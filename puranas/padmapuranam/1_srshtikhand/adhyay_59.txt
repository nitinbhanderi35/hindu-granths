व्यास उवाच-<br>
अतः परं प्रवक्ष्यामि कीर्त्तिधर्मं परं शुभम्।<br>
सेतुबंधफलं पुण्यं ब्रह्मणा भाषितं यथा१।<br>
कांतारे दुस्तरे पंके पुरुशंकुसमाकुलं।<br>
आलिं कृत्वा भवेत्पूतो देवत्वं याति मानवः२।<br>
वितस्तौ तु लभेत्स्वर्गं दिव्यं वर्षशतं समम्।<br>
एवं संख्याविधानेन नरः स्वर्गान्न हीयते३।<br>
कदाचित्पंकयोगाच्च स्वर्गाद्भुवि विजायते।<br>
तदा भट्टारकः श्रीमान्रोगशोकविवर्जितः४।<br>
पंकादौ संक्रमांश्चैव कृत्वा स्वर्गान्न हीयते।<br>
सर्वपापं क्षयं तस्य संप्रयाति दिनेदिने५।<br>
तथालिसंक्रमाणां च फलं तुल्यं प्रकीर्तितम्।<br>
धनप्राणाव्ययेनैव धीमता क्रियते सदा६।<br>
श्रूयतां यत्पुरावृत्तमाख्यानं वृद्धसंमतं।<br>
कश्चिच्चोरो महाभीष्मे स्तेयकर्मणि चोद्यतः७।<br>
कांतारे गोशिरः स्थाप्य क्रांत्वा स्तेयं गतो ह्यसौ।<br>
धनापहरणं कृत्वा गृहस्थस्य च तेन हि८।<br>
गतः स्वमंदिरं तत्र जना गच्छंति वर्त्मनि।<br>
सर्वेषामेकपादस्य सुखं भवति निश्चितं९।<br>
एकपादे ह्रदे दुर्गे तारकं गोशिरः परम्।<br>
चांद्रायणं च तत्तस्य कांतारे संस्थितं शिरः१०।<br>
ततश्चोरस्य निधने चित्रगुप्तप्रणीतके।<br>
धर्मस्य फलमात्रं तु एतस्य च न विद्यते११।<br>
न दैवं पैतृकं कार्यं तीर्थं स्नानं द्विजार्चनं।<br>
दानं गुरुजने मानं ज्ञानं परहितं शुभम्१२।<br>
मनसा न कृतं तेन क्रियया च कथं पुनः।<br>
कृतं साहसिकं स्तेयं परदाराभिमर्शनम्१३।<br>
भूतमिथ्यापवादं च साधुनिंदा परं तथा।<br>
एवं शतसहस्रं तु तथा गोहरणं कृतम्१४।<br>
तत्राह धर्मराजस्तु कालानलसमप्रभः।<br>
नयतैनं फलं शूरा दुर्गतिं चापुनर्भवम्१५।<br>
एतस्मिन्नंतरेऽवोचच्चित्रगुप्तोनुकंपकः।<br>
अस्त्यस्य गोशिरः पुण्यं किचिन्नाथ क्षमाधुना१६।<br>
नृपो द्वादशवार्षिक्यं लभेत्पुण्योदयं क्षितौ।<br>
तथाह धर्मराजस्तं गच्छ मर्त्यं दुरात्मक१७।<br>
अकंटकं च राज्यं च भुंक्ष्व द्वादशवत्सरम्।<br>
यद्धृतं गोशिरो मार्गे मुक्तस्तस्यैव कारणात्१८।<br>
पुनरत्र समागम्य संगंता चापुनर्भवम्।<br>
ततः कृतांजलिर्देवमुवाच दुःखपीडितः१९।<br>
धर्मराजानुकंपा च मय्येवं पापकारिणि।<br>
कुरु नाथ त्वनाथे च जानामि प्रीतिपूर्वकम्२०।<br>
धर्मराजस्तु तं चाह बाढमेवमितो व्रज।<br>
स्मरिष्यसि स्ववृत्तांतं मत्प्रसादात्सुदुःखितः२१।<br>
एतस्मिन्नंतरे चैव मोचितः किंकरेण हि।<br>
तस्य जन्माभवत्कौ च दुर्विधे चातिवाणिके२२।<br>
आजन्मविविधं दुःखं भुक्तं पूर्वविकर्मतः।<br>
भुक्त्वा क्लेशं महांतं च एकविंशतिहायनम्२३।<br>
तस्मिन्राष्ट्रे मृतो भूपः स्वकर्मपरिपीडितः।<br>
एतस्मिन्नंतरेऽमात्यैः समालोक्य सुमंत्रिभिः२४।<br>
अनेक परिमर्शैस्तु पृथिव्यां भ्रमणं कृतम्।<br>
तमावृण्वंश्च ते सद्यः सर्वेषां पुरतो दृढम्२५।<br>
ततो राज्याभिषेकश्च कृतस्तैस्तु विमत्सरैः।<br>
स च राज्यं च संश्रित्य धर्मराजवरेण च२६।<br>
अकरोदालिकं कर्म शिलाबद्धं च मृण्मयम्।<br>
संक्रमं जलदुर्गे च तरणिं च तथापरे२७।<br>
वापीकूपतटाकानि प्रपाराम महीरुहं।<br>
कृतवान्विविधं यज्ञं दानपुण्यमतः परम्२८।<br>
स्मरंश्च पूर्वकर्म्माणि सर्वपापक्षयाय वै।<br>
कृतं बहुविधं धर्मं व्रतानि विविधानि च२९।<br>
सुराणां ब्राह्मणानां च गुरूणां चैव तर्पणात्।<br>
पापात्पूतो ययौ गेहं धर्मराजस्य धीमतः३०।<br>
सयानस्थं ततो दृष्ट्वा क्रोधरक्तेक्षणोऽभवत्।<br>
स च तं प्रांजलिं प्राह भो धर्म कुरु तारणम्३१।<br>
चित्रगुप्तोऽब्रवीद्वाक्यं धर्मराजसमीपतः।<br>
कर्मणा मनसा पूतो विष्णुलोकं स गच्छतु३२।<br>
स तच्छ्रुत्वा पुनश्चाह तस्य विज्ञाय कारणम्।<br>
स्मितः प्रीत्या प्रसन्नात्मा गच्छ गच्छाच्युतालयम्३३।<br>
विमानं सुरलोकाच्च स्वागतं वर्णकर्बुरम्।<br>
समारुह्य गतः स्वर्गं पुनरावृत्तिदुर्लभम्३४।<br>
तस्मात्किष्कुप्रमाणं हि दत्तं येनालिकं पुरा।<br>
स तु राज्यान्वयं स्वर्गं महांतं चानुगच्छति३५।<br>
तथैव गोप्रचारं तु दत्वा स्वर्गान्न हीयते।<br>
या गतिर्गोप्रदस्यैव ध्रुवं तस्य भविष्यति३६।<br>
व्यामैकं गोप्रचारं तु मुक्तं येन सुधीमता।<br>
तस्य स्वर्गं भवेदिष्टं किमन्यैः पुरुभाषितैः३७।<br>
गोप्रचारं यथाशक्ति यो वै त्यजति हेतुना।<br>
दिनेदिने ब्रह्मभोज्यं पुण्यं तस्य शताधिकम्३८।<br>
तस्माद्गवां प्रचारं तु मुक्त्वा स्वर्गान्न हीयते।<br>
यश्छिनत्ति द्रुमं पुण्यं गोप्रचारं छिनत्यपि३९।<br>
तस्यैकविंशपुरुषाः पच्यंते रौरवेषु च।<br>
गोचारघ्नं ग्रामगोपः शक्तो ज्ञात्वा तु दण्डयेत्४०।<br>
छेत्तारं धर्मवृक्षाणां विशेषाद्गोप्रचारघम्।<br>
तस्य दंडे सुखं तस्य तस्मात्तं दंडयेत्तु सः४१।<br>
प्रासादं कुरुते यस्तु विष्णुलिंगस्य मानवः।<br>
त्रिकांडं पंचकाडं च सुशोभं सुघटान्वितम्४२।<br>
इतोऽधिकं तु यो दद्यान्मृन्मयं वा दृषन्मयम्।<br>
वसुवृत्तिसुपूर्णं च सुरम्यं दिव्यभूतलम्४३।<br>
प्रतिष्ठाकर्मसंपन्नं किङ्करादिभिरावृतम्।<br>
सुलिंगमिष्टदेवस्य विष्णोरेव विशेषतः४४।<br>
कृत्वा च विष्णुसायुज्यं समाप्नोति नरोत्तमः।<br>
तथैव प्रतिमां कृत्वा हरेरन्यतरस्य च४५।<br>
कृत्वा देवकुलं रम्यं यत्फलं लभते नरः।<br>
न तन्मखसहस्रैस्तु दानैर्भुवि व्रतादिभिः४६।<br>
कल्पकोटिसहस्राणि कल्पकोटिशतानि च।<br>
प्रासादे रत्नसंयुक्ते संपूर्णद्रव्यसंकुले४७।<br>
स वसेत्कामगे याने सर्वलोकमनोहरे।<br>
स्वर्गाच्च्युतो भवेद्राजा सार्वभौमो गुणैर्वशी४८।<br>
शिवलिंगे तु प्रासादं कारयित्वा स्वशक्तितः।<br>
यदुक्तं विष्णुलिंगे तु तज्ज्ञेयं शिववेश्मनि४९।<br>
भुंक्ते भोगं महाभागो मनःशर्मकरं परम्।<br>
रामाभिरामसंपूर्णं सर्वतः सुखदं दिवि५० 1.59.50।<br>
उर्व्यामक्षयभोग्यानि नृपो वाथ महाधनी।<br>
हरस्य प्रतिमां यश्च कृत्वा देवगृहे नरः५१।<br>
सुलिंगां वा सुरूपां वा कल्पकोटिं वसेद्दिवि।<br>
स्वर्गाद्भ्रष्टो भवेद्राजा धनी पूज्यतमोपि वा५२।<br>
देवीलिंगेषु सर्वेषु कृत्वा देवगृहं नरः।<br>
सुरत्वं प्राप्नुयाल्लोके देव्यास्सर्वसुखोद्भवे५३।<br>
भृशमच्युततामेति सुखमेति निरामयम्।<br>
रत्नसंसृष्टप्रासादे मणिकर्बुरभूतले५४।<br>
रामायुतप्रसंभोग्ये देवीसंसृष्टनिर्भये।<br>
नृत्यगीतपरे रम्ये सर्वेंद्रियमनोरमे५५।<br>
रत्नमर्द्दलतालाढ्ये सर्वदा स्त्रीजनेरिते।<br>
निर्मले सुखदे रम्ये रत्नानां सुशुभे गृहे५६।<br>
तथैव प्रतिमायाश्च देव्याः प्रासादमुत्तमम्।<br>
नियुतं कल्पकोटीनां स्वर्लोकमेति मानवः५७।<br>
स्वर्गाद्भ्रष्टो भवेद्भूपो देवीभक्तिपरायणः।<br>
एवं च जन्मसाहस्रं स्मर एव भवेद्भुवि५८।<br>
प्रासादं गाणपत्यं च देव्या वा प्रीतिमान्नरः।<br>
कृत्वा सुरगणानां च पूजितो दिवि जायते५९।<br>
तथैव राजतामेति भोग्यान्देवीपुरे तथा।<br>
अविघ्नं सर्वकार्येषु सदैव गणपो यथा६०।<br>
आज्ञानस्खलिता तस्य सुरासुरनरेषु च।<br>
तथैव सौरप्रासादे फलमेति नरोत्तमः६१।<br>
अरोगी सुप्रसन्नात्मा कामदेवसमप्रभः।<br>
वरदः सर्वलोकेषु यथा ब्रध्नस्तथा हि सः६२।<br>
सुरस्य प्रतिमायां च गृहं कृत्वा शिलामयम्।<br>
कल्पकोटिशतं भुक्त्वा स्वर्गमुर्वीश्वरो भवेत्६३।<br>
विष्ण्वादि सर्वदेवानामर्चनं यत्पृथक्पृथक्।<br>
प्रत्येकं संप्रवक्ष्यामि नराणां हित हेतवे६४।<br>
घृतप्रदीपं यो दद्यात्मासमेकमहर्निशम्।<br>
दिव्यं वर्षायुतं स्वर्गे पूजितो देवसत्तमैः६५।<br>
घृतस्नानं तथा लिंगे यः कुर्याद्भुवि मानवः।<br>
कल्पकोटिसहस्राणि मासैके लभते नरः६६।<br>
तिलतैलप्रदीपस्य तथान्यस्यार्द्धकं फलम्।<br>
मासैकं जलदानस्य फलेनेश्वरतां व्रजेत्६७।<br>
धूपदानेन गंधर्वं चंदने द्विगुणं भवेत्।<br>
मृगमदागरुसत्वस्य दाने बहुफलं भवेत्६८।<br>
मालापुष्पप्रदानेन नरः स्यात्त्रिदशेश्वरः।<br>
शीते तूलपटीं दत्वा सर्वदुःखात्प्रमुच्यते६९।<br>
जन्मजन्मसु लभ्येत उष्णे च शीतलां पटीम्।<br>
दत्वा च नैवसीदेत शक्त्या वस्त्रं ददाति यः७०।<br>
चतुर्हस्तप्रमाणं च वर्ष्मवेष्टं सुशोभनम्।<br>
पिधानं चरणानां च दत्वा स्वर्गान्न हीयते७१।<br>
शक्त्या स्वर्णप्रदानेन स्वर्गे पूज्यो भवेन्नरः।<br>
दशयोजनविस्तीर्णे मंडपे रूपभाग्भवेत्७२।<br>
सुवर्णं रत्नसंयुक्तं दत्त्वा दशगुणं लभेत्।<br>
वज्रवैडूर्यगारुत्म माणिक्यादीननर्घतः७३।<br>
दत्वा लिंगे विधानाच्च ब्राह्मणे वा यशस्विनि।<br>
शतयोजनविस्तीर्णमंडलेधिपतिर्भवेत्७४।<br>
तथैव भुवि जातोपि सर्वलोकप्ररंजनः।<br>
सुरभिद्रव्यदानेन वावदूकश्च सुंदरः७५।<br>
रक्तामृतसुकंठश्च पूगदानान्नरो भवेत्।<br>
वरदासीप्रदानेन नरः कल्पं वसेद्दिवि७६।<br>
वरदासी प्रदानेन उर्व्यां जातो धनेश्वरः।<br>
तथैव भृत्यदानेन बहुभृत्यो भवेद्दिवि७७।<br>
धरायामक्षयाऋद्धिर्जन्मजन्मसु जायते।<br>
सर्वतूर्यप्रदानेन गुणवान्लोकसंमतः७८।<br>
नृत्यगीतादिशास्त्रेण गंधर्वाणां पतिर्भवेत्।<br>
दासीदासयुतः स्वर्गे धनैः स्त्रीभिर्वरैर्युतः७९।<br>
तथैव गोप्रदानेन तावत्कालं वसेद्दिवि।<br>
लिंगे दुग्धप्रदानाच्च नरः कल्पं वसेद्दिवि८०।<br>
दध्ना स्नानेन द्विगुणं घृतेन तु शताधिकम्।<br>
अन्नं षड्रससंयुक्तं दत्वा क्षितिपतिर्भवेत्८१।<br>
तथैव पायसं दत्वा मुनीनां प्रवरो भुवि।<br>
हविष्यान्नं मुदा दत्वा वेदशास्त्रार्थपारगः८२।<br>
निरामिषप्रदानाच्च ब्रह्मचारी व्रती भवेत्।<br>
मधुदानाच्च सौभाग्यं गुडेन लवणेन च८३।<br>
शर्करादिभिर्लावण्यं सर्वलोकेषु गीयते।<br>
देवानां शंभुलिंगानामर्चां कृत्वा विधानतः८४।<br>
अनुक्रमेण स्वर्गादौ लोकानां स पतिर्भवेत्।<br>
लोकानां च हितार्थाय देवास्तिष्ठंति संमुखाः८५।<br>
सकृत्प्रदक्षिणां कृत्वा शंभुलिंगेषु पंडितः।<br>
दिव्यं वर्षशतं पूर्णं स्वर्गमेति नरोत्तमः८६।<br>
एवमेव क्रमेणैव नमस्कारैः स्वयंभुवः।<br>
लोकवंद्यो व्रजेत्स्वर्गं तस्मान्नित्यं समाचरेत्८७।<br>
लिंगरूपस्य देवस्य यो धनं हरते नरः।<br>
स च रौरवमासाद्य हरणात्कीटतां व्रजेत्८८।<br>
दातुः पूजां च लिंगार्थे हरेश्चाप्याददाति यः।<br>
कुलकोटिसहस्रेण नरकान्न निवर्तते८९।<br>
जलपुष्पादिदीपार्थे वसु चान्यद्गृहीतवान्।<br>
पश्चान्न दीयते लोभादक्षयं नरकं व्रजेत्९०।<br>
दासीं हृत्वा तु लिंगस्य नरकान्न निवर्तते।<br>
कामार्तो मातरं गच्छेन्न गच्छेच्छिवचेटिकाम्९१।<br>
शिवदासीं ततो गत्वा शिवस्व हरणे तथा।<br>
भक्षणादन्नपानानान्नरो दुर्गतिमाप्नुयात्९२।<br>
अतो देवलविप्रो यो नरकान्न निवर्तते।<br>
तस्माद्वेश्याजनानां च दौष्ट्यमेव हितं भवेत्९३।<br>
अतस्तु गणिकां स्पृष्ट्वा नरः स्नानाद्विशुध्यति।<br>
मलिनां दुर्गतिं याति बहुपूरुषसंश्रयात्९४।<br>
वेश्या तपस्विनी या च देवार्चनरता सदा।<br>
पतिव्रतपरा शुद्धा स्वर्गं चाक्षयमश्नुते९५।<br>
गणिकां मातृवद्यस्तु सदासन्नां प्रपश्यति।<br>
देववत्सुरलोकेषु निखिलं भोगमश्नुते९६।<br>
सुरासुरनराणां च वंदनीयो यथा हरिः।<br>
तथार्होयं सर्वलोके सर्वभूतैकपावनः९७।<br>
देवदासः सदा यस्तु देवकृत्येषु लोलुपः।<br>
स च गच्छति लोकेशो देवलोके महीयते९८।<br>
एतेषामेव लिंगानि कारयित्वा च मंडपम्।<br>
शक्त्या यं लभते नाकं कालस्य निश्चयं शृणु९९।<br>
हायनैकं तृणेनैव शरकांडेन तच्छतम्।<br>
अयुतं त्वन्यकाष्ठेन लक्षं खादिरदारुणा१०० 1.59.100।<br>
कोटिकोटि च पाषाणैः सुदृढैर्यत्नसंयुतैः।<br>
तस्मात्सर्वप्रयत्नेन मंडपं कारयेद्बुधः१०१।<br>
यावत्कालं वसेत्स्वर्गे नरो मंडपकारकः।<br>
तावत्कालं च हरणे नरो दुर्गतिमाप्नुयात्१०२।<br>
जनानां निचये रम्ये वस्तूनां क्रयविक्रये।<br>
आश्रये चाध्वगानां च नदीनद समागमे१०३।<br>
देवानां मंडपं कृत्वा यत्फलं लभते नरः।<br>
तत्फलं समवाप्नोति द्विगुणं विप्रमंदिरे१०४।<br>
अनाथस्य च दीनस्य श्रोत्रियस्य विशेषतः।<br>
कारयित्वा गृहं रम्यं नरः स्वर्गान्न हीयते१०५।<br>
य इदं शृणुयान्नित्यं पुण्याख्यानमनुत्तमम्।<br>
अक्षयं लभते स्वर्गं प्रासादादेः फलं लभेत्१०६।<br>
धनिनां चेश्वराणां च तथा पुण्यवतां पुनः।<br>
पाठयित्वा पठित्वा तु नरः स्वर्गान्न हीयते१०७।<br>
देवानां दासदासीनां सदा देवालयेषु च।<br>
पठेद्यस्तु सदा विप्रो मोक्षमार्गं स गच्छति१०८।<br>
नृपाणामीश्वराणां च धनिनां गुणिनां पुरः।<br>
पठित्वा मोक्षमाप्नोति श्रवणात्तत्फलं लभेत्१०९।<br>
द्विजा ऊचुः-<br>
सामान्येकः परः पुण्यो मर्त्यलोके द्विजोत्तम।<br>
सुलभो मर्त्यपूज्यस्तु मुनीनां च तपस्विनाम्११०।<br>
चातुर्वर्ण्याश्रमाणां च पापपुण्यवतां नृणाम्।<br>
गुणागुणवतां चैव वर्णावर्णवतां तथा१११।<br>
व्यास उवाच-<br>
सर्वेषामेव भूतानां रुद्राक्षेण युतो वरः।<br>
दर्शनाद्यस्य लोकानां पापराशिः प्रलीयते११२।<br>
स्पर्शनाद्दिवमश्नाति धाराणाद्रौद्रतां व्रजेत्।<br>
शिरस्युरसि बाहौ च रुद्राक्षं धारयेत्तु यः११३।<br>
स चेशानसमो लोके मखे सर्वत्र गोचरः।<br>
यत्र तिष्ठत्यसौ विप्रस्स देशः पुण्यवान्भवेत्११४।<br>
तं दृष्ट्वाप्यथवा स्पृष्ट्वा नरः पूयेत कल्मषात्।<br>
यज्जप्यं तर्पणं दानं स्नानमर्चा प्रदक्षिणम्११५।<br>
यत्किंचित्कुरुते पुण्यं निखिलं तदनंतकम्।<br>
तीर्थानां च महत्तीर्थं रुद्राक्षस्य फलं द्विजाः११६।<br>
अस्यैव धारणाद्देही पापात्पूतोऽति पुण्यभाक्।<br>
गृहीत्वा चाक्षमालां च ब्रह्मग्रंथियुतां शिवाम्११७।<br>
यज्जप्तं च कृतं दानं स्तोत्रं मंत्रं सुरार्चनम्।<br>
सर्वं चाक्षयतामेति पापं च क्षयमाव्रजेत्११८।<br>
मालाया लक्षणं ब्रूमः श्रूयतां द्विजसत्तमाः।<br>
तस्यास्तु लक्षणं ज्ञात्वा शैवमार्गं प्रलप्स्यथ११९ तु. वराहपुराणम् <a class="external text" href="https://sa.wikisource.org/s/18ga">१२८.५४</a>(गणान्तिका)।<br>
निर्योनिकीटविद्धं च भग्नलिगं यथाक्रमम्।<br>
अन्योन्यं बीजलग्नं च मालायां परिवर्जयेत्१२०।<br>
स्वयं च ग्रथिता या च श्लथान्योन्य प्रसज्जिता।<br>
शूद्रादिग्रथिताऽशुद्धा दूरात्तां परिवर्जयेत्१२१।<br>
मध्यमालग्नकं बीजं जप्तव्यं च यथाक्रमम्।<br>
हस्तसंभ्रमणेनैव मेर्वामर्शं पुनः पुनः१२२।<br>
संख्यातं यज्जपेन्मंत्रमसंख्यातं च निष्फलम्।<br>
सर्वेषामेव देवानां जपेन्मंत्रं स्वमालया१२३।<br>
प्रयतः सकले तीर्थे कोटिकोटिगुणं भवेत्।<br>
शुद्धायामेव भूम्यां तु मेध्यके वृक्षमूलके१२४।<br>
गोष्ठे चतुष्पथागारे विष्णोर्मंत्रं शिवस्य च।<br>
गणपतेश्च सूरस्य लिंगेनंतफलं लभेत्१२५।<br>
शून्यागारे शवस्याग्रे श्मशाने च चतुष्पथे।<br>
देवीमंत्रं जपेद्यस्तु सद्यस्सिध्यति साधकः१२६।<br>
यावच्चावैदिकं मंत्रं पौराणं चागमोद्भवम्।<br>
सर्वं रुद्राक्षमालायामीप्सितेष्टार्थदायकम्१२७।<br>
रुद्राक्षस्रवजं शुद्धं जलं शिरसि धारयेत्।<br>
सर्वस्मात्कल्मषात्पूतः पुण्यं भवति चाक्षयम्१२८।<br>
रुद्राक्षस्य च प्रत्येकं बीजं प्रत्येक निर्जरं।<br>
धारयेद्यस्तनौ मर्त्यः सुराणां सत्तमो भवेत्१२९।<br>
द्विजा ऊचुः-<br>
रुद्राक्षस्तु कुतो जातः कुतो वा मेध्यतां गतः।<br>
किमर्थं स्थावरो भूमौ केनैव च प्रचारितः१३०।<br>
व्यास उवाच-<br>
पुरा कृतयुगे विप्रास्त्रिपुरो नाम दानवः।<br>
सुराणां च वधं कृत्वा अंतरिक्षपुरे हि सः१३१।<br>
प्रणाशे सर्वलोकानां स्थिरो ब्रह्मवरेण च।<br>
शुश्राव शंकरो भीमं देवैरीशो निवेदितम्१३२।<br>
ततोऽजगवमासज्य बाणमंतकसन्निभम्।<br>
धृत्वा तं च जघानाथ दृष्टं दिव्येन चक्षुषा१३३।<br>
स पपात महीपृष्ठे महोल्केव च्युतो दिवः।<br>
घटनव्याकुलाद्रुद्रात्पतिताः स्वेदबिंदवः१३४।<br>
तत्राश्रुबिंदुतो जातो महारुद्राक्षकः क्षितौ।<br>
अस्यैव च फलं जीवा न जानंत्यतिगुह्यतः१३५।<br>
ततः कैलासशिखरे देवदेवं महेश्वरम्।<br>
प्रणम्य शिरसा भूमौ स्कंदो वचनमब्रवीत्१३६।<br>
रुद्राक्षस्य फलं नाथ ज्ञातुमिच्छामि तत्त्वतः।<br>
जप्येथ धारणे चैव दर्शने स्पर्शनेपि वा१३७।<br>
ईश्वर उवाच-।<br>
लक्षं तु दर्शनात्पुण्यं कोटिर्वै स्पर्शनेन च।<br>
दशकोटिफलं पुण्यं धारणाल्लभते नरः१३८।<br>
लक्षकोटिसहस्राणि लक्षकोटिशतानि च।<br>
जप्त्वास्य लभते पुण्यं नात्र कार्या विचारणा१३९।<br>
उच्छिष्टो वा विकर्मस्थो युक्तो वा सर्वपातकैः।<br>
मुच्यते सर्वपापेभ्यो रुद्राक्षधारणेन वै१४०।<br>
कंठे रुद्राक्षमादाय श्वापदो म्रियते यदि।<br>
सोपि रुद्रत्वमाप्नोति किं पुनर्मानुषादयः१४१।<br>
ध्यानधारणहीनोपि रुद्राक्षं यदि धारयेत्।<br>
सर्वपापविनिर्मुक्तः स याति परमां गतिम्१४२।<br>
कार्तिकेय उवाच-।<br>
एकवक्त्रं द्वित्रिचतुःपंचषड्वक्त्रमेव च।<br>
सप्ताष्टनववक्त्रं च दशैकादशवक्त्रकम्१४३।<br>
रुद्राक्षं द्वादशास्यं च त्रयोदशमुखं तथा।<br>
चतुर्दशास्यसंयुक्तं स्वयमुक्तं च शंकरम्१४४।<br>
तेषां च तन्मुखानां च देवताः काश्च तद्वद।<br>
गुणो वा कीदृशस्तेषां दोषो वा जगदीश्वर१४५।<br>
यदि मेनुग्रहोवास्ति कथयस्व यथार्थतः।<br>
ईश्वर उवाच-।<br>
एकवक्त्रः शिवः साक्षाद्ब्रह्महत्यां व्यपोहति१४६।<br>
तस्मात्तु धारयेद्देहे सर्वपापक्षयाय च।<br>
शिवलोकं स गच्छेच्च शिवेन सह मोदते१४७।<br>
महतापुण्ययोगेन हरानुग्रहकारणात्।<br>
एकवक्त्रं लभेन्मर्त्यो कैलासं च षडानन१४८।<br>
देवदेवो द्विवक्त्रं च यस्तु धारयते नरः।<br>
सर्वपापक्षयं याति यद्गुह्यंगोवधादिकम्१४९।<br>
स्वर्गं चाक्षयमाप्नोति द्विवक्त्रधारणात्ततः।<br>
त्रिवक्त्रमनलस्साक्षाद्यस्यदेहे प्रतिष्ठति१५० 1.59.150।<br>
तस्य जन्मार्जितं पापं दहत्यग्निरिवेंधनम्।<br>
स्त्रीहत्या ब्रह्महत्याभ्यां बहूनां चैव हत्यया१५१।<br>
यत्पापं लभते मर्त्यः सर्वं नश्यति तत्क्षणात्।<br>
यत्फलं वह्निपूजायामग्निकार्ये घृताहुतौ१५२।<br>
तत्फलं लभते धीरः स्वर्गं चानंतमश्नुते।<br>
त्रिवक्त्रं धारयेद्यस्तु स च ब्रह्मसमो भुवि१५३।<br>
निचितं दुष्कृतं सर्वं दहेज्जन्मनि जन्मनि।<br>
न चोदरे भवेद्रोगो न चैवापटुतां व्रजेत्१५४।<br>
पराजयं न लभते नाग्निना दह्यते गृहम्।<br>
एतान्यन्यानि सर्वाणि वज्रादेश्च निवारणम्१५५।<br>
नाशुभं विद्यते किंचित्त्रिवक्त्रस्य तु धारणात्।<br>
चतुर्वक्त्रः स्वयं ब्रह्मा यस्य देहे प्रतिष्ठति१५६।<br>
स भवेत्सर्वशास्त्रज्ञो द्विजो वेदविदां वरः।<br>
सर्वधर्मार्थतत्त्वज्ञः स्मार्तः पौराणिको भवेत्१५७।<br>
यत्पापं नरहत्यायां बहुसत्त्वेषु वेश्मसु।<br>
तत्सर्वं दहते शीघ्रं चतुर्वक्त्रस्य धारणात्१५८।<br>
महेशस्तुष्यते नित्यं भूतानामधिपो भवेत्।<br>
सद्योजातस्तथेशानस्तत्पुरुषोऽघोर एव च१५९।<br>
वामदेव इमे देवा वक्त्रैः पंचभिराश्रिताः।<br>
अतः सर्वत्र भूयिष्ठाः पंचवक्त्रो धरातले१६०।<br>
रुद्रस्यात्मजरूपोयं तस्मात्तं धारयेद्बुधः।<br>
कल्पकोटिसहस्राणि कल्पकोटिशतानि च१६१।<br>
तावत्कालं शिवस्याग्रे पूजनीयः सुरासुरैः।<br>
सार्वभौमो भवेद्भूमौ शर्वतेजाः शिवालये१६२।<br>
तस्मात्सर्वप्रयत्नेन पंचवक्त्रं तु धारयेत्।<br>
षड्वक्त्रं कार्तिकेयं तु धारयन्दक्षिणे भुजे१६३।<br>
ब्रह्महत्यादिभिः पापैर्मुच्यते नात्र संशयः।<br>
स्कंदस्य सदृशः शूरः कल्पांते समुपस्थिते१६४।<br>
नात्र पराजयं चैति गुणानामाकरो भुवि।<br>
कुमारत्वमवाप्नोति यथा गौरीशनंदनः१६५।<br>
ब्राह्मणो भूपपूज्यश्च क्षत्रियो लभते जयम्।<br>
वैश्याः शूद्रादयो वर्णाः सदैश्वर्यप्रपूरिताः।<br>
तस्यैव वरदा गौरी मातेव सुलभा भवेत्१६६।<br>
ततो भुजबलादेव विश्वतेजा भवेन्नरः।<br>
वाग्मी धीरस्सभायां च नृपवेश्मनि संसदि१६७।<br>
न च कातरतामेति नैव भंगो भवेद्ध्रुवम्१६८।<br>
एतान्यन्यानि सर्वाणि षड्वक्त्रस्यैव धारणात्।<br>
सप्तवक्त्रो महासेनस्त्वनंतो नाम नागराट्१६९।<br>
अस्य प्रत्येक वक्त्रे तु प्रतिनागा व्यवस्थिताः।<br>
अनंतः कर्कटश्चैव पुंडरीकोथ तक्षकः१७०।<br>
विषोल्बणश्च कारीषः शंखचूडश्च सप्तमः।<br>
एते नागा महावीर्याः सप्तवक्त्रे व्यवस्थिताः१७१।<br>
अस्य धारणमात्रे तु विषं न क्रमते तनौ।<br>
हरश्च परमप्रीतो भवेन्नागेश्वरे यथा१७२।<br>
प्रीत्यास्या सर्वपापानि क्षयं यांति दिनेदिने।<br>
ब्रह्महत्या सुरापानं स्तेयादि गुरुतल्पजम्१७३।<br>
यत्पापं लभते मर्त्यः सर्वं नश्यति तत्क्षणात्।<br>
देवस्य सदृशं भोज्यं त्रैलोक्ये निश्चितं लभेत्१७४।<br>
अष्टवक्त्रो महासेनः साक्षाद्देवो विनायकः।<br>
अस्यैव धारणादेव यत्पुण्यं तच्छृणुष्व मे१७५।<br>
जन्मजन्म न मूर्खः स्यान्नातुरो न च नष्टधीः।<br>
अविघ्नं सर्वकार्येषु तस्यैव सततं भवेत्१७६।<br>
नैपुण्यं लिपिकार्येषु महाकार्येषु कौशलम्।<br>
सर्वारंभादिकार्येषु क्षमंतस्य दिने दिने१७७।<br>
अर्धकूटं तुलाकूटं सर्वकूटं तथैव च।<br>
शिश्नोदरकरेणैव संस्पृशेद्वा गुरुस्त्रियम्१७८।<br>
एवमादीनि सर्वाणि हंति पापानि सर्वथा।<br>
अक्षयं त्रिदिवं भुक्त्वा मुक्तो याति परां गतिम्१७९।<br>
गुणान्येतानि सर्वाणि अष्टवक्त्रस्य धारणात्।<br>
नवास्यं भैरवं प्रोक्तं धारयेद्यस्तु बाहुतः१८०।<br>
कपिलं मुक्तिदं धृत्वा ममतुल्य बलो भवेत्।<br>
लक्षकोटिसहस्राणि ब्रह्महत्याः करोति यः१८१।<br>
ताः सर्वा दहते शीघ्रं नववक्त्रस्य धारणात्।<br>
सुरलोके सदा देवैः पूजितो मघवान्यथा१८२।<br>
हरवद्वरवेश्मस्थो गणेशो नात्र संशयः।<br>
पन्नगाश्च विनश्यंति दशवक्त्रस्य धारणात्१८३।<br>
वक्त्रे चैकादशे वत्स रुद्राश्चैकादश स्मृताः।<br>
शिखायां धारयेन्नित्यं तस्य पुण्यफलं शृणु१८४।<br>
अश्वमेधसहस्राणि यज्ञकोटिशतानि च।<br>
गवां शतसहस्रस्य सम्यग्दत्तस्य यत्फलम्१८५।<br>
तत्फलं शीघ्रमाप्नोति वक्त्रैकादश धारणात्।<br>
हरस्य सदृशो लोके पुनर्जन्म न विद्यते१८६।<br>
रुद्राक्षं द्वादशास्यं यः कंठदेशे तु धारयेत्।<br>
आदित्यस्तुष्यते नित्यं द्वादशास्ये व्यवस्थितः१८७।<br>
गोमेधं नरमेधं च कृत्वा यत्फलमश्नुते।<br>
तत्फलं शीघ्रमाप्नोति वज्रादेश्च निवारणम्१८८।<br>
नैव वह्नेर्भयं चैव न च व्याधिः प्रवर्तते।<br>
अर्थलाभं सुखं भुंक्त ईश्वरो न दरिद्रता१८९।<br>
हस्त्यश्वनरमार्जार मूषकाञ्छशकांस्तथा।<br>
व्यालदंष्ट्रि सृगालादीन्हत्वा व्याघातयत्यपि१९०।<br>
मुच्यते नात्र संदेहो वक्त्रद्वादश धारणात्।<br>
वक्त्र त्रयोदशो रुद्रो रुद्राक्षः प्राप्यते यदि१९१।<br>
शंतमः स तु विज्ञेयः सर्वकामफलप्रदः।<br>
सुधारसायनं चैव धातुवादश्च पादुका१९२।<br>
सिध्यंति तस्य वै सर्वे भाग्ययुक्तस्य षण्मुख।<br>
मातृपितृ स्वसृ भ्रातृ गुरून्वाथ निहत्य च१९३।<br>
मुच्यते सर्वपापेभ्यो त्रयोदशास्य धारणात्।<br>
अक्षयं लभते स्वर्गं यथा देवो महेश्वरः१९४।<br>
चतुर्दशमुखं वत्स रुद्राक्षं यदि धारयेत्।<br>
सततं मूर्ध्नि बाहौ वा शक्तिपिंडं शिवस्य च१९५।<br>
किं पुनर्बहुनोक्तेन वर्णितेन पुनः पुनः।<br>
पूज्यते सततं देवैः प्राप्यते पुण्यगौरवात्१९६।<br>
कार्तिकेय उवाच-।<br>
भगवन्श्रोतुमिच्छामि वक्त्रे वक्त्रे यथाविधि।<br>
न्यसनं केन मंत्रेण धारणं वा कथं वद१९७।<br>
ईश्वर उवाच-।<br>
शृणु षण्मुख तत्त्वेन वक्त्रे वक्त्रे यथाविधि।<br>
अमंत्रोच्चारणादेव गुणा ह्येते प्रकीर्तिताः१९८।<br>
यः पुनर्मंत्रसंयुक्तं धारयेद्भुवि मानवः।<br>
गुणास्तस्य महत्त्वं च कथितुं नैव शक्यते१९९।<br>
इदानीं मंत्रा दिश्यंते ॐ रुद्र एकवक्त्रस्य।<br>
ॐ खं द्विवक्त्रस्य ॐ वुं त्रिवक्त्रस्य।<br>
ॐ ह्रीं चतुर्वक्त्रस्य ॐ ह्रां पंचवक्त्रस्य।<br>
ॐ ह्रूँ षड्वक्त्रस्य ॐ ह्रः सप्तवक्त्रस्य।<br>
ॐ कं अष्टवक्त्रस्य ॐ जूं नववक्त्रस्य।<br>
ॐ क्षं दशवक्त्रस्य ॐ श्रीं एकादशवक्त्रस्य।<br>
ॐ ह्रीं द्वादशवक्त्रस्य ॐ क्षौं त्रयोदशवक्त्रस्य।<br>
ॐ न्रां चतुर्दशवक्त्रस्य।<br>
एवं मंत्रा यथाक्रमं न्यस्तव्याः।<br>
शिरस्युरसि मालां च गृहीत्वा यो व्रजेन्नरः।<br>
पदेपदेश्वमेधस्य फलमाप्नोति नान्यथा२०० 1.59.200।<br>
सर्वेषामपि वक्त्राणां धारणे मत्समो भवेत्।<br>
तस्मात्सर्वप्रयत्नेन रुद्राक्षं पुत्र धारय२०१।<br>
धारयित्वा तु रुद्राक्षं म्रियते यः क्षितौ नरः।<br>
स याति मत्पुरं रम्यं सर्वदेवैः प्रपूजितः२०२।<br>
मरुदेशे पुरा वत्स वाणिज्याय किल स्थले।<br>
गच्छन्वणिक्सुतस्तात तरौ प्रेता प्रपीडितः२०३।<br>
नरीनर्तिततः प्रेता द्विजेन परमैक्षि च।<br>
का त्वं नृत्यसि दीनासि संवृता जीर्णवाससा२०४।<br>
अथ सा च द्विजं प्राह देवदूतान्मया श्रुतम्।<br>
अस्य चारु नरस्यैव वज्रपातेन सांप्रतम्२०५।<br>
निश्चितं निधनं विप्र मद्भर्त्ता तु भविष्यति।<br>
एतस्मिन्नंतरे नाकाद्वज्रं तस्यशिरोपरि२०६।<br>
अपतत्स पपातोर्व्यां रुद्राक्षस्यार्धखंडके।<br>
ततो मम पुरात्पुत्र विमानं चापतद्द्रुतम्२०७।<br>
समारुह्य ततः श्रीमांस्तत्र तिष्ठति संचिरम्।<br>
ममांशकं समासाद्य ईश्वरः कौ धनी भवेत्२०८।<br>
एवं रुद्राक्षखंडे च मृतस्य सुगतिः सुत।<br>
ज्ञानेन धारिणः पुंसः फलं वक्तुं न शक्नुमः२०९।<br>
स शैवो वा भवेच्छाक्तो गाणपत्योथ सौरकः।<br>
यो दधाति मृतो मालामेकं रुद्राक्षकं तु वा२१०।<br>
यः पठेत्पाठयेद्वापि श्रावयेच्छृणुतेपि वा।<br>
सर्वपापात्प्रमुक्तात्मा सुखं स्वर्गं लभेत्क्रमात्२११।<br>
<br>
