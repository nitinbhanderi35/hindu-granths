भीष्म उवाच-।<br>
यत्पुण्यमधिकं लोके सर्वदा सर्वसंमतम्।<br>
तद्वदस्वेच्छया विप्र यत्कृतं पूर्वपूर्वकैः१।<br>
पुलस्त्य उवाच-।<br>
एकदा तु द्विजाः सर्वे व्यासशिष्यास्सहादरात्।<br>
व्यासं प्रणम्य पप्रच्छु धर्मं मां च यथा भवान्२।<br>
द्विजा ऊचुः-।<br>
पुण्यात्पुण्यतमं लोके सर्वधर्मेषु चोत्तमम्।<br>
किं कृत्वा मानवा स्वर्गं भुंजते चाक्षयं वद३।<br>
लभ्यं चाकष्टकं शुद्धं वर्णानां मर्त्यवासिनाम्।<br>
गुरूणां च लघूनां च साध्यमेकं क्रतुं वद४।<br>
यद्यत्कृत्वा च देवानां पूज्यो नाके भवेन्नरः।<br>
तत्तद्वद च नो ब्रह्मन्प्रसादी भव धर्मतः५।<br>
व्यास उवाच-।<br>
पंचाख्यानं वदिष्यामि शृणुध्वं तत्र पूर्वतः।<br>
पंचानामेककं कृत्वा विंदेन्मोक्षं दिवं यशः६।<br>
पित्रोरर्चाऽथ पत्युश्च साम्यं सर्वजनेषु च।<br>
मित्राद्रोहो विष्णुभक्तिरेते पंच महामखाः७।<br>
प्राक्पित्रोरर्चया विप्रा यद्धर्मं साधयेन्नरः।<br>
न तत्क्रतुशतैरेव तीर्थयात्रादिभिर्भुवि८।<br>
पिता धर्मः पिता स्वर्गः पिता हि परमं तपः।<br>
पितरि प्रीतिमापन्ने प्रीयंते सर्वदेवताः९।<br>
पितरो यस्य तृप्यंति सेवया च गुणेन च।<br>
तस्य भागीरथी स्नानमहन्यहनि वर्तते१०।<br>
सर्वतीर्थमयी माता सर्वदेवमयः पिता।<br>
मातरं पितरं चैव यस्तु कुर्यात्प्रदक्षिणम्११।<br>
प्रदक्षिणीकृता तेन सप्तद्वीपा वसुंधरा।<br>
जानुनी च करौ यस्य पित्रोः प्रणमतः शिरः१२।<br>
निपतंति पृथिव्यां च सोक्षयं लभते दिवं।<br>
तयोश्चरणयोर्यावद्रजश्चिह्नानि मस्तके१३।<br>
प्रतीके च विलग्नानि तावत्पूतः सुतस्तयोः।<br>
पादारविंदसलिलं यः पित्रोः पिबते सुतः१४।<br>
तस्य पापक्षयं याति जन्मकोटिशतार्जितं।<br>
धन्योसौ मानवो लोके पूतोसौ सर्वकल्मषात्१५।<br>
विनायकत्वमाप्नोति जन्मनैकेन मानवः।<br>
पितरौ लंघयेद्यस्तु वचोभिः पुरुषाधमः१६।<br>
निरये च वसेत्तावद्यावदाभूतसंप्लवं।<br>
पित्रोरनर्चनं कृत्वा भुंक्ते यस्तु सुताधमः१७।<br>
क्रिमिकूपेथ नरके कल्पांतमुपतिष्ठति।<br>
रोगिणं चापि वृद्धं च पितरं वृत्तिकर्शितम्१८।<br>
विकलं नेत्रकर्णाभ्यां त्यक्त्वा गच्छेच्च रौरवम्।<br>
अंत्यजातिषु म्लेच्छेषु चांडालेष्वपि जायते१९।<br>
पित्रोरपोषणं कृत्वा सर्वपुण्यक्षयो भवेत्।<br>
नाराध्य पितरौ पुत्रस्तीर्थदेवान्भजन्नपि२०।<br>
तयोर्न फलमाप्नोति कीटवद्रमते महीम्।<br>
कथयामि पुरावृत्तं विप्राः शृणुत यत्नतः२१।<br>
यं श्रुत्वा न पुनर्मोहं प्रयास्यथ पुनर्भुवि।<br>
पुरासीच्च द्विजः कश्चिन्नरोत्तम इति स्मृतः२२।<br>
स्वपितरावनादृत्य गतोसौ तीर्थसेवया।<br>
ततः सर्वाणि तीर्थानि गच्छतो ब्राह्मणस्य च२३।<br>
आकाशे स्नानचेलानि प्रशुष्यंति दिने दिने।<br>
अहंकारोऽविशत्तस्य मानसे ब्राह्मणस्य च२४।<br>
मत्समो नास्ति वै कश्चित्पुण्यकर्मा महायशाः।<br>
इत्युक्ते चानने तस्य अहदच्च बकस्तदा२५।<br>
क्रोधाच्चैवेरितस्तस्य स शशाप द्विजो बकम्।<br>
पपात च बकः पृथ्व्यां स भस्मीभूतविग्रहः२६।<br>
भीर्द्विजेंद्रं महामोहः प्राविशच्चांतकर्मणि।<br>
ततः पापाच्च विप्रस्य चेलं खं च न गच्छति२७।<br>
विषादमगमत्सद्यस्ततः खं तमुवाच ह।<br>
गच्छ बाडव चांडालं मूकं परमधार्मिकम्२८।<br>
तत्र धर्मं च जानीषे क्षेमं ते तद्वचो भवेत्।<br>
खाच्च तद्वचनं श्रुत्वा गतोसौ मूकमंदिरम्२९।<br>
शुश्रूषंतं च पितरौ सर्वारंभान्ददर्श सः।<br>
ददतं शीतकाले च सम्यगुष्णं जलं तयोः३०।<br>
तैलतापनतांबूलं तथा तूलवतीं पटीम्।<br>
नित्याशनं च मिष्टान्नं दुग्धखंडं तथैव च३१।<br>
दापयंतं वसंते च मधुमालां सुगंधिकां।<br>
अन्यानि यानि भोग्यानि कृत्यानि विविधानि च३२।<br>
उष्णे चावीजयत्सोपि नित्यं च पितरावपि।<br>
ततस्तयोः प्रचर्यां च कृत्वा भुंक्तेथ सर्वदा३३।<br>
श्रमस्य वारणं कुर्यात्संतापस्य तथैव च।<br>
एभिः पुण्यैः स्थितो विष्णुस्तस्य गेहोदरे चिरम्३४।<br>
अंतरिक्षे च क्रीडंतमाधारस्तंभवर्जिते।<br>
तस्यापि भवने नित्यं स्थितं त्रिभुवनेश्वरं३५।<br>
विप्ररूपधरं कांतं नान्यैर्भूतं च सत्परम्।<br>
तेजोमयं महासत्वं शोभयंतं च मंदिरं३६।<br>
दृष्ट्वा विस्मयमापन्नो विप्रः प्रोवाच मूककम्।<br>
विप्र उवाच-।<br>
आसन्नं च ममागच्छ त्वयैवेच्छामि शाश्वतं३७।<br>
हितं मे सर्वलोकानां तत्वतो वक्तुमर्हसि।<br>
मूक उवाच-।<br>
पित्रोरर्चां करोम्यद्य कथमायामि तेंतिकं३८।<br>
अर्चयित्वा तु पितरौ कृत्यं ते करवाणि वै।<br>
तिष्ठ मे द्वारदेशे च आतिथ्यं ते करोम्यहम्३९।<br>
इत्युक्ते चैव चांडाले चुकोप ब्राह्मणस्तदा।<br>
ब्राह्मणं मां परित्यज्य किं कार्यमधिकं तव४०।<br>
मूक उवाच-।<br>
किं कुप्यसि वृथा विप्र न बकोहं तवाधुना।<br>
कोपस्सिद्ध्यति ते तावद्बकेनान्यत्र किंचन४१।<br>
गगने स्नानशाटी ते न शुष्यति न तिष्ठति।<br>
वचनं खात्ततः श्रुत्वा मद्गृहं चागतो भवान्४२।<br>
तिष्ठ तिष्ठ वदिष्यामि नोचेद्गच्छ पतिव्रतां।<br>
तां च दृष्ट्वा द्विजश्रेष्ठ दयितं ते फलिष्यति४३।<br>
ततस्तस्यगृहाद्विष्णुर्द्विजरूपधरो विभुः।<br>
विनिस्सृत्य द्विजं प्राह गेहं तस्याः प्रयाम्यहं४४।<br>
स विमृश्य द्विजश्रेष्ठस्तेन सार्धं चचाल ह।<br>
गच्छंतं तमुवाचेदं हरिं विप्रेति विस्मितः४५।<br>
किर्थं च त्वया विप्र चांडालस्य गृहोदरे।<br>
सदा संस्थीयते तात योषाजनवृते मुदा४६।<br>
हरिरुवाच-।<br>
इदानीं मानसं शुद्धं न भूतं भवतो ध्रुवम्।<br>
पतिव्रतादिकं दृष्ट्वा पश्चाज्ज्ञास्यसि मां किल४७।<br>
विप्र उवाच-।<br>
पतिव्रता च का तात किं वा तस्याश्श्रुतं महत्।<br>
येनाहं तत्र गच्छामि कारणं वद मे द्विज४८।<br>
हरिरुवाच-।<br>
नदीनां जाह्नवी श्रेष्ठा प्रमदानां पतिव्रता।<br>
मनुष्याणां प्रजापालो देवानां च जनार्दनः४९।<br>
पतिव्रता च या नारि पत्युर्नित्यं हिते रता।<br>
कुलद्वयस्य पुरुषानुद्धरेत्सा शतं शतं५० 1.50.50।<br>
स्वर्गं भुनक्ति तावच्च यावदाभूतसंप्लवं।<br>
स्वर्गाद्भ्रष्टो भवेद्वास्याः सार्वभौमो नृपः पतिः ५१।<br>
अस्यैव महिषी भूत्वा सुखं विंदेदनंतरं।<br>
पुनः पुनः स्वर्गराज्यं तस्य तस्या न संशयः ५२।<br>
एवं जन्मशतं प्राप्य अंते मोक्षो भवेद्ध्रुवम्।<br>
विप्र उवाच-।<br>
पतिव्रता भवेत्कावा तस्याः किं वा च लक्षणं ५३।<br>
ब्रूहि मे द्विजशार्दूल यथा जानामि तत्त्वतः।<br>
हरिरुवाच-।<br>
पुत्राच्छतगुणं स्नेहाद्राजानं च भयादथ ५४।<br>
आराधयेत्पतिं शौरिं या पश्येत्सा पतिव्रता।<br>
कार्ये दासी रतौ वेश्या भोजने जननीसमा ५५।<br>
विपत्सु मंत्रिणी भर्तुः सा च भार्या पतिव्रता।<br>
भर्तुराज्ञां न लंघेद्या मनो वाक्कायकर्मभिः ५६।<br>
भुक्ते पत्यौ सदा चात्ति सा च भार्या पतिव्रता।<br>
यस्यां यस्यांतु शय्यायां पतिः स्वपिति यत्नतः ५७।<br>
तत्र तत्र च साभर्तुरर्चां करोति नित्यशः।<br>
नैव मत्सरमायाति न कार्पण्यं न मानिनी ५८।<br>
मानेऽमाने समानं च या पश्येत्सा पतिव्रता।<br>
सुवेषं या नरं दृष्ट्वा भ्रातरं पितरं सुतं ५९।<br>
मन्यते च परं साध्वी सा च भार्या पतिव्रता।<br>
तां गच्छ द्विजशार्दूल वदकामं यथा तव ६०।<br>
तस्य पत्न्योऽष्ट तिष्ठंति तन्मध्ये वरवर्णिनी।<br>
रूपयौवनसंपन्ना दयायुक्ता यशस्विनी ६१।<br>
शुभा नामेति विख्याता गत्वा तां पृच्छ ते हितं।<br>
एवमुक्त्वा तु भगवांस्तत्रैवांतरधीयत ६२।<br>
तस्यैवादृश्यतां दृष्ट्वा विस्मितोभूद्द्विजस्तदा।<br>
स च साध्वीगृहं गत्वा पप्रच्छाथ पतिव्रतां ६३।<br>
अतिथेर्वचनंश्रुत्वागृहान्निःसृत्यसंभ्रमात्।<br>
दृष्ट्वा द्विजं सती तत्र द्वारदेशे स्थिताभवत् ६४।<br>
तां च दृष्ट्वा द्विजश्रेष्ठ उवाच वचनं मुदा।<br>
प्रियं ममहितं ब्रूहि यथादृष्टं त्वमेव हि ६५।<br>
पतिव्रतोवाच-।<br>
सांप्रतं पत्युरर्चास्ति न चास्माकं स्वतंत्रता।<br>
पश्चात्कार्यं करिष्यामि गृहाणातिथ्यमद्य वै ६६।<br>
विप्र उवाच-।<br>
मम देहे क्षुधा नास्ति पिपासाद्य न च श्रमः।<br>
अभीष्टं वद कल्याणि नोचेच्छापं ददामि ते ६७।<br>
तमुवाच तदा सापि न बकोहं द्विजोत्तम।<br>
गच्छ धर्मतुलाधारं पृच्छ तं ते हितं द्विज ६८।<br>
इत्युक्त्वा सा महाभागा प्रययौ च गृहोदरम्।<br>
तत्रापश्यद्द्विजो विप्रं यथा चांडालवेश्मनि ६९।<br>
विमृश्य विस्मयापन्नस्तेन सार्धं ययौ द्विजः।<br>
तिष्ठंतं च द्विजं तं च सोपश्यद्धृष्टमानसम् ७०।<br>
स चोवाच मुदा विप्रं दृष्ट्वा तं तां सतीं च सः।<br>
देशांतरे च यद्वृत्तं तया च कथितं किल ७१।<br>
कथं जानाति मद्वृत्तं चांडालोपि पतिव्रता।<br>
अतो मे विस्मयस्तात किमाश्चर्यं परं महत् ७२।<br>
हरिउवाच-।<br>
ज्ञायते कारणं तात सर्वेषां भूतभावनैः।<br>
अतिपुण्यात्सदाचाराद्यतस्त्वं विस्मयं गतः ७३।<br>
किमुक्तश्च तया त्वं च वद तत्सांप्रतं मुने।<br>
विप्र उवाच-।<br>
प्रष्टुं धर्मतुलाधारं सा च मां समुपादिशत् ७४।<br>
हरिरुवाच-।<br>
आगच्छ मुनिशार्दूल अहं गच्छामि तं प्रति।<br>
गच्छंतं च हरिं प्राह तुलाधारः क्व तिष्ठति ७५।<br>
हरिरुवाच-।<br>
जनानां निकरो यत्र बहुद्रव्यसुविक्रये।<br>
विक्रीणाति च क्रीणाति तुलाधारस्ततस्ततः ७६।<br>
जनो यवान्रसं स्नेहं कूटमन्नस्य संचयं।<br>
सर्वं तस्य मुखादेव गृह्णाति च ददात्यपि ७७।<br>
सत्यं त्यक्त्वानृतं किंचित्प्राणांते समुपस्थिते।<br>
नोक्तं नरवरश्रेष्ठस्तेनधर्मतुलाधरः ७८।<br>
इत्युक्ते तु तमद्राक्षीद्विक्रीणंतं रसान्बहून्।<br>
मलपंकधरं मर्त्यं दंतकुड्मलपंकिलम् ७९।<br>
तत्र वस्तुधनोत्थां च भाषंतं विविधां गिरम्।<br>
वृतं बहुविधैर्मर्त्यैः स्त्रीभिः पुंभिश्च सर्वतः ८०।<br>
कथं कथमिति प्राह स तं मधुरया गिरा।<br>
धर्मस्य मे समुद्देशं वद प्राप्तोंऽतिकं हि ते ८१।<br>
तुलाधार उवाच-।<br>
यावज्जनाः प्रतिष्ठंति ममैव सन्निधौ द्विज।<br>
तावन्मे स्वस्थता नास्ति यावच्च रात्रियामकः ८२।<br>
तच्चोपदेशमादाय गच्छ धर्माकरं प्रति।<br>
बकस्य मरणे दोषं खे च वस्त्राविशोषणम् ८३।<br>
सर्वं तत्र च जानीषे सज्जनाद्रोहकं व्रज।<br>
तत्र तस्योपदेशेन तव कामः फलिष्यति ८४।<br>
इत्युक्त्वा तुलाधारः करोति क्रयविक्रयौ।<br>
तथा तात गमिष्यामि सज्जनाद्रोहकं प्रति ८५।<br>
तुलाधारसमुद्देशान्न जानामि तदालयम्।<br>
हरिरुवाच-।<br>
एह्यागच्छ गमिष्यामि त्वया सार्द्धं च तद्गृहम् ८६।<br>
अथ वर्त्मनि गच्छंतमुवाच ब्राह्मणो हरिं।<br>
विप्र उवाच-।<br>
तुलाधारे च न स्नानं न देवपितृतर्पणम् ८७।<br>
मलदिग्धं च गात्रं तु सर्वं चेलमलक्षणम्।<br>
कथं जानाति मद्वृत्तं देशांतरसमुद्भवम् ८८।<br>
अतो मे विस्मयस्तात सर्वं त्वं वद कारणम्।<br>
हरिरुवाच-।<br>
सत्येन समभावेन जितं तेन जगत्त्रयम् ८९।<br>
तेनातृप्यंत पितरो देवा मुनिगणैः सह।<br>
भूतभव्य प्रवृत्तं च तेन जानाति धार्मिकः ९०।<br>
नास्ति सत्यात्परो धर्मो नानृतात्पातकं परम्।<br>
विशेषे समभावस्य पुरुषस्यानघस्य च ९१।<br>
अरौ मित्रेप्युदासीने मनो यस्य समं व्रजेत्।<br>
सर्वपापक्षयस्तस्य विष्णुसायुज्यतां व्रजेत् ९२।<br>
एवं यो वर्तते नित्यं कुलकोटिं समुद्धरेत्।<br>
सत्यं दमः शमश्चैव धैर्यं स्थैर्यमलोभता ९३।<br>
अनाश्चर्यमनालस्यं तस्मिन्सर्वं प्रतिष्ठितम्।<br>
तेन वै देवलोकस्य नरलोकस्य सर्वशः ९४।<br>
वृत्तं जानाति धर्मज्ञस्तस्यदेहे स्थितो हरिः।<br>
लोके तस्य समो नास्ति समः सत्यार्जवेषु च ९५।<br>
स च धर्ममयः साक्षात्तेनैव धारितं जगत्।<br>
द्विज उवाच-।<br>
ज्ञातं मे त्वत्प्रसादाच्च तुलाधारस्य कारणम् ९६।<br>
अद्रोहकस्य यद्वृत्तं तद्ब्रूहि त्वं यदीच्छसि।<br>
हरिरुवाच-।<br>
पुरैव राजपुत्रस्य कुलस्त्रीनवयौवना ९७।<br>
पत्नीव कामदेवस्य शचीव वासवस्य च।<br>
तस्य प्राणसमा भार्या सुन्दरी नाम सुन्दरी ९८।<br>
अकस्मात्पार्थिवस्यैव कार्ये गन्तुं समुद्यतः।<br>
मनसालोचितं तेन प्राणेभ्योपि गरीयसीम् ९९।<br>
कस्मिन्स्थाने स्थापयामि यतो रक्षा भवेद्ध्रुवम्।<br>
इत्यालोच्यैव सहसा त्वागतोस्य गृहं प्रति १०० 1.50.100।<br>
उक्तं च तादृशं वाक्यं श्रुत्वा स विस्मयंगतः।<br>
न तातस्ते न च भ्राता न चाहं तव बान्धवः १०१।<br>
पितृमातृकुलस्यैव तस्या न हि सुहृज्जनः।<br>
कथं च मद्गृहे तात स्थित्या स्वस्थो भविष्यसि १०२।<br>
एतस्मिन्नन्तरे तेन चोक्तं वाक्यं यथोचितम्।<br>
लोके त्वत्सदृशो नास्ति धर्मज्ञो विजितेन्द्रियः १०३।<br>
स चाह तं च सर्वज्ञं वक्तुं नार्हसि दूषणम्।<br>
त्रैलोक्यमोहिनीं भार्यां कः पुमान्रक्षितुं क्षमः १०४।<br>
राजपुत्र उवाच-।<br>
धरण्यां परिविज्ञाय त्वागतोहं तवान्तिकम्।<br>
एषा तिष्ठतु तेऽगारे व्रजामि निजमन्दिरम्१०५।<br>
इत्युक्ते स पुनः प्राह नगरेऽस्मिन्प्रशोभने।<br>
बहुकामुक संपूर्णे कथं रक्षा भवेत्स्त्रियाः१०६।<br>
स चोवाच पुनस्तं च कुरु रक्षां व्रजाम्यहम्।<br>
गृहस्थस्सङ्कटादाह धर्मस्य राजपुत्रकम्१०७।<br>
करोम्यनुचितं कार्यं स्वदास्यमुचितं हितम्।<br>
सदा चैवेदृशी भार्या स्थातव्या मद्गृहे पितः१०८।<br>
अरक्षारक्षणे देव वदाभीष्टं कुरु प्रियम्।<br>
मम तल्पे मया सार्धं शयानं भार्यया सह१०९।<br>
मन्यसे दैवतं स्वं चेत्तिष्ठेन्नोचेत्तु गच्छतु।<br>
क्षणं विमृश्य तं प्राह राजपुत्रः पुनस्तदा११०।<br>
बाढमेतद्वचस्तात यथाभीष्टं तथा कुरु।<br>
ततो भार्यां जगादाथ अस्य वाक्याच्छिवाशिवम्१११।<br>
कर्तव्यं च न ते दोष आज्ञया मम सुंदरि।<br>
एतदुक्त्वा गतः सोपि भूपतेः शासनात्पितुः११२।<br>
अनंतरं क्षपायां च यदुक्तं च तथाकृतम्।<br>
योषितोर्मध्यगः सोपि नित्यं स्वपिति धार्मिकः११३।<br>
धर्मान्न चलते सोपि स्वभार्यापरभार्ययोः।<br>
संस्पर्शात्स्वस्त्रियश्चास्य कामाभिलषितं मनः११४।<br>
तस्याः संसर्गतश्चैव दुहितैव प्रमन्यते।<br>
स्तनौ तस्यास्तु पृष्ठे च लगन्तौ च पुनःपुनः११५।<br>
बालकस्येव पुत्रस्य स्तनौ मातुः समन्यते।<br>
तस्या अंगानि चांगेषु लगंति च पुनःपुनः११६।<br>
ततो मातुस्सुतस्येव सोमन्यत दिने दिने।<br>
तस्य योषासुसंसर्गो निवृत्तस्त्वभवत्ततः११७।<br>
एवं संवत्सरस्यार्द्धे तत्पतिश्चागतः पुरं।<br>
अपृच्छत्तं च लोकेषु तस्या वृत्तमथोदितम्११८।<br>
केचिद्भद्रं बोधयन्तो युवानोपि सुविस्मिताः।<br>
केचिदाहुस्त्वया दत्ता तया सार्द्धं स्वपित्यसौ११९।<br>
स्त्रीपुंसोरेकसंसर्गात्शांतता तु कथं भवेत्।<br>
तस्यां यस्याभिलाषोस्ति न पृष्टस्स वदेद्युवा१२०।<br>
लोकानां कुश्रुतिर्वार्ता तेन पुण्यबलाच्छ्रुता।<br>
जनापवादमोक्षार्थं बुद्धिस्तस्याभवच्छुभा१२१।<br>
दारूणि स्वयमाहृत्याजिज्वलत्स महानलम्।<br>
एतस्मिन्नंतरे तात राजपुत्रः प्रतापवान्१२२।<br>
आगमत्तद्गृहं सद्यः सोपश्यत्तं च योषितम्।<br>
प्रोत्फुल्लवदनां नारीं प्रविषादगतं नरं१२३।<br>
अनयोर्मानसं ज्ञात्वा राजपुत्रोवदद्वचः।<br>
किं न संभाषसे मां च मित्रकं चिरमागतम्१२४।<br>
अब्रवीत्सोपि धर्मात्मा राजपुत्रमनष्टधीः।<br>
यत्कृतं दुष्करं कर्म मया त्वद्धितकारणात्१२५।<br>
सर्वं व्यर्थमहं मन्ये जनानां च प्रवादतः।<br>
अद्य वह्निमहं यास्ये प्रपश्यंतु नरास्सुराः१२६।<br>
इत्युक्त्वा स महाभागः प्रविवेश हुताशनम्।<br>
विशतस्तस्य वह्नौ न कुसुमं चिकुरालये१२७।<br>
नांगमस्यानलोधाक्षीन्न च वस्त्रं न कुंतलम्।<br>
खे च देवा मुदा सर्वेसाधुसाध्विति चाब्रुवन्१२८।<br>
अपतन्पुष्पवर्षाणि तस्य मूर्ध्नि समंततः।<br>
यैर्यैश्च दुष्कृतं वाक्यं गदितं तावुभौ प्रति१२९।<br>
तेषां मुखे प्रजायंते कुष्ठानि विविधानि च।<br>
तत्रागत्य च देवाश्च वह्नेराकृष्यतं मुदा१३०।<br>
अपूजयन्सुपुष्पैश्च मुनयो विस्मयं गताः।<br>
सर्वैर्मुनिवरैरेवं मनुष्यैर्विविधैस्तदा१३१।<br>
अर्च्यते तु महातेजाः स च सर्वानपूजयत्।<br>
सज्जनाद्रोहकं नाम कृतं देवासुरैर्नृभिः१३२।<br>
तस्य पादरजः पूता सस्यपूर्णा धराभवत्।<br>
सुराश्चाहुश्च तं तत्र भार्या ते संप्रगृह्यताम्१३३।<br>
एतस्य सदृशो लोके न भूतो न भविष्यति।<br>
नास्तीति सांप्रतं पृथ्व्यां कामलोभाजितः पुमान्१३४।<br>
देवासुरमनुष्याणां रक्षसां मृगपक्षिणाम्।<br>
कीटादीनां च सर्वेषां काम एष सुदुर्जयः१३५।<br>
कामाल्लोभात्तथाक्रोधान्नित्यं सत्त्वेषु जायते।<br>
संसारबंधकः कामो ह्यकामो न क्वचिद्भवेत्१३६।<br>
अनेनैव जितं सर्वं भुवनानि चतुर्दश।<br>
अमुष्य हृदये नित्यं वासुदेवो मुदास्थितः१३७।<br>
एवं स्पृष्ट्वाथ दृष्ट्वा तं मनुष्याः सर्वकल्मषात्।<br>
पूयंते ह्यनघाश्चैव लभंते चाक्षयां दिवम्१३८।<br>
एवमुक्त्वा गता देवा विमानैश्च दिवं मुदा।<br>
मनुष्याः प्रययुस्तुष्टा दंपती स्वगृहं तथा१३९।<br>
दिव्यं चक्षुस्तदा तस्य चासीद्देवान्स पश्यति।<br>
त्रैलोक्यस्य च वार्त्तां च जानाति लीलया भृशम्१४०।<br>
ततस्तस्य च वीथ्यां च दृष्टस्तेन सहैव सः।<br>
स पप्रच्छ मुदा तं च धर्मोद्देशं हितं वद१४१।<br>
सज्जनाद्रोह उवाच-।<br>
गच्छ बाडव धर्मज्ञ वैष्णवं पुरुषोत्तमम्।<br>
तं च दृष्ट्वा त्वभीष्टं ते सांप्रतं च फलिष्यति१४२।<br>
बकस्य निधनं यद्वा वस्त्रस्याशोषणं तथा।<br>
जानीषे चापरो यश्च कामस्तेऽस्ति हृदिस्थितः१४३।<br>
एतच्छ्रुत्वा तु वचनमागतो वैष्णवं प्रति।<br>
विष्णुरूपद्विजेनैव सार्द्धं तेन मुदा ययौ१४४।<br>
अपश्यत्पुरुषं शुद्धं ज्वलंतं च पुरःस्थितम्।<br>
सर्वलक्षणसंपूर्णं दीप्यमानं स्वतेजसा१४५।<br>
अब्रवीत्स च धर्मात्मा ध्यानस्थं च हरेः प्रियम्।<br>
वदनो यद्यद्वृत्तं वै दूरात्त्वां चागतो ह्यहम्१४६।<br>
वैष्णव उवाच-।<br>
प्रसन्नस्ते सुरश्रेष्ठो दानवारीश्वरः सदा।<br>
दृष्ट्वा त्वां च मनोऽस्माकं हृष्यतीवाधुना द्विज१४७।<br>
कल्याणं चातुलं तेद्य फलिष्यति मनोरथः।<br>
सुरवर्त्मनि ते नित्यं चेलं शुष्यति नान्यथा१४८।<br>
दृष्ट्वा देवं सुरश्रेष्ठं मम गेहे हरिं स्थितम्।<br>
इत्युक्ते वैष्णवेनाथ स तु तं पुनब्रवीत्१४९।<br>
क्वासौ विष्णुः स्थितो नित्यं दर्शयाद्य प्रसादतः।<br>
वैष्णव उवाच-।<br>
अस्मिन्देवगृहे रम्ये प्रविश्य परमेश्वरम्१५० 1.50.150।<br>
तं दृष्ट्वा किल्बिषाद्धोरान्मुच्यसे जन्मबंधानत्।<br>
तस्य तद्वचनं श्रुत्वा प्रविश्य सदनं प्रति१५१।<br>
अपश्यत्तं द्विजं विष्णुं तिष्ठंतं पद्मतल्पके।<br>
शिरसैव प्रवंद्याथ जग्राह चरणौ मुदा१५२।<br>
प्रसादी भव देवेश न ज्ञातस्त्वं पुरा मया।<br>
इहामुत्र च देवेश तवाहं किंकरः प्रभो१५३।<br>
अनुग्रहश्च मे दृष्टो भवतो मधुसूदन।<br>
रूपं ते द्रष्टुमिच्छामि यदि चास्ति कृपा मयि१५४।<br>
विष्णुरुवाच-।<br>
अस्ति मे त्वयि भूदेव प्रियत्वं च सदैव हि।<br>
स्नेहात्पुण्यवतामेव दर्शनं कारितं मया१५५।<br>
दर्शनात्स्पर्शनाद्ध्यानात्कीर्तनाद्भाषणात्तथा।<br>
सकृत्पुण्यवतामेव स्वर्गं चाक्षयमश्नुते१५६।<br>
नित्यमेव तु संसर्गात्सर्वपापक्षयो भवेत्।<br>
भुक्त्वा सुखमनंत च मद्देहे प्रविलीयते१५७।<br>
स्नात्वा च पुण्यतीर्थेषु दृष्ट्वा मां चैव सर्वतः।<br>
दृष्ट्वा पुण्यवतां देशान्मम देहे विलीयते१५८।<br>
कथयित्वा कथां पुण्यां लोकानामग्रतः सदा।<br>
स चैव नरशार्दूल मद्देहे प्रविलीयते१५९।<br>
उपोष्य वासरेस्माकं श्रुत्वा मच्चरितं ध्रुवम्।<br>
रात्रौ जागरणं कृत्वा मद्देहे प्रविलीयते१६०।<br>
अत्यंतघोषणो नृत्यगीतवाद्यादिकैस्सदा।<br>
नामस्मरन्द्विजश्रेष्ठ मद्देहे प्रविलीयते१६१।<br>
मद्भक्तस्तीर्थभूतश्च त्वमेव बकमारणात्।<br>
यत्पापं तस्य मोक्षाय सखे स्थित्वा उवाच ह१६२।<br>
गच्छ मूकं महात्मानं तीर्थं पुण्यवतां वरम्।<br>
मूकस्य दर्शनात्तात सर्वे दृष्टा महाजनाः१६३।<br>
तेषां च दर्शनादेव तथा संभाषणान्मम।<br>
ममसंपर्कभावाच्च मद्गृहं चागतो भवान्१६४।<br>
जन्मकोटिसहस्रेभ्यो यस्य पापक्षयो भवेत्।<br>
स मां पश्यति धर्मज्ञो यथा तेन प्रसन्नता१६५।<br>
ममैवानुग्रहाद्वत्सअहंदृष्टस्त्वयानघ।<br>
तस्माद्वरं गृहाण त्वं यत्ते मनसि वर्तते१६६।<br>
विप्र उवाच-।<br>
अस्माकं सर्वथा नाथ मानसं त्वयि तिष्ठतु।<br>
त्वदृते सर्वलोकेश कदाचिन्न तु रोचताम्१६७।<br>
माधव उवाच-।<br>
यस्मादेतादृशी बुद्धिः स्फुरते ते सदानघ।<br>
तस्मान्मत्सदृशान्भोगान्मद्गेहे संप्रलप्स्यसे१६८।<br>
किंतु ते पितरौ पूजामाप्नुतो न त्वयानघ।<br>
पूजयित्वा तु पितरौ पश्चाद्यास्यसि मत्तनुम्१६९।<br>
तयोर्निश्श्वासवातेन मन्युना च भृशं पुनः।<br>
तपः क्षरति ते नित्यं तस्मात्पूजय तौ द्विज१७०।<br>
मन्युर्निपतते यस्मिन्पुत्रे पित्रोश्च नित्यशः।<br>
तन्निरयं नाबाधेहं न धाता न च शंकरः१७१।<br>
तस्मात्त्वं पितरौ गच्छ कुरु पूजां प्रयत्नतः।<br>
ततस्त्वं हितयोरेव प्रसादान्मत्पदं व्रज१७२।<br>
इत्युक्ते तु द्विजश्रेष्ठः पुनराह जगद्गुरुम्।<br>
प्रसन्नो यदि मे नाथ रूपं स्वं दर्शयाच्युत१७३।<br>
ततो द्विजप्रणयतः प्रसन्नहृदयो वशी।<br>
रूपं स्वं दर्शयामास ब्रह्मण्यो ब्रह्मकर्मणे१७४।<br>
शंखचक्रगदापद्मधारणं पुरुषोत्तमम्।<br>
कारणं सर्वलोकस्य तेजसा पूरयज्जगत्१७५।<br>
प्रणम्य दंडवद्विप्र उवाच पुनरच्युतम्।<br>
अद्य मे सफलं जन्म अद्य मे चक्षुषी शिवे१७६।<br>
अद्य मे च करौ श्लाघ्यौ धन्योहं जगदीश्वर।<br>
अद्य मे पुरुषा यांति ब्रह्मलोकं सनातनम्१७७।<br>
नंदंति बांधवा मेद्य त्वत्प्रसादाज्जनार्दन।<br>
इदानीं च प्रसिद्धा मे सर्वे चैव मनोरथाः१७८।<br>
किंतु मे विस्मयो नाथ मूकादि ज्ञानिनो भृशम्।<br>
कथं जानंति मद्वृत्तं देशांतरमुपस्थितम्१७९।<br>
तस्य गेहोदराकाशे स्थितो विप्रोतिशोभनः।<br>
तथा पतिव्रता गेहे तुलाधारशिरस्यपि१८०।<br>
तथा मित्राद्रोहकस्य त्वं च वैष्णवमंदिरे।<br>
अनुग्रहाच्च मे विप्र तत्त्वतो वक्तुमर्हसि१८१।<br>
श्रीभगवानुवाच-।<br>
पित्रोर्भक्तः सदा मूकः पतिव्रता शुभा च सा।<br>
सत्यवादी तुलाधारः समः सर्वजनेषु च१८२।<br>
लोभकामजिदद्रोहो मद्भक्तो वैष्णवः स्मृतः।<br>
संप्रीतोहं गुणैरेषां तिष्ठाम्यावसथे मुदा१८३।<br>
भारतीकमलाभ्यां च सहितो द्विजसत्तम।<br>
विप्र उवाच-।<br>
महापातकिसंसर्गान्नराश्चैवातिपातकाः१८४।<br>
इति जल्पंति धर्मज्ञाः स्मृतिशास्त्रेषु सर्वदा।<br>
पुराणागमवेदेषु कथं त्वं तिष्ठसे गृहे१८५।<br>
श्रीभगवानुवाच-।<br>
कल्याणानां च सर्वेषां कर्त्ता मूको जगत्त्रये।<br>
वृत्तस्थो योपि चाण्डालस्तं देवा ब्राह्मणं विदुः१८६।<br>
मूकस्य सदृशो नास्ति लोकेषु पुण्यकर्मतः।<br>
पित्रोर्भक्तिपरे नित्यं जितं तेन जगत्त्रयम्१८७।<br>
तयोर्भक्त्या त्वहं तुष्टः सर्वदेवगणैः सह।<br>
तिष्ठामि द्विजरूपेण तस्य गेहोदरे च खे१८८।<br>
तथा पतिव्रता गेहे तुलाधारस्य मंदिरे।<br>
अद्रोहकस्य भवने वैष्णवस्य च वेश्मनि१८९।<br>
सदा तिष्ठामि धर्मज्ञ मुहूर्तं न त्यजाम्यहम्।<br>
तेन पश्यंति मां नित्यं ये त्वन्ये पापकृज्जनाः१९०।<br>
पुण्यत्वाच्च त्वया दृष्टो ममानुग्रहकारणात्।<br>
पित्रोर्भक्तिपरः शुद्धश्चांडालो देवतां गतः१९१।<br>
तस्मात्तेन सह प्रीत्या तिष्ठामि तस्य मंदिरे।<br>
पुनः पुनः कथालापं करोमि द्विजनंदन९१२।<br>
तस्य वै मानसे नित्यं वर्तेऽहतभावनः।<br>
स तज्जानाति त्वद्वृत्तं तथा पतिव्रतादयः१९३।<br>
तेषां वृत्तं वदिष्यामि शृणु त्वं चानुपूर्वशः।<br>
यच्छ्रुत्वा सर्वथा मर्त्यो मुच्यते जन्मबंधनात्१९४।<br>
पितुर्मातुः परं तीर्थं देवदेवेषु नैव हि।<br>
पित्रोरर्चा कृता येन स एव पुरुषोत्तमः१९५।<br>
पित्रोराज्ञा च देवस्य गुरोराज्ञा समं फलं।<br>
आराधनाद्दिवो राज्यं बाधया रौरवं व्रजेत्१९६।<br>
स चास्माकं हृदिस्थोऽपि तस्याहं हृदये स्थितः।<br>
आवयोरंतरं नास्ति परत्रेह च मत्समः१९७।<br>
मदग्रे मत्पुरे रम्ये सर्वैश्च बांधवैः सह।<br>
सभुंजीताक्षयं भोगमंते मयि च लीयते१९८।<br>
अतएव हि मूकोसौ वार्त्तां त्रैलोक्यसंभवाम्।<br>
जानाति नरशार्दूल एष ते विस्मयः कुतः१९९।<br>
द्विज उवाच-।<br>
मोहादज्ञानतो वापि न कृत्वा पितुरर्चनं।<br>
ज्ञात्वा वा किं च कर्तव्यं सदसज्जगदीश्वर२०० 1.50.200।<br>
श्रीभगवानुवाच-।<br>
दिनैकं मासपक्षौ वा पक्षार्धं वाथ वत्सरं।<br>
पित्रोर्भक्तिः कृता येन स च गच्छेन्ममालयं २०१।<br>
कारयित्वा मनः कष्टमवश्यं नरकं व्रजेत्।<br>
न कृता वाकृता वा स्यात्पित्रोरर्चा परं पुरा २०२।<br>
वृषोत्सर्गं नरः कृत्वा पितृभक्ति फलं लभेत्।<br>
अन्नं वस्त्रं तथा गव्यं सामिषं च निरामिषम् २०३।<br>
सर्वं लक्षगुणं प्रोक्तं ज्ञातिभ्यो यत्प्रदीयते।<br>
सर्वस्वेन कृतं श्राद्धं येन पुत्रेण धीमता २०४।<br>
जातिस्मरत्वं प्राप्नोति पितृभक्तिफलं लभेत्।<br>
श्राद्धात्परो महायज्ञस्त्रैलोक्ये तु न विद्यते २०५।<br>
अत्र यद्दीयते किंचित्सर्वं चाक्षयमश्नुते।<br>
अन्यस्मिंश्चायुतं विद्धि ज्ञातिभ्यो लक्षमुच्यते २०६।<br>
पिण्डे कोटिगुणं प्रोक्तं द्विजायानन्तमुच्यते।<br>
गंगाजले गयायां च प्रयागे पुष्करे तथा २०७।<br>
वाराणस्यां सिद्धकुंडे गंगासागर संगमे।<br>
अन्नपिंडं प्रदद्याद्यस्तस्य मुक्तिर्भवेद्ध्रुवम् २०८।<br>
पितरश्चाक्षयं स्वर्गं लभंते जन्मनः फलम्।<br>
भागीरथ्यां विशेषेण यस्तु दद्यात्तिलोदकम् २०९।<br>
मुक्तिमार्गं स चाप्नोति पिंडदाने तु किं पुनः।<br>
नदीतीरेषु साहस्रं नदे त्वयुतमिष्यते २१०।<br>
सामान्यफलसंसर्गाच्छ्राद्धं शतगुणं भवेत्।<br>
अमायां च युगाद्यायां ग्रहणे सूर्यचंद्रयोः २११।<br>
पार्वणं कुरुते यस्तु सोक्षयं लोकमश्नुते।<br>
पितरस्तस्य तुष्यंति सर्वे समायुतं प्रति २१२।<br>
आशिषं दयितं दत्वा भोग्यं चानंतमात्मजे।<br>
ततः पर्वणि पुत्रैश्च कर्त्तव्यं पार्वणं मुदा २१३।<br>
पित्रोर्यज्ञमिमं कृत्वा मुच्यते जन्मबंधनात्।<br>
अहन्यहनि यच्छ्राद्धं नित्यश्राद्धमिति स्मृतम् २१४।<br>
श्रद्धया कारयेद्यस्तु सोऽक्षयं लोकमश्नुते।<br>
तथैवापरपक्षे च काम्यश्राद्धं विधानतः २१५।<br>
कृत्वा कामं स चाप्नोति यद्वा मनसि वर्तते।<br>
आषाढीमवधिं कृत्वा यस्तु पक्षस्तु पंचमः २१६।<br>
तत्र श्राद्धं प्रकुर्वीत कन्यां गच्छतु वा न वा।<br>
कन्यां गते सवितरि यान्यहानि तु षोडश २१७।<br>
क्रतुभिस्तानि तुल्यानि समाप्त वरदक्षिणैः।<br>
काम्यश्राद्धं महापुण्यमिदं तस्यागतं शिवम् २१८।<br>
अभावात्कृष्णपक्षादौ तुलायां कर्तुमर्हति।<br>
अमावृश्चिकमायाति नैराश्यं पितरो गताः २१९।<br>
पुनःस्वभवनं यांति शापं दत्वा सुदारुणम्।<br>
पितृशापेन पुत्रस्य नष्टं सर्वमिति स्मृतम् २२०।<br>
धनं पुत्रा यशः काम्यमभीष्टमायुरेव च।<br>
सर्वाण्येतानि लभ्यंते जन्मजन्मसु मानवैः २२१।<br>
पितॄणां च वरेणैव तस्मान्मैनं परित्यजेत्।<br>
विवाहव्रतयज्ञादौ कृत्वा नांदीमुखं द्विजः २२२।<br>
अक्षयं लभते पुण्यं गोत्रं तस्य प्रवर्द्धते।<br>
एतद्विपर्ययो यस्य स याति नरकं नरः २२३।<br>
कुलक्षयो भवेत्तस्य स जीवो दुःखितो भवेत्।<br>
ततस्तु पूजयेदग्रे गणेशं शंभुनंदनम् २२४।<br>
परं षोडशमातॄश्च तत्पश्चात्पितृसंचयम्।<br>
नांदीमुखेषु सर्वेषु प्रपितामहपूर्वकम् २२५।<br>
नांदीमुखे द्विजान्सर्वान्स्थापयेत्प्राङ्मुखान्सुधीः।<br>
उच्चारयेन्नमोवाक्यं स्वधा चान्यत्र योजयेत् २२६।<br>
ग्रहणे चंद्रसूर्यस्य दत्वा पिंडोदकं नरः।<br>
अक्षयं लभते स्वर्गं पितॄणां पुष्टिवर्द्धनम् २२७।<br>
तत्र स्नानं न कुर्याद्यः शक्त्या पिंडोदकं नरः।<br>
न ददाति पितॄणां तु चांडालत्वं स गच्छति २२८।<br>
सर्वं भूमिसमं दानं सर्वे व्याससमा द्विजाः।<br>
सर्वं गंगासमं तोयं राहुग्रस्ते निशाकरे २२९।<br>
इंदोर्लक्षगुणं प्रोक्तं दशलक्षं तु भास्करे।<br>
गंगातोये तु संप्राप्त इंदोः कोटी रवेर्दश २३०।<br>
गवां शतसहस्रस्य सम्यग्दत्तस्य यत्फलम्।<br>
तत्फलं जाह्नवीस्नाने राहुग्रस्ते निशाकरे २३१।<br>
चंद्रसूर्यग्रहे चैव अवगाहति जाह्नवीं।<br>
स स्नातस्सर्वतीर्थेषु किमर्थमटते महीम् २३२।<br>
सूर्यग्रहः सूर्यवारे सोमे सोमग्रहस्तथा।<br>
चूडामणिरिति ख्यातस्तत्रानंतफलं स्मृतम् २३३।<br>
समुपोष्य तयोः पूर्वे पुण्यतीर्थे तु यः पुमान्।<br>
दत्वा पिंडोदकं दानं सत्यलोके प्रतिष्ठितः २३४।<br>
द्विज उवाच-।<br>
पितुरेव महायज्ञः श्राद्धं च भवतेरितं।<br>
ताता पश्चिमकालादौ किं कर्त्तव्यं सुतेन हि २३५।<br>
किं कृत्वा च परं श्रेयो जन्मजन्मसु लभ्यते।<br>
पुत्रेण धीमता देव यत्नतो वक्तुमर्हसि २३६।<br>
श्रीभगवानुवाच-।<br>
पूर्वे वयसि संप्राप्ते पिता पुत्र इति स्मृतः।<br>
उत्तरे च सुतस्तातः पालनान्न तु पूजनात् २३७।<br>
देववत्पूजयेत्तातं स्नेहं कुर्याच्च पुत्रवत्।<br>
न लंघयेद्वचस्तस्य मनसापि कदाचन २३८।<br>
आतुरस्य पितुः पुत्रो यस्तु कुर्यात्प्रतिक्रियां।<br>
सोक्षयं लभते स्वर्गं सदा देवैः प्रपूज्यते २३९।<br>
मुमूर्षोरपिता तस्य पश्यतो मृत्युलक्षणम्।<br>
कृत्वा च यजनं पुत्रो देवानां तुल्यतां व्रजेत् २४०।<br>
विधिनानशने नैव पितुः स्वर्गं ददाति यः।<br>
पुत्रस्य तस्य धीरस्य शृणु वक्ष्यामि यद्गुणम् २४१।<br>
अश्वमेधसहस्राणि राजसूयशतानि च।<br>
भवेदनशने पुण्यं तीर्थकोटिगुणं तयोः २४२।<br>
भागीरथ्या जले चैव यो मृतः पुरुषोत्तमः।<br>
पयोधररसं मातुर्न पिबेन्मुक्ततां व्रजेत् २४३।<br>
वाराणस्यां त्यजेद्यस्तु प्राणांश्चैव यदृच्छया।<br>
अभीष्टं च फलं भुक्त्वा मद्देहे प्रविलीयते २४४।<br>
या गतिर्योगयुक्तानां मुनीनामूर्द्ध्वरेतसां।<br>
सा गतिस्त्यजतः प्राणान्ब्रह्मपुत्रेषु सप्तसु २४५।<br>
लोहितस्य विशेषेण तीरोत्तरसमाश्रितः।<br>
विधिना यस्त्यजेत्प्राणान्स च मत्समतां व्रजेत् २४६।<br>
तस्यैव चोर्वशीकेशे पुण्यतीर्थे द्विजोत्तम।<br>
मृतोत्पन्नः समाप्नोति सर्वं दोषैर्न लिप्यते २४७।<br>
गृहस्याभ्यंतरे यस्य प्राणत्यागो भवेद्ध्रुवम्।<br>
यावद्ग्रंथिर्गृहे तिष्ठेत्तावद्बंधो भवे तनौ २४८।<br>
हायनेहायने चापि एकैकं परिहीयते।<br>
पश्यतां पुत्रबंधूनां वंधने नास्ति निष्कृतिः २४९।<br>
पर्वते कानने दुर्गे स्थाने वा जलवर्जिते।<br>
मृतो दुर्गतिमाप्नोति कीटादौ जायते पुनः २५० 1.50.250।<br>
संस्कारश्च भवेद्यस्य मृतस्य परवासरे।<br>
षष्टिर्वर्षसहस्राणि कुंभीपाके प्रतिष्ठति २५१।<br>
अस्पृश्यस्पर्शनादेव उच्छिष्टः पतितो मृतः।<br>
सुचिरं नरके स्थित्वा म्लेच्छजातिषु जायते २५२।<br>
तथैव बहुकीटेषु जायते सत्त्वजातिषु।<br>
तस्मान्न चिरकालेषु जानीयात्पुण्यपातकम् २५३।<br>
पुण्यात्पुण्यप्रयोगैश्च सर्वेषां मर्त्यवासिनाम्।<br>
मरणे या गतिः पुंसां गतिर्भवति तादृशी २५४।<br>
पुण्यतीर्थे मृतो यस्तु विष्णोर्नामानि चिंतयन्।<br>
पापात्पूतो व्रजेत्स्वर्गं सर्वदोषैर्न लिप्यते २५५।<br>
पितुर्मृतस्य देहं तु वहेद्यस्तु सुतो बली।<br>
पदेपदेश्वमेधस्य फलं प्राप्नोत्यसंशयम् २५६।<br>
प्राक्चितौ च पितुर्देहे मुखाग्निं कारयेत्सुतः।<br>
विधिना मंत्रपूतेन पश्चाद्देहं दहेत्पुनः २५७।<br>
लोभमोहसमायुक्तं पापपुण्यसमावृतम्।<br>
दहेयं सर्वगात्राणि दिव्यान्लोकान्स गच्छतु २५८।<br>
दग्ध्वा च लंघयेत्पुत्रोप्यस्थिसंचयनं प्रति।<br>
दशाहे समनुप्राप्ते चार्द्रवस्त्रं परित्यजेत् २५९।<br>
छित्वा च लोहितं चेलं वह्नौ चाथ जले क्षिपेत्।<br>
ततश्चैकादशाहे च श्राद्धं कुर्याद्विचक्षणः २६०।<br>
प्रेतस्य देहपुष्ट्यर्थं ब्राह्मणैकं तु भोजयेत्।<br>
दानं दद्याच्च विधिवद्वस्त्रं पीठं च पादुकाम् २६१।<br>
सर्वोपकरणैस्तुल्यं धरादिगजवाजिकम्।<br>
कृष्णां गां च प्रदद्यात्तु सर्वपापविमुक्तये २६२।<br>
चतुर्थाहे त्रिपक्षे च षण्मासे चाब्दिके तथा।<br>
द्वादश प्रतिमास्यानि श्राद्धान्ये तानि षोडश २६३।<br>
यस्यैतानि न संतीह यथाशक्ति च श्रद्धया।<br>
पिशाचत्वं स्थिरं तस्य दत्तैः श्राद्धशतैरपि २६४।<br>
अब्दमंबुघटं दद्यादन्नं चामिषसंयुतं।<br>
नित्यानित्यमभावाच्च क्षपन्मासं क्षमापयेत् २६५।<br>
सपिंडीकरणश्राद्धं गते संवत्सरे बुधः।<br>
पार्वणस्य विधानेन कारयेद्द्विजसत्तमः २६६।<br>
पितुरब्दमशौचं स्यान्मातुः षण्मासमेव च।<br>
त्रिमासं तु स्त्रियश्चैव तदर्द्धं भ्रातृपुत्रयोः २६७।<br>
सपिंडानामशौचं स्याद्यावद्गेहे स तिष्ठति।<br>
पुत्रस्य यन्निषिद्धं तु शृणु तात वदाम्यहम् २६८।<br>
ब्रह्मचारी सदाचारी न गच्छेच्च स्त्रियं क्वचित्।<br>
सप्तघट्याः परं चैव नवघट्याश्च पूर्वतः २६९।<br>
स कालः कुतपो ज्ञेयः पितॄणां दत्तमक्षयम्।<br>
श्राद्धे त्रीणि पवित्राणि दौहित्रं कुतपस्तिलाः २७०।<br>
त्रीणि चात्र प्रशंसंति सत्यमक्रोधमत्वराम्।<br>
सायं संध्यां परान्नं च पुनर्भोजनमैथुनम् २७१।<br>
दानं प्रतिग्रहं चैव श्राद्धं कृत्वा विवर्जयेत्।<br>
अकर्तव्यशतं कृत्वा श्राद्धं कुर्याद्विचक्षणः २७२।<br>
तच्च कर्तव्यतामेति स्वयमुक्तं विरिंचिना।<br>
शृणु पुत्र पुरावृत्तं बहूनां च वदाम्यहम् २७३।<br>
गुरोर्गोहननं कृत्वा ददुः श्राद्धं ययुर्दिवम्।<br>
तेषां च कीर्त्तनादेव श्राद्धं भवति चाक्षयम् २७४।<br>
वसिष्ठस्य मुनेः शिष्या ब्राह्मणास्सप्त सुव्रताः।<br>
पितृश्राद्धे समायाते होमधेनुं गुरोः प्रियाम् २७५।<br>
प्रार्थयित्वा गृहं नीत्वा सप्तभिर्भ्रातृभिर्मुदा।<br>
गव्यार्थं पितृयज्ञे तां धेनुं हत्वा विमृश्य च २७६।<br>
ददुर्मांसं च विप्रे च शेषं विप्रांस्त्वभोजयन्।<br>
समाप्य पितृकर्माणि वत्सं संगृह्यते द्विजाः २७७।<br>
गुरौ समर्पयामासुर्धेनुर्व्याघ्रेण भक्षिता।<br>
ततस्तपोर्बलादेव ज्ञात्वा तेषां च कारणम् २७८।<br>
स शशाप ततः शिष्यांश्चाडालाश्च भविष्यथ।<br>
वेपमानास्ततो विप्राः कृतांजलिपुटाः स्थिताः २७९।<br>
धेनोर्मांसंप्रदातारः पितृकृत्ये सदानघ।<br>
अकर्तव्यसहस्राणि महांति पातकानि च २८०।<br>
कुर्वंतः पितृकार्येषु पापात्पूता दिवं गताः।<br>
श्रुतं बहुविधं नाथ मुखात्ते च पुरातनम् २८१।<br>
क्षंतुमर्हसि धर्मज्ञ शापस्यांतो विधीयताम्।<br>
वसिष्ठ उवाच-।<br>
शापो वोथ यथा पाप्मा न तु धर्मविचारणात् २८२।<br>
चांडालादौ समुत्पन्नाः पुरावृत्तं स्मरिष्यथ।<br>
न च वो ज्ञानलोपश्च स्मृतिशास्त्रमनष्टकम् २८३।<br>
पापयोनिं समुत्तीर्य पश्चान्मोक्षं गमिष्यथ।<br>
ततः प्राणान्परित्यज्य गुरुशापात्तु ते द्विजाः २८४।<br>
जाताश्चांडालयोनौ तु सर्वे ज्ञानसमन्विताः।<br>
स्तन्यं तैस्तु न पीतं वै स्मरद्भिः पूर्वजन्म तत् २८५।<br>
मृता जाता मृगाः सर्वे चक्रवाकाः पुनर्वने।<br>
हंसास्तु मानसे तीर्थे शुक्ला जाताः पुनर्द्विजाः २८६।<br>
मुमूर्षवो महाभागा मृतास्ते खेदकारणात्।<br>
तस्मिन्काले महाराजो धर्मकेतुरिति स्मृतः २८७।<br>
ययौ स्नातुं ततस्तीर्थं सदारः सपरिच्छदः।<br>
ततो हंसास्त्रयो मोहाद्राज्यं भोग्यं तु योषितः २८८।<br>
भक्ष्याणि चिंतयंतश्च लोकांतरमयुस्तदा।<br>
ज्ञात्वा वेदं च वेदांगं मोक्षं यास्यामहे वयम् २८९।<br>
चिंतयंतो गता अन्ये ततो लोकांतरं प्रति।<br>
अथ त्रयो नृपा जाताश्चत्वारो विप्रसत्तमाः २९०।<br>
कुरुक्षेत्रे ततो वेदान्वेदांगानि समंततः।<br>
तपोबलाद्विदंति स्म वार्तां चामुत्र चेह च २९१।<br>
त्रयो राजकुले जाता राजानो मदमोहिताः।<br>
ज्ञानलोपात्परं लोकं न जानंति हिताहितम् २९२।<br>
ते च विप्राश्च संदेहादाहूय चेटकं स्वकम्।<br>
राज्ञो गच्छ स्वकार्पण्यात्पत्रं देहि च संभ्रमात् २९३।<br>
सप्त व्याधा दशार्णेषु मृगाः कालंजरे गिरौ।<br>
चक्रवाकाः शरद्वीपे हंसाः सरसि मानसे २९४।<br>
तेपि जाताः कुरुक्षेत्रे ब्राह्मणा वेदपारगाः।<br>
प्रस्थिता दूतमध्वानं यूयं किमवसीदथ २९५।<br>
गृहीत्वा चेटको लेखं राज्ञस्तु समदर्शयत्।<br>
दृष्ट्वा लेखं तु राजानो राज्यं त्यक्त्वा ययुर्द्विजान् २९६।<br>
श्रुत्वा वाक्यं ततस्तेषां गतास्ते च तपोधनाः।<br>
अचिरेणैव कालेन मोक्षं याताश्च तैस्सह २९७।<br>
य इदं शृणुयाच्छ्राद्धे सप्तव्याधादिकं द्विज।<br>
अक्षयं चान्नपानं च पितॄणामुपतिष्ठति २९८।<br>
द्विज उवाच-।<br>
वित्तहीनस्य विप्रस्य पितृकार्यं कथं भवेत्।<br>
तपस्विनो वनस्थस्य गृहस्थस्य च केशव २९९।<br>
भगवानुवाच-।<br>
तृणकाष्ठार्जनं कृत्वा प्रार्थयित्वा वराटकम्।<br>
करोति पितृकार्याणि ततो लक्षगुणं भवेत् ३०० 1.50.300।<br>
अकर्तव्यं शतं कृत्वा पितृश्राद्धं करोति यः।<br>
सर्वपापक्षयस्तस्य स्वर्गं याति च मानवः ३०१।<br>
सर्वाभावे पितृतिथौ गोभ्यो घासं ददाति यः।<br>
फलं च पिंडदानस्य संप्राप्नोत्यधिकं नरः ३०२।<br>
पुरा वैराटविषये रुरोदातीव दीनकः।<br>
पितृतिथौ स्वयं प्राप्ते सर्वाभावाच्च रोदिति ३०३।<br>
रुदित्वा सुचिरं सोपि पप्रच्छ कोविदं द्विजं।<br>
ब्रह्मन्पितृतिथावद्य किंस्वित्कृत्वा हितं भवेत् ३०४।<br>
वराटकश्च मे नास्ति धनं ब्रह्मविदांवर।<br>
उपदेशं च मे देहि येन धर्मे स्थितो ह्यहम् ३०५।<br>
द्विज उवाच-।<br>
गच्छ शीघ्रं वने तात मुहूर्ते कुतपेऽधुना।<br>
घासं पितरमुद्दिश्य गवे देहीति सत्वरम् ३०६।<br>
ततस्तस्योपदेशेन गृहीत्वा घासपूलकम्।<br>
गवे दत्वा यथाहृष्टः पुष्ट्यर्थं पितुरेव च ३०७।<br>
एतत्पुण्यप्रसादेन गतोसौ सुरमंदिरम्।<br>
स्वर्गं च सुचिरं भुक्त्वा उत्पन्नो धनिनां कुले ३०८।<br>
धनवान्स पुरा पुण्यात्पितृयज्ञस्य कारणात्।<br>
स ददाति पितुः पिंडं सर्वस्वेन धनेन च ३०९।<br>
तत्रैकजन्मनोभ्यासाद्गतोसौ विष्णुमंदिरम्।<br>
भुक्त्वानन्तसुखं तत्र सार्वभौमोभवन्नृपः ३१०।<br>
पितृयज्ञात्परो यस्माद्धर्मो नास्ति कथंचन।<br>
तस्मात्सर्वप्रयत्नेन शक्त्या कुर्यादमत्सरः ३११।<br>
यः पठेद्धर्मसंतानं जनानामग्रतो नरः।<br>
विष्णुपद्या जले स्नानं प्रति लोके च लभ्यते ३१२।<br>
जन्मजन्मकृतो येन महापातकसंचयः।<br>
तत्सर्वं प्रलयं याति सकृदुच्चरिते श्रुते ३१३।<br>
