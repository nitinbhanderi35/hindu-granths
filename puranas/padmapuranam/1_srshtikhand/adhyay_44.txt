शर्व उवाच।<br>
शरीरे मम तन्वंगि सिते भास्यसितद्युतिः।<br>
भुजंगी वा सिता शुभ्रे संश्लिष्टा चंदनेतरौ१।<br>
चंद्रातपेन संपृक्ता रुधिराम्बरसंवृता।<br>
रजनी वा सिते पक्षे दृष्टिदोषं ददासि मे२।<br>
इत्युक्ता गिरिजा तेन मुक्तकंठा पिनाकिनम्।<br>
उवाच कोपरक्ताक्षी भ्रुकुटी विकृतानना३।<br>
देव्युवाच-।<br>
स्वकृतेन जनः सर्वो जाड्येन परिभूयते।<br>
अवश्यमर्थी प्राप्नोति खंडनं शशिमंडन४।<br>
तपोभिर्दीर्घचरितैर्या त्वां प्रार्थितवत्यहं।<br>
तस्या मेनि यतस्त्वेष ह्यवमानः पदे पदे५।<br>
नैवास्मि कुटिला शर्व विषमा न च धूर्जटे।<br>
सविषस्त्वं जगत्ख्यातो व्यक्तदोषाकराश्रयः६।<br>
त्वं हि मुष्णासि दशनान्नेत्रहंता भगस्य च।<br>
आदित्यस्त्वां विजानाति भगवान्द्वादशात्मकः७।<br>
मूर्ध्नि शूलं जनयसि स्वैर्दोषैर्मामधिक्षिपन्।<br>
यस्त्वं मामात्थकृष्णेति महाकालोसि विश्रुतः८।<br>
यास्याम्यहं परित्यक्तुमात्मानं तपसा गिरिम्।<br>
जीवंत्या न मया कृत्यं धूर्तेन परिभूतया९।<br>
कापालिकेन क्षुद्रेण श्मशाने नित्यवासिना।<br>
भूत्या विलिप्त स्वांगेन मातृमध्यस्थ चारिणा१०।<br>
निशम्य तस्या वचनं कोपतीक्ष्णाक्षरं हरः।<br>
उवाचानिष्टसंभ्रांतः प्रचलेनेंदुमौलिना११।<br>
शर्व उवाच।<br>
अगात्मजासि गिरिजे नाहं निंदापरस्तव।<br>
चाटूक्तिबुध्या तु मया कृत उन्मादसंश्रयः१२।<br>
विकल्पः स्वस्थचित्ते तु गिरिजे न मम क्रमात्।<br>
यद्येवं कुपिता भीरु तत्तवाहं न वै पुनः१३।<br>
नर्मवादी भविष्यामि जहि कोपं शुचिस्मिते।<br>
शिरसा प्रणतेनैष रचितस्ते मयांजलि१४।<br>
नि हीनो ह्यपमानेन निंदिते नैति विक्रियाम्।<br>
असतां तु सतां न स्यान्मर्मस्पृष्टो नरः किल१५।<br>
अनेकैश्चाटुभिर्देवी देवेन प्रतिबोधिता।<br>
कोपं तीव्रं न तत्याज सती मर्मणि घट्टिता१६।<br>
अवष्टब्धमथाच्छिद्य वासः शंकरपाणिना।<br>
विपर्यस्तालकावेगाद्गन्तुमैच्छच्च शैलजा१७।<br>
तस्या व्रजंत्याः कोपेन पुनराह पुरांतकः।<br>
सत्यं सर्वैरवयवैस्तनोषि सदृशां पितुः१८।<br>
हिमाचलस्य शृंगस्थमेव जालाकुलं मनः।<br>
तथा दुरवगाह्येभ्यो गहनो हि तवाशयः१९।<br>
काठिन्यमश्मसारेभ्यो वनेभ्यो बहुलां गता।<br>
कुटिलत्वं निम्नगाभ्यो दुःसेव्यत्वं हिमादपि२०।<br>
संक्रांतं सर्वमेवैतत्तन्वंगि हिमभूधरात्।<br>
इत्युक्ता सा पुनः प्राह गिरिशं शैलकन्यका२१।<br>
कोपकंपितमूर्द्धा सा प्रस्फुरद्दशनच्छदा।<br>
उमोवाच-।<br>
स्यात्सर्वं दोषदानेन निंदायां गुणिनो बलात्२२।<br>
तवापि दुष्टसंपर्कात्संक्रांतं सर्वमेव हि।<br>
व्यालेभ्योनेकजिह्वत्वं भस्मनोऽस्नेहवृत्तिता२३।<br>
हृत्कालुष्यं शशांकोत्थं दुर्बाधत्वं विषादपि।<br>
किं चात्र बहुनोक्तेन अलं वाचां श्रमेण ते२४।<br>
श्मशानवासान्निर्भीस्त्वं नग्नत्वात्तवनत्रपा।<br>
निर्घृणत्वं कपालित्वाद्दया ते विगता चिरम्२५।<br>
इत्युक्त्वा मंदिरात्तस्मान्निर्जगाम हिमाद्रिजा।<br>
तस्यां व्रजंत्यां देवेश्यां गणैः किलकिलाकृता२६।<br>
क्व मातर्गच्छसीत्युक्त्वा रुदद्भिर्धावितं पुनः।<br>
विष्टभ्य चरणौ देव्या वीरको बाष्पगद्गदः२७।<br>
प्रोवाच मातः किन्न्वेतत्क्व यासि कुपितातुरा।<br>
अहं त्वामनुयास्यामि व्रजंतीं स्नेहवर्जिताम्२८।<br>
नोचेत्पतिष्ये शिखराद्गिरेरस्य त्वयोज्झितः।<br>
उन्नम्यवदनं देवी दक्षिणेन तु पाणिना२९।<br>
उवाच वीरकं माता त्वं शोकं पुत्र मा कृथाः।<br>
शैलाग्रात्पतितुं नैव न च गंतुं मया सह३०।<br>
युक्तं ते पुत्र गच्छामि येन कार्येण तच्छृणु।<br>
कृष्णेत्युक्ता हरेणाहं स्तंभितास्म्यवमानिता३१।<br>
साहं तपः करिष्यामि येन गौरीत्वमाप्नुयाम्।<br>
एष स्त्रीलंपटो देवो यातायां मय्यनंतरम्३२।<br>
द्वाररक्षा त्वया कार्या नित्यं रन्ध्रान्ववेक्षणम्।<br>
यथा न काचित्प्रविशेद्योषित्तत्र हरांतिकम्३३।<br>
दृष्ट्वा परस्त्रियं चापि वदेथा मम पुत्रक।<br>
शीघ्रमेव करिष्यामि यथायुक्तमनंतरम्३४।<br>
एवमस्त्विति देवेशीं वीरकोवाच सांप्रतम्।<br>
मातुराज्ञामृताहार प्लावितांगो गतज्वरः३५।<br>
जगाम रक्षां स द्रष्टुं प्रणिपत्य तु मातरम्।<br>
देवी चापश्यदायांतीं सखीं मातुर्विभूषिताम्३६।<br>
कुसुमामोहिनीं नाम तस्य शैलस्य देवताम्।<br>
सापि दृष्ट्वा गिरिसुतां स्नेहविक्लवमानसा३७।<br>
क्व पुत्रि गच्छसीत्युच्चैरालिग्योवाच देवता।<br>
सा तस्याः सर्वमाचख्यौ शंकरात्कोपकारणम्३८।<br>
पुनश्चोवाचगिरिजा देवतां मातृसंमिताम्।<br>
उमोवाच-।<br>
नित्यं शैलाधिराजस्य देवतात्वमनिंदिते३९।<br>
सर्वतः सन्निधानं ते मनसातीव वत्सला।<br>
अतस्तु ते प्रवक्ष्यामि यद्विधेयं त्वयांबिके४०।<br>
अन्यस्त्रीसंप्रवेशस्तु त्वया रक्ष्यः प्रयत्नतः।<br>
सरहस्ये प्रयत्नेन निषेव्यः सततं गिरौ४१।<br>
पिनाकिनः प्रविष्टायां वक्तव्यं मे त्वयानघे।<br>
ततोहं संविधास्यामि यत्क्षमं तदनंतरम्४२।<br>
इत्युक्ता तां तथेत्युक्त्त्वा जगाम सा गिरिं शुभा।<br>
उमापि पितुरुद्यानं जगामाद्रिसुताद्भुतम्४३।<br>
अंतरिक्षं समाविश्य मेघमालाविलप्रभम्।<br>
भूषणानि ततो न्यस्य वृक्षवल्कलधारिणी४४।<br>
ग्रीष्मे पंचाग्निसंतप्ता वर्षासु च जलोषिता।<br>
वन्याहारा निराहारा शुष्कस्थंडिलशायिनी४५।<br>
एवं साधयती तत्र तपः सा च व्यवस्थिता।<br>
ज्ञात्वा गतां गिरिसुतां दैत्यस्तत्रांतरे बली४६।<br>
अंधकस्य सुतो हृष्टः पितुर्वधमनुस्मरन्।<br>
देवान्सर्वान्विजित्याजौ बकभ्राता रणोत्कटः४७।<br>
आडिर्नामांतरप्रेक्षी सततं चंद्रमौलिनः।<br>
आजगामामररिपुः पुरं त्रिपुरघातिनः४८।<br>
स तत्रागत्य ददृशे वीरकं द्वार्यवस्थितम्।<br>
विचिंत्य सोपि च वरं दत्तं कमलयोनिना४९।<br>
हते किलांधके दैत्ये गिरिशेनासुरद्विषा।<br>
आडिश्चकार विपुलं तपः परमदारुणम्1.44.५०।<br>
समागत्याब्रवीद्ब्रह्मा तपसा परितोषितः।<br>
किमाडे दानवश्रेष्ठ तपसा प्राप्तुमिच्छसि५१।<br>
ब्रह्माणमाह दैत्यस्तु निर्मृत्युत्वमहं वृणे।<br>
ब्रह्मोवाच-।<br>
जातानामिह संसारे विना मृत्युं न युज्यते५२।<br>
यतस्ततोपि दैत्येंद्र मृत्युः प्राप्यश्शरीरिभिः।<br>
इत्युक्तो दैत्यसिंहस्तु प्रोवाचांबुजसंभवम्५३।<br>
रूपस्यपरिवर्तो मे यदा स्यात्पद्मसंभव।<br>
तदा मृत्युर्मम भवेदन्यथा त्वमरोस्म्यहम्५४।<br>
इत्युक्तस्तु तदोवाच तुष्टः कमलसंभवः।<br>
यदा द्वितीयो रूपस्य विवर्त्तस्ते भविष्यति५५।<br>
तदा ते भविता मृत्युरन्यथा न भविष्यति।<br>
इत्युक्तोमरतां मेने दैत्यसूनुर्महाबलः५६।<br>
तस्मिन्काले त्वसंस्मृत्य तद्वधोपायमात्मनः।<br>
प्रतिहर्तुर्दृष्टिपथे वीरकस्याभवंस्तदा५७।<br>
भुजंगरूपी रंध्रेण प्रविवेश दृशःपथम्।<br>
परिहृत्य गणेशस्य दानवो रौद्रदुर्जयः५८।<br>
अलक्षितो गणेशेन प्रविश्याथ परां तनुम्।<br>
भुजंगरूपं संत्यज्य जग्राहाथ महासुरः५९।<br>
उमारूपं रमयितुं गिरिशं मूढचेतनः।<br>
कृत्वा मायामयं रूपमप्रतर्क्यं मनोहरम्६०।<br>
सर्वैरवयवैः पूर्णं सर्वाभिज्ञानबृंहितम्।<br>
कृत्वा भगांतरे दंतं दैत्यो वज्रमयं दृढम्६१।<br>
तीक्ष्णाग्रं बुद्धिमोहेन गिरिशं हंतुमुद्यतः।<br>
कृत्वोमारूपसंस्थानं गतो दैत्यो हरांतिकम्६२।<br>
पापो रम्याकृतिश्चित्र भूषणांबरसंयुतः।<br>
तं दृष्ट्वा गिरिशस्तुष्टस्तमालिंग्य महासुरम्६३।<br>
मन्यमानो गिरिसुतां सर्वैरवयवांतरैः।<br>
अपृच्छत्साधुभावं ते गिरिपुत्रि न कृत्रिमम्६४।<br>
या त्वं मदाशयं ज्ञात्वा प्राप्तेह वरवर्णिनी।<br>
त्वया विरहितं शून्यं मम स्थानं जगत्त्रयम्६५।<br>
प्राप्ता प्रसन्नवदने युक्तमेवंविधं त्वयि।<br>
इत्युक्तो दानवेंद्रस्तु तं बभाषे स्मितं शनैः६६।<br>
स चाबुध्यदभिज्ञानैः प्राह त्रिपुरघातिनम्।<br>
दैत्य उवाच।<br>
यातास्मि तपसः कामाद्वरं लब्धुं हिमाचलम्६७।<br>
रतिश्च तत्र मेनाभूत्ततः प्राप्ता त्वदंतिकम्।<br>
इत्युक्तः शंकरः शंकां चित्ते प्राप्तो विचारयन्६८।<br>
हृदयेन समाधाय देवः प्रहसिताननः।<br>
कुपिता कुपितं बुद्ध्वा प्रकृत्या च दृढव्रता६९।<br>
अप्राप्तकामा संप्राप्ता किमेतत्संविजानती।<br>
इति चिंत्य हरस्तस्या अभिज्ञानं विचारयन्७०।<br>
नापश्यद्वामपार्श्वे तु तदंकं पद्मलक्षणम्।<br>
लोम्नामावर्तरचितं ततो देवः पिनाकधृक्७१।<br>
बुद्ध्वा तां दानवीं मायामाकारं गूहयंस्ततः।<br>
मेढ्रदंष्ट्रास्त्रमादाय दानवं तमसादयत्७२।<br>
न चाबुध्यत तद्वृत्तं वीरको द्वाररक्षकः।<br>
कुसुमामोदिनं दृष्ट्वा स्त्रीरूपं दानवेश्वरम्७३।<br>
दूतेन मारुतेनाशु बोधिता हिमशैलजा।<br>
श्रुत्वा वायुमुखाद्देवी क्रोधरक्ताविलेक्षणा७४।<br>
अपश्यद्वीरकं पुत्रं हृदयेनैव दूयता।<br>
देव्युवाच।<br>
मातरं मां परित्यज्य यस्मात्त्वं स्नेहविक्लवाम्७५।<br>
विहितावसरः स्त्रीणां शंकरस्य रहोविधौ।<br>
तस्मात्ते मानुषे रूक्षा जडा हृदयवर्जिता७६।<br>
गणेशाकारसदृशी शिला माता भविष्यति।<br>
निमित्त एष विख्यातो वीरकस्य सुतादरात्७७।<br>
संभवे प्रक्रमे चैव विचित्राख्या न संशयः।<br>
एवमुत्सृष्टशापायां गिरिपुत्र्यामनंतरं७८।<br>
निर्जगाम मुखात्क्रोधः सिंहरूपी महाबलः।<br>
स तु सिंहः करालास्यः सटाजटिलकंधरः७९।<br>
ऊर्ध्वप्रोद्भूतलांगूलो दंष्ट्रोत्कटमुखावटः।<br>
व्यादितास्यो लंबजिह्वः क्षामः कुक्षिबलादिषु८०।<br>
अस्यास्ये वर्तितुं देवी व्यवस्थितवती तदा।<br>
ज्ञात्वा मनोगतं तस्या भगवांश्चतुराननः८१।<br>
आजगामाश्रमपदं संपदामाश्रयं यतः।<br>
आगम्योवाच देवेशो गिरिजां स्पष्टया गिरा८२।<br>
ब्रह्मोवाच-।<br>
किं पुनः प्राप्तुकामासि किमलभ्यं ददामि ते।<br>
विरम्यतामतिक्लेशात्तपसोस्मान्मदाज्ञया८३।<br>
तच्छ्रुत्वोवाचगिरिजा गुरोर्गौरवयंत्रितं।<br>
वाक्यं वाचाहरोद्गीर्णवर्णनिर्गमवांछितं८४।<br>
देव्युवाच-।<br>
तपसा दुष्करेणाप्तः पतिर्वै शंकरो मया।<br>
समां श्यामलवर्णेति बहुशः प्रोक्तवान्रहः८५।<br>
तस्मादहं कांचनाभवर्णा तन्नामसंयुता।<br>
भर्तुर्भूतपतेरंगमेकतो निर्विषं भवेत्८६।<br>
तस्यास्तद्भाषितं श्रुत्वा प्रोवाच जगदीश्वरः।<br>
एवं भव त्वं भूयश्च भर्तुर्देहार्द्धचारिणी८७।<br>
ततस्तत्याजतां कृष्णां फुल्लनीलोत्पलत्वचं।<br>
त्वक्च साप्यभवद्भीमा घंटाहस्तात्रिलोचना८८।<br>
नानाभरणसंपूर्णा पीतकौशेयधारिणी।<br>
तामब्रवीत्ततो ब्रह्मा देवीं नीलांबुजत्विषं८९।<br>
निशे भूधरजा देह संपर्का त्वं मदाज्ञया।<br>
संप्राप्ता कृतकृत्यत्वमेकानंशा पुरो ह्यसि९०।<br>
य एष सिंहः प्रोद्भूतो देव्याः क्रोधाद्वरानने।<br>
स तेस्तु वाहनं देवि केतौ चास्तु महाबलः९१।<br>
गच्छ विंध्याचलं तत्र सुरकार्यं करिष्यसि।<br>
पंचालो नाम यक्षोयं यक्षलक्षपदानुगः९२।<br>
दत्तस्ते किंकरो देवि मया मायाशतैर्युतः।<br>
इत्युक्त्वा कौशिकी देवी विंध्यशैलं जगाम ह९३।<br>
उमापि प्राप्तसंकल्पा जगाम गिरिशांतिकं।<br>
प्रविशंतीं तु तां द्वारादपहृत्य समाहितः९४।<br>
रुरोध वीरको देवीं हेमवेत्रलताधरः।<br>
तामुवाच च कोपेन रूपे तु व्यभिचारिणीं९५।<br>
प्रयोजनं न तेत्रास्ति गच्छ यावन्न भक्ष्यसे।<br>
देव्यारूपधरो दैत्यो देवं वंचितुमागतः९६।<br>
प्रविष्टो न च दृष्टोसौ स च देवेन घातितः।<br>
घातिते चाहमाज्ञप्तो नीलकंठेन कोपिना९७।<br>
द्वारे त्वनवधानं ते यस्मात्पश्यामि वै ततः।<br>
भविष्यसि न मे द्वास्थो वर्षपूगाननेकशः९८।<br>
अतस्ते नात्र दास्यामि प्रवेशं गम्यतां द्रुतम्।<br>
एकां मुक्त्वा गिरिसुतां मातरं स्नेहवत्सलाम्९९।<br>
प्रवेशं लभते नान्या नारी कमललोचने।<br>
इत्युक्त्वा तु तदा देवी चिंतयामास चेतसा1.44.१००।<br>
नारी नैव स दैतेयो वायुर्मे यामभाषत।<br>
वृथैव वीरकश्शप्तो मया क्रोधपरीतया१०१।<br>
अकार्यं क्रियते मूढैः प्रायः क्रोधसमन्वितैः।<br>
क्रोधेन नश्यते कीर्तिः क्रोधो हंति स्थितां श्रियम्१०२।<br>
अपरिच्छिन्नतत्वार्था पुत्रं शापितवत्यहं।<br>
विपरीतार्थबुद्धीनां सुलभो विपदागमः१०३।<br>
संचिंत्यैवमुवाचेदं वीरकं प्रति शैलजा।<br>
सज्जलज्जाविकारेण वदनेनाम्बुजत्विषा१०४।<br>
देव्युवाच-।<br>
अहं वीरक ते माता न तेस्तु मनसो भ्रमः।<br>
शंकरस्यास्मि दयिता सुता तुहिनभूभृतः१०५।<br>
मम गात्रच्छविभ्रांत्या मा शंकां पुत्र धारय।<br>
तुष्टेन गौरता दत्ता ममेयं पद्मजन्मना१०६।<br>
मया शप्तोस्यविदिते वृत्तांते दैत्यनिर्मिते।<br>
ज्ञात्वा नारीप्रवेशं तु शंकरे रहसि स्थिते१०७।<br>
ननिवर्तयितुं शक्यः शापः किंतु ब्रवीमि ते।<br>
शीघ्रमेष्यसि मानुष्यात्सर्वकामसमन्वितः१०८।<br>
शिरसा तु ततो वंद्य मातरं पूर्णमानसः।<br>
उवाच साध्वीं पूर्णेन्दु द्युतिं तुहिनशैलजां१०९।<br>
वीरक उवाच-।<br>
नतसुरासुरमौलिलसन्मणिप्रवरकांतिकरालिनखाङ्घ्रिके।<br>
नगसुते शरणागतवत्सले नवनमोवनतार्त्तिविनाशिनि११०।<br>
तपनमंडलमंडितकंधरे पृथुसुवर्णनगद्युतिहारिके।<br>
विषमभंगविषंगमभीषितो गिरिसुते भवतीमहमाश्रये१११।<br>
जगतिकाप्रणताभिमता ददौ झटिति सिद्धिमृते भवतीं यथा।<br>
जगतिकां प्रणमेच्छशिशेखरो भुवनभृन्मुनयो भवतीं यथा११२।<br>
विमलयोगविनिर्मितदुर्जये सुतनुतुल्यमहेश्वरमंडली।<br>
विदलितांधकबांधवसंहतिः सुरवरैः प्रथमं त्वमभिष्टुता११३।<br>
सितसटापटलोद्धतकंधराभवमहामृगराजरयस्थिता।<br>
विमलशक्तिमुखानलपिंगला यतभुजौघनिपिष्टमहासुरा११४।<br>
निगदिता भुवनैरतिचंडिकाजननिशुंभनिशुंभनिषूदिनी।<br>
प्रणतचिंतितदा भवदा नवप्रशमनैकरतिस्तरसा भुवि११५।<br>
वियतिवायुपथे ज्वलनाकुलेवनितले तव देवि च यद्वपुः।<br>
तदजितेप्रतिमे प्रणमाम्यहं भुवनभाविनिते भववल्लभे११६।<br>
जलधयो ललितोद्धतवीचयो हुतवहो द्युतिदग्धचराचरः।<br>
फणसहस्रभृतश्च भुजंगमास्त्वमभिधास्यसि मामभयंकरा११७।<br>
भगवति स्थिरभक्तजनाश्रये प्रतिगतो भवतीचरणाश्रयं।<br>
करणजातमिहास्तु ममाश्रवैतवविलासमुखानुभवास्यदम्११८।<br>
सुप्रसन्ना ततो देवी वीरकस्येति संस्तुता।<br>
प्रविवेश शुभंभर्तुर्भुवनं भूधरात्मजा११९।<br>
द्वास्थोपि वीरको देवान्हरदर्शनकांक्षिणः।<br>
व्यसर्जयत्स्वकानेव गृहानादरपूर्वकं१२०।<br>
नास्त्यत्रावसरो देवा देव्याः सह वृषाकपिः।<br>
निभृतः क्रीडतीत्युक्ता ययुस्ते च यथागतं१२१।<br>
गते वर्षसहस्रे तु देवास्त्वरितमानसाः।<br>
ज्वलनं चोदयामासुर्ज्ञातुं शंकरचेष्टितं१२२।<br>
प्रविश्य पक्षिरंध्रेण शुकरूपी हुताशनः।<br>
ददर्श शयने सर्वं रतौ गिरिजया सह१२३।<br>
ददर्श तं च देवेशो हुताशं शुकरूपिणं।<br>
तमुवाच महादेवः किंचित्कोपसमन्वितः१२४।<br>
शर्व उवाच।<br>
निषिक्तमर्धं देव्यां मे वीर्यं च शुकविग्रह।<br>
लज्जया विरतिश्चास्य त्वमर्धं पिब पावक१२५।<br>
यस्मात्तु त्वत्कृते विघ्नं तस्मात्त्वय्युपपद्यते।<br>
इत्युक्तः प्राञ्जलिर्वह्निरपिबद्वीर्यमाहितं१२६।<br>
तेनाप्लुतास्ततो देवास्तन्मुखा ऋभवो यतः।<br>
विपाट्य जठरं तेषां वीर्यं माहेश्वरं ततः१२७।<br>
निष्क्रांतं तप्तहेमाभं वितते शंकराश्रमे।<br>
तस्मिन्सरो महज्जातं विमलं बहुयोजनं१२८।<br>
प्रोत्फुल्लहेमकमलं नानाविहगनादितम्।<br>
तच्छ्रुत्वा तु सरो देवी जातं हेममहांबुजम्१२९।<br>
जगाम कौतुकाविष्टा तत्सरः कनकांबुजम्।<br>
तत्र कृत्वा जलक्रीडां तदब्जकृतशेखरा१३०।<br>
उपविष्टा ततस्तस्य तीरे देवी सखीवृता।<br>
पातुकामा च तत्तोयं स्वादुनिर्मलपंकजम्१३१।<br>
अपश्यत्कृत्तिकास्तास्स षडर्कद्युतिसन्निभाः।<br>
पद्मपत्रे तु तद्वारि गृहीत्वा प्रस्थिता गृहम्१३२।<br>
हर्षात्सोवाच पास्यामि पद्मपत्रे स्थितं पयः।<br>
ततःस्ता ऊचुरखिलाः कृत्तिका हिमशैलजाम्१३३।<br>
कृत्तिका ऊचुः-।<br>
दास्यामो दयिते गर्भे संभूतो यो भविष्यति।<br>
सोस्माकमपि पुत्रः स्यादस्मत्त्राता च वृत्तिमान्१३४।<br>
त्रिषु लोकेषु विख्यातः सर्वेष्वपि शुभानने।<br>
इत्युक्तोवाच गिरिजा कथं मद्गात्रसंभवैः१३५।<br>
सर्वैरवयवैर्युक्तो भवतीभ्यः सुतो भवेत्।<br>
ततस्तां कृत्तिका ऊचुर्विधास्यामोस्य वै वयम्१३६।<br>
उत्तमान्युत्तमांगानि यद्येवं तु भविष्यति।<br>
उक्ता वै शैलजा प्राह भवत्वेवमनिंदिताः१३७।<br>
ततस्तु हर्षसंपूर्णा पद्मपत्रस्थितं पयः।<br>
तस्यै ददुस्तया चापि तत्पीतं क्रमशो जलम्१३८।<br>
पीते तु सलिले चैव तस्मिन्नेव क्षणे वरः।<br>
विपाट्य देव्याश्च ततो दक्षिणं कुक्षिमुद्गतः१३९।<br>
निश्चक्रामाद्भुतो बालो रोगशोकविनाशनः।<br>
प्रभाकरकरव्रात प्रकारप्रकरप्रभुः१४०।<br>
गृहीतनिर्मलोदग्र शक्तिशूलांकुशोनलः।<br>
दीप्तो मारयितुं दैत्यानुत्थितः कनकच्छविः१४१।<br>
एतस्मात्कारणादेव कुमारश्चापि सोभवत्।<br>
वामं विदार्य निष्क्रांतस्ततो देव्याः पुनः शिशुः१४२।<br>
स्कंदोथ वदनाद्वह्नेः शुभ्रात्षड्वदनोरिहा।<br>
कृत्तिकासलिलादेव शाखाभिः सविशेषतः१४३।<br>
शाखाः शिवाः समाख्याताः षट्सुवक्त्रेषु विस्तृताः।<br>
यतस्ततो विशाखोसौ ख्यातो लोकेषु षण्मुखः१४४।<br>
स्कंदो विशाखः षड्वक्त्रः कार्तिकेयश्च विश्रुतः।<br>
पक्षे चैत्रस्य बहुले पंचदश्यां महाबलौ१४५।<br>
संभूतावर्कसदृशौ विशाले शरकानने।<br>
सिते पक्षे तु पंचम्यां तथैतौ पावकानलौ१४६।<br>
बालकाभ्यां चकारैकं संध्यायामेव भूतये।<br>
तस्यामेव ततः षष्ठ्यामभिषिक्तो गुहः प्रभुः१४७।<br>
सर्वैरमरसंघातैर्ब्रह्मोपेंद्रेंद्र भास्करैः।<br>
गंधमाल्यैः शुभैर्धूपैस्तथा क्रीडनकैरपि१४८।<br>
छत्रैश्चामरजालैश्च भूषणैश्च विलेपनैः।<br>
अभिषिक्तो विधानेन यथावत्षण्मुखः प्रभुः१४९।<br>
सुतामस्मै ददौ शक्रो देवसेनेति विश्रुताम्।<br>
पत्न्यर्थं देवदेवेशो ददौ विष्णुरथायुधम्1.44.१५०।<br>
यक्षाणां दशलक्षाणि ददावस्य धनाधिपः।<br>
ददौ हुताशनस्तेजो ददौ वायुश्च वाहनम्१५१।<br>
ददौ क्रीडनकं त्वष्टा कुक्कुटं कामरूपिणम्।<br>
एवं सुरास्तु ते सर्वे परिवारमनन्तकम्१५२।<br>
।<br>
ददुर्मुदितचेतस्काः स्कंदायादित्यवर्चसे।<br>
जानुभ्यामवनौ स्थित्वा सुरसंघास्तमस्तुवन्१५३।<br>
स्तोत्रेणानेन वरदं षण्मुखं मुख्यशः सुराः।<br>
देवा ऊचुः-।<br>
नमः कुमाराय महाप्रभाय स्कंदाय चास्कंदितदानवाय१५४।<br>
नवार्कबिंबप्रतिमप्रभाव नमोस्तु गुह्याय गुहाय तुभ्यम्।<br>
नमोस्तु ते लोकभयापहाय नमोस्तु ते लोककृपापराय१५५।<br>
नमो विशालामललोचनाय नमो विशाखाय महाव्रताय।<br>
नमो नमस्तेस्तु रणोत्कटाय नमो मयूरोज्ज्वलवाहनाय१५६।<br>
नमोस्तु केयूरधराय तुभ्यं नमो धृतोदग्रपताकिने ते।<br>
नमः प्रभावप्रणताय तेस्तु नमोऽस्तु घंटाधरधैर्यशालिने१५७।<br>
कुमार उवाच-।<br>
कं वः कामं प्रयच्छामि भवंतो ब्रूतनिर्वृताः।<br>
यद्यप्य साध्यं कृत्यं नो हृदये चिंतितं चिरम्१५८।<br>
इत्युक्तास्तु सुरास्तेन प्रोचुः प्रणतमौलयः।<br>
सर्व एव महात्मानं गुहं मुदितमानसाः१५९।<br>
दैत्येंद्रस्तारको नाम सर्वामरकुलांतकृत्।<br>
बलवान्दुर्जयस्तीक्ष्णो दुराचारोतिकोपनः१६०।<br>
तमेव जहि दुर्धर्षं दैत्यं सर्वविनाशनम्।<br>
उपस्थितः कृत्यशेषो ह्यस्माकं च भयावहः१६१।<br>
हिरण्यकशिपुश्चोग्रो ह्यवध्यो देवतागणैः।<br>
यज्ञघ्नः पापकर्मा वै येन ब्रह्मापि तापितः१६२।<br>
एतौ हरस्व भद्रं ते तावकं च महाबलम्।<br>
एवमुक्तस्तथेत्युक्त्वा सर्वामरपदानुगः१६३।<br>
जगाम जगतांनाथस्तूयमानोमरेश्वरैः।<br>
तारकस्य वधार्थाय जगतां कंटकस्य च१६४।<br>
ततश्च प्रेषयामास शक्रो गूढसमाश्रयः।<br>
दूतं दानवसिंहस्य परुषाक्षरवादिनम्१६५।<br>
स तु गत्वाब्रवीद्दैत्यमभयो भीमदर्शनम्।<br>
दूत उवाच।<br>
शक्रस्त्वामाह देवेशो दैत्यकेतुं दिवस्पतिः१६६।<br>
तारकासुर तच्छक्त्या घटयस्व यथेच्छया।<br>
यज्जगज्ज्वलनोद्दीप्तं किल्बिषं च त्वया कृतम्१६७।<br>
तस्याहं सादकस्तेद्य राजास्मि भुवनत्रये।<br>
श्रुत्वैतदद्भुतं वाक्यं कोपसंरक्तलोचनः१६८।<br>
उवाच दूतं दुष्टात्मा नष्टप्रायविभूतिकः।<br>
तारक उवाच-।<br>
दृष्टं ते पौरुषं शक्र शतशोथ महारणे१६९।<br>
निस्त्रपत्वान्न ते शांतिर्विद्यते शक्र दुर्मते।<br>
एवमुक्ते गते दूते चिंतयामास दानवः१७०।<br>
नालब्धसंश्रयः शक्रो वक्तुमेवमिहार्हति।<br>
जातः स्कंदोधुना शक्राज्ज्ञायते समुपाश्रयात्१७१।<br>
निमित्तौघांस्तदा दुष्टान्सोपश्यन्नाशवेदिनः।<br>
पांसुवर्षमसृक्पातं गगनादवनीतले१७२।<br>
वामनेत्रप्रकंपं च वक्त्रशोषं मनोमयम्।<br>
स्वकानां वक्त्रपद्मानां म्लानतां च व्यलोकयत्१७३।<br>
दुष्टांश्च प्राणिनो रौद्रान्सोपश्यद्दुष्टवादिनः।<br>
तदचिंत्यैव दितिजो न्यस्तचित्तोभवत्क्षणात्१७४।<br>
यावद्गजघटाघंटा घनत्काररवोत्कटाम्।<br>
तद्वत्तुरंगसंघातहेषोत्साहविभूषिताम्१७५।<br>
सैन्यैस्सेनान्तरोदग्र ध्वजराजैर्विराजिताम्।<br>
विमानैश्चाद्भुताकारैश्चलितामलचामरैः१७६।<br>
विभूषणपिनद्धां च किन्नरोद्गीतनादिताम्।<br>
नाना नाकतरूत्फुल्ल कुसुमापीडधारिणीम्१७७।<br>
विशोकास्त्रपरिस्फार चर्मनिर्मलदर्शिनीं।<br>
विद्युत्पुष्टद्युतिधरां नानावाद्यविनादिताम्१७८।<br>
सेनां नाकसदां दैत्यः प्रासादस्थो व्यलोकयत्।<br>
सचिंतयामास तदा किंचिद्विभ्रांतमानसः१७९।<br>
अपूर्वः को भवेद्योद्धा यो मया न विनिर्जितः।<br>
ततश्चिंताकुलो दैत्यः शुश्राव कटुकाक्षरम्।<br>
सिद्धवंदिभिरुद्घुष्टमिदं हृदयदारुणम्१८०।<br>
जयातुलशक्तिदीधितिपंजरभुजदंडप्रचंडतर।<br>
रभससुरवदनकुमुदविकासनविलासनेत्र कुमारवर१८१।<br>
जय दितिजकुलमहोदधि बडवानल मधुरमयूररथ सुरमकुट कोटि कुंचित चरण नखांकुर महासेन१८२।<br>
जय चलितललित चूडाकलापनवविमलकमल।<br>
दंडकांत दैत्येशवंश दुःसह दावानल१८३।<br>
जय विशाखविभोजय बालसप्तवासर भुवनालिशोकशमन जय सकललोक दितिसुतधुरंधरनाशक स्कंद१८४।<br>
श्रुत्वैतत्तारकः सर्वमुद्घुष्टं देववंदिभिः।<br>
सस्मार ब्रह्मणो वाक्यं वधं बालादुपस्थितं१८५।<br>
स्मृत्वा धर्मौघविध्वंसी सदा वीरपदानुगः।<br>
मंदिरान्निर्जगामाशु शोकग्रस्तेन चेतसा१८६।<br>
कालनेमिमुखा दैत्याः संत्रस्ता भ्रांतचेतसः।<br>
स्वेष्वनीकेषु च तदा त्वरा विस्मितचेतसः१८७।<br>
हिरण्यकशिपुः प्राह दानवानां धुरंधरः।<br>
त्रपाकरं भवेन्मह्यं बालस्यास्य पलायनम्१८८।<br>
यद्यहं हंतवे यामि सोपि वै कमलाश्रितः।<br>
हत्वाहं बालकं चैनं दुःस्पर्शः स्यामकारणं१८९।<br>
यात धावत गृह्णीत योजयध्वं वरूथिनीम्।<br>
कुमारं तारको दृष्ट्वा बभाषे भीषणाकृतिः१९०।<br>
किं बाल योद्धुकामोसि क्रीडकंदुकलीलया।<br>
येनातपो निसृष्टस्ते सत्संगरविभाषक१९१।<br>
बालत्वादथ ते बुद्धिरेवं स्वल्पार्थदर्शिनी।<br>
कुमारोपि तमग्रस्थं बभाषे हर्षवत्तमं१९२।<br>
शृणु तारक शास्त्रार्थ इह नैव निरूप्यते।<br>
शस्त्रैरर्था न दृश्यंते समरे निर्भरं भये१९३।<br>
शिशुत्वं मावमंस्था मे शिशुः कष्टो भुजंगमः।<br>
दुष्प्रेक्षो भास्करो बालस्तथाहं दुर्जयः शिशुः१९४।<br>
अल्पाक्षरो न मंत्रः किं सस्फुरो दैत्य दृश्यते।<br>
कुमारे प्रोक्तवत्येवं दैत्यश्चिक्षेप मुद्गरं१९५।<br>
कुमारस्तं निरासोग्रं चक्रेणामोघवर्चसा।<br>
ततश्चिक्षेप दैत्येंद्रो भिंदिपालमयोमयं१९६।<br>
करेण तं च जग्राह कार्तिकेयोमरारिहा।<br>
गदां मुमोच दैत्याय समुत्थाय खरस्वनाम्१९७।<br>
तया हतस्ततो दैत्यश्चकम्पेचलराडिव।<br>
मेने च दुर्जयं दैत्यस्तदाबालं सुदुःसहं१९८।<br>
चिंतयामास बुद्ध्या वै प्राप्तः कालो न संशयः।<br>
कंपितं च समालोक्य कालनेमि पुरोगमाः१९९।<br>
सर्वे देत्यैश्वरा जघ्नुः कुमारं रणदारुणं।<br>
स तैः प्रहारैरस्पृष्टस्तथा क्लैशैर्महाद्युतिः1.44.२००।<br>
स बालो बलिभिर्वेगैरयुध्यद्दानवै रणे।<br>
रणशौण्डाश्च दैत्येंद्रा पुःनर्जघ्नुः शिलीमुखैः२०१।<br>
कुमारं समरे दैत्या बलिनो देवकंटकाः।<br>
कुमारस्य व्यथा नाभूद्दैत्यास्त्रनिहतस्य तु२०२।<br>
प्राणांतकरणं जातं देवानां दानवा हवं।<br>
देवान्निपीडितान्दृष्ट्वा कुमारः कोपमाविशत्२०३।<br>
ततोस्त्रैर्दारयामास दानावानामनीकिनीम्।<br>
तैरस्त्रैर्निष्प्रतीकारैस्ताडितास्सुरकंटकाः२०४।<br>
कालनेमिमुखाः सर्वे रणे ह्यासन्पराङ्मुखाः।<br>
विद्रुतेषु च दैत्येषु प्रहतेषु समंततः२०५।<br>
किन्नरोद्गारगीतैश्च हास्यसन्यस्तचेतनः।<br>
जघ्ने कुमारं गदया निष्टप्तकनकत्विषा२०६।<br>
शरैर्मयूरं चित्रैश्च चकार विमुखं रणे।<br>
दृष्ट्वा पराड्मुखो देवो मुक्तरक्तं स्ववाहनम्२०७।<br>
जग्राह शक्तिं विमलां रणे कनकभूषणाम्।<br>
बाहुना हेमकेयूर रुचिरेण षडाननः२०८।<br>
ततोब्रवीन्महासेनस्तारकं दानवाधिपम्।<br>
तिष्ठतिष्ठ सुदुर्बुद्धे यमलोकं विलोकय२०९।<br>
हतो ह्यसि मया शक्त्या स्मर स्वं दैत्यचेष्टितम्।<br>
इत्युक्त्वा तु ततः शक्तिं मुमोच दितिजं प्रति२१०।<br>
सा कुमारभुजोत्सृष्टा तत्केयूररवानुगा।<br>
बिभेद दैत्यहृदयं वज्रशैलेंद्रकर्कशम्२११।<br>
गतासुः स पपातोर्व्यां प्रलये भूधरो यथा।<br>
विकीर्णमकुटोष्णीषो विस्रस्ताखिलभूषणः२१२।<br>
तस्मिन्विनिहते दैत्ये दानवानां धुरंधरे।<br>
नाभूत्कश्चित्तदा दुःखी नरकेष्वपि पापकृत्२१३।<br>
स्तुवंतः षण्मुखं देवाः प्राक्रीडन्नागतस्मिताः।<br>
जग्मुः स्वानेव भुवनान्निरस्यासंस्तथोत्सुकाः२१४।<br>
ददुश्चापि वरं सर्वे देवाश्च षण्मुखं प्रति।<br>
तुष्टाः संप्राप्तसर्वार्थास्सहसिद्धैस्तपोधनैः२१५।<br>
देवा ऊचुः।<br>
यः पठेत्स्कंदसंबंधां कथामेतां महामतिः।<br>
शृणुयाच्छ्रावयेद्वापि स भवेत्कीर्तिमान्नरः२१६।<br>
बह्वायुः सुभगः श्रीमान्कीर्तिमान्शुभदर्शनः।<br>
भूतेभ्यो निर्भयश्चापि सर्वदुःखविवर्जितः२१७।<br>
संध्यामुपास्य यः पूर्वां स्कंदस्य चरितं पठेत्।<br>
स युक्तः किन्नरैः सर्वैर्महाधनपतिर्भवेत्२१८।<br>
