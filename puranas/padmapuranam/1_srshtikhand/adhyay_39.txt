भीष्म उवाच।<br>
कथितं वामनस्यैव माहात्म्यं विस्तरेण वै।<br>
पुनस्तस्यैव माहात्म्यमन्यद्विष्णोरतो वद१।<br>
पद्मं कथमभूद्देव नाभौ येनाभवज्जगत्।<br>
कथं च वैष्णवी सृष्टिः पद्ममध्येऽभवत्पुरा२।<br>
कथं पाद्मे महाकल्पेऽभवत्पद्ममयं जगत्।<br>
जलार्णवगतस्येह नाभौ जातं जलानुगं३।<br>
प्रभावं पद्मनाभस्य स्वपतः सागरांभसि।<br>
पुष्करे तु कथं जाता देवा ॠषिगणाः पुरा४।<br>
एतदाख्याहि निखिलं योगं योगविदां पते।<br>
कथं निर्मितवांस्तत्र चैतं लोकं सनातनम्५।<br>
कथमेकार्णवे शून्ये नष्टे स्थावरजंगमे।<br>
भूगोलके प्रदग्धे तु प्रणष्टोरगराक्षसे६।<br>
नष्टानलानिलाकाशे नष्टधर्मे महीतले।<br>
केवले गह्वरीभूते महाभूतविपर्यये७।<br>
किं नु विश्वपतिः साक्षान्महातेजा महाद्युतिः।<br>
आस्ते यथाध्याननिष्ठो विधिमास्थाय योगवित्८।<br>
शृण्वतः परया भक्त्या ब्रह्मन्नेतदशेषतः।<br>
वक्तुमर्हसि धर्मज्ञ यशो नारायणात्मकम्९।<br>
श्रद्धिनः सूपविष्टस्य भगवन्वक्तुमर्हसि।<br>
पुलस्त्य उवाच।<br>
नारायणस्य यशसः श्रवणे या तव स्पृहा१०।<br>
सद्वंशान्वयपूतस्य न्याय्यं कुरुकुलोद्वह।<br>
शृणुष्वादिपुराणेषु देवेभ्यश्च यथा श्रुति११।<br>
ब्राह्मणानां च वदतां श्रुत्वा वै सुमहात्मनाम्।<br>
यथा च तपसा दृष्ट्वा बृहस्पति समद्युतिः१२।<br>
पराशरसुतः श्रीमान्गुरुर्द्वैपायनोऽब्रवीत्।<br>
तत्तेऽहं कथयिष्यामि यथाभक्ति यथाश्रुति१३।<br>
यद्विज्ञातं मया सम्यगृषिमार्गेण सत्तम।<br>
कः समुत्सहते ज्ञातुं परं नारायणात्मकम्१४।<br>
विश्वावितारं ब्रह्मायं न वेदयति तत्वतः।<br>
तत्कर्मविश्वदेवा न तद्रहस्यं महर्षिषु१५।<br>
स इज्यस्सर्वयज्ञानां स तत्त्वं तत्त्वदर्शिनाम्।<br>
अध्यात्ममध्यात्मविदां नरकं च विकर्मिणाम्१६।<br>
अधिदैवं च तद्दैवमधिदैवतसंज्ञितम्।<br>
अधिभूतं च तद्भूतं परं च परमार्थिनाम्१७।<br>
स यज्ञो वेदनिर्दिष्टस्तत्तपः कवयो विदुः।<br>
यः कर्त्ता कारको बुद्धिर्यतः क्षेत्रज्ञ एव च१८।<br>
प्रणवः पुरुषः शास्ता एकश्चेति विभाव्यते।<br>
प्राणः पंचविधश्चैव ध्रुवमक्षरमेव च१९।<br>
कालः पाकश्च यज्ञश्च यष्टा चाधीतमेव च।<br>
उच्यते विविधैर्भावैः स एवायं तु तत्परम्२०।<br>
स एव भगवान्सर्वं करोति न करोति च।<br>
सोस्मिन्कारयते सर्वं स्थानिनां च कृतिः कृता२१।<br>
यजामहे तमेवाद्यं स एवोत्थाननिर्वृतः।<br>
यो वक्ता यच्च वक्तव्यं यश्चाहं तद्ब्रवीमि ते२२।<br>
श्रूयते यच्च वै श्राव्यं यच्चान्यत्परिजल्पितम्।<br>
या कथायाश्च श्रुतयो यो धर्मी धर्मतत्परः२३।<br>
विश्वं विश्वपतिर्यश्च स तु नारायणः स्मृतः।<br>
यत्सत्यं यदनृतमादिमध्यभूतं यच्चांत्यं निरवधिकं च यद्भविष्यम्२४।<br>
यत्किंचिच्चरमचरं यदस्ति चान्यत्सर्वं तत्पुरुषवरः प्रधानभूतः।<br>
चत्वार्य्याहुः सहस्राणि वर्षाणां तत्कृतं युगम्२५।<br>
तस्य तावच्छती संध्या द्विगुणा कुरुनंदन।<br>
यत्र धर्मश्चतुष्पादस्त्वधर्मः पादविग्रहः२६।<br>
स्वधर्मनिरताः शांता जायंते यत्र मानवाः।<br>
विप्रा स्थिता धर्मपरा राजवृत्तिस्थिता नृपाः२७।<br>
कृष्यामभिरता वैश्याः शूद्रा शुःश्रूषवस्तथा।<br>
तदा सत्यं च सत्वं च धर्मश्चैव विवर्धते२८।<br>
सद्भिराचरितो धर्मो येन लोकः प्रवर्त्तते।<br>
एतत्कृतयुगे वृत्तं सर्वेषामेव पार्थिव२९।<br>
प्राणिनां धर्मसंज्ञानां नराणां नीचजन्मनाम्।<br>
त्रीणिवर्षसहस्राणि त्रेतायुगमिहोच्यते३०।<br>
तस्य तावच्छती संध्या द्विगुणा परिकीर्तिता।<br>
द्वाभ्यामधर्मः पादाभ्यां त्रिभिर्धर्मो व्यवस्थितः३१।<br>
यत्र सत्यं च सत्वं च क्रिया धर्मो विधीयते।<br>
त्रेतायां विकृतिं यांति वर्णा लोभेन संयुताः३२।<br>
चातुर्वर्ण्यस्य वै कृत्यं क्षांतिर्दौर्बल्यमेव च।<br>
एषा त्रेतायुगगतिर्विचित्रा देवनिर्मिता३३।<br>
द्वापरं द्विसहस्रं तु वर्षाणां कुरुनन्दन।<br>
तस्य तावच्छती सन्ध्या द्विगुणं युगमुच्यते३४।<br>
तत्राप्यतीवार्थपराः प्राणिनो रजसा हताः।<br>
शठा नैष्कृतिकाः क्षुद्रा जायन्ते कुरुनन्दन३५।<br>
द्वाभ्यां धर्मः स्थितः पद्भ्यामधर्मस्त्रिभिरुत्थितः।<br>
विपर्ययशतैर्धर्मः क्षयमेति कलौ युगे३६।<br>
ब्रह्मण्यभावश्च्यवते तथास्तिक्यं विवर्ज्यते।<br>
व्रतोपवासास्त्यज्यंते कलौ वै युगपर्यये३७।<br>
तदा वर्षसहस्रं तु वर्षाणां द्वे शते तथा।<br>
यत्राधर्मश्चतुष्पादो धर्मः पादपरिग्रहः३८।<br>
कामिनस्तापसाः क्षुद्रा जायंते यत्र मानवाः।<br>
न चावसायिकः कश्चिन्न साधुर्न च सत्यवाक्३९।<br>
नास्तिका ब्राह्मणा भक्ता ज्ञायंते तत्र मानवाः।<br>
अहंकारगृहीताश्च प्रक्षीणस्नेहबंधनाः४०।<br>
विप्राः शूद्रसमाचारास्संति सर्वे कलौ युगे।<br>
आश्रमाणां विपर्यासः कलौ संप्रति वर्तते४१।<br>
वर्णानां चैव संदेहो युगांते कुरुनंदन।<br>
एषा द्वादशसाहस्री युगाख्या पूर्वनिर्मिता४२।<br>
सहस्रयुगपर्यंतं तदहर्ब्राह्ममुच्यते।<br>
ततो ह निगते तस्मिन्सर्वेषामेव जीविनाम्४३।<br>
शरीरनिर्वृतिं दृष्ट्वा कालः संहारबुद्धिमान्।<br>
देवतानां च सर्वेषां ब्राह्मणानां महीपते४४।<br>
दैत्यानां दानवानां च यक्षराक्षसपक्षिणाम्।<br>
गंधर्वाणामप्सरसां भुजंगानां च पार्थिव४५।<br>
पर्वतानां नदीनां च पशूनां चैव सत्तम।<br>
तिर्यग्योनिगतानां च क्रिमीणां दंशिनां तथा४६।<br>
सर्वभूतपतिः पंच भूत्वा भूतानि भूतकृत्।<br>
जगत्संहरणार्थाय कुरुते वैशसं महत्४७।<br>
भूत्वा सूर्यश्चक्षुषी आददानो भूत्वा वायुः प्राणिनां प्राणिजातम्।<br>
भूत्वा वह्निर्निर्दहन्सर्वलोकान्भूत्वा मेघो भूय उग्रोऽभ्यवर्षत्४८।<br>
भूत्वा नारायणो योगी सर्वमूर्ति विभावसुः।<br>
गभस्तिभिः प्रदीप्ताभिः संशोषयति सागरान्४९।<br>
ततः पीत्वार्णवान्सर्वान्नदीकूपांश्च सर्वतः।<br>
पर्वतानां च सलिलं सर्वमादाय योगवित्1.39.५०।<br>
भूत्वा चैव स हस्तार्चिर्महीं भित्वा रसातले।<br>
रमते जलमादाय पिबन्रसमनुत्तमं५१।<br>
मूर्त्तामूर्त्ते तदन्यच्च यदस्ति प्राणिषु ध्रुवं।<br>
तत्सर्वमरविंदाक्ष आदत्ते पुरुषोत्तमः५२।<br>
वायुश्च बलवान्भूत्वा विधुन्वानोऽखिलं जगत्।<br>
प्राणापानं समासाद्य वायुना क्रमते हरिः५३।<br>
ततो देवगणानां च सर्वेषां चैव देहिनाम्।<br>
पंचेंद्रियगुणास्सर्वे भूतान्येव च यानि च५४।<br>
घ्रेयं घ्राणं शरीरं च पृथिवीसंश्रिता गुणाः।<br>
लोकयात्रा भगवता मुहूर्तेन विनाशिता५५।<br>
जिह्वारसश्च स्नेहश्च संश्रिताः सलिले गुणाः।<br>
रूपं चक्षुर्विभागश्च नेत्र ज्योतिः श्रिता गुणाः५६।<br>
स्पर्शः प्राणश्च चेष्टा च पवनं संश्रिता गुणाः।<br>
शब्दः श्रोत्रे च श्रवणं गगनं संश्रिता गुणाः५७।<br>
मनो बुद्धिश्च चित्तं च क्षेत्रज्ञं चेति संश्रिताः।<br>
परेण परमेष्ठी च हृषीकेशमुपाश्रिताः५८।<br>
ततो भगवतस्तस्य रश्मिभिः परिवारिताः।<br>
वायुना परिनुन्नाश्च भूमिशाखामुपाश्रिताः५९।<br>
तेषां संहरणोद्भूतः पावकः शतधा ज्वलन्।<br>
प्रदहन्नखिलं विश्वं वृत्तः संवर्त्तकोऽनलः६०।<br>
सपर्वतद्रुमान्गुल्मान्लतावल्लीस्तृणानि च।<br>
विमानानि च दिव्यानि पुराणि विविधानि च६१।<br>
यानि चाश्रयणीयानि सर्वाण्यप्यदहद्भृशम्।<br>
भस्मीकृत्य तु तान्सर्वांल्लोकान्ल्लोकगुरोर्गुरुः६२।<br>
स भूतिं धारयामास युगांते लोकसंभवाम्।<br>
सहस्रवृष्टिः शतधा भूत्वा कृष्णो महाघनः६३।<br>
दिव्यतोयेन हविषा तर्पयामास मेदिनीं।<br>
ततः क्षीरनिकाशेन स्वादुना परमांभसा६४।<br>
शिशिरेण च पुण्येन महीनिर्वाणमागमत्।<br>
तेन तोयेन संपृक्ता पयस्साधर्म्यतो धरा६५।<br>
एकार्णावजलीभूता सर्वसत्वविवर्जिता।<br>
महासत्वान्यपि विभुं प्रविष्टान्यमितौजसं६६।<br>
नष्टार्कपवनाकाशे सूक्ष्मे जगति संवृते।<br>
संशोषमात्मना कृत्वा समुद्राणां च देहिनः६७।<br>
दग्ध्वा संकोच्य च तथा स्वपित्येकः सनातनः।<br>
पौराणं रूपमास्थाय स्वपित्यमितविक्रमः६८।<br>
एकार्णवजलेयायी योगी योगमुपासितः।<br>
अनेकानि सहस्राणि युगान्येकार्णवांभसि६९।<br>
न चैव कश्चिदव्यक्तं व्यक्तो वेदितुमर्हति।<br>
कश्चैष पुरुषो नाम किं योगः कश्च योगवान्७०।<br>
न पृष्ठे नैवमभितो नैव पार्श्वे न चाग्रतः।<br>
कश्चिद्विज्ञायते तस्य दृश्यते देवसत्तमः७१।<br>
नभः क्षितिं पवनमपः प्रकाशनं प्रजापतिं भुवनधरं सुरेश्वरम्।<br>
पितामहं श्रुतिनिलयं मुनिं प्रभुं समापयञ्छयनमरोचयत्प्रभुः७२।<br>
एवमेकार्णवीभूते शेते लोके महाद्युतिः।<br>
प्रच्छाद्य सलिलेनोर्वीं हंसो नारायणाय ते७३।<br>
महतो रजसो मध्ये महार्णवसमस्य वै।<br>
वारिजाक्षो महाबाहुरक्षयं ब्रह्म यद्विदुः७४।<br>
आत्मरूपसरूपेण तमसा संवृतः प्रभुः।<br>
मनः सात्विकमादाय यत्र तत्सत्वमाहितं७५।<br>
यथातथ्यं परं ज्ञानं भूताय ब्रह्मणे ततः।<br>
रहस्यं च तथोद्दिष्टं यथोपनिषदां स्मृतम्७६।<br>
पुरुषो यज्ञ इत्येतत्परमं परिकीर्तितम्।<br>
यश्चान्यः पुरुषाख्यः स्यात्स एव पुरुषोत्तमः७७।<br>
ये च यज्ञकरा विप्रा ये ॠत्विज इति स्मृताः।<br>
अस्मादेव पुरा भूता वक्त्रेभ्यः श्रूयते तथा७८।<br>
ब्रह्माणं प्रथमं वक्त्रादुद्गातारं च सामगं।<br>
होतारं च तथाद्ध्वर्युं बाहुभ्यामसृजत्प्रभुः७९।<br>
ब्रह्माणं ब्राह्माणाच्छंसि स्तोतारौ चैव सर्वशः।<br>
मेढ्राच्च मैत्रावरुणं प्रतिष्ठातारमेव च८०।<br>
उदरात्प्रतिहर्तारं पोतारं चैव पार्थिव।<br>
पाणिभ्यामथ चाग्नीध्रमुन्नेतारं च याजुषम्८१।<br>
अच्छावाकमथोरुभ्यां सुब्रह्मण्यं च सामगम्।<br>
एवमेवं स भगवान्षोडशैतान्जगत्पतिः८२।<br>
स्वयंभूः सर्वयज्ञानामृत्विजोऽसृजदुत्तमान्।<br>
तदा चैष महायोगी पुरुषो यज्ञसंज्ञितः८३।<br>
वेदाश्चैव तथा सर्वे सहांगोपनिषत्क्रियाः।<br>
स्वपित्येकार्णवे चैव यदाश्चर्यमभूत्पुरा८४।<br>
श्रूयतां तु तदा विप्रो मार्कंडेयः कुतूहलात्।<br>
गीर्णो भगवता तेन कुक्षावासीन्महामुनिः८५।<br>
बहुवर्षसहस्रायुस्तस्यैव वरतेजसः।<br>
अटंस्तीर्थप्रसंगेन पृथिवीतीर्थगोचरः८६।<br>
आश्रमाणि च पुण्यानि देवतायतनानि च।<br>
देशाद्राष्ट्राणि चित्राणि पुराणि विविधानि च८७।<br>
जपहोमपराः शांतास्तपोभिरमलाः स्मृताः।<br>
मार्कंडेयस्ततस्तस्य शनैर्वक्त्राद्विनिर्गतः८८।<br>
निष्क्रामन्तं न चात्मानं जानीते देवमायया।<br>
निष्क्रम्य तस्य उदरादेकार्णवमथो जगत्८९।<br>
सर्वतस्तमसाछन्नं मार्कंडेयोन्ववैक्षत।<br>
तस्योत्पन्नं भयं तीव्रं व्यत्ययं चात्मजीवितम्९०।<br>
देवदर्शनसंहृष्टो विस्मयं परमं गतः।<br>
सोऽचिंतयदमोघात्मा मार्कंडेयोथ शंकितः९१।<br>
किं नु स्याच्चित्तसंमोहः किं नु स्वप्नोनुभूयते।<br>
व्यक्तमन्यतरो भाव एतयोर्भविता मम९२।<br>
न हि स्वप्नो ह्ययं सत्ययुक्तं यत्सत्यमर्हति।<br>
नष्टचंद्रार्कपवनो नष्टपर्वतभूतलः९३।<br>
कतमः स्यादयं लोक इति शोकमुपागतः।<br>
ददर्श चापि पुरुषं स्वपंतं पर्वतोपमम्९४।<br>
सलिलेऽधमथो मग्नं जीमूतमिव सागरे।<br>
तपंतमिव तेजोभिरामुक्तशशिभास्करम्९५।<br>
गांभीर्यात्सागरमिव भासमानम्मवौजसा।<br>
देवं द्रष्टुमिहायातः को भवानिति विस्मयात्९६।<br>
तथैव च मुनिः कुक्षिं पुनरेव प्रवेशितः।<br>
संप्रविष्टः पुनः कुक्षिं मार्कंडेयः सविस्मयम्९७।<br>
तथैव च पुनर्भूयो विजानन्स्वप्नदर्शनम्।<br>
स तथैव यथापूर्वं पृथिवीमटते वनम्९८।<br>
पुण्यतीर्थजलोपेतं विविधान्याश्रमाणि च।<br>
क्रतुभिर्यजमानांश्च समाप्तगुरुदक्षिणैः९९।<br>
अपश्यद्देवकुक्षिस्थान्यज्ञस्थान्शतशो द्विजान्।<br>
सद्वृत्तमाश्रिताः सर्वे वर्णा ब्राह्मणपूर्वकाः1.39.१००।<br>
चत्वार आश्रमाः सम्यग्यथापूर्वं विलोकिता।<br>
एवं वर्षशतं साग्रं मार्कंडेयेन धीमता१०१।<br>
चरता पृथिवी सर्वा तत्कुक्षौ हि समीक्ष्यते।<br>
ततः कदाचिदथ वै पुनः कुक्षेर्विनिर्गतः१०२।<br>
सुप्तं न्यग्रोधशाखाय ांबालमेकं निरीक्ष्य च।<br>
तथैवैकार्णवजले नीहारेणावृतांतरे१०३।<br>
अव्यक्तक्रीडिते लोके सर्वभूतविवर्जिते।<br>
स मुनिर्विस्मयाविष्टः कौतूहलसमन्वितः१०४।<br>
बालमादित्यसंकाशं न शक्नोत्यभिवीक्षितुम्।<br>
सोप्यचिंतयदेकांते स्थित्वा सलिलसन्निधौ१०५।<br>
पूर्वदृष्टमिदं मेने शंकितो देवमायया।<br>
अगाधे सलिले शेते मार्कंडेयः सविस्मयः१०६।<br>
पूर्ववत्तमथो द्रष्टुमव्रजत्त्रस्तलोचनः।<br>
स तस्मै भगवानाह स्वागतो बाल भो इति१०७।<br>
बभाषे मेघतुल्येन स्वरेण पुरुषोत्तमः।<br>
मार्कंडेय न भेतव्यमागच्छस्व ममांतिकम्१०८।<br>
मार्कंडेय उवाच।<br>
को नाम्ना कीर्तयति मां कुर्वन्परिभवं मम।<br>
दिव्यवर्षसहस्राख्यं धर्षयंश्चैव मे वयः१०९।<br>
न ह्येष च सदाचारो देवेष्वपि ममोचितः।<br>
मां ब्रह्मापि हि सस्नेहो दीर्घायुरिति भाषते११०।<br>
कस्तपोघोरमासाद्य ममाद्य त्यक्तजीवितः।<br>
मार्कंडेयेति मामुक्त्वा मृत्युमीक्षितुमर्हसि१११।<br>
एवं प्रक्षुभितः क्रोधान्मार्कंडेयो महामुनिः।<br>
तदैनं भगवान्भूयो बभाषे मधुसूदनः११२।<br>
श्रीभगवानुवाच।<br>
अहं ते जनको वत्स हृषीकेशः पिता गुरुः।<br>
आयुः प्रदाता पौराणः किं मां त्वं नोपसर्पसि११३।<br>
मां पुत्रकामः प्रथमं त्वत्पितांगिरसो मुनिः।<br>
पूर्वमाराधयामास तपस्तीव्रं समाश्रितः११४।<br>
तं दृष्ट्वा घोरतपसं त्रिदशोत्तमतेजसम्।<br>
दत्तवांस्त्वामहं पुत्रं महर्षिममितौजसम्११५।<br>
कस्समुत्सहते चान्यो योगिभूतात्मगात्मकम्।<br>
द्रष्टुमेकार्णवगतं क्रीडंतं योगमायया११६।<br>
ततः प्रहृष्टहृदयो विस्मयोत्फुल्ललोचनः।<br>
मूर्ध्नि बद्धांजलिपुटो मार्कंडेयो माहातपाः११७।<br>
नामगोत्रे तु संप्रोच्य दीर्घायुर्लोकपूजितः।<br>
तस्मै भगवते भक्त्या नमस्कारमथाकरोत्११८।<br>
मार्कंडेय उवाच।<br>
इच्छामि तत्त्वतो ज्ञातुमिमां मायां तवानघ।<br>
यदेकार्णवमध्यस्थः शेषे त्वं बालरूपवान्११९।<br>
किं संज्ञश्चैव भगवान्लोके विज्ञायसे प्रभो।<br>
तर्कयेहं महात्मानं को ह्यन्यः स्थातुमर्हसि१२०।<br>
श्रीभगवानुवाच।<br>
अहं नारायणो ब्रह्मन्सर्वभूतविनाशनः।<br>
अहं सहस्रशीर्षास्यः सहस्रपदसंयुतः१२१।<br>
आदित्यवर्णः पुरुषो मुखे ब्रह्ममयो ह्यहम्।<br>
अहमग्निर्हव्यवहः सप्तसप्तिभिरन्वितः१२२।<br>
अहमिंद्रपदः शक्र ॠतूनां परिवत्सरः।<br>
अहं योगिषु सांख्याख्यो युगांतावर्त एव च१२३।<br>
अहं सर्वाणि सत्वानि दैवतान्यखिलानि च।<br>
भुजगानामहं शेषस्तार्क्ष्योऽहं सर्वपक्षिणाम्१२४।<br>
कृतांतः सर्वभूतानां विज्ञेयः कालसंज्ञितः।<br>
अहं धर्मस्तपश्चाहं सर्वाश्रमनिवासिनाम्१२५।<br>
अहं दया परोधर्मः क्षीरोदोहं महार्णवः।<br>
यत्सत्यं तत्परं त्वेक अहमेव प्रजापतिः१२६।<br>
अहं सांख्यमहं योगो ह्यहं तत्परमं पदम्।<br>
अहमिज्या क्रिया चाहमहं विद्याधिपः स्मृतः१२७।<br>
अहं ज्योतिरहं वायुरहं भूमिरहं जलम्।<br>
आकाशोहं समुद्राश्च नक्षत्राणि दिशो दश१२८।<br>
अहं वर्षमहं सोमः पर्जन्योहमहं रविः।<br>
अहं पुराणं परमं तथैवाहं परायणम्१२९।<br>
भविष्ये चापि सर्वत्र भविष्यत्सर्वसंग्रहः।<br>
यत्किंचित्पश्यसे विप्र यच्छृणोषि च किंचन१३०।<br>
यच्चानुभवसे लोके तत्सर्वं मामनुस्मर।<br>
विश्वं सृष्टं मया पूर्वं सृजेद्यापि च पश्य माम्१३१।<br>
युगे युगे च रक्षामि मार्कंडेयाखिलं जगत्।<br>
तदेतत्कथितं सर्वं मार्कंडेयावधारय१३२।<br>
शुश्रूषुरपि धर्मेषु कुक्षौ चरसुखं मम।<br>
मम ब्रह्मा शरीरस्थो देवाश्च ॠषिभिः सह१३३।<br>
व्यक्तमव्यक्तयोगं मामवगच्छ मुरद्विषम्।<br>
अहमेकाक्षरो मंत्रस्त्र्यक्षरश्च पितामहः१३४।<br>
परस्त्रिवर्गओंकारः परमात्मप्रदर्शनः।<br>
एवमादिपुराणं च वदतेमां महामते१३५।<br>
वक्त्रं यातो भगवतो मार्कंडेयो महामुनिः।<br>
ततो भगवतः कुक्षिं प्रविष्टो मुनिसत्तमः१३६।<br>
तस्यासम्मुखमेकान्ते शुश्रूषुर्हंसमव्ययम्।<br>
यदक्षयं विविधमुपाश्रितं तु तन्महार्णवे व्यपगतचंद्रभास्करे१३७।<br>
शनैश्चरन्प्रभुरथ हंससंज्ञितः सृजन्जगद्विहरति कालपर्यये।<br>
अथ चैवं शुचिर्भूत्वा वरयामास वै तपः१३८।<br>
छादयित्वात्मनो देहं पयसांबुजसंभवः।<br>
ततो महात्मातिबलो मर्त्यलोकविसर्जने१३९।<br>
महतां चैव भूतानां विश्वो विश्वमचिंतयत्।<br>
तस्य चिंतयमानस्य नियते संस्थितेर्णवे१४०।<br>
निराकाशे तोयमये सूक्ष्मे जगति संक्षये।<br>
ईशः संक्षोभयामास सोर्णवं सलिलं गतः१४१।<br>
अथांतरादपां सूक्ष्ममथ च्छिद्रमभूत्पुरा।<br>
शब्दं प्रति ततो भूतो मारुतश्छिद्रसंभवः१४२।<br>
संलब्ध्वांतरसंक्षोभं व्यवर्धत समीरणः।<br>
नभस्वता बलवता वेगाद्विक्षोभितोर्णवः१४३।<br>
तस्यार्णवस्य क्षुब्धस्य तस्मिन्नंभसि मथ्यतः।<br>
कृष्णवर्त्मा समभवत्प्रभुर्वैश्वानरो महान्१४४।<br>
ततः संशोषयामास पावकः सलिलं बहु।<br>
समस्तजलधिश्छिद्रमभवद्विसृतं नभः१४५।<br>
आत्मतेजोभवाः पुण्या आपोमृतरसोपमाः।<br>
आकाशं छिद्रसंभूतं वायुराकाशसंभवः१४६।<br>
अथ संघर्षसम्भूतं पावकं चास्य संभवम्।<br>
दृष्ट्वा पितामहो देवो महाभूतविभावनः१४७।<br>
दृष्ट्वा भूतानि भगवान्लोकसृष्ट्यर्थमुत्तमम्।<br>
ब्रह्मणो जन्मसहितं बहुरूपो ह्यचिंतयत्१४८।<br>
चतुर्युगानां संख्यातं सहस्रं युगपर्यये।<br>
यत्पृथिव्यां द्विजेंद्राणां तपसा भावितात्मनाम्१४९।<br>
बहुजन्मविशुद्धात्मा ब्रह्मणो हरिरुच्यते।<br>
ज्ञानं दृष्ट्वा तु विश्वात्मा योगिनां याति योग्यताम्1.39.१५०।<br>
तं योगवंतं विज्ञाय संपूर्णैश्वर्यमुत्तमम्।<br>
पदे ब्रह्मणि विश्वस्य न्ययोजयत योगवित्१५१।<br>
ततस्तस्मिन्महातोये महेशो हरिरच्युतः।<br>
जलक्रीडां च विधिवत्स चक्रे सर्वलोककृत्१५२।<br>
पद्मं नाभ्युद्भवं चैकं समुत्पादितवांस्ततः।<br>
सहस्त्रवर्णं विरजं भास्कराभं हिरण्मयम्१५३।<br>
हुताशनज्वलितशिखोज्जवलप्रभं समुत्थितं शरदमलार्कतेजसम्।<br>
विराजते कमलमुदारवर्चसं महात्मनस्तनुरुह चारुशैवलम्१५४।<br>
