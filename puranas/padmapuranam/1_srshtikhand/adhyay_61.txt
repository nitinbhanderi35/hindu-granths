<br>
एकषष्टितमोऽध्यायः 1.61<br>
द्विजाऊचुः-<br>
तुलसीपुष्पमाहात्म्यं श्रुतं त्वत्तो हरेः शुभम्।<br>
तस्या स्तोत्रं कृतं पुण्यं श्रोतुमिच्छामहे वयम् १।<br>
व्यास उवाच-<br>
पुरा स्कंदपुराणे च यन्मया कीर्तितं द्विजाः।<br>
कथयामि पुराणं च पुरतो मोक्षहेतवे २।<br>
शतानंद मुनेः शिष्याः सर्वे ते संशितव्रताः।<br>
प्रणिपत्य गुरुं विप्राः पप्रच्छुः पुण्यतो हितम् ३।<br>
पूर्वं ब्रह्ममुखान्नाथ यच्छ्रुतं तुलसीस्तवम्।<br>
तद्वयं श्रोतुमिच्छामस्त्वत्तो ब्रह्मविदांवर ४।<br>
शतानंद उवाच-<br>
नामोच्चारे कृते तस्याः प्रीणात्यसुरदर्पहा।<br>
पापानि विलयं यांति पुण्यं भवति चाक्षयम् ५।<br>
सा कथं तुलसी लोकैः पूज्यते वंद्यते नहि।<br>
दर्शनादेव यस्यास्तु दानं कोटिगवां भवेत् ६।<br>
धन्यास्ते मानवा लोके यद्गृहे विद्यते कलौ।<br>
सालग्रामशिलार्थं तु तुलसी प्रत्यहं क्षितौ ७।<br>
तुलसीं ये विचिन्वंति धन्यास्ते करपल्लवाः।<br>
केशवार्थं कलौ ये च रोपयंतीह भूतले ८।<br>
किं करिष्यति संरुष्टो यमोपि सह किंकरैः।<br>
तुलसीदलेन देवेशः पूजितो येन दुःखहा ९।<br>
तीर्थयात्रादिगमनैः फलैः सिध्यति किन्नरः।<br>
स्नाने दाने तथा ध्याने प्राशने केशवार्चने १०।<br>
तुलसी दहते पापं कीर्तने रोपणे कलौ।<br>
तुलस्यमृतजन्मासि सदा त्वं केशवप्रिये ११।<br>
केशवार्थं चिनोमि त्वां वरदा भव शोभने।<br>
त्वदंगसंभवैर्नित्यं पूजयामि यथाहरिम् १२।<br>
तथा कुरु पवित्रांगि कलौ मलविनाशिनि।<br>
मंत्रेणानेन यः कुर्याद्विचित्य तुलसीदलम् १३।<br>
पूजनं वासुदेवस्य लक्षकोटिगुणं भवेत्।<br>
प्रभावं तव देवेशि गायंति सुरसत्तमाः १४।<br>
मुनयः सिद्धगंधर्वाः पाताले नागराट्स्वयम्।<br>
न ते प्रभावं जानंति देवताः केशवादृते १५।<br>
गुणानां परिमाणं तु कल्पकोटिशतैरपि।<br>
कृष्णानंदात्समुद्भूता क्षीरोदमथनोद्यमे १६।<br>
उत्तमांगे पुरा येन तुलसी विष्णुना धृता।<br>
प्राप्यैतानि त्वया देवि विष्णोरंगानि सर्वशः १७।<br>
पवित्रता त्वया प्राप्ता तुलसीं त्वां नमाम्यहम्।<br>
त्वदंगसंभवैः पत्रैः पूजयामि यथा हरिम् १८।<br>
तथा कुरुष्व मेऽविघ्नं यतो यामि परां गतिम्।<br>
रोपिता गोमतीतीरे स्वयं कृष्णेन पालिता १९।<br>
जगद्धिताय तुलसी गोपीनां हितहेतवे।<br>
वृंदावने विचरता सेविता विष्णुना स्वयम् २०।<br>
गोकुलस्य विवृद्ध्यर्थं कंसस्य निधनाय च।<br>
वसिष्ठवचनात्पूर्वं रामेण सरयूतटे २१।<br>
राक्षसानां वधार्थाय रोपिता त्वं जगत्प्रिये।<br>
रोपिता तपसो वृद्ध्यै तुलसीं त्वां नमाम्यहम् २२।<br>
वियोगे वासुदेवस्य ध्यात्वा त्वां जनकात्मजा।<br>
अशोकवनमध्ये तु प्रियेण सह संगता २३।<br>
शङ्करार्थं पुरा देवि पार्वत्या त्वं हिमालये।<br>
रोपिता तपसो वृद्ध्यै तुलसीं त्वां नमाम्यहम् २४।<br>
सर्वाभिर्देवपत्नीभिः किन्नरैश्चापि नंदने।<br>
दुःस्वप्ननाशनार्थाय सेविता त्वं नमोस्तु ते २५।<br>
धर्मारण्ये गयायां च सेविता पितृभिः स्वयम्।<br>
सेविता तुलसी पुण्या आत्मनो हितमिच्छता २६।<br>
रोपिता रामचंद्रेण सेविता लक्ष्मणेन च।<br>
पालिता सीतया भक्त्या तुलसी दंडके वने २७।<br>
त्रैलोक्यव्यापिनी गंगा यथा शास्त्रेषु गीयते।<br>
तथैव तुलसी देवी दृश्यते सचराचरे २८।<br>
ऋश्यमूके च वसता कपिराजेन सेविता।<br>
तुलसी वालिनाशाय तारासंगम हेतवे २९।<br>
प्रणम्य तुलसीदेवीं सागरोत्क्रमणं कृतम्।<br>
कृतकार्यः प्रहृष्टश्च हनूमान्पुनरागतः ३०।<br>
तुलसीग्रहणं कृत्वा विमुक्तो याति पातकैः।<br>
अथवा मुनिशार्दूल ब्रह्महत्यां व्यपोहति ३१।<br>
तुलसीपत्रगलितं यस्तोयं शिरसा वहेत्।<br>
गंगास्नानमवाप्नोति दशधेनुफलप्रदम् ३२।<br>
प्रसीद देवि देवेशि प्रसीद हरिवल्लभे।<br>
क्षीरोदमथनोद्भूते तुलसि त्वां नमाम्यहम् ३३।<br>
द्वादश्यां जागरे रात्रौ यः पठेत्तुलसीस्तवम्।<br>
द्वात्रिंशदपराधांश्च क्षमते तस्य केशवः ३४।<br>
यत्पापं यौवने बाल्ये कौमारे वार्द्धके कृतम्।<br>
तत्सर्वं विलयं याति तुलसीस्तव पाठतः ३५।<br>
प्रीतिमायाति देवेशस्तुष्टो लक्ष्मीं प्रयच्छति।<br>
कुरुते शत्रुनाशं च सुखं विद्यां प्रयच्छति३६।<br>
तुलसीनाममात्रेण देवा यच्छंति वांछितम्।<br>
गर्ह्याणमपि देवेशो मुक्तिं यच्छति देहिनाम् ३७।<br>
तुलसी स्तवसंतुष्टा सुखं वृद्धिं ददाति च।<br>
उद्गतं हेलया विद्धि पापं यमपथे स्थितम् ३८।<br>
यस्मिन्गृहे च लिखितो विद्यते तुलसीस्तवः।<br>
नाशुभं विद्यते तस्य शुभमाप्नोति निश्चितम् ३९।<br>
सर्वं च मंगलं तस्य नास्ति किंचिदमंगलम्।<br>
सुभिक्षं सर्वदा तस्य धनं धान्यं च पुष्कलम् ४०।<br>
निश्चला केशवे भक्तिर्न वियोगश्च वैष्णवैः।<br>
जीवति व्याधिनिर्मुक्तो नाधर्मे जायते मतिः ४१।<br>
द्वादश्यां जागरे रात्रौ यः पठेत्तुलसीस्तवम्।<br>
तीर्थकोटिसहस्रैस्तु यत्फलं लक्षकोटिभिः ४२।<br>
तत्फलं समवाप्नोति पठित्वा तुलसीस्तवम् ४३।<br>
इति श्रीपाद्मपुराणे प्रथमे सृष्टिखंडे तुलसीस्तवमाहात्म्यं नामैकषष्टितमोऽध्यायः ६१।<br>
<br>
