भीष्म उवाच।<br>
कथं सती दक्षसुता देहं त्यक्तवती शुभा।<br>
दक्षयज्ञस्तु रुद्रेण विध्वस्तः केन हेतुना१।<br>
एतन्मे कौतुकं ब्रह्मन्कथं देवो महेश्वरः।<br>
जगामाथ क्रोधवशं त्रिपुरारिर्महायशाः२।<br>
पुलस्त्य उवाच।<br>
गंगाद्वारे पुरा भीष्म दक्षो यज्ञमथारभत्।<br>
तत्र देवासुरगणाः पितरोथ महर्षयः३।<br>
समाजग्मुर्मुदायुक्ताः सर्वे देवाः सवासवाः।<br>
नागा यक्षाः सुपर्णाश्च वीरुदोषधयस्तथा४।<br>
कश्यपो भगवानत्रिः पुलस्त्यः पुलहः क्रतुः।<br>
प्रचेतसोंगिराश्चैव वसिष्ठश्च महातपाः५।<br>
तत्र वेदीं समां कृत्वा चातुर्होत्रं न्यवेशयत्।<br>
होता वसिष्ठस्तत्रासीदंगिराध्वर्युसत्तमः६।<br>
बृहस्पतिरथोद्गाता ब्रह्मा वै नारदस्तथा।<br>
यज्ञकर्मप्रवृत्तौ तु हूयमानेषु चाग्निषु७।<br>
आगता वसवः सर्व आदित्या द्वादशैव तु।<br>
अश्विनौ मरुतश्चैव मनवश्च चतुर्दश८।<br>
एवं यज्ञे प्रवृत्ते तु हूयमानेषु चाग्निषु।<br>
विभूतिं तां परां तत्र भक्ष्यभोज्यकृतां शुभाम्९।<br>
आलोक्य सर्वतो भूमिं समंताद्दशयोजनम्।<br>
महावेदी कृता तत्र सर्वैस्तत्र समन्वितैः१०।<br>
सर्वान्देवान्शक्रमुख्यान्यज्ञे दृष्ट्वा सती शुभा।<br>
तदासानुनयं वाक्यं प्रजापतिमभाषत११।<br>
सत्युवाच।<br>
ऐरावतं समारूढो देवराजः शतक्रतुः।<br>
पत्न्या शच्या सहायातः कृतावासः शतक्रतुः१२।<br>
पापानां यो यमयिता धर्मेणाधर्मिणां प्रभुः।<br>
पत्न्या धूमोर्णया सार्द्धमिहायातः स दृश्यते१३।<br>
यादसां च पतिर्द्देवो वरुणो लोकभावनः।<br>
गौर्य्या पत्न्या सहायातः प्रचेता मंडपे त्विह१४।<br>
सर्वयक्षाधिपो देवः पुत्रो विश्रवसो मुनेः।<br>
पत्न्या त्विह समायातः सह देव्या धनाधिपः१५।<br>
मुखं यः सर्वदेवानां जंतूनामुदरे स्थितः।<br>
वेदा यदर्थमुत्पन्नास्सोयं यज्ञमुपागतः१६।<br>
निऋती राक्षसेन्द्रोऽसौ दिक्पतित्वे नियोजितः।<br>
स च त्विहागतस्तात पत्न्या सार्द्धं क्रताविह१७।<br>
आयुःप्रदो जगत्यस्मिन्ब्रह्मणा निर्मितः पुरा।<br>
प्राणोपानोव्यानउदानस्समानाह्वयस्तथा१८।<br>
एकोनपंचाशत्केन गणेन परिवारितः।<br>
यज्ञे प्रजापतिश्चासौ वायुर्देवःसमागतः१९।<br>
द्वादशात्मा ग्रहाध्यक्षःचक्षुषी जगतस्त्विह।<br>
पाति वै भुवनं सर्वं देवानां यः परायणः२०।<br>
आयुषश्च वनानां च दिवसानां पतिर्हि यः।<br>
संज्ञा पतिरिहायातो भास्करो लोकपावनः२१।<br>
अत्रिवंशसमुद्भूतो द्विजराजो महायशाः।<br>
नयनानंदजननो लोकनाथो धरातले२२।<br>
ओषधीनां पतिश्चापि वीरुधामपि सर्वशः।<br>
उडुनाथः सपत्नीक इहायातः शशी तव२३।<br>
वसवोष्टौ समायाता अश्विनौ च समागतौ।<br>
वृक्षो वनस्पतिश्चापि गन्धर्वाप्सरसां गणाः२४।<br>
विद्याधरा भूतसंघा वेताला यक्षराक्षसाः।<br>
पिशाचाश्चोग्रकर्माणस्तथान्ये जीवहारकाः२५।<br>
नद्यो नदाः समुद्राश्च द्वीपाश्च सह पर्वतैः।<br>
ग्राम्यारण्याश्च पशवो यदिङ्गं यच्च नेङ्गति२६।<br>
कश्यपो भगवानत्रिर्वसिष्ठश्चापरैः सह।<br>
पुलस्त्यः पुलहश्चैव सनकाद्या महर्षयः२७।<br>
पुण्या राजर्षयश्चैव पृथिव्यां ये च पार्थिवाः।<br>
वर्णाश्चाश्रमिणश्चैव सर्वे ये कर्मकारिणः२८।<br>
किमत्र बहुनोक्तेन ब्राह्मी सृष्टिरिहागता।<br>
भगिन्यो भागिनेयाश्च भगिनीपतयस्त्विमे२९।<br>
स्वभार्यासहिताः सर्वे सपुत्रास्सह बांधवाः।<br>
त्वया समर्चिताः सर्वे दानमानपरिग्रहैः३०।<br>
आमंत्रणा मंत्रितानां सर्वेषां मानना कृता।<br>
एक एवात्र भगवान्पतिर्मे न समागतः३१।<br>
विना तेन त्विदं सर्वं शून्यवत्प्रतिभाति मे।<br>
मन्ये चाहं तु भवता पतिर्मे न निमंत्रितः३२।<br>
विस्मृतस्ते भवेन्नूनं सर्वं शंसतु मे भवान्।<br>
पुलस्य उवाच।<br>
तस्यास्तदुक्तं वचनं श्रुत्वा दक्षः प्रजापतिः३३।<br>
पतिस्नेह समायुक्तां प्राणेभ्योपि गरीयसीम्।<br>
अंकमारोप्य तां बालां साध्वीं पतिपरायणाम्३४।<br>
पतिव्रतां महाभागां पतिप्रियहितैषिणीम्।<br>
प्राह गंभीरभावेन शृणु वत्से यथातथम्३५।<br>
येनाद्य कारणेनेह पतिस्ते न निमंत्रितः।<br>
कपालपात्रधृक्चर्मी भस्मावृत तनुस्तथा३६।<br>
शूली मुण्डी च नग्नश्च श्मशाने रमते सदा।<br>
विभूत्याङ्गानि सर्वाणि परिमार्ष्टि च नित्यशः३७।<br>
व्याघ्रचर्मपरीधानो हस्तिचर्मपरिच्छदः।<br>
कपालमालं शिरसि खट्वागं च करे स्थितं३८।<br>
कट्यां वै गोनसं बध्वा लिंगेऽस्थ्नां वलयं तथा।<br>
पन्नगानां तु राजानमुपवीतं च वासुकिम्३९।<br>
कृत्वा भ्रमति चानेन रूपेण सततं क्षितौ।<br>
नग्ना गणाः पिशाचाश्च भूतसंघा ह्यनेकशः४०।<br>
त्रिनेत्रश्च त्रिशूली च गीतनृत्यरतस्सदा।<br>
कुत्सितानि तथान्यानि सदा ते कुरुते पतिः४१।<br>
त्रपाकरो भवेन्मह्यं देवानां संनिधिः कथं।<br>
कीदृक्च वसनं तस्य केतनं प्रति नार्हति४२।<br>
एतैर्दोषैर्मया वत्से लोकानां चैव लज्जया।<br>
नाह्वानं तु कृतं तस्य कारणेन मया सुते४३।<br>
यज्ञस्यास्य समाप्तौ तु पूजां कृत्वा त्वया सह।<br>
आनीय तव भर्त्तारं त्वया सह त्रिलोचनम्४४।<br>
त्रैलोक्यस्याधिकां पूजां करिष्यामि च सत्कृतैः।<br>
एतत्ते सर्वमाख्यातं त्रपायाः कारणं महत्४५।<br>
नात्र मन्युस्त्वया कार्यः सर्वः स्वं भागमर्हति।<br>
अन्यजन्मनि यैर्यादृक्कृतं कर्म शुभाशुभम्४६।<br>
इह जन्मनि ते तादृक्पुत्रिके भुंजते फलम्।<br>
परितापं मा कृथास्त्वं फलं भुंक्ष्व पुराकृतम्४७।<br>
श्रियं परगतां दृष्ट्वा रूपसौभाग्यशोभनाम्।<br>
रूपं च कांतिसौभाग्यं रम्याण्याभरणानि च४८।<br>
कुलेमहतिवैजन्मवपुश्चातीवसुंदरम्।<br>
पूर्वभाग्यैस्तु लभ्यंते नरैरेतानि सुव्रते४९।<br>
मात्मानं परिनिंदेथामाच भाग्यानि सुव्रते।<br>
फलं चैवं विधिकृतं दातुं कस्य तु कः क्षमः५० 1.5.50।<br>
नास्ति वै बलवान्कश्चिन्नमूढो न च पंडितः।<br>
पांडित्यं च बलं चैव जायते पूर्वकर्मणः५१।<br>
एते देवा दिवं प्राप्ताः शोभमानाः स्थिताश्चिरम्।<br>
पुण्येन तपसा चैव क्षेत्रेषुविविधेषुच५२।<br>
यदेभिरार्जितं पुण्यं तस्यैते फलभागिनः।<br>
एवमुक्ता ततः सा तु सती भीष्मरुषान्विता५३।<br>
विनिंदमाना पितरं क्रोधेनारुणितेक्षणा।<br>
एवमेतद्यथा तात त्वया चोक्तं ममाग्रतः५४।<br>
सर्वो जनः पुण्यभागी पुण्येन लभते श्रियं।<br>
पुण्येन लभते जन्म पुण्ये भोगाः प्रतिष्ठिताः५५।<br>
तदयं जगतामीशः सर्वेषामुत्तमोत्तमः।<br>
स्थानान्येतानि सर्वेषां दत्तान्येतेन धीमता५६।<br>
ये गुणास्तस्य देवस्य वक्तुं जिह्वापि वेधसः।<br>
न शक्ता ख्यापने तस्य देवस्य परमेष्ठिनः५७।<br>
भस्मास्थि च कपालानि श्मशाने वसतिस्तथा।<br>
गोनसाद्याश्च ये सर्पाः सर्वे ते भूषणीकृताः५८।<br>
भूतप्रेतगणास्तस्य पिशाचा गुह्यकास्तथा।<br>
एष धाता विधाता च एष पालयिता दिशः५९।<br>
प्रसादेन च रुद्रस्य प्राप्तस्वर्गः पुरंदरः।<br>
यदि रुद्रेस्ति देवत्वं यदि सर्वगतः शिवः६०।<br>
सत्येन तेन ते यज्ञं विध्वंसयतु शंकरः।<br>
यद्यस्ति मे तपः किंचित्कश्चिद्धर्मोथवा कृतः६१।<br>
फलेन तस्य धर्मस्य यज्ञस्ते नाशमर्हति।<br>
प्रियाहं यदि देवस्य यदि मां तारयिष्यति६२।<br>
तेन सत्येन ते गर्वः समाप्तिमभिगच्छतु।<br>
इत्युक्त्वा योगमास्थाय स्वदेहस्थेन तेजसा६३।<br>
निर्ददाह तदात्मानं सदेवासुरपन्नगैः।<br>
किंकिमेतदिति प्रोक्ते गंधर्वगणगुह्यकैः६४।<br>
गंगाकूले तदा मुक्तो देहो वै क्रुद्धया तया।<br>
सौनकं नाम तत्तीर्थं गंगायाः पश्चिमे तटे६५।<br>
श्रुत्वा रुद्रस्तु तद्वार्त्तां पत्न्यानाश सुदुःखितः।<br>
हंतुं यज्ञं धीरभवत्देवानामिह पश्यताम्६६।<br>
गणकोटिः समादिष्टा ग्रहा वैनायकास्तथा।<br>
भूतप्रेतपिशाचाश्च दक्षयज्ञ विनाशने६७।<br>
तैर्गत्वा विबुधास्सर्वे यज्ञे निर्जित्य नाशिताः।<br>
हते यज्ञे तदा दक्षो निरुत्साहो निरुद्यमः६८।<br>
उपगम्याब्रवीत्त्रस्तो देवदेवं पिनाकिनम्।<br>
न ज्ञातोसि मया देव देवानां प्रभुरीश्वरः६९।<br>
त्वमस्य जगतोधीशः सुरास्सर्वे त्वया जिताः।<br>
कृपां कुरु महेशान गणान्सर्वान्निवर्त्तय७०।<br>
गणैर्नानाविधैर्घोरैर्नानाभूषणभूषितैः।<br>
नानावदनदंतौष्ठैर्नाना प्रहरणोद्यतैः७१।<br>
नाना नागेंद्रसंदष्ट जटाभारोपशोभितैः।<br>
सुदृढोद्धत दर्पाढ्यैर्घोरैर्घोरनिघातिभिः७२।<br>
कामरूपैरकांतैश्च सर्वकामसमन्वितैः।<br>
अनिवार्यबलैश्चोग्रैर्योगिभिर्योगगामिभिः७३।<br>
व्यालोलकेसरजटैर्दंष्ट्रोत्कटहसन्मुखैः।<br>
करींद्रकरटाटोप पाटवैः सिंहदेहिभिः७४।<br>
केचित्परमदाघ्राण घूर्णद्दीपसमप्रभैः।<br>
विचित्रचित्रवसनैर्द्धीरधीरवारदिभिः७५।<br>
मृगव्याघ्रसिंहरुतैस्तरक्ष्वजिनधारिभिः।<br>
भुजंगहारवलयकृतयज्ञोपवीतकैः७६।<br>
शूलासिपट्टिशधरैः परशुप्रासहस्तकैः।<br>
वज्रक्रकचकोदंडकालदंडास्त्रपाणिभिः७७।<br>
गणेश्वरैः सुदुर्द्धर्षैर्वृतः सूर्यो ग्रहैरिव।<br>
देवदेवमहादेव नष्टो यज्ञो दिवं गतः७८।<br>
मृगरूपधरो भूत्वा भयभीतस्तु शंकर।<br>
नमः शङ्खाभदेवाय सगणाय सनंदिने७९।<br>
वृषासनाय सोमाय क्रतुकालांतकाय च।<br>
नमो दिक्चर्मवस्त्राय नमस्ते तीव्रतेजसे८०।<br>
ब्रह्मणे ब्रह्मदेहाय ब्रह्मण्यायामिताय च।<br>
गिरीशाय सुरेशाय ईशानाय नमोनमः८१।<br>
रुद्राय प्रतिवज्राय शिवाय क्रथनाय च।<br>
सुरासुराधिपतये यतीनां पतये नमः८२।<br>
धूम्रोग्राय विरूपाय यज्वने घोररूपिणे।<br>
विरूपाक्षाशुभाक्षाय सहस्राक्षाय वै नमः८३।<br>
मुंडाय चंडमुण्डाय वरखट्वाङ्गधारिणे।<br>
कव्यरूपाय हव्याय सर्वसंहारिणे नमः८४।<br>
भक्तानुकंपिनेत्यर्थं रुद्रजाप्यस्तुताय च।<br>
विरूपाय सुरूपाय रूपाणां शतकारिणे८५।<br>
पंचास्याय शुभास्याय चंद्रास्याय नमो नमः।<br>
वरदाय वरार्हाय कूर्माय च मृगाय च८६।<br>
लीलालकशिखंडाय कमंडलुधराय च।<br>
विश्वनाम्नेथ विश्वाय विश्वेशाय नमोनमः८७।<br>
त्रिनेत्रत्राणमस्माकं त्रिपुरघ्नविधीयतां।<br>
वाङ्मनः कायभावैस्तु प्रपन्नस्य महेश्वर८८।<br>
एवं स्तुतस्तदा देवो दक्षेणापन्नदेहिना।<br>
दिव्येनानेन स्तोत्रेण भृशमाराधितस्तदा८९।<br>
समग्रं ते यज्ञफलं मया दत्तं प्रजापते।<br>
सर्वकामप्रसिर्द्ध्य्थंफलंप्राप्स्यस्यनुत्तमम्९०।<br>
एवमुक्तो भगवता प्रणम्याथ सुरेश्वरम्।<br>
जगाम स्वनिकेतं तु गणानामेव पश्यताम्९१।<br>
पत्न्याः शोकेन वै देवो गंगाद्वारे तदास्थितः।<br>
तां सतीं चिंतयानस्तु क्व नु सामेप्रियागता९२।<br>
तस्य शोकाभिभूतस्य नारदो भवसंन्निधौ।<br>
सा ते सती या देवेश भार्या प्राणसमामृता९३।<br>
हिमवद्दुहिता सा च मेनागर्भसमुद्भवा।<br>
जग्राह देहमन्यं सा वेदवेदार्थवेदिनी९४।<br>
श्रुत्वा देवस्तदा ध्यानमवतीर्णामपश्यत।<br>
कृतकृत्यमथात्मानं कृत्वा देवस्तदास्थितः९५।<br>
संप्राप्तयौवना देवी पुनरेव विवाहिता।<br>
एवं हि कथितं भीष्म यथा यज्ञो हतः पुरा९६।<br>
इति श्रीपाद्मपुराणे प्रथमे सृष्टिखण्डे दक्षयज्ञविध्वंसोनाम पञ्चमोऽध्यायः५।<br>
<br>
