व्यास उवाच-<br>
भ्रातरं निहतं दृष्ट्वा कालेयो नाम दानवः।<br>
चित्ररथं प्रदुद्राव धृत्वा बाणं सकार्मुकम्१।<br>
दृष्ट्वासुरं विधावंतं कालमृत्युसमप्रभम्।<br>
अरौत्सीत्तं महावीर्यो जयंतः पाकशासनिः२।<br>
अब्रवीच्च महातेजा दैतेयं सुरसत्तमः।<br>
तथ्यं धर्माभिसंयुक्तं लोकद्वयहितं ध्रुवम्३।<br>
शस्त्राभिघातदुःखार्तं कश्मलं चान्यसंयुतम्।<br>
प्रभग्नं च निरस्तं च यो हंति स च बालिशः४।<br>
सुचिरं रौरवं भुक्त्वा तस्य दासो भवेच्चिरम्।<br>
तस्मान्मामुं प्रयुध्यस्व युद्धधर्मस्थितो भव५।<br>
जयंतमब्रवीद्वाक्यं कालेयः क्रोधमूर्च्छितः।<br>
निहत्य भ्रातृहंतारमथ त्वांहन्मि सांप्रतम्६।<br>
ततस्तं चासुरश्रेष्ठं कालानलसमप्रभम्।<br>
जयंतो निशितैर्बाणैर्जघान सुरसत्तमः७।<br>
निचकर्त्त शरान्सोपि त्रिभिर्विव्याध चासुरः।<br>
यथावृष्टिगणं प्राप्य नदी गैरिकवाहिनी८।<br>
तथा तौ च महावीर्यौ न क्षीणौ न च कातरौ।<br>
न शर्म परिलेभाते परस्परजयैषिणौ९।<br>
अथ तस्य च दैत्यस्य धनुश्चिच्छेद चेषुणा।<br>
यंतारं पंचभिर्बाणैः पातयामास भूतले१०।<br>
अष्टाभिर्निशितैर्बाणैश्चतुरोश्वानपातयात्।<br>
शक्तिं संगृह्य भूमिष्ठः कुमारं च जघान ह११।<br>
गदया पीडितं साश्वं सवरूथं सकूबरम्।<br>
पातयित्वा धरण्यां च सिंहनादं ननाद ह१२।<br>
लाघवात्स धरां गत्वा गदापाणिरुपस्थितः।<br>
वज्रपाताद्यथा शब्दो लोकानां दुःसहो भवेत्१३।<br>
तथा तयोर्गदापाते शब्दः स्यात्तु मुहुर्मुहुः।<br>
एवं तयोर्गदायुद्धं यावदब्दचतुष्टयम्१४।<br>
प्रभग्ने ते गदे खस्थौ खड्गचर्मधरावुभौ।<br>
तदा पदातिनोर्युद्धमद्भुतं लोमहर्षणं१५।<br>
दृष्ट्वा च विस्मयं जग्मुर्देवासुरमहोरगाः।<br>
खड्गपातैर्मुहूर्तांते तयोश्छिन्ने तु वर्मणी१६।<br>
अभवत्खड्गयुद्धं च तयोर्युद्धातिशीलिनोः।<br>
दधार चिकुरे तस्य जयंतो भीमविक्रमः१७।<br>
शिरश्छित्वास्य खड्गेन पातयामास भूतले।<br>
ततस्तु जयशब्देन देवाः सर्वे ननंदिरे१८।<br>
प्रभग्ना दैत्यसंघाश्च दिशः सर्वाः प्रदुद्रुवुः१९।<br>
इति श्रीपाद्मपुराणे प्रथमे सृष्टिखंडे कालेयवधोनाम षट्षष्टितमोऽध्यायः६६।<br>
<br>
