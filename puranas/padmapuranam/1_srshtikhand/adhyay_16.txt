भीष्म उवाच।<br>
यदेतत्कथितं ब्रह्मंस्तीर्थमाहात्म्यमुत्तमम्।<br>
कमलस्याभिपातेन तीर्थं जातं धरातले१।<br>
तत्रस्थेन भगवता विष्णुना शंकरेण च।<br>
यत्कृतं मुनिशार्दूल तत्सर्वं परिकीर्त्तय२।<br>
कथं यज्ञो हि देवेन विभुना तत्र कारितः।<br>
के सदस्या ऋत्विजश्च ब्राह्मणाः के समागताः३।<br>
के भागास्तस्य यज्ञस्य किं द्रव्यं का चदक्षिणा।<br>
का वेदी किं प्रमाणं च कृतं तत्र विरंचिना४।<br>
यो याज्यः सर्वदेवानां वेदैः सर्वत्र पठ्यते।<br>
कं च काममभिध्यायन्वेधा यज्ञं चकार ह५।<br>
यथासौ देवदेवेशो ह्यजरश्चामरश्च ह।<br>
तथा चैवाक्षयः स्वर्गस्तस्य देवस्य दृश्यते६।<br>
अन्येषां चैव देवानां दत्तः स्वर्गो महात्मना।<br>
अग्निहोत्रार्थमुत्पन्ना वेदा ओषधयस्तथा७।<br>
ये चान्ये पशवो भूमौ सर्वे ते यज्ञकारणात्।<br>
सृष्टा भगवतानेन इत्येषा वैदिकी श्रुतिः८।<br>
तदत्र कौतुकं मह्यं श्रुत्वेदं तव भाषितम्।<br>
यं काममधिकृत्यैकं यत्फलं यां च भावनां९।<br>
कृतश्चानेन वै यज्ञः सर्वं शंसितुमर्हसि।<br>
शतरूपा च या नारी सावित्री सा त्विहोच्यते१०।<br>
भार्या सा ब्रह्मणः प्रोक्ताः ऋषीणां जननी च सा।<br>
पुलस्त्याद्यान्मुनीन्सप्त दक्षाद्यांस्तु प्रजापतीन्११।<br>
स्वायंभुवादींश्च मनून्सावित्री समजीजनत्।<br>
धर्मपत्नीं तु तां ब्रह्मा पुत्रिणीं ब्रह्मणः प्रियः१२।<br>
पतिव्रतां महाभागां सुव्रतां चारुहासिनीं।<br>
कथं सतीं परित्यज्य भार्यामन्यामविंदत१३।<br>
किं नाम्नी किं समाचारा कस्य सा तनया विभोः।<br>
क्व सा दृष्टा हि देवेन केन चास्य प्रदर्शिता१४।<br>
किं रूपा सा तु देवेशी दृष्टा चित्तविमोहिनी।<br>
यां तु दृष्ट्वा स देवेशः कामस्य वशमेयिवान्१५।<br>
वर्णतो रूपतश्चैव सावित्र्यास्त्वधिका मुने।<br>
या मोहितवती देवं सर्वलोकेश्वरं विभुम्१६।<br>
यथा गृहीतवान्देवो नारीं तां लोकसुंदरीं।<br>
यथा प्रवृत्तो यज्ञोसौ तथा सर्वं प्रकीर्तय१७।<br>
तां दृष्ट्वा ब्रह्मणः पार्श्वे सावित्री किं चकार ह।<br>
सावित्र्यां तु तदा ब्रह्मा कां तु वृत्तिमवर्त्तत१८।<br>
सन्निधौ कानि वाक्यानि सावित्री ब्रह्मणा तदा।<br>
उक्ताप्युक्तवती भूयः सर्वं शंसितुमर्हसि१९।<br>
किं कृतं तत्र युष्माभिः कोपो वाथ क्षमापि वा।<br>
यत्कृतं तत्र यद्दृष्टं यत्तवोक्तं मया त्विह२०।<br>
विस्तरेणेह सर्वाणि कर्माणि परमेष्ठिनः।<br>
श्रोतुमिच्छाम्यशेषेण विधेर्यज्ञविधिं परं२१।<br>
कर्मणामानुपूर्व्यं च प्रारंभो होत्रमेव च।<br>
होतुर्भक्षो यथाऽचापि प्रथमा कस्य कारिता२२।<br>
कथं च भगवान्विष्णुः साहाय्यं केन कीदृशं।<br>
अमरैर्वा कृतं यच्च तद्भवान्वक्तुमर्हति२३।<br>
देवलोकं परित्यज्य कथं मर्त्यमुपागतः।<br>
गार्हपत्यं च विधिना अन्वाहार्यं च दक्षिणम्२४।<br>
अग्निमाहवनीयं च वेदीं चैव तथा स्रुवम्।<br>
प्रोक्षणीयं स्रुचं चैव आवभृथ्यं तथैव च२५।<br>
अग्नींस्त्रींश्च यथा चक्रे हव्यभागवहान्हि वै।<br>
हव्यादांश्च सुरांश्चक्रे कव्यादांश्च पितॄनपि२६।<br>
भागार्थं यज्ञविधिना ये यज्ञा यज्ञकर्मणि।<br>
यूपान्समित्कुशं सोमं पवित्रं परिधीनपि२७।<br>
यज्ञियानि च द्रव्याणि यथा ब्रह्मा चकार ह।<br>
विबभ्राज पुरा यश्च पारमेष्ठ्येन कर्मणा२८।<br>
क्षणा निमेषाः काष्ठाश्च कलास्त्रैकाल्यमेव च।<br>
मुहूर्तास्तिथयो मासा दिनं संवत्सरस्तथा२९।<br>
ऋतवः कालयोगाश्च प्रमाणं त्रिविधं पुरा।<br>
आयुः क्षेत्राण्यपचयं लक्षणं रूपसौष्ठवम्३०।<br>
त्रयो वर्णास्त्रयो लोकास्त्रैविद्यं पावकास्त्रयः।<br>
त्रैकाल्यं त्रीणि कर्माणि त्रयो वर्णास्त्रयो गुणाः३१।<br>
सृष्टा लोकाः पराः स्रष्ट्रा ये चान्येनल्पचेतसा।<br>
या गतिर्धर्मयुक्तानां या गतिः पापकर्मणां३२।<br>
चातुर्वर्ण्यस्य प्रभवश्चातुर्वर्ण्यस्य रक्षिता।<br>
चतुर्विद्यस्य यो वेत्ता चतुराश्रमसंश्रयः३३।<br>
यः परं श्रूयते ज्योतिर्यः परं श्रूयते तपः।<br>
यः परं परतः प्राह परं यः परमात्मवान्३४।<br>
सेतुर्यो लोकसेतूनां मेध्यो यो मेध्यकर्मणाम्।<br>
वेद्यो यो वेदविदुषां यः प्रभुः प्रभवात्मनाम्३५।<br>
असुभूतश्च भूतानामग्निभूतोग्निवर्चसाम्।<br>
मनुष्याणां मनोभूतस्तपोभूतस्तपस्विनाम्३६।<br>
विनयो नयवृत्तीनां तेजस्तेजस्विनामपि।<br>
इत्येतत्सर्वमखिलान्सृजन्लोकपितामहः३७।<br>
यज्ञाद्गतिं कामन्वैच्छत्कथं यज्ञे मतिः कृता।<br>
एष मे संशयो ब्रह्मन्नेष मे संशयः परः३८।<br>
आश्चर्यः परमो ब्रह्मा देवैर्दैत्यैश्च पठ्यते।<br>
कर्मणाश्चर्यभूतोपि तत्त्वतः स इहोच्यते३९।<br>
पुलस्त्य उवाच।<br>
प्रश्नभारो महानेष त्वयोक्तो ब्रह्मणश्च यः।<br>
यथाशक्ति तु वक्ष्यामि श्रूयतां तत्परं यशः४०।<br>
सहस्रास्यं सहस्राक्षं सहस्रचरणं च यम्।<br>
सहस्रश्रवणं चैव सहस्रकरमव्ययम्४१।<br>
सहस्रजिह्वं साहस्रं सहस्रपरमं प्रभुं।<br>
सहस्रदं सहस्रादिं सहस्रभुजमव्ययम्४२।<br>
हवनं सवनं चैव हव्यं होतारमेव च।<br>
पात्राणि च पवित्राणि वेदीं दीक्षां चरुं स्रुवम्४३।<br>
स्रुक्सोममवभृच्चैव प्रोक्षणीं दक्षिणा धनम्।<br>
अद्ध्वर्युं सामगं विप्रं सदस्यान्सदनं सदः४४।<br>
यूपं समित्कुशं दर्वी चमसोलूखलानि च।<br>
प्राग्वंशं यज्ञभूमिं च होतारं बन्धनं च यत्४५।<br>
ह्रस्वान्यतिप्रमाणानि प्रमाणस्थावराणि च।<br>
प्रायश्चित्तानि वाजाश्च स्थंडिलानि कुशास्तथा४६।<br>
मंत्रं यज्ञं च हवनं वह्निभागं भवं च यं।<br>
अग्रेभुजं होमभुजं शुभार्चिषमुदायुधं४७।<br>
आहुर्वेदविदो विप्रा यो यज्ञः शाश्वतः प्रभुः।<br>
यां पृच्छसि महाराज पुण्यां दिव्यामिमां कथां४८।<br>
यदर्थं भगवान्ब्रह्मा भूमौ यज्ञमथाकरोत्।<br>
हितार्थं सुरमर्त्यानां लोकानां प्रभवाय च४९।<br>
ब्रह्माथ कपिलश्चैव परमेष्ठी तथैव च।<br>
देवाः सप्तर्षयश्चैव त्र्यंबकश्च महायशाः५० 1.16.50।<br>
सनत्कुमारश्च महानुभावो मनुर्महात्मा भगवान्प्रजापतिः।<br>
पुराणदेवोथ तथा प्रचक्रे प्रदीप्तवैश्वानरतुल्यतेजाः५१।<br>
पुरा कमलजातस्य स्वपतस्तस्य कोटरे।<br>
पुष्करे यत्र संभूता देवा ऋषिगणास्तथा५२।<br>
एष पौष्करको नाम प्रादुर्भावो महात्मनः।<br>
पुराणं कथ्यते यत्र वेदस्मृतिसुसंहितं५३।<br>
वराहस्तु श्रुतिमुखः प्रादुर्भूतो विरिंचिनः।<br>
सहायार्थं सुरश्रेष्ठो वाराहं रूपमास्थितः५४।<br>
विस्तीर्णं पुष्करे कृत्वा तीर्थं कोकामुखं हि तत्।<br>
वेदपादो यूपदंष्ट्रः क्रतुहस्तश्चितीमुखः५५।<br>
अग्निजिह्वो दर्भरोमा ब्रह्मशीर्षो महातपाः।<br>
अहोरात्रेक्षणो दिव्यो वेदांगः श्रुतिभूषणः५६।<br>
आज्यनासः स्रुवतुंडः सामघोषस्वनो महान्।<br>
सत्यधर्ममयः श्रीमान्कर्मविक्रमसत्कृतः५७।<br>
प्रायश्चित्तनखो धीरः पशुजानुर्मखाकृतिः।<br>
उद्गात्रांत्रो होमलिंगो फलबीजमहौषधिः५८।<br>
वाय्वंतरात्मा मंत्रास्थिरापस्फिक्सोमशोणितः।<br>
वेदस्कंधो हविर्गंधो हव्यकव्यातिवेगवान्५९।<br>
प्राग्वंशकायो द्युतिमान्नानादीक्षाभिरर्चितः।<br>
दक्षिणाहृदयो योगी महासत्रमयो महान्६०।<br>
उपाकर्मेष्टिरुचिरः प्रवर्ग्यावर्तभूषणः।<br>
छायापत्नीसहायो वै मणिशृंगमिवोच्छ्रितः६१।<br>
सर्वलोकहितात्मा यो दंष्ट्रयाभ्युज्जहारगाम्।<br>
ततः स्वस्थानमानीय पृथिवीं पृथिवीधरः६२।<br>
ततो जगाम निर्वाणं पृथिवीधारणाद्धरिः।<br>
एवमादिवराहेण धृत्वा ब्रह्महितार्थिना६३।<br>
उद्धृता पुष्करे पृथ्वी सागरांबुगता पुरा।<br>
वृतः शमदमाभ्यां यो दिव्ये कोकामुखे स्थितः६४।<br>
आदित्यैर्वसुभिः साध्यैर्मरुद्भिर्दैवतैः सह।<br>
रुद्रैर्विश्वसहायैश्च यक्षराक्षसकिन्नरैः६५।<br>
दिग्भिर्विदिग्भिः पृथिवी नदीभिः सह सागरैः।<br>
चराचरगुरुः श्रीमान्ब्रह्मा ब्रह्मविदांवरः६६।<br>
उवाच वचनं कोकामुखं तीर्थं त्वया विभो।<br>
पालनीयं सदा गोप्यं रक्षा कार्या मखे त्विह६७।<br>
एवं करिष्ये भगवंस्तदा ब्रह्माणमुक्तवान्।<br>
उवाच तं पुनर्ब्रह्मा विष्णुं देवं पुरः स्थितम्६८।<br>
त्वं हि मे परमो देवस्त्वं हि मे परमो गुरुः।<br>
त्वं हि मे परमं धाम शक्रादीनां सुरोत्तम६९।<br>
उत्फुल्लामलपद्माक्ष शत्रुपक्ष क्षयावह।<br>
यथा यज्ञेन मे ध्वंसो दानवैश्च विधीयते७०।<br>
तथा त्वया विधातव्यं प्रणतस्य नमोस्तु ते।<br>
विष्णुरुवाच।<br>
भयं त्यजस्व देवेश क्षयं नेष्यामि दानवान्७१।<br>
ये चान्ते विघ्नकर्तारो यातुधानास्तथाऽसुराः।<br>
घातयिष्याम्यहं सर्वान्स्वस्ति तिष्ठ पितामह७२।<br>
एवमुक्त्वा स्थितस्तत्र साहाय्येन कृतक्षणः।<br>
प्रववुश्च शिवा वाताः प्रसन्नाश्च दिशो दश७३।<br>
सुप्रभाणि च ज्योतींषि चंद्रं चक्रुः प्रदक्षिणम्।<br>
न विग्रहं ग्रहाश्चक्रुः प्रसेदुश्चापि सिंधवः७४।<br>
नीरजस्का भूमिरासीत्सकला ह्लाददास्त्वपः।<br>
जग्मुः स्वमार्गं सरितो नापि चुक्षुभुरर्णवाः७५।<br>
आसन्शुभानींद्रियाणि नराणामंतरात्मनाम्।<br>
महर्षयो वीतशोका वेदानुच्चैरवाचयन्७६।<br>
यज्ञे तस्मिन्हविः पाके शिवा आसंश्च पावकाः।<br>
प्रवृत्तधर्मसद्वृत्ता लोका मुदितमानसाः७७।<br>
विष्णोः सत्यप्रतिज्ञस्य श्रुत्वारिनिधना गिरः।<br>
ततो देवाः समायाता दानवा राक्षसैस्सह७८।<br>
भूतप्रेतपिशाचाश्च सर्वे तत्रागताः क्रमात्।<br>
गंधर्वाप्सरसश्चैव नागा विद्याधरागणाः७९।<br>
वानस्पत्याश्चौषधयो यच्चेहेद्यच्च नेहति।<br>
ब्रह्मादेशान्मारुतेन आनीताः सर्वतो दिशः८०।<br>
यज्ञपर्वतमासाद्य दक्षिणामभितोदिशम्।<br>
सुरा उत्तरतः सर्वे मर्यादापर्वते स्थिताः८१।<br>
गंधर्वाप्सरसश्चैव मुनयो वेदपारगाः।<br>
पश्चिमां दिशमास्थाय स्थितास्तत्र महाक्रतौ८२।<br>
सर्वे देवनिकायाश्च दानवाश्चासुरागणाः।<br>
अमर्षं पृष्ठतः कृत्वा सुप्रीतास्ते परस्परम्८३।<br>
ऋषीन्पर्यचरन्सर्वे शुश्रूषन्ब्राह्मणांस्तथा।<br>
ऋषयो ब्रह्मर्षयश्च द्विजा देवर्षयस्तथा८४।<br>
राजर्षयो मुख्यतमास्समायाताः समंततः।<br>
कतमश्च सुरोप्यत्र क्रतौ याज्यो भविष्यति८५।<br>
पशवः पक्षिणश्चैव तत्र याता दिदृक्षवः।<br>
ब्राह्मणा भोक्तुकामाश्च सर्वे वर्णानुपूर्वशः८६।<br>
स्वयं च वरुणो रत्नं दक्षश्चान्नं स्वयं ददौ।<br>
आगत्यवरुणोलोकात्पक्वंचान्नंस्वतोपचत्८७।<br>
वायुर्भक्षविकारांश्च रसपाची दिवाकरः।<br>
अन्नपाचनकृत्सोमो मतिदाता बृहस्पतिः८८।<br>
धनदानं धनाध्यक्षो वस्त्राणि विविधानि च।<br>
सरस्वती नदाध्यक्षो गंगादेवी सनर्मदा८९।<br>
याश्चान्याः सरितः पुण्याः कूपाश्चैव जलाशयाः।<br>
पल्वलानि तटाकानि कुंडानि विविधानि च९०।<br>
प्रस्रवाणि च मुख्यानि देवखातान्यनेकशः।<br>
जलाशयानि सर्वाणि समुद्राः सप्तसंख्यकाः९१।<br>
लवणेक्षुसुरासर्पिर्दधिदुग्धजलैः समम्।<br>
सप्तलोकाः सपातालाः सप्तद्वीपाः सपत्तनाः९२।<br>
वृक्षा वल्ल्यः सतृणानि शाकानि च फलानि च।<br>
पृथिवीवायुराकाशमापोज्योतिश्च पंचमम्९३।<br>
सविग्रहाणि भूतानि धर्मशास्त्राणि यानि च।<br>
वेदभाष्याणि सूत्राणि ब्रह्मणा निर्मितं च यत्९४।<br>
अमूर्तं मूर्तमत्यन्तं मूर्तदृश्यं तथाखिलम्।<br>
एवं कृते तथास्मिंस्तु यज्ञे पैतामहे तदा९५।<br>
देवानां संनिधौ तत्र ऋषिभिश्च समागमे।<br>
ब्रह्मणो दक्षिणे पार्श्वे स्थितो विष्णुः सनातनः९६।<br>
वामपार्श्वे स्थितो रुद्रः पिनाकी वरदः प्रभुः।<br>
ऋत्विजां चापि वरणं कृतं तत्र महात्मना९७।<br>
भृगुर्होतावृतस्तत्र पुलस्त्योध्वर्य्युसत्तमः।<br>
तत्रोद्गाता मरीचिस्तु ब्रह्मा वै नारदः कृतः९८।<br>
सनत्कुमारादयो ये सदस्यास्तत्र ते भवन्।<br>
प्रजापतयो दक्षाद्या वर्णा ब्राह्मणपूर्वकाः९९।<br>
ब्रह्मणश्च समीपे तु कृता ऋत्विग्विकल्पना।<br>
वस्त्रैराभरणैर्युक्ताः कृता वैश्रवणेन ते१०० 1.16.100।<br>
अंगुलीयैः सकटकैर्मकुटैर्भूषिता द्विजाः।<br>
चत्वारो द्वौ दशान्ये च त षोडशर्त्विजः१०१।<br>
ब्रह्मणा पूजिताः सर्वे प्रणिपातपुरःसरम्।<br>
अनुग्राह्यो भवद्भिस्तु सर्वैरस्मिन्क्रताविह१०२।<br>
पत्नी ममैषा सावित्री यूयं मे शरणंद्विजाः।<br>
विश्वकर्माणमाहूय ब्रह्मणः शीर्षमुंडनं१०३।<br>
यज्ञे तु विहितं तस्य कारितं द्विजसत्तमैः।<br>
आतसेयानि वस्त्राणि दंपत्यर्थे तथा द्विजैः१०४।<br>
ब्रह्मघोषेण ते विप्रा नादयानास्त्रिविष्टपम्।<br>
पालयंतो जगच्चेदं क्षत्रियाः सायुधाः स्थिताः१०५।<br>
भक्ष्यप्रकारान्विविधिन्वैश्यास्तत्र प्रचक्रिरे।<br>
रसबाहुल्ययुक्तं च भक्ष्यं भोज्यं कृतं ततः१०६।<br>
अश्रुतं प्रागदृष्टं च दृष्ट्वा तुष्टः प्रजापतिः।<br>
प्राग्वाटेति ददौ नाम वैश्यानां सृष्टिकृद्विभुः१०७।<br>
द्विजानां पादशुश्रूषा शूद्रैः कार्या सदा त्विह।<br>
पादप्रक्षालनं भोज्यमुच्छिष्टस्य प्रमार्जनं१०८।<br>
तेपि चक्रुस्तदा तत्र तेभ्यो भूयः पितामहः।<br>
शूश्रूषार्थं मया यूयं तुरीये तु पदे कृताः१०९।<br>
द्विजानां क्षत्रबन्धूनां बन्धूनां च भवद्विधैः।<br>
त्रिभ्यश्शुश्रूषणा कार्येत्युक्त्वा ब्रह्मा तथाऽकरोत्११०।<br>
द्वाराध्यक्षं तथा शक्रं वरुणं रसदायकम्।<br>
वित्तप्रदं वैश्रवणं पवनं गंधदायिनम्१११।<br>
उद्योतकारिणं सूर्यं प्रभुत्वे माधवः स्थितः।<br>
सोमः सोमप्रदस्तेषां वामपक्ष पथाश्रितः११२।<br>
सुसत्कृता च पत्नी सा सवित्री च वरांगना।<br>
अध्वर्युणा समाहूता एहि देवि त्वरान्विता११३।<br>
उत्थिताश्चाग्नयः सर्वे दीक्षाकाल उपागतः।<br>
व्यग्रा सा कार्यकरणे स्त्रीस्वभावेन नागता११४।<br>
इहवै न कृतं किंचिद्द्वारे वै मंडनं मया।<br>
भित्त्यां वैचित्रकर्माणि स्वस्तिकं प्रांगणेन तु११५।<br>
प्रक्षालनं च भांडानां न कृतं किमपि त्विह।<br>
लक्ष्मीरद्यापि नायाता पत्नीनारायणस्य या११६।<br>
अग्नेः पत्नी तथा स्वाहा धूम्रोर्णा तु यमस्य तु।<br>
वारुणी वै तथा गौरी वायोर्वै सुप्रभा तथा११७।<br>
ऋद्धिर्वैश्रवणी भार्या शम्भोर्गौरी जगत्प्रिया।<br>
मेधा श्रद्धा विभूतिश्च अनसूया धृतिः क्षमा११९।<br>
गंगा सरस्वती चैव नाद्या याताश्च कन्यकाः।<br>
इंद्राणी चंद्रपत्नी तु रोहिणी शशिनः प्रियाः१२०।<br>
अरुंधती वसिष्ठस्य सप्तर्षीणां च याः स्त्रियः।<br>
अनसूयात्रिपत्नी च तथान्याः प्रमदा इह१२१।<br>
वध्वो दुहितरश्चैव सख्यो भगिनिकास्तथा।<br>
नाद्यागतास्तु ताः सर्वा अहं तावत्स्थिता चिरं१२२।<br>
नाहमेकाकिनी यास्ये यावन्नायांति ता स्त्रियः।<br>
ब्रूहि गत्वा विरंचिं तु तिष्ठ तावन्मुहूर्तकम्१२३।<br>
सर्वाभिः सहिता चाहमागच्छामि त्वरान्विता।<br>
सर्वैः परिवृतः शोभां देवैः सह महामते१२४।<br>
भवान्प्राप्नोति परमां तथाहं तु न संशयः।<br>
वदमानां तथाध्वर्युस्त्यक्त्वा ब्रह्माणमागतः१२५।<br>
सावित्री व्याकुला देव प्रसक्ता गृहकर्माणि।<br>
सख्यो नाभ्यागता यावत्तावन्नागमनं मम१२६।<br>
एवमुक्तोस्मि वै देव कालश्चाप्यतिवर्त्तते।<br>
यत्तेद्य रुचितं तावत्तत्कुरुष्व पितामह१२७।<br>
एवमुक्तस्तदा ब्रह्मा किंचित्कोपसमन्वितः।<br>
पत्नीं चान्यां मदर्थे वै शीघ्रं शक्र इहानय१२८।<br>
यथा प्रवर्तते यज्ञः कालहीनो न जायते।<br>
तथा शीघ्रं विधित्स्व त्वं नारीं कांचिदुपानय१२९।<br>
यावद्यज्ञसमाप्तिर्मे वर्णे त्वां मा कृथा मनः।<br>
भूयोपि तां प्रमोक्ष्यामि समाप्तौ तु क्रतोरिह१३०।<br>
एवमुक्तस्तदा शक्रो गत्वा सर्वं धरातलं।<br>
स्त्रियो दृष्टाश्च यास्तेन सर्वाः परपरिग्रहाः१३१।<br>
आभीरकन्या रूपाढ्या सुनासा चारुलोचना।<br>
न देवी न च गंधर्वी नासुरी न च पन्नगी१३२।<br>
न चास्ति तादृशी कन्या यादृशी सा वरांगना।<br>
ददर्श तां सुचार्वंगीं श्रियं देवीमिवापराम्१३३।<br>
संक्षिपन्तीं मनोवृत्ति विभवं रूपसंपदा।<br>
यद्यत्तु वस्तुसौंदर्याद्विशिष्टं लभ्यते क्वचित्१३४।<br>
तत्तच्छरीरसंलग्नं तन्वंग्या ददृशे वरम्।<br>
तां दृष्ट्वा चिंतयामास यद्येषा कन्यका भवेत्१३५।<br>
तन्मत्तः कृतपुण्योन्यो न देवो भुवि विद्यते।<br>
योषिद्रत्नमिदं सेयं सद्भाग्यायां पितामहः१३६।<br>
सरागो यदि वा स्यात्तु सफलस्त्वेष मे श्रमः।<br>
नीलाभ्र कनकांभोज विद्रुमाभां ददर्श तां१३७।<br>
त्विषं संबिभ्रतीमंगैः केशगंडे क्षणाधरैः।<br>
मन्मथाशोकवृक्षस्य प्रोद्भिन्नां कलिकामिव१३८।<br>
प्रदग्धहृच्छयेनैव नेत्रवह्निशिखोत्करैः।<br>
धात्रा कथं हि सा सृष्टा प्रतिरूपमपश्यता१३९।<br>
कल्पिता चेत्स्वयं बुध्या नैपुण्यस्य गतिः परा।<br>
उत्तुंगाग्राविमौ सृष्टौ यन्मे संपश्यतः सुखं१४०।<br>
पयोधरौ नातिचित्रं कस्य संजायते हृदि।<br>
रागोपहतदेहोयमधरो यद्यपि स्फुटम्१४१।<br>
तथापि सेवमानस्य निर्वाणं संप्रयच्छति।<br>
वहद्भिरपि कौटिल्यमलकैः सुखमर्प्यते१४२।<br>
दोषोपि गुणवद्भाति भूरिसौंदर्यमाश्रितः।<br>
नेत्रयोर्भूषितावंता वाकर्णाभ्याशमागतौ१४३।<br>
कारणाद्भावचैतन्यं प्रवदंति हि तद्विदः।<br>
कर्णयोर्भूषणे नेत्रे नेत्रयोः श्रवणाविमौ१४४।<br>
कुंडलांजनयोरत्र नावकाशोस्ति कश्चन।<br>
न तद्युक्तं कटाक्षाणां यद्द्विधाकरणं हृदि१४५।<br>
तवसंबंधिनोयेऽत्र कथं ते दुःखभागिनः।<br>
सर्वसुंदरतामेति विकारः प्राकृतैर्गुणैः१४६।<br>
वृद्धे क्षणशतानां तु दृष्टमेषा मया धनम्।<br>
धात्रा कौशल्यसीमेयं रूपोत्पत्तौ सुदर्शिता१४७।<br>
करोत्येषा मनो नॄणां सस्नेहं कृतिविभ्रमैः।<br>
एवं विमृशतस्तस्य तद्रूपापहृतत्विषः१४८।<br>
निरंतरोद्गतैश्छन्नमभवत्पुलकैर्वपुः।<br>
तां वीक्ष्य नवहेमाभां पद्मपत्रायतेक्षणाम्१४९।<br>
देवानामथ यक्षाणां गंधर्वोरगरक्षसाम्।<br>
नाना दृष्टा मया नार्यो नेदृशी रूपसंपदा१५० 1.16.150।<br>
त्रैलोक्यांतर्गतं यद्यद्वस्तुतत्तत्प्रधानतः।<br>
समादाय विधात्रास्याः कृता रूपस्य संस्थितिः१५१।<br>
इंद्र उवाच।<br>
कासि कस्य कुतश्च त्वमागता सुभ्रु कथ्यताम्।<br>
एकाकिनी किमर्थं च वीथीमध्येषु तिष्ठसि१५२।<br>
यान्येतान्यंगसंस्थानि भूषणानि बिभर्षि च।<br>
नैतानि तव भूषायै त्वमेतेषां हि भूषणम्१५३।<br>
न देवी न च गंधर्वी नासुरी न च पन्नगी।<br>
किन्नरी दृष्टपूर्वा वा यादृशी त्वं सुलोचने१५४।<br>
उक्ता मयापि बहुशः कस्माद्दत्से हि नोत्तरम्।<br>
त्रपान्विता तु सा कन्या शक्रं प्रोवाच वेपती१५५।<br>
गोपकन्या त्वहं वीर विक्रीणामीह गोरसम्।<br>
नवनीतमिदं शुद्धं दधि चेदं विमंडकम्१५६।<br>
दध्ना चैवात्र तक्रेण रसेनापि परंतप।<br>
अर्थी येनासि तद्ब्रूहि प्रगृह्णीष्व यथेप्सितम्१५७।<br>
एवमुक्तस्तदा शक्रो गृहीत्वा तां करे दृढम्।<br>
अनयत्तां विशालाक्षीं यत्र ब्रह्मा व्यवस्थितः१५८।<br>
नीयमाना तु सा तेन क्रोशंती पितृमातरौ।<br>
हा तात मातर्हा भ्रातर्नयत्येष नरो बलात्१५९।<br>
यदि वास्ति मया कार्यं पितरं मे प्रयाचय।<br>
स दास्यति हि मां नूनं भवतः सत्यमुच्यते१६०।<br>
का हि नाभिलषेत्कन्या भर्तांरं भक्तिवत्सलम्।<br>
नादेयमपि ते किंचित्पितुर्मे धर्मवत्सल१६१।<br>
प्रसादये तं शिरसा मां स तुष्टः प्रदास्यति।<br>
पितुश्चित्तमविज्ञाय यद्यात्मानं ददामि ते१६२।<br>
धर्मो हि विपुलो नश्येत्तेन त्वां न प्रसादये।<br>
भविष्यामि वशे तुभ्यं यदि तातः प्रदास्यति१६३।<br>
इत्थमाभाष्यमाणस्तु तदा शक्रोऽनयच्च ताम्।<br>
ब्रह्मणः पुरतः स्थाप्य प्राहास्यार्थे मयाऽबले१६४।<br>
आनीतासि विशालाक्षि मा शुचो वरवर्णिनि।<br>
गोपकन्यामसौ दृष्ट्वा गौरवर्णां महाद्युतिम्१६५।<br>
कमलामेव तां मेने पुंडरीकनिभेक्षणाम्।<br>
तप्तकांचनसद्भित्ति सदृशा पीनवक्षसम्१६६।<br>
मत्तेभहस्तवृत्तोरुं रक्तोत्तुंग नखत्विषं।<br>
तं दृष्ट्वाऽमन्यतात्मानं सापि मन्मनथचरम्१६७।<br>
तत्प्राप्तिहेतु क धिया गतचित्तेव लक्ष्यते।<br>
प्रभुत्वमात्मनो दाने गोपकन्याप्यमन्यत१६८।<br>
यद्येष मां सुरूपत्वादिच्छत्यादातुमाग्रहात्।<br>
नास्ति सीमंतिनी काचिन्मत्तो धन्यतरा भुवि१६९।<br>
अनेनाहं समानीता यच्चक्षुर्गोचरं गता।<br>
अस्य त्यागे भवेन्मृत्युरत्यागे जीवितं सुखम्१७०।<br>
भवेयमपमानाच्च धिग्रूपा दुःखदायिनी।<br>
दृश्यते चक्षुषानेन यापि योषित्प्रसादतः१७१।<br>
सापि धन्या न संदेहः किं पुनर्यां परिष्वजेत्।<br>
जगद्रूपमशेषं हि पृथक्संचारमाश्रितम्१७२।<br>
लावण्यं तदिहैकस्थं दर्शितं विश्वयोनिना।<br>
अस्योपमा स्मरः साध्वी मन्मथस्य त्विषोपमा१७३।<br>
तिरस्कृतस्तु शोकोयं पिता माता न कारणम्।<br>
यदि मां नैष आदत्ते स्वल्पं मयि न भाषते१७४।<br>
अस्यानुस्मरणान्मृत्युः प्रभविष्यति शोकजः।<br>
अनागसि च पत्न्यां तु क्षिप्रं यातेयमीदृशी१७५।<br>
कुचयोर्मणिशोभायै शुद्धाम्बुज समद्युतिः।<br>
मुखमस्य प्रपश्यंत्या मनो मे ध्यानमागतम्१७६।<br>
अस्यांगस्पर्शसंयोगान्न चेत्त्वं बहु मन्यसे।<br>
स्पृशन्नटसि तर्हि न त्वं शरीरं वितथं परम्१७७।<br>
अथवास्य न दोषोस्ति यदृच्छाचारको ह्यसि।<br>
मुषितः स्मर नूनं त्वं संरक्ष स्वां प्रियां रतिम्१७८।<br>
त्वत्तोपि दृश्यते येन रूपेणायं स्मराधिकः।<br>
ममानेन मनोरत्न सर्वस्वं च हृतं दृढम्१७९।<br>
शोभा या दृश्यते वक्त्रे सा कुतः शशलक्ष्मणि।<br>
नोपमा सकलं कस्य निष्कलंकेन शस्यते१८०।<br>
समानभावतां याति पंकजं नास्य नेत्रयोः।<br>
कोपमा जलशंखेन प्राप्ता श्रवणशंङ्खयोः१८१।<br>
विद्रुमोप्यधरस्यास्य लभते नोपमां ध्रुवम्।<br>
आत्मस्थममृतं ह्येष संस्रवंश्चेष्टते ध्रुवम्१८२।<br>
यदि किंचिच्छुभं कर्म जन्मांतरशतैः कृतम्।<br>
तत्प्रसादात्पुनर्भर्ता भवत्वेष ममेप्सितः१८३।<br>
एवं चिंतापराधीना यावत्सा गोपकन्यका।<br>
तावद्ब्रह्मा हरिं प्राह यज्ञार्थं सत्वरं वचः१८४।<br>
देवी चैषा महाभागा गायत्री नामतः प्रभो।<br>
एवमुक्ते तदा विष्णुर्ब्रह्माणं प्रोक्तवानिदम्१८५।<br>
तदेनामुद्वहस्वाद्य मया दत्तां जगत्प्रभो।<br>
गांधर्वेण विवाहेन विकल्पं मा कृथाश्चिरम्१८६।<br>
अमुं गृहाण देवाद्य अस्याः पाणिमनाकुलम्।<br>
गांधेर्वेण विवाहेन उपयेमे पितामहः१८७।<br>
तामवाप्य तदा ब्रह्मा जगादाद्ध्वर्युसत्तमम्।<br>
कृता पत्नी मया ह्येषा सदने मे निवेशय१८८।<br>
मृगशृंगधरा बाला क्षौमवस्त्रावगुंठिता।<br>
पत्नीशालां तदा नीता ऋत्विग्भिर्वेदपारगैः१८९।<br>
औदुंबेरण दंडेन प्रावृतो मृगचर्मणा।<br>
महाध्वरे तदा ब्रह्मा धाम्ना स्वेनैव शोभते१९०।<br>
प्रारब्धं च ततो होत्रं ब्राह्मणैर्वेदपारगैः।<br>
भृगुणा सहितैः कर्म वेदोक्तं तैः कृतं तदा।<br>
तथा युगसहस्रं तु स यज्ञः पुष्करेऽभवत्१९१।<br>
