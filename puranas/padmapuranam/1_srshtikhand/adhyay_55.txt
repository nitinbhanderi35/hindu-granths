श्रीभगवानुवाच-<br>
अपरं च प्रवक्ष्यामि कामेनाधिष्ठितस्य च।<br>
पुरा भागीरथी तीरे द्विजः परमहंसकः१।<br>
उपदेष्टा सहस्राणां द्विजानां शांतिदः परः।<br>
एकदंडधरः साक्षात्कूर्मवद्धरणी स्थितः२।<br>
एकाकिनः सतस्तस्य देवागारे विनिष्कृते।<br>
पत्युर्गृहात्परं गेहं गंतुं सायं समुद्यता३।<br>
अकस्माद्युवती नारी मिलिता रूपधारिणी।<br>
दृष्ट्वा तां भगवान्विप्रो मन्मथस्य भयार्दितः४।<br>
अगारजठरे कृत्वा स चैनां प्राक्षिपत्क्षपाम्।<br>
अर्गलं सा दृढं कृत्वा देवागारे सुशोभने५।<br>
कदाचिदपि तं द्वारादागंतुं न ददाति ह।<br>
एवंभूतः समाधिस्थः क्षपां क्षिप्त्वा विलप्य सः६।<br>
चिंतयंस्तां वरारोहां द्वारि किं वा कृतं मम।<br>
एवं संचिंत्यतामाह द्वारं देहीह नः प्रिये७।<br>
पतिश्च वशगः कांते दयितस्ते भविष्यति।<br>
ततस्तं प्राह सा विप्रं वृद्धं कामप्रलालसम्८।<br>
अनन्विता गिरःस्तात वक्तुं त्वं नार्हसि प्रभो।<br>
अथासौ भगवान्प्राह प्रचुरं चास्ति मे वसु९।<br>
तव दास्यामि कल्याणि प्रस्फोटय कपाटिकाम्।<br>
विप्रमाह पुनः सा च त्वं वै मे धर्मतः पिता१०।<br>
मा गच्छ पुत्रिकां मां च परयोषां च धार्मिक।<br>
मनसा स समालोच्य सुषिरेण पथा गृहान्११।<br>
बाहुनोद्धाट्यते नैव गंतुं चैव समुद्यतः।<br>
गच्छतश्चार्द्धमरर उत्तमांगं सुसंकटे१२।<br>
प्रविष्टं न पुनश्चैति पंचत्वमगमत्तदा।<br>
उषःकाले समायाता रक्षिणो ये च किंकराः१३।<br>
अद्भुतं तं शवं दृष्ट्वा तामुचुस्ते च विस्मिताः।<br>
कथं च निधनं त्वस्य संभूतं ब्रूहि सुंदरि१४।<br>
कथयित्वा तु तद्वृत्तमभीष्टं देशमागता।<br>
एवं कामस्य महिमा दुर्निवारो जनेषु च१५।<br>
सर्वेषामपि जंतूनां सुरासुरनृणां भवेत्।<br>
दृष्ट्वाऽमोघां वरारोहां सर्वलोकपितामहः१६।<br>
च्युतबीजोभवत्तत्र लौहित्यसंभवस्मृतः।<br>
पुनाति सकलान्लोकान्सर्वतीर्थमयो हि सः१७।<br>
यमाश्रित्य नरो याति ब्रह्मलोकमनामयम्।<br>
द्विज उवाच-<br>
कथं च ब्रह्मणो मोहो ह्यमोघा का वरांगना१८।<br>
उद्भवं तीर्थराजस्य श्रोतुमिच्छामि तत्त्वतः।<br>
श्रीभगवानुवाच-<br>
मुनिर्देवैः समाराध्यः पद्मयोनिसमप्रभः१९।<br>
शंतनुश्चेति विख्यातः पत्नी तस्य पतिव्रता।<br>
अमोघेति समाख्याता रूपयौवनशालिनी२०।<br>
अस्याश्च पतिमन्वेष्टुं यातो ब्रह्मा च तद्गृहम्।<br>
तस्मिन्काले मुनिश्रेष्ठः पुष्पाद्यर्थं वनं गतः२१।<br>
सा तं दृष्ट्वा सुरश्रेष्ठमर्घ्यपाद्यादिकं ददौ।<br>
दूरेभिवादनं कृत्वा सा गृहं प्रविवेश ह२२।<br>
तां च दृष्ट्वा नवद्यांगीं धाता कामवशं गतः।<br>
स्रष्टात्मानं समाधायाचिंतयत्तां पुरोगताम्२३।<br>
बीजं पपात खट्वायां ब्रह्मणः परमात्मनः।<br>
ततो ब्रह्मा गतस्त्रस्तस्त्वरया परिपीडितः२४।<br>
अथायातो मुनिर्गेहं शुक्रं पीठे ददर्श ह।<br>
तमपृच्छद्वरारोहां कश्चाप्यत्रागतः पुमान्२५।<br>
तमुवाच ततोऽमोघा ब्रह्मा ह्यत्रागतः पते।<br>
त्वामेवान्वेषितुं नाथ मया दत्तोत्र पीठकः२६।<br>
शुक्रस्य कारणं चात्र तपसा ज्ञातुमर्हसि।<br>
ततो ध्यानात्परिज्ञातं तेनैव च द्विजन्मना२७।<br>
ब्रह्मरेतः परं साध्वी पालयस्व ममाज्ञया।<br>
उत्पद्यते सुतस्ते तु सर्वलोकैकपावनः२८।<br>
आवयोः सर्वकल्याणं फलिष्यति मनोगतम्।<br>
ततः पतिव्रता तस्य आज्ञामागृह्य संभवात्२९।<br>
पपौ रेतो महाभागा ब्रह्मणः परमात्मनः।<br>
आवर्त इव संजज्ञे रौद्रगर्भ इति स्फुरन्३०।<br>
प्रसोढुं नैव शक्ता सा शंतनुं चाब्रवीत्ततः।<br>
गर्भं धारयितुं नाथ न शक्नोम्यधुना प्रभो३१।<br>
किं करिष्यामि धर्मज्ञ प्राणो मे संचलत्यपि।<br>
आज्ञापय महाभाग गर्भं त्यक्ष्यामि यत्र च३२।<br>
पत्युराज्ञां समादाय मुक्तो गर्भो युगंधरे।<br>
पयस्तेजोमयं शुद्धं सर्वधर्मप्रतिष्ठितम्३३।<br>
तन्मध्ये पुरुषः शुद्धः किरीटी नीलवाससा।<br>
रत्नदाम्ना च विद्धांगो दुःप्रेक्ष्यो ज्योतिषां गणः३४।<br>
ततो देवगणाः स्वर्गात्पुष्पवर्षमवाकिरन्।<br>
प्रसूतः सर्वतीर्थेषु तीर्थराज इति स्मृतः३५।<br>
ततो राम इति ख्यातः प्रजातोहं भृगोः कुले।<br>
क्षत्रियान्पितृहंतॄंस्तु ससैन्यबलवाहनान्३६।<br>
हत्वा युद्धगतान्भीतान्पंकैः सर्वैर्युतो ह्यहम्।<br>
ब्रह्महत्यासमं घोरं मद्गेहे समुपस्थितम्३७।<br>
पंकयुक्तं कुठारं मे क्षालितं नैव शुद्ध्यति।<br>
ततः खे चाभवद्वाणी राम मद्वचनं कुरु३८।<br>
यत्र तीर्थे कुठारं ते निर्मलं च भवेदिह।<br>
तत्र ते सर्वपापानां जातानां च क्षयो भवेत्३९।<br>
जनानां तत्र सर्वेषां हितार्थं तिष्ठ मानद।<br>
चपलं गच्छ तीर्थानि सर्वाणि सुमहांति च४०।<br>
तेषां मध्ये महातीर्थे पर्शुः शुद्धो भवेद्यदि।<br>
तं च जानीहि तीर्थेषु मुक्तिदं परिकीर्तितम्४१।<br>
तच्छ्रुत्वा जामदग्न्यस्तु तीर्थानि प्रययौ तदा।<br>
गंगां सरस्वतीं शुभ्रां कावेरीं सरयूं तथा४२।<br>
गोदावरीं च यमुनां कद्रूं च वसुदां तथा।<br>
अन्यां च पुण्यदां रम्यां गौरीं पूर्वां स्थितां शुभाम्४३।<br>
गच्छतस्तस्य धीरस्य सदागतिसमस्य च।<br>
क्षालितः सर्वतीर्थेषु न पुनर्निर्मलोऽभवत्४४।<br>
ततो गिरिगुहां दुर्गां महारण्यं च पर्वतम्।<br>
गिरिकूटं च दुर्लभ्यं ययौ तीर्थमसौ हरिः४५।<br>
न च निर्मलतामेति कुठारस्तस्य तेन च।<br>
विषादमगमत्तत्र रामः परपुरंजयः४६।<br>
हाहेति विविधं कृत्वा चोपविश्य धरातले।<br>
प्रचिंतामगमद्वीरस्तमुवाच पुनस्तथा४७।<br>
पूर्वस्यां दिशि देवेश तीर्थं चास्ति गुहोदरे।<br>
तच्छ्रुत्वा नरशार्दूलो गत्वा कुंडं ददर्श सः४८।<br>
प्रदक्षिणं जलावर्तं शुभ्रं पापहरं शुभम्।<br>
तज्जलस्पर्शमात्रेण कुठारः शुद्धतां गतः४९।<br>
ततो रामोभिषेकं तु कृतवान्प्रमुदान्वितः।<br>
शुद्धात्मनस्त्वपापस्य बुद्धिर्जाता प्रपाविनी५० 1.55.50।<br>
स रामः सुचिरं स्थित्वा तीर्थराजं प्रसाद्य तम्।<br>
ततस्ततोऽचलात्प्राप्य पुरं वेगसमन्वितः५१।<br>
ख्यातं कृत्वा ततश्चोर्व्यां गतोसौ लवणार्णवम्।<br>
अयं तीर्थवरः साक्षात्पितामहकृतो भुवि५२।<br>
सुखदः सर्वतः शुद्धो मुक्तिमार्गप्रदः किल।<br>
एवं कामप्रभावं च विद्धि दुर्वारदुःसहम्५३।<br>
कामाज्जातं वृषं पापं पुण्यं पुण्यप्रयोगतः।<br>
स जातश्चैव लौहित्यो विरंचेश्चैव चौरसः५४।<br>
शंतनो क्षेत्र संजातस्त्वमोघागर्भसंभवः।<br>
विरिञ्चिना जितः कामः शांतनोरप्यमत्सरात्५५।<br>
तस्याः पतिव्रतात्वाच्च तीर्थात्तीर्थवरो हि सः।<br>
एवं यस्तु पठेन्नित्यं पुण्याख्यानमिदं शिवम्५६।<br>
शृणुयाद्वा मुदा पृथ्व्यां मुक्तिमार्गं स गच्छति५७।<br>
इति श्रीपाद्मपुराणे प्रथमे सृष्टिखंडे पंचाख्याने लौहित्योत्पत्तिर्नाम पंचपंचाशत्तमोऽध्यायः५५।<br>
<br>
