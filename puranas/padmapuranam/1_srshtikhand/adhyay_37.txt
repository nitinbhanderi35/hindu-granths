पुलस्त्य उवाच।<br>
तदद्भुततमं वाक्यं श्रुत्वा च रघुनंदनः।<br>
गौरवाद्विस्मयाच्चापि भूयः प्रष्टुं प्रचक्रमे१।<br>
राम उवाच।<br>
भगवंस्तद्वनं घोरं यत्रासौ तप्तवांस्तपः।<br>
श्वेतो वैदर्भको राजा तदद्भुतमभूत्कथं२।<br>
विषमं तद्वनं राजा शून्यं मृगविवर्जितं।<br>
प्रविष्टस्तप आस्थातुं कथं वद महामुने३।<br>
समंताद्योजनशतं निर्मनुष्यमभूत्कथं।<br>
भवान्कथं प्रविष्टस्तद्येन कार्येण तद्वद४।<br>
अगस्त्य उवाच।<br>
पुरा कृतयुगे राजा मनुर्दंडधरः प्रभुः।<br>
तस्य पुत्रोथ नाम्नासीदिक्ष्वाकुरमितद्युतिः५।<br>
तं पुत्रं पूर्वजं राज्ये निक्षिप्य भुविसंमतम्।<br>
पृथिव्यां राजवंशानां भव राजेत्युवाच ह६।<br>
तथेति च प्रतिज्ञातं पितुः पुत्रेण राघव।<br>
ततःपरमसंहृष्टः पुनस्तं प्रत्यभाषत७।<br>
प्रीतोस्मि परमोदार कर्मणा ते न संशयः।<br>
दंडेन च प्रजा रक्ष न च दंडमकारणम्८।<br>
अपराधिषु यो दंडः पात्यते मानवैरिह।<br>
स दंडो विधिवन्मुक्तः स्वर्गं नयति पार्थिवम्९।<br>
तस्माद्दण्डे महाबाहो यत्नवान्भव पुत्रक।<br>
धर्मस्ते परमो लोके कृत एवं भविष्यति१०।<br>
इति तं बहुसंदिश्य मनुः पुत्रं समाधिना।<br>
जगाम त्रिदिवं हृष्टो ब्रह्मलोकमनुत्तमम्११।<br>
जनयिष्ये कथं पुत्रानिति चिंतापरोऽभवत्।<br>
कर्मभिर्बहुभिस्तैस्तैस्ससुतैस्संयुतोऽभवत्१२।<br>
तोषयामास पुत्रैस्स पितॄन्देवसुतोपमैः।<br>
सर्वेषामुत्तमस्तेषां कनीयान्रघुनंदन१३।<br>
शूरश्च कृतविद्यश्च गुरुश्च जनपूजया।<br>
नाम तस्याथ दंडेति पिता चक्रे स बुद्धिमान्१४।<br>
भविष्यद्दण्डपतनं शरीरे तस्य वीक्ष्य च।<br>
संपश्यमानस्तं दोषं घोरं पुत्रस्य राघव१५।<br>
स विंध्यनीलयोर्मध्ये राज्यमस्य ददौ प्रभुः।<br>
स दंडस्तत्र राजाभूद्रम्ये पर्वतमूर्द्धनि१६।<br>
पुरं चाप्रतिमं तेन निवेशाय तथा कृतम्।<br>
नाम तस्य पुरस्याथ मधुमत्तमिति स्वयम्१७।<br>
तथादेशेन संपन्नः शूरो वासमथाकरोत्।<br>
एवं राजा स तद्राज्यं चकार सपुरोहितः१८।<br>
प्रहृष्ट सुप्रजाकीर्णं देवराजो यथा दिवि।<br>
ततः स दंडः काकुत्स्थ बहुवर्षगणायुतम्१९।<br>
अकारयत्तु धर्मात्मा राज्यं निहतकंटकं।<br>
अथ काले तु कस्मिंश्चिद्राजा भार्गवमाश्रमम्२०।<br>
रमणीयमुपाक्रामच्चैत्रमासे मनोरमे।<br>
तत्र भार्गवकन्यां तु रूपेणाप्रतिमां भुवि२१।<br>
विचरंतीं वनोद्देशे दंडोऽपश्यदनुत्तमाम्।<br>
उत्तुंगपीवरीं श्यामां चंद्राभवदनां शुभाम्२२।<br>
सुनासां चारुसर्वांगीं पीनोन्नतपयोधराम्।<br>
मध्ये क्षामां च विस्तीर्णां दृष्ट्वा तां कुरुते मुदम्२३।<br>
एकवस्त्रां वने चैकां प्रथमे यौवने स्थिताम्।<br>
स तां दृष्ट्वात्वधर्मेण अनंगशरपीडितः२४।<br>
अभिगम्य सुविश्रांतां कन्यां वचनमब्रवीत्।<br>
कुतस्त्वमसि सुश्रोणि कस्य चासि सुशोभने२५।<br>
पीडतोहमनंगेन पृच्छामि त्वां सुशोभने।<br>
त्वया मेऽपहृतं चित्तं दर्शनादेव सुंदरि२६।<br>
इदं ते वदनं रम्यं मुनीनां चित्तहारकम्।<br>
यद्यहं न लभे भोक्तुं मृतं मामवधारय२७।<br>
त्वया हृता मम प्राणा मां जीवय सुलोचने।<br>
दासोस्मि ते वरारोहे भक्तं मां भज शोभने२८।<br>
तस्यैवं तु ब्रुवाणस्य मदोन्मत्तस्य कामिनः।<br>
भार्गवी प्रत्युवाचेदं वचः सविनयं नृपम्२९।<br>
भार्गवस्य सुतां विद्धि शुक्रस्याक्लिष्टकर्मणः।<br>
अरजां नाम राजेंद्र ज्येष्ठामाश्रमवासिनः३०।<br>
शुक्रः पिता मे राजेंद्र त्वं च शिष्यो महात्मनः।<br>
धर्मतो भगिनी चाहं भवामि नृपनंदन३१।<br>
एवंविधं वचो वक्तुं न त्वमर्हसि पार्थिव।<br>
अन्येभ्योपि सुदुष्टेभ्यो रक्ष्या चाहं सदा त्वया३२।<br>
क्रोधनो मे पिता रौद्रो भस्मत्वं त्वां समानयेत्।<br>
अथवा राजधर्मेणासंबंधं कुरुषे बलात्३३।<br>
पितरं याचयस्व त्वं धर्मदृष्टेन कर्मणा।<br>
वरयस्व नृपश्रेष्ठ पितरं मे महाद्युतिम्३४।<br>
अन्यथा विपुलं दुःखं तव घोरं भवेद्ध्रुवम्।<br>
क्रुद्धो हि मे पिता सर्वं त्रैलोक्यमभिनिर्दहेत्३५।<br>
ततोऽशुभं महाघोरं श्रुत्वा दंडः सुदारुणम्।<br>
प्रत्युवाच मदोन्मत्तः शिरसाभिनतः पुनः३६।<br>
प्रसादं कुरु सुश्रोणि कामोन्मत्तस्य कामिनि।<br>
त्वया रुद्धा मम प्राणा विशीर्यंति शुभानने३७।<br>
त्वां प्राप्य वैरं मेऽत्रास्तु वधो वापि महत्तरः।<br>
भक्तं भजस्व मां भीरु त्वयि भक्तिर्हि मे परा३८।<br>
एवमुक्त्वा तु तां कन्यां बलात्संगृह्य बाहुना।<br>
अन्येन राज्ञा हस्तेन विवस्त्रा सा तथा कृता३९।<br>
अंगमंगे समाश्लेष्य मुखे चैव मुखं कृतम्।<br>
विस्फुरंतीं यथाकामं मैथुनायोपचक्रमे४०।<br>
तमनर्थं महाघोरं दंडः कृत्वा सुदारुणम्।<br>
नगरं स्वं जगामाशु मदोन्मत्त इव द्विपः४१।<br>
भार्गवी रुदती दीना आश्रमस्याविदूरतः।<br>
प्रत्यपालयदुद्विग्ना पितरं देवसम्मितम्४२।<br>
स मुहूर्तादुपस्पृश्य देवर्षिरमितद्युतिः।<br>
स्वमाश्रमं शिष्यवृतं क्षुधार्तः सन्यवर्तत४३।<br>
सोपश्यदरजां दीनां रजसा समभिप्लुताम्।<br>
चंद्रस्य घनसंयुक्तां ज्योत्स्नामिव पराजिताम्४४।<br>
तस्य रोषः समभवत्क्षुधार्तस्य महात्मनः।<br>
निर्दहन्निव लोकांस्त्रींस्तान्शिष्यान्समुवाच ह४५।<br>
पश्यध्वं विपरीतस्य दंडस्यादीर्घदर्शिनः।<br>
विपत्तिं घोरसंकाशां दीप्तामग्निशिखामिव४६।<br>
यन्नाशं दुर्गतिं प्राप्तस्सानुगश्च न संशयः।<br>
यस्तु दीप्तहुताशस्य अर्चिः संस्पृष्टवानिह४७।<br>
यस्मात्स कृतवान्पापमीदृशं घोरसंमितम्।<br>
तस्मात्प्राप्स्यति दुर्मेधाः पांसुवर्षमनुत्तमम्४८।<br>
कुराजा देशसंयुक्तः सभृत्यबलवाहनः।<br>
पापकर्मसमाचारो वधं प्राप्स्यति दुर्मतिः४९।<br>
समंताद्योजनशतं विषयं चास्य दुर्मतेः।<br>
धुनोतु पांसुवर्षेण महता पाकशासनः1.37.५०।<br>
सर्वसत्वानि यानीह जंगमस्थावराणि वै।<br>
सर्वेषां पांसुवर्षेण क्षयः क्षिप्रं भविष्यति५१।<br>
दंडस्य विषयो यावत्तावत्सवनमाश्रमम्।<br>
पांसुवर्षमिवाकस्मात्सप्तरात्रं भविष्यति५२।<br>
इत्युक्त्वा क्रोधसंतप्तस्तमाश्रमनिवासिनम्।<br>
जनं जनपदस्यांते स्थीयतामित्युवाच ह५३।<br>
उक्तमात्रे उशनसा आश्रमावसथो जनः।<br>
क्षिप्रं तु विषयात्तस्मात्स्थानं चक्रे च बाह्यतः५४।<br>
तं तथोक्त्वा मुनिजनमरजामिदमब्रवीत्।<br>
आश्रमे त्वं सुदुर्मेधे वस चेह समाहिता५५।<br>
इदं योजनपर्यंतमाश्रमं रुचिरप्रभम्।<br>
अरजे विरजास्तिष्ठ कालमत्र समाश्शतम्५६।<br>
श्रुत्वा नियोगं विप्रर्षेररजा भार्गवी तदा।<br>
तथेति पितरं प्राह भार्गवं भृशदुःखिता५७।<br>
इत्युक्त्वा भार्गवो वासं तस्मादन्यमुपाक्रमत्।<br>
सप्ताहे भस्मसाद्भूतं यथोक्तं ब्रह्मवादिना५८।<br>
तस्माद्दंडस्य विषयो विंध्यशैलस्य मानुष।<br>
शप्तो ह्युशनसा राम तदाभूद्धर्षणे कृते५९।<br>
ततःप्रभृति काकुत्स्थ दंडकारण्यमुच्यते।<br>
एतत्ते सर्वमाख्यातं यन्मां पृच्छसि राघव६०।<br>
संध्यामुपासितुं वीर समयो ह्यतिवर्तते।<br>
एते महर्षयो राम पूर्णकुंभाः समंततः६१।<br>
कृतोदका नरव्याघ्र पूजयंति दिवाकरम्।<br>
सर्वैरॄषिभिरभ्यस्तैः स्तोत्रैर्ब्रह्मादिभिः कृतैः६२।<br>
रविरस्तंगतो राम गत्वोदकमुपस्पृश।<br>
ॠषेर्वचनमादाय रामः संध्यामुपासितुम्६३।<br>
उपचक्राम तत्पुण्यं ससरोरघुनंदनः।<br>
अथ तस्मिन्वनोद्देशे रम्ये पादपशोभिते६४।<br>
नदपुण्ये गिरिवरे कोकिलाशतमंडिते।<br>
नानापक्षिरवोद्याने नानामृगसमाकुले६५।<br>
सिंहव्याघ्रसमाकीर्णे नानाद्विजसमावृते।<br>
गृध्रोलूकौ प्रवसितौ बहून्वर्षगणानपि६६।<br>
अथोलूकस्य भवनं गृध्रः पापविनिश्चयः।<br>
ममेदमिति कृत्वाऽसौ कलहं तेन चाकरोत्६७।<br>
राजा सर्वस्य लोकस्य रामो राजीवलोचनः।<br>
तं प्रपद्यावहै शीघ्रं कस्यैतद्भवनं भवेत्६८।<br>
गृध्रोलूकौ प्रपद्येतां जातकोपावमर्षिणौ।<br>
रामं प्रपद्यतौ शीघ्रं कलिव्याकुलचेतसौ६९।<br>
तौ परस्परविद्वेषौ स्पृशतश्चरणौ तथा।<br>
अथ दृष्ट्वा राघवेंद्रं गृध्रो वचनमब्रवीत्७०।<br>
सुराणामसुराणां च त्वं प्रधानो मतो मम।<br>
बृहस्पतेश्च शुक्राच्च त्वं विशिष्टो महामतिः७१।<br>
परावरज्ञो भूतानां मर्त्ये शक्र इवापरः।<br>
दुर्निरीक्षो यथा सूर्यो हिमवानिव गौरवे७२।<br>
सागरश्चासि गांभीर्ये लोकपालो यमो ह्यसि।<br>
क्षांत्या धरण्या तुल्योसि शीघ्रत्वे ह्यनिलोपमः७३।<br>
गुरुस्त्वं सर्वसंपन्नो विष्णुरूपोसि राघव।<br>
अमर्षी दुर्जयो जेता सर्वास्त्रविधिपारगः७४।<br>
शृणु त्वं मम देवेश विज्ञाप्यं नरपुंगव।<br>
ममालयं पूर्वकृतं बाहुवीर्येण वै प्रभो७५।<br>
उलूको हरते राजंस्त्वत्समीपे विशेषतः।<br>
ईदृशोयं दुराचारस्त्वदाज्ञा लंघको नृप७६।<br>
प्राणांतिकेन दंडेन राम शासितुमर्हसि।<br>
एवमुक्ते तु गृध्रेण उलूको वाक्यमब्रवीत्७७।<br>
शृणु देव मम ज्ञाप्यमेकचित्तो नराधिप।<br>
सोमाच्छक्राच्च सूर्याच्च धनदाच्च यमात्तथा७८।<br>
जायते वै नृपो राम किंचिद्भवति मानुषः।<br>
त्वं तु सर्वमयो देवो नारायणपरायणः७९।<br>
प्रोच्यते सोमता राजन्सम्यक्कार्ये विचारिते।<br>
सम्यग्रक्षसि तापेभ्यस्तमोघ्नो हि यतो भवान्८०।<br>
दोषे दंडात्प्रजानां त्वं यतः पापभयापहः।<br>
दाता प्रहर्ता गोप्ता च तेनेंद्र इव नो भवान्८१।<br>
अधृष्यः सर्वभूतेषु तेजसा चानलो मतः।<br>
अभीक्ष्णं तपसे पापांस्तेन त्वं राम भास्करः८२।<br>
साक्षाद्वित्तेशतुल्यस्त्वमथवा धनदाधिकः।<br>
चित्तायत्ता तु पत्नीश्रीर्नित्यं ते राजसत्तम८३।<br>
धनदस्य तु कोशेन धनदस्तेन वैभवान्।<br>
समः सर्वेषु भूतेषु स्थावरेषु चरेषु च८४।<br>
शत्रौ मित्रे च ते दृष्टिः समंताद्याति राघव।<br>
धर्मेण शासनं नित्यं व्यवहारविधिक्रमैः८५।<br>
यस्य रुष्यसि वै राम मृत्युस्तस्याभिधीयते।<br>
गीयसे तेन वै राजन्यम इत्यभिविश्रुतः८६।<br>
यश्चासौ मानुषो भावो भवतो नृपसत्तम।<br>
आनृशंस्यपरो राजा सर्वेषु कृपयान्वितः८७।<br>
दुर्बलस्य त्वनाथस्य राजा भवति वै बलम्।<br>
अचक्षुषो भवेच्चक्षुरमतेषु मतिर्भवेत्८८।<br>
अस्माकमपि नाथस्त्वं श्रूयतां मम धार्मिक।<br>
भवता तत्र मंतव्यं यथैते किल पक्षिणः८९।<br>
योस्मन्नाथः स पक्षींद्रो भवतो विनियोज्यकः।<br>
अस्वाम्यं देव नास्माकं सन्निधौ भवतः प्रभो९०।<br>
भवतैव कृतं पूर्वं भूतग्रामं चतुर्विधम्।<br>
ममालयप्रविष्टस्तु गृध्रो मां बाधते नृप९१।<br>
भवान्देवमनुष्येषु शास्ता वै नरपुंगव।<br>
एतच्छ्रुत्वा तु वै रामः सचिवानाह्वयत्स्वयम्९२।<br>
विष्टिर्जयंतो विजयः सिद्धार्थो राष्ट्रवर्धनः।<br>
अशोको धर्मपालश्च सुमंत्रश्च महाबलः९३।<br>
एते रामस्य सचिवा राज्ञो दशरथस्य च।<br>
नीतियुक्ता महात्मानः सर्वशास्त्रविशारदाः९४।<br>
सुशांताश्च कुलीनाश्च नये मंत्रे च कोविदाः।<br>
तानाहूय स धर्मात्मा पुष्पकादवरुह्य च९५।<br>
गृध्रोलूकौ विवदंतौ पृच्छति स्म रघूत्तमः।<br>
कति वर्षाणि भो गृध्र तवेदं निलयं कृतं९६।<br>
एतन्मे कौतुकं ब्रूहि यदि जानासि तत्त्वतः।<br>
एतच्छ्रुत्वा वचो गृध्रो बभाषे राघवं स्थितं९७।<br>
इयं वसुमती राम मानुषैर्बहुबाहुभिः।<br>
उच्छ्रितैराचिता सर्वा तदाप्रभृति मद्गृहं९८।<br>
उलूकस्त्वब्रवीद्रामं पादपैरुपशोभिता।<br>
यदैव पृथिवी राजंस्तदाप्रभृति मे गृहं९९।<br>
एतच्छ्रुत्वा तु रामो वै सभासद उवाचह।<br>
न सा सभा यत्र न संति वृद्धा वृद्धा न ते ये न वदंति धर्मं1.37.१००।<br>
नासौ धर्मो यत्र न चास्ति सत्यं न तत्सत्यं यच्छलमभ्युपैति।<br>
ये तु सभ्याः सभां गत्वा तूष्णीं ध्यायंत आसते१०१।<br>
यथाप्राप्तं न ब्रुवते सर्वे तेऽनृतवादिनः।<br>
न वक्ति च श्रुतं यश्च कामात्क्रोधात्तथा भयात्१०२।<br>
सहस्रं वारुणाः पाशाः प्रतिमुंचंति तं नरं।<br>
तेषां संवत्सरे पूर्णे पाश एकः प्रमुच्यते१०३।<br>
तस्मात्सत्यं तु वक्तव्यं जानता सत्यमंजसा।<br>
एतच्छ्रुत्वा तु सचिवा राममेवाब्रुवंस्तदा१०४।<br>
उलूकः शोभते राजन्न तु गृध्रो महामते।<br>
त्वं प्रमाणं महाराज राजा हि परमा गतिः१०५।<br>
राजमूलाः प्रजाः सर्वा राजा धर्मः सनातनः।<br>
शास्ता राजा नृणां येषां न ते गच्छंति दुर्गतिम्१०६।<br>
वैवस्वतेन मुक्ताश्च भवंति पुरुषोत्तमाः।<br>
सचिवानां वचः श्रुत्वा रामो वचनमब्रवीत्१०७।<br>
श्रूयतामभिधास्यामि पुराणं यदुदाहृतं।<br>
द्यौः सचंद्रार्कनक्षत्रा सपर्वतमहीद्रुमम्१०८।<br>
सलिलार्णवसंमग्नं त्रैलोक्यं सचराचरं।<br>
एकमेव तदा ह्यासीत्सर्वमेकमिवांबरं१०९।<br>
पुनर्भूः सह लक्ष्म्या च विष्णोर्जठरमाविशत्।<br>
तां निगृह्य महातेजाः प्रविश्य सलिलार्णवं११०।<br>
सुष्वाप हि कृतात्मा स बहुवर्षशतान्यपि।<br>
विष्णौ सुप्ते ततो ब्रह्मा विवेश जठरं ततः१११।<br>
बहुस्रोतं च तं ज्ञात्वा महायोगी समाविशत्।<br>
नाभ्यां विष्णोः समुद्भूतं पद्मं हेमविभूषितं११२।<br>
स तु निर्गम्य वै ब्रह्मा योगी भूत्वा महाप्रभुः।<br>
सिसृक्षुः पृथिवीं वायुं पर्वतांश्च महीरुहान्११३।<br>
तदंतराः प्रजाः सर्वा मानुषांश्च सरीसृपान्।<br>
जरायुजाण्डजान्सर्वान्ससर्ज स महातपाः११४।<br>
तस्य गात्रसमुत्पन्नः कैटभो मधुना सह।<br>
दानवौ तौ महावीर्यौ घोरौ लब्धवरौ तदा११५।<br>
दृष्ट्वा प्रजापतिं तत्र क्रोधाविष्टावुभौ नृप।<br>
वेगेन महता भोक्तुं स्वयंभुवमधावतां११६।<br>
दृष्ट्वा सत्वानि सर्वाणि निस्सरन्ति पृथक्पृथक्।<br>
ब्रह्मणा संस्तुतो विष्णुर्हत्वा तौ मधुकैटभौ११७।<br>
पृथिवीं वर्धयामास स्थित्यर्थं मेदसा तयोः।<br>
मेदोगंधा तु धरणी मेदिनीत्यभिधां गता११८।<br>
तस्माद्गृध्रस्त्वसत्यो वै पापकर्मापरालयम्।<br>
स्वीयं करोति पापात्मा दण्डनीयो न संशयः११९।<br>
ततोऽशरीरिणीवाणी अंतरिक्षात्प्रभाषते।<br>
मा वधी राम गृध्रं त्वं पूर्वंदग्धं तपोबलात्१२०।<br>
पुरा गौतम दग्धोऽयं प्रजानाथो जनेश्वर।<br>
ब्रह्मदत्तस्तु नामैष शूरः सत्यव्रतः शुचिः१२१।<br>
गृहमागत्य विप्रर्षेर्भोजनं प्रत्ययाचत।<br>
साग्रं वर्षशतं चैव भुक्तवान्नृपसत्तम१२२।<br>
ब्रह्मदत्तस्य वै तस्य पाद्यमर्घ्यं स्वयं ततः।<br>
आत्मनैवाकरोत्सम्यग्भोजनार्थं महाद्युते१२३।<br>
समाविश्य गृहं तस्य आहारे तु महात्मनः।<br>
नारीं पूर्णस्तनीं दृष्ट्वा हस्तेनाथ परामृशत्१२४।<br>
अथ क्रुद्धेन मुनिना शापो दत्तः सुदारुणः।<br>
गृध्रत्वं गच्छ वै मूढ राजा मुनिमथाब्रवीत्१२५।<br>
कृपां कुरु महाभाग शापोद्धारो भविष्यति।<br>
दयालुस्तद्वचः श्रुत्वा पुनराह नराधिप१२६।<br>
उत्पत्स्यते रघुकुले रामो नाम महायशाः।<br>
इक्ष्वाकूणां महाभागो राजा राजीवलोचनः१२७।<br>
तेन दृष्टो विपापस्त्वं भविता नरपुंगव।<br>
दृष्टो रामेण तच्छ्रुत्वा बभूव पृथिवीपतिः१२८।<br>
गृध्रत्वं त्यज्य वै शीघ्रं दिव्यगंधानुलेपनः।<br>
पुरुषो दिव्यरूपोऽसौ बभाषे तं नराधिपं१२९।<br>
साधु राघव धर्मज्ञ त्वत्प्रसादादहं विभो।<br>
विमुक्तो नरकाद्घोरादपापस्तु त्वया कृतः१३०।<br>
विसर्जितं मया गार्ध्यं नररूपी महीपतिः।<br>
उलूकं प्राह धर्मज्ञ स्वगृहं विश कौशिक१३१।<br>
अहं संध्यामुपासित्वा गमिष्ये यत्र वै मुनिः।<br>
अथोदकमुपस्पृश्य संध्यामन्वास्य पश्चिमां१३२।<br>
आश्रमं प्राविशद्रामः कुंभयोनेर्महात्मनः।<br>
तस्यागस्त्यो बहुगुणं फलमूलं च सादरं१३३।<br>
रसवंति च शाकानि भोजनार्थमुपाहरत्।<br>
सभुक्तवान्नरव्याघ्रस्तदन्नममृतोपमम्१३४।<br>
प्रीतश्च परितुष्टश्च तां रात्रिं समुपावसत्।<br>
प्रभाते काल्यमुत्थाय कृत्वाह्निकमरिंदम१३५।<br>
ॠषिं समभिचक्राम गमनाय रघूत्तमः।<br>
अभिवाद्याब्रवीद्रामो महर्षिं कुंभसंभवम्१३६।<br>
आपृच्छे साधये ब्रह्मन्ननुज्ञातुं त्वमर्हसि।<br>
धन्योस्म्यनुगृहीतोस्मि दर्शनेन महामुने१३७।<br>
दिष्ट्या चाहं भविष्यामि पावनात्मा महात्मनः।<br>
एवं ब्रुवति काकुत्स्थे वाक्यमद्भुतदर्शनं१३८।<br>
उवाच परमप्रीतो बाष्पनेत्रस्तपोधनः।<br>
अत्यद्भुतमिदं वाक्यं तव राम शुभाक्षरं१३९।<br>
पावनं सर्वभूतानां त्वयोक्तं रघुनंदन।<br>
मुहूर्तमपि राम त्वां मैत्रेणेक्षंति ये नराः१४०।<br>
पावितास्सर्वसूक्तैस्ते कथ्यंते त्रिदिवौकसः।<br>
ये च त्वां घोरचक्षुर्भिरीक्षंते प्राणिनो भुवि१४१।<br>
ते हता ब्रह्मदंडेन सद्यो नरकगामिनः।<br>
ईदृशस्त्वं रघुश्रेष्ठ पावनः सर्वदेहिनां१४२।<br>
कथयंतश्च लोकास्त्वां सिद्धिमेष्यंति राघव।<br>
गच्छस्वानातुरोऽविघ्नं पंथानमकुतोभयः१४३।<br>
प्रशाधि राज्यं धर्मेण गतिस्तु जगतां भवान्।<br>
एवमुक्तस्तु मुनिना प्राञ्जलि प्रग्रहो नृपः१४४।<br>
अभिवादयितुं चक्रे सोऽगस्त्यमृषिसत्तमम्।<br>
अभिवाद्य मुनिश्रेष्ठंस्तांश्च सर्वांस्तपोधिकान्१४५।<br>
अथारोहत्तदाव्यग्रः पुष्पकं हेमभूषितम्।<br>
तं प्रयांतं मुनिगणा आशीर्वादैस्समंततः१४६।<br>
अपूपुजन्नरेंद्रं तं सहस्राक्षमिवामराः।<br>
ततोऽर्धदिवसे प्राप्ते रामः सर्वार्थकोविदः१४७।<br>
अयोध्यां प्राप्य काकुत्स्थः पद्भ्यां कक्षामवातरत्।<br>
ततो विसृज्य रुचिरं पुष्पकं कामवाहितं१४८।<br>
कक्षांतराद्विनिष्क्रम्य द्वास्थान्राजाऽब्रवीदिदं।<br>
लक्ष्मणं भरतं चैव गच्छध्वं लघुविक्रमाः१४९।<br>
ममागमनमाख्याय समानयत मा चिरम्।<br>
श्रुत्वाथ भाषितं द्वास्था रामस्याक्लिष्टकर्मणः1.37.१५०।<br>
गत्वा कुमारावाहूय राघवाय न्यवदेयन्।<br>
द्वास्थैः कुमारावानीतौ राघवस्य निदेशतः१५१।<br>
दृष्ट्वा तु राघवः प्राप्तौ प्रियौ भरतलक्ष्मणौ।<br>
समालिंग्य तु रामस्तौ वाक्यं चेदमुवाच ह१५२।<br>
कृतं मया यथातथ्यं द्विजकार्यमनुत्तमं।<br>
धर्महेतुमतो भूयः कर्तुमिच्छामि राघवौ१५३।<br>
भवद्भ्यामात्मभूताभ्यां राजसूयं क्रतूत्तमं।<br>
सहितो यष्टुमिच्छामि यत्र धर्मश्च शाश्वतः१५४।<br>
पुष्करस्थेन वै पूर्वं ब्रह्मणा लोककारिणा।<br>
शतत्रयेण यज्ञानामिष्टं षष्ट्याधिकेन च१५५।<br>
इष्ट्वा हि राजसूयेन सोमो धर्मेण धर्मवित्।<br>
प्राप्तः सर्वेषु लोकेषु कीर्तिस्थानमनुत्तमम्१५६।<br>
इष्ट्वा हि राजसूयेन मित्रः शत्रुनिबर्हणः।<br>
मुहूर्तेन सुशुद्धेन वरुणत्वमुपागतः१५७।<br>
तस्माद्भवंतौ संचिंत्य कार्येस्मिन्वदतं हि तत्।<br>
भरत उवाच।<br>
त्वं धर्मः परमः साधो त्वयि सर्वा वसुंधरा१५८।<br>
प्रतिष्ठिता महाबाहो यशश्चामितविक्रम।<br>
महीपालाश्च सर्वे त्वां प्रजापतिमिवामराः१५९।<br>
निरीक्षंते महात्मानो लोकनाथ तथा वयं।<br>
प्रजाश्च पितृवद्राजन्पश्यंति त्वां महामते१६०।<br>
पृथिव्यां गतिभूतोसि प्राणिनामिह राघव।<br>
सत्वमेवंविधं यज्ञं नाहर्त्तासि परंतप१६१।<br>
पृथिव्यां सर्वभूतानां विनाशो दृश्यते यतः।<br>
श्रूयते राजशार्दूल सोमस्य मनुजेश्वर१६२।<br>
ज्योतिषां सुमहद्युद्धं संग्रामे तारकामये।<br>
तारा बृहस्पतेर्भार्या हृता सोमेनकामतः१६३।<br>
तत्र युद्धं महद्वृत्तं देवदानवनाशनम्।<br>
वरुणस्य क्रतौ घोरे संग्रामे मत्स्यकच्छपाः१६४।<br>
निवृत्ते राजशार्दूल सर्वे नष्टा जलेचराः।<br>
हरिश्चंद्रस्य यज्ञांते राजसूयस्य राघव१६५।<br>
आडीबकंमहद्युद्धं सर्वलोकविनाशनम्।<br>
पृथिव्यां यानि सत्वानि तिर्यग्योनिगतानि वै१६६।<br>
दिव्यानां पार्थिवानां च राजसूये क्षयः श्रुतः।<br>
स त्वं पुरुषशार्दूल बुद्ध्या संचिंत्य पार्थिव१६७।<br>
प्राणिनां च हितं सौम्यं पूर्णधर्मं समाचर।<br>
भरतस्य वचः श्रुत्वा राघवः प्राह सादरम्१६८।<br>
प्रीतोस्मि तव धर्मज्ञ वाक्येनानेन शत्रुहन्।<br>
निवर्तिता राजसूयान्मतिर्मे धर्मवत्सल१६९।<br>
पूर्णं धर्मं करिष्यामि कान्यकुब्जे च वामनम्।<br>
स्थापयिष्याम्यहं वीर सा मे ख्यातिर्दिवं गता१७०।<br>
भविष्यति न संदेहो यथा गंगा भगीरथात्१७१।<br>
