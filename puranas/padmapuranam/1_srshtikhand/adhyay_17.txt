भीष्म उवाच।<br>
तस्मिन्यज्ञे किमाश्चर्यं तदासीद्द्विजसत्तम।<br>
कथं रुद्रः स्थितस्तत्र विष्णुश्चापि सुरोत्तमः।१।<br>
आभीर:पुत्री: गायत्र्या किं कृतं तत्र पत्नीत्वे स्थितया तया।<br>
आभीरा किंसुवृत्तज्ञैर्ज्ञात्वा तैश्च कृतं मुने।२।<br>
एतद्वृत्तं समाचक्ष्व यथावृत्तं यथाकृतम्।<br>
आभीरै ब्राह्मणाचापि ममैतत्कौतुकं महत्।३।<br>
।पुलस्त्य उवाच।<br>
तस्मिन्यज्ञे यदाश्चर्यं वृत्तमासीन्नराधिप।<br>
कथयिष्यामि तत्सर्वं शृणुष्वैकमना नृप।४।<br>
रुद्रस्तु महदाश्चर्यं कृतवान्वै सदो गतः।<br>
निंद्यरूपधरो देवस्तत्रायाद्द्विजसन्निधौ।५।<br>
विष्णुना न कृतं किंचित्प्राधान्ये स यतःस्थितः।<br>
नाशं तु गोपकन्याया ज्ञात्वा गोपकुमारकाः।६।<br>
गोप्यश्च तास्तथा सर्वा आगता ब्रह्मणोंतिकम्।<br>
दृष्ट्वा तां मेखलाबद्धां यज्ञसीमव्यस्थिताम्।७।<br>
हा पुत्रीति तदा माता पिता हा पुत्रिकेति च।<br>
स्वसेति बान्धवाः सर्वे सख्यः सख्येन हासखि।८।<br>
केन त्वमिह चानीता अलक्तांका तु सुन्दरी।<br>
शाटीं निवृत्तांकृत्वा तु केन युक्ता च कम्बली।९।<br>
केन चेयं जटा पुत्रि रक्तसूत्रावकल्पिता।<br>
एवंविधानि वाक्यानि श्रुत्वोवाच स्वयंहरिः।१०।<br>
इह चास्माभिरानीता पत्न्यर्थं विनियोजिता।<br>
ब्रह्मणालंबिता बाला प्रलापं माकृथास्त्विह।११।<br>
पुण्या चैषा सुभाग्या च सर्वेषां कुलनंदिनी।<br>
पुण्या चेन्न भवत्येषा कथमागच्छते सदः।१२।<br>
एवं ज्ञात्वा महाभागन त्वं शोचितुमर्हसि।<br>
कन्यैषा ते महाभागा प्राप्ता देवं विरिंचनम्।१३।<br>
योगिनो योगयुक्ता ये ब्राह्मणा वेदपारगाः।<br>
न लभंते प्रार्थयन्तस्तां गतिं दुहिता गता।१४।<br>
धर्मवन्तं सदाचारं भवन्तं धर्मवत्सलम्।<br>
मया ज्ञात्वा ततः कन्या दत्ताचैषा विरञ्चये।१५।<br>
अनयाआभीरकन्याया तारितोगच्छ! दिव्यान्लोकान्महोदयान्।<br>
युष्माकं च कुले चापि देवकार्यार्थसिद्धये।१६।<br>
अवतारं करिष्येहं सा क्रीडा तु भविष्यति।<br>
यदा नन्दप्रभृतयो ह्यवतारं धरातले।१७।<br>
करिष्यन्ति तदा चाहं वसिष्ये तेषु मध्यतः।<br>
युष्माकं कन्यकाः सर्वा वसिष्यंति मया सह।१८।<br>
तत्र दोषो न भविता न द्वेषो न च मत्सरः।<br>
करिष्यंति तदा गोपा भयं च न मनुष्यकाः।१९।<br>
न चास्याभविता दोषः कर्मणानेन कर्हिचित्।<br>
श्रुत्वा वाक्यं तदा विष्णोःप्रणिपत्य ययुस्तदा।२०।<br>
एवमेष वरो देव यो दत्तो भविता हि मे।<br>
अवतारः कुलेस्माकं कर्तव्यो धर्मसाधनः।२१।<br>
भवतो दर्शनादेव भवामः स्वर्गवासिनः।<br>
शुभदा कन्यका चैषा तारिणी मे कुलैःसह।२२।<br>
एवं भवतु देवेश वरदानं विभो तव।<br>
अनुनीतास्तदा गोपाःस्वयं देवेन विष्णुना।२३।<br>
ब्रह्मणाप्येवमेवं तु वामहस्तेन भाषितम्।<br>
त्रपान्विता दर्शने तु बंधूनां वरवर्णिनी।२४।<br>
कैरहं तु समाख्याता येनेमं देशमागताः।<br>
दृष्ट्वा तु तांस्ततःप्राह गायत्रीआभीरकन्यका।२५।<br>
वामहस्तेन तान्सर्वान्प्राणिपातपुरःसरम्।<br>
अत्र चाहं स्थिता मातर्ब्रह्माणं समुपागता।२६।<br>
भर्ता लब्धो मया देवः सर्वस्याद्योजगत्पतिः।<br>
नाहंशोच्या भवत्यातु न पित्रा न च बांधवैः।२७।<br>
सखीगणश्च मे यातु भगिन्यो दारकैः सह।<br>
सर्वेषां कुशलं वाच्यं स्थितास्मि सह दैवतैः।२८।<br>
गतेषु तेषु सर्वेषु गायत्री सा सुमध्यमा।<br>
ब्रह्मणा सहिता रेजे यज्ञवाटं गता सती।२९।<br>
याचितो ब्राह्मणैर्ब्रह्मा वरान्नो देहि चेप्सितान्।<br>
यथेप्सितं वरं तेषां तदाब्रह्माप्ययच्छत।३०।<br>
तया देव्या च गायत्र्या दत्तं तच्चानुमोदितम्।<br>
सा तु यज्ञे स्थिता साध्वीदेवतानां समीपगा।३१।<br>
दिव्यंवर्षशतं साग्रं स यज्ञो ववृधे तदा।<br>
यज्ञवाटं कपर्दीतु भिक्षार्थं समुपागतः।३२।<br>
बृहत्कपालं संगृह्य पंचमुण्डैरलंकृतः।<br>
ऋत्विग्भिश्च सदस्यैश्च दूरात्तिष्ठन्जुगुप्सितः।३३।<br>
कथं त्वमिह संप्राप्तो निंदितो वेदवादिभिः।<br>
एवं प्रोत्सार्यमाणोपि निंद्यमानः स तैर्द्विजैः।३४।<br>
उवाच तान्द्विजान्सर्वान्स्मितं कृत्वा महेश्वरः।<br>
अत्र पैतामहे यज्ञे सर्वेषां तोषदायिनि।३५।<br>
कश्चिदुत्सार्य तेनैव ऋतेमां द्विजसत्तमाः।<br>
उक्तःस तैः कपर्दी तु भुक्त्वा चान्नंततो व्रज।३६।<br>
कपर्दिना च तेउक्ता भुक्त्वा यास्यामि भो द्विजाः।<br>
एवमुक्त्वा निषण्णः सकपालं न्यस्य चाग्रतः।३७।<br>
तेषां निरीक्ष्य तत्कर्म चक्रे कौटिल्यमीश्वरः।<br>
मुक्त्वा कपालं भूमौ तु तान्द्विजानवलोकयन्।३८।<br>
उवाच पुष्करं यामि स्नानार्थं द्विजसत्तमाः।<br>
तूर्णं गच्छेति तैरुक्तः स गतः परमेश्वरः।३९।<br>
वियत्स्थितः कौतुकेन मोहयित्वा दिवौकसः।<br>
स्नानार्थं पुष्करं याते कपर्दिनि द्विजातयः।४०।<br>
कथं होमोत्र क्रियते कपाले सदसि स्थिते।<br>
कपालांतान्यशौचानि पुरा प्राह प्रजापतिः।४१।<br>
विप्रोभ्यधात्सदस्येकः कपालमुत्क्षिपाम्यहं।<br>
उद्धृतं तु सदस्येन प्रक्षिप्तं पाणिना स्वयम्।४२।<br>
तावदन्यत्स्थितं तत्र पुनरेव समुद्धृतम्।<br>
एवं द्वितीयं तृतीयं विंशतिस्त्रिंशदप्यहो।४३।<br>
पंचाशच्च शतं चैव सहस्रमयुतं तथा।<br>
एवं नांतःकपालानां प्राप्यते द्विजसत्तमैः।४४।<br>
नत्वा कपर्दिनं देवं शरणं समुपागताः।<br>
पुष्करारण्यमासाद्य जप्यैश्च वैदिकैर्भृशम्।४५।<br>
तुष्टुवुः सहिताः सर्वे तावत्तुष्टो हरः स्वयम्।<br>
ततः सदर्शनं प्रादाद्द्विजानां भक्तितः शिवः।४६।<br>
उवाच तांस्ततो देवो भक्तिनम्रान्द्विजोत्तमान्।<br>
पुरोडाशस्य निष्पत्तिः कपालं न विना भवेत्।४७।<br>
कुरुध्वं वचनं विप्राः भागः स्विष्टकृतो मम।<br>
एवं कृते कृतं सर्वं मदीयं शासनं भवेत्।४८।<br>
तथेत्यूचुर्द्विजाश्शंभुं कुर्मो वै तव शासनम्।<br>
कपालपाणिराहेशो भगवंतं पितामहम्।४९।<br>
वरं वरय भो ब्रह्मन्हृदि यत्ते प्रियं स्थितम्।<br>
सर्वं तव प्रदास्यामि अदेयं नास्ति मे प्रभो।५० 1.17.50।<br>
।ब्रह्मोवाच।<br>
न ते वरं ग्रहीष्यामि दीक्षितोहं सदः स्थितः।<br>
सर्वकामप्रदश्चाहं यो मां प्रार्थयते त्विह।५१।<br>
एवं वदंतं वरदं क्रतौ तस्मिन्पितामहम्।<br>
तथेति चोक्त्वा रुद्रः स वरमस्मादयाचत।५२।<br>
ततो मन्वंतरेतीते पुनरेव प्रभुः स्वयम्।<br>
ब्रह्मोत्तरं कृतं स्थानं स्वयं देवेन शंभुना।५३।<br>
चतुर्ष्वपि हि वेदेषु परिनिष्ठां गतो हि यः।<br>
तस्मिन्काले तदा देवो नगरस्यावलोकने।५४।<br>
संभाषणे द्विजानां तु कौतुकेन सदो गतः।<br>
तेनैवोन्मत्तवेषेण हुतशेषे महेश्वरः।५५।<br>
प्रविष्टो ब्रह्मणः सद्म दृष्टो देवैर्द्विजोत्तमैः।<br>
प्रहसंति च केप्येनं केचिन्निर्भर्त्सयंति च।५६।<br>
अपरे पांसुभिः सिञ्चन्त्युन्मत्तं तं तथा द्विजाः।<br>
लोष्टैश्च लगुडैश्चान्ये शुष्मिणो बलगर्विताः।५७।<br>
प्रहरन्ति स्मोपहासं कुर्वाणा हस्तसंविदम्।<br>
ततोन्ये वटवस्तत्र जटास्वागृह्य चांतिकम्।५८।<br>
पृच्छंति व्रतचर्यां तां केनैषा ते निदर्शिता।<br>
अत्र वामास्त्रियः संति तासामर्थे त्वमागतः।५९।<br>
केनैषा दर्शिता चर्या गुरुणा पापदर्शिना।<br>
येनचोन्मत्तवद्वाक्यं वदन्मध्येप्रधावसि।६०।<br>
शिश्नं मे ब्रह्मणो रूपं भगं चापि जनार्दनः।<br>
उप्यमानमिदं बीजं लोकः क्लिश्नाति चान्यथा।६१।<br>
मयायं जनितः पुत्रो जनितोनेन चाप्यहम्।<br>
महादेवकृते सृष्टिः सृष्टा भार्या हिमालये।६२।<br>
उमादत्ता तु रुद्रस्य कस्य सा तनया वद।<br>
मूढा यूयं न जानीथ वदतां भगवांस्तु वः।६३।<br>
ब्रह्मणा न कृता चर्या दर्शिता नैव विष्णुना।<br>
गिरिशेनापि देवेन ब्रह्मवध्या कृतेन तु।६४।<br>
कथंस्विद्गर्हसे देवं वध्योस्माकं त्वमद्य वै।<br>
एवं तैर्हन्यमानस्तु ब्राह्मणैस्तत्र शंकरः।६५।<br>
स्मितं कृत्वाब्रवीत्सर्वान्ब्राह्मणान्नृपसत्तम।<br>
किं मां न वित्थ भो विप्रा उन्मत्तंनष्टचेतनम्।६६।<br>
यूयं कारुणिकाः सर्वे मित्रभावे व्यवस्थिताः।<br>
वदमानमिदं छद्म ब्रह्मरूपधरं हरम्।६७।<br>
मायया तस्य देवस्य मोहितास्ते द्विजोत्तमाः।<br>
कपर्दिनं निजघ्नुस्ते पाणिपादैश्च मुष्टिभिः।६८।<br>
दंडैश्चापि च कीलैश्च उन्मत्तवेषधारिणम्।<br>
पीड्यमानस्ततस्तैस्तु द्विजैःकोपमथागमत्।६९।<br>
ततो देवेन ते शप्ता यूयं वेदविवर्जिताः।<br>
ऊर्ध्वजटाः क्रतुभ्रष्टाः परदारोपसेविनः।७०।<br>
वेश्यायांतु रता द्यूते पितृमातृविवर्जिताः।<br>
न पुत्रः पैतृकं वित्तं विद्यां वापि गमिष्यति।७१।<br>
सर्वे च मोहिताः संतु सर्वेंद्रियविवर्जिताः।<br>
रौद्रीं भिक्षां समश्नंतु परपिंडोपजीविनः।७२।<br>
आत्मानं वर्तयंतश्च निर्ममा धर्मवर्जिताः।<br>
कृपार्पिता तु यैर्विप्रैरुन्मत्ते मयि सांप्रतम्।७३।<br>
तेषां धनं च पुत्राश्च दासीदासमजाविकम्।<br>
कुलोत्पन्नाश्च वै नार्यो मयि तुष्टे भवन्विह।७४।<br>
एवं शापं वरं चैव दत्वांतर्द्धानमीश्वरः।<br>
गतो द्विजागते देवे मत्वा तं शंकरं प्रभुम्।७५।<br>
अन्विष्यंतोपि यत्नेन न चापश्यंत ते यदा।<br>
तदा नियमसंपन्नाः पुष्करारण्यमागताः।७६।<br>
स्नात्वा ज्येष्ठसरो विप्रा जेपुस्ते शतरुद्रियम्।<br>
जाप्यावसाने देवस्तानशीररगिराऽब्रवीत्।७७।<br>
अनृतं न मया प्रोक्तं स्वैरेष्वपि कुतः पुनः।<br>
आगते निग्रहे क्षेमं भूयोपि करवाण्यहम्।७८।<br>
शांता दांता द्विजा ये तु भक्तिमंतो मयि स्थिराः।<br>
न तेषां छिद्यते वेदो न धनं नापि संततिः।७९।<br>
अग्निहोत्ररता ये च भक्तिमंतो जनार्दने।<br>
पूजयंतिच ब्रह्माणंतेजोराशिं दिवाकरम्।८०।<br>
नाशुभं विद्यते तेषां येषां साम्ये स्थिता मतिः।<br>
एतावदुक्त्वा वचनं तूष्णीं भूतस्तु सोऽभवत्।८१।<br>
लब्ध्वा वरं सप्रसादं देवदेवान्महेश्वरात्।<br>
आजग्मुः सहितास्सर्वे यत्र देवःपितामहः।८२।<br>
विरिञ्चिं संहिताजाप्यैस्तोषयंतोऽग्रतःस्थिताः।<br>
तुष्टस्तानब्रवीद्ब्रह्मा मत्तोपि व्रियतां वरः।८३।<br>
ब्रह्मणस्तेनवाक्येन हृष्टाः सर्वे द्विजोत्तमाः।<br>
को वरो याच्यतां विप्राः परितुष्टे पितामहे।८४।<br>
अग्निहोत्राणि वेदाश्च शास्त्राणि विविधानि च।<br>
सांतानिकाश्च ये लोका वरदानाद्भवंतु नः।८५।<br>
एवं प्रजल्पतां तत्र विप्राणां कोपमाविशत्।<br>
के यूयं केत्र प्रवरा वयं श्रेष्ठास्तथापरे।८६।<br>
नेतिनेति तथा विप्रा द्विजांस्तांस्तत्र संस्थितान्।<br>
ब्रह्मोवाचाभिसंप्रेक्ष्य ब्राह्मणान्क्रोधपूरितान्।८७।<br>
यस्माद्यूयं त्रिभिर्भागैः सभायां बाह्यतः स्थिताः।<br>
तस्मादामूलिको गुल्मो ह्येको भवतु वोद्विजाः।८८।<br>
उदासीनाः स्थिता ये तु उदासीना भवंतु ते।<br>
सायुधाबद्धनिस्त्रिंशा योद्धुकामा व्यवस्थिताः।८९।<br>
कौशिकीति गणो नाम तृतीयो भवतु द्विजाः।<br>
त्रिधाबद्धमिदं स्थानं सर्वं युष्मद्भविष्यति।९०।<br>
बाह्यतो लोकशब्देन प्रोच्यमानाः प्रजास्त्विह।<br>
अविज्ञेयमिदं स्थानं विष्णुः पालयिता ध्रुवम्।९१।<br>
मया दत्तं चिरस्थायि अभंगं चभविष्यति।<br>
एवमुक्त्वा तदा ब्रह्मा समाप्तिंतामवैक्षत।९२।<br>
ब्राह्मणाः सहितास्ते तु क्रोधामर्षसमन्विताः।<br>
अतिथिं भोजयानाश्च वेदाभ्यासरतास्तु ते।९३।<br>
एतच्च परमं क्षेत्रं पुष्करं ब्रह्मसंज्ञितम्।<br>
तत्रस्था ये द्विजाः शांता वसंति क्षेत्रवासिनः।९४।<br>
न तेषां दुर्लभं किंचिद्ब्रह्मलोके भविष्यति।<br>
कोकामुखे कुरुक्षेत्रे नैमिषे ऋषिसंगमे।९५।<br>
वाराणस्यां प्रभासे च तथा बदरिकाश्रमे।<br>
गंगाद्वारे प्रयागे च गंगासागरसंगमे।९६।<br>
रुद्रकोट्यां विरूपाक्षे मित्रस्यापि तथा वने।<br>
तीर्थेष्वेतेषु सर्वेषु सिद्धिर्या द्वादशाब्दिका।९७।<br>
प्राप्यते मानवैर्लोके षण्मासाद्राजसत्तम।<br>
पुष्करे तु न संदेहो ब्रह्मचर्यमना यदि।९८।<br>
तीर्थानां परमं तीर्थं क्षेत्राणामपि चोत्तमम्।<br>
सदा तु पूजितं पूज्यैर्भक्तियुक्तैः पितामहे।९९।<br>
अतः परं प्रवक्ष्यामिसावित्र्या ब्रह्मणा सह।<br>
वादो यथानुभूतस्तु परिहासकृतो महान्।१००। 1.17.100।<br>
सावित्रीगमने सर्वाआगता देवयोषितः।<br>
भृगोःख्यात्यां समुत्पन्नाविष्णुपत्नी यशस्विनी।१०१।<br>
आमन्त्रिता सदा लक्ष्मीस्तत्रायाता त्वरान्विता।<br>
मदिराच महाभागा योगनिद्रा विभूतिदा।१०२।<br>
श्रीःकमलालयाभूतिः कीर्तिः श्रद्धा मनस्विनी।<br>
पुष्टितुष्टिप्रदा या तु देव्या एताः समागताः।१०३।<br>
सती या दक्षतनया उमेति पार्वती शुभा।<br>
त्रैलोक्यसुंदरी देवी स्त्रीणां सौभाग्यदायिनी।१०४।<br>
जया च विजया चैव मधुच्छंदामरावती।<br>
सुप्रिया जनकांता च सावित्र्या मंदिरे शुभे।१०५।<br>
गौर्या सह समायातास्सुवेषा भरणान्विताः।<br>
पुलोमदुहिता चैव शक्राणी च सहाप्सराः।१०६।<br>
स्वाहा चापि स्वधाऽऽयाता धूमोर्णा च वरानना।<br>
यक्षी तु राक्षसी चैव गौरी चैव महाधना।१०७।<br>
मनोजवा वायुपत्नी ऋद्धिश्च धनदप्रिया।<br>
देवकन्यास्तथाऽऽयाता दानव्यो दनुवल्लभाः।१०८।<br>
सप्तर्षीणां महापत्न्य ऋषीणां च वरांगनाः।<br>
एवं भगिन्यो दुहिता विद्याधरीगणास्तथा।१०९।<br>
राक्षस्यः पितृकन्याश्च तथान्या लोकमातरः।<br>
वधूभिः सस्नुषाभिश्च सावित्री गंतुमिच्छति।११०।<br>
अदित्याद्यास्तथा सर्वा दक्षकन्यास्समागताः।<br>
ताभिः परिवृता साध्वी ब्रह्माणी कमलालया।१११।<br>
काचिन्मोदकमादाय काचिच्छूर्पं वरानना।<br>
फलपूरितमादाय प्रयाता ब्रह्मणोंतिकम्।११२।<br>
आढकीः सह निष्पावा गृहीत्वान्यास्तथापरा।<br>
दाडिमानि विचित्राणि मातुलिंगानि शोभना।११३।<br>
करीराणि तथा चान्या गृहीत्वा कमलानि च।<br>
कौसुंभकं जीरकं च खर्जूरमपरा तथा।११४।<br>
उत्तमान्यपरादाय नालिकेराणि सर्वशः।<br>
द्राक्षयापूरितं काचित्पात्रंश्रृँगाटकंतथा।११५।<br>
कर्पूराणि विचित्राणि जंबूकानि शुभानि च।<br>
अक्षोटामलकान्गृह्य जम्बीराणि तथापरा।११६।<br>
बिल्वानि परिपक्वानि चिपिटानि वरानना।<br>
कार्पासतूलिकाश्चान्या वस्त्रं कौसुम्भकं तथा।११७।<br>
एवमाद्यानि चान्यानि कृत्वा शूर्पे वराननाः।<br>
सावित्र्यासहिताःसर्वाः संप्राप्ताःसहसाशुभाः।११८।<br>
सावित्रीमागतां दृष्ट्वा भीतस्तत्र पुरन्दरः।<br>
अधोमुखः स्थितोब्रह्मा किमेषा मांवदिष्यति।११९।<br>
त्रपान्वितौ विष्णुरुद्रौ सर्वे चान्ये द्विजातयः।<br>
सभासदस्तथा भीतास्तथा चान्ये दिवौकसः।१२०।<br>
पुत्राःपौत्रा भागिनेया मातुला भ्रातरस्तथा।<br>
ऋभवो नाम ये देवा देवानामपि देवताः।१२१।<br>
वैलक्ष्येवस्थिताः सर्वे सावित्री किं वदिष्यति।<br>
ब्रह्मपार्श्वे स्थिता तत्र किंतु वै गोपकन्यका।१२२।<br>
मौनीभूता तु शृण्वाना सर्वेषां वदतां गिरः।<br>
अद्ध्वर्युणा समाहूता नागता वरवर्णिनी।१२३।<br>
शक्रेणान्याहृताआभीरादत्ता सा विष्णुनास्वयम्।<br>
अनुमोदिताचरुद्रेणपित्राऽदत्तास्वयं तथा।१२४।<br>
कथं सा भविता यज्ञे समाप्तिं वा व्रजेत्कथम्।<br>
एवं चिंतयतां तेषां प्रविष्टा कमलालया।१२५।<br>
वृतो ब्रह्मासदस्यैस्तु ऋत्विग्भिर्दैवतैस्तथा।<br>
हूयंते चाग्नयस्तत्र ब्राह्मणैर्वैदपारगैः।१२६।<br>
पत्नीशालास्थिता गोपी सैणश्रृँगा समेखला।<br>
क्षौमवस्त्रपरीधाना ध्यायंती परमं पदम्।१२७।<br>
पतिव्रता पतिप्राणा प्राधान्ये च निवेशिता।<br>
रूपान्विता विशालाक्षी तेजसा भास्करोपमा।१२८।<br>
द्योतयन्ती सदस्तत्र सूर्यस्येव यथा प्रभा।<br>
ज्वलमानं तथा वह्निं श्रयन्ते ऋत्विजस्तथा।१२९।<br>
पशूनामिह गृह्णानाभागं स्वस्व चरोर्मुदा।<br>
यज्ञभागार्थिनो देवा विलंबाद्ब्रुवते तदा।१३०।<br>
कालहीनं न कर्तव्यं कृतं न फलदं यतः।<br>
वेदेष्वेवमधीकारो दृष्टःसर्वैर्मनीषिभिः।१३१।<br>
प्रावर्ग्ये क्रियमाणे तु ब्राह्मणैर्वेदपारगैः।<br>
क्षीरद्वयेन संयुक्त शृतेनाध्वर्युणा तथा।१३२।<br>
उपहूतेनागते नचाहूतेषु द्विजन्मसु।<br>
क्रियमाणे तथाभक्ष्ये दृष्ट्वा देवी रुषान्विता।१३३।<br>
उवाच देवी ब्रह्माणं सदोमध्ये तु मौनिनम्।<br>
किमेतद्युज्यते देव कर्तुमेतद्विचेष्टितम्।१३४।<br>
मां परित्यज्य यत्कामात्कृतवानसि किल्बिषम्।<br>
नतुल्यापादरजसा ममैषा या शिरः कृता।१३५।<br>
यद्वदन्ति जनास्सर्वे संगताः सदसि स्थिताः।<br>
आज्ञामीश्वरभूतानां तां कुरुष्व यदीच्छसि।१३६।<br>
भवता रूपलोभेन कृतं लोकविगर्हितम्।<br>
पुत्रेषु नकृतालज्जा पौत्रेषुचन तेप्रभो।१३७।<br>
कामकारकृतं मन्य एतत्कर्मविगर्हितम्।<br>
पितामहोसि देवानामृषीणां प्रपितामहः।१३८।<br>
कथं न ते त्रपा जाता आत्मनःपश्यतस्तनुम्।<br>
लोकमध्येकृतं हास्यमहं चापकृता प्रभो।१३९।<br>
यद्येष ते स्थिरो भावस्तिष्ठ देव नमोस्तुते।<br>
अहंकथंसखीनांतु दर्शयिष्यामि वैमुखम्।१४०।<br>
भर्त्रा मे विधृता पत्नी कथमेतदहं वदे।<br>
।ब्रह्मोवाच।<br>
ऋत्विग्भिस्त्वरितश्चाहं दीक्षाकालादनंतरम्।१४१।<br>
पत्नीं विना न होमोत्र शीघ्रं पत्नीमिहानय।<br>
शक्रेणैषा समानीता दत्तेयं मम विष्णुना।१४२।<br>
गृहीता च मया सुभ्रु क्षमस्वैतं मया कृतम्।<br>
न चापराधं भूयोन्यं करिष्ये तव सुव्रते।१४३।<br>
पादयोः पतितस्तेहं क्षमस्वेह नमोस्तुते।<br>
।पुलस्त्य उवाच।<br>
एवमुक्ता तदा क्रुद्धा ब्रह्माणं शप्तुमुद्यता।१४४।<br>
यदि मेस्ति तपस्तप्तं गुरवो यदि तोषिताः।<br>
सर्वब्रह्मसमूहेषु स्थानेषु विविधेषु च।१४५।<br>
नैव ते ब्राह्मणाः पूजां करिष्यंति कदाचन।<br>
ॠते तु कार्तिकीमेकां पूजां सांवत्सरीं तव।१४६।<br>
करिष्यंति द्विजाः सर्वे मर्त्या नान्यत्र भूतले।<br>
एतद्ब्रह्माणमुक्त्वाह शतक्रतुमुपस्थितम्।१४७।<br>
भोभोः शक्र त्वयानीता आभीरी ब्रह्मणोन्तिकम्।<br>
यस्मात्ते क्षुद्रकंकर्मतस्मात्वं लप्स्यसे फलम्।१४८।<br>
यदा संग्राममध्ये त्वं स्थाता शक्र भविष्यसि।<br>
तदा त्वं शत्रुभिर्बद्धो नीतः परमिकां दशाम्।१४९।<br>
अकिंचनो नष्टसत्वः शत्रूणां नगरे स्थितः।<br>
पराभवं महत्प्राप्य न चिरादेव मोक्ष्यसे।१५०।1.17.150।<br>
शक्रं शप्त्वा तदा देवी विष्णुं वाक्यमथाब्रवीत्।<br>
भृगुवाक्येन ते जन्म यदा मर्त्ये भविष्यति।१५१।<br>
भार्यावियोगजं दुःखं तदा त्वं तत्र भोक्ष्यसे।<br>
हृतातेशत्रुणा पत्नी परे पारो महोदधेः।१५२।<br>
न च त्वं ज्ञास्यसे नीतां शोकोपहतचेतनः।<br>
भ्रात्रा सह परं कष्टामापदं प्राप्य दुःखितः।१५३।<br>
यदा यदुकुले जातः•★कृष्णसंज्ञो भविष्यसि।<br>
पशूनां दासतां प्राप्य चिरकालं भ्रमिष्यसि।१५४।<br>
तदाह रुद्रं कुपिता यदा दारुवने स्थितः।<br>
तदा त ॠषयः क्रुद्धाःशापं दास्यंतिवै हर।१५५।<br>
भोभोः कापालिक क्षुद्र स्त्रीरस्माकं जिहीर्षसि।<br>
तदेतद्दर्पितं तेद्य भूमौ लिगंपतिष्यति।१५६।<br>
विहीनः पौरुषेण त्वं मुनिशापाच्च पीडितः।<br>
गंगाद्वारेस्थिता पत्नी सा त्वामाश्वासयिष्यति।१५७।<br>
अग्ने त्वं सर्वभक्षोसि पूर्वं पुत्रेण मे कृतः।<br>
भृगुणा धर्मनित्येन कथं दग्धं दहाम्यहम्।१५८।<br>
जातवेदस्स रुद्रस्त्वां रेतसा प्लावयिष्यति।<br>
अमेध्येषु च तेजिह्वा अधिकं प्रज्वलिष्यति।१५९।<br>
ब्राह्मणानृत्विजः सर्वान्सावित्रीवैशशाप ह।<br>
प्रतिग्रहार्थाग्निहोत्रोवृथाटव्याश्रयास्तथा।१६०।<br>
सदा तीर्थानि क्षेत्राणि लोभादेव भजिष्यथ।<br>
परान्नेषु सदातृप्ता अतृप्तास्स्वगृहेषु च।१६१।<br>
अयाज्ययाजनं कृत्वा कुत्सितस्य प्रतिग्रहम्।<br>
वृथाधनार्जनं कृत्वा व्ययं चैव तथा वृथा।१६२।<br>
प्रेतानां तेन प्रेतत्वं भविष्यति न संशयः।<br>
एवं शक्रं तथा विष्णुं रुद्रं वै पावकं तथा।१६३।<br>
ब्रह्माणं ब्राह्मणांश्चैव सर्वांस्तानाशपद्रुषा।<br>
शापं दत्वा तथातेषां निष्क्रांता सदसस्तथा।१६४।<br>
ज्येष्ठं पुष्करमासाद्य तदासा च व्यवस्थिता।<br>
लक्ष्मींप्राह सतीं तां चशक्रभार्यां वराननाम्।१६५।<br>
युवतीस्तास्तथोवाच नात्र स्थास्यामि सन्सदि।<br>
तत्रचाहं गमिष्यामि यत्रश्रोष्ये न च ध्वनिम्।१६६।<br>
ततस्ताः प्रमदाः सर्वाः प्रयाताः स्वनिकेतनम्।<br>
सावित्री कुपिता तासामपि शापाय चोद्यता।१६७।<br>
यस्मान्मां तु परित्यज्य गतास्ता देवयोषितः।<br>
तासामपि तथा शापंप्रदास्येकुपिता भृशम्।१६८।<br>
नैकत्रवासो लक्ष्म्यास्तु भविष्यतिकदाचन।<br>
क्षुद्रा सा चलचित्ता चमूर्खेषु चवसिष्यति।१६९।<br>
म्लेच्छेषु पार्वतीयेषु कुत्सिते कुत्सिते तथा।<br>
मूर्खेषु चावलिप्तेषु अभिशप्ते दुरात्मनि।१७०।<br>
एवंविधे नरे स्यात्ते वसतिःशापकारिता।<br>
शापं दत्वाततस्तस्या इंद्राणीमशपत्ततदा।१७१।<br>
ब्रह्महत्या गृहीतेंद्रे पत्यौ तेदुःखभागिनि।<br>
नहुषापहृते राज्ये दृष्ट्वा त्वांयाचयिष्यति।१७२।<br>
अहमिंद्रः कथं चैषा नोपस्थास्यति बालिशा।<br>
सर्वान्देवान्हनिष्यामि न लप्स्येहं शचीं यदि।१७३।<br>
नष्टा त्वं च तदा त्रस्ता वाक्पतेर्दुःखिता गृहे।<br>
वसिष्यसे दुराचारे मम शापेन गर्विते।१७४।<br>
देवभार्यासु सर्वासु तदा शापमयच्छत।<br>
न चापत्यकृतां प्रीतिमेताः सर्वा लभिष्यथ।१७५।<br>
दह्यमाना दिवारात्रौ वंध्याशब्देन दूषिताः।<br>
गौर्य्यप्येवं तदा शप्ता सावित्र्या वरवर्णिनी।१७६।<br>
रुदमाना तु सा दृष्टा विष्णुना च प्रसादिता।<br>
मा रोदीस्त्वंविशालाक्षि एह्यागच्छ सदाशुभे।१७७।<br>
प्रविश्य च सभां देहि मेखलां क्षौमवाससी।<br>
गृहाण दीक्षां ब्रह्माणिपादौ च प्रणमामि ते।१७८।<br>
एवमुक्ताऽब्रवीदेनं न करोमि वचस्तव।<br>
तत्रचाहं गमिष्यामि यत्रश्रोष्ये न वै ध्वनिम्।१७९।<br>
एतावदुक्त्वा सारुह्य तस्मात्स्थानद्गिरौ स्थिता।<br>
विष्णुस्तदग्रतःस्थित्वाबध्वा च करसम्पुटं।१८०।<br>
तुष्टाव प्रणतो भूत्वा भक्त्या परमया स्थितः।<br>
।विष्णुरुवाच।<br>
सर्वगा सर्वभूतेषु द्रष्टव्या सर्वतोद्भुता।१८१।<br>
सदसच्चैव यत्किंचिद्दृश्यं तन्न विना त्वया।<br>
तथापियेषु स्थानेषु द्रष्टव्या सिद्धिमीप्सुभिः।१८२।<br>
स्मर्तव्या भूमिकामैर्वा तत्प्रवक्ष्यामि तेग्रतः।<br>
सावित्री पुष्करेनाम तीर्थानां प्रवरे शुभे।१८३।<br>
वाराणस्यां विशालाक्षी नैमिषे लिंगधारिणी।<br>
प्रयागे ललितादेवी कामुका गंधमादने।१८४।<br>
मानसे कुमुदा नाम विश्वकाया तथाम्बरे।<br>
गोमन्ते गोमती नाम मन्दरेकामचारिणी।१८५।<br>
मदोत्कटा चैत्ररथे जयन्ती हस्तिनापुरे।<br>
कान्यकुब्जे तथा गौरीरम्भा मलयपर्वते।१८६।<br>
एकाम्रके कीर्तिमती विश्वा विश्वेश्वरी तथा।<br>
कर्णिके पुरुहस्तेति केदारे मार्गदायिका।१८७।<br>
नन्दा हिमवतः पृष्टे गोकर्णे भद्रकालिका।<br>
स्थाण्वीश्वरे भवानी तु बिल्वकेबिल्वपत्रिका।१८८।<br>
श्रीशैले माधवीदेवी भद्राभद्रेश्वरी तथा।<br>
जया वराहशैले तु कमलाकमलालये।१८९।<br>
रुद्रकोट्यां तुरुद्राणी काली कालन्जरे तथा।<br>
महालिंगे तु कपिला कर्कोटे मंगलेश्वरी।१९०।<br>
शालिग्रामे महादेवी शिवलिंगेजलप्रिया।<br>
मायापुर्यां कुमारीतु सन्तानेललितातथा।१९१।<br>
उत्पलाक्षी सहस्राक्षे हिरण्याक्षे महोत्पला।<br>
गयायां मंगला नाम विमला पुरुषोत्तमे।१९२।<br>
विपाशायाममोघाक्षी पाटला पुण्यवर्द्धने।<br>
नारायणी सुपार्श्वे तु त्रिकूटे भद्रसुंदरी।१९३।<br>
विपुले विपुला नाम कल्याणी मलयाचले।<br>
कोटवी कोटितीर्थे तु सुगंधा माधवीवने।१९४।<br>
कुब्जाम्रके त्रिसन्ध्या तु गंगाद्वारे हरिप्रिया।<br>
शिवकुंडे शिवानंदा नंदिनी देविकातटे।१९५।<br>
रुक्मिणी द्वारवत्यां तु राधा वृन्दावने तथा।<br>
देवकी मथुरायां तु पाताले परमेश्वरी।१९६।<br>
चित्रकूटे तथा सीता विंध्ये विंध्यनिवासिनी।<br>
सह्याद्रावेकवीरा तु हरिश्चन्द्रे तु चन्द्रिका।१९७।<br>
रमणा रामतीर्थे तु यमुनायां मृगावती।<br>
करवीरे महालक्ष्मी रुमादेवी विनायके।१९८।<br>
अरोगा वैद्यनाथे तु महाकाले महेश्वरी।<br>
अभया पुष्पतीर्थे तु अमृता विंध्यकंदरे।१९९।<br>
माण्डव्ये माण्डवी देवी स्वाहा माहेश्वरे पुरे।<br>
वेगले तु प्रचण्डाथ चण्डिकामरकण्टके।२००। 1.17.200।<br>
सोमेश्वरे वरारोहा प्रभासे पुष्करावती।<br>
देवमाता सरस्वत्यांपारापारे तटे स्थिता।२०१।<br>
महालये महापद्मापयोष्ण्यां पिंगलेश्वरी।<br>
सिंहिका कृतशौचे तु कार्तिकेये तु शंकरी।२०२।<br>
उत्पलावर्तके लोला सुभद्रा सिंधुसंगमे।<br>
उमा सिद्धवने लक्ष्मीरनंगा भरताश्रमे।२०३।<br>
जालंधरे विश्वमुखी तारा किष्किंधपर्वते।<br>
देवदारुवने पुष्टिर्मेधा काश्मीरमण्डले।२०४।<br>
भीमा देवी हिमाद्रौ च तुष्टिर्वस्त्रेश्वरे तथा।<br>
कपालमोचने श्रद्धा माता कायावरोहणे।२०५।<br>
शंखोद्धारे ध्वनिर्नाम धृतिःपिण्डारके तथा।<br>
काला तु चंद्रभागायामच्छोदे सिद्धिदायिनी।२०६।<br>
वेणायाममृता देवी बदर्यामूर्वशी तथा।<br>
औषधी चोत्तरकुरौ कुशद्वीपे कुशोदका।२०७।<br>
मन्मथा हेमकूटे तु कुमुदे सत्यवादिनी।<br>
अश्वत्थेवंदनीया तु निधिर्वै श्रवणालये।२०८।<br>
गायत्री वेदवदने पार्वती शिवसन्निधौ।<br>
देवलोके तथेंद्राणी ब्रह्मास्ये तु सरस्वती।२०९।<br>
सूर्यबिंबे प्रभानाम मातॄणां वैष्णवी तथा।<br>
अरुन्धती सतीनां तु रामासु च तिलोत्तमा।२१०।<br>
चित्रे ब्रह्मकला नाम शक्तिः सर्वशरीरिणां।<br>
एतद्भक्त्या मया प्रोक्तं नामाष्टशतमुत्तमं।२११।<br>
अष्टोत्तरं च तीर्थानां शतमेतदुदाहृतं।<br>
यो जपेच्छ्रुणुयाद्वापि सर्वपापैः प्रमुच्यते।२१२।<br>
येषु तीर्थेषु यः कृत्वा स्नानं पश्येन्नरोत्तमः।<br>
सर्वपापविनिर्मुक्तः कल्पं ब्रह्मपुरे वसेत्।२१३।<br>
नामाष्टकशतं यस्तु श्रावयेद्ब्रह्मसन्निधौ।<br>
पौर्णमास्याममायां वा बहुपुत्रो भवेन्नरः।२१४।<br>
गोदाने श्राद्धदाने वा अहन्यहनि वा पुनः।<br>
देवार्चनविधौ शृण्वन्परं ब्रह्माधिगच्छति।२१५।<br>
एवं स्तुवंतं सावित्री विष्णुं प्रोवाच सुव्रता।<br>
सम्यक्स्तुता त्वया पुत्र त्वमजय्योभविष्यसि।२१६।<br>
अवतारे सदारस्त्वं पितृमातृषु वल्लभः।<br>
इह चागत्य यो मांतु स्तवेनानेन संस्तुयात्।२१७।<br>
सर्वपापविनिर्मुक्तः परं स्थानं गमिष्यति।<br>
गच्छयज्ञं विरिञ्चस्य समाप्तिं नय पुत्रक।२१८।<br>
कुरुक्षेत्रे प्रयागे च भविष्ये चान्नदायिनी।<br>
समीपगा स्थिता भर्त्तुःकरिष्ये तव भाषितम्।२१९।<br>
एवमुक्तो गतो विष्णुर्ब्रह्मणः सद उत्तम्।<br>
गतायामथ सावित्र्यां गायत्री वाक्यमब्रवीत्।२२०।<br>
शृण्वन्तु वाक्यमृषयो मदीयं भर्तृसन्निधौ।<br>
यदिदं वच्म्यहं तुष्टा वरदानाय चोद्यता।२२१।<br>
ब्रह्माणं पूजयिष्यंति नरा भक्तिसमन्विताः।<br>
तेषां वस्त्रं धनंधान्यं दाराःसौख्यं धनानि च।२२२।<br>
अविच्छिन्नं तथा सौख्यं गृहे वै पुत्रपौत्रकम्।<br>
भुक्त्वासौ सुचिरं कालमंते मोक्षं गमिष्यति।२२३।<br>
।पुलस्त्य उवाच।<br>
ब्रह्माणं च प्रतिष्ठाप्य सर्वयत्नैर्विधानतः।<br>
यत्पुण्यफलमाप्नोति तदेकाग्रमनाः शृणु।२२४।<br>
सर्वयज्ञ तपो दान तीर्थ वेदेषु यत्फलम्।<br>
तत्फलं कोटिगुणितं लभेतैतत्प्रतिष्ठया।२२५।<br>
पौर्णमास्युपवासं तु कृत्वा भक्त्या नराधिप।<br>
अनेन विधिना यस्तु विरिंचिं पूजयेन्नरः।२२६।<br>
प्रतिपदि महाबाहो स याति ब्रह्मणः पदम्।<br>
विरिंचिं वासुदेवं तु ऋत्विग्भिश्च विशेषतः।२२७।<br>
कार्तिके मासि देवस्य रथयात्रा प्रकीर्तिता।<br>
यांकृत्वावामानवाभक्त्यासंयान्तिब्रह्मलोकताम्।२२८।<br>
कार्तिके मासि राजेंद्र पौर्णमास्यां चतुर्मुखम्।<br>
मार्गेण ब्रह्मणा सार्द्धं सावित्र्या च परंतप।२२९।<br>
भ्रामयेन्नगरं सर्वं नानावाद्यसमन्वितः।<br>
स्नपयेद्भ्रमयित्वा तु सलोकं नगरं नृप।२३०।<br>
ब्राह्मणान्भोजयित्वाग्रे शाण्डिलेयं प्रपूज्य च।<br>
आरोपयेद्रथे देवं पुण्यवादित्रनिःस्वनैः।२३१।<br>
रथाग्रे शाण्डिलीपुत्रं पूजयित्वा विधानतः।<br>
ब्राह्मणान्वाचयित्वातु कृत्वा पुण्याहमङ्गलम्।२३२।<br>
देवमारोपयित्वा च रथे कुर्यात्प्रजागरं।<br>
नानाविधैः प्रेक्षणिकैर्ब्रह्मघौषैश्च पुष्कलैः।२३३।<br>
कृत्वा प्रजागरं देवं प्रभाते ब्राह्मणान्नृप।<br>
भोजयित्वा यथाशक्ति भक्ष्यभोज्यैरनेकशः।२३४।<br>
पूजयित्वा जनं धीर मंत्रेण विधिवन्नृप।<br>
आज्येन तु महाबाहो पयसा पायसेन च।२३५।<br>
ब्राह्मणान्वाचयित्वा तु स्वस्त्या तु विधिवन्नृप।<br>
कृत्वा पुण्याहशब्दं च तद्रथं भ्रामयेत्पुरे।२३६।<br>
विप्रैश्चतुर्वेदविद्भिर्भ्रामयेद्ब्रह्मणो रथम्।<br>
बह्वृवृचाथर्वणैर्वीरछंदोगाध्वर्युभिस्तथा।२३७।<br>
भ्रामयेद्देवदेवस्य सुरश्रेष्ठस्य तं रथं।<br>
प्रदक्षिणं पुरं सर्वं मार्गेण सुसमेन तु।२३८।<br>
न वोढव्यो रथो वीर रूद्रेण हितमिच्छता।<br>
न चारोहेद्रथं प्राज्ञो मुक्त्वैकं भोजकं नृपः।२३९।<br>
ब्रह्मणो दक्षिणे पार्श्वे गायत्रीं स्थापयेन्नृप।<br>
भोजकं वामपार्श्वे तुपुरतःपंङ्कजं न्येसेत्।२४०।<br>
एवं तूर्यनिनादैस्तु शंखशब्दैश्च पुष्कलैः।<br>
भ्रामयित्वा रथं वीर पुरं सर्वं प्रदक्षिणम्।२४१।<br>
स्वस्थाने स्थापयेद्देवं दत्वा नीराजनं बुधः।<br>
यएवं कुरुते यात्रां यो वा भक्त्यापिपश्यति।२४२।<br>
रथं वा कर्षयेद्यस्तु स गच्छेद्ब्रह्मणः पदं।<br>
कार्तिके मास्यमावास्यां यश्च दीपप्रदीपनं।२४३।<br>
शालायां ब्रह्मणःकुर्यात्स गच्छेत्परमं पदम्।<br>
गंधपुष्पैर्नवैर्वस्त्रैरात्मानं पूजयेत्तु यः।२४४।<br>
तस्यां प्रतिपदायां तु स गच्छेद्ब्रह्मणः पदम्।<br>
महापुण्यातिथिरियं बलिराज्यप्रवर्तिनी।२४५।<br>
ब्रह्मणः सुप्रिया नित्यं बालेयी परिकीर्तिता।<br>
ब्रह्माणं पूजयेद्योऽस्यामात्मानं च विशेषतः।२४६।<br>
स याति परमं स्थानं विष्णोरमिततेजसः।<br>
चैत्रे मासि महाबाहो पुण्या प्रतिपदां वरा।२४७।<br>
तस्यां यः श्वपचं स्पृष्ट्वा स्नानं कुर्यान्नरोत्तमः।<br>
न तस्य दुरितं किंचिन्नाधयो व्याधयो नृप।२४८।<br>
भवंति कुरुशार्दूल तस्मात्स्नानं समाचरेत्।<br>
दिव्यं नीराजनंतद्धि सर्वरोगविनाशनं।२४९।<br>
गोमहिष्यादि यत्किंचित्तत्सर्वं कर्षयेन्नृप।<br>
तेन वस्त्रादिभिः सर्वैस्तोरणंबाह्यतो न्यसेत्।२५०।1.17.250।<br>
ब्राह्मणानां तथा भोज्यं कुर्यात्कुरुकुलोद्वह।<br>
तिस्रो ह्येताः पुरा प्रोक्तास्तिथयः कुरुनंदन।२५१।<br>
कार्तिकाश्वयुजे मासि चैत्रेमासि तथा नृप।<br>
स्नानं दानं शतगुणं कार्त्तिके या तिथिर्नृप।२५२।<br>
बलिराज्ञस्तु शुभदा पशूनां हितकारिणी।<br>
।गायत्र्युवाच।<br>
यदुक्तं तु तया वाक्यं सावित्र्या कमलोद्भवं।२५३।<br>
न तु ते ब्राह्मणाः पूजां करिष्यन्ति कदाचन।<br>
मदीयं तु वचःश्रुत्वा ये करिष्यंति चार्चनं।२५४।<br>
इह भुक्त्वा तु भोगांस्ते परत्र मोक्षभागिनः।<br>
एतां ज्ञात्वा परां दृष्टिं वरं तुष्टः प्रयच्छति।२५५।<br>
शक्राहं ते वरं दास्ये संग्रामे शत्रुनिग्रहे।<br>
तदा ब्रह्मा मोचयिता गत्वा शत्रुनिकेतनम्।२५६।<br>
स्वपुरं लप्स्यसे नष्टं शत्रुनाशात्परां मुदं।<br>
अकंटकं महद्राज्यं त्रैलोक्ये ते भविष्यति।२५७।<br>
मर्त्यलोके यदा विष्णो अवतारं करिष्यसि।<br>
भ्रात्रा सह परं दुःखं स्वभार्याहरणादिजं।२५८।<br>
हत्वा शत्रुं पुनर्भार्यां लप्स्यसे सुरसन्निधौ।<br>
गृहीत्वातां पुनाराज्यं कृत्वा स्वर्गंगमिष्यसि।२५९।<br>
एकादशसहस्राणि वर्षाणां च पुनर्दिवं।<br>
ख्यातिस्ते विपुला लोके अनुरागं जनैस्सह।२६०।<br>
सान्तानिकानाम तेषां लोका स्थास्यंति भाविताः।<br>
त्वया ते तारिता देव रामरूपेण मानवाः।२६१।<br>
गायत्री तु तदा रुद्रंवरदा प्रत्यभाषत।<br>
पतितेपिच ते लिंगे पूजां कुर्वंति ये नराः।२६२।<br>
ते पूताः पुण्यकर्माणः स्वर्गलोकस्य भागिनः।<br>
न तां गतिं चाग्निहोत्रे न क्रतौ हुतपावके।२६३।<br>
यां गतिं मनुजा यांति तव लिंगस्य पूजनात्।<br>
गंगातीरे सदा लिंगं बिल्बपत्रेण ये तव।२६४।<br>
पूजयिष्यंति सुप्राता रुद्रलोकस्य भागिनः।<br>
प्राप्यापि शर्वभक्तत्वमग्ने त्वं भव पावनः।२६५।<br>
त्वयि प्रीते सुराः सर्वे प्रीता वै नात्र संशयः।<br>
त्वन्मुखेन हविर्देवैः प्रीताः प्रीते त्वयिध्रुवम्।२६६।<br>
भुंजते नात्र संदेहो वेदोक्तं वचनं यथा।<br>
गायत्री ब्राह्मणांस्तांश्च सर्वांश्चैवाब्रवीदिदं।२६७।<br>
युष्माकं प्रीणनं कृत्वा सर्वतीर्थेषु मानवाः।<br>
पदं सर्वे गमिष्यंति वैराजाख्यं न संशयः।२६८।<br>
अन्नप्रकारान्विविधान्दत्वा दानान्यनेकशः।<br>
श्राद्धेषु प्रीणनं कृत्वा देवदेवा भवंति ते।२६९।<br>
ये च वै ब्राह्मणश्रेष्ठास्तेषामास्ये दिवौकसः।<br>
भुंजते च हविः क्षिप्रं कव्यं चैवपितामहाः।२७०।<br>
यूयं हि धारणे शक्तास्त्रैलोक्यस्य न संशयः।<br>
प्राणायामेन चैकेन सर्वे पूता भविष्यथ।२७१।<br>
विशेषात्पुष्करे स्नात्वा मां जप्त्वा वेदमातरं।<br>
प्रतिग्रहकृतान्दोषान्न प्राप्स्यथ द्विजोतमाः।२७२।<br>
पुष्करे चान्नदानेन प्रीताः स्युः सर्वदेवताः।<br>
एकस्मिन्भोजिते विप्रेकोट्याः फलमवाप्स्यते।२७३।<br>
ब्रह्महत्यादिपापानि दुष्कृतानि कृतानि च।<br>
करिष्यंति नरास्सर्वे दत्वा युष्मत्करे धनम्।२७४।<br>
मदीयेन तु जाप्येन पूजनीयस्त्रिभिः कृतैः।<br>
ब्रह्महत्यासमं पापं तत्क्षणादेव नश्यति।२७५।<br>
दशभिर्जन्मभिर्जातं शतेन च पुरा कृतं।<br>
त्रियुगेन सहस्रेण गायत्री हन्ति किल्बिषं।२७६।<br>
एवं ज्ञात्वा सदा पूता जाप्ये तु मम वै कृते।<br>
भविष्यध्वं न संदेहो नात्र कार्या विचारणा।२७७।<br>
प्रणवेन त्रिमात्रेण सार्द्धंजप्त्वा विशेषतः।<br>
पूताः सर्वे न संदेहो जप्त्वामां शिरसा सह।२७८।<br>
अष्टाक्षरा स्थिता चाहं जगद्व्याप्तं मया त्त्विदं।<br>
माताहं सर्ववेदानां पदैः सर्वेरलंकृता।२७९।<br>
जप्त्वा मां भक्तितः सिद्धिं यास्यंति द्विजसत्तमाः।<br>
प्राधान्यं मम जाप्येन सर्वेषां वो भविष्यति।२८०।<br>
गायत्रीसारमात्रोपि वरं विप्रः सुसंयतः।<br>
नायंत्रितश्चतुर्वेदी सर्वाशी सर्वविक्रयी।२८१।<br>
यस्माद्विप्रेषु सावित्र्या शापो दत्तःसदस्यथ।<br>
अत्र दत्तं हुतं चापि सर्वमक्षयकारकम्।२८२।<br>
दत्तो वरो मया तेन युष्माकं द्विजसत्तमाः।<br>
अग्निहोत्रपरा विप्रास्त्रिकालं होमदायिनः।२८३।<br>
स्वर्गं ते तु गमिष्यंति सैकविंशतिभिः कुलैः।<br>
एवं शक्रस्य विष्णोश्च रुद्रस्य पावकस्य च।२८४।<br>
ब्रह्मणो ब्राह्मणानां च गायत्रीवरमुत्तमम्।<br>
तस्मिन्वै पुष्करे दत्त्वा ब्रह्मणःपार्श्वगाऽभवत्।२८५।<br>
चारणैस्तु तदाऽऽख्यातं लक्ष्म्या वै शापकारणम्।<br>
युवतीनाञ्च सर्वासां शापाञ्ज्ञात्वापृथक्पृथक्।२८६।<br>
लक्ष्म्याश्चैव वरं प्रादाद्गायत्री ब्रह्मणः प्रिया।<br>
अकुत्सितान्सदा सर्वान्कुर्वन्ती धनशोभना।२८७।<br>
शोभिष्यसे न संदेहः सर्वेभ्यः प्रीतिदायिनी।<br>
ये त्वया वीक्षिताःपुत्रि सर्वेते पुण्यभोजनाः।२८८।<br>
परित्यक्तास्त्वया ये तु सर्वे ते दुःखभागिनः।<br>
तेषां जातिः कुलं शीलं धर्मश्चैव वरानने।२८९।<br>
सभायां ते च शोभंते दृश्यंते चैव पार्थिवैः।<br>
अर्थित्वं चैव तेषां तु करिष्यंति द्विजोत्तमाः।२९०।<br>
सौजन्यं तेषु कुर्वंति त्वं नो भ्राता पिता गुरुः।<br>
बांधवोपि न संदेहो न जीवेयं त्वया विना।२९१।<br>
त्वयि दृष्टे प्रसन्ना मे दृष्टिर्भवति शोभना।<br>
मनः प्रसीदतेत्यर्थं सत्यं सत्यं वदामि ते।२९२।<br>
एवंविधानि वाक्यानि त्वद्दृष्ट्या ये निरीक्षिताः।<br>
सज्जनास्ते तु श्रोष्यंति जनानां प्रीतिदायकाः।२९३।<br>
इन्द्रत्वं नहुषः प्राप्य दृष्ट्वा त्वां याचयिष्यति।<br>
त्वद्दृष्ट्या तु हतःपापो ह्यगस्त्यवचनाद्ध्रुवम्।२९४।<br>
सर्पत्वं समनुप्राप्य प्रार्थयिष्यति तं तु सः।<br>
दर्पेणाहं विनष्टोस्मि शरणं मे मुने भव।२९५।<br>
वाक्येन तेन तस्यासौ नृपस्य भगवानृषिः।<br>
कृत्वा मनसि कारुण्यमिदं वाक्यं वदिष्यति।२९६।<br>
उत्पत्स्यते कुले राजा त्वदीये कुलनन्दनः।<br>
सर्परूपधरं दृष्ट्वा स ते शापं हि भेत्स्यति।२९७।<br>
तदा त्वं सर्पतां त्यक्त्वा पुनः स्वर्गं गमिष्यसि।<br>
अश्वमेधकृतेन त्वं भर्त्रा सह पुनर्दिवम्।२९८।<br>
प्राप्स्यसे वरदानेन मदीयेन सुलोचने।<br>
।पुलस्त्य उवाच।<br>
देवपत्न्यस्तदा सर्वास्तुष्टया परिभाषिताः।२९९।<br>
अपत्यैरपि हीनानां नैव दुःखं भविष्यति।<br>
गौरी चैव तु गायत्र्या तदा सापि विबोधिता।३००। 1.17.300।<br>
बृंहिता परितोषेण वरान्दत्त्वा मनस्विनी।<br>
समाप्तिंतस्य यज्ञस्य काञ्क्षन्तीब्रह्मणःप्रिया।३०१।<br>
वरदां तां तथा दृष्ट्वा गायत्रीं वेदमातरम्।<br>
प्रणिपत्य तदा रुद्रः स्तुतिमेतां चकार ह।३०२।<br>
।रुद्र उवाच।<br>
नमोस्तु ते वेदमातरष्टाक्षरविशोधिते।<br>
गायत्री दुर्गतरणी वाणी सप्तविधा तथा।३०३।<br>
सर्वाणि स्तुतिशास्त्राणि गाथाश्च निखिलास्तथा।<br>
अक्षराणि च सर्वाणि लक्षणानि तथैव च।३०४।<br>
भाष्यादि सर्वशास्त्राणि ये चान्ये नियमास्तथा।<br>
अक्षराणि च सर्वाणि त्वं तु देवि नमोस्तुते।३०५।<br>
श्वेता त्वं श्वेतरूपासि शशांकेन समानना।<br>
बिभ्रती विपुलौ बाहू कदलीगर्भकोमलौ।३०६।<br>
एणश्रृँगं करे गृह्य पंकजं च सुनिर्मलम्।<br>
वसाना वसने क्षौमे रक्तेनोत्तरवाससा।३०७।<br>
शशिरश्मिप्रकाशेन हारेणोरसि राजिता।<br>
दिव्यकुंडलपूर्णाभ्यां कर्णाभ्यां सुविभूषिता।३०८।<br>
चंद्रसापत्न्यभूतेन मुखेन त्वं विराजसे।<br>
मकुटेनातिशुद्धेन केशबंधेन शोभिता।३०९।<br>
भुजंगाभोगसदृशौ भुजौ ते भूषणन्दिवः।<br>
स्तनौ ते रुचिरौ देवि वर्तुलौ समचूचुकौ।३१०।<br>
जघनेनातिशुभ्रेण त्रिवलीभंगदर्पिता।<br>
सुमध्यवर्त्तिनी नाभिर्गंभीरा शुभदर्शिनी।३११।<br>
विस्तीर्णजघना देवी सुश्रोणी च वरानने।<br>
सुजातवृत्तोरुयुगा सुजानु चरणा तथा।३१२।<br>
त्रैलोक्यधारिणी सा त्वं भुवि सत्योपयाचना।<br>
भविष्यसि महाभागे वरदा वरवर्णिनी।३१३।<br>
पुष्करे च कृता यात्रा दृष्ट्वा त्वां संभविष्यति।<br>
ज्येष्ठे मासेपौर्णमास्यामग्र्यांपूजां च लप्स्यसे।३१४।<br>
ये च वा त्वत्प्रभावज्ञाः पूजयिष्यंति मानवाः।<br>
न तेषां दुर्लभं किंचित्पुत्रतो धनतोपि वा।३१५।<br>
कान्तारेषु निमग्नानामटव्यां वा महार्णवे।<br>
दस्युभिर्वानिरुद्धानां त्वं गतिः परमा नृणाम्।३१६।<br>
त्वं सिद्धिःश्रीर्धृतिः कीर्तिर्ह्रीर्विद्या सन्नतिर्मतिः।<br>
संध्या रात्रिःप्रभा निद्रा कालरात्रिस्त्वमेव च।३१७।<br>
अंबा च कमला मातुर्ब्रह्माणी ब्रह्मचारिणी।<br>
जननी सर्वदेवानां गायत्री परमांगना।३१८।<br>
जया च विजया चैव पुष्टिस्त्वं च क्षमा दया।<br>
सावित्र्यवरजा चासि सदा चेष्टा पितामहे।३१९।<br>
बहुरूपा विश्वरूपा सुनेत्रा ब्रह्मचारिणी।<br>
सुरूपा त्वं विशालाक्षी भक्तानां परिरक्षिणी।३२०।<br>
नगरेषु च पुण्येषु आश्रमेषु वरानने।<br>
वासस्तव महादेवि वनेषूपवनेषु च।३२१।<br>
ब्रह्मस्थानेषु सर्वेषु ब्रह्मणो वामतः स्थिता।<br>
दक्षिणेन तु सावित्री मध्ये ब्रह्मा पितामहः।३२२।<br>
अंतर्वेदी च यज्ञानामृत्विजां चापि दक्षिणा।<br>
सिद्धिस्त्वंहि नृपाणांच वेला सागरजा मता।३२३।<br>
ब्रह्मचारिणि या दीक्षा शोभा च परमा मता।<br>
ज्योतिषांच प्रभा देवीलक्ष्मीर्नारायणे स्थिता।३२४।<br>
क्षमा सिद्धिर्मुनीनां च नक्षत्राणां च रोहिणी।<br>
राजद्वारेषु तीर्थेषु नदीनां संगमेषु च।३२५।<br>
पूर्णिमा पूर्णचंद्रे च बुद्धिर्नीत्यां क्षमा धृतिः।<br>
उमादेवी च नारीणां श्रूयसे वरवर्णिनी।३२६।<br>
इन्द्रस्य चारुदृष्टिस्त्वं सहस्रनयनोपगा।<br>
ॠषीणां धर्मबुद्धिस्त्वं देवानां च परायणा।३२७।<br>
कर्षकाणां च सीता त्वं भूतानां धरणी तथा।<br>
स्त्रीणामवैधव्यकरी धनधान्यप्रदा सदा।३२८।<br>
व्याधिं मृत्युं भयं चैव पूजिता शमयिष्यसि।<br>
तथा तु कार्तिके मासि पौर्णमास्यांसुपूजिता।३२९।<br>
सर्वकामप्रदा देवी भविष्यसि शुभप्रदे।<br>
यश्चेदं पठते स्तोत्रं शृणुयाद्वाप्यभीक्ष्णशः।३३०।<br>
सर्वार्थसिद्धिं लभते नरो नास्त्यत्र संशयः।<br>
।गायत्र्युवाच।<br>
भविष्यत्येवमेवं तु यत्त्वया पुत्र भाषितम्३३१।<br>
विष्णुना सहितः सर्वस्थानेष्वेव भविष्यसि।<br>
