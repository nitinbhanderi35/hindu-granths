भीष्म उवाच<br>
वैष्णवा ये तु वै धर्मा यान्रुद्रः प्रोक्तवानिह<br>
तान्मे कथय विप्रेंद्र कीदृशास्ते फलं तु किम्१<br>
पुलस्त्य उवाच<br>
पुरा रथंतरे कल्पे परिपृष्टो महात्मना<br>
मंदरस्थो महादेवः पिनाकी ब्रह्मणा स्वयम्२<br>
कथमारोग्यमैश्वर्यमनंतममरेश्वर<br>
अल्पेन तपसा देव भवेन्मोक्षः सदा नृणां३<br>
किं तज्ज्ञानं महादेव त्वत्प्रसादादधोक्षज<br>
अल्पकेनापि तपसा महाफलमिहोच्यते४<br>
इति पृष्टस्स विश्वात्मा ब्रह्मणा लोकभावनः<br>
उमापतिरुवाचेदं मनसः प्रीतिकारकम्५<br>
ईश्वर उवाच<br>
अस्माद्रथंतरात्कल्पाद्भूयो विंशतिमो यदा<br>
वाराहो भविता कल्पस्तदा मन्वंतरे शुभे६<br>
वैवस्वताख्ये संप्राप्ते सप्तमे  सप्तलोकधृक्<br>
द्वापराख्यं युगं तस्मिन्सप्तविंशतिमं यदा७<br>
तस्यां ते तु महातेजा वासुदेवो जनार्दनः<br>
भारावतरणार्थाय त्रिधा विष्णुर्भविष्यति८<br>
द्वैपायन ऋषिस्तत्र रौहिणेयोथ केशवः<br>
कंसारिः केशिमथनः केशवः क्लेशनाशनः९<br>
पुरीं द्वारवतीं नाम सांप्रतं या कुशस्थली<br>
दिव्यानुभावसंयुक्तामधिवासाय शार्ङ्गिणः१०<br>
त्वष्टा तदाज्ञया ब्रह्मन्करिष्यति जगत्पतेः<br>
तस्यां कदाचिदासीनः सभायां सोऽमितद्युतिः११<br>
भार्याभिर्वृष्णिविद्वद्भिभूरिभिर्भूरिदक्षिणैः<br>
कुरुभिर्देवगंधर्वैरन्वितः कैटभार्दनः१२<br>
प्रवृत्तासु पुराणासु धर्मसंबधधिनीषु च<br>
कथासु भीमसेनेन परिपृष्टः प्रतापवान्१३<br>
त्वया पृष्टस्य धर्मस्य वक्ष्यत्यस्य च भेददृक्<br>
भविता स तदा ब्रह्मन्कर्ता चैव वृकोदरः१४<br>
प्रवर्तकोऽस्य धर्मस्य पांडुसूनुर्महाबलः<br>
यस्य तीक्ष्णो वृको नाम जठरे हव्यवाहनः१५<br>
संभाष्यते स धर्मात्मा तेन चासौ वृकोदरः<br>
अतीव स्वादशीलश्च नागायुत बलो महान्१६<br>
धार्मिकस्याप्यशक्तस्य तीव्राग्नित्वादुपोषणे<br>
इदं व्रतमशेषाणां व्रतानामधिकं यतः१७<br>
कथयिष्यति विश्वात्मा वासुदेवो जगद्गुरुः<br>
अशेषयज्ञफलदमशेषाघविनाशनम्१८<br>
अशेषदुष्टशमनमशेषसुरपूजितम्<br>
पवित्राणां पवित्रं यन्मगलानां च मंगलम्<br>
भविष्यं च भविष्याणां पुराणानां पुरातनम्१९<br>
वासुदेव उवाच<br>
यद्यष्टमी चतुर्द्दश्योर्द्वादशीषु च भारत<br>
अन्येष्वपि दिनर्क्षेषु नशक्तस्त्वमुपोषितुम्२०<br>
ततस्त्वग्र्यामिमां भीम तिथिं पापप्रणाशिनीम्<br>
उपोष्य विधिनानेन गच्छ विष्णोः परं पदं२१<br>
माघमासस्य दशमी यदा शुक्ला भवेत्तदा<br>
घृतेनाभ्यंजनं कृत्वा तिलैः स्नानं समाचरेत्२२<br>
तथैव विष्णुमभ्यर्चेन्नमो नारायणाय च<br>
कृष्णाय पादौ संपूज्य शिरः कृष्णात्मनेति च२३<br>
वैकुंठायेति वैकंठमुरः श्रीवत्सधारिणे<br>
शंखिने गदिने चैव चक्रिणे वरदाय वै२४<br>
सर्वं नारायणन्त्वेवं संपूज्यावाहनक्रमात्<br>
दामोदरायेत्युदरं कटिं पंचजनाय वै२५<br>
ऊरूसौभाग्यनाथाय जानुनी भूतधारिणे<br>
नमो नीलाय वै जंघे पादौ विश्वभुजे पुनः२६<br>
नमो देव्यै नमः शांत्यै नमो लक्ष्म्यै नमः श्रियै<br>
नमस्तुष्ट्यै नमः पुष्ट्यै धृत्यै व्युष्ट्यै नमो नमः२७<br>
नमो विहंगनाथाय वायुवेगाय पक्षिणे<br>
विषप्रमथनायेति गरुडं चाभिपूजयेत्२८<br>
एवं संपूज्य गोविंदमुमापतिविनायकौ<br>
गंधैर्माल्यैस्तथा धूपैर्भक्ष्यैर्नानाविधैरपि२९<br>
गव्येन पयसा सिक्तां कृसरामथ पायसम्<br>
सर्पिषा सह भुक्त्वा तु गत्वा स्थानांतरं पुनः३०<br>
नैयग्रोधं दंतकाष्ठमथवा खादिरं बुधः<br>
गृहीत्वा धावयेद्दंतानाचांतः प्रागुदङ्मुखः३१<br>
ब्रूयात्सायंतनीं कृत्वा संध्यामस्तमिते रवौ<br>
नमो नारायणायेति त्वामहं शरणं गतः३२<br>
एकादश्यां निराहारः समभ्यर्च्य च केशवम्<br>
तां रात्रिं सकलां स्थित्वा शेषपर्यंकशायिनम्३३<br>
सर्पिषा विश्वदहनं हुत्वा ब्राह्मणपुंगवैः<br>
सहैव पुंडरीकाक्षं द्वादश्यां क्षीरभोजनम्३४<br>
करिष्यामि यथात्मानं निर्विघ्नेनास्तु तच्च मे<br>
एवमुक्त्वा स्वपेद्भूमावितिहासकथां पुनः३५<br>
श्रुत्वा प्रभाते संजाते नदीं गत्वा विशांपते<br>
स्नानं कृत्वा मुदा तद्वत्पाषण्डानभिवर्जयेत्३६<br>
उपास्य सन्ध्यां विधिवत्कृत्वा च पितृतर्पणम्<br>
प्रणम्य च हृषीकेशं शेषपर्यङ्कशायिनम्३७<br>
गृहस्य पुरतो भक्त्या मण्डपं कारयेद्बुधः<br>
चतुर्हस्तां शुभां कुर्याद्वेदीमरिनिषूदन३८<br>
चतुर्हस्तप्रमाणं तु विन्यसेत्तत्र तोरणम्<br>
मध्ये च कलशं तत्र माषमात्रेण संयुतम्३९<br>
छिद्रेण जलसंपूर्णमधः कृष्णाजिने स्थितः<br>
तस्य धारां च शिरसा धारयेत्सकलां निशाम्४०<br>
धाराभिर्भूरिभिर्भूरि फलं वेदविदो विदुः<br>
यस्मात्तस्मात्कुरुश्रेष्ठ कारयेत्प्रयतो द्विजः४१<br>
दक्षिणे चार्धचंद्रं तु पश्चिमे वर्तुलं तथा<br>
अश्वत्थपत्राकारं च उत्तरेण तु कारयेत्४२<br>
मध्ये तु पद्माकारं च कारयेद्वैष्णवो द्विजः<br>
पूर्वतो वेदिकां स्थो न स्थो न याम्ये च कल्पयेत्४३<br>
पानीयधारां शिरसि धारयेद्विष्णुतत्परः<br>
द्वितीया वेदी देवस्य तत्र पद्मं सकर्णिकम्४४<br>
तस्य  मध्ये स्थितं देवं कुर्याद्वै पुरुषोत्तमम्<br>
हस्तमात्रं च तत्कुंडं कृत्वा तत्र त्रिमेखलम्४५<br>
योनिवक्त्रं ततस्तस्मिन्ब्राह्मणैर्यवसर्पिषी<br>
तिलांश्च विष्णुदेवत्यैर्मंत्रैरेवानले हुनेत्४६<br>
कृत्वा तु वैष्णवं सम्यग्यागं तत्र प्रकल्पयेत्<br>
आज्यधारा मध्यमे तु कुंडे दद्यात्तु यत्नतः४७<br>
क्षीरधारां देवदेवे वारिधारात्मनोपरि<br>
निष्पावार्धप्रमाणां वै धारामाज्यस्य पातयेत्४८<br>
स्वेच्छया क्षीरजलयोरविच्छिन्नां च शर्वरीं<br>
जलकुंभान्महावीर्य स्थापयित्वा त्रयोदश४९<br>
भक्ष्यैर्नानाविधैर्युक्तान्सितवस्त्रैरलंकृतान्<br>
प्रतानौदुंबरैः पात्रैः पंचरत्नसमन्वितैः1.23.५०<br>
चतुर्भिर्बह्वृचैर्होमः कार्यस्तत्र उदङ्मुखैः<br>
रुद्रजाप्यश्चतुर्भिश्च यजुर्वेदपरायणैः५१<br>
वैष्णवानि च सामानि चतुर्भिः सामवेदिभिः<br>
एवं द्वादश वै विप्रान्वस्त्रमाल्यानुलेपनैः५२<br>
पूजयेदंगुलीयैश्च कटकैर्हेमसूत्रकैः<br>
वासोभिः शयनीयैश्च वित्तशाठ्यविवर्जितः५३<br>
एवं क्षपातिवाह्या वै गीतमङ्गलनिःस्वनैः<br>
उपाध्यायस्य च पुनर्द्विगुणं सर्वमेव तु५४<br>
ततः प्रभाते विमले समुत्थाय त्रयोदश<br>
गावो देयाः कुरुश्रेष्ठ सौवर्णशृंगसंवृताः५५<br>
पयस्विन्यः शीलवत्यः कांस्यदोहसमन्विताः<br>
रौप्यखुराः सवत्साश्च चंदनेनाभिभूषिताः५६<br>
तास्तु तेषां ततो दत्वा भक्ष्यभोज्येन तर्पितान्<br>
कृत्वा वै ब्राह्मणान्सर्वान्छत्रैर्नानाविधैस्तथा५७<br>
भुक्त्वा चाक्षारलवणमात्मना च विसर्जयेत्<br>
अनुगम्य पदान्यष्टौ पुत्रभार्यासमन्वितः५८<br>
प्रीयतामत्र देवेशः केशवः क्लेशनाशनः<br>
एवं गुर्वाज्ञया कुंभान्गाश्चैव शयनानि च५९<br>
वासांसि चैव सर्वेषां गृहाणि प्रापयेद्बुधः<br>
अभावे बहुशय्यानामेकामपि सुसंस्कृताम्६०<br>
शय्यां दद्याद्गृही भीम सर्वोपस्करसंयुताम्<br>
इतिहासपुराणानि वाचयित्वा तु वाहयेत्६१<br>
तद्दिनं कुरुशार्दूल य इच्छेद्विपुलां श्रियम्<br>
तस्मात्त्वं सत्त्वमालंब्य भीमसेन विमत्सरः६२<br>
कुरु व्रतमिदं सम्यक्स्नेहाद्गुह्यं मयोदितम्<br>
त्वया कृतमिदं वीर त्वन्नाम्ना च भविष्यति६३<br>
सा भीमद्वादशी ह्येषा सर्वपापहरा शुभा<br>
या तु कल्याणिनी नाम पुरा कल्पेषु पठ्यते६४<br>
त्वं चादिकर्ता भव सौकरेस्मिन्कल्पे महावीर वरप्रधान<br>
यस्याः स्मृतेः कीर्तनतोप्यशेषं पापं प्रणष्टं त्रिदशाधिपस्य६५<br>
दृष्ट्वा च तामप्सरसामभीष्टां वेश्याकृतामन्यभवांतरेषु<br>
जाताथ सा वैश्यकुलोद्भवापि पुलोमकन्या पुरुहूतपत्नी६६<br>
तत्रापि तस्याः परिचारिकेयं मम प्रिया संप्रति सत्यभामा<br>
कृतं पुरा मंगलमेतदेव द्विजात्मजा वेदवती बभूव६७<br>
अस्यां च कल्याणतिथौ विवस्वान्सहस्रधारेण सहस्ररश्मिः<br>
स्नातः पुरा मंडलमेत्य तद्वत्तेजोमयं खेटपतिर्बभूव६८<br>
इदमेवकृतं महेंद्रमुख्यैर्बहुभिर्देवसुरारिकोटिभिश्च<br>
फलमस्येह न शक्यते हि वक्तुं यदि जिह्वायुतकोटयो मुखे स्युः६९<br>
कलिकलुषविदारिणीमनंतामपि कथयिष्यति यादवेंद्रसूनुः<br>
अथ नरकगतान्पितॄनथैषा ह्यलमुद्धर्तुमिहैव यः करोति७०<br>
इदमनघशृणोति वक्ति भक्त्या परिपठतीह परोपकारहेतोः<br>
इह पंकजनाभभक्तिमान्भवेदथ शक्रस्य सपूज्यतामुपैति७१<br>
कल्याणिनी नाम पुरा विसर्गे या द्वादशी माघसितेभिपूज्या<br>
सा पांडुपुत्रेण कृता भविष्यत्यंनतपुण्यानघभीमपूर्वा७२<br>
ब्रह्मोवाच<br>
वर्णाश्रमाणां प्रभवः पुराणेषु मया श्रुतः<br>
सदाचारश्च भगवान्धर्मशास्त्रांगविस्तरैः७३<br>
पण्यस्त्रीणां समाचारं श्रोतुमिच्छामि तत्वतः<br>
ईश्वर उवाच<br>
तस्मिन्नेव पुरे ब्रह्मन्सहस्राणि तु षोडश७४<br>
वासुदेवस्य नारीणां भविष्यंत्यंबुजोद्भव<br>
ताभिर्वसंतसमये कोकिलालिकुलाकुले७५<br>
पुष्पितोपवने फुल्लकल्हारसरसस्तटे<br>
निर्भरं सहपत्नीभिः प्रशस्ताभिरलंकृतः७६<br>
रमयिष्यति  विश्वात्मा कृष्णो यदुकुलोद्वहः<br>
कुरंगनयनः श्रीमान्मालतीकृतशेखरः७७<br>
गच्छन्समीपमार्गेण सांबो जांबवतीसुतः<br>
साक्षात्कंदर्परूपेण सर्वाभरणभूषितः७८<br>
अनंगशरतप्ताभिः साभिलाषमवेक्षितः<br>
प्रबुद्धो मन्मथस्तासां भविष्यति यदात्मनि७९<br>
तदवेक्ष्य जगन्नाथस्सर्वज्ञो ध्यानचक्षुषा<br>
स्वयंप्रभुर्वक्ष्यति ता वो हरिष्यंति दस्यवः८०<br>
अपरोक्षं यतस्त्वेवं स्निग्धमेतद्विचिंतितम्<br>
ततः प्रसादितो देव इदं वक्ष्यति शार्ङ्गभृत्८१<br>
ताभिः शापाभितप्ताभिर्भगवान्भूतभावनः<br>
उत्तराश्रितदाशानामुद्धर्ता ब्राह्मणप्रियः८२<br>
उपदेक्ष्यत्यनंतात्मा भावि कल्याणकारकम्<br>
भवतीनामृषिर्दाल्भ्यो यद्व्रतं कथयिष्यति८३<br>
इत्युक्त्वा ताः परित्यज्य गतोन्तर्धानमीश्वरः<br>
ततः कालेन महता भारावतरणे कृते८४<br>
निवृत्ते मौसले तद्वत्केशवे दिवमागते<br>
शून्ये  यदुकुले सर्वे चोरैरपि जितेर्जुने८५<br>
हृतासु कृष्णपत्नीषु दाशभोग्यासु चार्बुदे<br>
तिष्ठंतीषु च दौर्गत्यसंतप्तासु चतुर्मुख८६<br>
आगमिष्यति योगात्मा दाल्भ्योनाम महातपाः<br>
तास्तमर्घ्येण संपूज्य प्रणिपत्य पुनःपुनः८७<br>
लालप्यमाना बहुशो वाष्पपर्याकुलेक्षणाः<br>
स्मरंत्यो विविधान्भोगान्दिव्यमाल्यानुलेपनान्८८<br>
भर्त्तारं जगतामीशमनंतमपराजितम्<br>
दिव्यानुभावां च पुरींनानारत्नगृहाणि च८९<br>
द्वारकावासिनः सर्वान्देवरूपान्कुमारकान्<br>
प्रश्नमेतं  करिष्यंति मुनेरभिमुखंस्थिताः९०<br>
दस्युमिर्भगवन्सर्वाः परिभुक्ता वयं बलात्<br>
स्वधर्मश्च्यावितोस्माकमस्मिन्नः शरणं भवान्९१<br>
आदिष्टोसि पुरा ब्रह्मन्केशवेन च धीमता<br>
कस्मादीशेन संयोगं प्राप्य वेश्यात्वमागताः९२<br>
वेश्यानामपि यो धर्मस्तं नो ब्रूहि तपोधन<br>
कथयिष्ये वदत्तासां यद्दाल्भ्यश्चैकितायनः९३<br>
दाल्भ्य उवाच<br>
जलक्रीडाविहारेषु पुरा सरसि मानसे<br>
भवतीनां सगर्वाणां नारदोभ्याशमागतः९४<br>
हुताशनसुताः सर्वा भवत्योप्सरसः पुरा<br>
अप्रणम्यावलेपेन परिपृष्टः स योगवित्९५<br>
कथं नारायणोस्माकं भर्त्ता स्यादित्युपादिश<br>
तस्माद्वरप्रदानं च शापश्चायमभूत्पुरा९६<br>
शय्याद्वयप्रदानेन मधुमाधवमासयोः<br>
सुवर्णोपस्करोत्संगं द्वादश्यां शुक्लपक्षतः९७<br>
भर्ता नारायणो नूनं भविष्यत्यन्यजन्मनि<br>
यदकृत्वा प्रणामं मे रूपसौभाग्यमत्सरात्९८<br>
परिपृष्टोस्मि तेनाशु वियोगो वो भविष्यति<br>
चोरैरपहृताः सर्वा वेश्यात्वं समवाप्स्यथ९९<br>
एवं नारदशापेन केशवस्य च शापतः<br>
वेश्यात्वमागताः सर्वा भवत्यः काममोहिताः1.23.१००<br>
इदानीमपि यद्वक्ष्ये तच्छ्रणुध्वं वरांगनाः<br>
पुरा दैवासुरे युद्धे हतेषु शतशः सुरैः१०१<br>
दानवासुरदैत्येषु राक्षसेषु ततस्ततः<br>
तेषां दारसहस्राणि शतशोथ सहस्रशः१०२<br>
परिणीतानि यानि स्युर्बलाद्भुक्तानि यानि वै<br>
तानि सर्वाणि देवेशः प्रोवाच वदतां वरः१०३<br>
वेश्याधर्मेण वर्तध्वमधुना नृपमंदिरे<br>
भक्तिमत्यो वरारोहास्तथा देवकुलेषु च१०४<br>
राजतः स्वामिनश्चापि जीविकां च प्रलप्स्यथ<br>
भविष्यति च सौभाग्यं सर्वासामपि शक्तितः१०५<br>
यः कश्चिच्छुल्कमादाय गृहमेष्यति वः सदा<br>
निश्छद्मनैवोपचर्यः प्रीतिभावैरदांभिकैः१०६<br>
देवतानां पितॄणां च पुण्येह्नि समुपस्थिते<br>
गोभूहिरण्यधान्यानि प्रदेयानि च शक्तितः१०७<br>
यद्व्रतं चोपदेक्ष्यामि तत्कुरुध्वं च सर्वशः<br>
संसारोत्तारणायालमेतद्वेदविदो विदुः१०८<br>
यदा सूर्यदिने हस्तः पुष्यो वाथ पुनर्वसुः<br>
भवेत्सर्वौषधिस्नानं सम्यक्नारी समाचरेत्१०९<br>
तदा पंचशरात्मा तु हरिस्सन्निधिमेष्यति<br>
अर्चयेत्पुंडरीकाक्षमनंगस्यानुकीर्तनैः११०<br>
कामाय पादौ संपूज्य जंघे वै मोहकारिणे<br>
मेढ्रं कंदर्पनिधये कटिं प्रीतिमते नमः१११<br>
नाभिं सौख्यसमुद्राय वामनाय तथोदरम्<br>
हृदयं हृदयेशाय स्तनावाह्लादकारिणे११२<br>
उत्कंठायेति वै कंठमास्यमानंदकारिणे<br>
वामांसं पुष्पचापाय पुष्पबाणाय दक्षिणम्११३<br>
मानसायेति वै मालि विलोलायेति मूर्द्धजम्<br>
सर्वात्मने शिरस्तद्वद्देवदेवस्य पूजयेत्११४<br>
नमः शिवाय शांताय पाशांकुशधराय च<br>
गदिने पीतवस्त्राय शंखचक्रधराय च११५<br>
नमो नारायणायेति कामदेवात्मने नमः<br>
नमः शांत्यै नमः प्रीत्यै नमारेत्यै नमः श्रियै११६<br>
नमः पुष्ट्यै नमस्तुष्ट्यै नमः सर्वार्थसंपदे<br>
एवं संपूज्य गोविंदमनंगात्मकमीश्वरम्११७<br>
गंधमाल्यैस्तथा धूपैर्नैवेद्येन च भामिनी<br>
तत आहूय धर्मज्ञं ब्राह्मणं वेदपारगम्११८<br>
अव्यंगमथ संपूज्य गंधपुष्पार्चनादिभिः<br>
शालेयतंडुलप्रस्थं घृतपात्रेण संयुतम्११९<br>
तस्मै विप्राय वै दद्यान्माधवः प्रीयतामिति<br>
यथेष्टाहारसंभुक्तमेनं द्विजमनुत्तमम्१२०<br>
रत्यर्थं कामदेवोयमिति चित्ते च धारयेत्<br>
यद्यदिच्छति विप्रेंद्रस्तत्तत्कुर्याद्विलासिनी१२१<br>
सर्वभावेन चात्मानमर्पयेत्स्मितभाषिणी<br>
एवमादित्यवारेण सर्वमेतत्समाचरेत्१२२<br>
तंडुलप्रस्थदानं च यावन्मासास्त्रयोदश<br>
ततस्त्रयोदशे मासि संप्राप्ते  चास्य भामिनी१२३<br>
विप्रस्योपस्करैर्युक्तां शय्यां दद्याद्विचक्षणा<br>
सोपधानां सविन्यासां स्वास्तरावरणां शुभाम्१२४<br>
दीपिकोपानहच्छत्र पादुकासनसंयुताम्<br>
सपत्नीकमलंकृत्य हेमसूत्रांगुलीयकैः१२५<br>
सूक्ष्मवस्त्रैः सकटकैर्धूपमाल्यानुलेपनैः<br>
कामदेवं सपत्नीकं गुडकुंभोपरिस्थितम्१२६<br>
ताम्रपात्रासनगतं हेमनेत्रपटावृतम्<br>
सुकांस्यभाजनोपेतमिक्षुदंडसमन्वितम्१२७<br>
दद्यादनेन मंत्रेण तथैकां गां पयस्विनीम्<br>
यथांतरं न पश्यामि कामकेशवयोः सदा१२८<br>
तथैव सर्वकामाप्तिरस्तु विप्र सदा मम<br>
तथा च कांचनं देवं प्रतिगृह्य द्विजोत्तमः१२९<br>
कोदात्कामोदादिति वैदिकं मंत्रमुदीरयेत्<br>
ततः प्रदक्षिणीकृत्य विसृज्य द्विजपुंगवम्१३०<br>
शय्यासनादिकं सर्वं ब्राह्मणस्य गृहं नयेत्<br>
ततः प्रभृति योऽन्योपि रत्यर्थं गेहमागतः१३१<br>
सम्मान्य सूर्यवारेण स संपूज्यो भवेत्सदा<br>
एवं त्रयोदशं यावन्मासमेकं द्विजोत्तमम्१३२<br>
तर्पयित्वा यथाकामं प्रेषयेच्चैव मंदिरम्<br>
तदनुज्ञया रूपवंतं यावदस्यागमो भवेत्१३३<br>
आत्मनोपि यदा विघ्नं गर्भसूतकराजकम्<br>
दैवं वा मानुषं वा स्यादुपरागेण वा ततः१३४<br>
सावारा नष्टपंचाशद्यथाशक्ति समर्पयेत्<br>
एतद्धि कथितं सम्यग्भवतीनां विशेषतः१३५<br>
स्वधर्मोयं यतो भाव्यो वेश्यानामिह सर्वदा<br>
शय्यया त्यज्यते देव न कदाचिद्यथा भवान्१३६<br>
शय्या ममाप्यशून्येयं तथास्तु मधुसूदन<br>
गीतवादित्रनिर्घोषं देवदेवस्य कारयेत्१३७<br>
एतद्वः कथितं सर्वं वेश्याधर्ममशेषतः<br>
पुरुहूतेन यत्प्रोक्तं दानवीषु पुरा मया१३८<br>
तदिदं सांप्रतं सर्वं भवतीष्वपि युज्यते<br>
सर्वपापप्रशमनमनंतफलदायकम्१३९<br>
कल्याणिनीनां कथितं तदेतद्दुश्चरं व्रतम्<br>
करोति याऽशेषमुदग्रमेतत्कल्याणिनी माधवलोकसंस्था१४०<br>
सा पूजिता देवगणैरशेषैरानंदकृत्स्थानमुपैति विष्णोः<br>
तपोधनः सोप्यभिधाय चैतदनंगदानव्रतमंगनानाम्१४१<br>
स्वस्थानमेष्यंति समस्तमित्थं व्रतं करिष्यंति च देवयोने१४२<br>
