द्विज उवाच-<br>
मांडव्यस्य मुनेर्विष्णोश्शूलाघातः कथं तनौ।<br>
पत्यौ पतिव्रतायाश्च कथं कुष्ठं कलेवरे१।<br>
हरिरुवाच-<br>
शिशुभावाच्च मांडव्यो झिल्लिकायामभानतः।<br>
वस्तिदेशे तृणं दत्वा मोहात्स च मुमोच ताम्२।<br>
तेनापवाददोषेण धर्मस्याज्ञातुरेव च।<br>
अहोरात्रं व्यथा कृच्छ्रा भुक्ता तेन द्विजन्मना३।<br>
किंतु समाधिना तेन न ज्ञातं शूलसंभवम्।<br>
कृच्छ्रं च मुनिना कृत्स्नं योगाभ्यासाद्भृशादपि४।<br>
कुष्ठिनो ब्रह्मणो घातादजितेंद्रियकारणात्।<br>
पूतिगंधं तनौ कुष्ठं संजातं द्विजसत्तम५।<br>
पुरा विप्राय तेनैव दत्तं गौरीचतुष्टयम्।<br>
कन्यकात्रितयं विप्र तेन तस्य पतिव्रता६।<br>
अस्यास्तु कारणादेव स च मत्समतां व्रजेत्।<br>
अत्र ते विस्मयः कुत्र वेदकर्मपुरातनम्७।<br>
द्विज उवाच-<br>
कृत्या नारी न यस्यैव तस्य स्वर्गो भवेद्ध्रुवम्।<br>
यथैतच्चरितं नाथ सर्वेषां शिवमिष्यते८।<br>
हरिरुवाच-<br>
संति कृत्याः स्त्रियः काश्चित्पुंसः सर्वस्वदस्य च।<br>
तत्राप्यरक्षणीयां च मनसापि न धारयेत्९।<br>
न स्त्रीणामप्रियः कश्चित्प्रियो वापि न विद्यते।<br>
गावस्तृणमिवारण्ये प्रार्थयंति नवंनवम्१०।<br>
पुमांसं वित्तहीनं च विरूपं गुणवर्जितम्।<br>
अकुलीनं च भृत्यं च कामिनी भजते ध्रुवम्११।<br>
भर्तारं च गुणोपेतं कुलीनं च महाधनम्।<br>
सुंदरं रतिदक्षं च त्यक्त्वा नीचं भजेद्वधूः१२।<br>
उमानारदसंवादमाख्यानं विद्धि भूसुर।<br>
येन विद्यास्त्रियाश्चेष्टा विविधाः कृत्स्नशो द्विज१३।<br>
स्वभावान्नारदो विप्र विश्वजिज्ञासको मुनिः।<br>
स्वांते विमृश्याथ गतः कैलासं गिरिमुत्तमम्१४।<br>
वृषकेतुसदाख्यान सप्रतिष्ठे हिमे गिरौ।<br>
प्रणिपत्य महात्मा वै पप्रच्छ पार्वतीं मुनिः१५।<br>
देवि सीमंतिनीनांतु दुश्चेष्टां ज्ञातुमुत्सहे।<br>
कौतुकेन त्वया चर्या वधूनां संप्रयुज्यते१६।<br>
सर्वासामपि नारीणां स्वान्तं जानासि तत्त्वतः।<br>
तन्मां कथय सर्वेषु विनीतमज्ञमत्र च१७।<br>
देव्युवाच-<br>
युवतीनां सदा चित्तं पुंसु तिष्ठत्यसंशयम्।<br>
अस्मिन्योनौ सुसंयोग्ये संगते वाप्यसंगते१८।<br>
सुवेषं पुरुषं दृष्ट्वा भ्रातरं यदि वा सुतम्।<br>
योनिः क्लिद्यति नारीणां सत्यं सत्यं हि नारद१९।<br>
स्थानं नास्ति क्षणं नास्ति नास्ति प्रार्थयिता नरः।<br>
तेन नारद नारीणां सतीत्वमुपजायते२०।<br>
घृतकुंभसमा नारी तप्तांगारसमः पुमान्।<br>
तस्माद्घृतं च वह्निं च नैकस्थाने च धारयेत्२१।<br>
यथैवमत्तमातंगं सृणिमुद्गरयोगतः।<br>
स्ववशं कुरुते यंता तथा स्त्रीणां प्ररक्षकः२२।<br>
पिता रक्षति कौमारे भर्ता रक्षति यौवने।<br>
पुत्राश्च स्थाविरे भावे न स्त्री स्वातंत्र्यमर्हति२३।<br>
ततः स्वातंत्र्यभावाच्च स्वेच्छया च वरांगना।<br>
पुरुषेणार्थिता धीरा प्रेरणादिचरी भवेत्२४।<br>
अरक्षणाद्यथा पाकः श्वकाकवशगो भवेत्।<br>
तथैव युवती नारी स्वच्छंदाद्दुष्टतां व्रजेत्२५।<br>
पुनरेव कुलं दुष्टं तस्यास्संसर्गतो भवेत्।<br>
परबीजेन यो जातः स च स्याद्वर्णसंकरः२६।<br>
जारजः संकरः पापो नरके नियतं वसेत्।<br>
कीटजातौ गता जाताः पुनः सर्वे महीतले२७।<br>
ततो म्लेच्छमुपानीतं कुलं स्याद्द्विजनंदन।<br>
कुलक्षयो भवेद्यस्मात्तस्माद्दुष्टां न धारयेत्२८।<br>
ज्ञात्वैव योषितां दोषं क्षमते यो नराधमः।<br>
स तिष्ठेन्निरये घोरे रौरवे पितृभिः सह२९।<br>
काचित्पातयते नारी काचिदुद्धरते कुलम्।<br>
तस्मात्सर्वप्रयत्नेन कुलजामुद्वहेद्बुधः३०।<br>
कुलद्वयं समा नारी समयित्वा तु तिष्ठति।<br>
साध्वी तारयते वंशान्दुष्टा पातयति ध्रुवम्३१।<br>
दारेष्वधीनं स्वर्गं च कुलं पंकं यशोऽयशः।<br>
पुत्रं दुहितरं मित्रं संसारे कथयंति च३२।<br>
तस्मादेकां द्वितीयां वा वामामुद्वाहयेद्बुधः।<br>
संतानार्थात्तु कामाच्च बहुदोषाश्रिता च सा३३।<br>
रजस्वलां च वनितां नावगच्छति यः पतिः।<br>
ब्रह्महा भ्रूणहा सोपि दुर्गतिं चाधिगच्छति३४।<br>
यो मोहाद्दुर्भगां कृत्वा साध्वीं त्यजति पापकृत्।<br>
तस्या वधेन यत्पापं तद्भुक्त्वा नरकं व्रजेत्३५।<br>
वनिताहरणं कृत्वा चांडलकुलतां व्रजेत्।<br>
तथैव वनिताहानात्पतितो जायते नरः३६।<br>
रामां विन्यस्य स्कंधे च चिरं यमपुरे वसेत्।<br>
मलमूत्रं शिरोदेशे नित्यं तस्य च संपतेत्३७।<br>
एवं वर्षसहस्राणि भारं वहति दुर्मतिः।<br>
पुनर्यावन्ति लोमानि तावत्स रौरवं व्रजेत्३८।<br>
पुनः कीटेषु संतीर्णस्तदा मानुषतां व्रजेत्।<br>
ततश्च कलहं शोकं प्राप्नोति पूर्वकल्मषात्३९।<br>
एवं जन्मत्रयं प्राप्य मुच्यते पातकान्नरः।<br>
तत्कालं नरकं भुक्त्वा सा तु काकी तु वञ्चकी४०।<br>
उच्छिष्टनरकं भुक्त्वा मानुषे विधवा भवेत्।<br>
यः पुनश्चांत्यजां गच्छेन्म्लेछां वा पुल्कसां नरः४१।<br>
द्वित्रिचतुर्गुणं भुक्त्वा तत्र संचीर्णवंचकः।<br>
मातरं गुरुभार्यां च ब्राह्मणीं महिषीं तथा४२।<br>
अन्यां वा प्रभुपत्नीं च गत्वा यात्यपुनर्भवं।<br>
भगिनीं तत्पुत्रभार्यां तथा दुहितरं स्नुषाम्४३।<br>
पितृव्यां मातुलानीं तु तथैव च पितृष्वसाम्।<br>
मातृष्वस्रादिकामन्यां गत्वा नास्ति च निष्कृतिः४४।<br>
ब्रह्महा स भवेदंधो वचसा जडतां व्रजेत्।<br>
कर्णयोर्बधिरो जातश्च्यवते नास्ति निष्कृतिः४५।<br>
उक्त्वा अश्लीलमत्यर्थमखिलं स्त्रीकृतेन हि।<br>
द्विज उवाच-<br>
एवं दुष्कृतमासाद्य कथं मोक्षो भवेत्पुनः४६।<br>
तत्समाचक्ष्व भगवन्श्रोतुमिच्छामि तत्त्वतः।<br>
श्रीभगवानुवाच।<br>
तासां च गमनं कृत्वा तप्तां लोहस्य पुत्तलद्यं४७।<br>
समालिंग्य त्यजेत्प्राणं शुचिर्लोकांतरं व्रजेत्।<br>
यो वै गृहाश्रमं त्यक्त्वा मच्चित्तो जायते नरः४८।<br>
नित्यं स्मरति गोविंदं सर्वपापक्षयो भवेत्।<br>
ब्रह्महत्यायुतं तेन कृतं गुर्वंगनागमात्४९।<br>
शतं शतसहस्रं च पैष्टीमद्यस्य भक्षणात्।<br>
स्वर्णादेर्हरणं कृत्वा तेषां संसर्गकं चिरं५० 1.52.50।<br>
एतान्यन्यानि पापानि महान्ति पातकानि च।<br>
अग्निं प्राप्य यथा तूलं तृणं शुष्कं प्रणश्यति५१।<br>
तस्मान्मन्नामगोविंदं स्मृत्वा पूतो भवेन्नरः।<br>
यो वा गृहाश्रमे तिष्ठेन्नित्यं गोविंदघोषणम्५२।<br>
कृत्वा च पूजयित्वा च स पापात्सन्तरो भवेत्।<br>
भागीरथी तटे रम्ये खगस्य ग्रहणे शिवे५३।<br>
गवां कोटिप्रदानेन यत्फलं लभते नरः।<br>
तत्फलं समवाप्नोति सहस्रं चाधिकं च यत्५४।<br>
गोविंदकीर्तने तात मत्पुरे चाक्षयं वसेत्।<br>
कामात्स भवने स्थित्वा सार्वभौमो भवेन्नृपः५५।<br>
पुराणेमत्कथां श्रुत्वा मत्सादृश्यं लभेन्नरः।<br>
कथयित्वा पुराणं च विष्णुसायुज्यतां व्रजेत्५६।<br>
तस्मान्नित्यं च श्रोतव्यं पुराणं धर्मसंचयं।<br>
श्रावितव्यं प्रयत्नेन लोके विष्णुतनुं व्रजेत्५७।<br>
अन्यद्वा स्त्रीकृते दोषे यथायोगं भवेद्ध्रुवं।<br>
निशामय प्रवक्ष्यामि तत्वतो द्विजनंदन५८।<br>
सर्वबीजस्य दानेन सांबुकुंभं महाफलम्।<br>
दद्याद्विप्राय पुण्याहे सद्यःपूतो भवेत्क्षणात्५९।<br>
सर्वं धान्यादिकं बीजं काले दद्याद्द्विजातये।<br>
सर्वपापक्षयं कृत्वा अक्षयं स्वर्गमश्नुते६०।<br>
गुणं वक्ष्यामि विप्रर्षे सतीनां यादृशं दृढम्।<br>
शुद्धवंशो भवेत्तस्या नित्यं लक्ष्मीः प्रवर्तते६१।<br>
उभयोर्वंशयोः स्वर्गो भर्तुरात्मन एव च।<br>
पतिव्रतागुणो विप्र विस्मृतः पृच्छतस्तव६२।<br>
पुनर्वक्ष्यामि योषाणां सर्वलोकहितं शुभम्।<br>
उषित्वा पूर्वकालं च पुण्यापुण्येन योषितः६३।<br>
पश्चात्पतिव्रतायाश्च ताश्च गच्छंति मद्गतिम्।<br>
षण्मासं वाथ वर्षं वा अधिकं च प्रशस्यते६४।<br>
पतिव्रता भवेद्या च यावत्पूता व्रजेद्दिवम्।<br>
सुरापं विप्रहंतारं सर्वपापयुतं पतिम्६५।<br>
पंकात्पूतं नयेत्स्वर्गं भर्त्तांरं यानुगच्छति।<br>
कंदर्पसदृशो भर्ता सा रतीव मनोरमा६६।<br>
जिष्णोरेवचिरं लोके भुंक्तेऽनंतमयं सुखम्।<br>
पतिव्रता बलाद्या च विदूरे स्वामिपातने६७।<br>
चिह्नं लब्ध्वामृता वह्नौ पापादुद्धरते पतिं।<br>
पतिव्रता च या नारी देशांतरमृते पतौ६८।<br>
सा भर्तुश्चिह्नमादाय वह्नौ सुप्त्वा दिवं व्रजेत्।<br>
या स्त्री ब्राह्मणजातीया मृतं पतिमनुव्रजेत्६९।<br>
सा स्वर्गमात्मघातेन नात्मानं न पतिं नयेत्।<br>
न म्रियेत समं गत्वा ब्राह्मणी ब्रह्मशासनात्७०।<br>
प्रव्रज्यागतिमाप्नोति मरणादात्मघातिनी।<br>
नरोत्तम उवाच-<br>
सर्वासामपि जातीनां ब्राह्मणः शस्य इष्यते७१।<br>
पुण्यं च द्विजमुख्येन अत्र किंवा विपर्ययः।<br>
श्रीभगवानुवाच-<br>
ब्राह्मण्यास्साहसं कर्म नैव युक्तं कदाचन७२।<br>
निःशेषेस्या वधं कृत्वा स नरो ब्रह्महा भवेत्।<br>
तस्माद्ब्राह्मणजातीया विप्रया च व्रतं चरेत्७३।<br>
प्रवक्ष्यामि यथातथ्यं शृणु विप्र यथार्थतः।<br>
आपणांतरमामिष्यं भक्षयेन्न कदाचन७४।<br>
अश्वमेधसहस्राणां हायने फलमाप्नुयात्।<br>
अर्हणं चेष्टदेवस्य हरेर्व्रतमनुत्तमम्७५।<br>
स्वामिनोपि जलं पिंडं संप्रदद्यादमत्सरात्।<br>
युगकोटिसहस्राणि युगकोटिशतानि च७६।<br>
पतिना सह सा साध्वी विष्णुलोके युता भवेत्।<br>
ततो महाव्रतं प्राप्य निरये ब्राह्मणी वधूः७७।<br>
उद्धरेदुभयोर्वंशाञ्छतशोथ सहस्रशः।<br>
अतो बंधुजनैरेव पुत्रैर्भ्रात्रादिभिर्बुधैः७८।<br>
विनियम्य सदा तस्या व्रतलोपं न कारयेत्।<br>
हरेश्चेद्वासरं प्राप्य विधवा न व्रतं चरेत्७९।<br>
पुनर्वैधव्यतामेति जन्मजन्मनि दुर्भगा।<br>
भोजनात्मत्स्यमांसस्य व्रतानां विप्रयोगतः८०।<br>
चिरं निरयमासाद्य शुनी भवति निश्चितम्।<br>
दुष्टाया मैथुनं गच्छेद्विधवाकुलनाशिनी८१।<br>
नरकाननुभूयाथ गृध्रिणी दशजन्मसु।<br>
द्विजन्मफेरवा भूत्वा ततो मानुषतां व्रजेत्८२।<br>
तथैव बालवैधव्या दासीत्वमुपगच्छति।<br>
द्विज उवाच-<br>
कन्यादानफलं ब्रूहि वद दास्याः फलं च यत्८३।<br>
विधानं च यथोक्तं च यदि मेनुग्रहः प्रभो।<br>
श्रीभगवानुवाच-।<br>
रूपाढ्ये गुणसंपन्ने कुलीने यौवनान्विते८४।<br>
समृद्धे वित्तसंपूर्णे कन्यादानफलं शृणु।<br>
सर्वाभरणसंयुक्तां कन्यकां यो ददाति च८५।<br>
तेन दत्ता धरा सर्वा सशैलवनकानना।<br>
अर्द्धाभरणदानेन फलं दातुर्भवेद्ध्रुवम्८६।<br>
अनाभरणकन्यायाः पादैकस्य फलं भवेत्।<br>
यः पुनः शुल्कमश्नाति स याति नरके नरः८७।<br>
विक्रीय चात्मजां मूढो नरकान्न निवर्त्तते।<br>
लोभादसदृशे पुंसि कन्यां यस्तु प्रयच्छति८८।<br>
रौरवं नरकं प्राप्य चांडालत्वं च गच्छति।<br>
अतएव हि शुल्कं च जामातुर्न कदाचन८९।<br>
गृह्णाति मनसा प्राज्ञो यद्दत्तं तस्य चाक्षयम्।<br>
भूमिं गां च हिरण्यं च धनं वस्त्रं च धान्यकम्९०।<br>
जामातुर्यौतकं दत्वा सर्वं भवति चाक्षयम्।<br>
विवाहसमये वत्स सगोत्र परगोत्रजैः९१।<br>
यौतकं दीयते किंचित्तत्सर्वं चाक्षयं भवेत्।<br>
दाता न स्मरते दानं प्रतिग्राही न याचते९२।<br>
उभौ तौ नरकं यातश्छिन्नरज्जुर्घटो यथा।<br>
अवश्यं यौतकं दानं दातव्यं सात्विकेन हि९३।<br>
अदत्वा नरकं प्राप्य दासीत्वमुपगच्छति।<br>
अत्यासन्नेतिदूरस्थे चात्याढ्ये चाति दुर्गते९४।<br>
कुलहीने च मूर्खे च षट्सु कन्या न दीयते।<br>
अतिवृद्धे चातिदीने रोगिष्ठे देशवासिनि९५।<br>
अतिक्रुद्धेप्यसन्तुष्टे षट्सु कन्या न दीयते।<br>
एतेभ्यः कन्यकां दत्वा नरकं चाधिगच्छति९६।<br>
लोभात्संमानलाभाच्च कन्यका परिवर्तनात्।<br>
मुनीनां प्रेयसीं नारीं युवतीं रूपशालिनीम्९७।<br>
सालंकारां सशय्यां च दत्वाऽनंतफलं लभेत्।<br>
अनयोश्च फलं तुभ्यं युवती कन्ययोरपि ९८।<br>
एका वराय दातव्या अपरा ब्राह्मणाय तु।<br>
क्रीता देवा यदातव्या धीरेणाकष्टकर्मणा९९।<br>
कल्पकालं भवेत्स्वर्गं नृपो वा कौ महाधनी।<br>
प्रतिजन्म लभेतैष सुपत्नीं वरवर्णिनीम्१०० 1.52.100।<br>
य इदं शृणुयान्नित्यं पुण्याख्यानमनुत्तमम्।<br>
सर्वपापक्षयस्तस्य सर्वशास्त्रार्थपारगः१०१।<br>
लभेत सोऽक्षयं स्वर्गं नारीणां वल्लभो भवेत्।<br>
क्षत्रियो विजयी चाथ लोकनाथो भवेद्ध्रुवम्१०२।<br>
श्रुतं हरति पापानि जन्मजन्मकृतानि च।<br>
सौभाग्यं लभते लोके तथैव च वरांगना१०३।<br>
इति श्रीपाद्मपुराणे प्रथमे सृष्टिखंडे पंचाख्याने स्त्रीणामाख्यानंनाम।<br>
द्विपंचाशत्तमोऽध्यायः५२।<br>
<br>
