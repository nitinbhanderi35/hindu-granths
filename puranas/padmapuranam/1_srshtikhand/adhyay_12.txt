भीष्म उवाच।<br>
सोमवंशः कथं जातः कथयात्र विशारद।<br>
तद्वंशे केतुराजानो बभूवुः कीर्तिवर्द्धनाः१।<br>
पुलस्त्य उवाच।<br>
आदिष्टो ब्रह्मणा पूर्वमत्रिः सर्गविधौ पुरा।<br>
अनंतरं नाम तपः सृष्ट्यर्थं तप्तवान्विभुः २।<br>
यदानंदकरं ब्रह्म भगवन्क्लेशनाशनं।<br>
ब्रह्मरुद्रेन्द्रसूर्याणामभ्यंतरमतींद्रियं३।<br>
शान्तिं कृत्वात्ममनसा तदत्रिः संयमे स्थितः।<br>
माहात्म्यं तपसो वापि परमानंदकारकं ४।<br>
यस्माद्वंशपतिः सार्द्धं समये तदधिष्ठितः।<br>
तं दृष्ट्वाचष्ट सोमेन तस्मात्सोमोभवद्विभुः ५।<br>
अथ सुस्राव नेत्राभ्यां जलं तत्रात्रिसंभवम्।<br>
द्योतयद्विश्वमखिलं ज्योत्स्नया सचराचरम् ६।<br>
तद्दिशो जगृहुस्तत्र स्त्रीरूपेणासहृच्छयाः।<br>
गर्भो भूत्वोदरे तासां स्थितः सोप्यत्रिसंभवः७।<br>
आशाश्च मुमुचुर्गर्भमशक्ता धारणे ततः।<br>
समादायाथ तं गर्भमेकीकृत्य चतुर्मुखः ८।<br>
युवानमकरोद्ब्रह्मा सर्वायुधधरं नरम्।<br>
स्यंदनेथ सहस्तेन वेदशक्तिमये प्रभुः९।<br>
आरोप्य लोकमनयदात्मीयं स पितामहः।<br>
ततो ब्रह्मर्षिभिः प्रोक्तं ह्यस्मत्स्वामीभवत्वयम्१०।<br>
ऋषिभिर्देवगंधर्वैरप्सरोभिस्तथैव च।<br>
स्तूयमानस्य तस्याभूदधिकं महदंतरम्११।<br>
तेजोवितानादभवद्भुवि दिव्यौषधीगणः।<br>
तद्दीप्तिरधिका तस्माद्रात्रौ भवति सर्वदा१२।<br>
तेनौषधीशः सोमोभूद्द्विजेष्वपि हि गण्यते।<br>
वेदधामा रसश्चायं यदिदं मंडलं शुभम्१३।<br>
क्षीयते वर्द्धते चैव शुक्ले कृष्णे च सर्वदा।<br>
विंशतिं च तथा सप्त दक्षः प्राचेतसो ददौ१४।<br>
रूपलावण्यसंयुक्तास्तस्मै कन्याः सुवर्चसः।<br>
ततः शक्तिसहस्राणां सहस्राणि दशैव तु१५।<br>
तपश्चकार शीतांशुर्विष्णुध्यानैकतत्परः।<br>
ततस्तुष्टश्च भगवांस्तस्मै नारायणो हरिः१६।<br>
वरं वृणीष्व चोवाच परमात्मा जनार्दनः।<br>
ततो वव्रे वरं सोमः शक्रलोके यजाम्यहम्१७।<br>
प्रत्यक्षमेव भोक्तारो भवंतु मम मंदिरे।<br>
राजसूये सुरगणा ब्रह्माद्या ये चतुर्विधाः१८।<br>
रक्षपालः सुरोस्माकमास्तां शूलधरो हरः।<br>
तथेत्युक्तः समाजह्रे राजसूयं तु विष्णुना१९।<br>
होतात्रिर्भृगुरध्वर्युरुद्गाता च चतुर्मुखः।<br>
ब्रह्मत्वमगमत्तस्य उपद्रष्टा हरिः स्वयम्२०।<br>
सदस्याः सर्वदेवास्तु राजसूयविधिः स्मृतः।<br>
वसवोध्वर्यवस्तद्वद्विश्वेदेवास्तथैव च२१।<br>
त्रैलोक्यं दक्षिणा तेन ऋत्विग्भ्यः प्रतिपादिता।<br>
सोमः प्राप्याथदुष्प्राप्यमैश्वर्यं सृष्टिसत्कृतं२२।<br>
सप्तलोकैकनाथत्वं प्राप्तस्स्वतपसा तदा।<br>
कदाचिदुद्यानगतामपश्यदनेकपुष्पाभरणोपशोभाम्२३।<br>
बृहन्नितंबस्तनभारखेदां पुष्पावभंगेप्यतिदुर्बलांगीं।<br>
भार्यां च तां देवगुरोरनंगबाणाभिरामायत चारुनेत्रां२४।<br>
तारां स ताराधिपतिः स्मरार्तः केशेषु जग्राह विविक्तभूमौ।<br>
सापि स्मरार्ता सहते न रेमे तद्रूपकांत्याहृतमानसैव२५।<br>
चिरं विहृत्याथ जगाम तारां विधुर्गृहीत्वा स्वगृहं ततोपि।<br>
न तृप्तिरासीत्स्वगृहेपि तस्य तारानुरक्तस्य सुखागमेषु२६।<br>
बृहस्पतिस्तद्विरहाग्निदग्धस्तद्ध्याननिष्ठैकमना बभूव।<br>
शशाक शापं न च दातुमस्मै न मंत्रशस्त्राग्निविषैरनेकैः२७।<br>
तस्यापकर्तुं विविधैरुपायैर्नैवाभिचारैरपि वागधीशः।<br>
स याचयामास ततस्तु देवं सोमं स्वभार्यार्थमनंगतप्तः२८।<br>
स याच्यमानोपि ददौ न भार्यां बृहस्पतेः कामवशेन मोहितः।<br>
महेश्वरेणाथ चतुर्मुखेन साध्यैर्मरुद्भिः सह लोकपालैः२९।<br>
ददौ यदा तां न कथंचिदिंदुस्तदा शिवः क्रोधपरो बभूव।<br>
यो वामदेवप्रथितः पृथिव्यामनेकरुद्रार्चितपादपद्मः३०।<br>
ततः सशिष्यो गिरिशः पिनाकी बृहस्पतेः स्नेहवशानुबद्धः।<br>
धनुर्गृहीत्वाजगवं पुरारिर्जगाम भूतेश्वरसिद्धजुष्टः३१।<br>
युद्धाय सोमेन विशेषदीप्तस्तृतीयनेत्रानलभीमवक्त्रः।<br>
सहैव जग्मुश्च गणेश्वराणां विंशाधिका षष्टिरथोग्रमूर्तिः३२।<br>
यक्षेश्वराणां सगणैरनेकैर्युतोन्वगात्स्यंदनसंस्थितानां।<br>
वेतालयक्षोरगकिन्नराणां पद्मेन चैकेन तथार्बुदानाम्३३।<br>
लक्षैस्त्रिभिर्द्वा दशभी रथानां सोमोप्यगात्तत्र विवृद्धमन्युः।<br>
शनैश्चरांगारकवृद्धतेजा नक्षत्रदैत्यासुरसैन्ययुक्तः३४।<br>
जग्मुर्भयं सप्त तथैव लोका धरावनद्वीपसमुद्रगर्भाः।<br>
ससोममेवाभ्यगमत्पिनाकी गृहीतदीप्तास्त्रविशालवह्निः३५।<br>
अथाभवद्भीषण भीम सोम सैन्यद्वयस्याथ महाहवोसौ।<br>
अशेषसत्वक्षयकृत्प्रवृद्धस्तीक्ष्णप्रधानो ज्वलनैकरूपः३६।<br>
शस्त्रैरथान्योन्यमशेषसैन्यं द्वयोर्जगामक्षयमुग्रतीक्ष्णैः।<br>
पतंति शस्त्राणि तथोज्वलानि स्वर्भूमिपातालमलं दहंति३७।<br>
रुद्रः क्रोधाद्ब्रह्मशिरो मुमोच सोमोपि सोमास्त्रममोघवीर्यं।<br>
तयोर्निपातेन समुद्रभूम्योरथांतरिक्षस्य च भीतिरासीत्३८।<br>
तदा सुयुद्धं जगतां क्षयाय प्रवृद्धमालोक्य पितामहोपि।<br>
ततः प्रविश्याथ कथंचिदेव निवारयामास सुरैः सहैव३९।<br>
अकारणं किं क्षयकृज्जनानां सोम त्वयापीदमकार्यकार्यं।<br>
यस्मात्परस्त्रीहरणाय सोम त्वया कृतं युद्धमतीव भीमम्४०।<br>
पापग्रहस्त्वं भविता जनेषु पापोस्यलं वह्निमुखाशिनां त्वं।<br>
भार्यामिमामर्पय वाक्पतेस्त्वं प्रमाणयन्नेव मदीय वाचम्४१।<br>
तथेति चोवाच हिमांशुमाली युद्धादपाक्रामदतः प्रशांतः।<br>
बृहस्पतिस्तामथ गृह्य तारां हृष्टो जगाम स्वगृहं च रुद्रः ४२।<br>
पुलस्त्य उवाच।<br>
ततः संवत्सरस्यांते द्वादशादित्यसन्निभः।<br>
दिव्यपीताम्बरधरो दिव्याभरणभूषितः४३।<br>
तारोदरविनिष्क्रान्तः कुमारस्सूर्यसन्निभः।<br>
सर्वार्थशास्त्रविद्विद्वान्हस्तिशास्त्रप्रवर्त्तकः४४।<br>
नामयद्राजपुत्रोयं विश्रुतो राजवैद्यकः।<br>
राज्ञः सोमस्य पुत्रत्वाद्राजपुत्रो बुधः स्मृतः४५।<br>
जनानां तु स तेजांसि सर्वाण्येवाक्षिपद्बली।<br>
ब्रह्माद्यास्तत्र चाजग्मुर्देवा देवर्षिभिः सह४६।<br>
बृहस्पतिगृहे सर्वे जातकर्मोत्सवे तदा।<br>
पप्रच्छुस्ते सुरास्तारां केन जातः कुमारकः४७।<br>
ततः सा लज्जिता तेषां न किंचिदवदत्तदा।<br>
पुनः पुनस्तदा पृष्टा लज्जयंती वरांगना४८।<br>
सोमस्येति चिरादाह ततो गृह्णाद्विधुः सुतं।<br>
बुध इत्यकरोन्नाम प्रादाद्राज्यं च भूतले४९।<br>
अभिषेकं ततः कृत्वा प्रदानमकरोद्विभुः।<br>
ग्रहमध्यं प्रदायाथ ब्रह्मा ब्रह्मर्षिभिर्युतः५० 1.12.50।<br>
पश्यतां सर्वभूतानां तत्रैवांतरधीयत।<br>
इलोदरे च धर्मिष्ठं बुधः पुत्रमजीजनत्५१।<br>
अश्वमेधशतंसाग्रमकरोद्यस्स्वतेजसा।<br>
पुरूरवा इति ख्यातः सर्वलोकनमस्कृतः५२।<br>
हिमवच्छिखरे रम्ये समाराध्य पितामहं।<br>
लोकैश्वर्यमगाद्राजन्सप्तद्वीपपतिस्तदा५३।<br>
केशिप्रभृतयो दैत्यास्तद्भृत्यत्वं समागताः।<br>
उर्वशी यस्य पत्नीत्वमगमद्रूपमोहिता५४।<br>
सप्तद्वीपावसुमती सशैलवनकानना।<br>
धर्मेण पालिता तेन सर्वलोकहितैषिणा५५।<br>
चामरग्रहणाकीर्तिः स्वयं चैवांगवाहिका।<br>
ब्रह्मप्रसादाद्देवेंद्रो ददावर्द्धासनं तदा५६।<br>
धर्मार्थकामान्धर्मेण समवेतोभ्यपालयत्।<br>
धर्मार्थकामास्तं द्रष्टुमाजग्मुः कौतुकान्विताः५७।<br>
जिज्ञासवस्तच्चरितं कथं पश्यति नः समम्।<br>
भक्त्या चक्रे ततस्तेषामर्घ्यपाद्यादिकं ततः५८।<br>
आसनत्रयमानीय दिव्यं कनकभूषणम्।<br>
निवेश्याथाकरोत्पूजामीषद्धर्मेधिकां पुनः५९।<br>
जग्मतुस्तौ च कामार्थावतिकोपं नृपं प्रति।<br>
अर्थः शापमदात्तस्मै लोभात्त्वं नाशमेष्यसि६०।<br>
कामोप्याह तवोन्मादो भविता गंधमादने।<br>
कुमारवनमाश्रित्य वियोगाच्चोर्वशीभवात्६१।<br>
धर्मोप्याह चिरायुस्त्वं धार्मिकश्च भविष्यसि।<br>
संततिस्तव राजेंद्र यावदाचंद्रतारकम्६२।<br>
शतशो वृद्धिमायाति न नाशं भुवि यास्यति।<br>
षष्टिं वर्षाणि चोन्माद ऊर्वशीकामसंभवः६३।<br>
अचिरादेव भार्यापि वशमेष्यति चाप्सराः।<br>
इत्युक्त्वांतर्दधुः सर्वे राजा राज्यं तदान्वभूत्६४।<br>
अहन्यहनि देवेंद्रं द्रष्टुं याति पुरूरवाः।<br>
कदाचिदारुह्य रथं दक्षिणांबरचारिणा६५।<br>
सार्धं शक्रेण सोऽपश्यन्नीयमानामथांबरे।<br>
केशिना दानवेंद्रेण चित्रलेखामथोर्वशीम्६६।<br>
तं विनिर्जित्य समरे विविधायुधपातनैः।<br>
पुरा शक्रोपि समरे येन वज्री विनिर्जितः६७।<br>
मित्रत्वमगमत्तेन प्रादादिंद्राय चोर्वशीं।<br>
ततःप्रभृति मित्रत्वमगमत्पाकशासनः६८।<br>
सर्वलोकेतिशयितं पुरूरवसमेव तम्।<br>
प्राह वज्री तु संतुष्टो नीयतामियमेव च६९।<br>
सा पुरूरवसः प्रीत्यै चागायच्चरितं महत्।<br>
लक्ष्मीस्वयंवरंनाम भरतेन प्रवर्तितम्७०।<br>
मेनकां चोर्वशीं रंभां नृत्यध्वमिति चादिशत्।<br>
ननर्त सलयं तत्र लक्ष्मीरूपेण चोर्वशी७१।<br>
सा पुरूरवसं दृष्ट्वा नृत्यंती कामपीडिता।<br>
विस्मृताभिनयं सर्वं यत्पुरातनचोदितम्७२।<br>
शशाप भरतः क्रोधाद्वियोगात्तस्य भूतले।<br>
पंचपंचाशदब्दानि लताभूता भविष्यसि७३।<br>
ततस्तमुर्वशी गत्वा भर्त्तारमकरोच्चिरं।<br>
शापानुभवनांते च उर्वशी बुधसूनुना७४।<br>
अजीजनत्सुतानष्टौ नामतस्तान्निबोध मे।<br>
आयुर्दृढायुर्वश्यायुर्बलायुर्धृतिमान्वसुः७५।<br>
दिव्यजायुः शतायुश्च सर्वे दिव्यबलौजसः।<br>
आयुषो नहुषः पुत्रो वृद्धशर्मा तथैव च७६।<br>
रजिर्दंडो विशाखश्च वीराः पंचमहारथाः।<br>
रजेः पुत्रशतं जज्ञे राजेया इति विश्रुतं७७।<br>
रजिराराधयामास नारायणमकल्मषं।<br>
तपसा तोषितो विष्णुर्वरं प्रादान्महीपतेः७८।<br>
देवासुरमनुष्याणामभूत्स विजयी तदा।<br>
अथ देवासुरं युद्धमभूद्वर्षशतत्रयम्७९।<br>
प्रह्लादशक्रयोर्भीमं न कश्चिद्विजयी तयोः।<br>
ततो देवासुरैः पृष्टः पृथग्देवश्चतुर्मुखः८०।<br>
अनयोर्विजयी कः स्याद्रजिर्यत्रेति सोब्रवीत्।<br>
जयाय प्रार्थितो राजा सहायस्त्वं भवस्व नः८१।<br>
दैत्यैः प्राह यदि स्वामी वो भवामि ततस्त्वलम्।<br>
नासुरैः प्रतिपन्नं तत्प्रतिपन्नं सुरैस्तदा८२।<br>
स्वामी भव त्वमस्माकं बलनाशय विद्विषः।<br>
ततो विनाशिताः सर्वे ये वध्या वज्रपाणिनः८३।<br>
पुत्रत्वमगमत्तुष्टस्तस्येंद्रः कर्मणा ततः।<br>
दत्त्वेंद्राय पुरा राज्यं जगाम तपसे रजिः८४।<br>
रजिपुत्रैस्तदाछिन्नं बलादिंद्रस्य वैयदा।<br>
यज्ञभागश्च राज्यं च तपोबलगुणान्वितैः८५।<br>
राज्यभ्रष्टस्ततः शक्रो रजिपुत्रनिपीडितः।<br>
प्राह वाचस्पतिं दीनः पीडितोऽस्मि रजेः सुतैः८६।<br>
न यज्ञभागो राज्यं मे पीडितस्य बृहस्पते।<br>
राज्यलाभाय मे यत्नं विधत्स्व धिषणाधिप८७।<br>
ततो बृहस्पतिः शक्रमकरोद्बलदर्पितम्।<br>
ग्रहशांतिविधानेन पौष्टिकेन च कर्मणा८८।<br>
गत्वाथ मोहयामास रजिपुत्रान्बृहस्पतिः।<br>
जिनधर्मं समास्थाय वेदबाह्यं स धर्मवित्८९।<br>
वेदत्रयीपरिभ्रष्टांश्चकार धिषणाधिपः।<br>
वेदबाह्यान्परिज्ञाय हेतुवादसमन्वितान्९०।<br>
जघान शक्रो वज्रेण सर्वान्धर्मबहिष्कृतान्।<br>
नहुषस्य प्रवक्ष्यामि पुत्रान्सप्तैव धार्मिकान्९१।<br>
यतिर्ययातिश्शर्यातिरुत्तरः पर एव च।<br>
अयतिर्वियतिश्चैव सप्तैते वंशवर्द्धनाः९२।<br>
यतिः कुमारभावेपि योगी वैखानसोभवत्।<br>
ययातिरकरोद्राज्यं धर्मैकशरणः सदा९३।<br>
शर्मिष्ठा तस्य भार्याभूद्दुहिता वृषपर्वणः।<br>
भार्गवस्यात्मजा चैव देवयानी च सुव्रता९४।<br>
ययातेः पंचदायादास्तान्प्रवक्ष्यामि नामतः।<br>
देवयानी यदुं पुत्रं तुर्वसुं चाप्यजीजनत्९५।<br>
तथा द्रुह्यमणं पूरुं शर्मिष्ठाजनयत्सुतान्।<br>
यदुः पूरूश्च भरतस्ते वै वंशविवर्द्धनाः९६।<br>
पूरोर्वंशं प्रवक्ष्यामि यत्र जातोसि पार्थिव।<br>
यदोस्तु यादवा जाता यत्र तौ बलकेशवौ९७।<br>
भारावतारणार्थाय पांडवानां हिताय च।<br>
यदोः पुत्रा बभूवुश्च पंच देवसुतोपमाः९८।<br>
सहस्रजित्तथा ज्येष्ठः क्रोष्टा नीलोञ्जिको रघुः।<br>
सहस्रजितो दायादः शतजिन्नाम पार्थिवः९९।<br>
शतजितश्च दायादास्त्रयः परमधार्मिकाः।<br>
हैहयश्च हयश्चैव तथा तालहयश्च यः१०० 1.12.100।<br>
हैहयस्य तु दायादो धर्मनेत्रः प्रतिश्रुतः।<br>
धर्मनेत्रस्य कुंतिस्तु संहतस्तस्य चात्मजः१०१।<br>
संहतस्य तु दायादो महिष्मान्नाम पार्थिवः।<br>
आसीन्महिष्मतः पुत्रो भद्रसेनः प्रतापवान्१०२।<br>
वाराणस्यामभूद्राजा कथितः पूर्वमेव हि।<br>
भद्रसेनस्य पुत्रस्तु दुर्दमो नाम धार्मिकः१०३।<br>
दुर्दमस्य सुतो भीमो धनको नाम वीर्यवान्।<br>
धनकस्य सुता ह्यासन्चत्वारो लोकविश्रुताः१०४।<br>
कृताग्निः कृतवीर्यश्च कृतधर्मा तथैव च।<br>
कृतौजाश्च चतुर्थोभूत्कृतवीर्याच्च सोर्जुनः१०५।<br>
जातो बाहुसहस्रेण सप्तद्वीपेश्वरो नृपः।<br>
वर्षायुतं तपस्तेपे दुश्चरं पृथिवीपतिः१०६।<br>
दत्तमाराधयामास कार्त्तवीर्योत्रिसंभवम्।<br>
तस्मै दत्तो वरान्प्रादाच्चतुरः पुरुषोत्तमः१०७।<br>
पूर्वं बाहुसहस्रं तु स वव्रे राजसत्तमः।<br>
अधर्मं ध्यायमानस्य भीतिश्चापि निवारणम्१०८।<br>
युद्धेन पृथिवीं जित्वा धर्मेणावाप्य वै बलम्।<br>
संग्रामे वर्तमानस्य वधश्चैवाधिकाद्भवेत्१०९।<br>
एतेनेयं वसुमती सप्तद्वीपा सपत्तना।<br>
सप्तोदधि परिक्षिप्ता क्षात्रेण विधिना जिता११०।<br>
जज्ञे बाहुसहस्रं च इच्छतस्तस्य धीमतः।<br>
सर्वे यज्ञा महाबाहोस्तस्यासन्भूरिदक्षिणाः१११।<br>
सर्वे कांचनयूपास्ते सर्वे कांचनवेदिकाः।<br>
सर्वे देवैश्च संप्राप्ता विमानस्थैरलंकृतैः११२।<br>
गंधर्वैरप्सरोभिश्च नित्यमेवापि सेविताः।<br>
यस्य यज्ञे जगौ गाथा गंधंर्वो नारदस्तथा११३।<br>
कार्त्तवीर्यस्य राजर्षेर्महिमानं निरीक्ष्य सः।<br>
न नूनं कार्त्तवीर्यस्य गतिं यास्यंति पार्थिवाः१४।<br>
यज्ञैर्दानैस्तपोभिश्च विक्रमेण श्रुतेन च।<br>
सप्तद्वीपाननुचरन्वेगेन पवनोपमः११५।<br>
पंचाशीतिसहस्राणि वर्षाणां च नराधिपः।<br>
सप्तद्वीपपृथिव्याश्च चक्रवर्ती बभूव ह११६।<br>
स एव पशुपालोभूत्क्षेत्रपालः स एव हि।<br>
स एव वृष्ट्या पर्जन्यो योगित्वादर्जुनोभवत्११७।<br>
योसौ बाहुसहस्रेण ज्याघातकठिनत्वचा।<br>
भाति रश्मिसहस्रेण शारदेनेव भास्करः११८।<br>
एष नाम मनुष्येषु माहिष्मत्यां महाद्युतिः।<br>
एष वेगं समुद्रस्य प्रावृट्काले भजेत वै११९।<br>
क्रीडते स्वसुखा ये विप्रतिस्रोतो महीपतिः।<br>
ललनाः क्रीडता तेन प्रतिबद्धोर्मिमालिनी१२०।<br>
ऊर्मिभ्रुकुटिमाला सा शंकिताभ्येति नर्मदा।<br>
एष एव मनोर्वंशे त्ववगाहेन्महार्णवम्१२१।<br>
करेणोद्धृत्य वेगं तु कामिनीप्रीणनेन तु।<br>
तस्य बाहुसहस्रेण क्षोभ्यमाणे महोदधौ१२२।<br>
भवंति लीना निश्चेष्टाः पातालस्था महासुराः।<br>
तदूरुक्षोभचकिता अमृतोत्पादशंकिताः१२३।<br>
नता निश्चलमूर्द्धानो भवंति च महोरगाः।<br>
एष धन्वी च चिक्षेप रावणं प्रति सायकान्१२४।<br>
एष धन्वी धनुर्गृह्य उत्सिक्तं पंचभिः शरैः।<br>
लंकेशं मोहयित्वा तु सबलं रावणं बलात्१२५।<br>
निर्जित्य बद्ध्वा त्वानीय माहिष्मत्याम्बबंध तम्।<br>
ततो गतोहं तस्याग्रे अर्जुनं संप्रसादयन्१२६।<br>
मुमोच राजन्पौत्रं मे सख्यं कृत्वा च पार्थिवः।<br>
तस्य बाहुसहस्रस्य बभूव ज्यातलस्वनः१२७।<br>
युगांताग्नेः प्रवृत्तस्य यथा ज्यातलनिःस्वनः।<br>
अहो बलं विधेर्वीर्यं भार्गवः स यदाच्छिनत्१२८।<br>
मृधे सहस्रं बाहूनां हेमतालवनं यथा।<br>
यं वसिष्ठस्तु संक्रुद्धो ह्यर्जुनं शप्तवान्विभुः१२९।<br>
यस्माद्वनं प्रदग्धं ते विश्रुतं मम हैहय।<br>
तस्मात्ते दुष्कृतं कर्म कृतमन्यो हनिष्यति१३०।<br>
छित्वा बाहुसहस्रं ते प्रमथ्य तरसा बली।<br>
तपस्वी ब्राह्मणस्त्वां वै वधिष्यति स भार्गवः१३१।<br>
तस्य रामोथ हंतासीन्मुनिशापेन धीमतः।<br>
तस्य पुत्रशतं त्वासीत्पंच तत्र महारथाः१३२।<br>
कृतास्त्रा बलिनः शूरा धर्मात्मानो महाबल।<br>
शूरसेनश्च शूरश्च धृष्टो वै कृष्ण एव च१३३।<br>
जयद्ध्वजः स वै कर्ता अवन्तिश्च रसापतिः।<br>
जयध्वजस्य पुत्रस्तु तालजंघो महाबलः१३४।<br>
तस्य पुत्राश्शतान्येव तालजंघा इति स्मृताः।<br>
तेषां पंचकुलान्यासन्हैहयानां महात्मनाम्१३५।<br>
वीतिहोत्राश्च संजाता भोजाश्चावंतयस्तथा।<br>
तुंडकेराश्च विक्रांतास्तालजंघाः प्रकीर्तिताः१३६।<br>
वीतिहोत्रसुतश्चापि अनंतो नाम वीर्यवान्।<br>
दुर्जयस्तस्य पुत्रस्तु बभूवामित्रकर्षणः१३७।<br>
सद्भावेन महाराजः प्रजाधर्मेण पालयन्।<br>
कार्तवीर्यार्जुनो नाम राजा बाहुसहस्रधृत्१३८।<br>
येन सागरपर्यंता धनुषा निर्जिता मही।<br>
यस्तस्यकीर्तयेन्नाम कल्यमुत्थाय मानवः१३९।<br>
न तस्य वित्तनाशः स्यान्नष्टं च लभते पुनः।<br>
कार्तवीर्यस्य यो जन्म कथयेदिह धीमतः।<br>
यथा यष्टा यथा दाता स्वर्गलोके महीयते१४०।<br>
