भीष्म उवाच।<br>
कस्मिन्वासरभागे तु श्राद्धी श्राद्धं समाचरेत्।<br>
तीर्थेषु केषु वै श्राद्धं कृतं बहुफलं द्विज१।<br>
पुलस्त्य उवाच।<br>
तीर्थं तु पुष्करं नाम यत्तु श्रेष्ठतमं स्मृतम्।<br>
सर्वेषां द्विजमुख्यानां मनोरथमिव स्थितम्२।<br>
तत्र दत्तं हुतं जप्तमनन्तं भवति ध्रुवम्।<br>
पितॄणां वल्लभं नित्यमृषीणां परमं मतम्३।<br>
नंदाथ ललिता तद्वत्तीर्थं मायापुरी शुभा।<br>
तथा मित्रपदं राजंस्ततः केदारमुत्तमम्४।<br>
गंगासागरमित्याहुः सर्वतीर्थमयं शुभम्।<br>
तीर्थं ब्रह्मसरस्तद्वच्छतद्रुसलिलं शुभम्५।<br>
तीर्थं तु नैमिषं नाम सर्वतीर्थफलप्रदम्।<br>
गंगोद्भेदस्तु गोमत्यां यत्रोद्भूतः सनातनः६।<br>
तथा यज्ञवराहस्तु देवदेवश्च शूलधृक्।<br>
यत्र तत्कांचनं दानमष्टादशभुजो हरः७।<br>
नेमिस्तु धर्मचक्रस्य शीर्णा यत्राभवत्पुरा।<br>
तदेतन्नैमिशारण्यं सर्वतीर्थनिषेवितम्८।<br>
देवदेवस्य तत्रापि वराहस्य च दर्शनम्।<br>
यः प्रयाति स पूतात्मा नारायणपुरं व्रजेत्९।<br>
कोकामुखं परं तीर्थमिन्द्रमार्गोपि लक्ष्यते।<br>
अथापि पितृतीर्थं तु ब्रह्मणोव्यक्तजन्मनः१०।<br>
पुष्करारण्यसंस्थोसौ यत्र देवः पितामहः।<br>
विरिंचिदर्शनं श्रेष्ठमपवर्गफलप्रदम्११।<br>
कृतं नाम महापुण्यं सर्वपापनिषूदनम्।<br>
यत्राद्यो नारसिंहस्तु स्वयमेव जनार्दनः१२।<br>
तीर्थमिक्षुमतीनाम पितॄणां च शुभावहा।<br>
तुष्यन्ति पितरो नित्यं गंगायमुनसंगमे१३।<br>
कुरुक्षेत्रं महापुण्यं यत्र मार्गोपि लक्ष्यते।<br>
अद्यापि पितृतीर्थं तु सर्वकामफलप्रदम्१४।<br>
नीलकण्ठमिति ख्यातं पितृतीर्थं नराधिप।<br>
तथा भद्रसरः पुण्यं सरो मानसमेव च१५।<br>
मंदाकिनी तथाऽच्छोदा विपाशा च सरस्वती।<br>
सर्वमित्रपदं तद्वद्वैद्यनाथं महाफलम्१६।<br>
क्षिप्रा नदी तथा पुण्या तथा कालञ्जरं शुभम्।<br>
तीर्थोद्भेदं हरोद्भेदं गर्भभेदं महालयम्१७।<br>
भद्रेश्वरं विष्णुपदं नर्मदा द्वारमेव च।<br>
गयापिंडप्रदानेन समान्याहुर्महर्षयः१८।<br>
एतानि पितृतीर्थानि सर्वपापहराणि च।<br>
स्मरणादपि लोकानां किमु श्राद्धप्रदायिनाम्१९।<br>
ॐकारं पितृतीर्थं तु कावेरीकपिलोदकम्।<br>
संभेदश्चण्डवेगायां तथैवामरकंटकम्२०।<br>
कुरुक्षेत्राच्चद्विगुणं तस्मिन्स्नानादिकं भवेत्।<br>
शुक्लतीर्थं तु विख्यातं तीर्थं सोमेश्वरं परम्२१।<br>
सर्वव्याधिहरंपुण्यंफलंकोटिगुणाधिकम्।<br>
श्राद्धेदानेतथाहोमेस्वाध्यायेचापिसन्निधौ२२।<br>
कायावारोहणं नाम देवदेवस्य शूलिनः।<br>
अवतारं रोचमानं ब्राह्मणावसथे शुभे२३।<br>
जातं तत्सुमहापुण्यं तथा चर्मण्वती नदी।<br>
शूलतापी पयोष्णी च पयोष्णीसंगमस्तथा२४।<br>
महौषधी चारणा च नागतीर्थप्रवर्त्तिनी।<br>
महावेणा नदी पुण्या महाशालस्तथैव च२५।<br>
गोमती वरुणा तद्वत्तीर्थं हौताशनं परम्।<br>
भैरवं भृगुतुंगं च गौरीतीर्थमनुत्तमम्२६।<br>
तीर्थं वैनायकं नाम वस्त्रेश्वरमनुत्तमम्।<br>
तथा पापहरं नाम पुण्या वेत्रवती नदी२७।<br>
महारुद्रं महालिंगं दशार्णा च महानदी।<br>
शतरुद्रा शताह्वा च तथा पितृपदं पुरम्२८।<br>
अंगारवाहिका तद्वन्नदौ द्वौ शोणघर्घरौ।<br>
कालिका च नदी पुण्या पितरा च नदी शुभा२९।<br>
एतानि पितृतीर्थानि शस्यंते स्नानदानयोः।<br>
श्राद्धमेतेषु यद्दत्तं तदनंतफलं स्मृतम्३०।<br>
शतावटा नदी ज्वाला शरद्वी च नदी तथा।<br>
द्वारका कृष्णतीर्थं च तथा ह्युदक्सरस्वती३१।<br>
नदी मालवती नाम तथा च गिरिकर्णिका।<br>
धूतपापं तथा तीर्थं समुद्रे दक्षिणे तथा३२।<br>
गोकर्णो गजकर्णश्च तथा चक्रनदी शुभा।<br>
श्रीशैलं शाकतीर्थं च नारसिंहमतः परम्३३।<br>
महेंद्रं च तथा पुण्या पुण्या चापि महानदी।<br>
एतेष्वपि सदा श्राद्धमनंतफलदं स्मृतम्३४।<br>
दर्शनादपि पुण्यानि सद्यः पापहराणि वै।<br>
तुंगभद्रा नदी पुण्या तथा चक्ररथीति च३५।<br>
भीमेश्वरं कृष्णवेणा कावेरी चांजना नदी।<br>
नदी गोदावरी पुण्या त्रिसंध्या पूर्णमुत्तमम्३६।<br>
तीर्थं त्रैयंबकं नाम सर्वतीर्थनमस्कृतम्।<br>
यत्रास्ते भगवान्भीमः स्वयमेव त्रिलोचनः३७।<br>
श्राद्धमेतेषु सर्वेषु दत्तं कोटिगुणं भवेत्।<br>
स्मरणादपि पापानि व्रजंति शतधा नृप३८।<br>
श्रीपर्णा च नदी पुण्या व्यासतीर्थमनुत्तमम्।<br>
तथा मत्स्यनदी कारा शिवधारा तथैव च३९।<br>
भवतीर्थं च विख्यातं पुण्यतीर्थं च शाश्वतम्।<br>
पुण्यं रामेश्वरं तद्वद्वेणापुरमलंपुरम्४०।<br>
अंगारकं च विख्यातमात्मदर्शमलंबुषम्।<br>
वत्सव्रातेश्वरं तद्वत्तथागोकामुखं परम्४१।<br>
गोवर्द्धनं हरिश्चंद्रं पुरश्चन्द्रं पृथूदकम्।<br>
सहस्राक्षं हिरण्याक्षं तथा च कदलीनदी४२।<br>
नामधेयानि च तथा तथा सौमित्रिसंगतम्।<br>
इंद्रनीलं महानादं तथा च प्रियमेलकम्४३।<br>
एतान्यपि सदा श्राद्धे प्रशस्तान्यधिकानि च।<br>
एतेषु सर्वदेवानां सांनिध्यं पठ्यते यतः४४।<br>
दानमेतेषु सर्वेषु भवेत्कोटिशताधिकम्।<br>
बाहुदा च नदी पुण्या तथा सिद्धवटं शुभम्४५।<br>
तीर्थं पाशुपतं चैव नदी पर्यटिका तथा।<br>
श्राद्धमेतेषु सर्वेषु दत्तं कोटिशतोत्तरम्४६।<br>
तथैव पंचतीर्थं च यत्र गोदावरी नदी।<br>
युता लिंगसहस्रेण सव्येतर जलावहा४७।<br>
जामदग्न्यस्य तत्तीर्थं मोदायतनमुत्तमम्।<br>
प्रतीकस्य भयात्सिद्धा यत्र गोदावरी नदी४८।<br>
तीर्थं तद्धव्यकव्यानामप्सरोगणसंयुतम्।<br>
श्राद्धाग्नि दानकार्यं च तत्र कोटिशताधिकम्४९।<br>
तथा सहस्रलिंगं च राघवेश्वरमुत्तमम्।<br>
सेन्द्रकाला नदी पुण्या तत्र शक्रो गतः पुरा५० 1.11.50।<br>
निहत्य नमुचिं मित्रं तपसा स्वर्गमाप्तवान्।<br>
तत्र दत्तं नरैः श्राद्धमनंतफलदं भवेत् ५१।<br>
पुष्करं नाम वै तीर्थं शालग्रामं तथैव च।<br>
शोणपातश्च विख्यातो यत्र वैश्वानराशयः ५२।<br>
तीर्थं सारस्वतं चैव स्वामितीर्थं तथैव च।<br>
मलंदरा नदी पुण्या कौशिकी चंद्रका तथा ५३।<br>
विदर्भा चाथ वेगा च पयोष्णी प्राङ्मुखा परा।<br>
कावेरी चोत्तरांगा च तथा जालंधरो गिरिः ५४।<br>
एतेषु श्राद्धतीर्थेषु श्राद्धमानंत्यमश्नुते।<br>
लोहदंडं तथा तीर्थं चित्रकूटस्तथैव च ५५।<br>
दिव्यं सर्वत्र गंगायास्तथा नद्यास्तटं शुभम्।<br>
कुब्जाम्रकं तथा तीर्थमुर्वशीपुलिनं तथा ५६।<br>
संसारमोचनं तीर्थं तथैव ऋणमोचनम्।<br>
एतेषु पितृतीर्थेषु श्राद्धमानंत्यमश्नुते ५७।<br>
अट्टहासं तथा तीर्थं गौतमेश्वरमेव च।<br>
तथा वसिष्ठतीर्थं च भारतं च ततः परम् ५८।<br>
ब्रह्मावर्तं कुशावर्तं हंसतीर्थं तथैव च।<br>
पिंडारकं च विख्यातं शंखोद्धारं तथैव च ५९।<br>
भांडेश्वरं बिल्वकं च नीलपर्वतमेव च।<br>
तथा च बदरीतीर्थं सर्वतीर्थेश्वरेश्वरम् ६०।<br>
वसुधाराह्वयं तीर्थं रामतीर्थं तथैव च।<br>
जयंती विजया चैव शुक्लतीर्थं तथैव च ६१।<br>
एषु श्राद्धप्रदातारः प्रयांति परमं पदम्।<br>
तीर्थं मातृगृहं नाम करवीरपुरं तथा ६२।<br>
सप्तगोदावरीनाम सर्वतीर्थेश्वरेश्वरम्।<br>
तत्र श्राद्धं प्रदातव्यमनंतफलमीप्सुभिः ६३।<br>
कीकटेषु गया पुण्या पुण्यं राजगृहं वनम्।<br>
च्यवनस्याश्रमं पुण्यं नदी पुण्या पुनःपुना ६४।<br>
विषयाराधनं पुण्यं नदी या तु पुनःपुना।<br>
यत्र गाथा विचरति ब्रह्मणा परिकीर्तिता ६५।<br>
एष्टव्या बहवः पुत्रा यद्येकोपि गयां व्रजेत्।<br>
यजेत वाश्वमेधेन नीलं वा वृषमुत्सृजेत् ६६।<br>
एषा गाथा विचरति तीर्थेष्वायतनेषु च।<br>
सर्वे मनुष्या राजेंद्र कीर्त्तयंतः समागताः ६७।<br>
किमस्माकं कुले कश्चिद्गयां यास्यति यः सुतः।<br>
प्रीणयिष्यति तान्गत्वा सप्तपूर्वांस्तथापरान् ६८।<br>
मातामहानामप्येवं श्रुतिरेषा चिरंतनी।<br>
गंगायामस्थिनिचयं गत्वा क्षेप्स्यति यः सुतः ६९।<br>
तिलैः सप्ताष्टभिर्वापि दास्यते च जलांजलिम्।<br>
अरण्यत्रितये वापि पिंडदानं करिष्यति ७०।<br>
प्रथमं पुष्करारण्ये नैमिषे तदनंतरं।<br>
धर्मारण्यं पुनः प्राप्य श्राद्धं भक्त्या प्रदास्यति ७१।<br>
गयायां धर्मपृष्ठे वा सरसि ब्रह्मणस्तथा।<br>
गयाशीर्षवटे चैव पितॄणां दत्तमक्षयम् ७२।<br>
व्रजन्कृत्वा निवापं यस्त्वध्वानं परिसर्पति।<br>
नरकस्थान्पितॄन्सोपि स्वर्गं नयति सत्वरं ७३।<br>
कुले तस्य न राजेंद्र प्रेतो भवति कश्चन।<br>
प्रेतत्वं मोक्षभावं च पिंडदानाच्च गच्छति ७४।<br>
एको मुनिस्ताम्रकराग्रहस्तो ह्याम्रेषु मूले सलिलं ददाति।<br>
आम्राश्च सिक्ताः पितरश्च तृप्ता एका क्रिया द्व्यर्थकरी प्रसिद्धा ७५।<br>
गयायां पिण्डदानस्य नान्यद्दानं विशिष्यते।<br>
एकेन पिंडदानेन तृप्तास्ते मोक्षगामिनः ७६।<br>
धान्यप्रदानं प्रवरं वदंति वसुप्रदानं च तथामुनींद्राः।<br>
गया सुतीर्थेषु नरैः प्रदत्तं तद्धर्महेतुं प्रवरं वदंति ७७।<br>
सर्वात्मना सुरुचिना महाचल महानदी।<br>
ये तु पश्यंति तां गत्वा मानसे दक्षिणोत्तरे ७८।<br>
प्रणम्य द्विजमुख्येभ्यः प्राप्तं तैर्जन्मनः फलं।<br>
यद्यदिच्छति वै मर्त्यस्तत्तदाप्नोत्यसंशयम् ७९।<br>
एष तूद्देशतः प्रोक्तस्तीर्थानां सग्रहो मया।<br>
वागीशोपि न शक्नोति विस्तरात्किमु मानुषः ८०।<br>
सत्यं तीर्थं दया तीर्थं तीर्थमिन्द्रियनिग्रहः।<br>
वर्णाश्रमाणां गेहेपि तीर्थं शम उदाहृतम् ८१।<br>
येषु तीर्थेषु यच्छ्राद्धं तत्कोटिगुणमिष्यते।<br>
गयायां यत्तु वै श्राद्धं तच्छ्राद्धमपवर्गदम् ८२।<br>
यस्मात्तस्मात्प्रयत्नेन तीर्थे श्राद्धं विधीयते।<br>
प्रातःकालो मुहूर्तांस्त्रीन्संगवस्तावदेव तु ८३।<br>
मध्याह्नस्त्रिमुहूर्तः स्यादपराह्णस्ततः परम्।<br>
सायाह्नस्त्रिमुहूर्तः स्याच्छ्राद्धं तत्र न कारयेत् ८४।<br>
राक्षसी नाम सा वेला गर्हिता सर्वकर्मसु।<br>
अह्नो मुहूर्ता व्याख्याता दशपंच च सर्वदा ८५।<br>
तत्राष्टमो मुहूर्तो यः स कालः कुतपः स्मृतः।<br>
मध्याह्नात्सर्वदा यस्मान्मंदी भवति भास्करः ८६।<br>
तस्मादनंतफलदस्तत्रारंभो विशिष्यते।<br>
खड्गपात्रं च कुतपस्तथा नैपालकंबलम् ८७।<br>
रुक्मं दर्भास्तिला गावो दौहित्रश्चाष्टमः स्मृतः।<br>
पापं कुत्सितमित्याहुस्तस्य तत्तापकारिणः ८८।<br>
अष्टावेते यतस्तस्मात्कुतपा इति विश्रुताः।<br>
ऊर्ध्वं मुहुर्त्तात्कुतपान्महूर्त्तं च चतुष्टयम् ८९।<br>
मुहूर्त्तपंचकं चैव स्वधावाचनमिष्यते।<br>
विष्णुदेहसमुद्भूताः कुशाः कृष्णतिलास्तथा ९०।<br>
श्राद्धस्य लक्षणं कालमिति प्राहुर्मनीषिणः।<br>
तिलोदकांजलिर्देयो जलांते तीर्थवासिभिः ९१।<br>
सदर्भहस्तेनैकेन गृहे श्राद्धं गमिष्यति।<br>
पुण्यं पवित्रमायुष्यं सर्वपापविनाशनम् ९२।<br>
ब्रह्मणा चैव कथितं तीर्थश्राद्धानुकीर्तनम्।<br>
शृणोति यः पठेद्वापि श्रीमान्संजायते नरः ९३।<br>
श्राद्धकाले च वक्तव्यं तथा तीर्थनिवासिभिः।<br>
सर्वपापोपशांन्त्यर्थमलक्ष्मीनाशनं मतं ९४।<br>
इदं पवित्रं यशसो निधानमिदं महापातकनाशनं च।<br>
ब्रह्मार्करुद्रैरभिपूजितं च श्राद्धस्य माहात्म्यमुशंति तज्ज्ञाः ९५।<br>
