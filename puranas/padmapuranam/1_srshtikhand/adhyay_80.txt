वैशंपायन उवाच-<br>
श्रुतो ग्रहेश्वरस्यैष प्रभावस्त्वत्प्रसादतः।<br>
रव्यादीनां ग्रहाणां च साधनं नो वद द्विज१।<br>
के ते रव्यादयस्तेषां कथं तोषः कथं प्रियम्।<br>
काले देशे तु संप्राप्ते दर्शनं तच्छिवाशिवम्२।<br>
व्यास उवाच-।<br>
ग्रहादयो ये लोके तु भुंजंति पुण्यपातकम्।<br>
शिवाशिवं च कुर्वंति विश्वकर्मक्षयाय वै३।<br>
सूरः कालोंतको ज्ञेयो जनेषु च ग्रहेषु च।<br>
तिग्मसौम्याच्च योगात्स निग्रहानुग्रहे प्रभुः४।<br>
ग्रहभावाच्च तस्यैव संतोषं निगदाम्यहम्।<br>
उदुम्बरपलाशाभ्यां पल्लवाभ्यां जुहोति यः५।<br>
आकृष्णेनेति मंत्रेण मूलकेनाथ शांतये।<br>
जुहुयादाज्ययुक्ताभ्यामभीष्टफलहेतवे६।<br>
शांतये सर्वरोगाणां वधबंधविमोचने।<br>
एकैकेन तु मंत्रेण होतव्यं च शतंशतम्७।<br>
शितं चच्छागलं दद्यात्सूरायादित्यवासरे।<br>
भोजयेद्ब्राह्मणान्शक्त्या हव्यकव्यैर्मनोहरैः८।<br>
सप्तम्यां च सिते पक्षे पंचदश्यां तथैव च।<br>
रोगाद्विमुच्यते रोगी न रोगात्कृच्छ्रमेष्यति९।<br>
परमं चामरं सत्वमाब्रह्मस्तंबमात्रके।<br>
ब्रह्मांडे चाणुमात्रे च सूरः संभावयिष्यते१०।<br>
संहारांतं क्रमात्सर्वमुत्पत्तिस्थितिकारणात्।<br>
प्राणसर्गे जनानां स पाता विश्वचरस्तनौ११।<br>
मृत्युकाले तनोर्मध्यात्प्राणेन सह गच्छति।<br>
शीर्षान्तस्थः सदा चंद्रो द्विरष्टकलया युतः१२।<br>
अहर्निशं सुधावृष्टिं देहे वर्षत्यधोमुखः।<br>
जंतवस्तेन जीवंति महासत्वानुमात्रकाः१३।<br>
उर्व्यां सस्यानि पुष्णाति तथा स्थावरजंगमान्।<br>
एताभ्यां पुष्पवद्भ्यां च धारितं जनितं जगत्१४।<br>
तयोराराधनात्पुष्टिः सदा पुण्यापरार्धिका।<br>
साधयेत्सर्वकार्याणि साधकः सर्वदा शुचिः१५।<br>
न पूजयति यो मोहात्सुधांशुं मानवाधमः।<br>
आयुस्तस्य क्षयं याति नरकं चाधिगच्छति१६।<br>
निष्कलंक कलाधार गंगाधर शिरोमणे।<br>
द्वितीयायां जगन्नाथ तुभ्यं चंद्र नमोस्तु ते१७।<br>
तिथिमन्यामनुप्राप्य नमस्कारं विधोरपि।<br>
प्रकरोति नरो यस्तु सोभीष्टं फलमाप्नुयात्१८।<br>
अत्रिनेत्रोद्भव श्रीमन्क्षीरोद मथनोद्भव।<br>
महेशमुकटावास तुभ्यं चंद्र नमोस्तुते१९।<br>
दिव्यरूप नमस्तुभ्यं सुधाकर जगत्पते।<br>
शुक्लपक्षे तथा कृष्णे त्रियामायां विदुर्बुधाः२०।<br>
ऊँ ह्रां ह्रीं सोमाय नमः इति जप्यमंत्रः।<br>
प्रभाते जपनीयः-।<br>
एवं यः पूजयेत्सोमं श्रावयेच्च शृणोति वा।<br>
स पीयूषसमो लोके भवेज्जन्मनि जन्मनि२१।<br>
एवं सहस्रनाम्ना यः स्तौति पूजयते भुवि।<br>
सोऽक्षयं लभते स्वर्गं पुनरावृत्तिदुर्लभम्२२।<br>
इति सोमपूजा-।<br>
पित्तले भाजने कांस्ये दधिपूर्णे घृते शिवे।<br>
न्यूनोऽधिकस्तु विभवाच्छ्रुत्वा कर्मविमत्सरः२३।<br>
स्वर्णे वा राजते वारे सौम्ये कृष्णभवे बुधम्।<br>
संस्थाप्य सर्वसंस्थाने दद्याद्बहुसुताय च२४।<br>
परं भवति सौभाग्यं पीयूषादधिकं भृशम्।<br>
स्त्रीणां च पुरुषाणां च न दौर्भाग्यं कदाचन२५।<br>
रूपसौभाग्यकामोहं दधिपूर्णं च भाजनम्।<br>
ददामि कांस्यपात्रस्थं देहि सौभाग्यरूपकम्२६।<br>
द्विजाय वाक्यपूर्वेण दद्याद्विमत्सरो नरः।<br>
शक्तितो दक्षिणा देया तथा वस्त्रादिकं नवम्२७।<br>
भोज्यान्नं सर्वसम्पूर्णं तांबूलं सुमनोहरम्।<br>
पुष्पमालादिकं दद्याद्रूपसौभाग्यहेतवे२८।<br>
एवं यः कुरुते दानं सोमोद्दिष्टं द्विजातये।<br>
स्वर्लोके नरलोके वा रूपसौभाग्यभुग्भवेत्२९।<br>
इति श्रीपाद्मपुराणे प्रथमे सृष्टिखंडे सोमार्चनं।<br>
नामाशीतितमोऽध्यायः८०।<br>
<br>
