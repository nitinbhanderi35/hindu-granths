भीष्म उवाच।<br>
दितेः पुत्राः कथं जाता मरुतो देववल्लभाः।<br>
देवैर्जग्मुश्च सापत्नैः कस्मात्सख्यमनुत्तमम्१।<br>
पुलस्त्य उवाच।<br>
पुरा दैवासुरे युद्धे हतेषु हरिणा सुरैः।<br>
पुत्रपौत्रेषु शोकार्ता गता भूलोकमुत्तमम्२।<br>
पुष्करेषु महातीर्थे सरस्वत्यास्तटे शुभे।<br>
भर्त्तुराराधनपरा तप उग्रं चचार ह३।<br>
दितिर्वै दैत्यमाता तु ऋषिकार्येण सुव्रता।<br>
फलाहारा तपस्तेपे कृच्छ्रचांद्रायणादिभिः४।<br>
यावद्वर्षशतं साग्रं जराशोकसमाकुला।<br>
ततः सा तपसा तप्ता वसिष्ठादीनपृच्छत५।<br>
कथयंतु भवंतो मे पुत्रशोकविनाशनम्।<br>
व्रतं सौभाग्यफलदमिहलोके परत्र च६।<br>
ऊचुर्वसिष्ठप्रमुखा ज्येष्ठस्य पूर्णिमाव्रतम्।<br>
यस्य प्रसादादभवत्सुतशोकविवर्जिता७।<br>
भीष्म उवाच।<br>
श्रोतुमिच्छाम्यहं ब्रह्मन्ज्येष्ठस्य पूर्णिमाव्रतम्।<br>
सुतानेकोनपंचाशद्येन लेभे पुनर्दितिः८।<br>
पुलस्त्य उवाच।<br>
यद्वसिष्ठादिभिः पूर्वं दित्यै संकथितं व्रतम्।<br>
विस्तरेण तदेवेदं मत्सकाशान्निशामय९।<br>
ज्येष्ठे मासि सिते पक्षे पौर्णमास्यां यतव्रता।<br>
स्थापयेदव्रणं कुंभं सिततण्डुलपूरितम्१०।<br>
नानाफलयुतं तद्वदिक्षुदंडसमन्वितम्।<br>
सितवस्त्रयुगच्छन्नंसितचंदनचर्चितम्११।<br>
नानाभक्ष्यसमोपेतं सहिरण्यं तु शक्तितः।<br>
ताम्रपात्रं गुडोपेतं तस्योपरि निवेशयेत्१२।<br>
तस्मादुपरि ब्रह्माणं सौवर्णं पद्मकोटरे।<br>
कुर्यात्शर्करयोपेतां सावित्रीं तस्य वामतः१३।<br>
गंधंधूपं तयोर्दद्याद्गीतं वाद्यं च कारयेत्।<br>
तदभावे कथं कुर्याद्यथा पद्मे पितामहः१४।<br>
ब्रह्माह्वयां च प्रतिमां कृत्वा गुडमयीं शुभाम्।<br>
शुक्लपुष्पाक्षततिलैरर्चयेत्पद्मसंभवम्१५।<br>
ब्राह्माय पादौ संपूज्य जंघे सौभाग्यदाय च।<br>
विरिंचायोरुयुग्मं च मन्मथायेति वै कटिम्१६।<br>
स्वच्छोदरायेत्युदरमतंद्रायेत्युरो विधेः।<br>
मुखं पद्ममुखायेति बाहू वै वेदपाणये१७।<br>
नमः सर्वात्मने मौलिमर्च्चयेच्चापि पंकजम्।<br>
ततः प्रभाते तत्कुंभं ब्राह्मणाय निवेदयेत्१८।<br>
ब्राह्मणं भोजयेद्भक्त्या स्वयं तु लवणं विना।<br>
भक्त्या प्रदक्षिणं दद्यादिमं मंत्रमुदीरयेत्१९।<br>
प्रीयतामत्र भगवान्सर्वलोकपितामहः।<br>
हृदये सर्वलोकानां यस्त्वानंदोभिधीयते२०।<br>
अनेन विधिना सर्वं मासिमासि समाचरेत्।<br>
उपवासी पौर्णमास्यामर्चयेद्ब्राह्ममव्ययम्२१।<br>
फलमेकं च संप्राश्य शर्वर्यां भूतले स्वपेत्।<br>
ततस्त्रयोदशे मासि घृतधेनुसमन्विताम्२२।<br>
शय्यां दद्याद्विरिंचाय सर्वोपस्करसंयुताम्।<br>
ब्रह्माणं कांचनं कृत्वा सावित्रीं रजतैस्तथा२३।<br>
पद्मात्मकः सृष्टिकर्त्ता सावित्रीमुपलभ्यतु।<br>
वस्त्रैर्द्विजं सपत्नीकं पूज्य भक्त्या विभूषणैः२४।<br>
शक्त्या गवादिकं दद्यात्प्रीयतामित्युदीरयेत्।<br>
होमं शुक्लैस्तिलैः कुर्याद्ब्रह्मनामानि कीर्तयेत्२५।<br>
गव्येन सर्पिषा तद्वत्पायसेन च धर्मवित्।<br>
विप्रेभ्योथ धनं दद्यात्पुष्पमालां च शक्तितः२६।<br>
यः कुर्याद्विधिनानेन पौर्णमास्यां स्त्रियोपि वा।<br>
सर्वपापविनिर्मुक्तः प्राप्नोति ब्रह्मसात्म्यताम्२७।<br>
इहलोके वरान्पुत्रान्सौभाग्यं ध्रुवमश्नुते।<br>
यो ब्रह्मा स स्मृतो विष्णुरानंदात्मा महेश्वरः२८।<br>
सुखार्थी कामरूपेण स्मरेद्देवं पितामहम्।<br>
एवं श्रुत्वा चकारासौ दितिः सर्वमशेषतः२९।<br>
कश्यपो व्रतमाहात्म्यादागत्य परया मुदा।<br>
चकार कर्कशां भूयो रूपलावण्यसंयुताम्३०।<br>
वरैराछंदयामास सा तु वव्रे वरंवरम्।<br>
पुत्रं शक्रवधार्थाय समर्थं च महौजसम्३१।<br>
वरयामि महात्मानं सर्वामरनिषूदनम्।<br>
उवाच कश्यपो वाक्यमिंद्रहंतारमूर्जितम्३२।<br>
प्रदास्याम्यहमेतेन किन्त्वेतत्क्रियतां शुभे।<br>
आपस्तंबीं तु कृत्वेष्टिं पुत्रीयामद्य सुस्तनि३३।<br>
विधास्यामि ततो गर्भं स्पृष्ट्वाहं ते स्तनौ शुभे।<br>
भविष्यति शुभो गर्भो देवि शक्रनिषूदनः३४।<br>
आपस्तंबीं ततश्चक्रे पुत्रेष्टिं द्रविणाधिकाम्।<br>
इंद्रशत्रोभवस्वेति जुहाव च हविस्त्वरन्३५।<br>
देवाश्च मुमुर्हुर्दैत्या विमुखाश्चैव दानवाः।<br>
दित्यां गर्भमथाधत्त कश्यपः प्राह तां पुनः३६।<br>
मुखं ते चंद्रप्रतिमं स्तनौ बिल्वफलोपमौ।<br>
अधरौ विद्रुमाकारौ वर्णश्चातीव शोभनः३७।<br>
त्वां दृष्ट्वाहं विशालाक्षि विस्मरामि स्विकां तनुम्।<br>
तदेवं गर्भः सुश्रोणि हस्तेनोप्तस्तनौ तव३८।<br>
त्वया यत्ने विधातव्यो ह्यस्मिन्गर्भे वरानने।<br>
संवत्सरशतं त्वेकमस्मिन्नेव तपोवने३९।<br>
संध्यायां नैव भोक्तव्यं गर्भिण्या वरवर्णिनि।<br>
न स्थातव्यं न गंतव्यं वृक्षमूलेषु सर्वदा४०।<br>
नोपस्करेषु निविशेन्मुसलोलूखलादिषु।<br>
जलं च नावगाहेत शून्यागारं च वर्जयेत्४१।<br>
वल्मीकेषु न तिष्ठेत न चोद्विग्नमना भवेत्।<br>
न नखेन लिखेद्भूमौ नांगारे न च भस्मनि४२।<br>
न शयालुः सदा तिष्ठेद्व्यायामं च विवर्जयेत्।<br>
न तुषांगारभस्मास्थि कपालेषु समाविशेत्४३।<br>
वर्जयेत्कलहं लोके गात्राभ्यंगं तथैव च।<br>
न मुक्तकेशी तिष्ठेत नाशुचिः स्यात्कथंचन४४।<br>
न शयीतोत्तरशिराः न चैवाधः शिराः क्वचित्।<br>
न वस्त्रहीना नोद्विग्ना न चार्द्रचरणा सती४५।<br>
नामंगल्यां वदेद्वाचं न च हास्याधिकाभवेत्।<br>
कुर्याच्च गुरुभिर्नित्यं पूजां मांगल्यतत्परा४६।<br>
सर्वौषधीभिः सृष्टेन वारिणा स्नानमाचरेत्।<br>
तिष्ठेत्प्रसन्नवदना भर्तृप्रियहिते रता।<br>
न गर्हयेच्च भर्तारं सर्वावस्थमपि क्वचित्४८।<br>
कृशाहं दुर्बला चैव वार्द्धक्यं मम चागतम्।<br>
स्तनौ मे चलितौ स्थानान्मुखं च वलिभंगुरम्४९।<br>
एवंविधा त्वया चाहं कृतेति न वदेत्क्वचित्।<br>
स्वस्त्यस्तुते गमिष्यामि तथेत्युक्तस्तया पुनः५० 1.7.50।<br>
पश्यतां सर्वभूतानां तत्रैवांतरधीयत।<br>
ततः सा भर्तृवाचोक्तविधिना समतिष्ठत५१।<br>
अथ ज्ञात्वा तथेंद्रोपि दितेः पार्श्वमुपागतः।<br>
विहाय देवसदनं तां शुश्रूषुरवस्थितः५२।<br>
दितेश्छिद्रांतरप्रेप्सुरभवत्पाकशासनः।<br>
विपरीतोंतरव्यग्रः प्रसन्नवदतो बहिः५३।<br>
अजानन्निव तत्त्कार्यमात्मनश्शुभमाचरन्।<br>
ततो वर्षशतांते सा न्यूने तु दिवसैस्त्रिभिः५४।<br>
मेने कृतार्थमात्मानं प्रीत्या विस्मितमानसा।<br>
अकृत्वा पादयोः शौचं शयाना मुक्तमूर्धजा५५।<br>
निद्राभरसमाक्रांता दिवा परशिराः क्वचित्।<br>
ततस्तदंतरं लब्ध्वा प्रविश्यांतः शचीपतिः५६।<br>
वज्रेण सप्तधा चक्रे तं गर्भं त्रिदशाधिपः।<br>
ततः सप्त च ते जाताः कुमाराः सूर्यवर्चसः५७।<br>
रुदंतः सप्त ते बाला निषिद्धा दानवारिणा।<br>
भूयोपि रुदमानांस्तानेकैकान्सप्तधा हरिः५८।<br>
चिच्छेद वज्रहस्तो वै पुनः स्तूदरसंस्थितान्।<br>
एवमेकोनपंचाशद्भूत्वा ते रुरुदुर्भृशम्५९।<br>
इंद्रो निवारयामास मा रुदध्वं पुनःपुनः।<br>
ततः स चिंतयामास वितर्कमिति वृत्रहा६०।<br>
कर्मणः कस्य माहात्म्यात्पुनः संजीवितास्त्वमी।<br>
विदित्वा पुण्ययोगेन पौर्णमासीफलं त्विदम्६१।<br>
नूनमेतत्परिणतमथवा ब्रह्मपूजनात्।<br>
वज्रेणाभिहताः संतो न विनाशमुपाययुः६२।<br>
एकोप्यनेकतामाप यस्मादुदरगोपनम्।<br>
अवध्या नूनमेते वै तस्माद्देवा भवंत्विति६३।<br>
यस्मान्मा रुद इत्युक्ता रुदंतो गर्भसंभवाः।<br>
मरुतो नाम ते नाम्ना भवंतु सुखभागिनः६४।<br>
ततः प्रसाद्य देवेशः क्षमस्वेति दितिं पुनः।<br>
अर्थशास्त्रं समास्थाय मयैतद्दुष्कृतं कृतम्६५।<br>
कृत्वा मरुद्गणं देवैः समानममराधिपः।<br>
दितिं विमानमारोप्य ससुतामगमद्दिवम्६६।<br>
यज्ञभागभुजः सर्वे मरुतस्ते ततोभवन्।<br>
न जग्मुरैक्यमसुरैरतस्ते सुरवल्लभाः६७।<br>
भीष्म उवाच।<br>
आदिसर्गस्त्वया ब्रह्मन्कथितो विस्तरेण मे।<br>
प्रतिसर्गश्च यो येषामधिपांस्तान्वदस्व मे६८।<br>
पुलस्त्य उवाच।<br>
यदाभिषिक्तः सकलेपि राज्ये पृथुर्द्धरित्र्यामधिपो बभूव।<br>
तथौषधीनामधिपं चकार यज्ञव्रतानां तपसां च सोमम्६९।<br>
नक्षत्रताराद्विजवृक्षगुल्मलतावितानस्य च रुक्मगर्भम्।<br>
अपामधीशं वरुणं धनानां राज्ञां प्रभुं वैश्रवणं च तद्वत्७०।<br>
विष्णुं रवीणामधिपं वसूनामग्निं च लोकाधिपतिं चकार।<br>
प्रजापतीनामधिपं च दक्षं चकार शक्रं मरुतामधीशम्७१।<br>
दैत्याधिपानामथ दानवानां प्रह्लादमीशं च यमं पितॄणाम्।<br>
पिशाचरक्षःपशुभूतयक्षवेतालराजं ह्यथ शूलपाणिम्७२।<br>
प्रालेयशैलं च पतिं गिरीणामीशं समुद्रं सरितामधीशम्।<br>
गंधर्वविद्याधरकिन्नराणामीशं पुनश्चित्ररथं चकार७३।<br>
नागाधिपं वासुकिमुग्रवीर्यं सर्पाधिपं तक्षकमादिदेश।<br>
दिग्वारणानामधिपं चकार गजेंद्रमैरावणनामधेयम्७४।<br>
सुपर्णमीशं पततामथार्वतां राजानमुच्चैःश्रवसं चकार।<br>
सिंहं मृगाणां वृषभं गवां च प्लक्षं पुनः सर्ववनस्पतीनाम्७५।<br>
पितामहः पूर्वमथाभ्यषिंचदेतान्पुनः सर्वदिशाधिनाथान्।<br>
पूर्वेश दिक्पालमथाभ्यषिंचन्नाम्ना सुवर्माणमरातिकेतुं७६।<br>
ततोधिपं दक्षिणतश्चकार सर्वेश्वरं शंखपदाभिधानम्।<br>
सकेतुमंतं दिगधीशमीशं चकार पश्चाद्भुवनांडगर्भः७७।<br>
हिरण्यरोमाणमुदग्दिगीशं प्रजापतिं मेघसुतं चकार।<br>
अद्यापि कुर्वंति दिशामधीशाः सदा वहंतस्तु भुवोभिरक्षाम्७८।<br>
चतुर्भिरेतैः पृथुनामधेयो नृपोभिषिक्तः प्रथमः पृथिव्याम्।<br>
गतेंतरे चाक्षुषनामधेये वैवस्वतं चक्रुरिमं पृथिव्यां७९।<br>
गतेंतरे चाक्षुषनामधेये वैवस्वताख्ये च पुनः प्रवृत्ते।<br>
प्रजापतिः सोस्य चराचरस्य बभूव सूर्यान्वयजः सचिह्नः८०।<br>
पुलस्त्य उवाच।<br>
मन्वंतराणि सर्वाणि मनूनां चरितानि यत्।<br>
प्रमाणं चैव कल्पस्य तत्सृष्टिं च समासतः८१।<br>
एकचित्तः प्रसन्नात्मा शृणु कौरवनंदन।<br>
यामा नाम पुरा देवा आसन्स्वायंभुवांतरे८२।<br>
सप्तैव ऋषयः पूर्वं ये मरीच्यादयः स्मृताः।<br>
आग्नीध्रश्चाग्निबाहुश्च विभुः सवन एव च८३।<br>
ज्योतिष्मान्द्युतिमान्भव्यो मेधा मेधातिथिर्वसुः।<br>
स्वायंभुवस्यास्य मनोर्दशैते वंशवर्द्धनाः८४।<br>
प्रतिसर्गममी कृत्वा जग्मुस्ते परमं पदम्।<br>
एवं स्वायंभुवं प्रोक्तं स्वारोचिषमतः परम्८५।<br>
स्वारोचिषस्य तनयाश्चत्वारो देववर्चसः।<br>
नभोनभस्य प्रभृतिर्भावनः कीर्तिवर्द्धनः८६।<br>
दत्तोग्निश्च्यवनस्तंभः प्राणः कश्यप एव च।<br>
अर्वा बृहस्पतिश्चैव सप्त सप्तर्षयोभवन्८७।<br>
तदा देवाश्च तुषिताः स्मृता स्वारोचिषेंतरे।<br>
हवींद्रसुःकृतो मूर्तिरापो ज्योतिरथः स्मृतः८८।<br>
वसिष्ठस्य सुताः सप्त ये प्रजापतयस्तदा।<br>
द्वितीयमेतत्कथितं मन्वंतरमतः परं८९।<br>
अन्यच्चैव प्रवक्ष्यामि तथा मन्वंतरं शुभं।<br>
मनुर्नामौत्तमिस्तत्र दश पुत्रानजीजनत्९०।<br>
इषऊर्जस्तनूजश्च शुचिः शुक्रस्तथैव च।<br>
मधुश्च माधवश्चैव नभस्योथ नभस्तथा९१।<br>
सहः सहस्य एतेषामुत्तमः कीर्तिवर्द्धनः।<br>
भानवस्तत्र देवाः स्युरूर्जाः सप्तर्षयः स्मृताः९२।<br>
कौकभिण्डिः कुतुण्डश्च दाल्भ्यः शंखः प्रवाहितः।<br>
मितिश्च संमितिश्चैव सप्तैते योगवर्द्धनाः९३।<br>
मन्वंतरं चतुर्थं तु तामसं नाम विश्रुतं।<br>
कपिः पृथुस्तथैवाग्निरकपिः कविरेव च९४।<br>
तथैव जन्यधामानौ मुनयः सप्त नामतः।<br>
साध्या देवगणा ये च कथितास्तामसेंतरे९५।<br>
अकल्मषस्तपोधन्वी तपोमूलस्तपोधनः।<br>
तपोराशिस्तपस्यश्च सुतपस्यः परंतपः९६।<br>
तामसस्य सुताः सर्वे दशवंशविवर्द्धनाः।<br>
पंचमस्य मनोस्तद्वद्रैवतस्यांतरं शृणु९७।<br>
देवबाहुः सुबाहुश्च पर्ज्यन्यः समयोमुनिः।<br>
हिरण्यरोमा सप्ताश्वः सप्तैते ऋषयः स्मृताः९८।<br>
देवाश्च भूतरजसस्तथा प्रकृतयः स्मृताः।<br>
अवशस्तत्वदर्शी च वीतिमान्हव्यपः कपिः९९।<br>
मुक्तो निरुत्सुकः सत्वो निर्मोहोथ प्रकाशकः।<br>
धर्मवीर्यबलोपेता दशैते रेवतात्मजाः१०० 1.7.100।<br>
भृगुः सुधामा विरजः सहिष्णुर्नारदस्तथा।<br>
विवस्वान्कृतिनामा च सप्त सप्तर्षयोपरे१०१।<br>
चाक्षुषस्यांतरे देवा लेखानामपरिश्रुताः।<br>
विभवोथ पृथक्चानु कीर्तितास्त्रिदिवौकसः१०२।<br>
चाक्षुषस्यांतरे प्राप्ते देवानां पंचमो जनः।<br>
रुरुप्रभृतयस्तद्वच्चाक्षुषस्य सुता दश१०३।<br>
प्रोक्ताः स्वायंभुवे वंशे ये मया पूर्वमेव ते।<br>
अन्तरं चाक्षुषं चैव मया ते परिकीर्तितं१०४।<br>
सप्तमं च प्रवक्ष्यामि यद्वैवस्वतमुच्यते।<br>
अत्रिश्चैव वसिष्ठश्च कश्यपो गौतमस्तथा१०५।<br>
भारद्वाजस्तथा योगी विश्वामित्रः प्रतापवान्।<br>
जमदग्निश्च सप्तैते सांप्रतं ते महर्षयः१०६।<br>
कृत्वा धर्मव्यवस्थानं प्रयान्ति परमं पदं।<br>
सावर्ण्यस्य प्रवक्ष्यामि मनोर्भावि तथांतरं१०७।<br>
अश्वत्थामा शरद्वांश्च कौशिको गालवस्तथा।<br>
शतानंदः काश्यपश्च रामश्च ऋषय स्मृताः१०८।<br>
धृतिर्वरीयान्यवसुः सुवर्णो धृतिरेव च।<br>
वरिष्णुवीर्यः सुमतिर्वसुश्शुक्रश्च वीर्यवान्१०९।<br>
भविष्यस्यार्कसावर्णेर्मनोः पुत्राः प्रकीर्तिताः।<br>
रौच्यादयस्तथान्येपि मनवः संप्रकीर्तिताः११०।<br>
रुचेः प्रजापतेः पुत्रो रौच्यो नाम भविष्यति।<br>
मनुर्भूतिसुतस्तद्वद्भौत्यो नाम भविष्यति१११।<br>
ततस्तु मेरुसावर्णिर्ब्रह्मसुनुर्मनुः स्मृतः।<br>
ऋभुश्च ॠतुधामा च विष्वक्सेनो मनुस्तथा११२।<br>
अतीतानागताश्चैव मनवः परिकीर्तिताः।<br>
वर्षाणां युगसाहस्रमेभिर्व्याप्तं नराधिप११३।<br>
स्वेस्वेन्तरे सर्वमिदं समुत्पाद्य चराचरं।<br>
कल्पक्षये निवृत्ते तु मुच्यंते ब्रह्मणा सह११४।<br>
अमीयुगसहस्रान्ते विनश्यन्ति पुनःपुनः।<br>
ब्रह्माद्या विष्णुसायुज्यं ततो यास्यंति वै नृप११५।<br>
