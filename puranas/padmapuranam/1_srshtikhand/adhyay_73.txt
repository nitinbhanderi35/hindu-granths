व्यास उवाच-<br>
ततो वृत्रो महातेजा दैत्यानां प्रवरो युधि।<br>
दिग्गजाढ्यं गजारूढः प्राद्रवद्बलसूदनम्१।<br>
आगच्छंतं ततो वृत्रं शरैः कालानलप्रभैः।<br>
विव्याध सर्वगात्रेषु द्विरदस्थो महाहवे२।<br>
ततो वृत्रस्तु शीर्षं च जिष्णोरेव पतत्रिणा।<br>
विव्याध सहसा तेन स चचाल महाबलः३।<br>
आत्मानं च समाश्वास्य धनुरुद्यम्य वीर्यवान्।<br>
ववर्ष शरवर्षेण तस्य दैत्यस्य विग्रहे४।<br>
शरांश्छित्वा बिभेदाशु शरैराशीविषोपमैः।<br>
शतक्रतुं महावीर्यः सर्वदेवाधिपं युधि५।<br>
ततः शरसहस्रैस्तु दैत्यं विव्याध देवराट्।<br>
परस्परं शरा यांति यथा सप्ताश्व रश्मयः६।<br>
एवं शरसहस्रैस्तु बिभिदाते परस्परम्।<br>
मनोजवसमाः शीघ्रा गाढाः शिखरिणो यथा७।<br>
बडवानलसंस्पर्शाः खगा वज्रारभेदकाः।<br>
तयोर्धनुष्मतोर्युद्धे शरास्तुल्यगुणान्विताः८।<br>
एवं क्रमेण युद्धे च अहोरात्रमवर्तत।<br>
महेंद्रो द्विरदं तस्य शूलेनैव जघान ह९।<br>
स निपत्य महीपृष्ठे लाघवात्स्वरथं ययौ।<br>
रथस्थस्तस्य देवस्य शक्त्या चैरावणं दृढम्१०।<br>
बिभेद लाघवेनाशु वज्रेणेव महागिरिं।<br>
शुशुभे कंपमानस्तु सेंद्रः स च महागजः११।<br>
ततः शक्तिं समादाय आविध्य मघवाऽसुरम्।<br>
बिभेदोरसि दैत्यस्य स पपात रथोपरि१२।<br>
क्षणात्संज्ञां समालंब्य स विनद्य पतत्त्रिणा।<br>
बिभेद समरे शक्रं स ततः कश्मलं गतः१३।<br>
इंद्रः संज्ञां पुनः प्राप्य जघान विशिखैः शितैः।<br>
शतकोटिसमैर्बाणैरर्दितो व्यथयान्वितः१४।<br>
ततो वृत्रो महाशूलं प्राक्षिपन्निर्जरेश्वरे।<br>
शांभवास्त्रेण देवेशो वैष्णवास्त्रं मुमोच ह१५।<br>
उभयोरंबरे चास्त्रे वह्निकूटसमप्रभे।<br>
अन्योन्यं जघ्नतुस्तत्र स्फुलिगानि विमुंचती१६।<br>
स्पर्शने च स्फुलिंगानामुभयोः सेनयोर्भटाः।<br>
न शक्ताः संमुखे स्थातुं शलभा ज्वलने यथा१७।<br>
दग्धाः पेतुः पृथिव्यां च दिशस्सर्वाः प्रदुद्रुवुः।<br>
देवदानवयोर्वीराः शून्यस्तत्राभवद्रणः१८।<br>
अस्त्रं निरस्तकं दृष्ट्वा स दैत्यः क्रोधमूर्च्छितः।<br>
मायया शैलसंदोहमस्त्रं शक्रे मुमोच ह१९।<br>
बाणौघैः शैलसंघातं प्रचिच्छेद रणे हरिः।<br>
अघोरं प्रासृजद्दैत्यः पुरुहूते महाबले२०।<br>
कोटिकोटिसहस्राणि जंतूनां प्रवराणि च।<br>
सिंहशार्दूलभल्लूक वृक व्याघ्र महागजाः२१।<br>
दंदशूकादयः सत्वाः प्रधावंति सुरेश्वरं।<br>
क्षुरप्रैरर्धचंद्रैश्च भल्लैः शिलीमुखैस्तथा२२।<br>
असंप्राप्तान्प्रचिच्छेद मघवा परवीरहा।<br>
ततो वृत्रो महाबाहुर्धनुरुद्यम्य वीर्यवान्२३।<br>
बिभेद शरसाहस्रैर्वज्रकल्पैः शतक्रतुं।<br>
छित्वा क्षुरप्रैश्शक्रश्च धनुस्तस्य चकर्त च२४।<br>
सूतं चाश्वान्पृथिव्यां च पातयामास तत्क्षणात्।<br>
सकंटकांगदां भीमां संपूज्यासुरसत्तमः२५।<br>
जघान पद्मिनः शीर्षे मोहाद्दंती क्षितिं ययौ।<br>
सगदः सर्वदेवेशो धरणीं समुपस्थितः२६।<br>
ततस्तयोर्गदायुद्धमवर्तत मुहुर्मुहुः।<br>
तयोः प्रहरतोः शब्दो गदापातोद्भवो ध्रुवं२७।<br>
आवर्तं परिवर्तं च चक्रतुस्तौ पुनः पुनः।<br>
अध ऊर्ध्वं प्रहारं च पार्श्वयोरतिभीषणं२८।<br>
बभूवैवं तयोर्युद्धं लोकालोकभयंकरं।<br>
दृष्ट्वा देवगणाः सिद्धा दानवा विस्मयं गताः२९।<br>
युद्ध्यमानौ तु तौ वीरौ मृत्युसंशयमागतौ।<br>
देवदानववीराश्च द्रष्टुं नैव तदीशिरे३०।<br>
ईशब्रह्मादयः खे तु स्थिता द्रष्टुं तदद्भुतं।<br>
तयोर्हुंकारशब्देन गदापातस्वनेन च३१।<br>
ऊर्ध्वोर्ध्वमगमच्छब्दो ह्यशनेश्चोपजायते।<br>
भग्ने गदे द्वयोरेव करः संपुटितस्तयोः३२।<br>
एवं चैवार्धयामेन तयोरस्त्रे निपेततुः।<br>
एतस्मिंन्नन्तरे वीरौ खड्गचर्मधरौ तदा३३।<br>
प्रतियोद्धुं महाघोरमाहवे संप्रचेरतुः।<br>
निस्त्रिंशौ विद्युदुल्काभौ तयोर्गात्रे च चर्मणी३४।<br>
दृश्येते सर्वलोकैश्च लाघवं विस्मयं गतैः।<br>
चिच्छिदाते तयोरेव चर्मणी बहुवर्णके३५।<br>
भीष्मकं बलयुद्धं च तयोरेवं प्रवर्तते।<br>
मंडलं चक्रधन्वं च लाघवं च परिप्लुतं३६।<br>
वृत्रवासवयोर्युद्धं वृत्रवासवयोरिव।<br>
केशान्वृत्रस्य उत्प्लुत्य संप्रधृत्यासिना द्रुतं३७।<br>
शिरश्चिच्छेद सहसा मघवा रणमूर्धनि।<br>
जयशब्दस्ततस्त्वासीद्देवानां च समंततः३८।<br>
प्रोत्फुल्लहृदया देवा मघवंतमपूजयन्।<br>
देवदुंदुभयो नेदुर्ननृतुश्चाप्सरोगणाः३९।<br>
गीतं गायंति गंधर्वा मुनयः स्तुतिपाठकाः।<br>
भीताः पलायिताः सर्वे दैत्यास्त्यक्तायुधा दिशः४०।<br>
इति श्रीपाद्मपुराणे प्रथमे सृष्टिखंडे वृत्रासुरवधोनाम त्रिसप्ततितमोऽध्यायः७३।<br>
<br>
