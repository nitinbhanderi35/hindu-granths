वैशंपायन उवाच-।<br>
उद्भवं लोहितांगस्य संतोषं तु जनेषु च।<br>
प्रभावं वैभवं तेजः श्रोतुमिच्छामि तत्त्वतः१।<br>
व्यास उवाच-।<br>
हरांशसंभवो देवः कुजातः पृथिवीसुतः।<br>
सत्त्वस्थस्सत्वसंपूर्णश्शूरः शक्तिधरो भुवि२।<br>
तीक्ष्णः क्रूरग्रहो देवो लोहितांगः प्रतापवान्।<br>
कुमारो रूपसंपन्नो विद्युत्पातमयः प्रभुः३।<br>
अनेन भर्जिता दैत्याः क्रव्यादाय सुरद्विषः।<br>
दशायोगाच्च मनुजा उद्भिज्जाः पशुपक्षिणः४।<br>
वैशंपायन उवाच-।<br>
शंभोरेष कथं जातः कथं जातो महीसुतः।<br>
ग्रहो देवः कथं क्रूर एतदिच्छामि वेदितुम्५।<br>
कथमस्य भवेत्तुष्टिः सर्वलोकेषु सर्वदा।<br>
गुरो मय्याप्तभावे तु वद निस्संशयं मुखात्६।<br>
व्यास उवाच-।<br>
हिरण्याक्षकुले धीमानसुराणां च पार्थिवः।<br>
अंधकेति समाख्यातो दैत्यः सर्वसुरांतकृत्७।<br>
जातो विष्णुवरादेव जातो विष्णुपराक्रमः।<br>
तेनैव निर्जिता देवास्सेन्द्राः क्रतुभुजः क्रमात्८।<br>
ततो देवा विधिं गत्वा वचनं चेदमब्रुवन्।<br>
अन्धकेनैव चास्माकं हृतं राज्यं सुखं मखः९।<br>
तस्मात्तस्य वधोपाय उच्यतां तद्विधीयताम्।<br>
अथ धाताऽब्रवीद्वाक्यं देवानस्य च नैधनम्१०।<br>
नास्ति विष्णुवरादेव पीयूषस्य च भक्षणात्।<br>
किंतु तस्यासुरत्वस्य यथा परिभवो ध्रुवम्११।<br>
कुर्वे लोकहितार्थाय श्रद्धां कामसमन्विताम्।<br>
विचिकित्सा तु तत्रैव सर्वास्त्रीरतिगच्छति१२।<br>
त्यक्त्वैकां पार्वतीं दुर्गां न तस्य मानसं स्थिरम्।<br>
ततः क्रुद्धो जगत्स्वामी तं च वैरूप्यतां नयेत्१३।<br>
ततोऽसुरत्वं संत्यज्य गणस्तस्य भविष्यति।<br>
एवमुक्त्वा प्रजाध्यक्षः श्रद्धां कामसमन्विताम्१४।<br>
विचिकित्सां स्वमायां च प्रेषयामास तं प्रति।<br>
ततो विचेष्टितः कामाद्योषान्वेषणतत्परः१५।<br>
स्वदारान्परयोषां च नापश्यद्विचिकित्सया।<br>
ततो मायाप्रयुक्तोसौ त्रैलोक्यं विचचार ह१६।<br>
दृष्टं च हिमवत्पृष्ठे स्त्रीरत्नं चातिशोभनं।<br>
दृष्ट्वा च पार्वतीं दैत्यः कामस्य वशगोऽभवत्१७।<br>
ज्ञानलोपात्ततो दुर्गां ग्रहीतुं तां स चेच्छति।<br>
उमा च कोटवीरूपं कृत्वा देहस्य चात्मनः१८।<br>
ईश्वरस्यांतिकस्था च ग्रहीतुं तां ससार सः।<br>
ततः कामविचेताश्च उन्मत्तीकृतचेतनः१९।<br>
न जहाति शिवां धात्रीं पार्वतीं दैत्यपुंगवः।<br>
ततो ध्यानात्समागम्य मिलितः पार्वतीं धवः२०।<br>
दृष्ट्वा तं च स दैत्येन्द्रः प्रगतस्तु स्वमालयम्।<br>
सज्जीकृत्य स्वयोधांश्च शंभुं जेतुं समुत्सुकः२१।<br>
गौरीमेव समानेतुं काममोहादचेतनः।<br>
एतच्छ्रुत्वा तु त्रिदशा गत्वा तं नंदिनेरिताः२२।<br>
अकुर्वंश्च महद्युद्धं घोरं लोकभयंकरम्।<br>
दैत्यान्रणे मृतांस्तत्र दैत्याचार्यो ह्यजीवयत्२३।<br>
एतद्वृत्तं तु कैलासे सर्वे चैव न्यवेदयन्।<br>
क्रोधाच्छंभुस्तदा वाक्यं नंदिनं निजगाद ह२४।<br>
गच्छ दैत्यालयं वीर द्रुतमेव ममाज्ञया।<br>
पश्यतां सर्वदैत्यानां दैत्येंद्रस्य च संसदि२५।<br>
गृहीत्वा चिकुरेऽत्यर्थं भार्गवं तं दुरात्मकम्।<br>
लब्ध्वा चास्मत्सकाशं वै विह्वलं चानय क्षणात्२६।<br>
ततो नंदीश्वरः श्रीमान्पार्वतीपतिनेरितः।<br>
काव्यं तं कुंतले धृत्वा दैत्यानां पुरतो बलात्२७।<br>
आनयंतं च तं दैत्या जघ्नुः प्रहरणैः शरैः।<br>
न शेकुस्ते रुजां कर्तुं नंदिनो बलशालिनः२८।<br>
देवानामग्रतो नंदी गृहीत्वा तं च कुंतले।<br>
हरस्य पुरतो हृष्टः सह तेन समाययौ२९।<br>
गृहीत्वा भार्गवं शंभुरसुराणां गुरुं रुषा।<br>
अगिलद्रौद्रमूर्तोऽसौ कालांतकसमः प्रभुः३०।<br>
ततो दैत्यपतिः क्रुद्धः सर्वसैन्यवृतो बली।<br>
दुद्राव शंकरं तत्र घोरैः प्रहरणादिभिः३१।<br>
त्रिदशाश्च तथा क्रुद्धास्ततो विद्याधरादयः।<br>
प्रययुः समरं तत्र दैत्यानां च भृशं रुषा३२।<br>
एतस्मिन्नंतरे घोरं युद्धं भीष्मं समुत्थितम्।<br>
देवदानवयोरेवं सर्वलोकभयंकरम्३३।<br>
ततः प्रत्ययितास्त्रैश्च देवा निघ्नंति दानवान्।<br>
दनुजा निर्जरांस्तत्र विनिघ्नंति महाहवे३४।<br>
शातकुंभमयाङ्गैस्ते शरैर्वज्रसमानकैः।<br>
बिभिदू रत्नपुंखैश्च परस्परजयैषिणः३५।<br>
दीपयंति भृशं कांतैस्तद्गात्राणि नभांसि च।<br>
वीर्यवंतो महादैत्या न मोघैरस्त्रसंचयैः३६।<br>
हत्वा च पातयामासुः काश्यपाः सुरसत्तमाः।<br>
जगद्व्याप्तं महासैन्यं बलायुधसुसंवृतम्३७।<br>
नीतं क्षयं सुरैः सर्वैः शस्त्रैः प्रत्ययितैः क्षणात्।<br>
स्वयं च युध्यमानेन महादेवेन यत्नतः३८।<br>
शूलोद्धृतोपि सुचिरमविनष्टोऽथ नम्रधीः।<br>
अन्धको गणतां नीत्वा कृतो भृंगीरिटिर्द्विज३९।<br>
ततो देवान्समाभाष्य शुक्रमुद्गीर्णवान्शिवः।<br>
भूमौ निपतितो गर्भस्ततो भौम इति स्मृतः४०।<br>
शुक्रश्शिवं समाभाष्य गतो दैत्यान्मुदान्वितः।<br>
एवं भौमस्समुत्पन्नो हरांशो भूसमुद्भवः४१।<br>
तस्य पूजा चतुर्थ्यां तु भौमवारे च सुव्रतैः।<br>
दशाद्यरिष्टे च तथा गोचरेऽनिष्टराशिगे४२।<br>
त्रिकोणे मंडले चैव रक्तपुष्पानुलेपनैः।<br>
एवं वै पूजितो भौमः प्रयच्छति मतिं धनम्४३।<br>
पुत्रान्सुखंयशश्चैवकिंभूयःश्रोतुमिच्छसि।<br>
व्यास उवाच-।<br>
एतद्वः कथितं शिष्या धर्माख्यानं शुभावहम्४४।<br>
यच्छ्रुत्वा न पुनर्भूयो जायते म्रियतेपि वा।<br>
द्विजातीनां पुण्यदं च संसेव्यं च शुभेप्सुभिः४५।<br>
यथासुखं च गच्छध्वं कृतकृत्या ममाज्ञया।<br>
ब्रह्मोवाच-।<br>
एवं विश्राव्य भगवान्व्यासः सत्यवतीसुतः४६।<br>
निर्णीय धर्मं विविधं शम्याप्रासमगात्सुत।<br>
त्वमपि श्रद्धया वत्स ज्ञात्वा तत्त्वं यथासुखम्४७।<br>
विहरस्व यथाकालं गायमानो हरिं मुदा।<br>
लोकान्धर्मं चोपदिशन्प्रीणयन्जगतां गुरुम्४८।<br>
पुलस्त्य उवाच-।<br>
इत्युक्तः प्रययौ भूप नारदो गंधमादनम्।<br>
नारायणं मुनिवरं द्रष्टुं बदरिकाश्रमे४९।<br>
इति श्रीपाद्मपुराणे प्रथमे सृष्टिखंडे भौमोत्पत्तिपूजनं नामैकाशीतितमोऽध्यायः८१।<br>
।<br>
