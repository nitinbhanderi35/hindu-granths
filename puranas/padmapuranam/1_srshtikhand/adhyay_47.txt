नारद उवाच-।<br>
तव प्रसादतो ज्ञातो विप्रः पुण्यतमश्च यः।<br>
यथा जानामि देवेश क्रियया ब्राह्मणाधमम्१।<br>
ब्रूहि शीघ्रं सुरश्रेष्ठ यदि प्रीतिं मयीच्छसि।<br>
ब्रह्मोवाच-।<br>
स्नानैर्दशविधैर्मुक्तस्तथैव तर्पणादिभिः२।<br>
संध्यासंयमहीनश्च स एव ब्राह्मणाधमः।<br>
देवपूजाव्रतैर्मुक्तो वेदविद्यादिभिस्तथा३।<br>
सत्यशौचादिभिश्चैव योगज्ञानाग्नितर्पणैः।<br>
पंचस्नानानानि विप्राणां कीर्तितानि महर्षिभिः४।<br>
आग्नेयं वारुणं ब्राह्मं वायव्यं दिव्यमेव च।<br>
आग्नेयं भस्मना स्नानमद्भिर्वारुणमुच्यते५।<br>
आपोहिष्ठेति वै ब्राह्मं वायव्यं गोरजः स्मृतम्।<br>
अद्भिरातपवर्षाभिर्दिव्यं स्नानमुदाहृतम्६।<br>
एतैस्तु मंत्रतः स्नानात्तीर्थानां फलमाप्नुयात्।<br>
तुलसीपत्रसंलग्नं सालग्रामशिलांबु च ७।<br>
गवां शृंगोदकं चैव विप्रपादोदकं च यत्।<br>
गुरूणामेव मुख्यानां पूतात्पूतमिति स्मृतिः८।<br>
त्याग तीर्थादिभिर्यज्ञैर्व्रतहोमादिभिस्तथा।<br>
यत्फलं लभते धीरः स्नानैरेतैस्तु तत्फलम्९।<br>
तर्पणैश्च विनिर्मुक्तः पितॄणामेव नित्यशः।<br>
पितृहा नरकं याति संध्याहीनस्तु विप्रहा१०।<br>
मंत्रव्रतविहीनश्च वेदविद्यागुणैरपि।<br>
यज्ञदानादिभिर्मुक्तो ब्राह्मणश्चाधमाधमः११।<br>
यज्ञार्थका देवलका नाक्षत्रा ग्रामयाजकाः।<br>
परदाररता नित्यं पंचैते ब्राह्मणाधमाः१२।<br>
मंत्रसंस्कारहीनाश्च शुचिसंयमवर्जिताः।<br>
मोघाशिनो दुरात्मानो ब्राह्मणाश्चाधमाधमाः१३।<br>
अपि स्तेयरता मूढाः सर्वधर्मविवर्जिताः।<br>
उन्मार्गगामिनो नित्यं ब्राह्मणाश्चाधमाधमाः१४।<br>
श्राद्धादिकर्मरहिता गुरुसेवाविवर्जिताः।<br>
अमंत्रा भिन्नमर्यादा एते सर्वाधमाधमाः१५।<br>
असंभाष्या इमे दुष्टास्सर्वे निरयगामिनः।<br>
अमेध्यास्ते दुराचारा अपूज्याश्च समंततः१६।<br>
खड्गोपजीविकाः प्रेष्या गोवाहनरता द्विजाः।<br>
कारुवृत्युपजीवाश्च गणवार्द्धषिकाश्च ये१७।<br>
बालापण्याभिचाराश्च अंत्यजाश्रयमाश्रिताः।<br>
कृतघ्नाश्च गुरुघ्नाश्च एते सर्वाधमाः स्मृताः१८।<br>
ये चैवान्ये हताचाराः पाषंडा धर्मनिंदकाः।<br>
दूषकादेव भेदानामेते ब्रह्मद्विषो द्विजाः१९।<br>
तथापि ब्राह्मणश्चैव न हंतव्यः कदाचन।<br>
एनं हत्वा द्विजश्रेष्ठ ब्रह्महा पुरुषो भवेत्२०।<br>
अंत्यजातिषु म्लेच्छेषु तथा चांडालजातिषु।<br>
पतितो वान्नयोनिभ्यां न हंतव्यः कथंचन२१।<br>
सर्वजातिस्त्रियं गत्वा सर्वाभक्ष्यस्य भक्षणात्।<br>
द्विजत्वं न विनश्येत पुण्याद्विप्रो भवेत्पुनः२२।<br>
नारद उवाच-।<br>
ईदृशं दुष्कृतं कृत्वा पश्चात्पुण्यं समाचरेत्।<br>
कां गतिं यात्यसौ विप्रः सर्वलोकपितामह२३।<br>
ब्रह्मोवाच-।<br>
कृत्वा सर्वाणि पापानि पश्चाद्यस्तु जितेंद्रियः।<br>
मुच्यते सर्वपापेभ्यः पुनर्ब्रह्मत्वमर्हति२४।<br>
शृणु पुत्र कथां रम्यां विचित्रां च पुरातनीम्।<br>
कस्यचिद्ब्राह्मणस्यापि यौवनाढ्यः सुतोऽभवत्२५।<br>
ततो यौवनसंपत्तेर्मोहाच्च पूर्वकर्मणः।<br>
चांडालीमगमत्सद्यस्तस्याः प्रियतरोऽभवत्२६।<br>
तस्यामुत्पादितास्तेन पुत्रा दुहितरस्तथा।<br>
स्वकुटुंबं परित्यज्य गृहे तस्याश्चिरं स्थितः२७।<br>
अन्या भक्ष्यं न चाश्नाति घृणया च सुरां त्यजेत्।<br>
तमुवाच सदा सा च भक्षयान्यतरां सुराम्२८।<br>
तामुवाच तदा शौचं गदितुं नार्हसि प्रिये।<br>
उत्कारो जायते तस्याः श्रवणात्सततं मम२९।<br>
एकदा स मृगान्वेषात्श्रांतः सुप्तो गृहे दिवा।<br>
गृहीत्वा सा सुरां तस्य हसित्वा च मुखे ददौ३०।<br>
ततो विप्रमुखादग्निः प्रजज्वाल समंततः।<br>
ज्वाला तु सकुटुबांतामदहच्च गृहं वसु३१।<br>
हाहा कृत्वा समुत्थाय विललाप तदा द्विजः।<br>
विलापांते च जिज्ञासा समारब्धा च तेन हि३२।<br>
कुतश्चाग्निः समुद्भूतो गृहे दाहः कथं मम।<br>
ततः खे तमुवाचेदं तेजस्ते ब्राह्मणस्य च३३।<br>
कथिते तद्यथावृत्ते ब्राह्मणो विस्मयं गतः।<br>
विमृश्यार्थमुवाचेदं पुनः खेऽस्य हितं वचः३४।<br>
विप्रणष्टं सुतेजस्ते तस्माद्धर्मचरो भव।<br>
ततो मुनिवरान्गत्वा पप्रच्छात्महितं द्विजः३५।<br>
तमूचुर्मुनयः सर्वे दानधर्मं समाचर।<br>
ऋषय ऊचुः-।<br>
पूयंते सर्वपापेभ्यो ब्राह्मणानि यमैर्व्रतैः३६।<br>
नियमान्शास्त्रदृष्टांश्च पूतत्वार्थमुपाचर।<br>
चांद्रायणांश्च कृच्छ्रांश्च तप्तकृच्छ्रान्पुनः पुनः३७।<br>
प्राजापत्यांश्च दिव्यांश्च दोषशोषाय सत्वरम्।<br>
गच्छ तीर्थानि पूतानि गोविंदाराधनं कुरु३८।<br>
क्षयमेष्यंति पापानि न चिरेण समंततः।<br>
पुण्यतीर्थप्रभावाच्च गोविंदस्य प्रभावतः३९।<br>
क्षयमेष्यंति पापानि ब्रह्मत्वं प्राप्स्यते भवान्।<br>
शृणु तात यथावृत्तं कथयामः पुरातनम्४०।<br>
आहारार्थी पुरा वत्स गरुडो विनतासुतः।<br>
पतंगोपि बहिः साक्षादंडान्निस्सृत्य शावकः४१।<br>
क्षुधार्थी मातरं प्राह भक्ष्यं मे दीयतामिति।<br>
ततः पर्वतसंकाशं गरुडं च महाबलम्४२।<br>
दृष्ट्वा माता महाभागा तनयं हृष्टमानसा।<br>
क्षुधां ते बाधितुं पुत्र न शक्नोमि समंततः४३।<br>
तव तातस्तपस्तेपे लौहित्यस्योत्तरे तटे।<br>
कश्यपो नाम धर्मात्मा साक्षाल्लोकपितामहः४४।<br>
तत्र गच्छस्व पितरं पृच्छ कामं यथा तव।<br>
अस्योपदेशतस्तात क्षुधा ते शममेष्यति४५।<br>
ततो मातुर्वचः श्रुत्वा वैनतेयो महाबलः।<br>
अगमत्पितुरभ्याशं समुहूर्तान्मनोजवः४६।<br>
दृष्ट्वा तातं मुनिश्रेष्ठं ज्वलंतमिव पावकम्।<br>
प्रणम्य शिरसा वाक्यमुवाच पितरं खगः४७।<br>
भक्षार्थी समनुप्राप्तः सुतोहं ते महात्मनः।<br>
क्षुधया पीडितो नाथ भक्ष्यं मे दीयतां प्रभो४८।<br>
ततो ध्यानं समालभ्य ज्ञात्वा तं विनतासुतं।<br>
पुत्रस्नेहाद्वचश्चेदं प्रोवाच मुनिसत्तमः४९।<br>
अनेकशतसाहस्रा निषादाः सरितांपतेः।<br>
तीरे तिष्ठंति पापिष्ठास्तान्संभक्ष्य सुखी भव1.47.५०।<br>
तीर्थमुत्सादयंति स्म तीर्थकाका दुरासदाः।<br>
विना विप्रं निषादेषु भक्षय त्वमलक्षितं५१।<br>
इत्युक्तः प्रययौ पक्षी भक्षयामास तांस्ततः।<br>
अलक्ष्यभावो विप्रोपि गिलितस्तेन पक्षिणा५२।<br>
स तस्य गलके गाढं लालगीति द्विजस्तदा।<br>
वमितुं गिलितुं चापि न शशाक द्विजोत्तमः५३।<br>
गत्वाथ पितरं प्राह किमेतदिति मे पितः।<br>
लग्नं मे गलके सत्वं प्रतिकर्तुं न शक्नुयां५४।<br>
तस्य तद्वचनं श्रुत्वा कश्यपस्तमुवाच ह।<br>
मयोक्तं ते पुरा वत्स ब्राह्मणोयं न बुध्यसे५५।<br>
इत्युक्त्वा च मुनिर्धीमान्द्विजं प्राह स धार्मिकः।<br>
आगच्छ त्वं ममासन्नं हितं ते प्रवदाम्यहं५६।<br>
तमुवाच तदा विप्रः कश्यपं मुनिपुंगवम्।<br>
ममैते सुहृदो नित्यं सर्वे संबंधिनः प्रियाः५७।<br>
श्वशुराः स्यालकाश्चाप्तास्सबालाश्च तथापरे।<br>
एतैः सह प्रयास्यामि निरयं चापि वा शिवम्५८।<br>
तस्य तद्वचनं श्रुत्वा विस्मितः कश्यपोऽब्रवीत्।<br>
द्विजानां च कुले जातश्चांडालैः पतितो भवान्५९।<br>
पुरुषास्ते प्रतिष्ठंते घोरे च निरये ध्रुवम्।<br>
चिराय निष्कृतिस्तेषां नैवास्तीह कथंचन६०।<br>
सर्वांश्चैव दुराचारांश्चांडालान्पापकारिणः।<br>
दोषांस्त्यक्त्वा नरः पश्चात्सुखी भवति नान्यथा६१।<br>
अज्ञानाद्यदि वा मोहात्कृत्वा पापं सुदारुणं।<br>
ततो धर्मं चरेद्यस्तु स गच्छेत्परमां गतिं६२।<br>
पापकृन्न चरेद्धर्मं पापे कुर्यान्मतिं पुनः।<br>
शिलानावं यथारूढः सागरे संनिमज्जति६३।<br>
कृत्वा सर्वाणि पापानि तथा दुर्गतिसंचयं।<br>
उपशांतो भवेत्पश्चात्तं दोषं शमयिष्यति६४।<br>
तमुवाच महाप्राज्ञं द्विजं मुनिवरोत्तमम्।<br>
यदिमां न जहातीह खगः सर्वांश्च बांधवान्६५।<br>
ततः प्राणं च त्यक्ष्यामि खगे मर्मावघातिनि।<br>
नोचेत्त्यजतु मे बंधून्प्रतिज्ञा मे दृढात्मनः६६।<br>
ततस्तार्क्ष्यमुवाचेदं मुनि र्ब्रह्मवधे भयात्।<br>
उद्वमैतान्सविप्रांश्च म्लेछानेतान्समंततः६७।<br>
वनेषु पर्वतान्तेषु दिक्षु तान्पतगेश्वर।<br>
उद्ववाम ततः शीघ्रं दोषज्ञः पितुराज्ञया६८।<br>
ततः सर्वेऽभवन्व्यक्ता अकेशाः श्मश्रुवर्जिताः।<br>
यवना भोजनप्रीताः किंचिच्छ्मश्रुयुताश्च ये६९।<br>
अग्नौ च नग्नकाः पापा दक्षिणस्यामवाचकाः।<br>
घोराः प्राणिवधे प्रीता दुरात्मानो गवाशिनः७०।<br>
नैर्ऋते कुवदाः पापा गोब्राह्मणवधोद्यताः।<br>
खर्पराः पश्चिमे पूर्वे निवसंति च दारुणाः७१।<br>
वायव्यां च तुरुष्काश्च श्मश्रुपूर्णा गवाशिनः।<br>
अश्वपृष्ठसमारूढाः प्रयुद्धेष्वनिवर्तिनः७२।<br>
उत्तरस्यां च गिरयो म्लेच्छाः पर्वतवासिनः।<br>
सर्वभक्षा दुराचाराः वधबंधरताः किल७३।<br>
ऐशान्यां निरयास्संति कर्तॄणां वृक्षवासिनः।<br>
एते म्लेच्छा स्थिता दिक्षु घोरास्ते शस्त्रपाणयः७४।<br>
येषां च स्पर्शमात्रेण सचेलो जलमाविशेत्।<br>
एतेषां च कलौ देशेप्यकाले धर्मवर्जिते७५।<br>
संस्पर्शं च प्रकुर्वंति वित्तलोभात्समंततः।<br>
म्लेच्छांस्तान्मोचयित्वा तु क्षुधया परिपीडितः७६।<br>
पुनराह द्विजस्तात क्षुधा मे बाधतेतराम्।<br>
अवदद्गरुडं तत्र कश्यपः कृपया द्रुतम्७७।<br>
तिष्ठंतौ विपुलौ तत्र जिघांसू गजकच्छपौ।<br>
अप्रमेयौ महासत्वौ सागरस्यैकदेशतः७८।<br>
तावप्सु च द्रुतं वत्स क्षुधां ते वारयिष्यतः।<br>
स पितुर्वचनं श्रुत्वा तत्र गत्वाभिपद्य तौ७९।<br>
नखैर्भित्वा कूर्मगजौ महासत्वौ महाजवः।<br>
खमुत्पपात तौ धृत्वा विद्युद्वेगो महाबलः८०।<br>
आधारतां न गच्छंति नगाश्च मंदरादयः।<br>
ततो योजनलक्षे द्वे गत्वा मारुतरंहसा८१।<br>
महत्यां जंबुशाखायां निपपात महाबलः।<br>
भग्ना सा सहसा शाखा तां पतंतीं खगेश्वरः८२।<br>
गोब्राह्मणवधाद्भीतो दधार तरसा बली।<br>
धृत्वा तां रुचिरं वेगाद्द्रवंतं खे महाबलम्८३।<br>
गत्वा विष्णुरुवाचेदं नररूपधरो हरिः।<br>
कस्त्वं भ्रमसि चाकाशे किमर्थं पतगेश्वर८४।<br>
विधृत्य महतीं शाखां महांतौ गजकच्छपौ।<br>
तमुवाच द्विजस्तस्मिन्नररूपधरं हरिम्८५।<br>
गरुडोहं महाबाहो खगरूपः स्वकर्मणा।<br>
कश्यपस्य मुनेस्सूनुर्विनतागर्भसंभवः८६।<br>
पश्यैतौ च महासत्वौ भक्षणार्थं मया धृतौ।<br>
न धरा च ममाधारो न वृक्षा न च पर्वताः८७।<br>
अनेकयोजनान्यूर्ध्वं दृष्ट्वा जंबूमहीरुहम्।<br>
अपतंतस्य शाखायां सहेमौ परिभक्षितुं८८।<br>
भग्ना सा सहसा शाखा तां च धृत्वा भ्रमाम्यहम्।<br>
कोटिकोटिसहस्राणां ब्राह्मणानां गवां वधात्८९।<br>
भयं तत्र विषादो मे सहसा प्राविशद्बुध।<br>
किं करोमि कथं यामि को मे वेगं सहिष्यति९०।<br>
इत्युक्ते पतगश्रेष्ठं प्रोवाचेदं हरिस्तदा।<br>
अस्मद्बाहुं समारुह्य भक्षेमौ गजकच्छपौ९१।<br>
गरुड उवाच-।<br>
ममाधारं न गच्छंति सागराश्च नगोत्तमाः।<br>
अथ चैवं महासत्वं कथं त्वं धारयिष्यसि९२।<br>
ऋते नारायणादन्यः को मां धारयितुं क्षमः।<br>
त्रैलोक्ये कः पुमांस्तिष्ठेद्यो वेगं मे सहिष्यति९३।<br>
हरिरुवाच-।<br>
स्वकार्यमुद्धरेत्प्राज्ञः स्वकार्यं कुरु सांप्रतम्।<br>
कृत्वा कार्यं खगश्रेष्ठ विजानीषे च मां ध्रुवम्९४।<br>
महासत्वं च तं दृष्ट्वा विमृश्य मनसा खगः।<br>
एवमस्त्विति चोक्त्वा स पपात ह महाभुजे९५।<br>
न चचाल भुजस्तस्य सन्निपाते खगेशितुः।<br>
तत्र स्थित्वा स तां शाखां मुमोच पर्वतालये९६।<br>
शाखापतनमात्रेण सचराचरकानना।<br>
चचाल वसुधा चैव सागराः प्रचकंपिरे९७।<br>
ततश्च खादितौ सत्त्वौ सहसा गजकच्छपौ।<br>
तृप्तिं न प्राप्तवान्सोपि क्षुधा तस्य न शाम्यति९८।<br>
एतज्ज्ञात्वा तु गोविंदस्तमुवाच खगेश्वरम्।<br>
भुजस्य मम मांसं तु भक्षयित्वा सुखी भव९९।<br>
इत्युक्ते प्रचुरं मांसं भुजस्य तस्य तेन हि।<br>
खादितं क्षुधया पुत्र व्रणं तस्य न विद्यते1.47.१००।<br>
तमुवाच महाप्राज्ञश्चराचरगुरुं हरिम्।<br>
कस्त्वं किं वा प्रियं तेद्य करिष्यामि च सांप्रतम्१०१।<br>
नारायण उवाच-।<br>
विद्धि नारायणं मां हि त्वत्प्रियार्थं समागतम्।<br>
रूपं स्वं दर्शयामास प्रत्ययार्थं च तस्य वै१०२।<br>
पीतवस्त्रं घनश्यामं चतुर्भुजमनोहरम्।<br>
शंखचक्रगदापद्मधरं सर्वसुरेश्वरम्१०३।<br>
तं च दृष्ट्वा गरुत्मांश्च प्रणम्य शिरसा हरिम्।<br>
प्रियं किं ते करिष्यामि वद नः पुरुषोत्तम१०४।<br>
तमब्रवीन्महातेजा देवदेवेश्वरो हरिः।<br>
भव मे वाहनं शूर सखे त्वं सार्वकालिकम्१०५।<br>
तमुवाच खगश्रेष्ठो धन्योहं विबुधेश्वर।<br>
सफलं जन्म मे नाथ त्वां च दृष्ट्वाद्य मे प्रभो१०६।<br>
प्रार्थयित्वा च पितरावागमिष्यामि तेऽन्तिकम्।<br>
प्रीतो विष्णुरुवाचेदं भव त्वमजरामरः१०७।<br>
अवध्यः सर्वभूतेभ्यः कर्म तेजश्च मत्समम्।<br>
सर्वत्र ते गतिश्चास्तु निखिलं तु सुखं ध्रुवम्१०८।<br>
संमिलतु द्रुतं सर्वं यत्ते मनसि वर्तते।<br>
यथेष्टं प्रीतिमाहारमकष्टेन प्रलप्स्यसे१०९।<br>
व्यसनान्मातरं सद्यो मोचयिष्यसि नान्यथा।<br>
एवमुक्त्वा हरिः सद्यस्तत्रैवांतरधीयत११०।<br>
तार्क्ष्योपि पितरं गत्वा कथयच्चाखिलं ततः।<br>
स तच्छ्रुत्वा प्रहृष्टात्मा तनयं पुनरब्रवीत्१११।<br>
धन्योहं च खगश्रेष्ठ धन्या ते जननी शिवा।<br>
धन्यं क्षेत्रं कुलं चैव यस्य पुत्रस्त्वमीदृशः११२।<br>
यस्य पुत्रः कुले जातो वैष्णवः पुरुषोत्तमः।<br>
कुलकोटिं समुद्धृत्य विष्णुसायुज्यतां व्रजेत्११३।<br>
विष्णुं यः पूजयेन्नित्यं विष्णुं ध्यायेत गायति।<br>
जपेन्मंत्रं सदा विष्णोः स्तोत्रं तस्य पठिष्यति११४।<br>
प्रसादं च भजेन्नित्यमुपवासं हरेर्दिने।<br>
क्षयाच्च सर्वपापानां मुच्यते नात्र संशयः११५।<br>
यस्य तिष्ठति गोविंदो मानसे च सदैव हि।<br>
स एव च लभेद्दास्यं सपुण्यैः पुरुषोत्तमः११६।<br>
जन्मकोटिसहस्रेभ्यः कृत्वा सत्कर्मसंचयम्।<br>
क्षयाच्च सर्वपापानां विष्णोः किंकरतां व्रजेत्११७।<br>
धन्योसौ मानवो लोके विष्णोस्सादृश्यमाव्रजेत्।<br>
नित्यः सुरवरैः पूज्यो लोकनाथोऽच्युतोऽव्ययः११८।<br>
सुप्रसन्नो भवेद्यस्य स एव पुरुषोत्तमः।<br>
तपोभिर्बहुभिर्धर्मैर्मखैर्नानाविधैरपि११९।<br>
विष्णुर्न लभ्यते देवैस्त्वयासौ विप्र लभ्यते।<br>
सपत्नीव्यसनाद्धोरान्मातरं ते प्रमोचय१२०।<br>
ततो यास्यसि देवेशं कृत्वा मातुः प्रतिक्रियाम्।<br>
गृहीत्वा जनकस्याज्ञां लब्ध्वा विष्णोर्वरं महत्१२१।<br>
अंबापार्श्वं गतो हृष्टस्तां प्रणम्याग्रतः स्थितः।<br>
विनतोवाच-।<br>
अभवद्भोजनं तेऽद्य पुत्र दृष्टः पितापि च१२२।<br>
किमर्थं वा विलंबस्ते चिंतया व्यथिता ह्यहम्।<br>
स मातुर्वचनं श्रुत्वा गरुडः प्रहसन्निव१२३।<br>
कथयामास वृत्तांतं सा श्रुत्वा विस्मिताऽभवत्।<br>
कथं च दुःष्करं कर्म शिशुभावात्त्वया कृतम्१२४।<br>
धन्याहं मे कुलं धन्यं यस्त्वं विष्णुसखोऽभवः।<br>
लब्ध्वा वरं महात्मानं दृष्ट्वा मे हृष्यते मनः१२५।<br>
पौरुषेण त्वया वत्स उद्धृतं मे कुलद्वयम्।<br>
सुपर्ण उवाच-।<br>
मातः किं ते करिष्यामि प्रियमेव तदुच्यताम्१२६।<br>
कार्यं कृत्वाथ यास्यामि पार्श्वं नारायणस्य च।<br>
एतच्छ्रुत्वा तु सा प्राह गरुडं विनता सती१२७।<br>
महद्दुःखं च मे चास्ति कुरु तात प्रतिक्रियाम्।<br>
भगिनी मे सपत्नी सा पणितहं तया पुरा१२८।<br>
तस्या दास्यमहं प्राप्ता कस्तारयति मामितः।<br>
कृष्णं कृत्वा विषैरश्वं तस्याः पुत्रैर्महोरगैः१२९।<br>
उषःकालेऽवदत्सा च अश्वोयं कृष्णतां व्रजेत्।<br>
ततोहमवदं तत्र सदा चायं रुचासितः१३०।<br>
मिथ्या ते वचनं मातः प्रतिज्ञां साऽकरोत्तदा।<br>
ततोहमब्रुवं कद्रूं शपथं नागमातरम्१३१।<br>
यदीमं कृष्णताभ्येति हरेरश्वमहं तदा।<br>
कृता भवामि ते दासीत्यहमेतत्तदाऽवदम्१३२।<br>
ततस्तस्मिन्हरेरश्वे कृते कृष्णे च कृत्रिमैः।<br>
तस्याः पुत्रैश्च धूर्तैश्च दासीत्वमगमं तदा१३३।<br>
यस्मिन्काले ह्यभीष्टञ्च तस्या द्रव्यं ददाम्यहम्।<br>
तस्मिन्काले ह्यदासीत्वं यास्यामि कुलनंदन१३४।<br>
गरुड उवाच।<br>
पृच्छ शीघ्रं च मातस्तां करिष्यामि प्रतिक्रियाम्।<br>
भक्षयिष्यामि तान्नागान्प्रतिज्ञामे यथार्थतः१३५।<br>
ततः कद्रूमुवाचेदं विनता दुःखिता सती।<br>
अभीष्टं वद कल्याणि येन मुच्येय कृच्छ्रतः१३६।<br>
अब्रवीत्सा दुराचारा पीयूषं दीयतामिति।<br>
एतच्छ्रुत्वा तु वचनमभवत्सा च निष्प्रभा१३७।<br>
ततः शनैरुपागम्य तनयं प्राह दुःखिता।<br>
अमृतं प्रार्थयत्पापा तात किं वा करिष्यसि१३८।<br>
श्रुत्वा वाक्यं गरुत्मांश्च महाक्रोधसमन्वितः।<br>
अमृतं चानयिष्यामि मातर्मा विमुखी भव१३९।<br>
एवमुक्त्वा तु तरसा स गतः पितुरंतिकम्।<br>
अमृतं चानयिष्यामि मातुरर्थेऽधुनाऽनघ१४०।<br>
स तस्य वचनं श्रुत्वा मुनिः प्राह खगेश्वरम्।<br>
सत्यलोकस्य वै चोर्ध्वे विश्वकर्मविनिर्मिता१४१।<br>
पुरी चास्ति सभा रम्या देवानां हित हेतवे।<br>
वह्निप्राकारदुर्लभ्या दुर्धर्षा चासुरैः सुरैः१४२।<br>
रक्षार्थं निर्मितो देवः सुरैस्तत्र महाबलः।<br>
यं यं पश्यति वीरः स स एव भस्मतां व्रजेत्१४३।<br>
सुपर्ण उवाच।<br>
नारायणाद्वरो लब्धो मया च मुनिसत्तम।<br>
भयं नास्तीह मे तात सुरासुरगणादपि४४।<br>
एममुक्त्वा गरुत्मान्स उद्धृत्य सागराज्जलम्।<br>
जगामाकाशमाविश्य खगश्चोर्ध्वं मनोजवः१४५।<br>
पक्षवातेन तस्यैव रजः समुद्गतं बहु।<br>
तस्यांतिकं न च त्यक्तमगमत्तस्य तच्च यः१४६।<br>
गत्वा चंचूजलेनापि वह्निं निर्वापयद्बली।<br>
रजोभिः परिपूर्णाक्षो न सुरस्तं च पश्यति१४७।<br>
जघान रक्षिवर्गांस्तानमृतं चाहरद्बली।<br>
आनयंतं च पीयूषं खगं गत्वा शतक्रतुः१४८।<br>
ऐरावतं समारूढो वाक्यमेतदुवाच ह।<br>
खगरूपधरः कस्त्वं पीयूषं हरसे बलात्१४९।<br>
अप्रियं सर्वदेवानां कृत्वा जीवे रतिः कथम्।<br>
विशिखैरग्निसंकाशैर्नयामि यममंदिरम्1.47.१५०।<br>
श्रुत्वा वाक्यं हरेः कोपादुवाच स महाबलः।<br>
नयामि तव पीयूषं दर्शयस्व पराक्रमम्१५१।<br>
एतच्छ्रुत्वा महाबाहुर्जघान विशिखैः शितैः।<br>
यथामेरुगिरेः शृंगं तोयवर्षेण तोयदः१५२।<br>
नखैरशनिसंकाशैर्बिभेद गरुडो गजम्।<br>
मातलि च रथं चक्रं तथा देवान्पुरस्सरान्१५३।<br>
व्यथितोसौ महाबाहुर्मातलिर्गजपुंगवः।<br>
विमुखाः पक्षवातेन सर्वे देवगणास्तदा१५४।<br>
ततस्तु कोपितो जिष्णुर्जघानकुलिशेन तम्।<br>
कुलिशस्यावपातेन न च क्षुब्धो महाखगः१५५।<br>
स्वं मोघं भिदुरं दृष्ट्वा हरिर्भीतोऽभवत्तदा।<br>
संनिवृत्य ततो युद्धात्तत्रैवांतरधीयत१५६।<br>
सुतरामपिगच्छंतं वेगाद्भूतलमागतः।<br>
अब्रवीत्स सुरश्रेष्ठः सर्वदेवगणाग्रतः१५७।<br>
शक्र उवाच-।<br>
यदि दास्यसि पीयूषमिदानीं नागमातरि।<br>
भुजगाश्चामराः सर्वे क्रियंते हि ध्रुवं तया१५८।<br>
प्रतिज्ञा ते भवेन्नष्टा न फलं जीवितस्य ते।<br>
तस्मादिदं हरिष्यामि संमतेन तवानघ१५९।<br>
गरुत्मानुवाच-।<br>
यस्मिन्काले ह्यदासी सा माता मे दुःखिता सती।<br>
विदिता सर्वलोकेषु हरेऽमृतं हरिष्यसि१६०।<br>
एवमुक्त्वा महावीर्यो गत्वोवाच प्रसूं तदा।<br>
आनीतममृतं मातस्तस्या एव प्रदीयताम्१६१।<br>
प्रोत्फुल्लहृदया सा च दृष्ट्वा पुत्रं सहामृतम्।<br>
तामाहूयामृतं दत्वा चादासीतां तदा गता१६२।<br>
तृणकाष्ठानि भूतानि पशवश्च सरीसृपाः।<br>
दृष्ट्वा सविस्मयास्सर्वे देवा महर्षयस्तदा१६३।<br>
मोचयित्वा तु तामंबां गरुडः सुष्ठुतां गतः।<br>
एतस्मिन्नंतरे शक्रो जहार सहसा सुधाम्१६४।<br>
निधाय गरलं तत्र तया चानुपलक्षितः।<br>
प्रहृष्टहृदया कद्रूः पुत्रानाहूय संभ्रमात्१६५।<br>
तेषां मुखे ददौ हृष्टा क्ष्वेडं चामृतलक्षणम्।<br>
तानुवाच प्रसूः पुत्रान्युष्माकं च कुले सदा१६६।<br>
मुखे तिष्ठन्त्वमी दैवा बिंदवश्चस्तनिर्वृताः।<br>
महर्षयस्ततो देवाः सिद्धगंधर्वमानुषाः१६७।<br>
ऊचुःस्सन्तु कुले मातरस्माकं च प्रसादतः।<br>
नागैर्विसर्जिता देवाः ससिद्धा मुनयस्तथा१६८।<br>
जग्मुः स्वमालयं हृष्टा नागाः प्रमुदिताः स्थिताः।<br>
एतस्मिन्नंतरे नागांश्चखाद गरुडो बलात्१६९।<br>
दिक्षु पलायिताः शेषाः पर्वतेषु वनेषु च।<br>
सागरेषु च पाताले बिलेषु तरुकोटरे१७०।<br>
निभृतेषु निकुञ्जेषु स्थिताः सर्पाश्च निर्वृताः।<br>
भुजगास्तस्य भक्ष्याश्च सदैव विधिनिर्मिताः१७१।<br>
स खादयित्वा नागांश्च संभाष्य पितरावथ।<br>
विबुधान्पूजयित्वा तु जगाम हरिमव्ययम्१७२।<br>
यः पठेच्छृणुयाद्वापि सुपर्णचरितं शुभम्।<br>
सर्वपापविनिर्मुक्तः सुरलोके महीयते१७३।<br>
