भीष्म उवाच।<br>
किं कृतं ब्रह्मणा ब्रह्मन्प्रेष्य वाराणसीपुरीम्।<br>
जनार्दनेन किं कर्म शंकरेण च यन्मुने१।<br>
कथं यज्ञः कृतस्तेन कस्मिंस्तीर्थे वदस्व मे।<br>
के सदस्या ऋत्विजश्च सर्वांस्तान्प्रब्रवीहि मे२।<br>
के देवास्तर्पितास्तेन एतन्मे कौतुकं महत्।<br>
पुलस्त्य उवाच।<br>
श्रीनिधानं पुरं मेरोः शिखरे रत्नचित्रितम्३।<br>
अनेकाश्चर्यनिलयंबहुपादपसंकुलम्।<br>
विचित्रधातुभिश्चित्रं स्वच्छस्फटिकनिर्मलम्४।<br>
लतावितानशोभाढ्यं शिखिशब्दविनादितम्।<br>
मृगेन्द्ररववित्रस्त गजयूथसमाकुलम्५।<br>
निर्झरांबुप्रपातोत्थ शीकरासारशीतलम्।<br>
वाताहततरुव्रात प्रसन्नापानचित्रितम्६।<br>
मृगनाभिवरामोद वासिताशेषकाननम्।<br>
लतागृहरतिश्रान्त सुप्तविद्याधराध्वगम्७।<br>
प्रगीतकिन्नरव्रात मधुरध्वनिनादितम्।<br>
तस्मिन्ननेकविन्यास शोभिताशेषभूमिकम्८।<br>
वैराजं नाम भवनं ब्रह्मणः परमेष्ठिनः।<br>
तत्र दिव्यांगनोद्गीत मधुरध्वनि नादिता९।<br>
पारिजाततरूत्पन्न मंजरीदाममालिनी।<br>
रत्नरश्मिसमूहोत्थ बहुवर्णविचित्रिता१०।<br>
विन्यस्तस्तंभकोटिस्तु निर्मलादर्शशोभिता।<br>
अप्सरोनृत्यविन्यास विलासोल्लासलासिता११।<br>
बह्वातोद्यसमुत्पन्नसमूहस्वननादिता।<br>
लयतालयुतानेक गीतवादित्र शोभिता१२।<br>
सभा कांतिमती नाम देवानां शर्मदायिका।<br>
ऋषिसंघसमायुक्ता मुनिवृंदनिषेविता१३।<br>
द्विजातिसामशब्देन नादिताऽऽनंददायिनी।<br>
तस्यां निविष्टो देवेशस्संध्यासक्तः पितामहः१४।<br>
ध्यायति स्म परं देवं येनेदं निर्मितं जगत्।<br>
ध्यायतो बुद्धिरुत्पन्ना कथं यज्ञं करोम्यहम्१५।<br>
कस्मिन्स्थाने मया यज्ञः कार्यः कुत्र धरातले।<br>
काशीप्रयागस्तुंगा च नैमिषं शृंखलं तथा१६।<br>
कांची भद्रा देविका च कुरुक्षेत्रं सरस्वती।<br>
प्रभासादीनि तीर्थानि पृथिव्यामिह मध्यतः१७।<br>
क्षेत्राणि पुण्यतीर्थानि संति यानीह सर्वशः।<br>
मदादेशाच्च रुद्रेण कृतान्यन्यानि भूतले१८।<br>
यथाहं सर्वदेवेषु आदिदेवो व्यवस्थितः।<br>
तथा चैकं परं तीर्थमादिभूतं करोम्यहम्१९।<br>
अहं यत्र समुत्पन्नः पद्मं तद्विष्णुनाभिजम्।<br>
पुष्करं प्रोच्यते तीर्थमृषिभिर्वेदपाठकैः२०।<br>
एवं चिंतयतस्तस्य ब्रह्मणस्तु प्रजापतेः।<br>
मतिरेषा समुत्पन्ना व्रजाम्येष धरातले२१।<br>
प्राक्स्थानं स समासाद्य प्रविष्टस्तद्वनोत्तमम्।<br>
नानाद्रुमलताकीर्णं नानापुष्पोपशोभितम्२२।<br>
नानापक्षिरवाकीर्णं नानामृगगणाकुलम्।<br>
द्रुमपुष्पभरामोदैर्वासयद्यत्सुरासुरान्२३।<br>
बुद्धिपूर्वमिव न्यस्तैः पुष्पैर्भूषितभूतलम्।<br>
नानागंधरसैः पक्वापक्वैश्च षडृतूद्भवैः२४।<br>
फलैः सुवर्णरूपाढ्यैर्घ्राणदृष्टिमनोहरैः।<br>
जीर्णं पत्रं तृणं यत्र शुष्ककाष्ठफलानि च२५।<br>
बहिः क्षिपति जातानि मारुतोनुग्रहादिव।<br>
नानापुष्पसमूहानां गंधमादाय मारुतः२६।<br>
शीतलो वाति खं भूमिं दिशो यत्राभिवासयन्।<br>
हरितस्निग्ध निश्छिद्रैरकीटकवनोत्कटैः२७।<br>
वृक्षैरनेकसंज्ञैर्यद्भूषितं शिखरान्वितैः।<br>
अरोगैर्दर्शनीयैश्च सुवृत्तैः कैश्चिदुज्ज्वलैः२८।<br>
कुटुंबमिव विप्राणामृत्विग्भिर्भाति सर्वतः।<br>
शोभंते धातुसंकाशैरंकुरैः प्रावृता द्रुमाः२९।<br>
कुलीनैरिव निश्छिद्रैः स्वगुणैः प्रावृता नराः।<br>
पवनाविद्धशिखरैः स्पृशंतीव परस्परम्३०।<br>
आजिघ्रंती वचाऽन्योन्यं पुष्पशाखावतंसकाः।<br>
नागवृक्षाः क्वचित्पुष्पैर्द्रुमवानीरकेसरैः३१।<br>
नयनैरिव शोभंते चंचलैः कृष्णतारकैः।<br>
पुष्पसंपन्नशिखराः कर्णिकारद्रुमाः क्वचित्३२।<br>
युग्मयुग्माद्विधा चेह शोभन्त इव दंपती।<br>
सुपुष्पप्रभवाटोपैस्सिंदुवार द्रुपंक्तयः३३।<br>
मूर्तिमत्य इवाभांति पूजिता वनदेवताः।<br>
क्वचित्क्वचित्कुंदलताः सपुष्पाभरणोज्वलाः३४।<br>
दिक्षु वृक्षेषु शोभंते बालचंद्रा इवोच्छ्रिताः।<br>
सर्जार्जुनाः क्वचिद्भान्ति वनोद्देशेषु पुष्पिताः३५।<br>
धौतकौशेयवासोभिः प्रावृताः पुरुषा इव।<br>
अतिमुक्तकवल्लीभिः पुष्पिताभिस्तथा द्रुमाः३६।<br>
उपगूढा विराजंते स्वनारीभिरिव प्रियाः।<br>
अपरस्परसंसक्तैः सालाशोकाश्च पल्लवैः३७।<br>
हस्तैर्हस्तान्स्पृशंतीव सुहृदश्चिरसंगताः।<br>
फलपुष्पभरानम्राः पनसाः सरलार्जुनाः३८।<br>
अन्योन्यमर्चयंतीव पुष्पैश्चैव फलैस्तथा।<br>
मारुतावेगसंश्लिष्टैः पादपास्सालबाहुभिः३९।<br>
अभ्याशमागतं लोकं प्रतिभावैरिवोत्थिताः।<br>
पुष्पाणामवरोधेन सुशोभार्थं निवेशिताः४०।<br>
वसंतमहमासाद्य पुरुषान्स्पर्द्धयंति हि।<br>
पुष्पशोभाभरनतैः शिखरैर्वायुकंपितैः४१।<br>
नृत्यंतीव नराः प्रीताः स्रगलंकृतशेखराः।<br>
शृंगाग्रपवनक्षिप्ताः पुष्पावलियुता द्रुमाः४२।<br>
सवल्लीकाः प्रनृत्यंति मानवा इव सप्रियाः।<br>
स्वपुष्पनतवल्लीभिः पादपाः क्वचिदावृताः४३।<br>
भांति तारागणैश्चित्रैः शरदीव नभस्तलम्।<br>
द्रुमाणामथवाग्रेषु पुष्पिता मालती लताः४४।<br>
शेखराइव शोभंते रचिता बुद्धिपूर्वकम्।<br>
हरिताः कांचनच्छायाः फलिताः पुष्पिता द्रुमाः४५।<br>
सौहृदं दर्शयंतीव नराः साधुसमागमे।<br>
पुष्पकिंजल्ककपिला गताः सर्वदिशासु च४६।<br>
कदंबपुष्पस्य जयं घोषयंतीव षट्पदाः।<br>
क्वचित्पुष्पासवक्षीबाः संपतंति ततस्ततः४७।<br>
पुंस्कोकिलगणावृक्ष गहनेष्विव सप्रियाः।<br>
शिरीषपुष्पसंकाशाः शुका मिथुनशः क्वचित्४८।<br>
कीर्तयंति गिरश्चित्राः पूजिता ब्राह्मणा यथा।<br>
सहचारिसुसंयुक्ता मयूराश्चित्रबर्हिणः४९।<br>
वनांतेष्वपि नृत्यंति शोभंत इव नर्त्तकाः।<br>
कूजंतःपक्षिसंघाता नानारुतविराविणः५० 1.15.50।<br>
कुर्वंति रमणीयं वै रमणीयतरं वनम्।<br>
नानामृगगणाकीर्णं नित्यं प्रमुदितांडजम्५१।<br>
तद्वनं नंदनसमं मनोदृष्टिविवर्द्धनम्।<br>
पद्मयोनिस्तु भगवांस्तथा रूपं वनोत्तमम्५२।<br>
ददर्शादर्शवद्दृष्ट्या सौम्ययापा पयन्निव।<br>
ता वृक्षपंक्तयः सर्वा दृष्ट्वा देवं तथागतम्५३।<br>
निवेद्य ब्रह्मणे भक्त्या मुमुचुः पुष्पसंपदः।<br>
पुष्पप्रतिग्रहं कृत्वा पादपानां पितामहः५४।<br>
वरं वृणीध्वं भद्रं वः पादपानित्युवाच सः।<br>
एवमुक्ता भगवता तरवो निरवग्रहाः५५।<br>
ऊचुः प्रांजलयः सर्वे नमस्कृत्वा विरिंचनम्।<br>
वरं ददासि चेद्देव प्रपन्नजनवत्सल५६।<br>
इहैव भगवन्नित्यं वने संनिहितो भव।<br>
एष नः परमः कामः पितामह नमोस्तु ते५७।<br>
त्वं चेद्वससि देवेश वनेस्मिन्विश्वभावन।<br>
सर्वात्मना प्रपन्नानां वांछतामुत्तमं वरम्५८।<br>
वरकोटिभिरन्याभिरलं नो दीयतां वरम्।<br>
सन्निधानेन तीर्थेभ्य इदं स्यात्प्रवरं महत्५९।<br>
ब्रह्मोवाच।<br>
उत्तमं सर्वक्षेत्राणां पुण्यमेतद्भविष्यति।<br>
नित्यं पुष्पफलोपेता नित्यसुस्थिरयौवनाः६०।<br>
कामगाः कामरूपाश्च कामरूपफलप्रदाः।<br>
कामसंदर्शनाः पुंसां तपःसिद्ध्युज्वला नृणाम्६१।<br>
श्रिया परमया युक्ता मत्प्रसादाद्भविष्यथ।<br>
एवं स वरदो ब्रह्मा अनुजग्राह पादपान्६२।<br>
स्थित्वा वर्ष सहस्रं तु पुष्करं प्रक्षिपद्भुवि।<br>
क्षितिर्निपतिता तेन व्यकंपत रसातलम्६३।<br>
विवशास्तत्यजुर्वेलां सागराः क्षुभितोर्मयः।<br>
शक्राशनि हतानीव व्याघ्र व्याला वृतानि च६४।<br>
शिखराण्यप्यशीर्यंत पर्वतानां सहस्रशः।<br>
देवसिद्धविमानानि गंधर्वनगराणि च६५।<br>
प्रचेलुर्बभ्रमुः पेतुर्विविशुश्च धरातलम्।<br>
कपोतमेघाः खात्पेतुः पुटसंघातदर्शिनः६६।<br>
ज्योतिर्गणांश्छादयंतो बभूवुस्तीव्र भास्कराः।<br>
महता तस्य शब्देन मूकांधबधिरीकृतम्६७।<br>
बभूव व्याकुलं सर्वं त्रैलोक्यं सचराचरम्।<br>
सुरासुराणां सर्वेषां शरीराणि मनांसि च६८।<br>
अवसेदुश्च किमिति किमित्येतन्न जज्ञिरे।<br>
धैर्यमालंब्य सर्वेऽथ ब्रह्माणं चाप्यलोकयन्६९।<br>
न च ते तमपश्यंत कुत्र ब्रह्मागतो ह्यभूत्।<br>
किमर्थं कंपिता भूमिर्निमित्तोत्पातदर्शनम्७०।<br>
तावद्विष्णुर्गतस्तत्र यत्र देवा व्यवस्थिताः।<br>
प्रणिपत्य इदं वाक्यमुक्तवंतो दिवौकसः७१।<br>
किमेतद्भगवन्ब्रूहि निमित्तोत्पातदर्शनम्।<br>
त्रैलोक्यं कंपितं येन संयुक्तं कालधर्मणा७२।<br>
जातकल्पावसानं तु भिन्नमर्यादसागरम्।<br>
चत्वारो दिग्गजाः किं तु बभूवुरचलाश्चलाः७३।<br>
समावृता धरा कस्मात्सप्तसागरवारिणा।<br>
उत्पत्तिर्नास्ति शब्दस्य भगवन्निः प्रयोजना७४।<br>
यादृशो वा स्मृतः शब्दो न भूतो न भविष्यति।<br>
त्रैलोक्यमाकुलं येन चक्रे रौद्रेण चोद्यता७५।<br>
शुभोऽशुभो वा शब्दोरेयं त्रैलोक्यस्य दिवौकसाम्।<br>
भगवन्यदि जानासि किमेतत्कथयस्व नः७६।<br>
एवमुक्तोऽब्रवीद्विष्णुः परमेणानुभावितः।<br>
मा भैष्ट मरुतः सर्वे शृणुध्वं चात्र कारणम्७७।<br>
निश्चयेनानुविज्ञाय वक्ष्याम्येष यथाविधम्।<br>
पद्महस्तो हि भगवान्ब्रह्मा लोकपितामहः७८।<br>
भूप्रदेशे पुण्यराशौ यज्ञं कर्तुं व्यवस्थितः।<br>
अवरोहे पर्वतानां वने चातीवशोभने७९।<br>
कमलं तस्य हस्तात्तु पतितं धरणीतले।<br>
तस्य शब्दो महानेष येन यूयं प्रकंपिताः८०।<br>
तत्रासौ तरुवृंदेन पुष्पामोदाभिनंदितः।<br>
अनुगृह्याथ भगवान्वनं तत्समृगांडजम्८१।<br>
जगतोऽनुग्रहार्थाय वासं तत्रान्वरोचयत्।<br>
पुष्करं नाम तत्तीर्थं क्षेत्रं वृषभमेव च८२।<br>
जनितं तद्भगवता लोकानां हितकारिणा।<br>
ब्रह्माणं तत्र वै गत्वा तोषयध्वं मया सह८३।<br>
आराध्यमानो भगवान्प्रदास्यति वरान्वरान्।<br>
इत्युक्त्वा भगवान्विष्णुः सह तैर्देवदानवैः८४।<br>
जगाम तद्वनोद्देशं यत्रास्ते स तु कंजजः।<br>
प्रहृष्टास्तुष्टमनसः कोकिलालापलापिताः८५।<br>
पुष्पोच्चयोज्ज्वलं शस्तं विविशुर्ब्रह्मणो वनम्।<br>
संप्राप्तं सर्वदेवैस्तु वनं नंदनसंमितम्८६।<br>
पद्मिनीमृगपुष्पाढ्यं सुदृढं शुशुभे तदा।<br>
प्रविश्याथ वनं देवाः सर्वपुष्पोपशोभितम्८७।<br>
इह देवोस्तीति देवा बभ्रमुश्च दिदृक्षवः।<br>
मृगयंतस्ततस्ते तु सर्वे देवाः सवासवाः८८।<br>
अद्भुतस्य वनस्यांतं न ते ददृशुराशुगाः।<br>
विचिन्वद्भिस्तदा देवं दैवैर्वायुर्विलोकितः८९।<br>
स तानुवाच ब्रह्माणं न द्रक्ष्यथ तपो विना।<br>
तदा खिन्ना विचिन्वंतस्तस्मिन्पर्वतरोधसि९०।<br>
दक्षिणे चोत्तरे चैव अंतराले पुनः पुनः।<br>
वायूक्तं हृदये कृत्वा वायुस्तानब्रवीत्पुनः९१।<br>
त्रिविधो दर्शनोपायो विरिंचेरस्य सर्वदा।<br>
श्रद्धा ज्ञानेन तपसा योगेन च निगद्यते९२।<br>
सकलं निष्कलं चैव देवं पश्यंति योगिनः।<br>
तपस्विनस्तु सकलं ज्ञानिनो निष्कलं परम्९३।<br>
समुत्पन्ने तु विज्ञाने मंदश्रद्धो न पश्यति।<br>
भक्त्या परमया क्षिप्रं ब्रह्म पश्यंति योगिनः९४।<br>
द्रष्टव्यो निर्विकारोऽसौ प्रधानपुरुषेश्वरः।<br>
कर्मणा मनसा वाचा नित्ययुक्ताः पितामहम्९५।<br>
तपश्चरत भद्रं वो ब्रह्माराधनतत्पराः।<br>
ब्राह्मीं दीक्षां प्रपन्नानां भक्तानां च द्विजन्मनाम्९६।<br>
सर्वकालं स जानाति दातव्यं दर्शनं मया।<br>
वायोस्तु वचनं श्रुत्वा हितमेतदवेत्य च९७।<br>
ब्रह्मेच्छाविष्टमतयो वाक्पतिं च ततोऽब्रुवन्।<br>
प्रज्ञानविबुधास्माकं ब्राह्मीं दीक्षां विधत्स्व नः९८।<br>
स दिदीक्षयिषुः क्षिप्रममरान्ब्रह्मदीक्षया।<br>
वेदोक्तेन विधानेन दीक्षयामास तान्गुरुः९९।<br>
विनीतवेषाः प्रणता अंतेवासित्वमाययुः।<br>
ब्रह्मप्रसादं संप्राप्ताः पौष्करं ज्ञानमीरितम्१०० 1.15.100।<br>
यज्ञं चकार विधिना धिषणोध्वर्युसत्तमः।<br>
पद्मं कृत्वा मृणालाढ्यं पद्मदीक्षाप्रयोगतः१०१।<br>
अनुजग्राह देवांस्तान्सुरेच्छा प्रेरितो मुनिः।<br>
तेभ्यो ददौ विवेकिभ्यः स वेदोक्तावधानवित्१०२।<br>
दीक्षां वै विस्मयं त्यक्त्वा बृहस्पतिरुदारधीः।<br>
एकमग्निं च संस्कृत्य महात्मा त्रिदिवौकसाम्१०३।<br>
प्रादादांगिरसस्तुष्टो जाप्यं वेदोदितं तु यत्।<br>
त्रिसुपर्णं त्रिमधु च पावमानीं च पावनीम्१०४।<br>
स हि जाप्यादिकं सर्वमशिक्षयदुदारधीः।<br>
आपो हिष्ठेति यत्स्नानं ब्राह्मं तत्परिपठ्यते१०५।<br>
पापघ्नं दुष्टशमनं पुष्टिश्रीबलवर्द्धनम्।<br>
सिद्धिदं कीर्तिदं चैव कलिकल्मषनाशनम्१०६।<br>
तस्मात्सर्वप्रयत्नेन ब्राह्मस्नानं समाचरेत्।<br>
कुर्वंतो मौनिनो दांता दीक्षिताः क्षपितेंद्रियाः१०७।<br>
सर्वे कमंडलुयुता मुक्तकक्षाक्षमालिनः।<br>
दंडिनश्चीरवस्त्राश्च जटाभिरतिशोभिताः१०८।<br>
स्नानाचारासनरताः प्रयत्नध्यानधारिणः।<br>
मनो ब्रह्मणि संयोज्य नियताहारकांक्षिणः१०९।<br>
अतिष्ठन्दर्शनालापसंगध्यानविवर्जिताः।<br>
एवं व्रतधराः सर्वे त्रिकालं स्नानकारिणः११०।<br>
भक्त्या परमया युक्ता विधिना परमेण च।<br>
कालेन महता ध्यानाद्देवज्ञानमनोगताः१११।<br>
ब्रह्मध्यानाग्निनिर्दग्धा यदा शुद्धैकमानसाः।<br>
अविर्बभूव भगवान्सर्वेषां दृष्टिगोचरः११२।<br>
तेजसाप्यायितास्तस्य बभूवुर्भ्रांतचेतसः।<br>
ततोवलंब्य ते धैर्यमिष्टं देवं यथाविधि११३।<br>
षडंगवेदयोगेन हृष्टचित्तास्तु तत्पराः।<br>
शिरोगतैरंजलिभिः शिरोभिश्च महीं गताः११४।<br>
तुष्टुवुः सृष्टिकर्त्तारं स्थितिकर्तारमीश्वरम्।<br>
देवा ऊचुः।<br>
ब्रह्मणे ब्रह्मदेहाय ब्रह्मण्यायाऽजिताय च११५।<br>
नमस्कुर्मः सुनियताः क्रतुवेदप्रदायिने।<br>
लोकानुकंपिने देव सृष्टिरूपाय वै नमः११६।<br>
भक्तानुकंपिनेत्यर्थं वेदजाप्यस्तुताय च।<br>
बहुरूपस्वरूपाय रूपाणां शतधारिणे११७।<br>
सावित्रीपतये देव गायत्रीपतये नमः।<br>
पद्मासनाय पद्माय पद्मवक्त्राय ते नमः११८।<br>
वरदाय वरार्हाय कूर्माय च मृगाय च।<br>
जटामकुटयुक्ताय स्रुवस्रुचनिधारिणे११९।<br>
मृगांकमृगधर्माय धर्मनेत्राय ते नमः।<br>
विश्वनाम्नेऽथ विश्वाय विश्वेशाय नमोनमः१२०।<br>
धर्मनेत्रत्राणमस्मादधिकं कर्तुमर्हसि।<br>
वाङ्मनःकायभावैस्त्वां प्रपन्नास्स्मः पितामह१२१।<br>
एवं स्तुतस्तदा देवैर्ब्रह्मा ब्रह्मविदां वरः।<br>
प्रदास्यामि स्मृतो बाढममोघं दर्शनं हि वः१२२।<br>
ब्रुवंतु वांछितं पुत्राः प्रदास्यामि वरान्वरान्।<br>
एवमुक्ता भगवता देवा वचनमब्रुवन्१२३।<br>
एष एवाद्य भगवन्सुपर्याप्तो महान्वरः।<br>
जनितो नः सुशब्दोयं कमलं क्षिपता त्वया१२४।<br>
किमर्थं कंपिता भूमिर्लोकाश्चाकुलिताः कृताः।<br>
नैतन्निरर्थकं देव उच्यतामत्र कारणम्१२५।<br>
ब्रह्मोवाच।<br>
युष्मद्धितार्थमेतद्वै पद्मं विनिहितं मया।<br>
देवतानां च रक्षार्थं श्रूयतामत्र कारणम्१२६।<br>
असुरो वज्रनाभोऽयं बालजीवापहारकः।<br>
अवस्थितस्त्ववष्टभ्य रसातलतलाश्रयम्१२७।<br>
युष्मदागमनं ज्ञात्वा तपस्थान्निहितायुधान्।<br>
हंतुकामो दुराचारः सेंद्रानपि दिवौकसः१२८।<br>
घातः कमलपातेन मया तस्य विनिर्मितः।<br>
स राज्यैश्वर्यदर्पिष्टस्तेनासौ निहतो मया१२९।<br>
लोकेऽस्मिन्समये भक्ता ब्राह्मणा वेदपारगाः।<br>
मैव ते दुर्गतिं यांतु लभंतां सुगतिं पुनः१३०।<br>
देवानां दानवानां च मनुष्योरगरक्षसाम्।<br>
भूतग्रामस्य सर्वस्य समोस्मि त्रिदिवौकसः१३१।<br>
युष्मद्धितार्थं पापोऽसौ मया मंत्रेण घातितः।<br>
प्राप्तः पुण्यकृतान्लोकान्कमलस्यास्य दर्शनात्१३२।<br>
यन्मया पद्ममुक्तं तु तेनेदं पुष्करं भुवि।<br>
ख्यातं भविष्यते तीर्थं पावनं पुण्यदं महत्१३३।<br>
पृथिव्यां सर्वजंतूनां पुण्यदं परिपठ्यते।<br>
कृतो ह्यनुग्रहो देवा भक्तानां भक्तिमिच्छताम्१३४।<br>
वनेस्मिन्नित्यवासेन वृक्षैरभ्यर्थितेन च।<br>
महाकालो वनेऽत्रागादागतस्य ममानघाः१३५।<br>
तपस्यतां च भवतां महज्ज्ञानं प्रदर्शितम्।<br>
कुरुध्वं हृदये देवाः स्वार्थं चैव परार्थकम्१३६।<br>
भवद्भिर्दर्शनीयं तु नानारूपधरैर्भुवि।<br>
द्विषन्वै ज्ञानिनं विप्रं पापेनैवार्दितो नरः१३७।<br>
न विमुच्येत पापेन जन्मकोटिशतैरपि।<br>
वेदांगपारगं विप्रं न हन्यान्न च दूषयेत्१३८।<br>
एकस्मिन्निहते यस्मात्कोटिर्भवति घातिता।<br>
एकं वेदांतगं विप्रं भोजयेच्छ्रद्धयान्वितः१३९।<br>
तस्य भुक्ता भवेत्कोटिर्विप्राणां नात्र संशयः।<br>
यः पात्रपूरणीं भिक्षां यतीनां तु प्रयच्छति१४०।<br>
विमुक्तः सर्वपापेभ्यो नाऽसौ दुर्गतिमाप्नुयात्।<br>
यथाहं सर्वदेवानां ज्येष्ठः श्रेष्ठः पितामहः१४१।<br>
तथा ज्ञानी सदा पूज्यो निर्ममो निः परिग्रहः।<br>
संसारबंधमोक्षार्थं ब्रह्मगुप्तमिदं व्रतम्१४२।<br>
मया प्रणीतं विप्राणामपुनर्भवकारणम्।<br>
अग्निहोत्रमुपादाय यस्त्यजेदजितेंद्रियः१४३।<br>
रौरवं स प्रयात्याशु प्रणीतो यमकिंकरैः।<br>
लोकयात्रावितंडश्च क्षुद्रं कर्म करोति यः१४४।<br>
स रागचित्तः शृंगारी नारीजन धनप्रियः।<br>
एकभोजी सुमिष्टाशी कृषिवाणिज्यसेवकः१४५।<br>
अवेदो वेदनिंदी च परभार्यां च सेवते।<br>
इत्यादिदोषदुष्टो यस्तस्य संभाषणादपि१४६।<br>
नरो नरकगामी स्याद्यश्च सद्व्रतदूषकः।<br>
असंतुष्टं भिन्नचित्तं दुर्मतिं पापकारिणम्१४७।<br>
न स्पृशेदंगसंगेन स्पृष्ट्वा स्नानेन शुद्ध्यति।<br>
एवमुक्त्वा स भगवान्ब्रह्मा तैरमरैः सह१४८।<br>
क्षेत्रं निवेशयामास यथावत्कथयामि ते।<br>
उत्तरे चंद्रनद्यास्तु प्राची यावत्सरस्वती१४९।<br>
पूर्वं तु नंदनात्कृत्स्नं यावत्कल्पं सपुष्करम्।<br>
वेदी ह्येषा कृता यज्ञे ब्रह्मणा लोककारिणा१५० 1.15.150।<br>
ज्येष्ठं तु प्रथमं ज्ञेयं तीर्थं त्रैलोक्यपावनम्।<br>
ख्यातं तद्ब्रह्मदैवत्यं मध्यमं वैष्णवं तथा१५१।<br>
कनिष्ठं रुद्रदैवत्यं ब्रह्मपूर्वमकारयत्।<br>
आद्यमेतत्परं क्षेत्रं गुह्यं वेदेषु पठ्यते१५२।<br>
अरण्यं पुष्कराख्यं तु ब्रह्मा सन्निहितः प्रभुः।<br>
अनुग्रहो भूमिभागे कृतो वै ब्रह्मणा स्वयम्१५३।<br>
अनुग्रहार्थं विप्राणां सर्वेषां भूमिचारिणाम्।<br>
सुवर्णवज्रपर्यंता वेदिकांका मही कृता१५४।<br>
विचित्रकुट्टिमारत्नैः कारिता सर्वशोभना।<br>
रमते तत्र भगवान्ब्रह्मा लोकपितामहः१५५।<br>
विष्णुरुद्रौ तथा देवौ वसवोप्यश्विनावपि&nbsp;?।<br>
मरुतश्च महेंद्रेण रमंते च दिवौकसः१५६।<br>
एतत्ते तथ्यमाख्यातं लोकानुग्रहकारणम्।<br>
संहितानुक्रमेणात्र मंत्रैश्च विधिपूर्वकम्१५७।<br>
वेदान्पठंति ये विप्रा गुरुशुश्रूषणे रताः।<br>
वसंति ब्रह्मसामीप्ये सर्वे तेनानुभाविताः१५८।<br>
भीष्म उवाच।<br>
भगवन्केन विधिना अरण्ये पुष्करे नरैः।<br>
ब्रह्मलोकमभीप्सद्भिर्वस्तव्यं क्षेत्रवासिभिः१५९।<br>
किं मनुष्यैरुतस्त्रीभिरुत वर्णाश्रमान्वितैः।<br>
वसद्भिः किमनुष्ठेयमेतत्सर्वं ब्रवीहि मे१६०।<br>
पुलस्त्य उवाच।<br>
नरैः स्त्रीभिश्च वस्तव्यं वर्णाश्रमनिवासिभिः।<br>
स्वधर्माचारनिरतैर्दंभमोहविवर्जितैः१६१।<br>
कर्मणा मनसा वाचा ब्रह्मभक्तैर्जितेंद्रियैः।<br>
अनसूयुभिरक्षुद्रैः सर्वभूतहिते रतैः१६२।<br>
भीष्म उवाच।<br>
किं कुर्वाणो नरः कर्म ब्रह्मभक्तस्त्विहोच्यते।<br>
कीदृशा ब्रह्मभक्ताश्च स्मृता नॄणां वदस्व मे१६३।<br>
पुलस्त्य उवाच।<br>
त्रिविधा भक्तिरुद्दिष्टा मनोवाक्कायसंभवा।<br>
लौकिकी वैदिकी चापि भवेदाध्यात्मिकी तथा१६४।<br>
ध्यानधारणया बुद्ध्या वेदार्थस्मरणे हि यत्।<br>
ब्रह्मप्रीतिकरी चैषा मानसी भक्तिरुच्यते१६५।<br>
मंत्रवेदनमस्कारैरग्निश्राद्धादिचिंतनैः।<br>
जाप्यैश्चावश्यकैश्चैव वाचिकी भक्तिरिष्यते१६६।<br>
व्रतोपवासनियतैश्चितेंद्रियनिरोधिभिः।<br>
भूषणैर्हेमरत्नाढ्यैस्तथा चांद्रायणादिभिः१६७।<br>
ब्रह्मकृच्छ्रोपवासैश्च तथाचान्यैः शुभव्रतैः।<br>
कायिकीभक्तिराख्याता त्रिविधा तु द्विजन्मनाम्१६८।<br>
गोघृतक्षीरदधिभिः रत्नदीपकुशोदकैः।<br>
गंधैर्माल्यैश्च विविधैर्धातुभिश्चोपपादितैः१६९।<br>
घृतगुग्गुलुधूपैश्च कृष्णागरुसुगंधिभिः।<br>
भूषणैर्हेमरत्नाढ्यैश्चित्राभिः स्रग्भिरेव च१७०।<br>
नृत्यवादित्रगीतैश्च सर्वरत्नोपहारकैः।<br>
भक्ष्यभोज्यान्नपानैश्च या पूजा क्रियते नरैः१७१।<br>
पितामहं समुद्दिश्य भक्तिस्सा लौकिकी मता।<br>
वेदमंत्रहविर्योगैर्भक्तिर्या वैदिकी मता१७२।<br>
दर्शे वा पौर्णमास्यां वा कर्तव्यमग्निहोत्रकम्।<br>
प्रशस्तं दक्षिणादानं पुरोडाशं चरुक्रिया१७३।<br>
इष्टिर्धृतिः सोमपानां यज्ञीयं कर्म सर्वशः।<br>
ऋग्यजुःसामजाप्यानि संहिताध्ययनानि च१७४।<br>
क्रियंते विधिमुद्दिश्य सा भक्तिर्वैदिकीष्यते।<br>
अग्नि भूम्यनिलाकाशांबुनिशाकरभास्करम्१७५।<br>
समुद्दिश्य कृतं कर्म तत्सर्वं ब्रह्मदैवतम्।<br>
आध्यात्मिकी तु द्विविधा ब्रह्मभक्तिः स्थिता नृप१७६।<br>
संख्याख्या योगजा चान्या विभागं तत्र मे शृणु।<br>
चतुर्विंशतितत्वानि प्रधानादीनि संख्यया१७७।<br>
अचेतनानि भोग्यानि पुरुषः पंचविंशकः।<br>
चेतनः पुरुषो भोक्ता न कर्ता तस्य कर्मणः१७८।<br>
आत्मा नित्योऽव्ययश्चैव अधिष्ठाता प्रयोजकः।<br>
अव्यक्तः पुरुषो नित्यः कारणं च पितामहः१७९।<br>
तत्वसर्गो भावसर्गो भूतसर्गश्च तत्त्वतः।<br>
संख्यया परिसंख्याय प्रधानं च गुणात्मकम्१८०।<br>
साधर्म्यमानमैश्वर्यं प्रधानं च विधर्मि च।<br>
कारणत्वं च ब्रह्मत्वं काम्यत्वमिदमुच्यते१८१।<br>
प्रयोज्यत्वं प्रधानस्य वैधर्म्यमिदमुच्यते।<br>
सर्वत्रकर्तृस्यद्ब्रह्मपुरुषस्याप्यकर्तृता१८२ ।<br>
चेतनत्वं प्रधाने च साधर्म्यमिदमुच्यते।<br>
तत्वांतरं च तत्वानां कर्मकारणमेव च१८३।<br>
प्रयोजनं च नैयोज्यमैश्वर्यं तत्वसंख्यया।<br>
संख्यास्तीत्युच्यते प्राज्ञैर्विनिश्चित्यार्थचिंतकैः१८४।<br>
इति तत्वस्य संभारं तत्वसंख्या च तत्वतः।<br>
ब्रह्मतत्वाधिकं चापि श्रुत्वा तत्वं विदुर्बुधाः१८५।<br>
सांख्यकृद्भक्तिरेषा च सद्भिराध्यात्मिकी कृता।<br>
योगजामपि भक्तानां शृणु भक्तिं पितामहे१८६।<br>
प्राणायामपरो नित्यं ध्यानवान्नियतेंद्रियः।<br>
भैक्ष्यभक्षी व्रती वापि सर्वप्रत्याहृतेंद्रियः१८७।<br>
धारणं हृदये कुर्याद्ध्यायमानः प्रजेश्वरम्।<br>
हृत्पद्मकर्णिकासीनं रक्तवक्त्रं सुलोचनम्१८८।<br>
परितो द्योतितमुखं ब्रह्मसूत्रकटीतटम्।<br>
चतुर्वक्त्रं चतुर्बाहुं वरदाभयहस्तकम्१८९।<br>
योगजा मानसी सिद्धिर्ब्रह्मभक्तिः परा स्मृता।<br>
य एवं भक्तिमान्देवे ब्रह्मभक्तः स उच्यते१९०।<br>
वृत्तिं च शृणु राजेंद्र या स्मृता क्षेत्रवासिनाम्।<br>
स्वयं देवेन विप्राणां विष्ण्वादीनां समागमे१९१।<br>
कथिता विस्तरात्पूर्वं सर्वेषां तत्र सन्निधौ।<br>
निर्ममा निरहंकारा निःसंगा निष्परिग्रहाः१९२।<br>
बंधुवर्गे च निःस्नेहास्समलोष्टाश्मकांचनाः।<br>
भूतानां कर्मभिर्नित्यैर्विविधैरभयप्रदाः१९३।<br>
प्राणायामपरा नित्यं परध्यानपरायणाः।<br>
याजिनः शुचयो नित्यं यतिधर्मपरायणाः१९४।<br>
सांख्ययोगविधिज्ञाश्च धर्मज्ञाश्छिन्नसंशयाः।<br>
यजंते विधिनानेन ये विप्राः क्षेत्रवासिनः१९५।<br>
अरण्ये पौष्करे तेषां मृतानां सत्फलं शृणु।<br>
व्रजंति ते सुदुष्प्रापं ब्रह्मसायुज्यमक्षयम्१९६।<br>
यत्प्राप्य न पुनर्जन्म लभन्ते मृत्युदायकम्।<br>
पुनरावर्तनं हित्वा ब्राह्मीविद्यां समास्थिताः१९७।<br>
पुनरावृत्तिरन्येषां प्रपंचाश्रमवासिनाम्।<br>
गार्हस्थ्यविधिमाश्रित्य षट्कर्मनिरतः सदा१९८।<br>
जुहोति विधिना सम्यङ्मंत्रैर्यज्ञे निमंत्रितः।<br>
अधिकं फलमाप्नोति सर्वदुःखविवर्जितः१९९।<br>
सर्वलोकेषु चाप्यस्य गतिर्न प्रतिहन्यते।<br>
दिव्येनैश्वर्ययोगेन स्वारूढः सपरिग्रहः२०० 1.15.200।<br>
बालसूर्यप्रकाशेन विमानेन सुवर्चसा।<br>
वृतः स्त्रीणां सहस्रैस्तु स्वंच्छदगमनालयः२०१।<br>
विचरत्यनिवार्येण सर्वलोकान्यदृच्छया।<br>
स्पृहणीयतमः पुंसां सर्वधर्मोत्तमो धनी२०२।<br>
स्वर्गच्युतः प्रजायेत कुले महति रूपवान्।<br>
धर्मज्ञो धर्मभक्तश्च सर्वविद्यार्थपारगः२०३।<br>
तथैव ब्रह्मचर्येण गुरुशुश्रूषणेन च।<br>
वेदाध्ययनसंयुक्तो भैक्ष्यवृतिर्जितेन्द्रियः२०४।<br>
नित्यं सत्यव्रते युक्तः स्वधर्मेष्वप्रमादवान्।<br>
सर्वकामसमृद्धेन सर्वकामावलंबिना२०५।<br>
सूर्येणेव द्वितीयेन विमानेनानिवारितः।<br>
गुह्यकानामब्रह्माख्य गणाः परमसंमताः२०६।<br>
अप्रमेयबलैश्वर्या देवदानवपूजिताः।<br>
तेषां स समता याति तुल्यैश्वर्यसमन्वितः२०७।<br>
देवदानवमर्त्येषु भवत्यनियतायुधः।<br>
वर्षकोटिसहस्राणि वर्षकोटिशतानि च२०८।<br>
एवमैश्वर्यसंयुक्तो विष्णुलोके महीयते।<br>
उषित्वाऽसौ विभूत्यैवं यदा प्रच्यवते पुनः२०९।<br>
विष्णुलोकात्स्वकृत्येन स्वर्गस्थानेषु जायते२१०।<br>
पुष्करारण्यमासाद्य ब्रह्मचर्याश्रमे स्थितः।<br>
अभ्यासेन तु वेदानां वसति म्रियतेपि वा२११।<br>
मृतोऽसौ याति दिव्येन विमानेन स्वतेजसा।<br>
पूर्णचंद्रप्रकाशेन शशिवत्प्रियदर्शनः२१२।<br>
रुद्रलोकं समासाद्य गुह्यकैः सह मोदते।<br>
ऐश्वर्यं महदाप्नोति सर्वस्य जगतः प्रभुः२१३।<br>
भुक्त्वा युगसहस्राणि रुद्रलोके महीयते।<br>
प्रच्युतस्तु पुनस्तस्माद्रुद्रलोकात्क्रमेण तु२१४।<br>
नित्यं प्रमुदितस्तत्र भुक्त्वा सुखमनामयम्।<br>
द्विजानां सदने दिव्ये कुले महति जायते२१५।<br>
मानुषेषु स धर्म्मात्मा सुरूपो वाक्पतिर्भवेत्।<br>
स्पृहणीयवपुः स्त्रीणाम्महाभोगपतिर्बली२१६।<br>
वानप्रस्थसमाचारी ग्राम्यौषधिविवर्जितः।<br>
सर्वलोकेषु चाप्यस्य गतिर्न प्रतिहन्यते२१७।<br>
शीर्णपर्णफलाहारः पुष्पमूलांबुभोजनः।<br>
कापोतेनाश्मकुट्टेन दंतोलूखलिकेन च२१८।<br>
वृत्युपायेन जीवेत चीरवल्कलवाससा।<br>
जटीत्रिषवणस्नायी त्यक्तदोषस्तु दंडवान्२१९।<br>
कृच्छ्रव्रतपरो यस्तु श्वपचो यदि वा परः।<br>
जलशायी पंचतपा वर्षास्वभ्रावगाहकः२२०।<br>
कीटकंटकपाषाणभूम्यां तु शयनं तथा।<br>
स्थानवीरासनरतः संविभागी दृढव्रतः२२१।<br>
अरण्यौषधिभोक्ता च सर्वभूताभयप्रदः।<br>
नित्यं धर्मार्जनरतो जितक्रोधो जितेंद्रियः२२२।<br>
ब्रह्मभक्तः क्षेत्रवासी पुष्करे वसते मुनिः।<br>
सर्वसंगपरित्यागी स्वारामो विगतस्पृहः२२३।<br>
यश्चात्र वसते भीष्म शृणु तस्यापि या गतिः।<br>
तरुणार्कप्रकाशेन वेदिकास्तंभशोभिना२२४।<br>
ब्रह्मभक्तो विमानेन याति कामप्रचारिणाम्।<br>
विराजमानो नभसि द्वितीय इव चंद्रमाः२२५।<br>
गीतवादित्रनृत्यज्ञैर्गंधर्वाप्सरसांगणैः।<br>
अप्सरोभिः समायुक्तो वर्षकोटिशतान्यसौ२२६।<br>
यस्य कस्यापि देवस्य लोकं यात्यनिवारितः।<br>
ब्रह्मणोऽनुग्रहेणैव तत्रतत्र विराजते२२७।<br>
ब्रह्मलोकाच्च्युतश्चापि विष्णुलोकं स गच्छति।<br>
विष्णुलोकात्परिभ्रष्टो रुद्रलोकं स गच्छति२२८।<br>
तस्मादपि च्युतः स्थानाद्द्वीपेषु स हि जायते।<br>
स्वर्गेषु च तथान्येषु भोगान्भुक्त्वा यथेप्सितान्२२९।<br>
भुक्त्वैश्वर्यं ततस्तेषु पुनर्मर्त्येषु जायते।<br>
राजा वा राजपुत्रो वा जायते धनवान्सुखी२३०।<br>
सुरूपः सुभगः कांतः कीर्तिमान्भक्तिभावितः।<br>
ब्राह्मणाः क्षत्रिया वैश्याः शूद्रा वा क्षेत्रवासिनः२३१।<br>
स्वधर्मनिरता राजन्सुवृत्ताश्चिरजीविनः।<br>
सर्वात्मना ब्रह्मभक्ता भूतानुग्रहकारिणः२३२।<br>
पुष्करे तु महाक्षेत्रे ये वसंति मुमुक्षवः।<br>
मृतास्ते ब्रह्मभवनं विमानैर्यांति शोभनैः२३३।<br>
अप्सरोगणसंघुष्टैः कामगैः कामरूपिभिः।<br>
अथवा सर्वदीप्ताग्नौ स्वशरीरं जुहोति यः२३४।<br>
ब्रह्मध्यायी महासत्वस्स ब्रह्मभवनं व्रजेत्।<br>
ब्रह्मलोकोऽक्षयस्तस्य शाश्वतो विभवैः सह२३५।<br>
सर्वलोकोत्तमो रम्यो भवतीष्टार्थसाधकः।<br>
पुष्करे तु महापुण्ये प्राणान्ये सलिले त्यजन्२३६।<br>
तेषामप्यक्षयो भीष्म ब्रह्मलोको महात्मनाम्।<br>
साक्षात्पश्यंति ते देवं सर्वदुःखविनाशनम्२३७।<br>
सर्वामरयुतं देवं रुद्रविष्णुगणैर्युतम्।<br>
अनाशके मृताश्शूद्राः पुष्करे तु वने नराः२३८।<br>
हंसयुक्तैस्ततो यांति विमानैरर्कसप्रभैः।<br>
नानारत्नसुवर्णाढ्यैर्दृढैर्गंधाधिवासितैः२३९।<br>
अनौपम्यगुणैरन्यैरप्सरोगीतनादितैः।<br>
पताकाध्वजविन्यस्तैर्नानाघण्टानिनादितैः२४०।<br>
बह्वाश्चर्यसमोपेतैः क्रीडाविज्ञानशालिभिः।<br>
सुप्रभैर्गुणसंपन्नैर्मयूरवरवाहिभिः२४१।<br>
ब्रह्मलोके नरा धीरा रमंते नाशके मृताः।<br>
तत्रोषित्वा चिरं कालं भुक्त्वा भोगान्यथेप्सितान्२४२।<br>
धनी विप्नकुले भोगी जायते मर्त्यमागतः।<br>
कारीषीं साधयेद्यस्तु पुष्करे तु वने नरः२४३।<br>
सर्वलोकान्परित्यज्य ब्रह्मलोकं स गच्छति।<br>
ब्रह्मलोके वसेत्तावद्यावत्कल्पक्षयो भवेत्२४४।<br>
नैव पश्यति मर्त्यं हि क्लिश्यमानं स्वकर्मभिः।<br>
गतिस्तस्याऽप्रतिहता तिर्यगूर्ध्वमधस्तथा२४५।<br>
स पूज्यः सर्वलोकेषु यशो विस्तारयन्वशी।<br>
सदाचारविधिप्रज्ञः सर्वेन्द्रिय मनोहरः२४६।<br>
नृत्यवादित्रगीतज्ञः सुभगः प्रियदर्शनः।<br>
नित्यमम्लानकुसुमो दिव्याभरणभूषितः२४७।<br>
नीलोत्पलदलश्यामो नीलकुंचितमूर्द्धजः।<br>
अजघन्याः सुमध्याश्च सर्वसौभाग्यपूरिताः२४८।<br>
सर्वैश्वर्यगुणोपेता यौवनेनातिगर्विताः।<br>
स्त्रियः सेवंति तत्रस्थाः शयने रमयंति च२४९।<br>
वीणावेणुनिनादैश्च सुप्तः संप्रतिबुध्यते।<br>
महोत्सवसुखं भुंक्ते दुःप्राप्यमकृतात्मभिः२५० 1.15.250।<br>
प्रसादाद्देवदेवस्य ब्रह्मणः शुभकारिणः।<br>
भीष्म उवाच।<br>
आचाराः परमा धर्माः क्षेत्रधर्मपरायणाः२५१।<br>
स्वधर्माचारनिरता जितक्रोधा जितेंद्रियाः।<br>
ब्रह्मलोकं व्रजंतीति नैतच्चित्रं मतं मम२५२।<br>
असंशयं च गच्छंति लोकानन्यानपि द्विजाः।<br>
विना पद्मोपवासेन तथैव नियमेन च२५३।<br>
स्त्रियो म्लेछाश्च शूद्राश्च पक्षिणः पशवो मृगाः।<br>
मूका जडान्धबधिरास्तपो नियमवर्जिताः२५४।<br>
तेषां वद गतिं विप्र पुष्करे ये त्ववस्थिताः।<br>
पुलस्त्य उवाच।<br>
स्त्रियो म्लेच्छाश्च शूद्राश्च पशवः पक्षिणो मृगाः२५५।<br>
पुष्करे तु मृता भीष्म ब्रह्मलोकं व्रजंति ते।<br>
शरीरैर्दिव्यरूपैस्तु विमानै रविसप्रभैः२५६।<br>
दिव्यव्यूहसमायुक्तैः सुवर्णवरकेतनैः।<br>
सुवर्णवज्रसोपानमणिस्तंभविभूषितैः२५७।<br>
सर्वकामोपभोगाढ्यैः कामगैः कामरूपिभिः।<br>
नानारसाढ्यं गच्छंति स्त्रीसहस्रसमाकुलाः२५८।<br>
ब्रह्मलोकं महात्मानो लोकानन्यान्यथेप्सितान्।<br>
ब्रह्मलोकाच्च्युताश्चापि क्रमाद्द्वीपेषु यांति ते२५९।<br>
कुले महति विस्तीर्णे धनी भवति स द्विजः।<br>
तिर्यग्योनि गता ये तु सर्पकीटपिपीलिकाः२६०।<br>
स्थलजा जलजाश्चैव स्वेदांडोद्भिज्जरायुजाः।<br>
सकामा वाप्यकामा वा पुष्करे तु वने मृताः२६१।<br>
सूर्यप्रभविमानस्था ब्रह्मलोकं प्रयांति ते।<br>
कलौ युगे महाघोरे प्रजाः पापसमीरिताः२६२।<br>
नान्येनास्मिन्नुपायेन धर्मः स्वर्गश्च लभ्यते।<br>
वसंति पुष्करे ये तु ब्रह्मार्चनरता नराः२६३।<br>
कलौ युगे कृतार्थास्ते क्लिश्यंत्यन्ये निरर्थकाः।<br>
रात्रौ करोति यत्पापं नरः पंचभिरिंद्रियैः२६४।<br>
कर्मणा मनसा वाचा कामक्रोधवशानुगाः।<br>
प्रातः स जलमासाद्य पुष्करे तु पितामहम्२६५।<br>
अभिगम्य शुचिर्भूत्त्वा तस्मात्पापात्प्रमुच्यते।<br>
उदयेऽर्कस्य चारभ्य यावद्दर्शनमूर्ध्वगम्२६६।<br>
मानसाख्ये प्रसंचिंत्य ब्रह्मयोगे हरेदघम्।<br>
दृष्ट्वा विरिंचिं मध्याह्ने नरः पापात्प्रमुच्यते२६७।<br>
मध्याह्नास्तमयान्तं यदिंद्रियैः पापमाचरेत्।<br>
पितामहस्य संध्यायां दर्शनादेव मुच्यते२६८।<br>
शब्दादीन्विषयान्सर्वान्भुंजानोपि सकामतः।<br>
यः पुष्करे ब्रह्मभक्तो निवसेत्तपसि स्थितः२६९।<br>
पुष्करारण्यमध्यस्थो मिष्टान्नास्वादभोजनः।<br>
त्रिकालमपि भुंजानो वायुभक्षसमो मतः२७०।<br>
वसंति पुष्करे ये तु नराः सुकृतकर्मिणः।<br>
ते लभंते महाभोगान्क्षेत्रस्यास्य प्रभावतः२७१।<br>
यथा महोदधेस्तुल्यो न चान्योऽस्ति जलाशयः।<br>
तथा वै पुष्करस्यापि समं तीर्थं न विद्यते२७२।<br>
पुष्करारण्यसदृशं तीर्थं नास्त्यधिकं गुणैः।<br>
अथ तेऽन्यान्प्रवक्ष्यामि क्षेत्रे येऽस्मिन्व्यवस्थिताः२७३।<br>
विष्णुना सहिताः सर्व इंद्राद्याश्च दिवौकसः।<br>
गजवक्त्रः कुमारश्च रेवंतः सदिवाकरः२७४।<br>
शिवदूती तथा देवी कन्या क्षेमंकरी सदा।<br>
अलं तपोभिर्नियमैः सुक्रियार्चनकारिणाम्२७५।<br>
व्रतोपवासकर्माणि कृत्वान्यत्र महांत्यपि।<br>
ज्येष्ठे तु पुष्करारण्ये यस्तिष्ठति निरुद्यमः२७६।<br>
लभते सर्वकामित्वं योऽत्रैवास्ते द्विजः सदा।<br>
पितामहसमं याति स्थानं परममव्ययम्२७७।<br>
कृते द्वादशभिर्वर्षैस्त्रेतायां हायनेन तु।<br>
मासेन द्वापरे भीष्म अहोरात्रेण तत्कलौ२७८।<br>
फलं संप्राप्यते लोके क्षेत्रेस्मिंस्तीर्थवासिभिः।<br>
इत्येवं देवदेवेन पुरोक्तं ब्रह्मणा मम२७९।<br>
नातः परतरं किंचित्क्षेत्रमस्तीह भूतले।<br>
तस्मात्सर्वप्रयत्नेनारण्यमेतत्समाश्रयेत्२८०।<br>
गृहस्थो ब्रह्मचारी च वानप्रस्थोऽथ भिक्षुकः।<br>
यथोक्तकारिणः सर्वे गच्छंति परमां गतिम्२८१।<br>
एकस्मिन्नाश्रमे धर्मं योऽनुतिष्ठेद्यथाविधि।<br>
अकामद्वेषसंयुक्तः स परत्र महीयते२८२।<br>
चतुष्पथाहि निःश्रेणी ब्रह्मणेह प्रतिष्ठिता।<br>
एतामाश्रित्य निश्रेणीं ब्रह्मलोके महीयते२८३।<br>
आयुषोऽपि चतुर्भागं ब्रह्मचार्यनसूयकः।<br>
गुरौ वा गुरुपुत्रे वा वसेद्धर्मार्थकोविदः२८४।<br>
कर्मातिरेकेण गुरोरध्येतव्यं बुभूषता।<br>
दक्षिणानां प्रदापी स्यादाहूतो गुरुमाश्रयेत्२८५।<br>
जघन्यशायी पूर्वं स्यादुत्थायी गुरुवेश्मनि।<br>
यच्च शिष्येण कर्त्तव्यं कार्यमासेवनादिकम्२८६।<br>
कृतमित्येव तत्सर्वं कृत्वा तिष्ठेत्तु पार्श्वतः।<br>
किंकरः सर्वकारी च सर्वकर्मसुकोविदः२८७।<br>
शुचिर्दक्षो गुणोपेतो ब्रूयादिष्टमथोत्तरम्।<br>
चक्षुषा गुरुमव्यग्रो निरीक्षेत जितेंद्रियः२८८।<br>
नाऽभुक्तवति चाश्नीयादपीतवति नो पिबेत्।<br>
न तिष्ठति तथासीत न सुप्तेनैव संविशेत्२८९।<br>
उत्तानाभ्यां च पाणिभ्यां पादावस्य मृदु स्पृशेत्।<br>
दक्षिणं दक्षिणेनैव सव्यं सव्येन पीडयेत्२९०।<br>
अभिवाद्य गुरुं ब्रूयादभिधां स्वां ब्रुवन्निति।<br>
इदं करिष्ये भगवन्निदं चापि मया कृतम्२९१।<br>
इति सर्वं च विज्ञाप्य निवेद्य गुरवे धनम्।<br>
कुर्यात्कृतं च तत्सर्वमाख्येयं गुरवे पुनः२९२।<br>
यांस्तु गंधान्रसान्वापि ब्रह्मचारी न सेवते।<br>
सेवेत तान्समावृत्य इति धर्मेषु निश्चयः२९३।<br>
ये केचिद्विस्तरेणोक्ता नियमा ब्रह्मचारिणः।<br>
तान्सर्वाननुगृह्णीयाद्भक्तश्शिष्यश्च वै गुरोः२९४।<br>
स एव गुरवे प्रीतिमुपकृत्य यथाबलम्।<br>
अग्राम्येष्वाश्रमेष्वेव शिष्यो वर्तेत कर्मणा२९५।<br>
वेदवेदौ तथा वेदान्वेदार्थांश्च तथा द्विजः।<br>
भिक्षाभुगप्यधःशायी समधीत्य गुरोर्मुखात्२९६।<br>
वेदव्रतोपयोगी च चतुर्थांशेन योगतः।<br>
गुरवे दक्षिणां दत्वा समावर्तेद्यथाविधि२९७।<br>
धर्मान्वितैर्युतो दारैरग्नीनावाह्य पूजयेत्।<br>
द्वितीयमायुषो भागं गृहमेधी समाचरेत्२९८।<br>
गृहस्थवृत्तयः पूर्वं चतस्रो मुनिभिः कृताः।<br>
कुसूलधान्या प्रथमा कुंभीधान्या द्वितीयका२९९।<br>
अश्वस्तनी तृतीयोक्ता कापोत्यथ चतुर्थिका।<br>
तासां परापरा श्रेष्ठा धर्मतो लोकजित्तमा३०० 1.15.300।<br>
षट्कर्मवर्त्तकस्त्वेकस्त्रिभिरन्यः प्रसर्पते।<br>
द्वाभ्यां चैव चतुर्थस्तु द्विजः स ब्रह्मणि स्थितः३०१।<br>
गृहमेधिव्रतादन्यन्महत्तीर्थं न चक्षते।<br>
नात्मार्थे पाचयेदन्नं न वृथा घातयेत्पशुम्३०२।<br>
प्राणी वा यदि वाप्राणी संस्काराद्यज्ञमर्हति।<br>
न दिवा प्रस्वपेज्जातु न पूर्वापररात्रयोः३०३।<br>
न भुंजीतांतराकाले नानृतं तु वदेदिह।<br>
न चाप्यश्नन्वसेद्विप्रो गृहे कश्चिदपूजितः३०४।<br>
तथास्यातिथयः पूज्या हव्यकव्यवहाः स्मृताः।<br>
वेदविद्याव्रतस्नाता श्रोत्रिया वेदपारगाः३०५।<br>
स्वकर्मजीविनोदांताः क्रियावंतस्तपस्विनः।<br>
तेषां हव्यं च कव्यं चाप्यर्हणार्थं विधीयते३०६।<br>
नश्वरैस्संप्रयातस्य स्वधर्मापगतस्य च।<br>
अपविद्धाग्निहोत्रस्य गुरोर्वालीककारिणः३०७।<br>
असत्याभिनिवेशस्य नाधिकारोस्ति कर्मणोः।<br>
संविभागोत्र भूतानां सर्वेषामेव शिष्यते३०८।<br>
तथैवापचमानेभ्यः प्रदेयं गृहमेधिना।<br>
विघसाशी भवेन्नित्यं नित्यं चामृतभोजनः३०९।<br>
अमृतं यज्ञशेषं स्याद्भोजनं हविषा समम्।<br>
संभुक्तशेषं योश्नाति तमाहुर्विघसाशिनम्३१०।<br>
स्वदारनिरतो दांतो दक्षोत्यर्थं जितेंद्रियः।<br>
ऋत्विक्पुरोहिताचार्यमातुलातिथिसंहतैः३११।<br>
वृद्धबालातुरैर्वैद्यैर्ज्ञातिसंबंधि बांधवैः।<br>
मात्रा पित्रा च जामात्रा भ्रात्रा पुत्रेण भार्यया३१२।<br>
दुहित्रा दासवर्गेण विवादं न समाचरेत्।<br>
एतान्विमुच्य संवादान्सर्वपापैः प्रमुच्यते३१३।<br>
एतैर्जितैस्तु जयति सर्वलोकान्न संशयः।<br>
आचार्यो ब्रह्मलोकेशः प्राजापत्य प्रभुः पिता३१४।<br>
अतिथिः सर्वलोकेश ऋत्विग्वेदाश्रयः प्रभुः।<br>
जामाताप्सरसांलोके ज्ञातयो वैश्वदेविकाः३१५।<br>
संबंधि बांधवा दिक्षु पृथिव्यां मातृमातुलौ।<br>
वृद्धबालातुराश्चैव आकाशे प्रभविष्णवः३१६।<br>
पुरोधा ऋषिलोकेशः संश्रितास्साध्यलोकपाः।<br>
अश्विलोकपतिर्वैद्यो भ्राता तु वसुलोकपः३१७।<br>
चंद्रलोकेश्वरी भार्या दुहिताप्सरसां गृहे।<br>
भ्राता ज्येष्ठः समः पित्रा भार्या पुत्र स्वकातनुः३१८।<br>
कायस्था दासवर्गाश्च दुहिता कृपणं परम्।<br>
तस्मादेतैरधिक्षिप्तः सहेन्नित्यमसंज्वरः३१९।<br>
गृहधर्मरतो विद्वान्धर्मनिष्ठो जितक्लमः।<br>
नारभेद्बहुकार्याणि धर्मवान्किंचिदारभेत्३२०।<br>
गृहस्थवृत्तयस्तिस्रस्तासां निश्रेयसं परं।<br>
परस्परं तथैवाहुश्चातुराश्रम्यमेव च३२१।<br>
ये चोक्तानि यमास्तेषां सर्वं कार्यं बुभूषुणा।<br>
कुंभधान्यैरुंच्छशिलैः कापोतीं वृत्तिमाश्रितैः३२२।<br>
यस्मिंश्चैते वसंत्यर्थास्तद्राष्ट्रमभिवर्धते।<br>
पूर्वापरान्दशपरान्पुनाति च पितामहान्३२३।<br>
गृहस्थवृत्तिमप्येतां वर्तयेद्यो गतव्यथः।<br>
स चक्रधरलोकानां समानाम्प्राप्नुयाद्गतिम्३२४।<br>
जितेंद्रियाणामथवा गतिरेषा विधीयते।<br>
स्वर्गलोको गृहस्थानां प्रतिष्ठा नियतात्मनां३२५।<br>
ब्रह्मणाभिहता श्रेणी ह्येषा यस्याः प्रमुच्यते।<br>
द्वितीयां क्रमशः प्राप्य स्वर्गलोके महीयते३२६।<br>
तृतीयामपि वक्ष्यामि वानप्रस्थाश्रमं शृणु।<br>
गृहस्थस्तु यदा पश्येद्वलीपलितमात्मनः३२७।<br>
अपत्यस्यैव चापत्यं वनमेव तदाश्रयेत्।<br>
गृहस्थव्रतखिन्नानां वानप्रस्थाश्रमौकसां३२८।<br>
श्रूयतां भीष्म भद्रं ते सर्वलोकाश्रयात्मनां।<br>
दीक्षापूर्वं निवृत्तानां पुण्यदेशनिवासिनां३२९।<br>
प्रज्ञाबलयुजां पुंसां सत्यशौचक्षमावतां।<br>
तृतीयमायुषो भागं वानप्रस्थाश्रमे वसन्३३०।<br>
तानेवाग्नीन्परिचरेद्यजमानो दिवौकसः।<br>
नियतो नियताहारो विष्णुभक्तिप्रसक्तिमान्३३१।<br>
तदाग्निहोत्रमात्राणि यज्ञांगानि च सर्वशः।<br>
अकृष्टं वै व्रीहियवं नीवारं विघसानि च३३२।<br>
ग्रीष्मे हविष्यं प्रायच्छेत्स माघेष्वपि पंचसु।<br>
वानप्रस्थाश्रमेप्येताश्चतस्रो वृत्तयः स्मृताः३३३।<br>
सद्यः प्रभक्षकाः केचित्केचिन्मासिकसंचयान्।<br>
वार्षिकान्संचयान्केचित्केचिद्द्वादशवार्षिकान्३३४।<br>
कुर्वन्त्यतिथिपूजार्थं यज्ञतन्त्रार्थमेव च।<br>
अभ्रावकाशा वर्षासु हेमंते जलसंश्रयाः३३५।<br>
ग्रीष्मे पंचाग्नितपसः शरद्यमृतभोजनाः।<br>
भूमौ विपरिवर्तंते तिष्ठंति प्रपदैरपि३३६।<br>
स्थानासने च वर्तन्ते वसनेष्वपि संस्थिते।<br>
दंतोलूखलिनः केचिदश्मकुट्टास्तथा परे३३७।<br>
शुक्लपक्षे पिबन्त्येके यवागूं क्वथितां क्वचित्।<br>
कृष्णपक्षे पिबंत्येके भुंजते च यथागमम्३३८।<br>
मूलैरेके फलैरेके जलैरेके दृढव्रताः।<br>
वर्त्तयंति यथान्यायं वैखानस धृतव्रताः३३९।<br>
एताश्चान्याश्च विविधा दीक्षास्तेषां मनस्विनां।<br>
चतुर्थश्चौपनिषदो धर्मः साधारणो मतः३४०।<br>
वानप्रस्थो गृहस्थश्च सततोन्यः प्रवर्त्तते।<br>
तस्मिन्नेव युगे तात विप्रैः सर्वार्थदर्शिभिः३४१।<br>
अगस्त्यश्च सप्तर्षयो मधुच्छंदो गवेषणः।<br>
सांकृतिः सदिवो भांडिर्यवप्रोथो ह्यथर्वणः३४२।<br>
अहोवीर्यस्तथा काम्यः स्थाणुर्मेधातिथिर्बुधः।<br>
मनोवाकः शिनीवाकः शून्यपालो कृतव्रणः३४३।<br>
एते कर्मसु विद्वांसस्ततः स्वर्गमुपागमन्।<br>
एते प्रत्यक्षधर्माणस्तथा यायावरागणाः३४४।<br>
ऋषीणामुग्रतपसां धर्मनैपुण्यदर्शिनाम्।<br>
सुरेश्वरं समाराध्य ब्राह्मणा वनमाश्रिताः३४५।<br>
अपास्योपरता मायां ब्राह्मणा वनमाश्रिताः।<br>
अनक्षत्रास्तथा धृष्या दृश्यन्ते प्रोषिता गणाः३४६।<br>
जरया तु परिद्यूना व्याधिना परिपीडिताः।<br>
चतुर्थं त्वाश्रमं शेषं वानप्रस्थाश्रमाद्ययुः३४७।<br>
सद्यस्कारी सुनिर्वाप्य सर्ववेदसदक्षिणाम्।<br>
आत्मयाजी सौम्यमतिरात्मक्रीडात्मसंश्रयः३४८।<br>
आत्मन्यग्निं समाधाय त्यक्त्वासर्वपरिग्रहम्।<br>
सद्यस्कश्च यजेद्यज्ञानिष्टिं चैवेह सर्वदा३४९।<br>
सदैव याजिनां यज्ञानात्मनीज्या प्रवर्त्तते।<br>
त्रीनेवाग्नींस्त्यजेत्सम्यगात्मन्येवात्मना क्षणात्३५० 1.15.350।<br>
प्राप्नुयाद्येन वा यच्च तत्प्राश्नीयादकुत्सयन्।<br>
केशलोमनखान्न्यस्येद्वानप्रस्थाश्रमे रतः३५१।<br>
आश्रमादाश्रमं सद्यः पूतो गच्छति कर्मभिः।<br>
अभयं सर्वभूतेभ्यो यो दत्वा प्रव्रजेद्द्विजः३५२।<br>
लोकास्तेजोमयास्तस्य प्रेत्य चानंत्यमश्नुते।<br>
सुशीलवृत्तो व्यपनीतकल्मषो न चेह नामुत्र चरन्तुमीहते३५३।<br>
अरोषमोहो गतसंधिविग्रहः स चेदुदासीनवदात्मचिंतया।<br>
यमेषु चैवान्यगतेषु न व्यथः स्वशास्त्रशून्यो हृदिनात्मविभ्रमः३५४।<br>
भवेद्यथेष्टागतिरात्मयाजिनी निस्संशये धर्मपरे जितेन्द्रिये।<br>
अतःपरं श्रेष्ठमतीवसद्गुणैरधिष्ठितं त्रीनतिवर्त्य चाश्रमान्३५५।<br>
चतुर्थमुक्तं परमाश्रमं शृणु प्रकीर्त्यमानं परमं परायणम्।<br>
प्राप्य संस्कारमेताभ्यामाश्रमाभ्यां ततः परम्३५६।<br>
यत्कार्यं परमात्मार्थं तत्त्वमेकमनाः शृणु।<br>
काषायं धारयित्वा तु श्रेणीस्थानेषु च त्रिषु३५७।<br>
यो व्रजेच्च परं स्थानं पारिव्राज्यमनुत्तमम्।<br>
तद्भावनेन संन्यस्य वर्तनं श्रूयतां तथा३५८।<br>
एक एव चरेद्धर्मं सिध्यर्थमसहायवान्।<br>
एकश्चरति यः पश्यन्न जहाति न हीयते३५९।<br>
अनग्निरनिकेतस्तु ग्रामं भिक्षार्थमाश्रयेत्।<br>
अश्वस्तनविधानः स्यान्मुनिर्भावसमन्वितः३६०।<br>
लघ्वाशी नियताहारः सकृदन्नं निषेवयेत्।<br>
कपालं वृक्षमूलानि कुचेलमसहायता३६१।<br>
उपेक्षा सर्वभूतानामेतावद्भिक्षु लक्षणम्।<br>
यस्मिन्वाचः प्रविशंति कूपे प्राप्ता मृता इव३६२।<br>
न वक्तारं पुनर्यांति स कैवल्याश्रमे वसेत्।<br>
नैव पश्येन्न शृणुयादवाच्यं जातु कस्यचित्३६३।<br>
ब्राह्मणानां विशेषेण नैतद्भूयात्कथंचन।<br>
यद्ब्राह्मणस्यानुकूलं तदेव सततं वदेत्३६४।<br>
तूष्णीमासीत निंदायां कुर्वन्भैषज्यमात्मनः।<br>
येन पूर्णमिवाकाशं भवत्येकेन सर्वदा३६५।<br>
शून्यं येन समाकीर्णं तं देवा ब्राह्मणं विदुः३६६।<br>
येनकेन चिदाछिन्नो येनकेन चिदाशितः।<br>
यत्र क्वचन शायी च तं देवा ब्राह्मणं विदुः३६७।<br>
अहेरिव जनाद्भीतः सुहृदो नरकादिव।<br>
कृपणादिव नारीभ्यस्तं देवा ब्राह्मणं विदुः३६८।<br>
न हृष्येत विषीदेत मानितो मानितस्तथा।<br>
सर्वभूतेष्वभयदस्तं देवा ब्राह्मणं विदुः३६९।<br>
नाभिनंदेत मरणं नाभिनंदेत जीवितम्।<br>
कालमेव निरीक्षेत निर्देशं कृषको यथा३७०।<br>
अनभ्याहतचित्तश्च दांतश्चाहतधीस्तथा।<br>
विमुक्तः सर्वपापेभ्यो नरो गच्छेत्ततो दिवम्३७१।<br>
अभयं सर्वभूतेभ्यो भूतानामभयं यतः।<br>
तस्य देहविमुक्तस्य भयं नास्ति कुतश्चन३७२।<br>
यथा नागपदेऽन्यानि पदानि पदगामिनाम्।<br>
सर्वाण्येवावलीयंते तथा ज्ञानानि चेतसि३७३।<br>
एवं सर्वमहिंसायां धर्मोऽर्थश्च महीयते।<br>
मृतः स नित्यं भवति यो हिंसां प्रतिपद्यते३७४।<br>
अहिंसकस्ततः सम्यग्धृतिमान्नियतेंद्रियः।<br>
शरण्यस्सर्वभूतानां गतिमाप्नोत्यनुत्तमाम्३७५।<br>
एवं प्रज्ञानतृप्तस्य निर्भयस्य मनीषिणः।<br>
न मृत्युरधिकोभावः सोमृतत्वं च गच्छति३७६।<br>
विमुक्तः सर्वसंगेभ्यो मुनिराकाशवत्स्थितः।<br>
विष्णुप्रियकरः शांतस्तं देवा ब्राह्मणं विदुः३७७।<br>
जीवितं यस्य धर्मार्थं धर्मोरत्यर्थमेव च।<br>
अहोरात्रादि पुण्यार्थं तं देवा ब्राह्मणं विदुः३७८।<br>
निवारितसमारंभं निर्नमस्कारमस्तुतिम्।<br>
अक्षीणं क्षीणकर्माणं तं देवा ब्राह्मणं विदुः३७९।<br>
सर्वाणि भूतानि सुखं रमंते सर्वाणि दुःखानि भृशं भवंति।<br>
तेषां भवोत्पादनजातखेदः कुर्यात्तु कर्माणि च श्रद्दधानः३८०।<br>
दानं हि भूताभयदक्षिणायाः सर्वाणि दानान्यधितिष्ठतीह।<br>
तीक्ष्णे तनुं यः प्रथमं जुहोति सोनंतमाप्नोत्यभयं प्रजाभ्यः३८१।<br>
उत्तानमास्येन हविर्जुहोति अनंतमाप्नोत्यभितः प्रतिष्ठाम्।<br>
तस्यांगसंगादभिनिष्कृतं च वैश्वानरं सर्वमिदं प्रपेदे३८२।<br>
प्रादेशमात्रं हृदभिस्रुतं यत्तस्मिन्प्राणेनात्मयाजी जुहोति।<br>
तस्याग्निहोत्रे हुतमात्मसंस्थं सर्वेषु लोकेषु सदैव तेषु३८३।<br>
देवं विधातुं त्रिवृतं सुवर्णं ये वै विदुस्तं परमार्थभूतम्।<br>
ते सर्वभूतेषु महीयमाना देवाः समर्था अमृतं व्रजंति३८४।<br>
वेदांश्च वेद्यं च विधिं च कृत्स्नमथो निरुक्तं परमार्थतां च।<br>
सर्वं शरीरात्मनि यः प्रवेद तस्याभिसर्वे प्रचरंति नित्यम्३८५।<br>
भूमावसक्तं दिवि चाप्रमेयं हिरण्मयं तं च समंडलांते।<br>
प्रदक्षिणं दक्षिणमंतरिक्षे यो वेदनाप्यात्मनि दीप्तरश्मिः३८६।<br>
आवर्तमानं च विवर्तमानं षण्नेमि यद्द्वादशारं त्रिपर्व।<br>
यस्येदमास्यं परिपाति विश्वं तत्कालचक्रं निहितं गुहायाम्३८७।<br>
यतः प्रसादं जगतः शरीरं सर्वांश्च लोकानधिगच्छतीह।<br>
तस्मिन्हि संतर्पयतीह देवान्स वै विमुक्तो भवतीह नित्यम्३८८।<br>
तेजोमयो नित्यमतः पुराणो लोके भवत्यर्थभयादुपैति।<br>
भूतानि यस्मान्नभयं व्रजंति भूतेभ्यो यो नो द्विजते कदाचित्३८९।<br>
अगर्हणीयो न च गर्हतेन्यान्स वै विप्रः प्रवरं स्वात्मनीक्षेत्।<br>
विनीतमोहोप्यपनीतकल्मषो न चेह नामुत्र च योर्थमृच्छति३९०।<br>
अरोषमोहः समलोष्टकांचनः प्रहीणशोको गतसंधिविग्रहः।<br>
अपेतनिंदास्तुतिरप्रियाप्रियश्चरन्नुदासीनवदेव भिक्षुः३९१।<br>
