सूत उवाच-<br>
अंतर्द्धानं गते विष्णौ वेनो राजा महामतिः ।<br>
क्व गतो देवदेवेश इति चिंतापरोऽभवत् १।<br>
हर्षेण महताविष्टश्चिंतयित्वा नृपोत्तमः ।<br>
समाहूय नृपश्रेष्ठं तं पृथुं मधुराक्षरैः २।<br>
तमुवाच महात्मानं हर्षेण महता तदा ।<br>
त्वया पुत्रेण भूर्लोके तारितोस्मि सुपातकात् ३।<br>
नीत उज्ज्वलतां वत्स वंशो मे सांप्रतं पृथो ।<br>
मया विनाशितो दोषैस्त्वया गुणैः प्रकाशितः ४।<br>
यजेहमश्वमेधेन दास्ये दानान्यनेकशः ।<br>
विष्णुलोकं व्रजाम्यद्य सकायस्ते प्रसादतः ५।<br>
संभरस्व महाभाग संभारांस्त्वं नृपोत्तम ।<br>
आमंत्रय महाभाग ब्राह्मणान्वेदपारगान् ६।<br>
एवं पृथुः समादिष्टो वेनेनापि महात्मना ।<br>
प्रत्युवाच महात्मा स वेनं पितरमादरात् ७।<br>
कुरु राज्यं महाराज भुंक्ष्व भोगान्मनोनुगान् ।<br>
दिव्यान्वा मानुषान्पुण्यान्यज्ञैर्यज जनार्दनम् ८।<br>
एवमुक्त्वा प्रणम्यैव पितरं ज्ञानतत्परम् ।<br>
धनुरादाय पृथ्वीशः सबाणं यत्नपूर्वकम् ९।<br>
आदिदेश भटान्सर्वान्घोषध्वं भूतले मम ।<br>
पापमेव न कर्तव्यं कर्मणा त्रिविधेन वै १०।<br>
करिष्यंति च यत्पापं आज्ञां वेनस्य भूपतेः ।<br>
उल्लंघ्य वध्यतां सो हि यास्यते नात्र संशयः ११।<br>
दानमेव प्रदातव्यं यज्ञैश्चैव जनार्दनम् ।<br>
यजध्वं मानवाः सर्वे तन्मनस्का विमत्सराः १२।<br>
एवं शिक्षां प्रदत्वासौ राज्यं भृत्येषु वेनजः ।<br>
निःक्षिप्य च गतो विप्रास्तपसोर्थे तपोवनम् १३।<br>
सर्वान्दोषान्परित्यज्य संयम्य विषयेन्द्रियान् ।<br>
शतवर्षप्रमाणं वै निराहारो बभूव ह १४।<br>
तपसा तस्य वै तुष्टो ब्रह्मा पृथुमुवाच ह ।<br>
तपस्तपसि कस्मात्त्वं तन्मे त्वं कारणं वद १५।<br>
पृथुरुवाच-<br>
वेन एष महाप्राज्ञः पिता मे कीर्तिवर्द्धनः ।<br>
समाचरति यः पापमस्य राज्ये नराधमः १६।<br>
शिरश्छेत्ता भवत्वेष तस्य देवो जनार्दनः ।<br>
अदृष्टैश्च महाचक्रैर्हरिः शास्ता भवेत्स्वयम् १७।<br>
मनसा कर्मणा वाचा कर्तुं वांछति पातकम् ।<br>
तेषां शिरांसि त्रुट्यंतु फलं पक्वं यथा द्रुमात् १८।<br>
एतदेव वरं मन्ये त्वत्तः शृणु सुरेश्वर ।<br>
प्रजानां दोषभावेन न लिप्यति पिता मम १९।<br>
तथा कुरुष्व देवेश वरं दातुं यदीच्छसि ।<br>
ददस्व उत्तमं कामं चतुर्मुखनमोऽस्तु ते २०।<br>
ब्रह्मोवाच-<br>
एवमस्तु महाभाग पिता ते पूततां गतः ।<br>
विष्णुना शासितो वत्स पुत्रेणापि त्वया पृथो २१।<br>
एवं पृथुं समुद्दिश्य वरं दत्वा गतो विभुः ।<br>
पृथुरेव समायातो राज्यकर्मणि संस्थितः २२।<br>
वैन्यस्य राज्ये विप्रेन्द्राः पापं कश्चिन्न चाचरेत् ।<br>
यस्तु चिंतयते पापं त्रिविधेनापि कर्मणा २३।<br>
शिरश्छेदो भवेत्तस्य यथाचक्रैर्निकृंतितः ।<br>
तदाप्रभृति वै पापं नैव कोपि समाचरेत् २४।<br>
इत्याज्ञा वर्तते तस्य वैन्यस्यापि महात्मनः ।<br>
सर्वलोकाः समाचारैः परिवर्तंति नित्यशः २५।<br>
दानभोगैः प्रवर्तंते सर्वधर्मपरायणाः ।<br>
सर्वसौख्यैः प्रवर्द्धंते प्रसादात्तस्य भूपतेः २६।<br>
इति श्रीपद्मपुराणे भूमिखंडे वेनोपाख्याने चतुर्विंशत्यधिक शततमोऽध्यायः १२४।<br>
<br>
