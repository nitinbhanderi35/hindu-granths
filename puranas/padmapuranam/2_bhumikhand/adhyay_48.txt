ब्राह्मण्युवाच-<br>
माथुरे विषये रम्ये मथुरायां नृपोत्तमः ।<br>
उग्रसेनेति विख्यातो यादवः परवीरहा १।<br>
सर्वधर्मार्थतत्त्वज्ञो वेदज्ञः श्रुतवान्बली ।<br>
दाता भोक्ता गुणग्राही सद्गुणान्वेत्ति भूपतिः २।<br>
राज्यं चकार मेधावी प्रजा धर्मेण पालयेत् ।<br>
एवं स च महातेजा उग्रसेनः प्रतापवान् ३।<br>
वैदर्भे विषये पुण्ये सत्यकेतुः प्रतापवान् ।<br>
तस्य कन्या महाभागा पद्माक्षी कमलानना ४।<br>
नाम्ना पद्मावती नाम सत्यधर्मपरायणा ।<br>
सा तु स्त्रीणां गुणैर्युक्ता द्वितीयेव समुद्रजा ५।<br>
वैदर्भी शुशुभे राजन्स्वगुणैः सत्यकारणैः ।<br>
माथुर उग्रसेनस्तु उपयेमे सुलोचनाम् ६।<br>
तया सह महाभाग सुखं रेमे प्रतापवान् ।<br>
अतिप्रीतो गुणैस्तस्यास्तया सह सुखीभवेत् ७।<br>
तस्याः स्नेहेन प्रीत्या च संमुग्धो माथुरेश्वरः ।<br>
पद्मावती महाभागा तस्य प्राणप्रियाभवत् ८।<br>
तया विना न बुभुजे तया सह प्रक्रीडयेत् ।<br>
तया विना न सेवेत परमं सुखमेव सः ९।<br>
एवं प्रीतिकरौ जातौ परस्परमनुत्तमौ ।<br>
स्नेहवंतौ द्विजश्रेष्ठ सुखसंप्रीतिदायकौ १०।<br>
सत्यकेतुश्च राजेंद्रः सस्मार स पद्मावतीम् ।<br>
स्वसुतां तां महाभागो माता तस्याः सुदुःखिता ११।<br>
स दूतान्प्रेषयामास वैदर्भो मथुरां प्रति ।<br>
उग्रसेनं नृवीरेंद्रं सादरेण द्विजोत्तम १२।<br>
उग्रसेनं महाराजं स दूतो वाक्यमब्रवीत् ।<br>
विदर्भाधिपतिर्वीरो भक्त्या स्नेहेन नंदयन् १३।<br>
आत्मनः कुशलं ब्रूते भवतां परिपृच्छति ।<br>
सत्यकेतुर्महाराज त्वामेवं परिपृष्टवान् १४।<br>
दर्शनाय प्रेषयस्व सुतां पद्मावतीं मम ।<br>
यदि त्वं मन्यसे नाथ प्रीतिस्नेहं हितस्य च १५।<br>
प्रेषयस्व महाभागां प्रियां प्रीतिकरां तव ।<br>
औत्कण्ठ्येन महाराज स सोत्कंठेन वर्तते १६।<br>
समाकर्ण्य ततो वाक्यमुग्रसेनो नृपोत्तमः ।<br>
प्रीत्या स्नेहेन तस्यापि सत्यकेतोर्महात्मनः १७।<br>
दाक्षिण्येन च विप्रेंद्र प्रेषयामास भूपतिः ।<br>
पद्मावतीं प्रियां भार्यामुग्रसेनः प्रतापवान् १८।<br>
प्रेषितानेन राजेंद्र गता पद्मावती स्वकम् ।<br>
पूर्वं गृहं सती सा तु महाहर्षेण संकुला १९।<br>
पितृपूर्वं कुटुंबं तु ददृशे चारुमंगला ।<br>
पितुः पादौ ननामाथ शिरसा सत्यतत्परा २०।<br>
आगतायां महाराजा पद्मावत्यां द्विजोत्तम ।<br>
हर्षेण महताविष्टो विदर्भाधिपतिर्नृपः २१।<br>
वर्द्धिता दानमानैश्च वस्त्रालंकारभूषणैः ।<br>
पद्मावती सुखेनापि पितुर्गेहे प्रवर्तते २२।<br>
सखीभिः सहिता सा तु निःशंका परिवर्तते ।<br>
रमते सा तदा तत्र यथापूर्वं तथैव च २३।<br>
गृहे वने तडागेषु प्रासादे च तथैव सा ।<br>
पुनर्बालेव भूता सा निर्लज्जा संप्रवर्तते २४।<br>
निःशंका वर्तते विप्र सखीभिः सह सर्वदा ।<br>
पतिव्रता महाभागा हर्षेण महतान्विता २५।<br>
सुखं तु पितृगेहस्य दुर्लभं श्वशुरे गृहे ।<br>
एवं ज्ञात्वा तदा रेमे कदा ईदृग्भविष्यति २६।<br>
अनेन मोहभावेन क्रीडालुब्धा वरानना ।<br>
सखीभिः सहिता नित्यं वनेषूपवने तदा २७।<br>
इति श्रीपद्मपुराणे भूमिखंडे वेनोपाख्याने सुकलाचरित्रेऽष्टचत्वारिंशोऽध्यायः ४८।<br>
<br>
