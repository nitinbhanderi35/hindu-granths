<br>
पिप्पल उवाच-<br>
मातलेश्च वचः श्रुत्वा स राजा नहुषात्मजः ।<br>
किं चकार महाप्राज्ञस्तन्मे विस्तरतो वद १।<br>
सर्वपुण्यमयी पुण्या कथेयं पापनाशिनी ।<br>
श्रोतुमिच्छाम्यहं प्राज्ञ नैव तृप्यामि सर्वदा २।<br>
सुकर्मोवाच-<br>
सर्वधर्मभृतां श्रेष्ठो ययातिर्नृपसत्तमः ।<br>
तमुवाचागतं दूतं मातलिं शक्रसारथिम् ३।<br>
ययातिरुवाच-<br>
शरीरं नैव त्यक्ष्यामि गमिष्ये न दिवं पुनः ।<br>
शरीरेण विना दूत पार्थिवेन न संशयः ४।<br>
यद्यप्येवं महादोषाः कायस्यैव प्रकीर्तिताः ।<br>
पूर्वं चापि समाख्यातं त्वया सर्वं गुणागुणम् ५।<br>
नाहं त्यक्ष्ये शरीरं वै नागमिष्ये दिवं पुनः ।<br>
इत्याचक्ष्व इतो गत्वा देवदेवं पुरंदरम् ६।<br>
एकाकिना हि जीवेन कायेनापि महामते ।<br>
नैव सिद्धिं प्रयात्येवं सांसारिकमिहैव हि ७।<br>
नैव प्राणं विना कायो जीवः कायं विना नहि ।<br>
उभयोश्चापि मित्रत्वं नयिष्ये नाशमिंद्र न ८।<br>
यस्य प्रसादभावाद्वै सुखमश्नाति केवलम् ।<br>
शरीरस्याप्ययं प्राणो भोगानन्यान्मनोनुगान् ९।<br>
एवं ज्ञात्वा स्वर्गभोग्यं न भोज्यं देवदूतक ।<br>
संभवंति महादुष्टा व्याधयो दुःखदायकाः १०।<br>
मातले किल्बिषाच्चैव जरादोषात्प्रजायते ।<br>
पश्य मे पुण्यसंयुक्तं कायं षोडशवार्षिकम् ११।<br>
जन्मप्रभृति मे कायः शतार्धाब्दं प्रयाति च ।<br>
तथापि नूतनो भावः कायस्यापि प्रजायते १२।<br>
मम कालो गतो दूत अब्दा प्रनंत्यमनुत्तमम् ।<br>
यथा षोडशवर्षस्य कायः पुंसः प्रशोभते १३।<br>
तथा मे शोभते देहो बलवीर्यसमन्वितः ।<br>
नैव ग्लानिर्न मे हानिर्न श्रमो व्याधयो जरा १४।<br>
मातले मम कायेपि धर्मोत्साहेन वर्द्धते ।<br>
सर्वामृतमयं दिव्यमौषधं परमौषधम् १५।<br>
पापव्याधिप्रणाशार्थं धर्माख्यं हि कृतम्पुरा ।<br>
तेन मे शोधितः कायो गतदोषस्तु जायते १६।<br>
हृषीकेशस्य संध्यानं नामोच्चारणमुत्तमम् ।<br>
एतद्रसायनं दूत नित्यमेवं करोम्यहम् १७।<br>
तेन मे व्याधयो दोषाः पापाद्याः प्रलयं गताः ।<br>
विद्यमाने हि संसारे कृष्णनाम्नि महौषधे १८।<br>
मानवा मरणं यांति पापव्याधि प्रपीडिताः ।<br>
न पिबंति महामूढाः कृष्ण नाम रसायनम् १९।<br>
तेन ध्यानेन ज्ञानेन पूजाभावेन मातले ।<br>
सत्येन दानपुण्येन मम कायो निरामयः २०।<br>
पापर्द्धेरामयाः पीडाः प्रभवंति शरीरिणः ।<br>
पीडाभ्यो जायते मृत्युः प्राणिनां नात्र संशयः २१।<br>
तस्माद्धर्मः प्रकर्तव्यः पुण्यसत्याश्रयैर्नरैः ।<br>
पंचभूतात्मकः कायः शिरासंधिविजर्जरः २२।<br>
एवं संधीकृतो मर्त्यो हेमकारीव टंकणैः ।<br>
तत्र भाति महानग्निर्द्धातुरेव चरः सदा २३।<br>
शतखंडमये विप्र यः संधत्ते सबुद्धिमान् ।<br>
हरेर्नाम्ना च दिव्येन सौभाग्येनापि पिप्पल २४।<br>
पंचात्मका हि ये खंडाः शतसंधिविजर्जराः ।<br>
तेन संधारिताः सर्वे कायो धातुसमो भवेत् २५।<br>
हरेः पूजोपचारेण ध्यानेन नियमेन च ।<br>
सत्यभावेन दानेन नूत्नः कायो विजायते २६।<br>
दोषा नश्यंति कायस्य व्याधयः शृणु मातले ।<br>
बाह्याभ्यंतरशौचं हि दुर्गंधिर्नैव जायते २७।<br>
शुचिस्ततो भवेत्सूत प्रसादात्तस्य चक्रिणः ।<br>
नाहं स्वर्गं गमिष्यामि स्वर्गमत्र करोम्यहम् २८।<br>
तपसा चैव भावेन स्वधर्मेण महीतलम् ।<br>
स्वर्गरूपं करिष्यामि प्रसादात्तस्य चक्रिणः २९।<br>
एवं ज्ञात्वा प्रयाहि त्वं कथयस्व पुरंदरम् ।<br>
सुकर्मोवाच-<br>
समाकर्ण्य ततः सूतो नृपतेः परिभाषितम् ३०।<br>
आशीर्भिरभिनंद्याथ आमंत्र्य नृपतिं गतः ।<br>
सर्वं निवेदयामास इंद्राय च महात्मने ३१।<br>
समाकर्ण्य सहस्राक्षो ययातेस्तु महात्मनः ।<br>
तस्याथ चिंतयामासानयनार्थं दिवं प्रति ३२।<br>
इति श्रीपद्मपुराणे भूमिखंडे वेनोपाख्याने मातापितृतीर्थवर्णने ययातिचरिते द्विसप्ततितमोऽध्यायः ७२।<br>
