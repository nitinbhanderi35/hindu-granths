पिप्पल उवाच-<br>
कामकन्यां यदा राजा उपयेमे द्विजोत्तम ।<br>
किं चक्राते तदा ते द्वे पूर्वभार्ये सुपुण्यके १।<br>
देवयानी महाभागा शर्मिष्ठा वार्षपर्वणी ।<br>
तयोश्चरित्रं तत्सर्वं कथयस्व ममाग्रतः २।<br>
सुकर्मोवाच-<br>
यदानीता कामकन्या स्वगृहं तेन भूभुजा ।<br>
अत्यर्थं स्पर्धते सा तु देवयानी मनस्विनी ३।<br>
तस्यार्थे तु सुतौ शप्तौ क्रोधेनाकुलितात्मना ।<br>
शर्मिष्ठां च समाहूय शब्दं चक्रे यशस्विनी ४।<br>
रूपेण तेजसा दानैः सत्यपुण्यव्रतैस्तथा ।<br>
शर्मिष्ठा देवयानी च स्पर्धेते स्म तया सह ५।<br>
दुष्टभावं तयोश्चापि साऽज्ञासीत्कामजा तदा ।<br>
राज्ञे सर्वं तया विप्र कथितं तत्क्षणादिह ६।<br>
अथ क्रुद्धो महाराजः समाहूयाब्रवीद्यदुम् ।<br>
शर्मिष्ठा वध्यतां गत्वा शुक्रपुत्री तथा पुनः ७।<br>
सुप्रियं कुरु मे वत्स यदि श्रेयो हि मन्यसे ।<br>
एवमाकर्ण्य तत्तस्य पितुर्वाक्यं यदुस्तदा ८।<br>
प्रत्युवाच नृपेंद्रं तं पितरं प्रति मानद ।<br>
नाहं तु घातये तात मातरौ दोषवर्जिते ९।<br>
मातृघाते महादोषः कथितो वेदपंडितैः ।<br>
तस्माद्घातं महाराज एतयोर्न करोम्यहम् १०।<br>
दोषाणां तु सहस्रेण माता लिप्ता यदा भवेत् ।<br>
भगिनी च महाराज दुहिता च तथा पुनः ११।<br>
पुत्रैर्वा भ्रातृभिश्चैव नैव वध्या भवेत्कदा ।<br>
एवं ज्ञात्वा महाराज मातरौ नैव घातये १२।<br>
यदोर्वाक्यं तदा श्रुत्वा राजा क्रुद्धो बभूव ह ।<br>
शशाप तं सुतं पश्चाद्ययातिः पृथिवीपतिः १३।<br>
यस्मादाज्ञाहता त्वद्य त्वया पापि समोपि हि ।<br>
मातुरंशं भजस्व त्वं मच्छापकलुषीकृतः १४।<br>
एवमुक्त्वा यदुं पुत्रं ययातिः पृथिवीपतिः ।<br>
पुत्रं शप्त्वा महाराजस्तया सार्द्धं महायशाः १५।<br>
रमते सुखभोगेन विष्णोर्ध्यानेन तत्परः ।<br>
अश्रुबिंदुमतीसा च तेन सार्द्धं सुलोचना १६।<br>
बुभुजे चारुसर्वांगी पुण्यान्भोगान्मनोनुगान् ।<br>
एवं कालो गतस्तस्य ययातेस्तु महात्मनः १७।<br>
अक्षया निर्जराः सर्वा अपरास्तु प्रजास्तथा ।<br>
सर्वे लोका महाभाग विष्णुध्यानपरायणाः १८।<br>
तपसा सत्यभावेन विष्णोर्ध्यानेन पिप्पल ।<br>
सर्वे लोका महाभाग सुखिनः साधुसेवकाः १९।<br>
इति श्रीपद्मपुराणे भूमिखंडे वेनोपाख्याने मातापितृतीर्थवर्णने ययातिचरित्रेऽशीतितमोऽध्यायः ८०।<br>
<br>
