कुंजल उवाच-<br>
ततस्त्वसौ संयति राजमानः समुद्यतश्चापधरो महात्मा ।<br>
यथैव कालः कुपितः सलोकान्संहर्तुमैच्छत्तु तथा सुदानवान् १।<br>
महास्त्रजालै रवितेजतुल्यैः सुदीप्तिमद्भिर्निजघान दानवान् ।<br>
वायुर्यथोन्मूलयतीह पादपांस्तथैव राजा निजघान दानवान् २।<br>
वायुर्यथा मेघचयं च दिव्यं संचालयेत्स्वेन बलेन तेजसा ।<br>
तथा स राजा असुरान्मदोत्कटाननाशयद्बाणवरैः सुतीक्ष्णैः ३।<br>
न शेकुर्दानवाः सर्वे बाणवर्षं महात्मनः ।<br>
मृताः केचिद्द्रुताः केचित्केचिन्नष्टा महाहवात् ४।<br>
सूत उवाच-<br>
महातेजं महाप्राज्ञं महादानवनाशनम् ।<br>
चुक्रोध हुंडो दुष्टात्मा दृष्ट्वा तं नृपनंदनम् ५।<br>
स्थितो गत्वेदमाभाष्य तिष्ठतिष्ठेति चाहवे ।<br>
त्वामद्य च नयिष्यामि आयुपुत्र यमांतिकम् ६।<br>
नहुष उवाच-<br>
स्थितोस्मि समरे पश्य त्वामहं हंतुमागतः ।<br>
अहं त्वां तु हनिष्यामि दानवं पापचेतनम् ७।<br>
इत्युक्त्वा धनुरादाय बाणानग्निशिखोपमान् ।<br>
छत्रेण ध्रियमाणेन शुशुभे सोऽपि संयुगे ८।<br>
इंद्रस्य सारथिं दिव्यं मातलिं वाक्यमब्रवीत् ।<br>
वाहयतु रथं मेऽद्य हुंडस्य सम्मुखं भवान् ९।<br>
इत्युक्तस्तेन वीरेण मातलिर्लघुविक्रमः ।<br>
तुरगांश्चोदयामास महावातजवोपमान् १०।<br>
उत्पेतुश्च ततो वाहा हंसा इव यथांबरे ।<br>
छत्रेण इंदुवर्णेन रथेनापि पताकिना ११।<br>
नभस्तलं तु संप्राप्य यथा सूर्यो विराजते ।<br>
आयुपुत्रस्तथा संख्ये तेजसा विक्रमेण तु १२।<br>
अथ हुंडो रथस्थोऽपि राजमानः स्वतेजसा ।<br>
सर्वायुधैश्च संयुक्तस्तद्वद्वीरव्रते स्थितः १३।<br>
उभयोर्वीरयोर्युद्धं देवविस्मयकारकम् ।<br>
तदा आसीन्महाप्राज्ञ दारुणं भीतिदायकम् १४।<br>
सुबाणैर्निशितैस्तीक्ष्णैः कंकपत्रैः शिलीमुखैः ।<br>
हुंडेन ताडितो राजा सुबाह्वोरंतरे तदा १५।<br>
सुभाले पंचभिर्बाणैर्विद्धः क्रुद्धोऽभवत्तदा ।<br>
सविद्धस्तु तदा बाणैरधिकं शुशुभे नृपः १६।<br>
सारुणः करमालाभिरुदयंश्च दिवाकरः ।<br>
रुधिरेण तु दिग्धांगो हेमबाणैस्तनुस्थितैः १७।<br>
सूर्यवच्छोभते राजा पूर्वकालस्य चांबरे ।<br>
दृष्ट्वा तु पौरुषं तस्य दानवं वाक्यमब्रवीत् १८।<br>
तिष्ठतिष्ठ क्षणं दैत्य पश्य मे लाघवं पुनः ।<br>
इत्युक्त्वा तु रणे दैत्यं जघान दशभिः शरैः १९।<br>
मुखे भाले हतस्तेन मूर्च्छितो निपपात ह ।<br>
पश्यामानैः सुरैर्दिव्यै रथोपरि महाबलः २०।<br>
देवैश्च चारणैः सिद्धैः कृतः शब्दः सुहर्षजः ।<br>
जयजयेति राजेंद्र शंखान्दध्मुः पुनः पुनः २१।<br>
सकोलाहलशब्दस्तु तुमलो देवतेरितः ।<br>
कर्णरंध्रमाविवेश हुंडस्य मूर्छितस्य च २२।<br>
श्रुत्वा सधनुरादाय बाणमाशीविषोपमम् ।<br>
स्थीयतां स्थीयतां युद्धे न मृतोस्मि त्वया हतः २३।<br>
इत्युक्त्वा पुनरुत्थाय लाघवेन समन्वितः ।<br>
एकविंशतिभिर्बाणैर्नहुषं चाहनत्पुनः २४।<br>
एकेन मुष्टिमध्ये तु चतुर्भिर्बाहुमध्यतः ।<br>
चतुर्भिश्च महाश्वांश्च छत्रमेकेन तेन वै २५।<br>
पंचभिर्मातलिं विद्ध्वा रथनीडं तु सप्तभिः ।<br>
ध्वजदंडं त्रिभिस्तीक्ष्णैर्दानवः शिखिपत्रिभिः २६।<br>
आदानं तु निदानं तु लक्षमोक्षं दुरात्मनः ।<br>
लाघवं तस्य संदृष्ट्वा देवता विस्मयंगताः २७।<br>
तस्य पौरुषमापश्य स राजा दानवोत्तमम् ।<br>
शूरोसि कृतविद्योसि धीरोसि रणपंडितः २८।<br>
इत्युक्वा दानवं तं तु धनुर्विस्फार्य भूपतिः ।<br>
मार्गणैर्दशभिस्तं तु विव्याध लघुविक्रमः २९।<br>
त्रिभिर्ध्वजं प्रचिच्छेद स पपात धरातले ।<br>
तुरगान्पातयामास चतुर्भिस्तस्य सायकैः ३०।<br>
एकेन छत्रं तस्यापि चकर्त लघुविक्रमः ।<br>
दशभिः सारथिस्तस्य प्रेषितो यममंदिरम् ३१।<br>
दंशनं दशभिश्छित्त्वा शरैश्च विदलीकृतः ।<br>
सर्वांगेषु च त्रिंशद्भिर्विव्याध दनुजेश्वरम् ३२।<br>
हताश्वो विरथो जातो बाणपाणिर्धनुर्धरः ।<br>
अभ्यधावत्स वेगेन वर्षयन्निशितैः शरैः ३३।<br>
खड्गचर्मधरो दैत्यो राजानं तमधावत ।<br>
धावमानस्य हुंडस्य खड्गं चिच्छेद भूपतिः ३४।<br>
क्षुरप्रैर्निशितैर्बाणैश्चर्म चिच्छेद भूपतिः ।<br>
अथ हुंडः स दुष्टात्मा समालोक्य समंततः ३५।<br>
जग्राह मुद्गरं तूर्णं मुमोच लघुविक्रमः ।<br>
वज्रवेगं समायांतं ददृशे नृपतिस्तदा ३६।<br>
मुद्गरं स्वनवंतं चापातयदंबरात्ततः ।<br>
दशभिर्निशितैर्बाणैः क्षुरप्रैश्च स्वविक्रमात् ३७।<br>
मुद्गरं पतितं दृष्ट्वा दशखण्डमयं भुवि ।<br>
गदामुद्यम्य वेगेन राजानमभ्यधावत ३८।<br>
खड्गेन तीक्ष्णधारेण तस्य बाहुं विचिच्छिदे ।<br>
सगदं पतितं भूमौ सांगदं कटकान्वितम् ३९।<br>
महारावं ततः कृत्वा वज्रस्फोटसमं तदा ।<br>
रुधिरेणापि दिग्धांगो धावमानो महाहवे ४०।<br>
क्रोधेन महताविष्टो ग्रस्तुमिच्छति भूपतिम् ।<br>
दुर्निवार्यः समायातः पार्श्वं तस्य च भूपतेः ४१।<br>
नहुषेण महाशक्त्या ताडितो हृदि दानवः ।<br>
पतितः सहसा भूमौ वज्राहत इवाचलः ४२।<br>
तस्मिन्दैत्ये गते भूमावितरे दानवा गताः ।<br>
विविशुः कति दुर्गेषु कति पातालमाश्रिताः ४३।<br>
देवाः प्रहर्षमाजग्मुर्गंधर्वाः सिद्धचारणाः ।<br>
हते तस्मिन्महापापे नहुषेण महात्मना ४४।<br>
तस्मिन्हते दैत्यवरे महाहवे देवाश्च सर्वे प्रमुदं प्रलेभिरे ।<br>
तां देवरूपां तपसा प्रवर्द्धितां स आयुपुत्रः प्रतिलभ्य हर्षितः ४५।<br>
इति श्रीपद्मपुराणे भूमिखंडे वेनोपाख्याने गुरुतीर्थमाहात्म्ये च्यवनचरित्रे नहुषाख्याने पंचदशाधिकशततमोऽध्यायः ११५।<br>
<br>
