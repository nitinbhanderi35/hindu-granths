<br>
एकचत्वारिंशोऽध्यायः 2.41<br>
वेन उवाच-<br>
पुत्रो भार्या कथं तीर्थं पितामाता कथं वद ।<br>
गुरुश्चैव कथं तीर्थं तन्मे विस्तरतो वद १।<br>
श्रीविष्णुरुवाच-<br>
अस्ति वाराणसी रम्या गंगायुक्ता महापुरी ।<br>
तस्यां वसति वैश्यैकः कृकलो नाम नामतः २।<br>
तस्य भार्या महासाध्वी पतिव्रतपरायणा ।<br>
धर्माचारपरा नित्यं सा वै पतिपरायणा ३।<br>
सुकला नाम पुण्यांगी सुपुत्रा चारुमंगला ।<br>
सत्यंवदा सदा शुद्धा प्रियाकारा प्रियप्रिया ४।<br>
एवंगुणैः समायुक्ता सुभगा चारुकारिणी ।<br>
स वैश्य उत्तमो नाना धर्मज्ञो ज्ञानवान्गुणी ५।<br>
पुराणे श्रौतधर्मे च सदा श्रवणतत्परः ।<br>
तीर्थयात्राप्रसंगेन बहुपुण्यप्रदायकम् ६।<br>
श्रद्धया निर्गतो यात्रां तीर्थानां पुण्यमंगलाम् ।<br>
ब्राह्मणानां प्रसंगेन सार्थवाहेन तेन च ७।<br>
प्रस्थितो धर्ममार्गं तु तमुवाच पतिव्रता ।<br>
पतिस्नेहेन संमुग्धा भर्तारं वाक्यमब्रवीत् ८।<br>
सुकलोवाच-<br>
अहं ते धर्मतः पत्नी सहपुण्यकरा प्रिय ।<br>
पतिमार्गं प्रतीक्ष्याहं पतिदेवं यजाम्यहम् ९।<br>
कदा नैव मया त्याज्यं सामीप्यं ते द्विजोत्तम ।<br>
तवच्छायां समाश्रित्य करिष्ये धर्ममुत्तमम् १०।<br>
पतिव्रताख्यं पापघ्नं नारीणां गतिदायकम् ।<br>
पुण्यस्त्री कथ्यते लोके या स्यात्पतिपरायणा ११।<br>
युवतीनां पृथक्तीर्थं विना भर्तुर्न शोभते ।<br>
सुखदं नास्ति वै लोके स्वर्गमोक्षप्रदायकम् १२।<br>
सव्यं पादं च भर्तुश्च प्रयागं विद्धि सत्तम ।<br>
वामं च पुष्करं तस्य या नारी परिकल्पयेत् १३।<br>
तस्य पादोदकस्नानात्तत्पुण्यं परि जायते ।<br>
प्रयागपुष्करसमं स्नानं स्त्रीणां न संशयः १४।<br>
सर्वतीर्थमयो भर्ता सर्वपुण्यमयः पतिः ।<br>
मखानां यजनात्पुण्यं यद्वै भवति दीक्षिते १५।<br>
तत्फलं समवाप्नोति सेवया भर्तुरेव हि ।<br>
गयादीनां सुतीर्थानां यात्रां कृत्वा हि यद्भवेत् १६।<br>
तत्फलं समवाप्नोति भर्तुः शुश्रूषणादपि ।<br>
समासेन प्रवक्ष्यामि तन्मे निगदतः शृणु १७।<br>
नास्त्यासां हि पृथग्धर्मः पतिशुश्रूषणं विना ।<br>
तस्मात्कांतसहायं ते कुर्वाणा सुखदायिनी १८।<br>
तवच्छायां समाश्रित्य आगमिष्यामि नान्यथा ।<br>
विष्णुरुवाच-<br>
रूपं शीलं गुणं भक्तिं समालोक्य वयस्तथा १९।<br>
सौकुमार्यं विचार्यैवं कृकलः स पुनःपुनः ।<br>
यद्येवं हि नयिष्यामि दुर्गमार्गं सुदुःखदम् २०।<br>
रूपनाशो भवेच्चास्याः शीतातपविलोडनात् ।<br>
पद्मगर्भप्रतीकाशमस्याश्चांगं प्रवर्णकम् २१।<br>
झंझावातेन शीतेन कृष्णवर्णं भविष्यति ।<br>
पंथाः कर्कश सुग्रावा पादौचास्याः सुकोमलौ २२।<br>
एष्यते वेदनां तीव्रामथो गंतुं न च क्षमा ।<br>
क्षुत्तृष्णाभिपरीतांगी कीदृशीयं भविष्यति २३।<br>
वामांगी मम च स्थानं सुखस्थानं वरानना ।<br>
मम प्राणप्रिया नित्यं नित्यं धर्मस्य चाश्रयः २४।<br>
नाशमेति यदा बाला मम नाशो भवेदिह ।<br>
इयं मे जीविका नित्यमियं प्राणस्य चेश्वरी २५।<br>
न नयिष्ये वनं तीर्थमेकश्चैवाप्यहं व्रजे ।<br>
चिंतयित्वा क्षणं नूनं कृकलेन महात्मना २६।<br>
तस्य चित्तानुगो भावस्तया ज्ञातो नृपोत्तम ।<br>
पुनरूचे महाभागा भर्त्तारं प्रस्थितं तदा २७।<br>
अनघा नैव वै त्याज्या पुरुषैः शृणु सत्तम ।<br>
मूलमेवं हि धर्मस्य पुरुषस्य महामते २८।<br>
एवं ज्ञात्वा महाभाग मामेवं नय सांप्रतम् ।<br>
विष्णुरुवाच-<br>
श्रुत्वा सर्वं हि तेनापि प्रियाया भाषितं बहु २९।<br>
प्रहस्यैव वचो ब्रूते तामेवं कृकलः पुनः ।<br>
नैव त्याज्या भवेद्भार्या प्राप्ता धर्मेण वै प्रिये ३०।<br>
येन भार्या परित्यक्ता सुनीता धर्मचारिणी ।<br>
दशांगधर्मस्तेनापि परित्यक्तो वरानने ३१।<br>
तस्मात्त्वामेव भद्रं ते नैव त्यक्ष्ये कदा प्रिये ।<br>
विष्णुरुवाच-<br>
एवमाभाष्य तां भार्यां संबोध्य च पुनःपुनः ३२।<br>
तस्या अज्ञातमात्रेण ससार्थेन समं गतः ।<br>
गते तस्मिन्महाभागे कृकले पुण्यकर्मणि ३३।<br>
देवकर्मसुवेलायां काले पुण्ये शुभानना ।<br>
नैव पश्यति भर्तारं कृकलं निजमंदिरे ३४।<br>
समुत्थाय त्वरायुक्ता रुदमाना सुदुःखिता ।<br>
वयस्यान्पृच्छते भर्तुर्दुःखशोकाधिपीडिता ३५।<br>
युष्माभिर्वा महाभागा दृष्टोऽसौ कृकलो मम ।<br>
प्राणेश्वरो गतः क्वापि भवंतो मम बांधवाः ३६।<br>
यदि दृष्टो महाभागाः कृकलो मम सांप्रतम् ।<br>
भर्तारं पुण्यकर्तारं सर्वज्ञं सत्यपंडितम् ३७।<br>
कथयंतु महात्मानं यदि दृष्टो महामतिः ।<br>
तस्यास्तद्भाषितं श्रुत्वा तामूचुस्ते महामतिम् ३८।<br>
धर्मयात्राप्रसंगेन नाथस्ते कृकलः शुभे ।<br>
तीर्थयात्रां चकारासौ कस्माच्छोचसि सुव्रते ३९।<br>
साधयित्वा महातीर्थं पुनरेष्यति शोभने ।<br>
एवमाश्वासिता सा च पुरुषैराप्तकारिभिः ४०।<br>
पुनर्गेहं गता राजन्सुकला चारुभाषिणी ।<br>
रुरोद करुणं दुःखं सुकलापि परायणा ४१।<br>
यावदायाति मे भर्त्ता भूमौ स्वप्स्यामि संस्तरे ।<br>
घृतं तैलं न भोक्ष्येऽहं दधिक्षीरं तथैव च ४२।<br>
लवणं च परित्यक्तं तथा तांबूलमेव च ।<br>
मधुरं च तथा राजंस्त्यक्तं गुडादिकं तथा ४३।<br>
एकाहारा निराहारा तावत्स्थास्ये न संशयः ।<br>
यावच्चागमनं भर्तुः पुनरेव भविष्यति ४४।<br>
एवं दुःखान्विता भूत्वा एकवेणीधरा पुनः ।<br>
एककंचुकसंवीता मलिना च बभूव सा ४५।<br>
मलिनेनापि वस्त्रेण एकेनैव स्थिता पुनः ।<br>
हाहाकारं प्रमुंचंती निःश्वसंती सुदुःखिता ४६।<br>
वियोगानलसंदग्धा कृष्णांगी मलधारिणी ।<br>
एवं दुःखसमाचारा सुकृशा विह्वला तदा ४७।<br>
रोदमाना दिवारात्रौ निद्रा लेभे न वै निशि ।<br>
क्षुधां न विंदते राजन्दुःखेन विदलीकृता ४८।<br>
अथ सख्यः समायाताः पप्रच्छुः सुकलां तदा ।<br>
सुकले चारुसर्वांगि कस्माद्रोदिषि संप्रति ४९।<br>
ततस्त्वं कारणं ब्रूहि दुःखस्यास्य वरानने ।<br>
सुकलोवाच-<br>
स मां त्यक्त्वा गतो भर्ता धर्मार्थं धर्मतत्परः ५०।<br>
तीर्थयात्राप्रसंगेन अटते मेदिनीं ततः ।<br>
मां त्यक्त्वा स गतः स्वामी निर्दोषां पापवर्जिताम् ५१।<br>
अहं साध्वी समाचारा सदा पुण्या पतिव्रता ।<br>
मां त्यक्त्वा स गतो भर्ता तीर्थ साधनतत्परः ५२।<br>
तेनाहं दुःखिता सख्यो वियोगेनाति पीडिता ।<br>
जीवनाशो वरं श्रेष्ठो वरं वै विषभक्षणम् ५३।<br>
वरमग्निप्रवेशश्च वरं कायविनाशनम् ।<br>
नारीं प्रियां परित्यज्य भर्ता याति सुनिष्ठुरः ५४।<br>
भर्तृत्यागो वरं नैव प्राणत्यागो वरं सखि ।<br>
वियोगं न समर्थाहं सहितुं नित्यदारुणम् ५५।<br>
तेनाहं दुःखिता सख्यो वियोगेनापि नित्यशः ।<br>
सख्य ऊचुः-<br>
तीर्थयात्रां गतो भर्ता पुनरेष्यति ते पतिः ५६।<br>
वृथा शोषयसे कायं वृथाशोकं करोषि वै ।<br>
वृथा त्वं तप्यसे बाले वृथा भोगान्परित्यजेः ५७।<br>
पिबस्व पानं भुंक्ष्व त्वं स्वप्रदत्तं हि पूर्वकम् ।<br>
कस्य भर्ता सुताः कस्य कस्य स्वजनबांधवाः ५८।<br>
कः कस्य नास्ति संसारे संबंधः केन चैव हि ।<br>
भक्ष्यते भुज्यते बाले संसारस्य हि तत्फलम् ५९।<br>
मृते प्राणिनि कोऽश्नाति को हि पश्यति तत्फलम् ।<br>
पीयते भुज्यते बाले एतत्संसारतः फलम् ६०।<br>
सुकलोवाच-<br>
भवतीभिः प्रयुक्तं यत्तन्न स्याद्वेदसंमतम् ।<br>
यातु भर्तुः पृथग्भूता तिष्ठत्येका सदैव हि ६१।<br>
पापभूता भवेन्नारी तां न मन्यंति सज्जनाः ।<br>
भर्तुः सार्धं सदा सख्यो दृष्टो वेदेषु सर्वदा ६२।<br>
संबंधः पुण्यसंसर्गाज्जायते नात्र संशयः ।<br>
नारीणां च सदा तीर्थं भर्ता शास्त्रेषु पठ्यते ६३।<br>
तमेवावाहयेन्नित्यं वाचा कायेन कर्मभिः ।<br>
मनसा पूजयेन्नित्यं भावसत्येन तत्परा ६४।<br>
भर्तुः पार्श्वं महातीर्थं दक्षिणांगं सदैव हि ।<br>
तमाश्रित्य यदा नारी गृहस्था परिवर्त्तयेत् ६५।<br>
यजते दानपुण्यैश्च तस्य दानस्य यत्फलम् ।<br>
वाराणस्यां च गंगायां यत्फलं न च पुष्करे ६६।<br>
द्वारकायां न चावन्त्यां केदारे शशिभूषणे ।<br>
लभते नैव सा नारी यजमाना सदा किल ६७।<br>
तादृशं फलमेवं सा न प्राप्नोति कदा सखि ।<br>
सुमुखं पुत्रसौभाग्यं स्नानं दानं च भूषणम् ६८।<br>
वस्त्रालंकारसौभाग्यं रूपं तेजः फलं सदा ।<br>
यशः कीर्तिमवाप्नोति गुणं च वरवर्णिनी ६९।<br>
भर्तुः प्रसादात्सर्वं च लभते नात्र संशयः ।<br>
विद्यमाने यदा कांते अन्यं धर्मं करोति या ७०।<br>
निष्फलं जायते तस्याः पुंश्चली परिकथ्यते ।<br>
नारीणां यौवनं रूपमवतारं स्मृतं ध्रुवम् ७१।<br>
एकस्यापि हि भर्तुश्च तस्यार्थे भूमिमंडले ।<br>
सुपुत्रा सुयशा नारी परिकथ्येत वै सदा ७२।<br>
तुष्टे भर्तरि संसारे दृश्या नारी न संशयः ।<br>
पतिहीना भवेन्नारी भवेत्सा भूमिमंडले ७३।<br>
कुतस्तस्याः सुखं रूपं यशः कीर्तिः सुता भुवि ।<br>
सुदौर्भाग्यं महद्दुःखं संसारे परिभुज्यते ७४।<br>
पापभागा भवेत्सा च दुःखाचारा सदैव हि ।<br>
तुष्टे भर्तरि तस्यास्तु तुष्टाः सर्वाश्च देवताः ७५।<br>
तुष्टे भर्तरि तुष्यंति ऋषयो देवमानवाः ।<br>
भर्ता नाथो गुरुर्भर्ता देवता दैवतैः सह ७६।<br>
भर्ता तीर्थश्च पुण्यश्च नारीणां नृपनंदन ।<br>
शृंगारं भूषणं रूपं वर्णं सौगंधमेव च ७७।<br>
कृत्वा सा तिष्ठते नित्यं वर्जयित्वा सुपर्वसु ।<br>
शृंगारैर्भूषणैः सा तु शुशुभे सा यदा पतिः ७८।<br>
पत्याविना भवत्येवं क्षीरं सर्पमुखे यथा ।<br>
भर्तुरर्थे महाभागा सुव्रता चारुमंगला ७९।<br>
गते भर्तरि या नारी शृंगारं कुरुते यदि ।<br>
रूपं वर्णं च तत्सर्वं शवरूपेण जायते ८०।<br>
वदंति भूतले लोकाः पुंश्चलीयं न संशयः ।<br>
तस्माद्भर्तुर्वियुक्ता या नार्याः शृणुत भूतले ८१।<br>
इच्छंत्या वै महासौख्यं भवितव्यं कदाचन ।<br>
सुजायायाः परो धर्मो भर्ता शास्त्रेषु गीयते ८२।<br>
तस्माद्वै शाश्वतो धर्मो न त्याज्यो भार्यया किल ।<br>
एवं धर्मं विजानामि कथं भर्ता परित्यजेत् ८३।<br>
इत्यर्थे श्रूयते सख्य इतिहासः पुरातनः ।<br>
सुदेवायाश्च चरितं सुपुण्यं पापनाशनम् ८४।<br>
इति श्रीपद्मपुराणे भूमिखंडे वेनोपाख्याने सुकलाचरित एकचत्वारिंशोऽध्यायः ४१।<br>
<br>
