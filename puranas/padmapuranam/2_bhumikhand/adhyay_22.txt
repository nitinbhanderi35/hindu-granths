व्यास उवाच-<br>
प्रश्नमेकं महाभाग करिष्ये सांप्रतं वद ।<br>
त्वयैव पूर्वमुक्तं हि सुव्रतं च प्रतीश्वरम् १।<br>
पूर्वाभ्यासेन संध्यायन्नारायणमनामयम् ।<br>
कस्यां ज्ञात्यां समुत्पन्नः सुव्रतः पूर्वजन्मनि २।<br>
तन्मे त्वं सांप्रतं ब्रूहि कथमाराधितो हरिः ।<br>
अनेनापि स देवेश कोयं पुण्यसमाविलः ३।<br>
ब्रह्मोवाच-<br>
वैदिशे नगरे पुण्ये सर्वऋद्धिसमाकुले ।<br>
तत्र राजा महातेजा ऋतध्वजसुतो बली ४।<br>
तस्यात्मजो महाप्राज्ञो रुक्मभूषणविश्रुतः ।<br>
संध्यावली तस्य भार्या धर्मपत्नी यशस्विनी ५।<br>
तस्यां पुत्रं समुत्पाद्य स आत्मसदृशं ततः ।<br>
तस्य धर्मांगदं नाम चकार नृपनंदनः ६।<br>
सर्वलक्षणसंपन्नः पितृभक्तिपरायणः ।<br>
रुक्मांगदस्य तनयो योयं भगवतां वरः ७।<br>
पितुः सौख्याय येनापि मोहिन्यै तु शिरो ददे ।<br>
वैष्णवेन च धर्मेण पितृभक्त्या तु तस्य हि ८।<br>
सुप्रसन्नो हृषीकेशः सकायो वैष्णवं पदम् ।<br>
नीतस्तु सर्वधर्मज्ञो वैष्णवः सात्वतां वरः ९।<br>
धर्मांगदो महाप्राज्ञः प्रज्ञाज्ञानविशारदः ।<br>
तत्रस्थो वै महाप्राज्ञो धर्मोसौ धर्मभूषणः १०।<br>
दिव्यान्मनोनुगान्भोगान्मोदमानः प्रभुंजति ।<br>
पूर्णे युगसहस्रांते धर्मो वै धर्मभूषणः ११।<br>
तस्मात्पदात्परिभ्रष्टो विष्णोश्चैव प्रसादतः ।<br>
सुव्रतो नाम मेधावी सुमनानंदवर्द्धनः १२।<br>
सोमशर्मस्य तनयः श्रेष्ठो भगवतां वरः ।<br>
तपश्चचार मेधावी विष्णुध्यानपरोभवत् १३।<br>
कामक्रोधादिकान्दोषान्परित्यज्य द्विजोत्तमः ।<br>
संयम्यचैन्द्रियं वर्गं तपस्तेपे निरंतरम् १४।<br>
वैडूर्यपर्वतश्रेष्ठे सिद्धेश्वरस्य सन्निधौ ।<br>
एकीकृत्य मनश्चायं संयोज्य विष्णुना सह १५।<br>
एवं वर्षशतं स्थित्वा ध्यानेनास्य महात्मनः ।<br>
सुप्रसन्नो जगन्नाथः शंखचक्रगदाधरः १६।<br>
तस्मै वरं ददावन्यं सलक्ष्म्या सह केशवः ।<br>
भोभोः सुव्रत धर्मात्मन्बुध्यस्व विबुधांवर १७।<br>
वरं वरय भद्रं ते कृष्णोऽहं ते समागतः ।<br>
एवमाकर्ण्य मेधावी विष्णोर्वाक्यमनुत्तमम् १८।<br>
हर्षेण महताविष्टो दृष्ट्वा देवं जनार्दनम् ।<br>
बद्धांजलिपुटो भूत्वा प्रणाममकरोत्तदा १९।<br>
सुव्रत उवाच-<br>
संसारसागरमतीव महासुदुःखजालोर्मिभिर्विविधमोहचयैस्तरंगैः ।<br>
संपूर्णमस्ति निजदोषगुणैस्तु प्राप्तस्तस्मात्समुद्धर जनार्दनमाशुदीनम् २०।<br>
कर्मांबुदे महति गर्जतिवर्षतीव विद्युल्लतोल्लसतिपातकसंचयैर्मे ।<br>
मोहांधकारपटलैर्मम नास्ति दृष्टिर्दीनस्य तस्य मधुसूदन देहि हस्तम् २१।<br>
संसारकाननघनं बहुदुःखवृक्षैः संसेव्यमानमपि मोहमयैश्च सिंहैः ।<br>
संदीप्तमस्ति करुणाबहुवह्नितेजः संतप्यमानमनिशं परिपाहि कृष्ण २२।<br>
संसारवृक्षमतिजीर्णमपीह उच्चं मायासुकंदकरुणा बहुदुःखशाखम् ।<br>
जायादिसंगच्छदनं फलितं मुरारे तत्राधिरूढपतितं भगवन्हि रक्ष २३।<br>
दुःखानलैर्विविधमोहमयैः सुधूमैः शोकैर्वियोगमरणांतिक सन्निभैश्च ।<br>
दग्धोस्मि कृष्ण सततं मम देहि मोक्षं ज्ञानांबुदैः समभिषिंच सदैव मां त्वम् २४।<br>
घोरांधकारपटले महतीव गर्ते संसारनाम्निपतितं सततं हि कृष्ण ।<br>
त्वं सत्कृपो मम हि दीनभयातुरस्य तस्माद्विरज्यशरणं तव आगतोस्मि २५।<br>
त्वामेव ये नियतमानसभावयुक्ता ध्यायंति ज्ञानमनसा पदवीं लभंते ।<br>
नत्वैव पादयुगलं च महासुपुण्यं यद्देवकिन्नरगणाः परिचिंतयंति २६।<br>
नान्यं वदामि न भजामि न चिंतयामि त्वत्पादपद्मयुगलं सततं नमामि ।<br>
कामं त्वमेव मम पूरय मेद्य कृष्ण दूरेण यातु मम पातकसंचयस्ते २७।<br>
दासोस्मि देव तव किंकरजन्मजन्म त्वत्पादपद्मयुगलं सततं स्मरामि २८।<br>
यदि कृष्ण प्रसन्नोसि देहि मे सुवरं प्रभो ।<br>
मन्मातापितरौ कृष्ण सकायौ मंदिरे नय २९।<br>
आत्मनश्च महादेव मयासह न संशयः ।<br>
श्रीकृष्ण उवाच-<br>
एवं ते परमं कार्यं भविष्यति न संशयः ३०।<br>
तस्य तुष्टो हृषीकेशो भक्त्या तस्य प्रतोषितः ।<br>
प्रयातौ वैष्णवं लोकं दाहप्रलयवर्जितौ ३१।<br>
सुव्रतेन समं तौ द्वौ सुमना सोमशर्मकौ ।<br>
यावत्कल्पद्वयं प्राप्तं तावत्स सुव्रतो द्विजः ३२।<br>
बुभुजे बुभुजे दिव्याँल्लोकांश्चैव महामते ।<br>
देवकार्यार्थमत्रैव काश्यपस्य गृहं पुनः ३३।<br>
अवतीर्णो महाप्राज्ञो वचनात्तस्य चक्रिणः ।<br>
ऐंद्रं पदं हि यो भुंक्ते विष्णोश्चैव प्रसादतः ३४।<br>
वसुदत्तेति विख्यातः सर्वदेवैर्नमस्कृतः ।<br>
ऐंद्रं पदं हि यो भुंक्ते सांप्रतं वासवो दिवि ३५।<br>
एतत्ते सर्वमाख्यातं सृष्टिसंबंधकारणम् ।<br>
अन्यदेवं प्रवक्ष्यामि यदेव परिपृच्छसि ३६।<br>
व्यास उवाच-<br>
धर्माङ्गदो महाप्राज्ञो रुक्माङ्गदसुतो बली ।<br>
आद्ये कृतयुगे जातः सृष्टिकाले स वासवः ३७।<br>
तत्कथं देवदेवेश अन्यो धर्माङ्गदो भुवि ।<br>
अन्यो रुक्मांङ्गदो राजा किं चायं त्रिदशाधिपः ३८।<br>
एतन्मे संशयं जातं तद्भवान्वक्तुमर्हति ।<br>
ब्रह्मोवाच-<br>
हंत ते कथयिष्यामि सर्वसंदेहनाशनम् ३९।<br>
देवस्य लीलासृष्ट्यर्थे वर्तते द्विजसत्तम ।<br>
यथा वाराश्च पक्षाश्च मासाश्च ऋतवो यथा ४०।<br>
संवत्सराश्च मनवस्तथा यांति युगाः पुनः ।<br>
पश्चात्कल्पः समायाति व्रजाम्येवं जनार्दनम् ४१।<br>
अहमेव महाप्राज्ञ मयि यांति चराचराः ।<br>
पुनः सृजति योगात्मा पूर्ववद्विश्वमेव हि ४२।<br>
पुनरहं पुनर्वेदाः पुनस्ते देवता द्विजाः ।<br>
तथा भूपाश्च ते सर्वे स्वचरित्रसमाविलाः ४३।<br>
प्रभवंति महाभाग विद्वांस्तत्र न मुह्यति ।<br>
पूर्वकल्पे महाभागो यथा रुक्मांगदो नृपः ४४।<br>
तथा धर्मांगदश्चायं संजातः ख्यातिमान्द्विजः ।<br>
रामादयो महाप्राज्ञा ययातिर्नहुषस्तथा ४५।<br>
मन्वादयो महात्मानः प्रभवंति लयंति च ।<br>
ऐंद्रं पदं प्रभुंजंति राजानो धर्मतत्पराः ४६।<br>
यथा धर्मांगदो वीरः प्रभुंजति महत्पदम् ।<br>
एवं वेदाश्च देवाश्च पुराणाः स्मृतिपूर्वकाः ४७।<br>
एतत्तु सर्वमाख्यातं तवाग्रे द्विजसत्तम ।<br>
चरितं सुव्रतस्याथ पुण्यं सुगतिदायकम् ४८।<br>
अव्यक्तं तु महाभाग प्रब्रवीमि तवाग्रतः ४९।<br>
इति श्रीपद्मपुराणे पंचपंचाशत्सहस्रसंहितायां भूमिखंडे ऐंद्रे सुव्रतोपाख्यानंनाम द्वाविंशोऽध्यायः २२।<br>
।<br>
