सूत उवाच-<br>
अथ त्वंगो महातेजा दृष्ट्वा इंद्रस्य संपदम् ।<br>
भोगं चैव विलासं च लीलां तस्य महात्मनः १।<br>
कथं मे इंद्र सदृशः पुत्रः स्याद्धर्मसंयुतः ।<br>
चिंतयित्वा क्षणं चैव अंगो धर्मभृतां वरः २।<br>
स्वकं गेहं समायातः स त्वंगः सत्यतत्परः ।<br>
अत्रिं पप्रच्छ पितरं प्रणतो नम्रकंधरः ३।<br>
कोऽयं पुण्यः समाचारैरिंद्रत्वं भुंजते महत् ।<br>
कस्य पुण्यस्य वै पुष्टिः किं कृतं कर्म कीदृशम् ४।<br>
कीदृशं तप एतस्य कमाराधितवान्पुरा ।<br>
एतन्मे विस्तरेण त्वं ब्रूहि सत्यवतां वर ५।<br>
अत्रिरुवाच-<br>
साधुसाधु महाभाग यद्येवं पृच्छसे मयि ।<br>
चरित्रमिंद्रस्य वत्स तन्मे निगदतः शृणु ६।<br>
सुव्रतो नाम मेधावी पुरा ब्राह्मणसत्तमः ।<br>
तेन कृष्णो हृषीकेशस्तपसा चैव तोषितः ७।<br>
पुण्यगर्भं पुनः प्राप्तो ह्यदित्याः कश्यपात्किल ।<br>
विष्णोश्चैव प्रसादेन सुरराजो बभूव ह ८।<br>
अंग उवाच-<br>
कथमिंद्रसमः पुत्रो मम स्यात्पुत्रवत्सल ।<br>
तदुपायं समाचक्ष्व भवाञ्ज्ञानवतां वरः ९।<br>
अत्रिरुवाच-<br>
समासेनैव तस्यैव सुव्रतस्य महात्मनः ।<br>
चरित्रमखिलं पुण्यं निशामय महामते १०।<br>
यथा सुव्रत मेधावी पुराराधितवान्हरिम् ।<br>
तस्य भावं च भक्तिं च ध्यानं चैव महात्मनः ११।<br>
समालोक्य जगन्नाथो दत्तवान्वै महत्पदम् ।<br>
स ऐंद्रं सर्वभोगाढ्यं त्रैलोक्यं सचराचरम् १२।<br>
विष्णोश्चैव प्रसादाच्च पदं भुंक्ते त्रिलोकधृक् ।<br>
एवं ते सर्वमाख्यातमिंद्रस्यापि विचेष्टितम् १३।<br>
भक्त्या तुष्यति गोविंदो भावध्यानेन सत्तम ।<br>
सर्वं ददाति तुष्टात्मा भक्त्या संतोषितो हरिः १४।<br>
तस्मादाराध्य गोविंदं सर्वदं सर्वसंभवम् ।<br>
सर्वज्ञं सर्ववेत्तारं सर्वेषां पुरुषं वरम् १५।<br>
तस्मात्प्राप्स्यसि सर्वं त्वं यद्यदिच्छसि नंदन १६।<br>
सुखस्य दाता परमार्थदाता मोक्षस्य दाता जगतां हि नाथः ।<br>
तस्मात्तमाराधय गच्छ पुत्र संप्राप्स्यसे इंद्रसमं हि पुत्रम् १७।<br>
आकर्ण्य वाक्यं परमार्थयुक्तमुक्तं महात्मा ऋषिणा हि तेन ।<br>
संगृह्य तत्त्वं वचनस्य तस्य प्रणम्य तं शाश्वतमभ्ययात्सः १८।<br>
आमंत्र्य चांगः पितरं महात्मा ब्रह्मात्मजं ब्रह्मसमानमेव ।<br>
संप्राप्तवान्मेरुगिरेस्तु शृंगं तं कांचनै रत्नमयैः समेतम् १९।<br>
इति श्रीपद्मपुराणे पंचपंचाशत्सहस्रसंहितायां भूमिखंडे।<br>
वेनोपाख्याने एकत्रिंशोऽध्यायः ३१<br>
<br>
