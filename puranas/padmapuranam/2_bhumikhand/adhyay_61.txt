वेन उवाच-<br>
भार्यातीर्थं समाख्यातं सर्वतीर्थोत्तमोत्तमम् ।<br>
पितृतीर्थं समाख्याहि पुत्राणां तारणं परम् १।<br>
विष्णुरुवाच-<br>
कुरुक्षेत्रे महाक्षेत्रे कुंडलो नाम ब्राह्मणः ।<br>
सुकर्मा नाम सत्पुत्रः कुंडलस्य महात्मनः २।<br>
गुरू तस्य महावृद्धौ धर्मज्ञौ शास्त्रकोविदौ ।<br>
द्वावेतौ तु महात्मानौ जरया परिपीडितौ ३।<br>
तयोः शुश्रूषणं चक्रे भक्त्या च परया ततः ।<br>
धर्मज्ञो भावसंयुक्तो अहर्निशमनारतम् ४।<br>
तस्माद्वेदानधीते स पितुः शास्त्राण्यनेकशः ।<br>
सर्वाचारपरो दक्षो धर्मज्ञो ज्ञानवत्सलः ५।<br>
अंगसंवाहनं चक्रे गुर्वोश्च स्वयमेव सः ।<br>
पादप्रक्षालनं चैव स्नानभोजनकीं क्रियाम् ६।<br>
भक्त्या चैव स्वभावेन तद्ध्याने तन्मयो भवेत् ।<br>
मातापित्रोश्च राजेंद्र उपचर्यां प्रकारयेत् ७।<br>
सूत उवाच-<br>
तद्वर्तमानकाले तु बभूव नृपसत्तम ।<br>
पिप्पलो नाम वै विप्रः कश्यपस्य महात्मनः ८।<br>
तपस्तेपे निराहारो जितात्मा जितमत्सरः ।<br>
दयादानदमोपेतः कामं क्रोधं विजित्य सः ९।<br>
दशारण्यगतो धीमाञ्ज्ञानशांतिपरायणः ।<br>
सर्वेंद्रियाणि संयम्य तपस्तेपे महामनाः १०।<br>
तपःप्रभावतस्तस्य जंतवो गतविग्रहाः ।<br>
वसंति सुयुगे तत्र एकोदरगता इव ११।<br>
तत्तपस्तस्य मुनयो दृष्ट्वा विस्मयमाययुः ।<br>
नेदृशं केनचित्तप्तं यथासौ तप्यते मुनिः १२।<br>
देवाश्च इंद्रप्रमुखाः परं विस्मयमाययुः ।<br>
अहो अस्य तपस्तीव्रं शमश्चेंद्रियसंयमः १३।<br>
निर्विकारो निरुद्वेगः कामक्रोधविवर्जितः ।<br>
शीतवातातपसहो धराधर इवस्थितः १४।<br>
विषये विमुखो धीरो मनसोतीतसंग्रहम् ।<br>
न शृणोति यथा शब्दं कस्यचिद्द्विजसत्तमः १५।<br>
संस्थानं तादृशं गत्वा स्थित्वा एकाग्रमानसः ।<br>
ब्रह्मध्यानमयो भूत्वा सानंदमुखपंकजः १६।<br>
अश्मकाष्ठमयो भूत्वा निश्चेष्टो गिरिवत्स्थितः ।<br>
स्थाणुवद्दृश्यते चासौ सुस्थिरो धर्मवत्सलः १७।<br>
तपःक्लिष्टशरीरोति श्रद्धावाननसूयकः ।<br>
एवं वर्षसहस्रैकं संजातं तस्य धीमतः १८।<br>
पिपीलिकाभिर्बह्वीभिः कृतं मृद्भारसंचयम् ।<br>
तस्योपरि महाकायं वल्मीकं निजमंदिरम् १९।<br>
वल्मीकोदरमध्यस्थो जडीभूत इवस्थितः ।<br>
स एवं पिप्पलो विप्रस्तपते सुमहत्तपः २०।<br>
कृष्णसर्पैस्तु सर्वत्र वेष्टितो द्विजसत्तमः ।<br>
तमुग्रतेजसं विप्रं प्रदशंति विषोल्बणाः २१।<br>
संप्राप्य गात्रमर्माणि विषं तस्य न भेदयेत् ।<br>
तेजसा तस्य विप्रस्य नागाः शांतिमथागमन् २२।<br>
तस्य कायात्समुद्भूता अर्चिषो दीप्ततेजसः ।<br>
नानारूपाः सुबहुशो दृश्यंते च पृथक्पृथक् २३।<br>
यथा वह्नेः खरतरास्तथाविधा नरोत्तम ।<br>
यथामेघोदरे सूर्यः प्रविष्टो भाति रश्मिभिः २४।<br>
वल्मीकस्थस्तथाविप्रः पिप्पलो भाति तेजसा ।<br>
सर्पा दशंति विप्रं तं सक्रोधा दशनैरपि २५।<br>
न भिंदंति च दंष्ट्राग्राच्चर्म भित्त्वा नृपोत्तम ।<br>
एवं वर्षसहस्रैकं तप आचरतस्ततः २६।<br>
गतं तु राजराजेंद्र मुनेस्तस्य महात्मनः ।<br>
त्रिकालं साध्यमानस्य शीतवर्षातपान्वितः २७।<br>
गतः कालो महाराज पिप्पलस्य महात्मनः ।<br>
तद्वच्च वायुभक्षं तु कृतं तेन महात्मना २८।<br>
त्रीणि वर्षसहस्राणि गतानि तस्य तप्यतः ।<br>
तस्य मूर्ध्नि ततो देवैः पुष्पवृष्टिः कृता पुरा २९।<br>
ब्रह्मज्ञोसि महाभाग धर्मज्ञोसि न संशयः ।<br>
सर्वज्ञानमयोऽसि त्वं संजातः स्वेनकर्मणा ३०।<br>
यं यं त्वं वांछसे कामं तं तं प्राप्स्यसि नान्यथा ।<br>
सर्वकामप्रसिद्धस्त्वं स्वत एव भविष्यसि ३१।<br>
समाकर्ण्य महद्वाक्यं पिप्पलोपि महामनाः ।<br>
प्रणम्य देवताः सर्वा भक्त्या नमितकंधरः ३२।<br>
हर्षेण महताविष्टो वचनं प्रत्युवाच सः ।<br>
इदं विश्वं जगत्सर्वं ममवश्यं यथा भवेत् ३३।<br>
तथा कुरुध्वं देवेंद्रा विद्याधरो भवाम्यहम् ।<br>
एवमुक्त्वा स मेधावी विरराम नृपोत्तम ३४।<br>
एवमस्त्विति ते प्रोचुर्द्विजश्रेष्ठं सुरास्तदा ।<br>
दत्वा वरं महाभाग जग्मुस्तस्मै महात्मने ३५।<br>
गतेषु तेषु देवेषु पिप्पलो द्विजसत्तमः ।<br>
ब्रह्मण्यं साधयेन्नित्यं विश्ववश्यं प्रचिंतयेत् ३६।<br>
तदाप्रभृति राजेंद्र पिप्पलो द्विजसत्तमः ।<br>
विद्याधरपदं लब्ध्वा कामगामी महीयते ३७।<br>
एवं स पिप्पलो विप्रो विद्याधरपदं गतः ।<br>
संजातो देवलोकेशः सर्वशास्त्रविशारदः ३८।<br>
एकदा तु महातेजाः पिप्पलः पर्यचिंतयत् ।<br>
विश्ववश्यं भवेत्सर्वं मम दत्तो वरोत्तमः ३९।<br>
तदर्थं प्रत्ययं कर्तुमुद्यतो द्विजपुंगवः ।<br>
यं यं चिंतयते कर्तुं तं तं हि वशमानयेत् ४०।<br>
एवं स प्रत्यये जाते मनसा पर्यकल्पयत् ।<br>
द्वितीयो नास्ति वै लोके मत्समः पुरुषोत्तमः ४१।<br>
सूत उवाच-<br>
एवं हि कल्पमानस्य पिप्पलस्य महात्मनः ।<br>
ज्ञात्वा मानसिकं भावं सारसस्तमुवाच ह ४२।<br>
सरस्तीरगतो राजन्सुस्वरं व्यंजनान्वितम् ।<br>
स्वनं सौष्ठवसंयुक्तमुक्तवान्पिप्पलं प्रति ४३।<br>
कस्मादुद्वहसे गर्वमेवं त्वं परमात्मकम् ।<br>
सर्ववश्यात्मिकीं सिद्धिं नाहं मन्ये तवैव हि ४४।<br>
वश्यावश्यमिदं कर्म अर्वाचीनं प्रशस्यते ।<br>
पराचीनं न जानासि पिप्पल त्वं हि मूढधीः ४५।<br>
वर्षाणां तु सहस्राणि यावत्त्रीणि त्वया तपः ।<br>
समाचीर्णं ततो गर्वं कुरुषे किं मुधा द्विज ४६।<br>
कुंडलस्य सुतो धीरः सुकर्मानाम यः सुधीः ।<br>
वश्यावश्यं जगत्सर्वं तस्यासीच्छृणु सांप्रतम् ४७।<br>
अर्वाचीनं पराचीनं स वै जानाति बुद्धिमान् ।<br>
लोके नास्ति महाज्ञानी तत्समः शृणु पिप्पल ४८।<br>
न कुंडलस्य पुत्रेण सदृशस्त्वं सुकर्मणा ।<br>
न दत्तं तेन वै दानं न ज्ञानं परिचिंतितम् ४९।<br>
हुतयज्ञादिकं कर्म न कृतं तेन वै कदा ।<br>
न गतस्तीर्थयात्रायां न च वह्नेरुपासनम् ५०।<br>
स कदा कृतवान्विप्र धर्मसेवार्थमुत्तमम् ।<br>
स्वच्छंदचारी ज्ञानात्मा पितृमातृसुहृत्सदा ५१।<br>
वेदाध्ययनसंपन्नः सर्वशास्त्रार्थकोविदः ।<br>
यादृशं तस्य वै ज्ञानं बालस्यापि सुकर्मणः ५२।<br>
तादृशं नास्ति ते ज्ञानं वृथा त्वं गर्वमुद्वहेः ।<br>
पिप्पल उवाच-<br>
को भवान्पक्षिरूपेण मामेवं परिकुत्सयेत् ५३।<br>
कस्मान्निंदसि मे ज्ञानं पराचीनं तु कीदृशम् ।<br>
तन्मे विस्तरतो ब्रूहि त्वयि ज्ञानं कथं भवेत् ५४।<br>
अर्वाचीनगतिं सर्वां पराचीनस्य सांप्रतम् ।<br>
वद त्वमंडजश्रेष्ठ ज्ञानपूर्वं सुविस्तरम् ५५।<br>
किं वा ब्रह्मा च विष्णुश्च किं वा रुद्रो भविष्यसि ।<br>
सारस उवाच-<br>
नास्ति ते तपसो भावः फलं नास्ति च तस्य तु ५६।<br>
त्वया न परितप्तस्य तपसः सांप्रतं शृणु ।<br>
कुंडलस्यापि पुत्रस्य बालस्यापि यथा गुणः ५७।<br>
तथा ते नास्ति वै ज्ञानं परिज्ञातं न तत्पदम् ।<br>
इतो गत्वापि पृच्छ त्वं मम रूपं द्विजोत्तम ५८।<br>
स वदिष्यति धर्मात्मा सर्वं ज्ञानं तवैव हि ।<br>
विष्णुरुवाच-<br>
एवमाकर्ण्य तत्सर्वं सारसेन प्रभाषितम् ५९।<br>
निर्जगाम स वेगेन दशारण्यं महाश्रमम् ६०।<br>
इति श्रीपद्मपुराणे भूमिखंडे वेनोपाख्याने एकषष्टितमोऽध्यायः ६१।<br>
<br>
