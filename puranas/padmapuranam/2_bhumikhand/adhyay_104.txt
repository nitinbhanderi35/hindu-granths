कुंजल उवाच-<br>
गते तस्मिन्महाभागे दत्तात्रेये महामुनौ ।<br>
आजगाम महाराज आयुश्च स्वपुरं प्रति १।<br>
इंदुमत्या गृहं हृष्टः प्रविवेश श्रियान्वितम् ।<br>
सर्वकामसमृद्धार्थमिंद्रस्य सदनोपमम् २।<br>
राज्यं चक्रे स मेधावी यथा स्वर्गे पुरंदरः ।<br>
स्वर्भानुसुतया सार्द्धमिंदुमत्या द्विजोत्तम ३।<br>
सा च इंदुमती राज्ञी गर्भमाप फलाशनात् ।<br>
दत्तात्रेयस्य वचनाद्दिव्यतेजः समन्वितम् ४।<br>
इंदुमत्या महाभाग स्वप्नं दृष्टमनुत्तमम् ।<br>
रात्रौ दिवान्वितं तात बहुमंगलदायकम् ५।<br>
गृहांतरे विशंतं च पुरुषं सूर्यसन्निभम् ।<br>
मुक्तामालान्वितं विप्रं श्वेतवस्त्रेणशोभितम् ६।<br>
श्वेतपुष्पकृतामाला तस्य कंठे विराजते ।<br>
सर्वाभरणशोभांगो दिव्यगंधानुलेपनः ७।<br>
चतुर्भुजः शंखपाणिर्गदाचक्रासिधारकः ।<br>
छत्रेण ध्रियमाणेन चंद्रबिंबानुकारिणा ८।<br>
शोभमानो महातेजा दिव्याभरणभूषितः ।<br>
हारकंकणकेयूर नूपुराभ्यां विराजितः ९।<br>
चंद्रबिंबानुकाराभ्यां कुंडलाभ्यां विराजितः ।<br>
एवंविधो महाप्राज्ञो नरः कश्चित्समागतः १०।<br>
इंदुमतीं समाहूय स्नापिता पयसा तदा ।<br>
शंखेन क्षीरपूर्णेन शशिवर्णेन भामिनी ११।<br>
रत्नकांचनबद्धेन संपूर्णेन पुनः पुनः ।<br>
श्वेतं नागं सुरूपं च सहस्रशिरसं वरम् १२।<br>
महामणियुतं दीप्तं धामज्वालासमाकुलम् ।<br>
क्षिप्तं तेन मुखप्रांते दत्तं मुक्ताफलं पुनः १३।<br>
कंठे तस्याः स देवेश इंदुमत्या महायशाः ।<br>
पद्मं हस्ते ततो दत्वा स्वस्थानं प्रति जग्मिवान् १४।<br>
एवंविधं महास्वप्नं तया दृष्टं सुतोत्तमम् ।<br>
समाचष्ट महाभागा आयुं भूमिपतीश्वरम् १५।<br>
समाकर्ण्य महाराजश्चिंतयामास वै पुनः ।<br>
समाहूय गुरुं पश्चात्कथितं स्वप्नमुत्तमम् १६।<br>
शौनकं सुमहाभागं सर्वज्ञं ज्ञानिनां वरम् ।<br>
राजोवाच-<br>
अद्य रात्रौ महाभाग मम पत्न्या द्विजोत्तम १७।<br>
विप्रो गेहं विशन्दृष्टः किमिदं स्वप्नकारणम् ।<br>
शौनक उवाच-<br>
वरो दत्तस्तु ते पूर्वं दत्तात्रेयेण धीमता १८।<br>
आदिष्टं च फलं राज्ञां सुगुणं सुतहेतवे ।<br>
तत्फलं किं कृतं राजन्कस्मै त्वया निवेदितम् १९।<br>
सुभार्यायै मया दत्तमिति राज्ञोदितं वचः ।<br>
श्रुत्वोवाच महाप्राज्ञः शौनको द्विजसत्तमः २०।<br>
दत्तात्रेयप्रसादेन तव गेहे सुतोत्तमः ।<br>
वैष्णवांशेन संयुक्तो भविष्यति न संशयः २१।<br>
स्वप्नस्य कारणं राजन्नेतत्ते कथितं मया ।<br>
इंद्रोपेंद्र समः पुत्रो दिव्यवीर्यो भविष्यति २२।<br>
पुत्रस्ते सर्वधर्मात्मा सोमवंशस्य वर्द्धनः ।<br>
धनुर्वेदे च वेदे च सगुणोसौ भविष्यति २३।<br>
एवमुक्त्वा स राजानं शौनको गतवान्गृहम् ।<br>
हर्षेण महताविष्टो राजाभूत्प्रियया सह २४।<br>
इति श्रीपद्मपुराणे भूमिखंडे वेनोपाख्याने गुरुतीर्थमाहात्म्ये च्यवनचरित्रे चतुरधिकशततमोऽध्यायः १०४।<br>
<br>
