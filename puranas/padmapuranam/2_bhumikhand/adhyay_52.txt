शिवशर्मोवाच-।<br>
मंगले श्रूयतां वाक्यं यदि पृच्छसि सांप्रतम् ।<br>
यदर्थं हि त्वया पृष्टं तन्निबोध वरानने १।<br>
इयं हि सांप्रतं प्राप्ता वराकी भिक्षुरूपिणी ।<br>
वसुदत्तस्य विप्रस्य सुतेयं चारुलोचने २।<br>
सुदेवा नाम भद्रेयं मम जाया प्रिया सदा ।<br>
केनापि कारणेनैव देशं त्यक्त्वा समागता ३।<br>
ममदुःखेन दग्धेयं वियोगेन वरानने ।<br>
मां ज्ञात्वा तु समायाता भिक्षुरूपेण ते गृहम् ४।<br>
एवं ज्ञात्वा त्वया भद्रे आतिथ्यं परिशोभितम् ।<br>
कर्त्तव्यं न च संदेह इच्छंत्या मम सुप्रियम् ५।<br>
भर्तुर्वाक्यं निशम्यैव मंगला पतिदेवता ।<br>
हर्षेण महताविष्टा स्वयमेव सुमंगला ६।<br>
स्नानाच्छादन भोज्यं च मम चक्रे वरानने ।<br>
रत्नकांचनयुक्तैश्चाभरणैश्च पतिव्रता ७।<br>
अहं हि भूषिता भद्रे तयैव पतिकाम्यया ।<br>
तयाहं भूषिता देवि मानस्नानैश्च भोजनैः ८।<br>
भर्त्राहं मानिता देवि जातं दुःखमनंतकम् ।<br>
ममोरसि महातीव्रं सर्वप्राणविनाशनम् ९।<br>
तस्या मानो मया दृष्टो दुःखमात्मगतं तथा ।<br>
चिंता मे दारुणा जाता यया प्राणा व्रजंति मे १०।<br>
कदापि वचनं दत्तं न मया पापया शुभम् ।<br>
अस्यैव विप्रवर्यस्य आचरंत्या च दुष्कृतम् ११।<br>
पादप्रक्षालनं नैव अंगसंवाहनं नहि ।<br>
एकांतं न मया दत्तं तस्यैव हि महात्मनः १२।<br>
संभाषां कथमस्यैव करिष्ये पापनिश्चया ।<br>
रात्रौ चैव तदा तत्र पतिता दुःखसागरे १३।<br>
एवं हि चिंतमानायाः स्फुटितं हृदयं मम ।<br>
गताः प्राणास्तदा कायं परित्यज्य वरानने १४।<br>
तत्र दूताः समायाता धर्मराजस्य वै तदा ।<br>
वीराश्च दारुणाः क्रूरा गदाचक्रासिधारिणः १५।<br>
तैस्तु बद्धा महाभागे शृंखलैर्दृढबंधनैः ।<br>
नीता यमपुरं तैस्तु रुदमाना सुदुःखिता १६।<br>
मुद्गरैस्ताड्यमानाहं दुर्गमार्गेण पीडिता ।<br>
भर्त्स्यमाना यमस्याग्रे तैस्तत्राहं प्रवेशिता १७।<br>
दृष्टाहं यमराजेन सक्रोधेन महात्मना ।<br>
अंगारसंचये क्षिप्ता क्षिप्ता नरकसंचये १८।<br>
लोहस्य पुरुषं कृत्वा अग्निना परितापितः ।<br>
ममोरसि समुत्क्षिप्तो निजभर्तुश्च वंचनात् १९।<br>
नानापीडातिसंतप्ता नरकाग्निप्रतापिता ।<br>
तैलद्रोण्यां परिक्षिप्ता करम्भवालुकोपरि २०।<br>
असिपत्रैश्च संच्छिन्ना जलमंत्रेण वाहिता ।<br>
कूटशाल्मलिवृक्षेषु क्षिप्ता तेन महात्मना २१।<br>
पूयशोणितविष्ठायां पतिता कृमिसंकुले ।<br>
सर्वेषु नरकेष्वेवं क्षिप्ताहं नृपनंदिनि २२।<br>
पीडायुक्तेषु तीव्रेषु तेनैवापि महात्मना ।<br>
करपत्रैः पाटिताहं शक्तिभिस्ताडिता भृशम् २३।<br>
अन्येष्वेव नरकेषु पातिता नृपनंदिनि ।<br>
योनिगर्तेषु क्षिप्तास्मि पतिता दुःखसंकटे २४।<br>
धर्मराजेन तेनाहं नरकेषु निपातिता ।<br>
वल्गुनीयोनिमासाद्य भुक्तं दुःखं सुदारुणम् २५।<br>
गताहं क्रौष्टुकीं योनिं शुनीयोनिं पुनर्गता ।<br>
सकुक्कुटीं च मार्जारीमाखुयोनिं गता ह्यहम् २६।<br>
एवं योनिविशेषेषु पापयोनिषु तेन च ।<br>
क्षिप्तास्मि धर्मराजेन पीडिता सर्वयोनिषु २७।<br>
तेनैवाहं कृता भूमौ शूकरी नृपनंदिनि ।<br>
तवहस्ते महाभागे संति तीर्थान्यनेकशः २८।<br>
तेनोदकेन सिक्तास्मि त्वयैव वरवर्णिनि ।<br>
मम पापं गतं देवि प्रसादात्तव सुंदरि २९।<br>
तवैव तेजःपुण्येन जातं ज्ञानं वरानने ।<br>
इदानीं मामुद्धरस्व पतितां नरकसंकटे ३०।<br>
यदा नोद्धरसे देवि पुनर्यास्यामि दारुणम् ।<br>
नरकं च महाभागे त्राहि मां दुःखभागिनीम् ३१।<br>
गताहं पापभावेन दीनाहं च निराश्रया ।<br>
सुदेवोवाच-<br>
किं कृतं हि मया भद्रे सुकृतं पुण्यसंभवम् ३२।<br>
येनाहमुद्धरे त्वां वै तन्मे त्वं वद सांप्रतम् ।<br>
शूकर्युवाच-<br>
अयं राजा महाभाग इक्ष्वाकुर्मनुनंदनः ३३।<br>
विष्णुरेष महाप्राज्ञो भवती श्रीर्हि नान्यथा ।<br>
पतिव्रता महाभागा पतिव्रतपरायणा ३४।<br>
त्वं सती सर्वदा भद्रे सर्वतीर्थमयी प्रिया ।<br>
देवि सर्वमयी नित्यं सर्वदेवमयी सदा ३५।<br>
महापतिव्रता लोक एका त्वं नृपतेः प्रिया ।<br>
यया शुश्रूषितो भर्ता भवत्या हि अहर्निशम् ३६।<br>
एकस्य दिवसस्यापि पुण्यं देहि वरानने ।<br>
पति शुश्रूषितस्यापि यदि मे कुरुषे प्रियम् ३७।<br>
मम माता पिता त्वं वै त्वं मे गुरुः सनातनः ।<br>
अहं पापा दुराचारा असत्या ज्ञानवर्जिता ३८।<br>
मामुद्धर महाभागे भीताहं यमताडनैः ।<br>
सुकलोवाच-<br>
एवं श्रुत्वा तया प्रोक्तं समालोक्य नृपं तदा ३९।<br>
किं करोमि महाराज एषा किं वदते पशुः ।<br>
इक्ष्वाकुरुवाच-<br>
एनां दुःखां वराकीं वै पापयोनिं गतां शुभे ४० ।<br>
समुद्धरस्व पुण्यैस्त्वं महच्छ्रेयो भविष्यति ।<br>
एवमुक्ता वरा नारी सुदेवा चारुमंगला ४१।<br>
उवाचैकाब्दपुण्यं ते मया दत्तं वरानने ।<br>
एवमुक्तेन वाक्येन तया देव्या हि तत्क्षणात् ४२।<br>
रूपयौवनसंपन्ना दिव्यमालाविभूषिता ।<br>
दिव्यदेहा च संभूता तेजोज्वालासमावृता ४३।<br>
सर्वभूषणशोभाढ्या नानारत्नैश्च शोभिता ।<br>
संजाता दिव्यरूपा सा दिव्यगंधानुलेपना ४४।<br>
दिव्यं विमानमारूढा अंतरिक्षं गता सती ।<br>
तामुवाच ततो राज्ञीं प्रणतानतकंधरा ४५।<br>
स्वस्त्यस्तु ते महाभागे प्रसादात्तव सुंदरि ।<br>
व्रजामि पातकान्मुक्ता स्वर्गं पुण्यतमं शुभम् ४६।<br>
प्रणम्यैवं गता स्वर्गं सुदेवा शृणु सत्तम ।<br>
एतत्ते सर्वमाख्यातं सुकलाया निवेदितम् ४७।<br>
इति श्रीपद्मपुराणे भूमिखंडे वेनोपाख्याने सुकलाचरित्रे सुदेवास्वर्गारोहणंनाम द्विपंचाशत्तमोऽध्यायः ५२।<br>
<br>
