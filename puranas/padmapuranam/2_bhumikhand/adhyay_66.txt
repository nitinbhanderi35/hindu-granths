ययातिरुवाच-<br>
पापात्पतति कायोयं धर्माच्च शृणु मातले ।<br>
विशेषं न च पश्यामि पुण्यस्यापि महीतले १।<br>
पुनः प्रजायते कायो यथा हि पतनं पुरा ।<br>
कथमुत्पद्यते देहस्तन्मे विस्तरतो वद २।<br>
मातलिरुवाच-<br>
अथ नारकिणां पुंसामधर्मादेव केवलात् ।<br>
क्षणमात्रेण भूतेभ्यः शरीरमुपजायते ३।<br>
तद्वद्धर्मेण चैकेन देवानामौपपादिकम् ।<br>
सद्यः प्रजायते दिव्यं शरीरं भूतसारतः ४।<br>
कर्मणा व्यतिमिश्रेण यच्छरीरं महात्मनाम् ।<br>
तद्रूपपरिणामेन विज्ञेयं हि चतुर्विधम् ५।<br>
उद्भिज्जाः स्थावरा ज्ञेयास्तृणगुल्मादि रूपिणः ।<br>
कृमिकीटपतंगाद्याः स्वेदजानामदेहिनः ६।<br>
अंडजाः पक्षिणः सर्वे सर्पा नक्राश्च भूपते ।<br>
जरायुजाश्च विज्ञेया मानुषाश्च चतुष्पदाः ७।<br>
तत्र सिक्ता जलैर्भूमिर्रक्ते उष्मविपाचिता ।<br>
वायुना धम्यमाना च क्षेत्रे बीजं प्रपद्यते ८।<br>
यथा उप्तानि बीजानि संसिक्तान्यंभसा पुनः ।<br>
उपगम्य मृदुत्वं च मूलभावं व्रजंति च ९।<br>
तन्मूलादंकुरोत्पत्तिरंकुरात्पर्णसंभवः ।<br>
पर्णान्नालं ततः कांडं कांडाच्च प्रभवः पुनः १०।<br>
प्रभवाच्च भवेत्क्षीरं क्षीरात्तंदुलसंभवः ।<br>
तंदुलाच्च ततः पक्वा भवंत्योषधयस्तथा ११।<br>
यवाद्याः शालिपर्यंताः श्रेष्ठाः सप्तदश स्मृताः ।<br>
ओषध्यः फलसाराढ्याः शेषा क्षुद्रा प्रःकीर्तिताः १२।<br>
एता लूना मर्दिताश्च मुनिभिः पूर्वसंस्कृताः ।<br>
शूर्पोलूखलपात्राद्यैः स्थालिकोदकवह्निभिः १३।<br>
षड्विधा हि स्वभेदेन परिणामं व्रजंति ताः ।<br>
अन्योन्यरससंयोगादनेकस्वादतां गताः १४।<br>
भक्ष्यं भोज्यं पेयलेह्यं चोष्यं खाद्यं च भूपते ।<br>
तासां भेदाः षडंगाश्च मधुराद्याश्च षड्गुणाः १५।<br>
तदन्नं पिंडकवलैर्ग्रासैर्भुक्तं च देहिभिः ।<br>
अन्नमूलाशये सर्वप्राणान्स्थापयति क्रमात् १६।<br>
अपक्वं भुक्तमाहारं स वायुः कुरुते द्विधा ।<br>
संप्रविश्यान्नमध्ये च पक्वं कृत्वा पृथग्गुणम् १७।<br>
अग्नेरूर्ध्वं जलं स्थाप्य तदन्नं च जलोपरि ।<br>
जलस्याधः स्वयं प्राणः स्थित्वाग्निं धमते शनैः १८।<br>
वायुना धम्यमानोग्निरत्युष्णं कुरुते जलम् ।<br>
तदन्नमुष्णयोगेन समंतात्पच्यते पुनः १९।<br>
द्विधा भवति तत्पक्वं पृथक्किट्टं पृथग्रसः ।<br>
मलैर्द्वादशभिः किट्टं भिन्नं देहाद्बहिर्व्रजेत् २०।<br>
कर्णाक्षि नासिका जिह्वा दंतोष्ठ प्रजनं गुदा ।<br>
मलान्स्रवेदथ स्वेदो विण्मूत्रं द्वादश स्मृताः २१।<br>
हृत्पद्मे प्रतिबद्धाश्च सर्वनाड्यः समंततः ।<br>
तासां मुखेषु तं सूक्ष्मं प्राणः स्थापयते रसम् २२।<br>
रसेन तेन ता नाडीः प्राणः पूरयते पुनः ।<br>
संतर्पयंति ता नाड्यः पूर्णा देहं समंततः २३।<br>
ततः स नाडीमध्यस्थः शारीरेणोष्मणा रसः ।<br>
पच्यते पच्यमानश्च भवेत्पाकद्वयं पुनः २४।<br>
त्वङ्मांसास्थि मज्जा मेदो रुधिरं च प्रजायते ।<br>
रक्ताल्लोमानि मांसं च केशाः स्नायुश्च मांसतः २५।<br>
स्नायोर्मज्जा तथास्थीनि वसा मज्जास्थिसंभवा ।<br>
मज्जाकारेण वैकल्यं शुक्रं च प्रसवात्मकम् २६।<br>
इति द्वादश शान्तस्य परिणामाः प्रकीर्तिताः ।<br>
शुक्रं तस्य परीणामः शुक्राद्देहस्य संभवः २७।<br>
ऋतुकाले यदा शुक्रं निर्दोषं योनिसंस्थितम् ।<br>
तदा तद्वायुसंसृष्टं स्त्रीरक्तेनैकतां व्रजेत् २८।<br>
विसर्गकाले शुक्रस्य जीवः कारणसंयुतः ।<br>
नित्यं प्रविशते योनिं कर्मभिः स्वैर्नियंत्रितः २९।<br>
शुक्रस्य सह रक्तस्य एकाहात्कललं भवेत् ।<br>
पंचरात्रेण कलले बुद्बुदत्वं ततो भवेत् ३०।<br>
मांसत्वं मासमात्रेण पंचधा जायते पुनः ।<br>
ग्रीवा शिरश्च स्कंधश्च पृष्ठवंशस्तथोदरम् ३१।<br>
पाणीपादौ तथा पार्श्वौ कटिर्गात्रं तथैव च ।<br>
मासद्वयेन पर्वाणि क्रमशः संभवंति च ३२।<br>
त्रिभिर्मासैः प्रजायंते शतशोंकुरसंधयः ।<br>
मासैश्चतुर्भिर्जायंते अंगुल्यादि यथाक्रमम् ३३।<br>
मुखं नासा च कर्णौ च मासैर्जायंति पंचभिः ।<br>
दंतपंक्तिस्तथा जिह्वा जायते तु नखाः पुनः ३४।<br>
कर्णयोश्च भवेच्छिद्रं षण्मासाभ्यंतरे पुनः ।<br>
पायुर्मेढ्रमुपस्थं च शिश्नश्चाप्युपजायते ३५।<br>
संधयो ये च गात्रेषु मासैर्जायंति सप्तभिः ।<br>
अंगप्रत्यंगसंपूर्णं शिरः केशसमन्वितम् ३६।<br>
विभक्तावयवस्पष्टं पुनर्मासाष्टमे भवेत् ।<br>
पंचात्मक समायुक्तः परिपक्वः स तिष्ठति ३७।<br>
मातुराहारवीर्येण षड्विधेन रसेन च ।<br>
नाभिसूत्रनिबद्धेन वर्द्धते स दिनेदिने ३८।<br>
ततः स्मृतिं लभेज्जीवः संपूर्णोस्मिञ्छरीरके ।<br>
सुखं दुःखं विजानाति निद्रां स्वप्नं पुराकृतम् ३९।<br>
मृतश्चाहं पुनर्जातो जातश्चाहं पुनर्मृतः ।<br>
नानायोनिसहस्राणि मया दृष्टान्यनेकधा ४०।<br>
अधुना जातमात्रोहं प्राप्तसंस्कार एव च ।<br>
ततः श्रेयः करिष्यामि येन गर्भे न संभवः ४१।<br>
गर्भस्थश्चिंतयत्येवमहं गर्भाद्विनिःसृतः ।<br>
अध्येष्यामि परं ज्ञानं संसारविनिवर्तकम् ४२।<br>
अवश्यं गर्भदुःखेन महता परिपीडितः ।<br>
जीवः कर्मवशादास्ते मोक्षोपायं विचिंतयेत् ४३।<br>
यथा गिरिवराक्रांतः कश्चिद्दुःखेन तिष्ठति ।<br>
तथा जरायुणा देही दुःखं तिष्ठति दुःखितः ४४।<br>
पतितः सागरे यद्वद्दुःखमास्ते समाकुलः ।<br>
गर्भोदकेन सिक्तांगस्तथास्ते व्याकुलात्मकः ४५।<br>
लोहकुंभे यथा न्यस्तः पच्यते कश्चिदग्निना ।<br>
गर्भकुंभे तथाक्षिप्तः पच्यते जठराग्निना ४६।<br>
सूचीभिरग्निवर्णाभिर्भिन्नगात्रो निरंतरम् ।<br>
यद्दुःखं जायते तस्य तद्गर्भेष्टगुणं भवेत् ४७।<br>
गर्भवासात्परं वासं कष्टं नैवास्ति कुत्रचित् ।<br>
देहिनां दुःखमतुलं सुघोरमपि संकटम् ४८।<br>
इत्येतद्गर्भदुःखं हि प्राणिनां परिकीर्तितम् ।<br>
चरस्थिराणां सर्वेषामात्मगर्भानुरूपतः ४९।<br>
गर्भात्कोटिगुणापीडा योनियंत्रनिपीडनात् ।<br>
संमूर्च्छितस्य जायेत जायमानस्य देहिनः ५०।<br>
इक्षुवत्पीड्यमानस्य पापमुद्गरपेषणात् ।<br>
गर्भान्निष्क्रममाणस्य प्रबलैः सूतिवायुभिः ५१।<br>
जायते सुमहद्दुःखं परित्राणं न विंदति ।<br>
यंत्रेण पीड्यमानाः स्युर्निःसाराश्च यथेक्षवः ५२।<br>
तथा शरीरं योनिस्थं पात्यते यंत्रपीडनात् ।<br>
अस्थिमद्वर्तुलाकारं स्नायुबंधनवेष्टितम् ५३।<br>
रक्तमांसवसालिप्तं विण्मूत्रद्रव्यभाजनम् ।<br>
केशलोमनखच्छन्नं रोगायतनमुत्तमम् ५४।<br>
वदनैकमहाद्वारं गवाक्षाष्टकभूषितम् ।<br>
ओष्ठद्वयकपाटं तु दंतजिह्वागलान्वितम् ५५।<br>
नाडीस्वेदप्रवाहं च कफपित्तपरिप्लुतम् ।<br>
जराशोकसमाविष्टं कालवक्त्रानलेस्थितम् ५६।<br>
कामक्रोधसमाक्रांतं श्वसनैश्चोपमर्दितम् ।<br>
भोगतृष्णातुरं गूढं रागद्वेष वशानुगम् ५७।<br>
सवर्णितांगप्रत्यंगं जरायु परिवेष्टितम् ।<br>
संकटेनाविविक्तेन योनिमार्गेण निर्गतम् ५८।<br>
विण्मूत्ररक्तसिक्तांगं षट्कौशिकसमुद्भवम् ।<br>
अस्थिपंजरसंघातं ज्ञेयमस्मिन्कलेवरे ५९।<br>
शतत्रयं शताधिकं पंचपेशी शतानि च ।<br>
सार्धाभिस्तिसृभिश्छन्नं समंताद्रोमकोटिभिः ६०।<br>
शरीरं स्थूलसूक्ष्माभिर्दृश्यादृश्याभिरंततः ।<br>
एताभिर्मांसनाडीभिः कोटिभिस्तत्समन्वितम् ६१।<br>
प्रस्वेदमशुचिं ताभिरंतरस्थं च तेन हि ।<br>
द्वात्रिंशद्दशनाः प्रोक्ता विंशतिश्च नखाः स्मृताः ६२।<br>
पित्तस्य कुडवं ज्ञेयं कफस्यार्धाढकं तथा ।<br>
वसायाश्च पलाः पंच तदर्धं फलकस्य च ६३।<br>
पंचार्बुद पला ज्ञेयाः पलानि दश मेदसः ।<br>
पलत्रयं महारक्तं मज्जा रक्ताच्चतुर्गुणा ६४।<br>
शुक्रार्धकुडवं ज्ञेयं तदर्धं देहिनां बलम् ।<br>
मांसस्य चैकं पिंडेन पलसाहस्रमुच्यते ६५।<br>
रक्तं पलशतं ज्ञेयं विण्मूत्रं चाप्रमाणतः ।<br>
इति देहगृहे राजन्वासः स्यान्नित्यमात्मनः ६६।<br>
अशुद्धं च विशुद्धस्य कर्मबंधविनिर्मितम् ।<br>
शुक्रशोणितसंयोगाद्देहः संजायते क्वचित् ६७।<br>
नित्यं विण्मूत्रसंयुक्तस्तेनायमशुचिः स्मृतः ।<br>
यथा वै विष्ठया पूर्णः शुचिः सांतर्बहिर्घटः ६८।<br>
शौचेन शोध्यमानोपि देहोयमशुचिर्भवेत् ।<br>
यं प्राप्यातिपवित्राणि पंचगव्य हवींषि च ६९।<br>
अशुचित्वं प्रयांत्याशु देहोयमशुचिस्ततः ।<br>
हृद्यान्यप्यन्नपानानि यं प्राप्य सुरभीणि च ७०।<br>
अशुचित्वं प्रयांत्याशु कोऽन्य स्यादशुचिस्ततः ।<br>
हे जनाः किं न पश्यध्वं यन्निर्याति दिनेदिने ७१।<br>
देहानुगो मलः पूतिस्तदाधारः कथं शुचिः ।<br>
देहः संशोध्यमानोपि पंचगव्यकुशांबुभिः ७२।<br>
घृष्यमाण इवांगारो निर्मलत्वं न गच्छति ।<br>
स्रोतांसि यस्य सततं प्रवहंति गिरेरिव ७३।<br>
कफमूत्राद्यमशुचिः स देहः शुध्यते कथम् ।<br>
सर्वाशुचिनिधानस्य शरीरस्य न विद्यते ७४।<br>
शुचिरेकप्रदेशोपि शुचिर्न स्यादृतेऽपि वा ।<br>
दिवा वा यदि वा रात्रौ मृत्तोयैः शोध्यते करः ७५।<br>
तथापि शुचिभाङ्नस्यान्न विरज्यंति ते नराः ।<br>
कायोयमग्र्यधूपाद्यैर्यत्नेनापि सुसंस्कृतः ७६।<br>
न जहाति स्वभावं हि श्वपुच्छमिव नामितम् ।<br>
तथा जात्यैव कृष्णोर्णा न शुक्ला जातु जायते ७७।<br>
संशोध्यमानापि तथा भवेन्मूर्तिर्न निर्मला ।<br>
जिघ्रन्नपि स्वदुर्गंधं पश्यन्नपि मलं स्वकम् ७८।<br>
न विरज्यति लोकोऽयं पीडयन्नपि नासिकाम् ।<br>
अहो मोहस्य माहात्म्यं येन व्यामोहितं जगत् ७९।<br>
जिघ्रन्पश्यन्स्वकान्दोषान्कायस्य न विरज्यते ।<br>
स्वदेहस्य विगंधेन विरज्येत न यो नरः ८०।<br>
विरागकारणं तस्य किमन्यदुपदिश्यते ।<br>
सर्वमेव जगत्पूतं देहमेवाशुचिः परम् ८१।<br>
यन्मलावयवस्पर्शाच्छुचिरप्यशुचिर्भवेत् ।<br>
गंधलेपापनोदाय शौचं देहस्य कीर्तितम् ८२।<br>
द्वयस्यापगमात्पश्चाद्भावशुद्ध्या विशुद्ध्यति ।<br>
गंगातोयेन सर्वेण मृद्भारैर्गात्रलेपनैः ८३।<br>
मर्त्यो दुर्गंधदेहोसौ भावदुष्टो न शुध्यति ।<br>
तीर्थस्नानैस्तपोभिश्च दुष्टात्मा न च शुध्यति ८४।<br>
स्वमूर्तिः क्षालिता तीर्थे न शुद्धिमधिगच्छति ।<br>
अंतर्भावप्रदुष्टस्य विशतोपि हुताशनम् ८५।<br>
न स्वर्गो नापवर्गश्च देहनिर्दहनं परम् ।<br>
भावशुद्धिः परं शौचं प्रमाणं सर्वकर्मसु ८६।<br>
अन्यथा लिंग्यते कांता भावेन दुहितान्यथा ।<br>
मनसा भिद्यते वृत्तिरभिन्नेष्वपि वस्तुषु ८७।<br>
अन्यथैव सती पुत्रं चिंतयेदन्यथा पतिम् ।<br>
यथायथा स्वभावस्य महाभाग उदाहृतम् ८८।<br>
परिष्वक्तोपि यद्भार्यां भावहीनां न कारयेत् ।<br>
नाद्याद्विविधमन्नाद्यं रस्यानि सुरभीणि च ८९।<br>
अभावेन नरस्तस्माद्भावः सर्वत्र कारणम् ।<br>
चित्तं शोधय यत्नेन किमन्यैर्बाह्यशोधनैः ९०।<br>
भावतः शुचिशुद्धात्मा स्वर्गं मोक्षं च विंदति ।<br>
ज्ञानामलांभसा पुंसः सवैराग्यमृदापुनः ९१।<br>
अविद्या रागविण्मूत्र लेपो नश्येद्विशोधनैः ।<br>
एवमेतच्छरीरं हि निसर्गादशुचिं विदुः ९२।<br>
विद्यादसार निःसारं कदलीसारसन्निभम् ।<br>
ज्ञात्वैवं दोषवद्देहं यः प्राज्ञः शिथिली भवेत् ९३।<br>
सोतिक्रामति संसारं दृढग्राहोवतिष्ठति ।<br>
एवमेतन्महाकष्टं जन्मदुःखं प्रकीर्तितम् ९४।<br>
पुंसामज्ञानदोषेण नानाकर्मवशेन च ।<br>
गर्भस्थस्य मतिर्यासीत्सा जातस्य प्रणश्यति ९५।<br>
सुमूर्च्छितस्य दुःखेन योनियंत्रनिपीडनात् ।<br>
बाह्येन वायुना चास्य मोहसंगेन देहिनाम् ९६।<br>
स्पृष्टमात्रस्य घोरेण ज्वरः समुपजायते ।<br>
तेन ज्वरेण महता महामोहः प्रजायते ९७।<br>
संमूढस्य स्मृतिभ्रंशः शीघ्रं संजायते पुनः ।<br>
स्मृतिभ्रंशात्ततस्तस्य पूर्वकर्मवशेन च ९८।<br>
रतिः संजायते तस्य जंतोस्तत्रैव जन्मनि ।<br>
रक्तो मूढश्च लोकोयमकार्ये संप्रवर्त्तते ९९।<br>
न चात्मानं विजानाति न परं न च दैवतम् ।<br>
न शृणोति परं श्रेयः सचक्षुरपि नेक्षते १००।<br>
समे पथि शनैर्गच्छन्स्खलतीव पदेपदे ।<br>
सत्यां बुद्धौ न जानाति बोध्यमानो बुधैरपि १०१।<br>
संसारे क्लिश्यते तेन नरो लोभवशानुगः ।<br>
गर्भस्मृतेरभावे च शास्त्रमुक्तं शिवेन च १०२।<br>
तद्दुःखकथनार्थाय स्वर्गमोक्षप्रसाधकम् ।<br>
येन तस्मिञ्छिवे ज्ञाते धर्मकामार्थसाधने १०३।<br>
न कुर्वंत्यात्मनः श्रेयस्तदत्र महदद्भुतम् ।<br>
अव्यक्तेंद्रियबुद्धित्वाद्बाल्येदुःखं महत्पुनः १०४।<br>
इच्छन्नपि न शक्नोति वक्तुं कर्तुं न सत्कृती ।<br>
दंतजन्ममहद्दुःखं लौल्येन वायुना तथा १०५।<br>
बालरोगैश्च विविधैः पीडाबालग्रहैरपि ।<br>
तृड्बुभुक्षा परीतांगः क्वचित्तिष्ठति गच्छति १०६।<br>
विण्मूत्रभक्षणाद्यं च मोहाद्बालः समाचरेत् ।<br>
कौमारः कर्णवेधेन मातापित्रोश्च ताडनैः १०७।<br>
अक्षराध्ययनाद्यैश्च दुःखं गुर्वादिशासनात् ।<br>
प्रमत्तेंद्रियवृत्तेश्च कामरागप्रपीडिनः १०८।<br>
रोगार्दितस्य सततं कुतः सौख्यं हि यौवने ।<br>
ईर्ष्यासु महद्दुःखं मोहाद्दुःखं प्रजायते १०९।<br>
तत्रस्यात्कुपितस्यैव रागो दुःखाय केवलम् ।<br>
रात्रौ न विंदते निद्रा कामाग्नि परिखेदितः ११०।<br>
दिवा वापि कुतः सौख्यमर्थोपार्जनचिंतया ।<br>
स्त्रीष्वायासितदेहस्य ये पुंसः शुक्रबिंदवः १११।<br>
न ते सुखाय मंतव्याः स्वेदजा इव बिंदवः ।<br>
कृमिभिस्ताड्यमानस्य कुष्ठिनः पामरस्य च ११२।<br>
कंडूयनाग्नितापेन यत्सुखं स्त्रीषु तद्विदुः ।<br>
यादृशं मन्यते सौख्यमर्थोपार्जनचिंतया ११३।<br>
तादृशं स्त्रीषु मंतव्यमधिकं नैव विद्यते ।<br>
मर्त्यस्य वेदना सैव यां विना चित्तनिर्वृतिः ११४।<br>
ततोन्योन्यं पुरा प्राप्तमंते सैवान्यथा भवेत् ।<br>
तदेवं जरया ग्रस्तमामया व्यपिनप्रियम् ११५।<br>
अपूर्ववत्समात्मानं जरया परिपीडितम् ।<br>
यः पश्यन्न विरज्येत कोन्यस्तस्मादचेतनः ११६।<br>
जराभिभूतोपि जंतुः पत्नीपुत्रादिबांधवैः ।<br>
अशक्तत्वाद्दुराचारैर्भृत्यैश्च परिभूयते ११७।<br>
न धर्ममर्थं कामं च मोक्षं च जरयायुतः ।<br>
शक्तः साधयितुं तस्माद्युवा धर्मं समाचरेत् ११८।<br>
वातपित्तकफादीनां वैषम्यं व्याधिरुच्यते ।<br>
वातादीनां समूहेन देहोयं परिकीर्तितः ११९।<br>
तस्माद्व्याधिमयं ज्ञेयं शरीरमिदमात्मनः ।<br>
वाताद्यव्यतिरिक्तत्वाद्व्याधीनां पंजरस्य च १२०।<br>
रोगैर्नानाविधैर्याति देही दुःखान्यनेकधा ।<br>
तानि च स्वात्मवेद्यानि किमन्यत्कथयाम्यहम् १२१।<br>
एकोत्तरं मृत्युशतमस्मिन्देहे प्रतिष्ठितम् ।<br>
तत्रैकः कालसंयुक्तः शेषाश्चागंतवः स्मृताः १२२।<br>
ये त्विहागंतवः प्रोक्तास्ते प्रशाम्यंति भेषजैः ।<br>
जपहोमप्रदानैश्च कालमृत्युर्न शाम्यति १२३।<br>
यदि वापमृत्युर्न स्याद्विषास्वादादशंकितः ।<br>
न चात्ति पुरुषस्तस्मादपमृत्योर्बिभेति सः १२४।<br>
विविधा व्याधयस्तत्र सर्पाद्याः प्राणिनस्तथा ।<br>
विषाणि चाभिचाराश्च मृत्योर्द्वाराणि देहिनाम् १२५।<br>
पीडितं सर्वरोगाद्यैरपि धन्वंतरिः स्वयम् ।<br>
स्वस्थीकर्तुं न शक्नोति कालप्राप्तं न चान्यथा १२६।<br>
नौषधं न तपो दानं न माता न च बांधवाः ।<br>
शक्नुवंति परित्रातुं नरं कालेन पीडितम् १२७।<br>
रसायन तपो जाप्ययोगसिद्धैर्महात्मभिः ।<br>
अवांतरितशांतिः स्यात्कालमृत्युमवाप्नुयात् १२८।<br>
जायते योनिकीटेषु मृतः कर्मवशात्पुनः ।<br>
देहभेदेन यः पश्येद्वियोगं कर्मसंक्षयात् १२९।<br>
मरणं तद्विनिर्दिष्टं न नाशः परमार्थतः ।<br>
महातमः प्रविष्टस्य छिद्यमानेषु मर्मसु १३०।<br>
यद्दुःखं मरणे जंतोर्न तस्येहोपमा क्वचित् ।<br>
हा तात मातः कांतेति क्रंदत्येवं सुदुःखितः १३१।<br>
मंडूक इव सर्पेण ग्रस्यते मृत्युना जगत् ।<br>
बांधवैः स परित्यक्तः प्रियैश्च परिवारितः १३२।<br>
निःश्वसन्दीर्घमुष्णं च मुखेन परिशुष्यता ।<br>
खट्वायां परिवृत्तो हि मुह्यते च मुहुर्मुहुः १३३।<br>
संमूढः क्षिपतेत्यर्थं हस्तपादावितस्ततः ।<br>
खट्वातो वांछते भूमिं भूमेः खट्वां पुनर्महीम् १३४।<br>
विवशस्त्यक्तलज्जश्च मूत्रविष्ठानुलेपितः ।<br>
याचमानश्च सलिलं शुष्ककंठोष्ठतालुकः १३५।<br>
चिंतयानः स्ववित्तानि कस्यैतानि मृते मयि ।<br>
यमदूतैर्नीयमानः कालपाशेन कर्षितः १३६।<br>
म्रियते पश्यतामेवं गलो घुरुघुरायते ।<br>
जीवस्तृणजलौकेव देहाद्देहं विशेत्क्रमात् १३७।<br>
प्राप्नोत्युत्तरमंगं च देहं त्यजति पूर्वकम् ।<br>
मरणात्प्रार्थनाद्दुःखमधिकं हि विवेकिनाम् १३८।<br>
क्षणिकं मरणे दुःखमनंतं प्रार्थनाकृतम् ।<br>
जगतां पतिरर्थित्वाद्विष्णुर्वामनतां गतः १३९।<br>
अधिकः कोपरस्तस्माद्यो न यास्यति लाघवम् ।<br>
ज्ञातं मयेदमधुना मृत्योर्भवति यद्गुरुः १४०।<br>
न परं प्रार्थयेद्भूयस्तृष्णालाघवकारणम् ।<br>
आदौ दुःखं तथा मध्ये दुःखमंते च दारुणम् १४१।<br>
निसर्गात्सर्वभूतानामिति दुःख परंपरा ।<br>
वर्तमानान्यतीतानि दुःखान्येतानि यानि तु १४२।<br>
न नरः शोचयेज्जन्म न विरज्यति तेन वै ।<br>
अत्याहारान्महद्दुःखमल्पाहारात्तदंतरम् १४३।<br>
त्रुटते भोजने कंठो भोजने च कुतः सुखम् ।<br>
क्षुधा हि सर्वरोगाणां व्याधिः श्रेष्ठतमः स्मृतः १४४।<br>
सच्छांतौषधलेपेन क्षणमात्रं प्रशाम्यति ।<br>
क्षुद्व्याधि वेदना तीव्रा निःशेषबलकृंतनी १४५।<br>
तयाभिभूतो म्रियते यथान्यैर्व्याधिभिर्नरः ।<br>
तद्रसेपि हि किं सौख्यं जिह्वाग्रपरिवर्तिनि १४६।<br>
तत्क्षणादर्धकालेन कंठं प्राप्य निवर्तते ।<br>
इति क्षुद्व्याधितप्तानामन्नमोषधवत्स्मृतम् १४७।<br>
न तत्सुखाय मंतव्यं परमार्थेन पंडितैः ।<br>
मृतोपमश्च यः शेते सर्वकार्यविवर्जितः १४८।<br>
तत्रापि च कुतः सौख्यं तमसा चोदितात्मनः ।<br>
प्रबोधेपि कुतः सौख्यं कार्येषूपहतात्मनः १४९।<br>
कृषिवाणिज्यसेवाद्य गोरक्षादि परश्रमैः ।<br>
प्रातर्मूत्रपुरीषाभ्यां मध्याह्ने क्षुत्पिपासया १५०।<br>
तृप्ताः काम्येन बाध्यंते निद्रया निशि जंतवः ।<br>
अर्थस्योपार्जने दुःखं दुःखमर्जितरक्षणे १५१।<br>
नाशे दुःखं व्यये दुःखमर्थस्यैव कुतः सुखम् ।<br>
चौरेभ्यः सलिलेभ्योग्नेः स्वजनात्पार्थिवादपि १५२।<br>
भयमर्थवतां नित्यं मृत्योर्देहभृतामिव ।<br>
खे यथा पक्षिभिर्मांसं भक्ष्यते श्वापदैर्भुवि १५३।<br>
जले च भक्ष्यते मत्स्यैस्तथा सर्वत्र वित्तवान् ।<br>
विमोहयंति संपत्सु वारयंति विपत्सु च १५४।<br>
खेदयंत्यर्जने काले कदार्थाः स्युः सुखावहाः ।<br>
प्रागर्थपतिरुद्विग्नः पश्चात्सर्वार्थनिःस्पृहः १५५।<br>
तयोरर्थपतिर्दुःखी सुखी मन्येर्विरक्तधीः ।<br>
वसंतग्रीष्मतापेन दारुणं वर्षपर्वसु १५६।<br>
वातातपेन वृष्ट्या च कालेप्येवं कुतः सुखम् ।<br>
विवाहविस्तरे दुःखं तद्गर्भोद्वहने पुनः १५७।<br>
सूतिवैषम्यदुःखैश्च दुखं विष्ठादिकर्मभिः ।<br>
दन्ताक्षिरोगे पुत्रस्य हा कष्टं किं करोम्यहम् १५८।<br>
गावो नष्टाः कृषिर्भग्ना भार्या च प्रपलायिता ।<br>
अमी प्राघूर्णिकाः प्राप्ता भयं मे शंसिनो गृहान् १५९।<br>
बालापत्या च मे भार्या कः करिष्यति रंधनम् ।<br>
विवाहकाले कन्यायाः कीदृशश्च वरो भवेत् १६०।<br>
एतच्चिंताभिभूतानां कुतः सौख्यं कुटुंबिनाम् १६१।<br>
कुटुंबचिंताकुलितस्य पुंसः श्रुतं च शीलं च गुणाश्च सर्वे ।<br>
अपक्वकुंभे निहिता इवापः प्रयांति देहेन समं विनाशनम् १६२।<br>
राज्येपि हि कुतः सौख्यं संधिविग्रहचिंतया ।<br>
पुत्रादपि भयं यत्र तत्र सौख्यं हि कीदृशम् १६३।<br>
स्वजातीयाद्भयं प्रायः सर्वेषामेव देहिनाम् ।<br>
एकद्रव्याभिलाषित्वाच्छुनामिव परस्परम् १६४।<br>
न प्रविश्य वनं कश्चिन्नृपः ख्यातोस्ति भूतले ।<br>
निखिलं यस्तिरस्कृत्य सुखं तिष्ठति निर्भयः १६५।<br>
युद्धे बाहुसहस्रं हि पातयामास भूतले ।<br>
श्रीमतः कार्तवीर्यस्य ऋषिपुत्रः प्रतापवान् १६६।<br>
ऋषिपुत्रस्य रामस्य रामो दशरथात्मजः ।<br>
जघान वीर्यमतुलमूर्ध्वगं सुमहात्मनः १६७।<br>
जरासंधेन रामस्य तेजसा नाशितं यशः ।<br>
जरासंधस्य भीमेन तस्यापि पवनात्मजः १६८।<br>
हनुमानपि सूर्येण विक्षिप्तः पतितः क्षितौ ।<br>
निवातकवचान्सर्वदानवान्बलदर्पितान् १६९।<br>
हतवानर्जुनः श्रीमान्गोपालैः स विनिर्जितः ।<br>
सूर्यः प्रतापयुक्तोऽपि मेघैः संछाद्यते क्वचित् १७०।<br>
क्षिप्यते वायुना मेघो वायोर्वीर्यं नगैर्जितम् ।<br>
दह्यंते वह्निना शैलाः स वह्निः शाम्यते जलैः १७१।<br>
तज्जलं शोष्यते सूर्यैस्ते सूर्याः सह वारिणा ।<br>
त्रैलोक्येन समस्ताश्च नश्यंति ब्रह्मणो दिने १७२।<br>
ब्रह्मापि त्रिदशैः सार्धमुपसंह्रियते पुनः ।<br>
परार्धद्वयकालांते शिवेन परमात्मना १७३।<br>
एवं नैवास्ति संसारे यच्च सर्वोत्तमं बलम् ।<br>
विहायैकं जगन्नाथं परमात्मानमव्ययम् १७४।<br>
ज्ञात्वा सातिशयं सर्वमतिमानं विवर्जयेत् ।<br>
एवंभूते जगत्यस्मिन्कः सुरः पंडितोपि वा १७५।<br>
न ह्यस्ति सर्ववित्कश्चिन्न वा मूर्खोपि सर्वतः ।<br>
यावद्यस्तु विजानाति तावत्तत्र स पंडितः १७६।<br>
समाधाने तु सर्वत्र प्रभावः सदृशः स्मृतः ।<br>
वित्तस्यातिशयत्वेन प्रभावः कस्यचित्क्वचित् १७७।<br>
दानवैर्निर्जिता देवास्ते दैवैर्निजिताः पुनः ।<br>
इत्यन्योन्यं श्रितो लोको भाग्यैर्जयपराजयैः १७८।<br>
एवं वस्त्रयुगं राज्ञां प्रस्थमात्रांबुभोजनम् ।<br>
यानं शय्यासनं चैव शेषं दुःखाय केवलम् १७९।<br>
सप्तमे चापि भवने खट्वामात्र परिग्रहः ।<br>
उदकुंभसहस्रेभ्यः क्लेशायास प्रविस्तरः १८०।<br>
प्रत्यूषे तूर्यनिर्घोषः समं पुरनिवासिभिः ।<br>
राज्येभिमानमात्रं हि ममेदं वाद्यते गृहे १८१।<br>
सर्वमाभरणं भारः सर्वमालेपनं मलम् ।<br>
सर्वं प्रलपितं गीतं नृत्यमुन्मत्तचेष्टितम् १८२।<br>
इत्येवं राज्यसंभोगैः कुतः सौख्यं विचारतः ।<br>
नृपाणां विग्रहे चिंता वान्योन्यविजिगीषया १८३।<br>
प्रायेण श्रीमदालेपान्नहुषाद्या महानृपाः ।<br>
स्वर्गं प्राप्ता निपतिताः कः श्रिया विंदते सुखम् १८४।<br>
स्वर्गेपि च कुतः सौख्यं दृष्ट्वा दीप्तां परश्रियम् ।<br>
उपर्युपरि देवानामन्योन्यातिशयस्थिताम् १८५।<br>
नरैः पुण्यफलं स्वर्गे मूलच्छेदेन भुज्यते ।<br>
न चान्यत्क्रियते कर्म सोऽत्र दोषः सुदारुणः १८६।<br>
छिन्नमूलतरुर्यद्वद्दिवसैः पतति क्षितौ ।<br>
पुण्यस्य संक्षयात्तद्वन्निपतंति दिवौकसः १८७।<br>
सुखाभिलाषनिष्ठानां सुखभोगादि संप्लवैः ।<br>
अकस्मात्पतितं दुःखं कष्टं स्वर्गेदिवौकसाम् १८८।<br>
इति स्वर्गेऽपि देवानां नास्ति सौख्यं विचारतः ।<br>
क्षयश्च विषयासिद्धौ स्वर्गे भोगाय कर्मणाम् १८९।<br>
तत्र दुःखं महत्कष्टं नरकाग्निषु देहिनाम् ।<br>
घोरैश्च विविधैर्भावैर्वाङ्मनः काय संभवैः १९०।<br>
कुठारच्छेदनं तीव्रं वल्कलानां च तक्षणम् ।<br>
पर्णशाखाफलानां च पातश्चंडेन वायुना १९१।<br>
उन्मूलनान्नदीभिश्च गजैरन्यैश्च देहिभिः ।<br>
दावाग्निहिमशोषैश्च दुःखं स्थावरजातिषु १९२।<br>
तद्वद्भुजंगसर्पाणां क्रोधे दुःखं च दारुणम् ।<br>
दुष्टानां घातनं लोके पाशेन च निबंधनम् १९३।<br>
अकस्माज्जन्ममरणं कीटानां च मुहुर्मुहुः ।<br>
सरीसृपनिकायानामेवं दुःखान्यनेकधा १९४।<br>
पशूनामात्मशमनं दंडताडनमेव च ।<br>
नासावेधेन संत्रासः प्रतोदेन सुताडनम् १९५।<br>
वेत्रकाष्ठादिनिगडैरंकुशेनांगबंधनम् ।<br>
भावेन मनसा क्लेशैर्भिक्षा युवादिपीडनम् १९६।<br>
आत्मयूथवियोगैश्च बलान्नयनबंधने ।<br>
पशूनां संति कायानामेवं दुःखान्यनेकशः १९७।<br>
वर्षाशीतातपाद्दुःखं सुकष्टं ग्रहपक्षिणाम् ।<br>
क्लेशमानाति कायानामेवं दुःखान्यनेकधा १९८।<br>
गर्भवासे महद्दुःखं जन्मदुःखं तथा नृणाम् ।<br>
सुबाल्यदुःखं चाज्ञानं कौमारे गुरुशासनम् १९९।<br>
यौवने कामरागाभ्यां दुःखं चैवेर्ष्यया पुनः ।<br>
कृषिवाणिज्यसेवाद्यैर्गोरक्षादिक कर्मभिः २००।<br>
वृद्धभावे च जरया व्याधिभिश्च प्रपीडनात् ।<br>
मरणे च महद्दुःखं प्रार्थनायां ततोधिकम् २०१।<br>
राजाग्निजलदाघातचौरशत्रु भयं महत् ।<br>
अर्थस्यार्जनरक्षायां भयं नाशे व्यये पुनः २०२।<br>
कार्पण्यं मत्सरो दम्भो धनाधिक्ये भयं महत् ।<br>
अकार्ये संप्रवृत्तिश्च दुःखानि धनिनां सदा २०३।<br>
भृत्यवृत्तिः कुसीदं च दासत्वं परतंत्रता ।<br>
इष्टानिष्टाभियोगश्च संयोगाश्च सहस्रशः २०४।<br>
दुर्भिक्षं दुर्भगत्वं च मूर्खत्वं च दरिद्रता ।<br>
अधरोत्तरभागश्च नारकं राजविक्रमम् २०५।<br>
अन्योन्याभिभवं दुःखमन्यांन्यतो भयं महत् ।<br>
अन्योन्याच्च प्रकोपश्च राज्ञो दुःखं महीभृताम् २०६।<br>
अनित्यतात्र भावानां कृतकाम्यस्य देहिनः ।<br>
अन्योन्य मर्मभेदाच्च अन्योन्य करपीडनात् २०७।<br>
लुब्धाश्च पापभेदेन अन्योन्यस्य च भक्षणम् ।<br>
इत्येवमादिभिर्दुःखैर्यस्माद्भीतं चराचरम् २०८।<br>
निरयादि मनुष्यांतं तस्मात्सर्वं त्यजेद्बुधः ।<br>
स्कंधात्स्कंधेन यन्भारं विश्रामं मन्यते यथा २०९।<br>
तद्वत्सर्वमिदं लोके दुःखं दुःखेन शाम्यति ।<br>
अन्योन्यातिशयोपेताः सर्वदा भोगसंप्लवाः २१०।<br>
धर्मक्षयाच्च देवानां दिवि दुःखमवस्थितम् ।<br>
नानायोनिसहस्रेषु संभवः पुण्यसंक्षयात् २११।<br>
रोगाश्च विविधाकारा देवलोकेऽपि संस्मृताः ।<br>
यज्ञस्य हि शिरश्छिन्नमश्विभ्यां संधितं पुनः २१२।<br>
तेन दोषेण यज्ञस्य शिरोरोगः सदैव हि ।<br>
मार्तंडभानोः कुष्ठं च वरुणस्य जलोदरम् २१३।<br>
पूष्णोदशनवैकल्यं भुजस्तंभः शचीपतेः ।<br>
सुमहान्क्षयरोगश्च सोमस्य परिकीर्तितः २१४।<br>
ज्वरश्च सुमहानासीद्दक्षस्यापि प्रजापतेः ।<br>
कल्पेकल्पे च देवानां महतामपि संक्षयः २१५।<br>
परार्धद्वयकालांते ब्रह्मणश्चाप्यनित्यता ।<br>
दक्षस्य दुहितां पौत्रीं ब्रह्मा कामितवान्पुनः २१६।<br>
क्रोधेन च जयां देवीं योगज्ञां शप्तवान्प्रभुः ।<br>
कामक्रोधौ स्थितौ यत्र तत्र दोषास्तदात्मकाः २१७।<br>
दुःखानि च समस्तानि संस्थितानि न संशयः ।<br>
विशीर्णजन्ममरणं सर्वाशित्वं हविर्भुजः २१८।<br>
स्त्रीवधः कामसक्तिश्च सारथ्यं पांडवे बले ।<br>
रुद्रेण त्रिपुरं दग्धं दक्षयज्ञो विनाशितः २१९।<br>
स्कंदस्य जन्म वै शुक्रात्क्रीडादीनां सहस्रशः ।<br>
एवं त्रयोपि रागाद्यैर्दोषैर्देवाः समन्विताः २२०।<br>
एभ्यः परः प्रभुः शांतः परिपूर्णः स मुक्तिदः ।<br>
एवमेतज्जगत्सर्वमन्योन्यातिशये स्थितम् २२१।<br>
दुःखैराकुलितं ज्ञात्वा निर्वेदं परमं व्रजेत् ।<br>
निर्वेदाच्च विरागः स्याद्विरागाज्ज्ञानसंभवः २२२।<br>
ज्ञानेन तत्परं ज्ञानं शिवं मुक्तिमवाप्नुयात् ।<br>
समस्तदुःखनिर्मुक्त स्वस्थात्मा स सुखी तदा २२३।<br>
सर्वज्ञः परिपूर्णश्च मुक्त इत्यभिधीयते ।<br>
मातलिरुवाच-<br>
एतत्ते सर्वमाख्यातं यत्त्वया परिपृच्छितम् २२४।<br>
धर्माधर्मविवेको हि सर्वज्ञानसमुद्भवः ।<br>
इंद्रलोके प्रगंतव्यं देवराजस्य शासनात् २२५।<br>
इति श्रीपद्मपुराणे भूमिखंडे वेनोपाख्याने पितृमातृतीर्थमाहात्म्ये षट्षष्टितमोऽध्यायः ६६ ।<br>
<br>
