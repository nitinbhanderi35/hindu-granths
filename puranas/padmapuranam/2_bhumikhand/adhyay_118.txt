कपिंजल उवाच-<br>
गंगामुखे पुरा तात रोदमाना वरांगना ।<br>
नेत्राभ्यामश्रुबिंदूनि पतंति च महाजले १।<br>
गंगामध्ये निमज्जंति भवंति कमलानि च ।<br>
पुष्पाणि दिव्यरूपाणि सौगंधानि महांति च २।<br>
तस्यास्तात सुनेत्राभ्यां किमर्थं प्रपतंति च ।<br>
गंगोदके महाभाग निर्मला अश्रुबिंदवः ३।<br>
अस्थिचर्मावशेषस्तु जटाचीरधरः पुनः ।<br>
तानि सौगंधयुक्तानि पद्मानि विचिनोति सः ४।<br>
हेमवर्णानि दिव्यानि नीत्वा शिवं समर्चयेत् ।<br>
सा का नारी समाचक्ष्व स वा को हि महामते ५।<br>
अर्चयित्वा शिवं सोथ कस्मात्पश्चात्प्रदेवति ।<br>
एतन्मे सर्वमाचक्ष्व यद्यहं वल्लभस्तव ६।<br>
कुंजल उवाच-<br>
शृणु वत्स प्रवक्ष्यामि वृत्तांतं देवनिर्मितम् ।<br>
चरित्रं सर्वपापघ्नं विष्णोश्चैव महात्मनः ७।<br>
योसौ हुंडो महावीर्यो नहुषेण हतो रणे ।<br>
तस्य पुत्रस्तु विख्यातो विहुंडस्तप आस्थितः ८।<br>
निहतं पितरं श्रुत्वा सामात्यं सपरिच्छदम् ।<br>
आयुपुत्रेण वीरेण नहुषेण बलीयसा ९।<br>
तपस्तपति सक्रोधाद्देवान्हंतुं समुद्यतः ।<br>
पौरुषं तस्य दुष्टस्य तपसा वर्द्धितस्य च १०।<br>
जानंति देवताः सर्वा दुःसहं समरांगणे ।<br>
हुंडात्मजो विहुंडस्तु त्रैलोक्यं हंतुमुद्यतः ११।<br>
पितुर्वैरं करिष्यामि हनिष्ये मानवान्सुरान् ।<br>
एवं समुद्यतः पापी देवब्राह्मणकंटकः १२।<br>
उपद्रवं समारेभे प्रजाः पीडयते च सः ।<br>
तस्यैव तेजसा दग्धा देवाश्चेंद्रपुरोगमाः १३।<br>
शरणं देवदेवस्य जग्मुर्विष्णोर्महात्मनः ।<br>
देवदेवं जगन्नाथं शंखचक्रगदाधरम् १४।<br>
ऊचुश्च पाहि नो नित्यं विहुंडस्य महाभयात् ।<br>
श्रीविष्णुरुवाच-<br>
वर्द्धंतु देवताः सर्वाः सुसुखेन महेश्वराः १५।<br>
विहुंडं नाशयिष्यामि पापिष्ठं देवकंटकम् ।<br>
एवमाभाष्य तान्देवान्मायां कृत्वा जनार्दनः १६।<br>
स्वयमेवस्थितस्तत्र नंदने सुमहायशाः ।<br>
मायामयं चकाराथ स्त्रीरूपं च गुणान्वितम् १७।<br>
विष्णुमाया महाभागा सर्वविश्वप्रमोहिनी ।<br>
चकार रूपमतुलं विष्णोर्मायाप्रमोहिनी १८।<br>
विहुंडस्य वधार्थाय रूपलावण्यशालिनी ।<br>
कुंजल उवाच-<br>
स देवानां वधार्थाय दिव्यमार्गं जगाम ह १९।<br>
नंदनांते ततो मायामपश्यद्दितिजेश्वरः ।<br>
तया विमोहितो दैत्यः कामबाणकृतांतरः २०।<br>
आत्मनाशं न जानाति कालरूपां वरस्त्रियम् ।<br>
तां दृष्ट्वा नवहेमाभां रूपद्रविणशालिनीम् २१।<br>
लुब्धो विहुंडः पापात्मा तामुवाच वरांगनाम् ।<br>
कासि कस्य वरारोहे ममचित्तप्रमाथिनि २२।<br>
संगमं देहि मे भद्रे रक्षरक्ष वरानने ।<br>
संगमात्तव देवेशि यद्यदिच्छसि सांप्रतम् २३।<br>
तत्तद्दद्मि महाभागे दुर्लभं देवदानवैः ।<br>
मायोवाच-<br>
मामेव भोक्तुमिच्छा चेद्दायं मे देहि दानव २४।<br>
सप्तकोटिमितैश्चैव पुष्पैः पूजय शंकरम् ।<br>
कामोदसंभवैर्दिव्यैः सौगंधैर्देवदुर्लभैः २५।<br>
तेषां पुष्पकृतां मालां मम कंठे तु दानव ।<br>
आरोपय महाभाग एतद्दायं प्रदेहि मे २६।<br>
तदाहं सुप्रिया भार्या भविष्यामि न संशयः ।<br>
विहुंड उवाच-<br>
एवं देवि करिष्यामि वरं दद्मि प्रयाचितम् २७।<br>
वनानि यानि पुण्यानि दिव्यानि दितिजेश्वरः ।<br>
बभ्राममन्मथाविष्टो न च पश्यति तं द्रुमम् २८।<br>
कामोदकाख्यं पप्रच्छ यत्रतत्र गतः स्वयम् ।<br>
कामोदाख्यद्रुमो नास्ति वदंत्येवं महाजनाः २९।<br>
पृच्छमानः स दुष्टात्मा कामबाणैः प्रपीडितः ।<br>
पप्रच्छ भार्गवं गत्वा भक्त्या नमित कंधरः ३०।<br>
कामोदकं द्रुमं ब्रूहि कांतं पुष्पसमन्वितम् ।<br>
शुक्र उवाच-<br>
कामोदः पादपो नास्ति योषिदेवास्ति दानव ३१।<br>
यदा सा हसते चैव प्रसंगेन प्रहर्षिता ।<br>
तद्धासाज्जज्ञिरे दैत्य सुगंधीनि वराण्यपि ३२।<br>
सुमान्येतानि दिव्यानि कामोदाया न संशयः ।<br>
हृद्यानि पीतपुष्पाणि सौरभेण युतानि च ३३।<br>
तेनाप्येकेन पुष्पेण यः समर्चति शंकरम् ।<br>
तस्येप्सितं महाकामं संपूरयति शंकरः ३४।<br>
अस्याश्च रोदनाद्दैत्य प्रभवंति न संशयः ।<br>
तादृशान्येव पुष्पाणि लोहितानि महांति च ३५।<br>
सौरभेण विना दैत्य तेषां स्पर्शं न कारयेत् ।<br>
एवमाकर्णितं तेन वाक्यं शुक्रस्य भाषितम् ३६।<br>
उवाच सा तु कुत्रास्ति कामोदा भृगुनंदन ।<br>
शुक्र उवाच-<br>
गंगाद्वारे महापुण्ये महापातकनाशने ३७।<br>
कामोदाख्यं पुरं तत्र निर्मितं विश्वकर्मणा ।<br>
कामोदपत्तने नारी दिव्यभोगैरलंकृता ३८।<br>
तथा चाभरणैर्भाति सर्वदेवैः सुपूजिता ।<br>
त्वया तत्रैव गंतव्यं पूजितव्या वराप्सराः ३९।<br>
उपायेनापि पुण्येन तां प्रहासय दानव ।<br>
एवमुक्त्वा तु योगींद्र सः शुक्रो दानवं प्रति ४०।<br>
विरराम महातेजाः स्वकार्यायोद्यतोऽभवत् ४१।<br>
<br>
