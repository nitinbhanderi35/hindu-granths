ब्राह्मण्युवाच-<br>
गते तस्मिन्दुराचारे गोभिले पापचेतसि ।<br>
पद्मावती रुरोदाथ दुःखेन महतान्विता १।<br>
तस्यास्तु रुदितं श्रुत्वा सख्यः सर्वा द्विजोत्तम ।<br>
पप्रच्छुस्तां राजकन्यां ताः सर्वाश्च वराननाः २।<br>
कस्माद्रोदिषि भद्रं ते कथयस्व हि चेष्टितम् ।<br>
क्व गतोऽसौ महाराजो माथुराधिपतिस्तव ३।<br>
येन त्वं हि समाहूता प्रियेत्युक्त्वा वदस्व नः ।<br>
ता उवाच सुदुःखेन रोदमाना पुनः पुनः ४।<br>
तया आवेदितं सर्वं यज्जातं दोषसंभवम् ।<br>
ताभिर्नीता पितुर्गेहं वेपमाना सुदुःखिता ५।<br>
मातुः समक्षं तस्यास्तु आचचक्षुस्तदा स्त्रियः ।<br>
समाकर्ण्य ततो देवी गता सा भर्तृमंदिरम् ६।<br>
भर्तारं श्रावयामास सुतावृत्तांतमेव हि ।<br>
समाकर्ण्य ततो राजा महादुःखी अजायत ७।<br>
यानाच्छादनकं दत्वा परिवारसमन्विताम् ।<br>
मथुरां प्रेषयामास गता सा प्रियमंदिरम् ८।<br>
सुतादोषं समाच्छाद्य पितामाता द्विजोत्तम ।<br>
उग्रसेनस्तु धर्मात्मा पद्मावतीं समागताम् ९।<br>
स दृष्ट्वा मुमुदे चाशु उवाचेदं वचः पुनः ।<br>
त्वया विना न शक्तोस्मि जीवितुं हि वरानने १०।<br>
बहुप्रभासि मे प्रीता गुणशीलैस्तु सर्वदा ।<br>
भक्त्या सत्येन ते कांते पतिदैवत्यकैर्गुणैः ११।<br>
समाभाष्य प्रियां भार्यां पद्मावतीं नरेश्वरः ।<br>
तया सार्धं स वै रेमे उग्रसेनो नृपोत्तमः १२।<br>
ववृधे दारुणो गर्भः सर्वलोकभयप्रदः ।<br>
पद्मावती विजानाति तस्य गर्भस्य कारणम् १३।<br>
स्वोदरे वर्द्धमानस्य चिंतयंती दिवानिशम् ।<br>
अनेन किमु जातेन लोकनाशकरेण वै १४।<br>
अनेनापि न मे कार्यं दुष्टपुत्रेण सांप्रतम् ।<br>
औषधीं पृच्छते सा तु गर्भपातस्य सर्वतः १५।<br>
नारी महौषधीं सा हि विंदंती च दिने दिने ।<br>
गर्भस्य पातनायैव उपाया बहुशः कृताः १६।<br>
ववृधे दारुणो गर्भः सर्वलोकभयंकरः ।<br>
तामुवाच ततो गर्भः पद्मावतीं च मातरम् १७।<br>
कस्मात्त्वं व्यथसे मातरौषधीभिर्दिनेदिने ।<br>
पुण्येन वर्द्धते चायुः पापेनाल्पं तु जीवितम् १८।<br>
आत्मकर्मविपाकेन जीवंति च म्रियंति च ।<br>
आमगर्भाः प्रयांत्यन्ये अपक्वास्तु महीतले १९।<br>
जातमात्रा म्रियंतेऽन्ये कति ते यौवनान्विताः ।<br>
बाला वृद्धाश्च तरुणा आयुषोवशतां गताः २०।<br>
सर्वे कर्मविपाकेन जीवंति च म्रियंति च ।<br>
ओषध्यो मंत्रदेवाश्च निमित्ताः स्युर्न संशयः २१।<br>
मामेव हि न जानासि भवती यादृशो ह्यहम् ।<br>
दृष्टः श्रुतस्त्वया पूर्वं कालनेमिर्महाबलः २२।<br>
दानवानां महावीर्यस्त्रैलोक्यस्य भयप्रदः ।<br>
देवासुरे महायुद्धे हतोहं विष्णुना पुरा २३।<br>
साधयितुं च तद्वैरमागतोऽस्मि तवोदरम् ।<br>
साहसं च श्रमं मातर्मा कुरुष्व दिन दिने २४।<br>
एवमुक्त्वा द्विजश्रेष्ठ मातरं विरराम सः ।<br>
मातोद्यमं परित्यज्य महादुःखादभूत्तदा २५।<br>
दशाब्दाश्च गता यावत्तावद्वृद्धिमवाप्तवान् ।<br>
पश्चाज्जज्ञे महातेजाः कंसोभूत्स महाबलः २६।<br>
येन संत्रासिता लोकास्त्रैलोक्यस्य निवासिनः ।<br>
यो हतो वासुदेवेन गतो मोक्षं न संशयः २७।<br>
एवं श्रुतं मया कांत भविष्यं तु भविष्यति ।<br>
पुराणेष्वेव सर्वेषु निश्चितं कथितं तव २८।<br>
पितृगेहेस्थिता कन्या नाशमेवं प्रयाति सा ।<br>
गृहावासाय मे कांत कन्या मोहं न कारयेत् २९।<br>
इमां दुष्टां महापापां परित्यज्य स्थिरो भव ।<br>
प्राप्तव्यं तु महापापं दुःखं दारुणमेव च ३०।<br>
लोके श्रेयःकरं कांत तद्भुंक्ष्व त्वं मया सह ।<br>
शूकर्युवाच-<br>
एतद्वाक्यं सुमंत्रं तु श्रुत्वा स हि द्विजोत्तमः ३१।<br>
त्यागे मतिं चकारासौ समाहूता ह्यहं तदा ।<br>
सकलं वस्त्रशृंगारं मम दत्तं शुभे शृणु ३२।<br>
तवैव दुर्नयैर्विप्रः शिवशर्मा द्विजोत्तमः ।<br>
गतो वै मतिमान्दुष्टे कुलदुष्टप्रचारिणि ३३।<br>
यत्र ते तिष्ठते भर्ता तत्र गच्छ न संशयः ।<br>
तव यद्रोचते स्थानं यथादिष्टं तथा कुरु ३४।<br>
एवमुक्त्वा महाभागे पितृमातृकुटुंबकैः ।<br>
परित्यक्ता गता शीघ्रं निर्लज्जाहं वरानने ३५।<br>
न लभाम्यहमेवापि वासस्थानं सुखं शुभे ।<br>
भर्त्सयंति च मां लोकाः पुंश्चलीयं समागता ३६।<br>
अटमाना गता देशात्कुलमानेन वर्जिता ।<br>
देशे गुर्जरके पुण्ये सौराष्ट्रे शिवमंदिरे ३७।<br>
वनस्थलेति विख्यातं नगरं वृद्धिसंकुलम् ।<br>
अतीव पीडिता देवि क्षुधयाहं तदा शृणु ३८।<br>
कर्परं हि करे गृह्य भिक्षार्थमुपचक्रमे ।<br>
गृहिणां द्वारदेशेषु प्रविशामि सुदुःखिता ३९।<br>
मम रूपं विपश्यंति लोकाः कुत्संति भामिनि ।<br>
न ददंते च मे भिक्षां पापा चेयं समागता ४०।<br>
एवं दुःखसमाहारा दारिद्र्यपरिपीडिता ।<br>
अटंत्या च मया दृष्टं गृहमेकमनुत्तमम् ४१।<br>
तुंगप्राकारसंवेष्टं वेदशालासमन्वितम् ।<br>
वेदध्वनिसमाकीर्णं बहुविप्रसमाकुलम् ४२।<br>
धनधान्यसमाकीर्णं दासीदासैरलंकृतम् ।<br>
प्रविवेश गृहं रम्यं लक्ष्मीमुदितमेव तत् ४३।<br>
तद्गृहं सर्वतोभद्रं तस्यैव शिवशर्मणः ।<br>
भिक्षां देहीत्युवाचाथ सुदेवा दुःखपीडिता ४४।<br>
शिवशर्माथ शुश्राव भिक्षाशब्दं द्विजोत्तमः ।<br>
मंगलां नाम वै भार्यां लक्ष्मीरूपां वराननाम् ४५।<br>
तां हसन्प्राह धर्मात्मा शिवशर्मा महामतिः ।<br>
इयं हि दुर्बला प्राप्ता भिक्षार्थं द्वारमागता ४६।<br>
समाहूय प्रिये चैनां देहि त्वं भोजनं शुभे ।<br>
कृपया परयाविष्टा ज्ञात्वा मां तु समागताम् ४७।<br>
प्रोवाच मंगला कांतं दास्यामि प्रिय भोजनम् ।<br>
एवमुक्त्वा च भर्तारं मंगला मंगलान्विता ४८।<br>
पुनर्मां भोजयामास मिष्टान्नेन सुदुर्बलाम् ।<br>
मामुवाच स धर्मात्मा शिवशर्मा महामुनिः ४९।<br>
का त्वमत्र समायाता कस्य वा भ्रमसे जगत् ।<br>
केन कार्येण सर्वत्र कथयस्व ममाग्रतः ५०।<br>
एवमाकर्ण्य तद्वाक्यं भर्तुश्चैव महात्मनः ।<br>
स्वरेण लक्षितः कांतो मया वै पापया तदा ५१।<br>
व्रीडयाधोमुखीजाता दृष्टो भर्ता यदा मया ।<br>
मंगला चारुसर्वांगी भर्तारमिदमब्रवीत् ५२।<br>
का चेयं हि समाचक्ष्व त्वां दृष्ट्वा हि विलज्जति ।<br>
कथयस्व प्रसादेन का च एषा भविष्यति ५३।<br>
इति श्रीपद्मपुराणे भूमिखंडे वेनोपाख्याने सुकलाचरित्रे<br>
एकपंचाशत्तमोऽध्यायः ५१।<br>
<br>
