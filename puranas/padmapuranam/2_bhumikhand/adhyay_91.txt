कुंजल उवाच-<br>
ब्रह्महत्याभिभूतस्तु सहस्राक्षो यदा पुरा ।<br>
गौतमस्य प्रियासंगादगम्यागमनं महत् १।<br>
संजातं पातकं तस्य त्यक्तो देवैश्च ब्राह्मणैः ।<br>
सहस्राक्षस्तपस्तेपे निरालंबो निराश्रयः २।<br>
तपोंते देवताः सर्वा ऋषयो यक्षकिन्नराः ।<br>
देवराजस्य पूजार्थमभिषेकं प्रचक्रिरे ३।<br>
देशं मालवकं नीत्वा देवराजं सुतोत्तम ।<br>
चक्रे स्नानं महाभाग कुंभैरुदकपूरितैः ४।<br>
स्नापितुं प्रथमं नीतो वाराणस्यां स्वयं ततः ।<br>
प्रयागे तु सहस्राक्ष अर्घतीर्थे ततः पुनः ५।<br>
पुष्करेण महात्मासौ स्नापितः स्वयमेव हि ।<br>
ब्रह्मादिभिः सुरैः सर्वैर्मुनिवृंदैर्द्विजोत्तम ६।<br>
नागैर्वृक्षैर्नागसर्पैर्गंधर्वैस्तु सकिन्नरैः ।<br>
स्नापितो देवराजस्तु वेदमंत्रैः सुसंस्कृतः ७।<br>
मुनिभिः सर्वपापघ्नैस्तस्मिन्काले द्विजोत्तम ।<br>
शुद्धे तस्मिन्महाभागे सहस्राक्षे महात्मनि ८।<br>
ब्रह्महत्या गता तस्य अगम्यागमनं तथा ।<br>
ब्रह्महत्या ततो नष्टा अगम्यागमनेन च ९।<br>
पापेन तेन घोरेण सार्द्धमिंद्रस्य भूतले ।<br>
सुप्रसन्नः सहस्राक्षस्तीर्थेभ्यो हि वरं ददौ १०।<br>
भवंतस्तीर्थराजानो भविष्यथ न संशयः ।<br>
मत्प्रसादात्पवित्राश्च यस्मादहं विमोक्षितः ११।<br>
सुघोरात्किल्बिषादत्र युष्माभिर्विमलैरहम् ।<br>
एवं तेभ्यो वरं दत्वा मालवाय वरं ददौ १२।<br>
यस्मात्त्वया मलं मेऽद्य विधृतं श्रमदायकम् ।<br>
तस्मात्त्वमन्नपानैश्च धनधान्यैरलंकृतः १३।<br>
भविष्यसि न संदेहो मत्प्रसादान्न संशयः ।<br>
सुदुःकालैर्विना त्वं तु भविष्यसि सुपुण्यवान् १४।<br>
एवं तस्मै वरं दत्वा देवराजः पुरंदरः ।<br>
क्षेत्राणि सर्वतीर्थानि देशो मालवकस्तथा १५।<br>
आखंडलेन सार्द्धं ते स्वस्थानं प्रतिजग्मिरे ।<br>
सूत उवाच-<br>
तदाप्रभृति चत्वारः प्रयागः पुष्करस्तथा १६।<br>
वाराणसी चार्घतीर्थं प्राप्ता राजत्वमुत्तमम् १७।<br>
कुंजल उवाच-<br>
अस्ति पंचालदेशेषु विदुरो नाम क्षत्रियः ।<br>
तेन मोहप्रसंगेन ब्राह्मणो निहतः पुराः १८।<br>
शिखासूत्रविहीनस्तु तिलकेन विवर्जितः ।<br>
भिक्षार्थमटतेसोऽपि ब्रह्मघ्नोहं समागतः १९।<br>
ब्रह्मघ्नाय सुरापाय भिक्षा चान्नं प्रदीयताम् ।<br>
गृहेष्वेवं समस्तेषु भ्रमते याचते पुरा २०।<br>
एवं सर्वेषु तीर्थेषु अटित्वैव समागतः ।<br>
ब्रह्महत्या न तस्यापि प्रयाति द्विजसत्तम २१।<br>
वृक्षच्छायां समाश्रित्यदह्यमानेन चेतसा ।<br>
संस्थितो विदुरः पापो दुःखशोकसमन्वितः २२।<br>
चंद्रशर्मा ततो विप्रो महामोहेन पीडितः ।<br>
न्यवसन्मागधे देशे गुरुघातकरश्च सः २३।<br>
स्वजनैर्बंधुवर्गैश्च परित्यक्तो दुरात्मवान् ।<br>
स हि तत्र समायातो यत्रासौ विदुरः स्थितः २४।<br>
शिखासूत्रविहीनस्तु विप्रलिंगैर्विवर्जितः ।<br>
तदासौ पृच्छितस्तेन विदुरेण दुरात्मना २५।<br>
भवान्को हि समायातोः दुर्भगो दग्धमानसः ।<br>
विप्रलिंगविहीनस्तु कस्मात्त्वं भ्रमसे महीम् २६।<br>
विदुरेणोक्तमात्रस्तु चंद्रशर्मा द्विजाधमः ।<br>
आचष्टे सर्वमेवापि यथापूर्वकृतं स्वकम् २७।<br>
पातकं च महाघोरं वसता च गुरोर्गृहे ।<br>
महामोहगतेनापि क्रोधेनाकुलितेन च २८।<br>
गुरोर्घातः कृतः पूर्वं तेन दग्धोस्मि सांप्रतम् ।<br>
चंद्रशर्मा च वृत्तांतमुक्त्वा सर्वमपृच्छत २९।<br>
भवान्को हि सुदुःखात्मा वृक्षच्छायां समाश्रितः ।<br>
विदुरेण समासेन आत्मपापं निवेदितम् ३०।<br>
अथ कश्चिद्द्विजः प्राप्तस्तृतीयः श्रमकर्षितः ।<br>
वेदशर्मेति वै नाम बहुपातकसंचयः ३१।<br>
द्वाभ्यामपि सुसंपृष्टः को भवान्दुःखिताकृतिः ।<br>
कस्माद्भ्रमसि वै पृथ्वीं वद भावं त्वमात्मनः ३२।<br>
वेदशर्मा ततः सर्वमात्मचेष्टितमेव च ।<br>
कथयामास ताभ्यां वै ह्यगम्यागमनं कृतम् ३३।<br>
धिक्कृतः सर्वलोकैश्च अन्यैः स्वजनबांधवैः ।<br>
तेन पापेन संलिप्तो भ्रमाम्येवं महीमिमाम् ३४।<br>
वंजुलो नाम वैश्योथ सुरापायी समागतः ।<br>
स गोघ्नश्च विशेषेण तैश्च पृष्टो यथा पुरा ३५।<br>
तेन आवेदितं सर्वं पातकं यत्पुराकृतम् ।<br>
तैराकर्णितमन्यैश्च सर्वं तस्यप्रभाषितम् ३६।<br>
एवं चत्वारःपापिष्ठा एकस्थानं समागताः ।<br>
कः कस्यापि न संपर्कं भोजनाच्छादनेन च ३७।<br>
करोति च महाभाग वार्तां चक्रुः परस्परम् ।<br>
न विशंत्यासने चैके न स्वपंत्येकसंस्तरे ३८।<br>
एवं दुःखसमाविष्टा नानातीर्थेषु वै गताः ।<br>
तेषां तु पापका घोरा न नश्यंति च नंदन ३९।<br>
सामर्थ्यं नास्ति तीर्थानां महापातकनाशने ।<br>
विदुराद्यास्ततस्ते तु गताः कालंजरं गिरिम् ४०।<br>
।