सूत उवाच-<br>
एकदा व्यास देवोऽसौ ब्रह्माणं जगतः पतिम् ।<br>
सुव्रताख्यानकं सर्वं पप्रच्छातीव विस्मितः १।<br>
व्यास उवाच-<br>
लोकात्मँल्लोकविन्यास देवदेव महाप्रभो ।<br>
सुव्रतस्याथ चरितं श्रोतुमिच्छामि सांप्रतम् २।<br>
ब्रह्मोवाच-<br>
पाराशर्यमहाभाग श्रूयतां पुण्यमुत्तमम् ।<br>
सुव्रतस्य सुविप्रस्य तपश्चर्यासमन्वितम् ३।<br>
सुव्रतो नाम मेधावी बाल्यादपि स चिंतयन् ।<br>
गर्भे नारायणं देवं दृष्टवान्पुरुषोत्तमम् ४।<br>
स पूर्वकर्माभ्यासेन हरेर्ध्यानं गतस्तदा ।<br>
शंखचक्रधरं देवं पद्मनाभं सुपुण्यदम् ५।<br>
ध्यायते चिंतयेत्सो हि गीते ज्ञाने प्रपाठने ।<br>
एवं देवं हरिं ध्यायन्सदैव द्विजसत्तमः ६।<br>
क्रीडत्येवं सदा डिंभैः सार्द्धं च बालकोत्तमः ।<br>
बालकानां स्वकं नाम हरेश्चैव महात्मनः ७।<br>
चकार स हि मेधावी पुण्यात्मा पुण्यवत्सलः ।<br>
समाह्वयति वै मित्रं हरेर्नाम्ना महामतिः ८।<br>
भोभोः केशव एह्येहि एहि माधवचक्रधृक् ।<br>
क्रीडस्व च मया सार्धं त्वमेव पुरुषोत्तम ९।<br>
सममेवं प्रगंतव्यमावाभ्यां मधुसूदन ।<br>
एवमेव समाह्वानं नामभिश्च हरेर्द्विजः १०।<br>
क्रीडने पठने हास्ये शयने गीतप्रेक्षणे ।<br>
याने च ह्यासने ध्याने मंत्रे ज्ञाने सुकर्मसु ११।<br>
पश्यत्येवं वदत्येवं जगन्नाथं जनार्दनम् ।<br>
स ध्यायते तमेकं हि विश्वनाथं महेश्वरम् १२।<br>
तृणे काष्ठे च पाषाणे शुष्के सार्द्रे हि केशवम् ।<br>
पश्यत्येवं स धर्मात्मा गोविंदं कमलेक्षणम् १३।<br>
आकाशे भूमिमध्ये तु पर्वतेषु वनेषु च ।<br>
जले स्थले च पाषाणे जीवेष्वेव महामतिः १४।<br>
नृसिंहं पश्यते विप्रः सुव्रतः सुमनासुतः ।<br>
बालक्रीडां समासाद्य रमत्येवं दिनेदिने १५।<br>
गीतैश्च गायते कृष्णं सुरागैर्मधुराक्षरैः ।<br>
तालैर्लयसमायुक्तैः सुस्वरैर्मूर्च्छनान्वितैः १६।<br>
सुव्रत उवाच-<br>
ध्यायंति वेदविदुषः सततं सुरारिं यस्यांगमध्ये सकलं हि विश्वम् ।<br>
योगेश्वरं सकलपापविनाशनं च व्रजामि शरणं मधुसूदनस्य १७।<br>
लोकेषु यो हि सकलेष्वनुवर्तते यो लोकाश्च यस्मिन्निवसंति सर्वे ।<br>
दोषैर्विहीनमखिलैः परमेश्वरं तं तस्यैव पादयुगलं सततं नमामि १८।<br>
नारायणं गुणनिधानमनंतवीर्यं वेदांतशुद्धमतयः प्रपठंति नित्यम् ।<br>
संसारसागरमनंतमगाधदुर्गमुत्तारणार्थमखिलं शरणं प्रपद्ये १९।<br>
योगींद्र मानससरोवरराजहंसं शुद्धं प्रभावमखिलं सततं हि यस्य ।<br>
तस्यैव पादयुगलं विमलं विशालं दीनस्य मेऽसुररिपो कुरु तस्य रक्षाम् २०।<br>
ध्यायेऽखिलस्य भुवनं स्वपतिं च देवं दुःखांधकारदलनार्थमिहैव चंद्रम् ।<br>
लोकस्य पालनकृते परिणीतधर्मं सत्यान्वितं सकललोकगुरुं सुरेशम् २१।<br>
गायाम्यहं सुरसगीतकतालमानैः श्रीरंगमेकमनिशं भुवनस्य देवम् ।<br>
अज्ञाननाशकमलं च दिनेशतुल्यमानंदकंदमखिलं महिमा समेतम् २२।<br>
संपूर्णमेवममृतस्यकलानिधानं तं गीतकौशलमनन्यरसैः प्रगाये ।<br>
युक्तं स्वयोगकरणैः परमार्थदृष्टिं विश्वं स पश्यति चराचरमेव नित्यम् २३।<br>
पश्यंति नैव यमिहाथ सुपापलोकास्तं केशवं शरणमेवमुपैति नित्यम् २४।<br>
कराभ्यां वाद्यमानस्तु तालं तालसमन्वितम् ।<br>
गीतेनगायते कृष्णं बालकैः सह मोदते २५।<br>
एवं क्रीडारतो नित्यं बालभावेन वै तदा ।<br>
सुव्रतः सुमनापुत्रो विष्णुध्यानपरायणः २६।<br>
क्रीडमानं प्राह माता सुव्रतं चारुलक्षणम् ।<br>
भोजनं कुरु मे वत्स क्षुधा त्वां परिपीडयेत् २७।<br>
तामुवाच पुनः प्राज्ञः सुमना मातरं पुनः ।<br>
महामृतेन तृप्तोस्मि हरिध्यानरसेन वै २८।<br>
भोजनासनमारूढो मिष्टमन्नं प्रपश्यति ।<br>
इदमन्नं स्वयं विष्णुरात्मा ह्यन्नं समाश्रितः २९।<br>
आत्मरूपेण यो विष्णुरनेनान्नेन तृप्यतु ।<br>
क्षीरसागरसंवासो यस्यैव परिसंस्थितः ३०।<br>
जलेनानेन पुण्येन तृप्तिमायातु केशवः ।<br>
तांबूलचंदनैर्गंधैरेभिः पुष्पैर्मनोहरैः ३१।<br>
आत्मस्वरूपेण तृप्तस्तृप्तिमायातु केशवः ।<br>
शयने याति धर्मात्मा तदा कृष्णं प्रचिंतयेत् ३२।<br>
योगनिद्रान्वितं कृष्णं तमहं शरणं गतः ।<br>
भोजनाच्छादनेष्वेवमासने शयने द्विजः ३३।<br>
चिंतयेद्वासुदेवं तं तस्मै सर्वं प्रकल्पयेत् ।<br>
तारुण्यं प्राप्य धर्मात्मा कामभोगान्विहाय वै ३४।<br>
स युक्तः केशवध्याने वैडूर्यपर्वतोत्तमे ।<br>
यत्र सिद्धेश्वरं लिंगं वैष्णवं पापनाशनम् ३५।<br>
रुद्रमोंकारसंज्ञं च ध्यात्वा चैव महेश्वरम् ।<br>
ब्रह्मणा वर्द्धितं देवं नर्मदादक्षिणे तटे ३६।<br>
सिद्धेश्वरं समाश्रित्य तपोभावं व्यचिंतयत् ३७।<br>
इति श्रीपद्मपुराणे पंचपंचाशत्सहस्रसंहितायां भूमिखंडे ऐंद्रे सुमनोपाख्याने एकविंशोऽध्यायः २१।<br>
<br>
