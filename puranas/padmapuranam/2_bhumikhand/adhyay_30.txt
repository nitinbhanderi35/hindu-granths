ऋषय ऊचुः-<br>
योऽसौ वेनस्त्वयाख्यातः पापाचारेण वर्तितः ।<br>
तस्य पापस्य का वृत्तिः किं फलं प्राप्तवान्द्विज १।<br>
चरित्रं तस्य वेनस्य समाख्याहि यथा पुरा ।<br>
विस्तरेण विदां श्रेष्ठ त्वं न एतन्महामते २।<br>
सूत उवाच-<br>
चरित्रं तस्य वेनस्य वैन्यस्यापि महात्मनः ।<br>
प्रवक्ष्यामि सुपुण्यं च यथान्यायं श्रुतं पुरा ३।<br>
जाते पुत्रे महाभागस्तस्मिन्पृथौ महात्मनि ।<br>
विमलत्वं गतो राजा धर्मत्वं गतवान्पुनः ४।<br>
महापापानि सर्वाणि अर्जितानि नराधमैः ।<br>
तीर्थसंगप्रसंगेन तेषां पापं प्रयाति च ५।<br>
सतां संगात्प्रजायेत पुण्यमेव न संशयः ।<br>
पापानां तु प्रसंगेन पापमेव प्रजायते ६।<br>
संभाषाद्दर्शनात्स्पर्शादासनाद्भोजनात्किल ।<br>
पापिनां संगमाच्चैव किल्बिषं परिसंचरेत् ७।<br>
तथा पुण्यात्मकानां च पुण्यमेव प्रसंचरेत् ।<br>
महातीर्थप्रसंगेन पापाः शुध्यंति नान्यथा ८।<br>
पुण्यां गतिं प्रयान्त्येते निर्द्धूताशेष कल्मषाः ।<br>
ऋषय ऊचुः-<br>
तत्कथं यांति ते पापाः परां सिद्धिं द्विजोत्तम ९।<br>
तन्नो विस्तरतो ब्रूहि श्रोतुं श्रद्धा प्रवर्तते १०।<br>
सूत उवाच-<br>
लुब्धकाश्च महापापाः संजाता दासधीवराः ।<br>
रेवा च यमुना गंगास्तासामंभसि संस्थिताः ११।<br>
ज्ञानतोऽज्ञानतः स्नात्वा संक्रीडंति च वै जले ।<br>
महानद्याः प्रसंगेन ते यांति परमां गतिम् १२।<br>
दासत्वं पापसंघातं परित्यज्य व्रजंति ते ।<br>
पुण्यतोयप्रसंगाच्च ह्याप्लुताः सर्व एव ते १३।<br>
महानद्याः प्रसंगाच्च अन्यासां नैव सत्तमाः ।<br>
महापुण्यजनस्यापि पापं नश्यति पापिनाम् १४।<br>
प्रसंगाद्दर्शनात्स्पर्शान्नात्र कार्या विचारणा ।<br>
अत्रार्थे श्रूयते विप्रा इतिहासोऽघनाशनः १५।<br>
तं वो अद्य प्रवक्ष्यामि बहुपुण्यप्रदायकम् ।<br>
कश्चिदस्ति मृगव्याधः सुलोभाख्यो महावने १६।<br>
श्वभिर्वागुरिजालैश्च धनुर्बाणैस्तथैव च ।<br>
मृगान्घातयते नित्यं पिशितास्वादलंपटः १७।<br>
एकदा तु सुदुष्टात्मा बाणपाणिर्धनुर्धरः ।<br>
श्वभिः परिवृतो दुर्गं वनं विंध्यस्य वै गतः १८।<br>
मृगान्रुरून्वराहांश्च भीतान्सूदितवान्बहून् ।<br>
रेवातीरं समासाद्य कश्चिच्छफरघातकः १९।<br>
शफरान्सूदयित्वा स निर्जगाम बहिर्जलात् ।<br>
मृगव्याधस्य लोभस्य भयत्रस्ता ततो मृगी २०।<br>
जीवत्राणपरा सार्ता भीता चलितचेतना ।<br>
त्वरमाणा पलायंती रेवातीरं समाश्रिता २१।<br>
श्वभिश्च चालिता सा तु बाणघातक्षतातुरा ।<br>
श्वसनस्यापि वेगेन सुलभो मृगघातकः २२।<br>
पृष्ठ एव समायाति पुरतो याति सा मृगी ।<br>
दृष्टवांस्तां शफरहा बाणपाणिः समुद्यतः २३।<br>
धनुरानम्य वेगेन अनुरुध्य च तां मृगीम् ।<br>
तावल्लुब्धक लोभाख्यः श्वभिः सार्द्धं समागतः २४।<br>
न हंतव्या मदीयेयं मृगयां मे समागता ।<br>
तस्य वाक्यं समाकर्ण्य मीनहा मांसलंपटः २५।<br>
बाणं मुमोच दुष्टात्मा तामुद्दिश्य महाबलः ।<br>
निहता मृगलुब्धेन बाणेन निशितेन च २६।<br>
प्रमृता सा मृगी तत्र बाणाभ्यां पापचेतसोः ।<br>
श्वभिर्दंतैः समाक्रांता त्वरमाणा पपात सा २७।<br>
शिखराच्च ह्रदे पुण्ये रेवायाः पापनाशने ।<br>
श्वानश्च त्वरमाणास्ते पतिता विमले ह्रदे २८।<br>
मृगव्याधो वदत्येव धीवरं क्रोधमूर्च्छितः ।<br>
मदीयेयं मृगी दुष्ट कस्माद्बाणैर्हता त्वया २९।<br>
तमुवाच पुनः सोऽपि मीनहा मृगघातकम् ।<br>
मदीयेयं न संदेहो अवलिप्त प्रभाषसे ३०।<br>
युध्यमानौ ततस्तौ तु द्वावेतौ तु परस्परम् ।<br>
क्रोधलोभान्महाभागौ पतितौ विमले जले ३१।<br>
तस्मिन्काले महापर्व वर्तते गतिदायकम् ।<br>
अमावास्या समायोगं महापुण्यफलप्रदम् ३२।<br>
वेलायां पतिताः सर्वे पर्वणस्तस्य सत्तम ।<br>
जपध्यानविहीनास्ते भावसत्यविवर्जिताः ३३।<br>
तीर्थस्नानप्रसंगेन मृगी श्वा च स लुब्धकः ।<br>
सर्वपापविनिर्मुक्तास्ते गताः परमां गतिम् ३४।<br>
तीर्थानां च प्रभावेण सतां संगाद्द्विजोत्तमाः ।<br>
नाशयेत्पापिनां पापं दहेदग्निरिवेंधनम् ३५।<br>
सूत उवाच-<br>
तेषामेवं हि संसर्गादृषीणां च महात्मनाम् ।<br>
संभाषाद्दर्शनान्नष्टं स्पर्शाच्चैव नृपस्य च ३६।<br>
वेनस्य कल्मषं नष्टं सतां संगात्पुरा किल ।<br>
अत्युग्रपुण्यसंसर्गात्पापं नश्यति पापिनाम् ३७।<br>
अत्युग्रपापिनां संगात्पापमेव प्रसंचरेत् ।<br>
मातामहस्य दोषेण संलिप्तो वेन एव सः ३८।<br>
ऋषय ऊचुः-<br>
मातामहस्य को दोषस्तं नो विस्तरतो वद ।<br>
स मृत्युः स च वै कालः स यमो धर्म एव च ३९।<br>
न हिंसको हि कस्यापि पदे तस्मिन्प्रतिष्ठितः ।<br>
चराचराश्च ये लोकाः स्वकर्मवशवर्तिनः ४०।<br>
जीवंति च म्रियंते च भुंजंत्येवं स्वकर्मभिः ।<br>
पापाः पश्यंति तं घोरं तेषां कर्मविपाकतः ४१।<br>
निरयेषु च सर्वेषु कर्मणैवं सुपुण्यवान् ।<br>
योजयेत्ताडयेत्सूत यम एष दिनेदिने ४२।<br>
सर्वेष्वेव सुपुण्येषु कर्मस्वेवं सपुण्यवान् ।<br>
योजयत्येव धर्मात्मा तस्य दोषो न दृश्यते ४३।<br>
स मृत्योः केन दोषेण पापी वेनस्त्वजायत ।<br>
सूत उवाच-<br>
स मृत्युः शासको नित्यं पापानां दुष्टचेतसाम् ४४।<br>
वर्तते कालरूपेण तेषां कर्म विमृश्यति ।<br>
दुष्कृतं कर्म यस्यापि कर्मणा तेन घातयेत् ४५।<br>
तस्य पापं विदित्वाऽसौ नयत्येवं हि तं यमः ।<br>
सुकृतात्मा लभेत्स्वर्गं कर्मणा सुकृतेन वै ४६।<br>
योजयत्येष तान्सर्वान्मृत्युरेव सुदूतकैः ।<br>
महता सौख्यभावेन गीतमंगलकारिणा ४७।<br>
दानभोगादिभिश्चैव योजयेच्च कृतात्मकान् ।<br>
पीडाभिर्विविधाभिश्च क्लेशैः काष्ठैश्च दारुणैः ४८।<br>
त्रासयेत्ताडयेद्विप्रान्स क्रोधो मृत्युरेव तान् ।<br>
कर्मण्येवं हि तस्यापि व्यापारः परिवर्तते ४९।<br>
मृत्योश्चापि महाभाग लोभात्पुण्यात्प्रजायते ।<br>
सुनीथा नाम वै कन्या संजातैषा महात्मनः ५०।<br>
पितुःकर्म विमृश्यैव क्रीडमाना सदैव सा ।<br>
प्रजानां शास्ति कर्तारं पुण्यपापनिरीक्षणम् ५१।<br>
सा तु कन्या महाभागा सुनीथा नाम तस्य सा ।<br>
रममाणा वनं प्राप्ता सखीभिः परिवारिता ५२।<br>
तत्रापश्यन्महाभागं गंधर्वतनयं वरम् ।<br>
गीतकोलाहलस्यापि सुशंखं नाम सा तदा ५३।<br>
ददर्श चारुसर्वांगं तप्यंतं सुमहत्तपः ।<br>
गीतविद्यासु सिद्ध्यर्थं ध्यायमानं सरस्वतीम् ५४।<br>
तस्योपघातमेवासौ सा चकार दिने दिने ।<br>
सुशंखः क्षमते नित्यं गच्छगच्छेति सोऽब्रवीत् ५५।<br>
प्रेषिता नैव गच्छेत्सा विघ्नमेव समाचरेत् ।<br>
तेनाप्युक्ता सा हि क्रुद्धा ताडयत्तपसि स्थितम् ५६।<br>
तामुवाच ततः क्रुद्धः सुशंखः क्रोधमूर्च्छितः ।<br>
दुष्टे पापसमाचारे कस्माद्विघ्नस्त्वया कृतः ५७।<br>
ताडनात्ताडनं दुष्टे न कुर्वंति महाजनाः ।<br>
आक्रुष्टा नैव कुप्यंति इति धर्मस्य संस्थितिः ५८।<br>
त्वयाहं घातितः पापे निर्दोषस्तपसान्वितः ।<br>
एवमुक्त्वा स धर्मात्मा सुनीथां पापचारिणीम् ५९।<br>
विरराम महाक्रोधाज्ज्ञात्वा नारीं निवर्तितः ।<br>
ततः सा पापमोहाद्वा बाल्याद्वा तमिहैव च ६०।<br>
समुवाच महात्मानं सुशंखं तपसि स्थितम् ।<br>
त्रैलोक्यवासिनां तातो ममैव परिघातकः ६१।<br>
असतो घातयेन्नित्यं सत्यान्स परिपालयेत् ।<br>
नैव दोषो भवेत्तस्य महापुण्येन वर्तयेत् ६२।<br>
एवमुक्त्वा गता सा तु पितरं वाक्यमब्रवीत् ।<br>
मया हि ताडितस्तात गंधर्वतनयो वने ६३।<br>
तपस्तपन्सदैकांते कामक्रोधविवर्जितः ।<br>
स मामुवाच धर्मात्मा क्रोधरागसमन्वितः ६४।<br>
ताडयेन्नैव ताडंतं क्रोशंतं नैव क्रोशयेत् ।<br>
इत्युवाच स मां तात तन्मे त्वं कारणं वद ६५।<br>
एवमुक्तः स वै मृत्युः सुनीथां द्विजसत्तमाः ।<br>
किंचिन्नोवाच धर्मात्मा प्रश्नप्रत्युत्तरं ततः ६६।<br>
वनं प्राप्ता पुनः सा हि सुशंखो यत्र संस्थितः ।<br>
कराघातैस्ततो दौष्ट्याद्घातितस्तपतां वरः ६७।<br>
सुशंखस्ताडितो विप्रा मृत्योश्चैव हि कन्यया ।<br>
ततः क्रुद्धो महातेजाः शशाप तनुमध्यमाम् ६८।<br>
निर्दोषो हि यतो दुष्टे त्वयैव परिताडितः ।<br>
अहमत्र वने संस्थस्तस्माच्छापं ददाम्यहम् ६९।<br>
गार्हस्थ्यं च समास्थाय सह भर्त्रा यदा शृणु ।<br>
पापाचारमयः पुत्रो देवब्राह्मणनिंदकः ७०।<br>
<sup id="cite_ref-1" class="reference"><a href="#cite_note-1">[१]</a></sup>सर्वपापरतो दुष्टे तव गर्भे भविष्यति ।<br>
एवं शप्त्वा गतः सोपि तप एव समाश्रितः ७१।<br>
गते तस्मिन्महाभागे सा सुनीथा गृहं गता ।<br>
समाचष्ट महात्मानं पितरं तप्तमानसा ७२।<br>
यथा शप्ता तदा तेन गंधर्वतनयेन सा ।<br>
तत्सर्वं संश्रुतं तेन मृत्युना परिभाषितम् ७३।<br>
कस्मात्कृतस्त्वयाघातस्तपति दोषवर्जिते ।<br>
युक्तं नैव कृतं पुत्रि सत्यस्यैव हि ताडनम् ७४।<br>
एवमाभाष्य धर्मात्मा मृत्युः परमदुःखितः ।<br>
बभूव स हि तत्तस्यादिष्टमेवं विचिंतयन् ७५।<br>
सूत उवाच-<br>
अत्रिपुत्रो महातेजा अंगो नाम प्रतापवान् ।<br>
एकदा तु गतो विप्रा नंदनं प्रति स द्विजः ७६।<br>
तत्र दृष्ट्वा देवराजं तमिंद्रं पाकशासनम् ।<br>
अप्सरसां गणैर्युक्तं गंधर्वैः किन्नरैस्तथा ७७।<br>
गीयमानं गीतगैश्च सुस्वरैः सप्तकैस्तथा ।<br>
वीज्यमानं सुगंधैश्च व्यजनैः सर्व एव सः ७८।<br>
योषिद्भी रूपयुक्ताभिश्चामरैर्हंसगामिभिः ।<br>
छत्रेण हंसवर्णेन चंद्रबिंबानुकारिणा ७९।<br>
राजमानं सहस्राक्षं सर्वाभरणभूषितम् ।<br>
कामक्रीडागतं देवं दृष्टवानमितौजसम् ८०।<br>
तस्य पार्श्वे महाभागां पौलोमीं चारुमंगलाम् ।<br>
रूपेण तेजसा चैव तपसा च यशस्विनीम् ८१।<br>
सौभाग्येन विराजंतीं पातिव्रत्येन तां सतीम् ।<br>
तया सह सहस्राक्षः स रेमे नंदने वने ८२।<br>
तस्य लीलां समालोक्य अंगश्चैव द्विजोत्तमः ।<br>
धन्यो वै देवराजोऽयमीदृशैः परिवारितः ८३।<br>
अहोऽस्य तपसो वीर्यं येन प्राप्तं महत्पदम् ।<br>
यदा ममेदृशः पुत्रः सर्वलोकप्रधारकः ८४।<br>
भवेत्तदा महत्सौख्यं प्राप्स्यामीह न संशयः ।<br>
इति चिंतापरो भूत्वा त्वरमाणो गृहागतः ८५।<br>
इति श्रीपद्मपुराणे भूमिखंडे वेनोपाख्याने त्रिंशोऽध्यायः ३०।<br>
