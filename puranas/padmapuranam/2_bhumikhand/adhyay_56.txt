विष्णुरुवाच-<br>
तस्याः सत्यविनाशाय मन्मथः ससुराधिपः ।<br>
प्रस्थितः सुकलां तर्हि सत्यो धर्ममथाब्रवीत् १।<br>
पश्य धर्म महाप्राज्ञ मन्मथस्य विचेष्टितम् ।<br>
तवार्थमात्मनश्चैव पुण्यस्यापि महात्मनः २।<br>
विसृजामि महास्थानं वास्तुरूपं सुखोदयम् ।<br>
सत्याख्यं च सुप्रियाख्यं सुदेवाख्यं गृहोत्तमम् ३।<br>
तमेव नाशयेद्गत्वा काम एष प्रमत्तधीः ।<br>
रिपुरूपः सुदुष्टात्मा अस्माकं हि न संशयः ४।<br>
पतिस्तपोधनो विप्रः सुसती या पतिव्रता ।<br>
सुसत्यो भूपतिर्धर्मममगेहानसंशयः ५।<br>
यत्राहं वृद्धिसंपुष्टस्तत्र वासो हि ते भवेत् ।<br>
तत्र पुण्यं समायाति श्रद्धया सह क्रीडते ६।<br>
क्षमा शांत्या समायुक्ता आयाति मम मंदिरम् ।<br>
यथा सत्यो दमश्चैव दया सौहृदमेव च ७।<br>
प्रज्ञायुक्तः स निर्लोभो यत्राहं तत्र संस्थितः ।<br>
शुचिः स्वभावस्तत्रैव अमी च मम बांधवाः ८।<br>
अस्तेयमप्यहिंसा च तितिक्षा वृद्धिरेव च ।<br>
मम गेहे समायाता धन्यतां शृणु धर्मराट् ९।<br>
गुरूणां चापि शुश्रूषा विष्णुर्लक्ष्म्या समावृतः ।<br>
मद्गेहं तु समायांति देवाश्चाग्निपुरोगमाः १०।<br>
मोक्षमार्गं प्रकाशेद्यो ज्ञानोदीप्त्या समन्वितः ।<br>
एतैः सार्धं वसाम्येव सतीषु धर्मवत्सु च ११।<br>
साधुष्वेतेषु सर्वेषु गृहरूपेषु मे सदा ।<br>
उक्तेनापि कुटुंबेन वसाम्येव त्वया सह १२।<br>
ससत्वाः साधुरूपास्ते वेधसा मे गृहीकृताः ।<br>
संचरामि महाभाग स्वच्छंदेन च लीलया १३।<br>
ईश्वरश्च जगत्स्वामी त्रिनेत्रो वृषवाहनः ।<br>
मम गेहे स्वरूपेण वर्तते शिवया युतः १४।<br>
तदिदं संसृतेः सारं गृहरूपं महेश्वरम् ।<br>
सदनं शंकरेत्याख्यं नाशितं मन्मथेन वै १५।<br>
विश्वामित्रं महात्मानं तपंतं तप उत्तमम् ।<br>
मेनकां हि समाश्रित्य कामोयं जितवान्पुरा १६।<br>
सती पतिव्रताहल्या गौतमस्य प्रिया शुभा ।<br>
सुसत्याच्चालिता तेन मन्मथेन दुरात्मना १७।<br>
मुनयः सत्यधर्मज्ञा नानास्त्रियः पतिव्रताः ।<br>
मद्गृहास्ता इमाः सर्वा दीपिताः कामवह्निना १८।<br>
दुर्धरो दुःसहो व्यापी योतिसत्येषु निष्ठुरः ।<br>
मामेवं पश्यते नित्यं क्व सत्यः परितिष्ठति १९।<br>
समां ज्ञात्वा समायाति बाणपाणिर्धनुर्धरः ।<br>
नाशयेन्मद्गृहं पापो वीतिहोत्रैश्च नामकैः २०।<br>
पापलेशाश्च ये क्रूरा अन्ये पाखंडसंश्रयाः ।<br>
ते तु बुद्ध्याऽहिताः सर्वे सत्यगेहं विशंति हि २१।<br>
सेनाध्यक्षैरसत्यैस्तु छद्मना तेन साधितः ।<br>
पातयेदर्दयेद्गेहं पापः शस्त्रैर्दुरात्मभिः २२।<br>
मामेवं ताडयेत्पापो महाबल मनोभवः ।<br>
अस्य धाम्ना प्रदग्धोहं शून्यतां हि व्रजामि वै २३।<br>
नूतनं गृहमिच्छामि स्त्रियाख्यं पतिभूपतिम् ।<br>
कृकलस्यापि पुण्यस्य प्रियेयं शिवमंगला २४।<br>
तद्गृहं सुकलाख्यं मे दग्धुं पापः समुद्यतः ।<br>
अयमेष सहस्राक्षः कामेन सहितो बली २५।<br>
कामस्य कारणात्कस्मात्पूर्ववृत्तं न विंदति ।<br>
अहल्यायाः प्रसंगेन मेषोपस्थो व्यजायत २६।<br>
पौरुषं हि मुनेर्दृष्ट्वा सत्याश्चैव प्रधषर्णात् ।<br>
नष्टः कामस्य दोषेण सुरराट्तत्र संस्थितः २७।<br>
भुक्तवान्दारुणं शापं दुःखेन महतान्वितः ।<br>
कृकलस्य प्रियामेनां सुकलां पुण्यचारिणीम् २८।<br>
एष हंतुं सहस्राक्ष उद्यतः कामसंयुतः ।<br>
यथा चेंद्रेण नायाति काम एष तथा कुरु २९।<br>
धर्मराज महाप्राज्ञ भवान्मतिमतां वरः ।<br>
धर्मराज उवाच-<br>
ऊनं तेजः करिष्यामि कामस्य मरणं तथा ३०।<br>
एकोपायो मया दृष्टस्तमिहैव प्रपश्यतु ।<br>
प्रज्ञा चैषा महाप्राज्ञा शकुनीरूपचारिणी ३१।<br>
भर्तुरागमनं पुण्यं शब्देनाख्यातु खे यतः ।<br>
शकुनस्य प्रभावेण भर्तुश्चागमनेन च ३२।<br>
दुष्टैर्नष्टा न भूयेत स्वस्थचित्ता न संशयः ।<br>
प्रज्ञा संप्रेषिता तेन गता सा सुकलागृहम् ३३।<br>
प्रकुर्वती महच्छब्दं दृष्टदेवेव सा बभौ ।<br>
पूजिता मानिता प्रज्ञा धूपदीपादिभिस्तदा ३४।<br>
ब्राह्मणं सुकलापृच्छत्किमेषा च वदेन्मम ।<br>
ब्राह्मण उवाच-<br>
भर्तुश्चागमनं ब्रूते तवैव सुभगे स्थिरा ३५।<br>
दिनसप्तकमध्ये स आगमिष्यति नान्यथा ३६।<br>
इत्येवमाकर्ण्यसुमंगलं वचः प्रहर्षयुक्ता सहसा बभूव ।<br>
धर्मज्ञमेकं सगुणं हि कांतं शकुनात्प्रदिष्टं हि समागतं तम् ३७।<br>
