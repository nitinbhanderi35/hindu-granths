सूत उवाच-<br>
तदादाय महात्माऽसौ निर्जगाम त्वरान्वितः ।<br>
पितृभक्त्या तपोभिश्च सत्यार्जवबलेन सः १।<br>
धर्ममाकृष्टवांश्चैव धर्मशर्मा ततस्तदा ।<br>
समाकृष्टस्तु वै धर्मस्तपसा तस्य धीमतः २।<br>
धर्मशर्माणमायातं इदं वचनमब्रवीत् ।<br>
कस्मात्त्वया समाहूतो धर्मशर्मन्समागतः ३।<br>
तन्मे कथय कार्यं त्वं तत्करोमि न संशयः ।<br>
धर्मशर्मोवाच- <br>
यद्यस्ति गुरुशुश्रूषा यदि निष्ठाऽचलं तपः ४।<br>
तेन सत्येन मे धर्म वेदशर्मा स जीवतु ।<br>
धर्म उवाच-<br>
दमशौचेन सत्येन तपसा तव सुव्रत ५।<br>
पितृभक्त्या तव भ्राता वेदशर्मा महाभुजः ।<br>
पुनरेव महात्मासौ जीवनं च लभिष्यति ६।<br>
तपसानेन तुष्टोस्मि पितृभक्त्या महामते ।<br>
वरं वरय भद्रं ते दुर्लभं धर्मवित्तमैः ७।<br>
एवमाकर्णितं तेन सुवाक्यं धर्मशर्मणा ।<br>
वैवस्वतं महात्मानं समुवाच महायशाः ८।<br>
देहि मे त्वचलां भक्तिं पितुः पादार्हणे पुनः ।<br>
धर्मे रतिं तथा मोक्षं सुप्रसन्नो यदा मम ९।<br>
तमुवाच ततो धर्मो मत्प्रसादाद्भविष्यति ।<br>
एवमुक्ते महावाक्ये वेदशर्मा तदोत्थितः १०।<br>
प्रसुप्तवन्महाप्राज्ञो धर्मशर्माणमब्रवीत् ।<br>
क्व सा देवी गता भ्रातः क्व स तातो भवेदिति ११।<br>
समासेन समाख्यातं यथा पित्रा नियोजितः ।<br>
समाज्ञाय ततो हृष्टो धर्मशर्मा तमब्रवीत् १२।<br>
ममाद्यैव महाभाग शिरसा जीवितेन च ।<br>
संमुखी भव वै भ्रातः कोन्यो मे त्वादृशो भुवि १३।<br>
भ्रातरं चैवमाभाष्य उत्सुकः पितरं प्रति ।<br>
गमनाय मतिं चक्रे भ्रात्रा च धर्मशर्मणा १४।<br>
द्वावेतौ तु गतौ तत्र पितरं हृष्टमानसौ ।<br>
द्वाभ्यां तत्र समास्थाय शिवशर्माणमुत्तमम् १५।<br>
धर्मशर्मा तदोवाच पितरं दीप्तिसंयुतम् ।<br>
ममाद्यैव महाभाग तपसा जीवितेन च १६।<br>
वेदशर्मा समानीतस्तं पुत्रं प्रगृहाण भोः ।<br>
शिवशर्मा ततो हृष्टो भक्तिं विज्ञाय तस्य च १७।<br>
न किंचिदब्रवीत्तं तु पुनश्चिंतामुपेयिवान् ।<br>
पुरतो विनयेनापि वर्तमानं महामतिम् १८।<br>
विष्णुशर्माणमाभाषीद्वत्स मे वचनं कुरु ।<br>
इंद्रलोकं व्रजस्वाद्य तस्मादानय चामृतम् १९।<br>
अनया कान्तया सार्द्धं स्थातुमिच्छामि सांप्रतम् ।<br>
सागराद्यत्समुत्पन्नममृतं व्याधिनाशनम् २०।<br>
साधुनेच्छति मामेषा यथैनां तु लभाम्यहम् ।<br>
तथा कुरुष्व शीघ्रं त्वमन्यथान्यं प्रयास्यति २१।<br>
वृद्धं ज्ञात्वावमन्येत इयं बाला सुरूपिणी ।<br>
अद्य देव्यानया सार्द्धं प्रियया भुवनत्रये २२।<br>
निर्दोषो व्याधिनिर्मुक्तो यथा तात भवाम्यहम् ।<br>
तथा कुरुष्व मे वत्स मद्भक्तोसि यदा भुवि २३।<br>
एवमाकर्ण्य तद्वाक्यं पितुस्तस्य महात्मनः ।<br>
विष्णुशर्मा तदोवाच पितरं दीप्ततेजसम् २४।<br>
सर्वमेतत्करिष्यामि भवतः सुखमुत्तमम् ।<br>
एवमाभाष्य धर्मात्मा विष्णुशर्मा महामतिः २५।<br>
पितरं तं नमस्कृत्य पुनः कृत्वा प्रदक्षिणम् ।<br>
बलेन महता सोपि तपसा नियमेन च २६।<br>
अंतरिक्षगतश्चासीद्गच्छमानस्य धीमतः ।<br>
स महावायुवेगेन ऐंद्रं संप्रतिगच्छति २७।<br>
इति श्रीपद्मपुराणे भूमिखंडे शिवशर्मचरिते द्वितीयोऽध्यायः २।<br>
<br>
