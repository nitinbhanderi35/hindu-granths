सुकर्मोवाच-<br>
विष्णुं कृष्णं हरिं रामं मुकुंदं मधुसूदनम् ।<br>
नारायणं विष्णुरूपं नारसिंहं तमच्युतम् १।<br>
केशवं पद्मनाभं च वासुदेवं च वामनम् ।<br>
वाराहं कमठं मत्स्यं हृषीकेशं सुराधिपम् २।<br>
विश्वेशं विश्वरूपं च अनंतमनघं शुचिम् ।<br>
पुरुषं पुष्कराक्षं च श्रीधरं श्रीपतिं हरिम् ३।<br>
श्रीनिवासं पीतवासं माधवं मोक्षदं प्रभुम् ।<br>
इत्येवं हि समुच्चारं नामभिर्मानवाः सदा ४।<br>
प्रकुर्वंति नराः सर्वे बालवृद्धाः कुमारिकाः ।<br>
स्त्रियो हरिं सुगायंति गृहकर्मरताः सदा ५।<br>
आसने शयने याने ध्याने वचसि माधवम् ।<br>
क्रीडमानास्तथा बाला गोविंदं प्रणमंति ते ६।<br>
दिवारात्रौ सुमधुरं ब्रुवंति हरिनाम च ।<br>
विष्णूच्चारो हि सर्वत्र श्रूयते द्विजसत्तम ७।<br>
वैष्णवेन प्रभावेण मर्त्या वर्तंति भूतले ।<br>
प्रासादकलशाग्रेषु देवतायतनेषु च ८।<br>
यथा सूर्यस्य बिंबानि तथा चक्राणि भांति च ।<br>
वैकुंठे दृश्यते भावस्तद्भावं जगतीतले ९।<br>
तेन राज्ञा कृतं विप्र पुण्यं चापि महात्मना ।<br>
विष्णुलोकस्य समतां तथानीतं महीतलम् १०।<br>
नहुषस्यापि पुत्रेण वैष्णवेन ययातिना ।<br>
उभयोर्लोकयोर्भावमेकीभूतं महीतलम् ११।<br>
भूतलस्यापि विष्णोश्च अंतरं नैव दृश्यते ।<br>
विष्णूच्चारं तु वैकुंठे यथा कुर्वंति वैष्णवाः १२।<br>
भूतले तादृशोच्चारं प्रकुर्वंति च मानवाः ।<br>
उभयोर्लोकयोर्विप्र एकभावः प्रदृश्यते १३।<br>
जरारोगभयं नास्ति मृत्युहीना नरा बभुः ।<br>
दानभोगप्रभावश्च अधिको दृश्यते भुवि १४।<br>
पुत्राणां तु सुखं पुण्यमधिकं पौत्रजं नराः ।<br>
प्रभुंजंति सुखेनापि मानवा भुवि सत्तम १५।<br>
विष्णोः प्रसाददानेन उपदेशेन तस्य च ।<br>
सर्वव्याधिविनिर्मुक्ता मानवा वैष्णवाः सदा १६।<br>
स्वर्गलोकप्रभावो हि कृतो राज्ञा महीतले ।<br>
पंचविंशप्रमाणेन वर्षाणि नृपसत्तम १७।<br>
गदैर्हीना नराः सर्वे ज्ञानध्यानपरायणाः ।<br>
यज्ञदानपराः सर्वे दयाभावाश्च मानवाः १८।<br>
उपकाररताः पुण्या धन्यास्ते कीर्तिभाजनाः ।<br>
सर्वे धर्मपरा विप्र विष्णुध्यानपरायणाः १९।<br>
राज्ञा तेनोपदिष्टास्ते संजाता वैष्णवा भुवि ।<br>
विष्णुरुवाच-<br>
श्रूयतां नृपशार्दूल चरित्रं तस्य भूपतेः २०।<br>
सर्वधर्मपरो नित्यं विष्णुभक्तश्च नाहुषिः ।<br>
अब्दानां तत्र लक्षं हि तस्याप्येवं गतं भुवि २१।<br>
नूतनो दृश्यते कायः पंचविंशाब्दिको यथा ।<br>
पंचविंशाब्दिको भाति रूपेण वयसा तदा २२।<br>
प्रबलः प्रौढिसंपन्नः प्रसादात्तस्य चक्रिणः ।<br>
मानुषा भुवमास्थाय यमं नैव प्रयांति ते २३।<br>
रागद्वेषविनिर्मुक्ताः क्लेशपाशविवर्जिताः ।<br>
सुखिनो दानपुण्यैश्च सर्वधर्मपरायणाः २४।<br>
विस्तारं तेजनाः सर्वे संतत्यापि गता नृप ।<br>
यथा दूर्वावटाश्चैव विस्तारं यांति भूतले २५।<br>
यथा ते मानवाः सर्वे पुत्रपौत्रैः प्रविस्तृताः ।<br>
मृत्युदोषविहीनास्ते चिरं जीवंति वै जनाः २६।<br>
स्थिरकायाश्च सुखिनो जरारोगविवर्जिताः ।<br>
पंचविंशाब्दिकाः सर्वे नरा दृश्यंति भूतले २७।<br>
सत्याचारपराः सर्वे विष्णुध्यानपरायणाः ।<br>
एवं सर्वे च मर्त्यास्ते प्रसादात्तस्य चक्रिणः २८।<br>
संजाता मानवाः सर्वे दानभोगपरायणाः ।<br>
मृतो न श्रूयते लोके मर्त्यः कोपि नरोत्तम २९।<br>
शोकं नैव प्रपश्यंति दोषं नैव प्रयांति ते ।<br>
यद्रूपं स्वर्गलोकस्य तद्रूपं भूतलस्य च ३०।<br>
संजातं मानवश्रेष्ठ प्रसादात्तस्य चक्रिणः ।<br>
विभ्रष्टा यमदूतास्ते विष्णुदूतैश्च ताडिताः ३१।<br>
रुदमाना गताः सर्वे धर्मराजं परस्परम् ।<br>
तत्सर्वं कथितं दूतैश्चेष्टितं भूपतेस्तु तैः ३२।<br>
अमृत्युभूतलं जातं दानभोगेन भास्करे ।<br>
नहुषस्यात्मजेनापि कृतं देवययातिना ३३।<br>
विष्णुभक्तेन पुण्येन स्वर्गरूपं प्रदर्शितम् ।<br>
एवमाकर्णितं सर्वं धर्मराजेन वै तदा ३४।<br>
धर्मराजस्तदा तत्र दूतेभ्यः श्रुतविस्तरः ।<br>
चिंतयामास सर्वार्थं श्रुत्वैवंनृपचेष्टितम् ३५।<br>
इति श्रीपद्मपुराणे भूमिखंडे वेनोपाख्याने मातापितृतीर्थवर्णने ययातिचरित्रे पंचसप्ततितमोऽध्यायः ७५।<br>
<br>
