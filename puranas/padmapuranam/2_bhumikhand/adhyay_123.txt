सिद्ध उवाच-<br>
श्रूयतामभिधास्यामि ज्ञानरूपं तवाग्रतः ।<br>
ज्ञानस्य नास्ति वै देहो हस्तौ पादौ च चक्षुषी १।<br>
नासाकर्णौ न ज्ञानस्य नास्ति चैवास्थिसंग्रहः ।<br>
केन दृष्टं तु वै ज्ञानं कानि लिंगानि तस्य वै २।<br>
आकारैर्वर्जितं नित्यं सर्वं वेत्ति स सर्ववित् ।<br>
दिवाप्रकाशकः सूर्यो रात्रौ प्रकाशयेच्छशी ३।<br>
गृहं प्रकाशयेद्दीपो लोकमध्ये स्थिता अमी ।<br>
तत्पदं केन वै धाम्ना दृश्यते शृणु सत्तम ४।<br>
न विंदंति हि मूढास्ते मोहिता विष्णुमायया ।<br>
कायमध्ये स्थितं ज्ञानं ध्यानदीप्तमनौपमम् ५।<br>
तत्पदं तेन दृश्येत चंद्रसूर्यादिभिर्न च ।<br>
हस्तपादौ विना ज्ञानमचक्षुः कर्णवर्जितम् ६।<br>
तस्य सर्वत्र गतिरस्ति सर्वं गृह्णाति पश्यति ।<br>
सर्वमाघ्राति विप्रेंद्र शृणोत्येवं न संशयः ७।<br>
नास्ति ज्ञानसमो दीपः सर्वांधकारनाशने ।<br>
स्वर्गे भूमौ च पाताले स्थाने स्थाने च दृश्यते ८।<br>
कायमध्ये स्थितं ज्ञानं न विंदंति कुबुद्धयः ।<br>
ज्ञानस्थानं प्रवक्ष्यामि यस्माज्ज्ञानं प्रजायते ९।<br>
प्राणिनां हृदये नित्यं निहितं सर्वदा द्विज ।<br>
कामादीन्सुमहाभोगान्महामोहादिकांस्तथा १०।<br>
विवेकवह्निना सर्वान्दिधक्षति सदैव यः ।<br>
सर्वशांतिमयोभूत्वा इंद्रियार्थं प्रमर्द्दयेत् ११।<br>
ततस्तु जायते ज्ञानं सर्वतत्त्वार्थदर्शकम् ।<br>
तत्त्वमूलमिदं ज्ञानं निर्मलं सर्वदर्शकम् १२।<br>
तस्माच्छांतिं कुरुष्व त्वं सर्वसौख्यप्रवर्द्धिनीम् ।<br>
समः शत्रौ च मित्रे च यथात्मनि तथापरे १३।<br>
भव स्वनियतो नित्यं जिताहारो जितेंद्रियः ।<br>
मैत्रं नैव प्रकर्तव्यं वैरं दूरे परित्यजेत् १४।<br>
निःसंगो निःस्पृहो भूत्वा एकांतस्थानमाश्रितः ।<br>
सर्वप्रकाशको ज्ञानी सर्वदर्शी भविष्यसि १५।<br>
एकस्थानस्थितो वत्स त्रैलोक्ये यद्भविष्यति ।<br>
वृत्तांतं वेत्स्यसि त्वं तु मत्प्रसादान्न संशयः १६।<br>
कुंजल उवाच-<br>
सिद्धेन तेन मे विप्र ज्ञानरूपं प्रकाशितम् ।<br>
तस्य वाक्ये स्थितो नित्यं तद्भावेनापि भावितः १७।<br>
त्रैलोक्ये वर्त्तते यद्यदेकस्थाने स्थितो ह्यहम् ।<br>
तत्तदेव प्रजानामि प्रसादात्तस्य सद्गुरोः १८।<br>
एतत्ते सर्वमाख्यातमात्मवृत्तांतमेव हि ।<br>
अन्यत्किं ते प्रवक्ष्यामि तद्ब्रूहि द्विजसत्तम १९।<br>
च्यवन उवाच-<br>
कीरयोनिं कथं प्राप्तो भवाञ्ज्ञानवतां वरः ।<br>
तन्मे त्वं कारणं ब्रूहि सर्वसंदेहनाशनम् २०।<br>
कुंजल उवाच-<br>
संसर्गाज्जायते पापं संसर्गात्पुण्यमेव हि ।<br>
तस्माद्विवर्जयेच्छुद्धो भव्यं विरुद्धमेव च २१।<br>
लुब्धकेनापि पापेन केनाप्येकः शुकः शिशुः ।<br>
बंधयित्वा समानीतो विक्रयार्थं समुद्यतः २२।<br>
चाटुकांर सुरूपं तं पटुवाक्यं समीक्ष्य च ।<br>
गृहीतो ब्राह्मणैकेन मम प्रीत्या समर्पितः २३।<br>
ज्ञानध्यानस्थितो नित्यमहमेव द्विजोत्तम ।<br>
समे बालस्वभावेन कौतुकात्करसंस्थितः २४।<br>
तस्य कौतुकवाक्यैर्वा मुग्धोऽहं द्विजसत्तम ।<br>
शुकस्य पुत्ररूपस्य नित्यं तत्परमानसः २५।<br>
मामेवं वदते सोपि ताततातेति आस्यताम् ।<br>
स्नातुं गच्छ महाभाग देवमर्चय सांप्रतम् २६।<br>
इत्यादिचाटुकैर्वाक्यैर्मामेवं परिभाषयेत् ।<br>
तस्यवाक्यविनोदेन विस्मृतं ज्ञानमुत्तमम् २७।<br>
पुष्पार्थं फलभोगार्थं गतोहं वनमेव च ।<br>
नीतः शुको बिडालेन मम दुःखस्य हेतवे २८।<br>
मम संसर्गिभिः सर्वैर्वयस्यैः साधुचारिभिः ।<br>
बिडालेन हतः पक्षी तेनैव भक्षितो हि सः २९।<br>
श्रुत्वा मृत्युं गतं विप्र शुकं तं चाटुकारकम् ।<br>
महता दुःखभावेन असुखेनातिदुःखितः ३०।<br>
तस्य दुःखेन मुग्धोस्मि तीव्रेणापि सुपीडितः ।<br>
महता मोहजालेन बद्धोऽहं द्विजपुंगव ३१।<br>
प्रालपं रामचंद्रेति शुकराजेति पंडित ।<br>
श्लोकराजेति तं विप्र मोहाच्चलितमानसः ३२।<br>
ततोऽहं दुःखसंतप्तः संजातः स्वेनकर्मणा ।<br>
वियोगेनापि विप्रेंद्र शुकस्य शृणु सांप्रतम् ३३।<br>
विस्मृतं तन्मया ज्ञानं सिद्धेनापि प्रकाशितम् ।<br>
संस्मरञ्छोकसंतप्तस्तं शुकं चाटुकारकम् ३४।<br>
वत्सवत्सेति नित्यं वै प्रलपञ्छृणु भार्गव ।<br>
गद्यपद्यमयैर्वाक्यैः संस्कृताक्षरसंयुतैः ३५।<br>
त्वां विना कश्च मां वत्स बोधयिष्यति सांप्रतम् ।<br>
कथाभिस्तु विचित्राभिः पक्षिराजप्रसाद्य माम् ३६।<br>
अस्मिन्सुनिर्जनोद्याने विहाय क्व गतो भवान् ।<br>
केन दोषेण लिप्तोस्मि तन्मे कथय सांप्रतम् ३७।<br>
एवंविधैरहं वाक्यैः करुणैस्तैस्तु मोहितः ।<br>
एवमादि प्रलप्याहं शोकेनापि सुपीडितः ३८।<br>
मृतोहं तेन मोहेन तद्भावेनापि मोहितः ।<br>
मरणे यादृशो भावो मतिश्चासीच्च यादृशी ३९।<br>
तादृशेनापि भावेन जातोऽहं द्विजसत्तम ।<br>
गर्भवासो मया प्राप्तो ज्ञानस्मृतिविधायकः ४०।<br>
स्मृतं पूर्वकृतं कर्म स्वयमेव विचेष्टितम् ।<br>
मया पापेन मूढेन किं कृतं ह्यकृतात्मना ४१।<br>
गर्भयोगसमारूढः पुनस्तं चिंतयाम्यहम् ।<br>
तेन मे निर्मलं ज्ञानं जातं वै सर्वदर्शकम् ४२।<br>
गुरोस्तस्य प्रसादाच्च प्राप्तं वै ज्ञानमुत्तमम् ।<br>
तस्यवाक्योदकैः स्वच्छैः कायस्य मलमेव च ४३।<br>
सबाह्याभ्यंतरं विप्र क्षालितं निर्मलं कृतम् ।<br>
तिर्यक्त्वं च मया प्राप्तं शुकजातिसमुद्भवम् ४४।<br>
शुकस्य ध्यानभावेन मरणे समुपस्थिते ।<br>
तस्मिन्काले मृतो विप्र तद्भावेनापि भावितः ४५।<br>
तादृशोऽस्मि पुनर्जातः शुकरूपो महीतले ।<br>
मरणे यादृशो भावः प्राणिनां परिजायते ४६।<br>
तादृशाः स्युस्तु सत्वास्ते तद्रूपास्तत्परायणाः ।<br>
तद्गुणास्तत्स्वरूपास्ते भावभूता भवंति हि ४७।<br>
मृत्यकालस्य विप्रेंद्र भावेनापि न संशयः ।<br>
अतुलं प्राप्तवाञ्ज्ञानमहमत्र महामते ४८।<br>
तेन सर्वं विपश्यामि यद्भूतं यद्भविष्यति ।<br>
वर्तमानं महाप्राज्ञ ज्ञानेनापि महामते ४९।<br>
सर्वं विदाम्यहं ह्यत्र संस्थितोपि न संशयः ।<br>
तारणाय मनुष्याणां संसारे परिवर्तताम् ५०।<br>
नास्ति तीर्थं गुरुसमं बंधच्छेदकरं द्विज ।<br>
एतत्ते सर्वमाख्यातं शृणु भार्गवनंदन ५१।<br>
यत्त्वया पृच्छितं विप्र तत्ते सर्वं प्रकाशितम् ।<br>
स्थलजाच्चोदकात्सर्वं बाह्यं मलं प्रणश्यति ५२।<br>
जन्मांतरकृतान्पापान्गुरुतीर्थं प्रणाशयेत् ।<br>
संसारतारणायैव जंगमं तीर्थमुत्तमम् ५३।<br>
विष्णुरुवाच-<br>
शुक एवं महाप्राज्ञश्च्यवनाय महात्मने ।<br>
तत्त्वं प्रकाशयित्वा तु विरराम नृपोत्तम ५४।<br>
एतत्ते सर्वमाख्यातं जंगमं तीर्थमुत्तमम् ।<br>
वरं वरय भद्रं ते यत्ते मनसि वर्त्तते ५५।<br>
वेन उवाच-<br>
नाहं राज्यस्य कामार्थी नान्यत्किंचित्प्रकामये ।<br>
सदेहो गंतुमिच्छामि तव कायं जनार्दन ५६।<br>
एवं वरमहं मन्ये यदि दातुमिहेच्छसि ।<br>
विष्णुरुवाच-<br>
यज त्वमश्वमेधेन राजसूयेन भूपते ५७।<br>
गो भू स्वर्णाम्बुधान्यानां कुरु दानं महामते ।<br>
दानान्नश्यति वै पापं ब्रह्मवध्यादिघोरकम् ५८।<br>
चतुर्वर्गस्तु दानेन सिद्ध्यत्येव न संशयः ।<br>
तस्माद्दानं प्रकर्तव्यं मामुद्दिश्य च भूपते ५९।<br>
यादृशेनापि भावेन मामुद्दिश्य ददाति यः ।<br>
तादृशं तस्य वै भावं सत्यमेवं करोम्यहम् ६०।<br>
ऋषीणां दर्शनात्स्पर्शाद्भ्रष्टस्ते पापसंचयः ।<br>
आगमिष्यसि यज्ञांते मम देहं न संशयः ६१।<br>
एवमाभाष्य तं वेनमंतर्द्धानं गतो हरिः ६२।<br>
<br>
