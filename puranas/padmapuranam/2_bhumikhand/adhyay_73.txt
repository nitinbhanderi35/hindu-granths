पिप्पल उवाच-<br>
गते तस्मिन्महाभागे दूत इंद्रस्य वै पुनः ।<br>
किं चकार स धर्मात्मा ययातिर्नहुषात्मजः १।<br>
सुकर्मोवाच-<br>
तस्मिन्गते देववरस्य दूते स चिंतयामास नरेंद्रसूनुः ।<br>
आहूय दूतान्प्रवरान्स सत्वरं धर्मार्थयुक्तं वच आदिदेश २।<br>
गच्छंतु दूताः प्रवराः पुरोत्तमे देशेषु द्वीपेष्वखिलेषु लोके ।<br>
कुर्वंतु वाक्यं मम धर्मयुक्तं व्रजंतु लोकाः सुपथा हरेश्च ३।<br>
भावैः सुपुण्यैरमृतोपमानैर्ध्यानैश्च ज्ञानैर्यजनैस्तपोभिः ।<br>
यज्ञैश्च दानैर्मधुसूदनैकमर्चंतु लोका विषयान्विहाय ४।<br>
सर्वत्र पश्यंत्वसुरारिमेकं शुष्केषु चार्द्रेष्वपि स्थावरेषु ।<br>
अभ्रेषु भूमौ सचराचरेषु स्वीयेषु कायेष्वपि जीवरूपम् ५।<br>
देवं तमुद्दिश्य ददंतु दानमातिथ्यभावैः परिपैत्रिकैश्च ।<br>
नारायणं देववरं यजध्वं दोषैर्विमुक्ता अचिराद्भविष्यथ ६।<br>
यो मामकं वाक्यमिहैव मानवो लोभाद्विमोहादपि नैव कारयेत् ।<br>
स शास्यतां यास्यति निर्घृणो ध्रुवं ममापि चौरो हि यथा निकृष्टः ७।<br>
आकर्ण्य वाक्यं नृपतेश्च दूताःसंहृष्टभावाः सकलां च पृथ्वीम् ।<br>
आचख्युरेवं नृपतेः प्रणीतमादेशभावं सकलं प्रजासु ८।<br>
विप्रादिमर्त्या अमृतं सुपुण्यमानीतमेवं भुवि तेन राज्ञा ।<br>
पिबंतु पुण्यं परिवैष्णवाख्यं दोषैर्विहीनं परिणाममिष्टम् ९।<br>
श्रीकेशवं क्लेशहरं वरेण्यमानंदरूपं परमार्थमेवम् ।<br>
नामामृतं दोषहरं सुराज्ञा आनीतमस्त्येव पिबंतु लोकाः १०।<br>
सखड्गपाणिं मधुसूदनाख्यं तं श्रीनिवासं सगुणं सुरेशम् ।<br>
नामामृतं दोषहरं सुराज्ञा आनीतमस्त्येव पिबंतु लोकाः ११।<br>
श्रीपद्मनाथं कमलेक्षणं च आधाररूपं जगतां महेशम् ।<br>
नामामृतं दोषहरं सुराज्ञा आनीतमस्त्येव पिबंतु लोकाः १२।<br>
पापापहं व्याधिविनाशरूपमानंददं दानवदैत्यनाशनम् ।<br>
नामामृतं दोषहरं सुराज्ञा आनीतमस्त्येव पिबंतु लोकाः १३।<br>
यज्ञांगरूपं चरथांगपाणिं पुण्याकरं सौख्यमनंतरूपम् ।<br>
नामामृतं दोषहरं सुराज्ञा आनीतमस्त्येव पिबंतु लोकाः १४।<br>
विश्वाधिवासं विमलं विरामं रामाभिधानं रमणं मुरारिम् ।<br>
नामामृतं दोषहरं सुराज्ञा आनीतमस्त्येव पिबंतु लोकाः १५।<br>
आदित्यरूपं तमसां विनाशं बंधस्यनाशं मतिपंकजानाम् ।<br>
नामामृतं दोषहरं सुराज्ञा आनीतमस्त्येव पिबंतु लोकाः १६।<br>
नामामृतं सत्यमिदं सुपुण्यमधीत्य यो मानव विष्णुभक्तः ।<br>
प्रभातकाले नियतो महात्मा स याति मुक्तिं न हि कारणं च १७।<br>
इति श्रीपद्मपुराणे भूमिखंडे वेनोपाख्याने पितृतीर्थवर्णने ययातिचरिते त्रिसप्ततितमोऽध्यायः ७३।<br>
<br>
<br>
