कुंजल उवाच-<br>
प्रणिपत्य प्रसाद्यैव वशिष्ठं तपतां वरम् ।<br>
आमंत्र्य निर्जगामाथ बाणपाणिर्धनुर्धरः १।<br>
एणस्य मांसं सुविपाच्यभोजितं बालस्तया रक्षित एव बुद्ध्या ।<br>
आयोः सुपुत्रः सगुणः सुरूपो देवोपमो देवगुणैश्च युक्तः २।<br>
तेनैव मांसेन सुसंस्कृतेन मृष्टेन पक्वेन रसानुगेन ।<br>
तमेव दैत्यं परिभाष्य सूदो दुष्टं सुहर्षेण व्यभोजयत्तदा ३।<br>
बुभुजे दानवो मांसं रसस्वादुसमन्वितम् ।<br>
हर्षेणापि समाविष्टो जगामाशोकसुंदरीम् ४।<br>
तामुवाच ततस्तूर्णं कामोपहतचेतनः ।<br>
आयुपुत्रो मया भद्रे भक्षितः पतिरेव ते ५।<br>
मामेव भज चार्वंगि भुंक्ष्व भोगान्मनोनुगान् ।<br>
किं करिष्यसि तेन त्वं मानुषेण गतायुषा ६।<br>
प्रत्युवाच समाकर्ण्य शिवकन्या तपस्विनी ।<br>
भर्ता मे दैवतैर्दत्तो अजरो दोषवर्जितः ७।<br>
तस्य मृत्युर्न वै दृष्टो देवैरपि महात्मभिः ।<br>
एवमाकर्ण्य तद्वाक्यं दानवो दुष्टचेष्टितः ८।<br>
तामुवाच विशालाक्षीं प्रहस्यैव पुनः पुनः ।<br>
अद्यैव भक्षितं मांसमायुपुत्रस्य सुंदरि ९।<br>
जातमात्रस्य बालस्य नहुषस्य दुरात्मनः ।<br>
एवमाकर्ण्य सा वाक्यं कोपं चक्रे सुदारुणम् १०।<br>
प्रोवाच सत्यसंस्था सा तपसा भाविता पुनः ।<br>
तप एव मया तप्तं मनसा नियमेन वै ।<br>
आयुसुतश्चिरायुश्च सत्येनैव भविष्यति ११।<br>
इतो गच्छ दुराचार यदि जीवितुमिच्छसि ।<br>
अन्यथा त्वामहं शप्स्ये पुनरेव न संशयः १२।<br>
एवमाकर्णितं तस्याः सूदेन नृपतिं प्रति ।<br>
परित्यज्य महाराज एतामन्यां समाश्रय १३।<br>
सूदेन प्रेषितो दैत्यः स हुंडः पापचेतनः ।<br>
निर्जगाम त्वरायुक्तः स स्वां भार्यां प्रियां प्रति १४।<br>
चेष्टितं नैव जानाति दास्या सूदेन यत्कृतम् ।<br>
तस्यै निवेदितं सर्वं प्रियायै वृत्तमेव च १५।<br>
सूत उवाच-<br>
अशोकसुंदरी सा च महता तपसा किल ।<br>
दुःखशोकेन संतप्ता कृशीभूता तपस्विनी १६।<br>
चिंतयंती प्रियं कांतं तं ध्यायति पुनः पुनः ।<br>
किं न कुर्वंति वै दैत्या उपायैर्विविधैरपि १७।<br>
उपायज्ञाः सदा बुद्ध्या उद्यमेनापि सर्वदा ।<br>
वर्तंते दनुजश्रेष्ठा नानाभावैश्च सर्वदा १८।<br>
मायोपायेन योगेन हृताहं पापिना पुरा ।<br>
तथा स घातितः पुत्र आयोश्चैव भविष्यति १९।<br>
यं दृष्ट्वा दैवयोगेन भवितारमनामयम् ।<br>
उद्यमेनापि पश्येत किं वा नश्यति वा न वा २०।<br>
किं वा स उद्यमः श्रेष्ठः किं वा तत्कर्मजं फलम् ।<br>
भाविभावः कथं नश्येत्ततो वेदः प्रतिष्ठति २१।<br>
विशेषो भावितो देवैः स कथं चान्यथा भवेत् ।<br>
एवमेवं महाभागा चिंतयंती पुनः पुनः २२।<br>
किन्नरो विद्वरो नाम बृहद्वंशोमहातनुः ।<br>
सनाभ्योर्धनरः कायः पक्षाभ्यां हि विवर्जितः २३।<br>
द्विभुजो वंशहस्तस्तु हारकंकणशोभितः ।<br>
दिव्यगंधानुलिप्तांगो भार्यया सह चागतः २४।<br>
तामुवाच निरानंदां स सुतां शंकरस्यहि ।<br>
किमर्थं चिंतसे देवि विद्वरं विद्धि चागतम् २५।<br>
किन्नरं विष्णुभक्तं मां प्रेषितं देवसत्तमैः ।<br>
दुःखमेवं न कर्तव्यं भवत्या नहुषं प्रति २६।<br>
हुंडेन पापचारेण वधार्थं तस्य धीमतः ।<br>
कृतमेवाखिलं कर्म हृतश्चायुसुतः शुभे २७।<br>
स तु वै रक्षितो देवैरुपायैर्विविधैरपि ।<br>
हुंड एवं विजानाति आयुपुत्रो हृतो मया २८।<br>
भक्षितस्तु विशालाक्षि इति जानाति वै शुभे ।<br>
भवतां श्रावयित्वा हि गतोसौ दानवोऽधमः २९।<br>
स्वेनकर्मविपाकेन पुण्यस्यापि महायशाः ।<br>
पूर्वजन्मार्जितेनैव तव भर्त्ता स जीवति ३०।<br>
पुण्यस्यापि बलेनैव येषामायुर्विनिर्मितम् ।<br>
स्वर्जितस्य महाभागे नाशमिच्छंति घातकाः ३१।<br>
दुष्टात्मानो महापापाः परतेजोविदूषकाः ।<br>
तेषां यशोविनाशार्थं प्रपंचंति दिने दिने ३२।<br>
नानाविधैरुपायैस्ते विषशस्त्रादिभिस्ततः ।<br>
हंतुमिच्छंति तं पुण्यं पुण्यकर्माभिरक्षितम् ३३।<br>
पापिनश्चैव हुंडाद्या मोहनस्तंभनादिभिः ।<br>
पीडयंति महापापा नानाभेदैर्बलाविलैः ३४।<br>
सुकृतस्य प्रयोगेण पूर्वजन्मार्जितेन हि ।<br>
पुण्यस्यापि महाभागे पुण्यवंतं सुरक्षितम् ३५।<br>
वैफल्यं यांति तेषां वै उपायाः पापिनां शुभे ।<br>
यंत्रतंत्राणि मंत्राश्च शस्त्राग्निविषबंधनाः ३६।<br>
रक्षयंति महात्मानं देवपुण्यैः सुरक्षितम् ।<br>
कर्तारो भस्मतां यांति स वै तिष्ठति पुण्यभाक् ३७।<br>
आयुपुत्रस्य वीरस्य रक्षका देवताः शुभे ।<br>
पुण्यस्य संचयं सर्वे तपसां निधिमेव तु ३८।<br>
तस्माच्च रक्षितो वीरो नहुषो बलिनां वरः ।<br>
सत्येन तपसा तेन पुण्यैश्च संयमैर्दमैः ३९।<br>
मा कृथा दारुणं दुःखं मुंच शोकमकारणम् ।<br>
स हि जीवति धर्मात्मा मात्रा पित्रा विना वने ४०।<br>
तपोवनेव सत्येकस्तपस्वि परिपालितः ।<br>
वेदवेदांगतत्त्वज्ञो धनुर्वेदस्य पारगः ४१।<br>
यथा शशी विराजेत स्वकलाभिः स्वतेजसा ।<br>
तथा विराजते सोऽपि स्वकलाभिः सुमध्यमे ४२।<br>
विद्याभिस्तु महापुण्यैस्तपोभिर्यशसा तथा ।<br>
राजते परवीरघ्नो रिपुहा सुरवल्लभः ४३।<br>
हुंडं निहत्य दैत्येंद्रं त्वामेवं हि प्रलप्स्यते ।<br>
त्वया सार्द्धं स्त्रिया चैव पृथिव्यामेकभूपतिः ४४।<br>
भविष्यति महायोगी यथा स्वर्गे तु वासवः ।<br>
त्वं तस्मात्प्राप्स्यसे भद्रे सुपुत्रं वासवोपमम् ४५।<br>
ययातिं नामधर्मज्ञं प्रजापालनतत्परम् ।<br>
तथा कन्याशतं चापि रूपौदार्यगुणान्वितम् ४६।<br>
यासां पुण्यैर्महाराज इंद्रलोकं प्रयास्यति ।<br>
इंद्रत्वं भोक्ष्यते देवि नहुषः पुण्यविक्रमः ४७।<br>
ययातिर्नाम धर्मात्मा आत्मजस्ते भविष्यति ।<br>
प्रजापालो महाराजः सर्वजीवदयापरः ४८।<br>
तस्य पुत्रास्तु चत्वारो भविष्यंति महौजसः ।<br>
बलवीर्यसमोपेता धनुर्वेदस्य पारगाः ४९।<br>
प्रथमश्च तुरुर्नाम पुरुर्नाम द्वितीयकः ।<br>
उरुर्नाम तृतीयश्च चतुर्थो वीर्यवान्यदुः ५०।<br>
एवं पुत्रा महावीर्यास्तेजस्विनो महाबलाः ।<br>
भविष्यंति महात्मानः सर्वतेजः समन्विताः ५१।<br>
यदोश्चैव सुता वीराः सिंहतुल्यपराक्रमाः ।<br>
तेषां नामानि भद्रं ते गदतः शृणु सांप्रतम् ५२।<br>
भोजश्च भीमकश्चापि अंधकः कुञ्जरस्तथा ।<br>
वृष्णिर्नाम सुधर्मात्मा सत्याधारो भविष्यति ५३।<br>
षष्ठस्तु श्रुतसेनश्च श्रुताधारस्तु सप्तमः ।<br>
कालदंष्ट्रो महावीर्यः समरे कालजिद्बली ५४।<br>
यदोः पुत्रा महावीर्या यादवाख्या वरानने ।<br>
तेषां तु पुत्राः पौत्रास्ते भविष्यंति सहस्रशः ५५।<br>
एवं नहुषवंशो वै तव देवि भविष्यति ।<br>
दुःखमेवं परित्यज्य सुखेनानुप्रवर्तय ५६।<br>
समेष्यति महाप्राज्ञस्तव भर्ता शुभानने ।<br>
निहत्य दानवं हुंडं त्वामेवं परिणेष्यति ५७।<br>
दुःखजातानि सोष्णानि नेत्राभ्यां हि पतंति च ।<br>
अश्रूणि चेंदुमत्याश्च संमार्जयति मानदः ५८।<br>
आयोश्च दुःखमुद्धृत्य स्वकुलं तारयिष्यति ।<br>
सुखिनं पितरं कृत्वा प्रजापालो भविष्यति ५९।<br>
एतत्ते सर्वमाख्यातं देवानां कथनं शुभे ।<br>
दुःखं शोकं परित्यज्य सुखेन परिवर्त्तय ६०।<br>
अशोकसुंदर्युवाच-<br>
कदा ह्येष्यति मे भर्त्ता विहितो दैवतैर्यदि ।<br>
सत्यं वद स्वधर्मज्ञ मम सौख्यं विवर्द्धय ६१।<br>
विद्वर उवाच-<br>
अचिराद्द्रक्ष्यसि भर्तारं त्वमेवं शृणु सुंदरि ।<br>
एवमुक्त्वा जगामाथ गंधर्वो विबुधालयम् ६२।<br>
अशोकसुंदरी सा च तपस्तेपे हि तत्र वै ।<br>
कामं क्रोधं परित्यज्य लोभं चापि शिवात्मजा ६३।<br>
इति श्रीपद्मपुराणे भूमिखंडे वेनोपाख्याने गुरुतीर्थमाहात्म्ये च्यवनचरित्रे नाहुषाख्याने नवाधिकशततमोऽध्यायः १०९।<br>
<br>
