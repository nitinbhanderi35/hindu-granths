वेन उवाच-<br>
भगवन्देवदेवेश प्रसादाच्च मम त्वया ।<br>
भार्यातीर्थं समाख्यातं पितृतीर्थमनुत्तमम् १।<br>
मातृतीर्थं हृषीकेश बहुपुण्यप्रदायकम् ।<br>
प्रसादसुमुखो भूत्वा गुरुतीर्थं वदस्व मे २।<br>
श्रीभगवानुवाच-<br>
कथयिष्याम्यहं राजन्गुरुतीर्थमनुत्तमम् ।<br>
सर्वपापहरं प्रोक्तं शिष्याणां गतिदायकम् ३।<br>
शिष्याणां परमं पुण्यं धर्मरूपं सनातनम् ।<br>
परं तीर्थं परं ज्ञानं प्रत्यक्षफलदायकम् ४।<br>
यस्यप्रसादाद्राजेंद्र इहैव फलमश्नुते ।<br>
परलोके सुखं भुंक्ते यशः कीर्तिमवाप्नुयात् ५।<br>
प्रसादाद्यस्य राजेंद्र गुरोश्चैव महात्मनः ।<br>
प्रत्यक्षं दृश्यते शिष्यैस्त्रैलोक्यं सचराचरम् ६।<br>
व्यवहारं च लोकानामाचारं नृपनंदन ।<br>
विज्ञानं विंदते शिष्यो मोक्षं चैव प्रयाति च ७।<br>
सर्वेषामेव लोकानां यथा सूर्यः प्रकाशकः ।<br>
गुरुः प्रकाशकस्तद्वच्छिष्याणां गतिरुत्तमा ८।<br>
रात्रावेव प्रकाशेच्च सोमो राजा नृपोत्तम ।<br>
तेजसा साधयेत्सर्वमधिकारं चराचरम् ९।<br>
गृहेप्रकाशयेद्दीपः समूहं नृपसत्तम ।<br>
तेजसा नाशयेत्सर्वमंधकारघनाविलम् १०।<br>
अज्ञानतमसा व्याप्तं शिष्यं द्योतयते गुरुः ।<br>
शिष्यप्रकाशउद्द्योतैरुपदेशैर्महामते ११।<br>
दिवाप्रकाशकः सूर्यः शशीरात्रौ प्रकाशकः ।<br>
गृहप्रकाशको दीपस्तमोनाशकरः सदा १२।<br>
रात्रौ दिवा गृहस्यांते गुरुः शिष्यं सदैव हि ।<br>
अज्ञानाख्यं तमस्तस्य गुरुः सर्वं प्रणाशयेत् १३।<br>
तस्माद्गुरुः परं तीर्थं शिष्याणामवनीपते ।<br>
एवं ज्ञात्वा ततः शिष्यः सर्वदा तं प्रपूजयेत् १४।<br>
गुरुं पुण्यमयं ज्ञात्वा त्रिविधेनापि कर्मणा ।<br>
इत्यर्थे श्रूयते विप्र इतिहासः पुरातनः १५।<br>
सर्वपापहरः प्रोक्तश्च्यवनस्य महात्मनः ।<br>
भार्गवस्य कुले जातश्च्यवनो मुनिसत्तमः १६।<br>
तस्य चिंता समुत्पन्ना एकदा तु नृपोत्तम ।<br>
कदाहं ज्ञानसंपन्नो भविष्यामि महीतले १७।<br>
दिवारात्रौप्रचिंतेत्स ज्ञानार्थी मुनिसत्तमः ।<br>
एवं तु चिंतमानस्य मतिरासीन्महात्मनः १८।<br>
तीर्थयात्रां प्रयास्यामि अभीष्टफलदायिनीम् ।<br>
गृहक्षेत्रादिसंत्यज्य भार्यां पुत्रं धनं ततः १९।<br>
तीर्थयात्राप्रसंगेन अटते मेदिनीं तदा ।<br>
लोमानुलोमयात्रां स गंगायाः कृतवान्नृप २०।<br>
स तद्वन्नर्मदायाश्च सरस्वत्या मुनीश्वरः ।<br>
गोदावर्यादिसर्वासां नदीनां सागरस्य च २१।<br>
अन्येषां सर्वतीर्थानां क्षेत्राणां च नृपोत्तम ।<br>
देवानां पुण्यलिगानां यात्राव्याजेन सोऽभ्रमत् २२।<br>
भ्रममाणस्य तस्यापि तीर्थेषु परमेषु च ।<br>
भ्रममाणः समायातः क्षेत्राणामुत्तमं तदा ।<br>
कायश्च निर्मलो जातः सूर्यतेजः समप्रभः २३।<br>
च्यवनः काशते दीप्त्या पूतात्मानेन कर्मणा २४।<br>
नर्मदा दक्षिणे कूले नाम्ना अमरकंटकम् ।<br>
ददर्श सुमहालिगं सर्वेषां गतिदायकम् २५।<br>
नत्वा स्तुत्वा तु संपूज्य सिद्धनाथं महेश्वरम् ।<br>
ज्वालेश्वरं ततो दृष्ट्वा दृष्ट्वा चाप्यमरेश्वरम् २६।<br>
ब्रह्मेशं कपिलेशं च मार्कंडेश्वरमुत्तमम् ।<br>
एवं यात्रां ततः कृत्वा ॐकारं समुपागतः २७ **।<br>
वटच्छायां समाश्रित्य शीतलां श्रमनाशिनीम् ।<br>
सुखेन संस्थितो विप्रश्च्यवनो भृगुनंदनः २८।<br>
तत्र स्वनं स शुश्राव समुक्तं पक्षिणा तदा ।<br>
दिव्यभाषा समायुक्तं ज्ञानविज्ञानसंयुतम् २९।<br>
शुकश्च एकस्तत्रास्ते बहुकालप्रजीवकः ।<br>
कुंजलोनाम धर्मात्मा चतुःपुत्रः सभार्यकः ३०।<br>
आसंस्तस्य हि पुत्राश्च चत्वारः पितृनंदनाः ।<br>
तेषां नामानि राजेंद्र कथयिष्ये तवाग्रतः ३१।<br>
ज्येष्ठस्तु उज्ज्वलो नाम द्वितीयस्तु समुज्ज्वलः ।<br>
तृतीयो विज्वलोनाम चतुर्थश्च कपिंजलः ३२।<br>
एवं पुत्रास्तु चत्वारः कुंजलस्य महामते ।<br>
शुकस्य तस्य पुण्यस्य पितृमातृपरायणाः ३३।<br>
भ्रमंति गिरिकुंजेषु द्वीपेषु च समाहिताः ।<br>
भोजनार्थं तु संक्षुब्धाः क्षुधया परिपीडिताः ३४।<br>
स्वोदरस्थां क्षुधां सौम्य फलैरमृतसन्निभैः ।<br>
अमृतस्वादुतोयेन शमयंति नृपोत्तम ३५।<br>
फलं पक्वं रसालं तु आहारार्थं सुपुत्रकाः ।<br>
दत्वा फलानि दंपत्योर्निक्षिपंति प्रयत्नतः ३६।<br>
मातुरर्थे महाभागा भक्तिभावसमन्विताः ।<br>
तुष्टा आहारमुत्पाद्य भक्षयंति पठंति च ३७।<br>
तत्र क्रीडारताः सर्वे विलसंति रमंति च ।<br>
संध्याकालं समाज्ञाय पितुरंतिकमुत्तमम् ३८।<br>
आयांति भक्ष्यमादाय गुर्वर्थं तु प्रयत्नतः ।<br>
पश्यतस्तस्य विप्रस्य च्यवनस्य महात्मनः ३९।<br>
आगतास्त्वंडजाः सर्वे पितुर्नीडं सुशोभनम् ।<br>
पितरं मातरं चोभौ प्रणेमुस्ते महामते ४०।<br>
ताभ्यां भक्ष्यं समासाद्य उपतस्थुस्तयोः पुरः ।<br>
सर्वे संभाषिताः पित्रा मानितास्ते सुतोत्तमाः ४१।<br>
मात्रा च कृपया राजन्वचनैः प्रीतिसंमितैः ।<br>
पक्षवातेन शीतेन मातापित्रोश्च ते तदा ४२।<br>
तेषामाप्यायनं तौ द्वौ चक्राते पक्षिणौ नृप ।<br>
आशीर्भिरभिनंद्यैव द्वाभ्यामपि सुपुत्रकान् ४३।<br>
तैश्च दत्तं सुसंपुष्टमाहारममृतोपमम् ।<br>
तावेव हि सुसंप्रीतिं चक्राते द्विजसत्तम ४४।<br>
पिबतो निर्मलं तोयं तीर्थकोटिसमुद्भवम् ।<br>
स्वस्थानं तु समाश्रित्य सुखसंतुष्टमानसौ ४५।<br>
चक्राते च कथां दिव्यां सुपुण्यां पापनाशिनीम् ।<br>
विष्णुरुवाच-<br>
पित्रा तु कुंजलेनापि पृष्ट उज्ज्वल आत्मजः ४६।<br>
क्वगतोऽस्यद्य पुत्र त्वं किमपूर्वं त्वया पुनः ।<br>
तत्र दृष्टं श्रुतं पुण्यं तन्मे कथय नंदन ४७।<br>
कुंजलस्य पितुर्वाक्यं समाकर्ण्य स उज्ज्वलः ।<br>
पितरं प्रत्युवाचाथ भक्त्या नमितकंधरः ४८।<br>
प्रणाममकरोन्मूर्ध्ना कथां चक्रे मनोहराम् ।<br>
उज्ज्वल उवाच-<br>
प्लक्षद्वीपं महाभाग नित्यमेव व्रजाम्यहम् ४९।<br>
महता उद्यमेनापि आहारार्थं महामते ।<br>
प्लक्षेद्वीपे महाराज संति देशा अनेकशः ५०।<br>
पर्वताः सरिदुद्यान वनानि च सरांसि च ।<br>
ग्रामाश्च पत्तनाश्चान्ये सुप्रजाभिः प्रमोदिताः ५१।<br>
सदा सुखेन संतुष्टा लोका हृष्टा वसंति ते ।<br>
दानपुण्यजपोपेताः श्रद्धाभावसमन्विताः ५२।<br>
प्लक्षद्वीपे महाराज आसीत्पुण्यमतिः सदा ।<br>
दिवोदासस्तु धर्मात्मा तत्सुतासीदनूपमा ५३।<br>
गुणरूपसमायुक्ता सुशीला चारुमंगला ।<br>
दिव्यादेवीति विख्याता रूपेणाप्रतिमा भुवि ५४।<br>
पित्रा विलोकिता सा तु रूपतारुण्यमंगला ।<br>
प्रथमे वयसि सा च वर्त्तते चारुमंगला ५५।<br>
स तां दृष्ट्वा दिवोदासो दिव्यां देवीं सुतां तदा ।<br>
कस्मै प्रदीयते कन्या सुवराय महात्मने ५६।<br>
इति चिंतापरो भूत्वा समालोक्य नरोत्तमः ।<br>
रूपदेशस्य राजानं समालोक्य महीपतिः ५७।<br>
चित्रसेनं महात्मानं समाहूय नरोत्तमः ।<br>
कन्यां ददौ महात्मासौ चित्रसेनाय धीमते ५८।<br>
तस्या विवाहकाले तु संप्राप्ते समये नृप ।<br>
मृतोसौ चित्रसेनस्तु कालधर्मेण वै किल ५९।<br>
दिवोदासस्तु धर्मात्मा चिंतयामास भूपतिः ।<br>
सुब्राह्मणान्समाहूय पप्रच्छ नृपनंदनः ६०।<br>
अस्या विवाहकाले तु चित्रसेनो दिवं गतः ।<br>
अस्यास्तु कीदृशं कर्म भविष्यति वदंतु मे ६१।<br>
ब्राह्मणा ऊचुः-<br>
विवाहो दृश्यते राजन्कन्यायास्तु विधानतः ।<br>
पतिर्मृत्युं प्रयात्यस्या नोचेत्संगं करोति च ६२।<br>
महाधिव्याधिना ग्रस्तस्त्यागं कृत्वा प्रयाति च ।<br>
प्रव्राजितो भवेद्राजन्धर्मशास्त्रेषु दृश्यते ६३।<br>
अनुद्वाहितायाः कन्याया उद्वाहः क्रियते बुधैः ।<br>
न स्याद्रजस्वला यावदन्यः पतिर्विधीयते ६४।<br>
विवाहं तु विधानेन पिता कुर्यान्न संशयः ।<br>
एवं राजन्समादिष्टं धर्मशास्त्रं बुधैर्जनैः ६५।<br>
विवाहः क्रियतामस्या इत्यूचुस्ते द्विजोत्तमाः ।<br>
दिवोदासस्तु धर्मात्मा द्विजवाक्यप्रणोदितः ६६।<br>
विवाहार्थं महाराज उद्यमं कृतवान्नृप ।<br>
पुनर्दत्ता तु दानेन दिव्यादेवी द्विजोत्तम ६७।<br>
रूपसेनाय पुण्याय तस्मै राज्ञे महात्मने ।<br>
मृत्युधर्मं गतो राजा विवाहे तु महीपतिः ६८।<br>
यदा यदा महाभाग दिव्यादेव्याश्च भूपतिः ।<br>
भर्ता च म्रियते काले प्राप्ते लग्नस्य सर्वदा ६९।<br>
एकविंशतिभर्तारः काले काले मृताः पितः ।<br>
ततो राजा महादुःखी संजातः ख्यातविक्रमः ७०।<br>
समालोच्य समाहूय समामंत्र्य स मंत्रिभिः ।<br>
स्वयंवरे महाबुद्धिं चकार पृथिवीपतिः ७१।<br>
प्लक्षद्वीपस्य राजानः समाहूता महात्मना ।<br>
स्वयंवरार्थमाहूतास्तथा ते धर्मतत्पराः ७२।<br>
तस्यास्तु रूपसंमुग्धा राजानो मृत्युनोदिताः ।<br>
संग्रामं चक्रिरे मूढास्ते मृताः समरांगणे ७३।<br>
एवं तात क्षयो जातः क्षत्रियाणां महात्मनाम् ।<br>
दिव्यादेवी सुदुःखार्ता गता सा वनकंदरम् ७४।<br>
रुरोद करुणं बाला दिव्यादेवी मनस्विनी ।<br>
एवं तात मया दृष्टमपूर्वं तत्र वै तदा ७५।<br>
तन्मे सुविस्तरं तात तस्याः कथय कारणम् ७६।<br>
<br>
