सूत उवाच-<br>
तं पुत्रं निहतं श्रुत्वा सा दितिर्दुःखपीडिता ।<br>
पुत्रशोकेन तेनैव संदग्धा द्विजसत्तमाः १।<br>
पुनरूचे महात्मानं कश्यपं मुनिपुंगवम् ।<br>
इंद्रस्यापि सुदुष्टस्य वधार्थं द्विजसत्तम २।<br>
ब्रह्मतेजोमयं तीव्रं दुःसहं सर्वदैवतैः ।<br>
पुत्रैकं दीयतां कांत सुप्रियाहं यदा विभो ३।<br>
कश्यप उवाच-<br>
निहतौ बलवृत्रौ च मम पुत्रौ महाबलौ ।<br>
अघमाश्रित्य देवेन इंद्रेणापि दुरात्मना ४।<br>
तस्यैव च वधार्थाय पुत्रमेकं ददाम्यहम् ।<br>
वर्षाणां तु शतैकं त्वं शुचिर्भव यशस्विनि ५।<br>
एवमुक्त्वा स योगींद्रो हस्तं शिरसि वै तदा ।<br>
दत्त्वादित्या सहैवासौ गतो मेरुं तपोवनम् ६।<br>
तपस्तताप सा देवी तपोवननिवासिनी ।<br>
शुचिष्मती सदा भूत्वा पुत्रार्था द्विजसत्तम ७।<br>
ततो देवः सहस्राक्षो ज्ञात्वा उद्यममेव च ।<br>
दित्याश्चैव महाभाग अंतरप्रेक्षकोऽभवत् ८।<br>
पंचविंशाब्दिको भूत्वा देवराड्दैवतोपमः ।<br>
ब्राह्मणस्य च रूपेण तस्याश्चांतिकमागतः ९।<br>
स तां प्रणम्य धर्मात्मा मातरं तपसान्विताम् ।<br>
तयोक्तस्तु सहस्राक्षो भवान्को द्विजसत्तम १०।<br>
तामुवाच सहस्राक्षः पुत्रोऽहं तव शोभने ।<br>
ब्राह्मणो वेदविद्वांश्च धर्मं जानामि भामिनि ११।<br>
तपसस्तव साहाय्यं करिष्ये नात्र संशयः ।<br>
शुश्रूषति स तां देवीं मातरं तपसान्विताम् १२।<br>
तमिंद्रं सा न जानाति आगतं दुष्टकारिणम् ।<br>
धर्मपुत्रं विजानाति शुश्रूषंतं दिने दिने १३।<br>
अंगं संवाहयेद्देव्याः पादौ प्रक्षालयेत्ततः ।<br>
पत्रं मूलं फलं तत्र वल्कलाजिनमेव च १४।<br>
ददात्येवं स धर्मात्मा तस्यै दित्यै सदैव हि ।<br>
भक्त्या संतोषिता तस्य संतुष्टा तमभाषत १५।<br>
पुत्रे जाते महापुण्ये इंद्रे च निहते सति ।<br>
कुरु राज्यं महाभाग पुत्रेण मम दैवकम् १६।<br>
एवमस्तु महाभागे ते प्रसादाद्भविष्यति ।<br>
तस्याश्चैवांतरं प्रेप्सुरभवत्पाकशासनः १७।<br>
ऊने वर्षशते चास्या ददर्शांतरमच्युतः ।<br>
अकृत्वा पादयोः शौचं दितिः शयनमाविशत् १८।<br>
शय्यांते सा शिरः कृत्वा मुक्तकेशातिविह्वला ।<br>
निद्रामाहारयामास तस्याः कुक्षिं प्रविश्य ह १९।<br>
वज्रपाणिस्ततो गर्भं सप्तधा तं न्यकृंतत ।<br>
वज्रेण तीक्ष्णधारेण रुरोद उदरे स्थितः २०।<br>
स गर्भस्तत्र विप्रेंद्रा इंद्रहस्तगतेन वै ।<br>
रोदमानं महागर्भं तमुवाच पुनः पुनः २१।<br>
शतक्रतुर्महातेजा मा रोदीरित्यभाषत ।<br>
सप्तधा कृतवाञ्छक्रस्तं गर्भं दितिजं पुनः २२।<br>
एकैकं सप्तधा च्छित्त्वा रुदमानं स देवराट् ।<br>
एवं वै मरुतो जातास्ते तु देवा महौजसः २३।<br>
यथा इंद्रेण ते प्रोक्ता बभूवुर्नामभिस्ततः ।<br>
अतिवीर्य महाकायास्तीव्र तेजः पराक्रमाः २४।<br>
एकोना वै बभूवुस्ते पंचाशन्मरुतस्ततः ।<br>
मरुतो नाम ते ख्याता इंद्रमेव समाश्रिताः २५।<br>
भूतानामेव सर्वेषां रोचयंति गणं महत् ।<br>
निकायेषु निकायेषु हरिः प्रादात्प्रजापतिः २६।<br>
क्रमशस्तानि राज्यानि पृथुपूर्वाणि तानि वै ।<br>
स देवः पुरुषः कृष्णः सर्वव्यापी जगद्गुरुः २७।<br>
तपोजिष्णुर्महातेजाः सर्व एकः प्रजापतिः ।<br>
पर्जन्यः पावकः पुण्यः सर्वात्मा सर्व एव हि २८।<br>
तस्य सर्वमिदं पुण्यं जगत्स्थावरजंगमम् ।<br>
भूतसर्गमिमं सम्यग्जानतो द्विजसत्तम २९।<br>
नावृत्तिभयमस्तीह परलोकभयं कुतः ।<br>
इमां सृष्टिं महापुण्यां सर्वपापहरां शुभाम् ३०।<br>
यः शृणोति नरो भक्त्या सर्वपापैः प्रमुच्यते ।<br>
स हि धन्यश्च पुण्यश्च स हि सत्यसमन्वितः ३१।<br>
यः शृणोति इमां सृष्टिं स याति परमां गतिम् ।<br>
सर्वपापविशुद्धात्मा विष्णुलोकं स गच्छति ३२।<br>
इति श्रीपद्मपुराणे भूमिखंडे मरुदुत्पत्तिर्नाम षड्विंशोऽध्यायः २६।<br>
<br>
