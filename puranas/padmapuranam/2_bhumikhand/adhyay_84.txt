सुकर्मोवाच-<br>
एतत्ते सर्वमाख्यातं चरित्रं पापनाशनम् ।<br>
पुत्राणां तारकं दिव्यं बहुपुण्यप्रदायकम् १।<br>
प्रत्यक्षं दृश्यते लोके ययातिचरितं श्रुतम् ।<br>
पूरुणाप्तं महद्राज्यं दुर्गतिं गतवांस्तुरुः २।<br>
पितृप्रसादात्कोपाच्च यथा जातं तथा पुनः ।<br>
पुत्राणां तारकं पुण्यं यशस्यं धनधान्यदम् ३।<br>
शापयुक्ताविमौ चोभौ तुरुश्च यदुरेव च ।<br>
पितृमातृसमं नास्ति अभीष्टफलदायकम् ४।<br>
साभिलाषेण भावेन पिता पुत्रं समाह्वयेत् ।<br>
माता च पुत्रपुत्रेति तस्य पुण्यफलं शृणु ५।<br>
समाहूतो यथा पुत्रः प्रयाति मातरं प्रति ।<br>
यो याति हर्षसंयुक्तो गंगास्नानफलं लभेत् ६।<br>
पादप्रक्षालनं यस्तु कुरुते च महायशाः ।<br>
सर्वतीर्थफलं भुंक्ते प्रसादात्तु तयोः सुतः ७।<br>
अंगसंवाहनाच्चान्यदश्वमेधफलं लभेत् ।<br>
भोजनाच्छादनस्नानैर्गुरुं यः पोषयेत्सुतः ८।<br>
पृथ्वीदानसमं पुण्यं तत्पुत्रे हि प्रजायते ।<br>
सर्वतीर्थमयी गंगा तथा माता न संशयः ९।<br>
बहुपुण्यमयः सिंधुर्यथा लोके प्रतिष्ठितः ।<br>
अस्मिल्लोँके पिता तद्वत्पुराणकवयो विदुः १०।<br>
सुकर्मोवाच-<br>
भ्रंशते क्रोशते यस्तु पितरं मातरं पुनः ।<br>
स पुत्रो नरकं याति रौरवाख्यं न संशयः ११।<br>
मातरं पितरं वृद्धौ गृहस्थो यो न पोषयेत् ।<br>
स पुत्रो नरकं याति वेदनां प्राप्नुयाद्ध्रुवम् १२।<br>
कुत्सते पापकर्ता यो गुरुं पुत्रः सुदुर्मतिः ।<br>
निष्कृतिर्नैव दृष्टा वै पुराणैः कविभिः कदा १३।<br>
एवंज्ञात्वाह्यहंविप्रपूजयामिदिनेदिने ।<br>
मातरं पितरं नित्यं भक्त्या नमितकंधरः १४।<br>
कृत्याकृत्यं वदेच्चैव समाहूय गुरुर्मम ।<br>
तत्करोम्यविचारेण शक्त्या स्वस्य च पिप्पल १५।<br>
तेन मे परमं ज्ञानं संजातं गतिदायकम् ।<br>
एतयोश्च प्रसादेन संसारे परिवर्तते १६।<br>
यच्चकिंचित्प्रकुर्वंति मानवा भुवि संस्थिताः ।<br>
गृहस्थस्तदहं जाने यच्च स्वर्गे प्रवर्तते १७।<br>
नागानां च इहस्थोपि चारं जानामि पिप्पल ।<br>
एतयोश्च प्रसादाच्च त्रैलोक्यं मम वश्यताम् १८।<br>
गतं विद्याधरश्रेष्ठ भवानर्चतु माधवम् ।<br>
विष्णुरुवाच-<br>
एवं संचोदितस्तेन पिप्पलो हि स्वकर्मणा १९।<br>
आनम्य तं द्विजश्रेष्ठं लज्जितोऽपि दिवं ययौ ।<br>
सुकर्मासोऽपि धर्मात्मा गुरुं शुश्रूषते नृप २०।<br>
एतत्ते सर्वमाख्यातं पितृतीर्थानुगं मया ।<br>
अन्यत्किं ते प्रवक्ष्यामि वद वेन महामते २१।<br>
इति श्रीपद्मपुराणे भूमिखंडेवेनोपाख्याने मातापितृतीर्थमाहात्म्यवर्णनंनाम चतुरशीतितमोऽध्यायः ८४।<br>
<br>
