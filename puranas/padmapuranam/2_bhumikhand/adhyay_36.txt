सुनीथोवाच-<br>
सत्यमुक्तं त्वया भद्रे एवमेतत्करोम्यहम् ।<br>
अनया विद्यया विप्रं मोहयिष्यामि नान्यथा १।<br>
साहाय्यं देहि मे पुण्यं येन गच्छामि सांप्रतम् ।<br>
एवमुक्ता तया रंभा तामुवाच मनस्विनीम् २।<br>
कीदृग्ददामि साहाय्यं तत्त्वं कथय भामिनि ।<br>
दूतत्वं गच्छ मे भद्रे एतं प्रति सुसांप्रतम् ३।<br>
एवमुक्तं तया तां तु रंभां प्रति सुलोचनाम् ।<br>
एवमेव प्रतिज्ञातं रंभया देवयोषिता ४।<br>
करिष्ये तव साहाय्यमादेशो मम दीयताम् ।<br>
सद्भावेन विशालाक्षी रूपयौवनशालिनी ५।<br>
मायया दिव्यरूपा सा संबभूव वरानना ।<br>
रूपेणाप्रतिमालोके मोहयंती जगत्त्रयम् ६।<br>
मेरोश्चैव महापुण्ये शिखरे चारुकंदरे ।<br>
नानाधातुसमाकीर्णे नानारत्नोपशोभिते ७।<br>
देववृक्षैः समाकीर्णे बहुपुष्पोपशोभिते ।<br>
देववृंदसमाकीर्णे गंधर्वाप्सरसेविते ८।<br>
मनोहरे सुरम्ये च शीतच्छायासमाकुले ।<br>
चंदनानामशोकानां तरूणां चारुहासिनी ९।<br>
दोलायां सा समारूढा सर्वशृङ्गारशोभिता ।<br>
कौशेयेन सुनीलेन राजमाना वरानना १०।<br>
बंधूकपुष्पवर्णेन कंचुकेन द्विजोत्तम ।<br>
सर्वांगसुंदरी बाला वीणातालकराविला ११।<br>
गायमाना वरं गीतं सुस्वरं विश्वमोहनम् ।<br>
ताभिः परिवृता बाला सखीभिः सुमनोहरा १२।<br>
अंगस्तु कंदरे पुण्ये एकांते ध्यानमास्थितः ।<br>
कामक्रोधविहीनस्तु ध्यायमानो जनार्दनम् १३।<br>
स श्रुत्वा सुस्वरं गीतं मधुरं सुमनोहरम् ।<br>
तालमानक्रियोपेतं सर्वसत्वविकर्षणम् १४।<br>
ध्यानाच्चचाल तेजस्वी मायागीतेन मोहितः ।<br>
समुत्थायासनात्तूर्णं वीक्षमाणो मुहुर्मुहुः १५।<br>
जगाम तत्र वेगेन मायाचलितमानसः ।<br>
दोलासंस्थां विलोक्यैव वीणादंडकराविलाम् १६।<br>
हसमानां सुगायंतीं पूर्णचंद्रनिभाननाम् ।<br>
मोहितस्तेन गीतेन रूपेणापि महायशाः १७।<br>
तस्या लावण्यभावेन मन्मथस्य शराहतः ।<br>
आकुलव्याकुलज्ञान ऋषिपुत्रो द्विजोत्तमः १८।<br>
प्रलपत्यतिमोहेन जृंभते च पुनः पुनः ।<br>
स्वेदः कंपोथ संतापस्तस्याजायत तत्क्षणात् १९।<br>
मुह्यन्निव महामोहैर्ग्लानश्चलितमानसः ।<br>
वेपमानस्ततस्त्वंगो दूयमानः समागतः २०।<br>
तामालोक्य विशालाक्षीं मृत्युकन्यां यशस्विनीम् ।<br>
अथोवाच महात्मा स सुनीथां चारुहासिनीम् २१।<br>
का त्वं कस्य वरारोहे सखीभिः परिवारिता ।<br>
केन कार्येण संप्राप्ता केन त्वं प्रेषिता वनम् २२।<br>
तवांगं सुंदरं सर्वमत्र भाति महावने ।<br>
समाचक्ष्व ममाद्यैव प्रसादसुमुखी भव २३।<br>
मायामोहेन संमुग्धस्तस्याः कर्म न विंदति ।<br>
मार्गणैर्मन्मथस्यापि परिविद्धो महामुनिः २४।<br>
एवंविधं महद्वाक्यं समाकर्ण्य महामतेः ।<br>
नोवाच किंचित्सा विप्रं समालोक्य सखीमुखम् २५।<br>
रंभां च प्रेरयामास सुनीथा संज्ञया सखीम् ।<br>
समुवाच ततो रंभा सादरं तं द्विजं प्रति २६।<br>
इयं कन्या महाभागा मृत्योश्चापि महात्मनः ।<br>
सुनीथाख्या प्रसिद्धेयं सर्वलक्षणसंपदा २७।<br>
पतिमन्विच्छती बाला धर्मवंतं तपोनिधिम् ।<br>
शांतं दांतं महाप्राज्ञं वेदविद्याविशारदम् २८।<br>
एवंविधं महद्वाक्यं समाकर्ण्य महामुनिः ।<br>
तामुवाच ततस्त्वंगो रंभामप्सरसां वराम् २९।<br>
मया चाराधितो विष्णुः सर्वविश्वमयो हरिः ।<br>
तेन दत्तो वरो मह्यं पुत्राख्यः सर्वसिद्धिदः ३०।<br>
तन्निमित्तमहं भद्रे सुतार्थं नित्यमेव च ।<br>
कस्यचित्पुण्यवीर्यस्य कन्यामेकां प्रचिंतये ३१।<br>
सदैवाहं न पश्यामि सुभार्यां सत्यमीदृशीम् ।<br>
इयं धर्मस्य वै कन्या धर्माचारा वरानना ३२।<br>
मामेवं हि भजत्वेषा यदि कान्तमिहेच्छति ।<br>
यं यमिच्छेदियं बाला तं ददामि न संशयः ३३।<br>
अदेयं देयमित्याह अस्याः संगमकारणात् ।<br>
एकमेवं त्वया देयं श्रूयतां द्विजसत्तम ३४।<br>
रंभोवाच-<br>
विप्रेंद्र त्वं शृणुष्वेह प्रतिज्ञां वच्मि सांप्रतम् ।<br>
एषा नैव त्वया त्याज्या धर्मपत्नी तवैव हि ३५।<br>
अस्या दोषो गुणो नैव ग्राह्य एव त्वया कदा ।<br>
इत्यर्थे प्रत्ययं विप्र प्रत्यक्षं परिदर्शय ३६।<br>
स्वहस्तं देहि विप्रेंद्र सत्यप्रत्ययकारकम् ।<br>
एवमस्तु मया दत्तो ह्यस्या हस्तो न संशयः ३७।<br>
सूत उवाच-<br>
एवं संबधिकं कृत्वा सत्यप्रत्ययकारकम् ।<br>
गांधर्वेण विवाहेन सुनीथामुपयेमिवान् ३८।<br>
तस्मै दत्वा सुनीथां तां रंभा हृष्टेन चेतसा ।<br>
सा तां चामंत्रयित्वा वै गता गेहं स्वकं पुनः ३९।<br>
प्रहृष्टचेतसः सख्यः स्वस्थानं परिजग्मिरे ।<br>
गतासु तासु सर्वासु सखीषु द्विजसत्तमः ४०।<br>
रेमे त्वंगस्तया सार्धं प्रियया भार्यया सह ।<br>
तस्यामुत्पाद्य तनयं सर्वलक्षणसंयुतम् ४१।<br>
चकार नाम तस्यैव वेनाख्यं तनयस्य हि ।<br>
ववृधे स महातेजाः सुनीथातनयस्तदा ४२।<br>
वेदशास्त्रमधीत्यैव धनुर्वेदं गुणान्वितम् ।<br>
सर्वासामपि मेधावी विद्यानां पारमेयिवान् ४३।<br>
अंगस्य तनयो वेनः शिष्टाचारेण वर्तते ।<br>
स वेनो ब्राह्मणश्रेष्ठः क्षत्त्राचारपरोऽभवत् ४४।<br>
दिवि चेंद्रो यथा भाति सर्वतेजःसमन्वितः ।<br>
भात्येवं तु महाप्राज्ञः स्वबलेन पराक्रमैः ४५।<br>
चाक्षुषस्यांतरे प्राप्ते वैवस्वतसमागते ।<br>
प्रजापालं विना लोके प्रजाः सीदंति सर्वदा ४६।<br>
ऋषयो धर्मतत्त्वज्ञाः प्रजाहेतोस्तपोधनाः ।<br>
व्यचिंतयन्महीपालं धर्मज्ञं सत्यपंडितम् ४७।<br>
तं वेनमेव ददृशुः संपन्नं लक्षणैर्युतम् ।<br>
प्राजापत्ये पदे पुण्ये अभ्यषिंचन्द्विजोत्तमाः ४८।<br>
अभिषिक्ते महाभागे त्वंगपुत्रे तदा नृपे ।<br>
ते प्रजापतयः सर्वे जग्मुश्चैव तपोवनम् ४९।<br>
गतेषु तेषु सर्वेषु वेनो राज्यमकारयत् ।<br>
सूत उवाच-<br>
सा सुनीथा सुतं दृष्ट्वा सर्वराज्यप्रसाधकम् ५०।<br>
विशंकते प्रभावेण शापात्तस्य महात्मनः ।<br>
मम पुत्रो महाभागो धर्मत्राता भविष्यति ५१।<br>
इत्येवं चिंतयेन्नित्यं पूर्वपापाद्विशंकिता ।<br>
धर्मांगानि सुपुण्यानि सुताग्रे परिदर्शयेत् ५२।<br>
सत्यभावादि कान्पुण्यान्गुणान्सा वै प्रकाशयेत् ।<br>
इत्युवाच सुतं सा हि अहं धर्मसुता सुत ५३।<br>
पिता ते धर्मतत्त्वज्ञस्तस्माद्धर्मं समाचर ।<br>
इत्येवं बोधयेन्नित्यं पुत्रं वेनं तदा सती ५४।<br>
मातापित्रोस्तयोर्वाक्यं प्रजायुक्तं प्रपालयेत् ।<br>
एवं वेनः प्रजापालः संजातःक्षितिमंडले ५५।<br>
सुखेन जीवते लोकःप्रजाधर्मेणरंजिताः ।<br>
एवं राज्यप्रभावं तु वेनस्यापि महात्मनः ५६।<br>
धर्मभावाः प्रवर्तंते तस्मिञ्छासति पार्थिवे ५७।<br>
इति श्रीपद्मपुराणे भूमिखंडे वेनोपाख्याने षट्त्रिंशोऽध्यायः ३६<br>
<br>
<br>
