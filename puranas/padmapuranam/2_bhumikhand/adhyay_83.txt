सुकर्मोवाच-<br>
समाहूय प्रजाः सर्वा द्वीपानां वसुधाधिपः ।<br>
हर्षेण महताविष्ट इदं वचनमब्रवीत् १।<br>
इंद्रलोकं ब्रह्मलोकं रुद्रलोकमतः परम् ।<br>
वैष्णवं सर्वपापघ्नं प्राणिनां गतिदायकम् २।<br>
व्रजाम्यहं न संदेहो ह्यनया सह सत्तमाः ।<br>
ब्राह्मणाः क्षत्रिया वैश्याः सशूद्रा श्च प्रजा मम ३।<br>
सुखेनापि सकुटुंबैः स्थातव्यं तु महीतले ।<br>
पूरुरेष महाभागो भवतां पालकस्त्विह ४।<br>
स्थापितोस्ति मया लोका राजा धीरः सदंडकः ।<br>
एवमुक्तास्तु ताः सर्वाः प्रजा राजानमब्रुवन् ५।<br>
श्रूयते सर्ववेदेषु पुराणेषु नृपोत्तम ।<br>
धर्म एवं यतो लोके न दृष्टः केन वै पुरा ६।<br>
दृष्टोस्माभिरसौ धर्मो दशांगः सत्यवल्लभः ।<br>
सोमवंशसमुत्पन्नो नहुषस्य महागृहे ७।<br>
हस्तपादमुखैर्युक्तः सर्वाचारप्रचारकः ।<br>
ज्ञानविज्ञानसंपन्नः पुण्यानां च महानिधिः ८।<br>
गुणानां हि महाराज आकरः सत्यपंडितः ।<br>
कुर्वंति च महाधर्मं सत्यवंतो महौजसः ९।<br>
तं धर्मं दृष्टवंतः स्म भवंतं कामरूपिणम् ।<br>
भवंतं कामकर्तारमीदृशं सत्यवादिनम् १०।<br>
कर्मणा त्रिविधेनापि वयं त्यक्तुं न शक्नुमः ।<br>
यत्र त्वं तत्र गच्छामः सुसुखं पुण्यमेव च ११।<br>
नरकेपि भवान्यत्र वयं तत्र न संशयः ।<br>
किं दारैर्धनभोगैश्च किं जीवैर्जीवितेन च १२।<br>
त्वां विनासुमहाराज तेन नास्त्यत्र कारणम् ।<br>
त्वयैव सह राजेंद्र वयं यास्याम नान्यथा १३।<br>
एवं श्रुत्वा वचस्तासां प्रजानां पृथिवीपतिः ।<br>
हर्षेण महताविष्टः प्रजावाक्यमुवाच ह १४।<br>
आगच्छंतु मया सार्द्धं सर्वे लोकाः सुपुण्यकाः ।<br>
नृपो रथं समारुह्य तया वै कामकन्यया १५।<br>
रथेन हंसवर्णेन चंद्रबिंबानुकारिणा ।<br>
चामरैर्व्यजनैश्चापि वीज्यमानो गतव्यथः १६।<br>
केतुना तेन पुण्येन शुभ्रेणापि महीयसा ।<br>
शोभमानो यथा देवो देवराजः पुरंदरः १७।<br>
ऋषिभिः स्तूयमानस्तु बंदिभिश्चारणैस्तथा ।<br>
प्रजाभिः स्तूयमानश्च ययातिर्नहुषात्मजः १८।<br>
प्रजाः सर्वास्ततो यानैः समायाता नरेश्वरम् ।<br>
गजैरश्वै रथैश्चान्यैः प्रस्थिताश्च दिवं प्रति १९।<br>
ब्राह्मणाः क्षत्रिया वैश्याः शूद्राश्चान्ये पृथग्जनाः ।<br>
सर्वे च वैष्णवा लोका विष्णुध्यानपरायणाः २०।<br>
तेषां तु केतवः शुक्ला हेमदंडैरलंकृताः ।<br>
शंखचक्रांकिताः सर्वे सदंडाः सपताकिनः २१।<br>
प्रजावृंदेषु भासंते पताका मारुतेरिताः ।<br>
दिव्यमालाधरास्सर्वे शोभितास्तुलसीदलैः २२।<br>
दिव्यचंदनदिग्धांगा दिव्यगंधानुलेपनाः ।<br>
दिव्यवस्त्रकृता शोभा दिव्याभरणभूषिताः २३।<br>
सर्वे लोकाः सुरूपास्ते राजानमुपजग्मिरे ।<br>
प्रजाशतसहस्राणि लक्षकोटिशतानि च २४।<br>
अर्वखर्वसहस्राणि ते जनाः प्रतिजग्मिरे ।<br>
ते तु राज्ञा समं सर्वे वैष्णवाः पुण्यकारिणः २५।<br>
विष्णुध्यानपराः सर्वे जपदानपरायणाः ।<br>
सुकर्मोवाच-<br>
एवं ते प्रस्थिताः सर्वे हर्षेण महतान्विताः २६।<br>
पूरुं पुत्रं महाराज स्वराज्ये परिषिच्य तम् ।<br>
ऐंद्रं लोकं जगामाथ ययातिः पृथिवीपतिः २७।<br>
तेजसा तस्य पुण्येन धर्मेण तपसा तदा ।<br>
ते जनाः प्रस्थिताः सर्वे वैष्णवं लोकमुत्तमम् २८।<br>
ततो देवाः सगंधर्वाः किन्नराश्चारणास्तथा ।<br>
सहिता देवराजेन आगताः संमुखं तदा २९।<br>
तस्यैवापि नृपेंद्रस्य पूजयंतो नृपोत्तम ।<br>
इंद्र उवाच-<br>
स्वागतं ते महाराज मम गेहं समाविश ३०।<br>
अत्र भोगान्प्रभुंक्ष्व त्वं दिव्यान्कामान्मनोऽनुगान् ।<br>
राजोवाच-<br>
सहस्राक्ष महाप्राज्ञ तव पादांबुजद्वयम् ३१।<br>
नमस्करोम्यहं देव ब्रह्मलोकं व्रजाम्यहम् ।<br>
देवैः संस्तूयमानश्च ब्रह्मलोकं जगाम ह ३२।<br>
पद्मयोनिर्महातेजाः सार्धं मुनिवरैस्तदा ।<br>
आतिथ्यं च चकारास्य पाद्यार्घादि सुविष्टरैः ३३।<br>
उवाच विष्णुलोकं हि प्रयाहि त्वं स्वकर्मणा ।<br>
एवमाभाषिते धात्रा जगाम शिवमंदिरम् ३४।<br>
चक्रे आतिथ्यपूजां च उमया सह शंकरः ।<br>
तस्यै वापि नृपेंद्रस्य राजानमिदमब्रवीत् ३५।<br>
कृष्णभक्तोसि राजेंद्र ममापि सुप्रियो भवान् ।<br>
ततो ययाते राजेंद्र वस त्वं मम मंदिरम् ३६।<br>
सर्वान्भोगान्प्रभुंक्ष्व त्वं दुःखप्राप्यान्हि मानुषैः ।<br>
अंतरं नास्ति राजेंद्र मम विष्णोर्न संशयः ३७।<br>
योसौ विष्णुस्वरूपेण स वै रुद्रो न संशयः ।<br>
यो रुद्रो विद्यते राजन्स च विष्णुः सनातनः ३८।<br>
उभयोरंतरं नास्ति तस्माच्चैव वदाम्यहम् ।<br>
विष्णुभक्तस्यपुण्यस्यस्थानमेवददाम्यहम् ३९।<br>
तस्मादत्र महाराज स्थातव्यं हि त्वयानघ ।<br>
एवमुक्तः शिवेनापि ययातिर्हरिवल्लभः ४०।<br>
भक्त्या प्रणम्य देवेशं शंकरं नतकंधरः ।<br>
एतत्सर्वं महादेव त्वयोक्तमिह सांप्रतम् ४१।<br>
युवयोरंतरं नास्ति एका मूर्तिर्द्विधाभवत् ।<br>
वैष्णवं गंतुमिच्छामि पादौ तव नमाम्यहम् ४२।<br>
एवमस्तु महाराज गच्छ लोकं तु वैष्णवम् ।<br>
समादिष्टः शिवेनापि प्रतस्थे वसुधाधिपः ४३।<br>
पृथ्वीशस्तैर्महापुण्यैर्वैष्णवैर्विष्णुवल्लभैः ।<br>
नृत्यमानैस्ततस्तैस्तु पुरतस्तस्य भूपतेः ४४।<br>
शंखशब्दैः सुपापघ्नैः सिंहनादैः सुपुष्कलैः ।<br>
जगाम निःस्वनै राजा पूज्यमानः सुचारणैः ४५।<br>
सुस्वरैर्गीयमानस्तु पाठकैः शास्त्रकोविदैः ।<br>
गायंति पुरतस्तस्य गंधर्वा गीततत्पराः ४६।<br>
ऋषिभिः स्तूयमानश्च देववृंदैः समन्वितैः ।<br>
अप्सरोभिः सुरूपाभिः सेव्यमानः स नाहुषिः ४७।<br>
गंधर्वैः किन्नरैः सिद्धैश्चारणैः पुण्यमंगलैः ।<br>
साध्यैर्विद्याधरै राजा मरुद्भिर्वसुभिस्तथा ४८।<br>
रुद्रैश्चादित्यवर्गैश्च लोकपालैर्दिगीश्वरैः ।<br>
स्तूयमानो महाराजस्त्रैलोक्येन समंततः ४९।<br>
ददृशे वैष्णवं लोकमनौपम्यमनामयम् ।<br>
विमानैः कांचनै राजन्सर्वशोभासमाविलैः ५०।<br>
हंसकुंदेंदुधवलैर्विमानैरुपशोभितैः ।<br>
प्रासादैः शतभौमैश्च मेरुमंदरसंनिभैः ५१।<br>
शिखरैरुल्लिखद्भिश्च स्वर्व्योमहाटकान्वितैः ।<br>
जाज्वल्यमानैः कलशैः शोभते सुपुरोत्तमम् ५२।<br>
तारागणैर्यथाकाशं तेजः श्रिया प्रकाशते ।<br>
प्रज्वलत्तेजोज्वालाभिर्लोचनैरिव लोकते ५३।<br>
नानारत्नैर्हरेर्लोकः प्रहसद्दशनैरिव ।<br>
समाह्वयति तान्पुण्यान्वैष्णवान्विष्णुवल्लभान् ५४।<br>
ध्वज व्याजेन राजेंद्र चलिताग्रैः सुपल्लवैः ।<br>
श्वसनांदोलितैस्तैश्च ध्वजाग्रैश्च मनोहरैः ५५।<br>
हेमदंडैश्च घंटाभिः सर्वत्रसमलंकृतम् ।<br>
सूर्यतेजः प्रकाशैश्च गोपुराट्टालकैस्ततः ५६।<br>
गवाक्षैर्जालमालैश्च वातायनमनोहरैः ।<br>
प्रतोलीनां प्रकाशैश्च प्राकारैर्हेमरूपकैः ५७।<br>
तोरणैः सुपताकाभिर्नानाशब्दैः सुमंगलैः ।<br>
कलशाग्रैश्चक्रबिंबै रविबिंबसमप्रभैः ५८।<br>
सुभोगैः शतकक्षैश्च निर्जलांबुदसन्निभैः ।<br>
दंडच्छत्रसमाकीर्णैः कलशैरुपशोभितैः ५९।<br>
प्रावृट्कालांबुदाकारैर्मदिरैरुपशोभितैः ।<br>
कलशैः शोभमानैस्तैर्ऋक्षैर्द्यौरिव भूतलम् ६०।<br>
दंडजालपताकाभिर्ऋक्षजालसमप्रभैः ।<br>
तादृशैः स्फाटिकाकारैः कांतिशंखेंदुसन्निभैः ६१।<br>
हेमप्रासादसंबाधैर्नानाधातुमयैस्ततः ।<br>
विमानैरर्बुदसंख्यैः शतकोटिसहस्रकैः ६२।<br>
सर्वभोगयुतैश्चैव शोभते हरिपत्तनम् ।<br>
यैः समाराधितो देवः शंखचक्रगदाधरः ६३।<br>
ते प्रसादात्तस्य तेषु निवसंति गृहेषु च ।<br>
सर्वपुण्येषु दिव्येषु भोगाढ्येषु च मानवाः ६४।<br>
वैष्णवाः पुण्यकर्माणो निर्धूताशेषकल्मषाः ।<br>
एवंविधैर्गृहैः पुण्यैः शोभितं विष्णुमंदिरम् ६५।<br>
नानावृक्षैः समाकीर्णं वनैश्चंदनशोभितैः ।<br>
सर्वकामफलै राजन्सर्वत्र समलंकृतम् ६६।<br>
वापीकुंडतडागैश्च सारसैरुपशोभितैः ।<br>
हंसकारंडवाकीर्णैः कल्हारैरुपशोभितैः ६७।<br>
शतपत्रैर्महापद्मैः पद्मोत्पलविराजितैः ।<br>
कनकोत्पलवर्णैश्च सरोभिश्च विराजते ६८।<br>
वैकुंठं सर्वशोभाढ्यं देवोद्यानैरलंकृतम् ।<br>
दिव्यशोभासमाकीर्णं वैष्णवैरुपशोभितम् ६९।<br>
वैकुंठं ददृशे राजा मोक्षस्थानमनुत्तमम् ।<br>
देववृंदैः समाकीर्णं ययातिर्नहुषात्मजः ७०।<br>
प्रविवेश पुरं रम्यं सर्वदाहविवर्जितम् ।<br>
ददृशे सर्वक्लेशघ्नं नारायणमनामयम् ७१।<br>
विमानैरुपशोभंतं सर्वाभरणशालिनम् ।<br>
पीतवासं जगन्नाथं श्रीवत्सांकं महाद्युतिम् ७२।<br>
वैनतेयसमारूढं श्रियायुक्तं परात्परम् ।<br>
सर्वेषां देवलोकानां यो गतिः परमेश्वरः ७३।<br>
परमानंदरूपेण कैवल्येन विराजते ।<br>
सेव्यमानं महालोकैःसुपुण्यैर्वैष्णवैर्हरिम् ७४।<br>
देववृंदैः समाकीर्णं गंधर्वगणसेवितम् ।<br>
अप्सरोभिर्महात्मानं दुःखक्लेशापहं हरिम् ७५।<br>
नारायणं ननामाथ स्वपत्न्या सह भूपतिः ।<br>
प्रणेमुर्मानवाः सर्वे वैष्णवा मधुसूदनम् ७६।<br>
गता ये वैष्णवाः सर्वे सह राज्ञा महामते ।<br>
पादांबुजद्वयं तस्य नेमुर्भक्त्या महामते ७७।<br>
प्रणमंतं महात्मानं राजानं दीप्ततेजसम् ।<br>
तमुवाच हृषीकेशस्तुष्टोऽहं तव सुव्रत ७८।<br>
वरं वरय राजेंद्र यत्ते मनसि वर्तते ।<br>
तत्ते ददाम्यसंदेहं मद्भक्तोसि महामते ७९।<br>
राजोवाच<br>
यदि त्वं देवदेवेश तुष्टोसि मधुसूदन ।<br>
दासत्वं देहि सततमात्मनश्च जगत्पते ८०।<br>
विष्णुरुवाच-<br>
एवमस्तु महाभाग मम भक्तो न संशयः ।<br>
लोके मम महाराज स्थातव्यमनया सह ८१।<br>
एवमुक्तो महाराजो ययातिः पृथिवीपतिः ।<br>
प्रसादात्तस्य देवस्य विष्णुलोकं प्रसाधितम् ८२।<br>
निवसत्येष भूपालो वैष्णवं लोकमुत्तमम् ८३।<br>
इति श्रीपद्मपुराणे भूमिखंडे वेनोपाख्याने पितृतीर्थवर्णने ययातिचरित्रे ययातेः स्वर्गारोहणं नाम त्र्यशीतितमोऽध्यायः ८३।<br>
<br>
