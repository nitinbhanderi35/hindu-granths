सुमनोवाच-<br>
ऋणसंबंधिनं पुत्रं प्रवक्ष्यामि तवाग्रतः ।<br>
ऋणं यस्य गृहीत्वा यः प्रयाति मरणं किल १।<br>
अर्थदाता सुतो भूत्वा भ्राता चाथ पिता प्रिया ।<br>
मित्ररूपेण वर्त्तेत अतिदुष्टः सदैव सः २।<br>
गुणं नैव प्रपश्येत स क्रूरो निष्ठुराकृतिः ।<br>
जल्पते निष्ठुरं वाक्यं सदैव स्वजनेषु च ३।<br>
मिष्टंमिष्टं समश्नाति भोगान्भुंजति नित्यशः ।<br>
द्यूतकर्मरतो नित्यं चौरकर्मणि सस्पृहः ४।<br>
गृहद्रव्यं बलाद्भुंक्ते वार्यमाणः स कुप्यति ।<br>
पितरं मातरं चैव कुत्सते च दिनेदिने ५।<br>
द्रावकस्त्रासकश्चैव बहुनिष्ठुरजल्पकः ।<br>
एवं भुक्त्वाथ तद्द्रव्यं सुखेन परितिष्ठति ६।<br>
जातकर्मादिभिर्बाल्ये द्रव्यं गृह्णाति दारुणः ।<br>
पुनर्विवाहसंबंधान्नानाभेदैरनेकधा ७।<br>
एवं संजायते द्रव्यमेवमेतद्ददात्यपि ।<br>
गृहक्षेत्रादिकं सर्वं ममैव हि न संशयः ८।<br>
पितरं मातरं चैव हिनस्त्येव दिनेदिने ।<br>
सुखंडैर्मुशलैश्चैव सर्वघातैः सुदारुणैः ९।<br>
मृते तु तस्मिन्पितरि मातर्येवातिनिष्ठुरः ।<br>
निःस्नेहो निष्ठुरश्चश्चैव जायते नात्र संशयः १०।<br>
श्राद्धकर्माणि दानानि न करोति कदैव सः ।<br>
एवंविधाश्च वै पुत्राः प्रभवंति महीतले ११।<br>
रिपुं पुत्रं प्रवक्ष्यामि तवाग्रे द्विजपुंगव ।<br>
बाल्ये वयसि संप्राप्ते रिपुत्वे वर्तते सदा १२।<br>
पितरं मातरं चैव क्रीडमानो हि ताडयेत् ।<br>
ताडयित्वा प्रयात्येव प्रहस्यैव पुनःपुनः १३।<br>
पुनरायाति संत्रस्तः पितरं मातरं प्रति ।<br>
सक्रोधो वर्तते नित्यं कुत्सते च पुनःपुनः १४।<br>
एवं संवर्तते नित्यं वैरकर्मणि सर्वदा ।<br>
पितरं मारयित्वा च मातरं च ततः पुनः १५।<br>
प्रयात्येवं स दुष्टात्मा पूर्ववैरानुभावतः ।<br>
अथातः संप्रवक्ष्यामि यस्माल्लभ्यं भवेत्प्रियम् १६।<br>
जातमात्रः प्रियं कुर्याद्बाल्ये लालनक्रीडनैः ।<br>
वयः प्राप्य प्रियं कुर्यान्मातृपित्रोरनन्तरम् १७।<br>
भक्त्या संतोषयेन्नित्यं तावुभौ परितोषयेत् ।<br>
स्नेहेन वचसा चैव प्रियसंभाषणेन च १८।<br>
मृते गुरौ समाज्ञाय स्नेहेन रुदते पुनः ।<br>
श्राद्धकर्माणि सर्वाणि पिंडदानादिकां क्रियाम् १९।<br>
करोत्येव सुदुःखार्तस्तेभ्यो यात्रां प्रयच्छति ।<br>
ऋणत्रयान्वितः स्नेहाद्भुंजापयति नित्यशः २०।<br>
यस्माल्लभ्यं भवेत्कांत प्रयच्छति न संशयः ।<br>
पुत्रो भूत्वा महाप्राज्ञ अनेन विधिना किल २१।<br>
उदासीनं प्रवक्ष्यामि तवाग्रे प्रिय सांप्रतम् ।<br>
उदासीनेन भावेन सदैव परिवर्तते २२।<br>
ददाति नैव गृह्णाति न च कुप्यति तुष्यति ।<br>
नो वा ददाति संत्यज्य उदासीनो द्विजोत्तम २३।<br>
तवाग्रे कथितं सर्वं पुत्राणां गतिरीदृशी ।<br>
यथा पुत्रस्तथा भार्या पिता माताथ बांधवाः २४।<br>
भृत्याश्चान्ये समाख्याताः पशवस्तुरगास्तथा ।<br>
गजा महिष्यो दासाश्च ऋणसंबंधिनस्त्वमी २५।<br>
गृहीतं न ऋणं तेन आवाभ्यां तु न कस्यचित् ।<br>
न्यासमेवं न कस्यापि कृतं वै पूर्वजन्मनि २६।<br>
धारयावो न कस्यापि ऋणं कांत शृणुष्वहि ।<br>
न वैरमस्ति केनापि पूर्वजन्मनि वै कृतम् २७।<br>
आवाभ्यां हि न विप्रेंद्र न त्यक्तं हि तथापते ।<br>
एवं ज्ञात्वा शमं गच्छ त्यज चिंतामनर्थकीम् २८।<br>
कस्य पुत्राः प्रिया भार्या कस्य स्वजनबांधवाः ।<br>
हृतं न चैव कस्यापि नैव दत्तं त्वया पुनः २९।<br>
कथं हि धनमायाति विस्मयं व्रज माधव ।<br>
प्राप्तव्यमेव यत्रैव भवेद्द्रव्यं द्विजोत्तम ३०।<br>
अनायासेन हस्ते हि तस्यैव परिजायते ।<br>
यत्नेन महता चैव द्रव्यं रक्षति मानवः ३१।<br>
व्रजमानो व्रजत्येव धनं तत्रैव तिष्ठति ।<br>
एवं ज्ञात्वा शमं गच्छ जहि चिंतामनर्थकीम् ३२।<br>
कस्य पुत्राः प्रिया भार्या कस्य स्वजनबांधवाः ।<br>
कः कस्य नास्ति संसारे असंबंधाद्द्विजोत्तम ३३।<br>
महामोहेन संमूढा मानवाः पापचेतसः ।<br>
इदं गृहमयं पुत्र इमा नार्यो ममैव हि ३४।<br>
अनृतं दृश्यते कांत संसारस्य हि बंधनम् ।<br>
एवं संबोधितो देव्या भार्यया प्रियया तदा ३५।<br>
पुनः प्राह प्रियां भार्यां सुमनां ज्ञानवादिनीम् ।<br>
सोमशर्मोवाच-<br>
सत्यमुक्तं त्वया भद्रे सर्वसंदेहनाशनम् ३६।<br>
तथापि वंशमिच्छंति साधवः सत्यपंडिताः ।<br>
यथा पुत्रस्य मे चिंता धनस्य च तथा प्रिये ३७।<br>
येनकेनाप्युपायेन पुत्रमुत्पादयाम्यहम् ।<br>
सुमनोवाच-<br>
पुत्रेण लोकाञ्जयति पुत्रस्तारयते कुलम् ३८।<br>
सत्पुत्रेण महाभाग पिता माता च जंतवः ।<br>
एकः पुत्रो वरो विद्वान्बहुभिर्निर्गुणैस्तु किम् ३९।<br>
एकस्तारयते वंशमन्ये संतापकारकाः ।<br>
पूर्वमेव मया प्रोक्तमन्ये संबंधगामिनः ४०।<br>
पुण्येन प्राप्यते पुत्रः पुण्येन प्राप्यते कुलम् ।<br>
सुगर्भः प्राप्यते पुण्यैस्तस्मात्पुण्यं समाचर ४१।<br>
जातस्य मृतिरेवास्ति जन्म एव मृतस्य च ।<br>
सुजन्म प्राप्यते पुण्यैर्मरणं तु तथैव च ४२।<br>
सुखं धनचयः कांत भुज्यते पुण्यकर्मभिः ।<br>
सोमशर्मोवाच-<br>
पुण्यस्याचरणं ब्रूहि तथा जन्मान्यपि प्रिये ४३।<br>
सुपुण्यः कीदृशो भद्रे वद पुण्यस्य लक्षणम् ।<br>
सुमनोवाच-<br>
आदौ पुण्यं प्रवक्ष्यामि यथा पुण्यं श्रुतं मया ४४।<br>
पुरुषो वाथवा नारी यथा नित्यं च वर्तते ।<br>
यथा पुण्यैः समाप्नोति कीर्तिं पुत्रान्प्रियान्धनम् ४५।<br>
पुण्यस्य लक्षणं कांत सर्वमेव वदाम्यहम् ।<br>
ब्रह्मचर्येण सत्येन मखपंचकवर्तनैः ४६।<br>
दानेन नियमैश्चापि क्षमाशौचेन वल्लभ ।<br>
अहिंसया सुशक्त्या च अस्तेयेनापि वर्तनैः ४७।<br>
एतैर्दशभिरंगैस्तु धर्ममेवं प्रपूरयेत् ।<br>
संपूर्णो जायते धर्मो ग्रासैर्भोगो यथोदरे ४८।<br>
धर्मं सृजति धर्मात्मा त्रिविधेनैव कर्मणा ।<br>
तस्य धर्मः प्रसन्नात्मा पुण्यमेवं तु प्रापयेत् ४९।<br>
यं यं चिंतयते प्राज्ञस्तं तं प्राप्नोति दुर्लभम् ।<br>
सोमशर्मोवाच-<br>
कीदृङ्मूर्तिस्तु धर्मस्य कान्यंगानि च भामिनि ५०।<br>
प्रीत्या कथय मे कांते श्रोतुं श्रद्धा प्रवर्तते ।<br>
सुमनोवाच-<br>
लोके धर्मस्य वै मूर्तिः कैर्दृष्टा न द्विजोत्तम ५१।<br>
अदृश्यवर्त्मा सत्यात्मा न दृष्टो देवदानवैः ।<br>
अत्रिवंशे समुत्पन्नो अनसूयात्मजो द्विजः ५२।<br>
तेन दृष्टो महाधर्मो दत्तात्रेयेण वै सदा ।<br>
द्वावेतौ तु महात्मानौ कुर्वाणौ तप उत्तमम् ५३।<br>
धर्मेण वर्तमानौ तौ तपसा च बलेन च ।<br>
इंद्राधिकेन रूपेण प्रशस्तेन भविष्यतः ५४।<br>
दशवर्षसहस्रं तौ यावत्तु वनसंस्थितौ ।<br>
वायुभक्षौ निराहारौ संजातौ शुभदर्शनौ ५५।<br>
दशवर्षसहस्रं तु तावत्कालं तपोर्जितम् ।<br>
सुसाध्यमानयोश्चैव तत्र धर्मः प्रदृश्यते ५६।<br>
पंचाग्निः साध्यते द्वाभ्यां तावत्कालं द्विजोत्तम ।<br>
त्रिकालं साधितं तावन्निराहारं कृतं तथा ५७।<br>
जलमध्ये स्थितौ तावद्दत्तात्रेयो यतिस्तथा ।<br>
दुर्वासास्तु मुनिश्रेष्ठस्तपसा चैव कर्षितः ५८।<br>
धर्मं प्रति स धर्मात्मा चुक्रोध मुनिपुंगवः ।<br>
क्रुद्धे सति महाभाग तस्मिन्मुनिवरे तदा ५९।<br>
अथ धर्मः समायातः स्वरूपेण च वै तदा ।<br>
ब्रह्मचर्यादिभिर्युक्तस्तपोभिश्च स बुद्धिमान् ६०।<br>
सत्यं ब्राह्मणरूपेण ब्रह्मचर्यं तथैव च ।<br>
तपस्तु द्विजवर्योस्ति दमः प्राज्ञो द्विजोत्तमः ६१।<br>
नियमस्तु महाप्राज्ञो दानमेव तथैव च ।<br>
अग्निहोत्रिस्वरूपेण ह्यात्रेयं हि समागताः ६२।<br>
क्षमा शांतिस्तथा लज्जा चाहिंसा च ह्यकल्पना ।<br>
एताः सर्वाः समायाताः स्त्रीरूपास्तु द्विजोत्तम ६३।<br>
बुद्धिः प्रज्ञा दया श्रद्धा मेधा सत्कृति शांतयः ।<br>
पंचयज्ञास्तथा पुण्याः सांगा वेदास्तु ते तदा ६४।<br>
स्वस्वरूपधराश्चैव ते सर्वे सिद्धिमागताः ।<br>
अग्न्याधानादयः पुण्या अश्वमेधादयस्तथा ६५।<br>
रूपलावण्यसंयुक्ताः सर्वाभरणभूषिताः ।<br>
दिव्यमाल्यांबरधरा दिव्यगंधानुलेपनाः ६६।<br>
किरीटकुंडलोपेता दिव्याभरणभूषिताः ।<br>
दीप्तिमंतः सुरूपास्ते तेजोज्वालाभिरावृताः ६७।<br>
एवं धर्मः समायातः परिवारसमन्वितः ।<br>
यत्र तिष्ठति दुर्वासाः क्रोधनः कालवत्तथा ६८।<br>
धर्म उवाच-<br>
कस्मात्कोपः कृतो विप्र भवांस्तपस्समन्वितः ।<br>
क्रोधो हि नाशयेच्छ्रेयस्तप एव न संशयः ६९।<br>
सर्वनाशकरस्तस्मात्क्रोधं तत्र विवर्जयेत् ।<br>
स्वस्थो भव द्विजश्रेष्ठ उत्कृष्टं तपसः फलम् ७०।<br>
दुर्वासा उवाच-<br>
भवान्को हि समायात एतैर्द्विजवरैः सह ।<br>
सप्त नार्यः प्रतिष्ठंति सुरूपाः समलंकृताः ७१।<br>
कथयस्व ममाग्रे त्वं विस्तरेण महामते ।<br>
धर्म उवाच-<br>
अयं ब्राह्मणरूपेण सर्वतेजः समन्वितः ७२।<br>
दंडहस्तः सुप्रसन्नः कमंडलुधरस्तथा ।<br>
तवाग्रे ब्रह्मचर्योयं सोयं पश्य समागतः ७३।<br>
अन्यं पश्यस्व वै त्वं च दीप्तिमंतं द्विजोत्तम ।<br>
कपिलं पिंगलाक्षं च सत्यमेनं द्विजोत्तम ७४।<br>
तादृशं पश्य धर्मात्मन्वैश्वदेवसमप्रभम् ।<br>
यत्तपो हि त्वया विप्र सर्वदेवसमाश्रितम् ७५।<br>
एतं पश्य महाभाग तव पार्श्वसमागतम् ।<br>
प्रसन्नवाग्दीप्तियुक्तः सर्वजीवदयापरः ७६।<br>
दम एव तथायं ते यः पोषयति सर्वदा ।<br>
जटिलः कर्कशः पिंगो ह्यतितीव्रो महाप्रभुः ७७।<br>
नाशको हि स पापानां खड्गहस्तो द्विजोत्तम ।<br>
अभिशांतो महापुण्यो नित्यक्रियासमन्वितः ७८।<br>
नियमस्तु समायातस्तव पार्श्वे द्विजोत्तम ।<br>
अनिर्मुक्तो महादीप्तः शुद्धस्फटिकसन्निभः ७९।<br>
पयःकमंडलुकरो दंतकाष्ठधरो द्विजः ।<br>
शौच एष समायातो भवतः सन्निधाविह ८०।<br>
अतिसाध्वी महाभागा सत्यभूषणभूषिता ।<br>
सर्वभूषणशोभांगी शुश्रूषेयं समागता ८१।<br>
अतिधीरा प्रसन्नांगी गौरी प्रहसितानना ।<br>
पद्महस्ता इयं धात्री पद्मनेत्रा सुपद्मिनी ८२।<br>
दिव्यैराभरणैर्युक्ता क्षमा प्राप्ता द्विजोत्तम ।<br>
अतिशांता सुप्रतिष्ठा बहुमंगलसंयुता ८३।<br>
दिव्यरत्नकृता शोभा दिव्याभरणभूषिता ।<br>
तव शांतिर्महाप्राज्ञ ज्ञानरूपा समागता ८४।<br>
परोपकारकरणा बहुसत्यसमाकुला ।<br>
मितभाषा सदैवासौ अकल्पा ते समागता ८५।<br>
प्रसन्ना सा क्षमायुक्ता सर्वाभरणभूषिता ।<br>
पद्मासना सुरूपा सा श्यामवर्णा यशस्विनी ८६।<br>
अहिंसेयं महाभागा भवंतं तु समागता ।<br>
तप्तकांचनवर्णांगी रक्तांबरविलासिनी ८७।<br>
सुप्रसन्ना सुमंत्रा च यत्र तत्र न पश्यति ।<br>
ज्ञानभावसमाक्रांता पुण्यहस्ता तपस्विनी ८८।<br>
मुक्ताभरणशोभाढ्या निर्मला चारुहासिनी ।<br>
इयं श्रद्धा महाभाग पश्य पश्य समागता ८९।<br>
बहुबुद्धिसमाक्रांता बहुज्ञानसमाकुला ।<br>
सुभोगासक्तरूपा सा सुस्थिता चारुमंगला ९०।<br>
सर्वेष्टध्यानसंयुक्ता लोकमाता यशस्विनी ।<br>
सर्वाभरणशोभाढ्या पीनश्रोणि पयोधरा ९१।<br>
गौरवर्णा समायाता माल्यवस्त्रविभूषिता ।<br>
इयं मेधा महाप्राज्ञ तवैव परिसंस्थिता ९२।<br>
हंसचंद्रप्रतीकाशा मुक्ताहारविलंबिनी ।<br>
सर्वाभरणसंभूषा सुप्रसन्ना मनस्विनी ९३।<br>
श्वेतवस्त्रेण संवीता शतपत्रं शयेकृतम् ।<br>
पुस्तककरा पंकजस्था राजमाना सदैव हि ९४।<br>
एषा प्रज्ञा महाभाग भाग्यवंतं समागता ।<br>
लाक्षारससमावर्णा सुप्रसन्ना सदैव हि ९५।<br>
पीतपुष्पकृतामाला हारकेयूरभूषणा ।<br>
मुद्रिका कंकणोपेता कर्णकुंडलमंडिता ९६।<br>
पीतेन वाससा देवी सदैव परिराजते ।<br>
त्रैलोक्यस्योपकाराय पोषणायाद्वितीयका ९७।<br>
यस्याः शीलं द्विजश्रेष्ठ सदैव परिकीर्तितम् ।<br>
सेयं दया सु संप्राप्ता तव पार्श्वे द्विजोत्तम ९८।<br>
इयं वृद्धा महाप्राज्ञ भावभार्या तपस्विनी ।<br>
मम माता द्विजश्रेष्ठ धर्मोहं तव सुव्रत ९९।<br>
इति ज्ञात्वा शमं गच्छ मामेवं परिपालय ।<br>
दुर्वासा उवाच-<br>
यदि धर्मः समायातो मत्समीपं तु सांप्रतम् १००।<br>
एतन्मे कारणं ब्रूहि किं ते धर्म करोम्यहम् ।<br>
धर्म उवाच-<br>
कस्मात्क्रुद्धोसि विप्रेन्द्र किमेतैर्विप्रियं कृतम् १०१।<br>
तन्मे त्वं कारणं ब्रूहि दुर्वासो यदि मन्यसे ।<br>
दुर्वासा उवाच-<br>
येनाहं कुपितो देव तदिदं कारणं शृणु १०२।<br>
दमशौचैः सुसंक्लेशैः शोधितं कायमात्मनः ।<br>
लक्षवर्षप्रमाणं वै तपश्चर्या मया कृता १०३।<br>
एवं पश्यसि मामेवं दया तेन प्रवर्तते ।<br>
तस्मात्क्रुद्धोस्मि तेद्यैव शापमेवं ददाम्यहम् १०४।<br>
एवं श्रुत्वा तदा तस्य तमुवाच महामतिः ।<br>
धर्म उवाच-<br>
मयि नष्टे महाप्राज्ञ लोको नाशं समेष्यति १०५।<br>
दुःखमूलमहं तात निकर्शामि भृशं द्विज ।<br>
सौख्यं पश्चादहं दद्मि यदि सत्यं न मुंचति १०६।<br>
पापोयं सुखमूलस्तु पुण्यं दुःखेन लभ्यते ।<br>
पुण्यमेवं प्रकुर्वाणः प्राणी प्राणान्विमुंचति १०७।<br>
महत्सौख्यं ददाम्येवं परत्र च न संशयः ।<br>
दुर्वासा उवाच-<br>
सुखं येनाप्यते तेन परं दुःखं प्रपद्यते १०८।<br>
तत्तु मर्त्यः परित्यज्य अन्येनापि प्रभुज्यते ।<br>
तत्सुखं को विजानाति निश्चयं नैव पश्यति १०९।<br>
तच्छ्रेयो नैव पश्यामि अन्याय्यं हि कृतं तव ।<br>
येन कायेन क्रियते भुज्यते नैव तत्सुखम् ११०।<br>
अन्येन क्रियते क्लेशमन्येनापि प्रभुज्यते ।<br>
तत्सुखं को विजानाति चान्यायं धर्ममेव वा १११।<br>
अन्येन क्रियते क्लेशमन्येनापि सुखं पुनः ।<br>
भुनक्ति पुरुषो धर्म तत्सर्वं श्रेयसा युतम् ११२।<br>
पुण्यं चैव अनेनापि अनेन फलमश्नुते ।<br>
क्रियमाणं पुनः पुण्यमन्येन परिभुज्यते ११३।<br>
तत्सर्वं हि सुखं प्रोक्तं यत्तथा यस्य लक्षणम् ।<br>
धर्मशास्त्रोदितं चैव कृतं सर्वत्र नान्यथा ११४।<br>
येन कायेन कुर्वंति तेन दुःखं सहन्ति ते ।<br>
परत्र तेन भुंजंति अनेनापि तथैव च ११५।<br>
इति ज्ञात्वा स धर्मात्मा भवान्समवलोकयेत् ।<br>
यथा चौरा महापापाः स्वकायेन सहंति ते ११६।<br>
दुःखेन दारुणं तीव्रं तथा सुखं कथं नहि ।<br>
धर्म उवाच-<br>
येन कायेन पापाश्च संचरन्ति हि पातकम् ११७।<br>
तेन पीडां सहंत्येव पातकस्य हि तत्फलम् ।<br>
दंडमेकं परं दृष्टं धर्मशास्त्रेषु पंडितैः ११८।<br>
तं धर्मपूर्वकं विद्धि एतैर्न्यायैस्त्वमेव हि ।<br>
दुर्वासा उवाच-<br>
एवं न्यायं न मन्येहं तथैव शृणु धर्मराट् ११९।<br>
शापत्रयं प्रदास्यामि क्रुद्धोहं तव नान्यथा ।<br>
धर्म उवाच-<br>
यदा क्रुद्धो महाप्राज्ञ मामेव हि क्षमस्व च १२०।<br>
नैव क्षमसि विप्रेंद्र दासीपुत्रं हि मां कुरु ।<br>
राजानं तु प्रकर्तव्यं चांडालं च महामुने १२१।<br>
प्रसादसुमुखो विप्र प्रणतस्य सदैव हि ।<br>
दुर्वासाश्च ततः क्रुद्धो धर्मं चैव शशाप ह १२२।<br>
दुर्वासा उवाच-।<br>
राजा भव त्वं धर्माद्य दासीपुत्रश्च नान्यथा ।<br>
गच्छ चांडालयोनिं च धर्म त्वं स्वेच्छया व्रज १२३।<br>
एवं शापत्रयं दत्त्वा गतोसौ द्विजसत्तमः ।<br>
अनेनापि प्रसंगेन दृष्टो धर्मः पुरा किल १२४।<br>
सोमशर्मोवाच-।<br>
धर्मस्तु कीदृशो जातस्तेन शप्तो महात्मना ।<br>
तद्रूपं तस्य मे ब्रूहि यदि जानासि भामिनि १२५।<br>
सुमनोवाच-।<br>
भरतानां कुले जातो धर्मो भूत्वा युधिष्ठिरः ।<br>
विदुरो दासीपुत्रस्तु अन्यं चैव वदाम्यहम् १२६।<br>
यदा राजा हरिश्चंद्रो विश्वामित्रेण कर्षितः ।<br>
तदा चांडालतां प्राप्तः स हि धर्मो महामतिः १२७।<br>
एवं कर्मफलं भुक्तं धर्मेणापि महात्मना ।<br>
दुर्वाससो हि शापाद्वै सत्यमुक्तं तवाग्रतः १२८।<br>
