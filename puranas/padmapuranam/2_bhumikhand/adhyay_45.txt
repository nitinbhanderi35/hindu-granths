पंचचत्वारिंशत्तमोऽध्यायः <br>
सुकलोवाच-<br>
अथ ते लुब्धकाः सर्वे शूकरीं प्रति जग्मिरे ।<br>
शूराश्च दारुणाः प्राप्ताः पाशहस्ताश्च भीषणाः १।<br>
चतुरश्च ततो डिंभान्कृत्वा स्थित्वा च शूकरी ।<br>
कुटुंबेन समं कांतं हतं दृष्ट्वा महाहवे २।<br>
भर्तुर्मे चिंतितं प्राप्तमृषिदेवैश्च पूजितः ।<br>
गतः स्वर्गं महात्मासौ वीर्येणानेन कर्मणा ३।<br>
अनेनापि पथा यास्ये स्वर्गं भर्त्ता स तिष्ठति ।<br>
तया सुनिश्चितं कृत्वा पुत्रान्प्रतिविचिंतितम् ४।<br>
यदा जीवंति मे बालाश्चत्वारो वंशधारकाः ।<br>
भवत्यस्य सुवीरस्य कोलस्यापि महात्मनः ५।<br>
केनोपायेन पुत्रान्वै रक्षायुक्तान्करोम्यहम् ।<br>
इति चिंतापरा भूत्वा दृष्ट्वा पर्वतसंकटम् ६।<br>
तत्र मार्गं सुविस्तीर्णं निष्कासाय प्रयास्यते ।<br>
तया सुनिश्चितं कृत्वा पुत्रान्प्रति विचिंतितम् ७।<br>
तानुवाच महाराज पुत्रान्प्रति सुमोहितान् ।<br>
यावत्तिष्ठाम्यहं पुत्रास्तावद्गच्छत शीघ्रगाः ८।<br>
तेषां मध्ये सुतो ज्येष्ठः कथं यास्यामि मातरम् ।<br>
संत्यज्य जीवलोभाच्च धिङ्मे मातः सुजीवितम् ९।<br>
पितृवैरं करिष्यामि साधयिष्ये रणे रिपून् ।<br>
गृहीत्वा त्वं कनीयसोभ्रातॄन्स्त्रीन्दुर्गकंदरम् १०।<br>
पितरं मातरं त्यक्त्वा यो याति हि स पापधीः ।<br>
नरकं च प्रयात्येव कृमिकोटिसमाकुलम् ११।<br>
तमुवाच सुदुःखार्ता त्वां त्यक्त्वाहं कथं सुत ।<br>
संयास्यामि महापापा त्रयो गच्छंतु मे सुताः १२।<br>
कनीयसस्त्रयस्त्वेव गता गिरिवनांतरम् ।<br>
तौ जग्मतू रणभुवं तेषामेव सुपश्यताम् १३।<br>
तेजसा सुबलेनापि गर्जंतौ च पुनःपुनः ।<br>
अथ ते लुब्धकाः शूराः संप्राप्ता वातरंहसः १४।<br>
पथा तेनापि दुर्गेण त्रयस्ते प्रेषिता नृप ।<br>
तिष्ठतः स्म पथं रुद्ध्वा द्वावेतौ जननीसुतौ १५।<br>
लुब्धकाश्च ततः प्राप्ताः खड्गबाणधनुर्धराः ।<br>
प्रजघ्नुस्तोमरैस्तीक्ष्णैश्चक्रैश्च मुशलैस्ततः १६।<br>
मातरं पृष्ठतः कृत्वा तनयो युध्यते स तैः ।<br>
दंष्ट्रया निहताः केचित्केचित्तुंडेन घातिताः १७।<br>
संजघान खुराग्रैश्च शूराश्च पतिता रणे ।<br>
युयुधे शूकरः संख्ये दृष्टो राज्ञा महात्मना १८।<br>
पितुः सकाशाच्छूरोयमिति ज्ञात्वा ससम्मुखः ।<br>
बाणपाणिर्महातेजा मनुसूनुः प्रतापवान् १९।<br>
निशितेनापि बाणेन अर्द्धचंद्रानुकारिणा ।<br>
राज्ञा हतः पपातोर्व्यां विद्धोरस्को महात्मना २०।<br>
ममार सहसा भूमौ पपात स हि शूकरः ।<br>
पुत्रमोहं परं प्राप्ता तस्योपरि गता स्वयम् २१।<br>
तया च निहताः शूरास्तुंडघातैर्महीतले ।<br>
निपेतुर्लुब्धकाः शूराः कतिनष्टा मृता नृप २२।<br>
द्रावयंती महत्सैन्यं दंष्ट्रया सूकरी ततः ।<br>
यथा कृत्या समुद्भूता महाभयविधायिका २३।<br>
तमुवाच ततो राज्ञी देवराजसुतोपमम् ।<br>
अनया निहतं राजन्महत्सैन्यं तवैव हि २४।<br>
कस्मादुपेक्षसे कांत तन्मे त्वं कारणं वद ।<br>
तामुवाच महाराजो नाहं हन्मि इमां स्त्रियम् २५।<br>
महादोषं प्रिये दृष्टं स्त्रीवधे दैवतैः किल ।<br>
तस्मान्न घातयेन्नारीं प्रेषयेहं न कंचन २६।<br>
अस्या वधनिमित्तार्थे पापाद्बिभेमि सुंदरि ।<br>
एवमुक्त्वा तदा राजा विरराम महीपतिः २७।<br>
लुब्धको झार्झरो नाम ददृशे स तु सूकरीम् ।<br>
कुर्वंतीं कदनं तेषां दुःसहां सुभटैरपि २८।<br>
आविव्याध सुवेगेन बाणेन निशितेन हि ।<br>
संलग्नेन तु बाणेन शोणितेन परिप्लुता २९।<br>
शोभमाना त्वरां प्राप्ता वीरश्रिया समाकुला ।<br>
तुंडेनापि हतः संख्ये झार्झरः स तया पुनः ३०।<br>
पतमानेन तेनापि झार्झरेण तदा हता ।<br>
खड्गेन निशितेनापि पपात विदलीकृता ३१।<br>
श्वसमाना रणेनापि मूर्च्छनाभि परिप्लुता ।<br>
दुःखेन महताविष्टा जीवमाना महीतले ३२।<br>
इति श्रीपद्मपुराणे भूमिखंडे वेनोपाख्याने सुकलाचरित्रे पंचचत्वारिंशोऽध्यायः ४५।<br>
