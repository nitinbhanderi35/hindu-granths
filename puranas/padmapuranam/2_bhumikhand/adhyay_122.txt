विष्णुरुवाच-<br>
कुंजलो धर्मपक्षी स इत्युक्त्वा तान्सुतान्प्रति ।<br>
विरराम महाप्राज्ञः किंचिन्नोवाच तान्प्रति १।<br>
वटाधःस्थो द्विजश्रेष्ठस्तमुवाच महाशुकम् ।<br>
को भवान्धर्मवक्ता हि पक्षिरूपेण वर्तते २।<br>
किं वा देवोऽथ गंधर्वः किं वा विद्याधरो भवान् ।<br>
कस्य शापादिमां प्राप्तो योनिं कीरस्य पातकीम् ३।<br>
कस्मात्ते ईदृशं ज्ञानं वर्ततेऽतीद्रियं शुक ।<br>
सुपुण्यस्य तु कस्यापि कस्य वै तपसः फलम् ४।<br>
किं वा च्छन्नेन रूपेण अनेनापि महामते ।<br>
कस्त्वं सिद्धोऽसि देवो वा तन्मे कथय कारणम् ५।<br>
कुंजल उवाच-<br>
भोः सिद्ध त्वामहं जाने कुलं ते गोत्रमुत्तमम् ।<br>
विद्यां तपःप्रभावं च यस्माद्भ्रमसि मेदिनीम् ६।<br>
सर्वं विप्र प्रवक्ष्यामि स्वागतं तव सुव्रत ।<br>
उपविश्यासने पुण्ये छायामाश्रयशीतलाम् ७।<br>
अव्यक्तप्रभवो ब्रह्मा तस्माज्जज्ञे प्रजापतिः ।<br>
ब्राह्मणस्तु गुणैर्युक्तो भृगुर्ब्रह्मसमो द्विजः ८।<br>
भार्गवो नाम तस्यासीत्सर्वधर्मार्थतत्ववित् ।<br>
तस्यान्वये भवान्विप्र च्यवनः ख्यातिमान्भुवि ९।<br>
नाहं देवो न गंधर्वो नाहं विद्याधरः पुनः ।<br>
योहं विप्र प्रवक्ष्यामि तन्मे निगदतः शृणु १०।<br>
कश्यपस्य कुले जातः कश्चिद्ब्राह्मणसत्तमः ।<br>
वेदवेदांगतत्त्वज्ञः सर्वकर्मप्रकाशकः ११।<br>
विद्याधरेति विख्यातः कुलशीलगुणैर्युतः ।<br>
राजमानः श्रिया विप्र आचारैस्तपसा तदा १२।<br>
संबभूवुः सुतास्तस्य विद्याधरस्य ते त्रयः ।<br>
वसुशर्मा नामशर्मा धर्मशर्मा च ते त्रयः १३।<br>
तेषामहं धर्मशर्मा कनिष्ठो गुणवर्जितः ।<br>
वसुशर्मा मम भ्राता वेदशास्त्रार्थकोविदः १४।<br>
आचारेण सुसंपन्नो विद्यादिसुगुणैः पुनः ।<br>
नामशर्मा महाप्राज्ञस्तद्वच्चासीद्गुणाधिकः १५।<br>
अहमेको महामूर्खः संजातः शृणु सत्तम ।<br>
विद्यानामुत्तमं विप्र भावमर्थं शुभं कदा १६।<br>
न शृणोमि न वै यामि गुरुगेहमनुत्तमम् ।<br>
ततस्तु जनको मे तु मामेवं परिचिंतयेत् १७।<br>
धर्मशर्मेति पुत्रस्य नामास्य तु निरर्थकम् ।<br>
संजातः क्षितिमध्ये तु न विद्वान्मे गुणाकरः १८।<br>
इति संचिंत्य धर्मात्मा मामुवाच सुदुःखितः ।<br>
व्रज पुत्र गुरोर्गेहं विद्यार्थं परिसाधय १९।<br>
एवमाकर्ण्य तत्तस्य पितुर्वाक्यं मयाशुभम् ।<br>
नाहं तात गमिष्यामि गुरोर्गेहं सुदुःखदम् २०।<br>
यत्र वै ताडनं नित्यं भ्रूभंगादि च क्रोशनम् ।<br>
अन्नं न दृश्यते तत्र कर्मणा शृणुसत्तम २१।<br>
दिवारात्रौ न निद्रास्ति नास्ति सुखस्य साधनम् ।<br>
तस्माद्दुःखमयं तात न यास्ये गुरुमंदिरम् २२।<br>
विद्याकार्यं करिष्ये न क्रीडार्थमहमुत्सुकः ।<br>
भोक्ष्ये स्वप्स्ये प्रसादात्ते करिष्ये क्रीडनं पितः २३।<br>
डिंभैः सार्द्धं सुखेनापि दिवारात्रमतंद्रितः ।<br>
मामुवाच स धर्मात्मा मूढं ज्ञात्वा सुदुःखितः २४।<br>
विद्याधर उवाच-<br>
मा पुत्र साहसं कार्षीर्विद्यार्थमुद्यमं कुरु ।<br>
विद्यया प्राप्यते सौख्यं यशः कीर्तिस्तथातुला २५।<br>
ज्ञानं स्वर्गश्च मोक्षश्च तस्माद्विद्यां प्रसाधय ।<br>
पूर्वं सुदुःखमूला तु पश्चाद्विद्या सुखप्रदा २६।<br>
तस्मात्साधय पुत्र त्वं विद्यां गुरुगृहं व्रज ।<br>
पितुर्वाक्यमकुर्वाणो अहमेवं दिनदिने २७।<br>
यत्रयत्र स्थितो नित्यमर्थहानिं करोम्यहम् ।<br>
उपहासः कृतो लोकैर्ममविप्र प्रकुत्सनम् २८।<br>
मम लज्जा समुत्पन्ना जीवनाशकरी तदा ।<br>
विद्यार्थमुद्यतो विप्र कं गुरुं प्रार्थयाम्यहम् २९।<br>
इति चिंतापरो जातो दुःखशोकसमाकुलः ।<br>
कथं विद्यामहं जाने कथं विंदाम्यहं गुणान् ३०।<br>
कथं मे जायते स्वर्गः कथं मोक्षं व्रजाम्यहम् ।<br>
इत्येवं चिंतयन्विप्र वार्द्धक्यमगमं पुनः ३१।<br>
देवतायतने दुःखी उपविष्टस्त्वहं कदा ।<br>
मद्भाग्यैः प्रेरितः कश्चित्सिद्ध एकः समागतः ३२।<br>
निराश्रयो जिताहारः सदानंदस्तु निःस्पृहः ।<br>
एकांतमास्थितो विप्र योगयुक्तो जितेंद्रियः ३३।<br>
परब्रह्मणि संलीनो ज्ञानध्यानसमाधिमान् ।<br>
तमहं संश्रितो विप्र ज्ञानरूपं महामतिम् ३४।<br>
अहं शुद्धेन भावेन भक्त्या नमितकंधरः ।<br>
नमस्कृत्य महात्मानं पुरतस्तस्य संस्थितः ३५।<br>
दीनरूपो ह्यहं जातो मंदभाग्यस्तथा पुनः ।<br>
तेनाहं पृच्छितो विप्र कस्माद्भवान्प्रशोचति ३६।<br>
केनाभिप्रायभावेन दुःखमेव भुनक्ति वै ।<br>
तेनेत्युक्तोस्मि विप्रेंद्र ज्ञानिना योगिना तदा ३७।<br>
सुमूढेन मया तस्य पूर्ववृत्तांतमेव हि ।<br>
तमेवं श्रावितं सर्वं सर्वज्ञत्वं कथं व्रजेत् ३८।<br>
एतदर्थं महादुःखी भवान्मम गतिः सदा ।<br>
स चोवाच महात्मा मे सर्वं ज्ञानस्य कारणम् ३९।<br>
<br>
