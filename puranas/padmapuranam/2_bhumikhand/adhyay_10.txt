ऋषय ऊचुः-<br>
ततस्ते दानवाः सर्वे हिरण्यकशिपूत्तराः ।<br>
युद्धाद्भग्नास्तु किं कुर्युर्व्यवसायं महामते १।<br>
विस्तरेणापि नो ब्रूहि तेषां वृत्तमनुत्तमम् ।<br>
श्रोतुमिच्छामहे सर्वे त्वत्तो वै सांप्रतं द्विज २।<br>
सूत उवाच-<br>
भग्ना रणात्तु ते सर्वे बलहीनास्तु वै तदा ।<br>
गतदर्पाः सुदुःखार्ता दैत्यास्ते पितरं गताः ३।<br>
भक्त्या प्रणम्य ते सर्वे समूचुः कश्यपं तदा ।<br>
दानवा ऊचुः-<br>
भवद्वीर्यात्समुत्पत्तिरस्माकं द्विजसत्तम ४।<br>
देवतानां महाभाग दानवानां तथैव च ।<br>
वयं च दानवाः सर्वे बलवीर्यपराक्रमाः ५।<br>
उपायज्ञाः सुधीराश्च उद्यमेन समन्विताः ।<br>
वयं तु बहवस्तात देवास्त्वल्पास्तथैव च ६।<br>
कथं जयंति ते सर्वे वयं भग्ना महाहवात् ।<br>
तत्किं वै कारणं तात बलतेजः समन्विताः ७।<br>
मत्तनागसहस्राणामेकैकस्य महामते ।<br>
बलमस्ति च दैत्यस्य नास्ति देवेषु तादृशम् ८।<br>
जयश्च दृश्यते तात देवेष्वेव महाहवे ।<br>
तत्सर्वं कथयस्वैव संशयंछेत्तुमर्हसि ९।<br>
कश्यप उवाच-<br>
शृणुध्वं पुत्रकाः सर्वे जयस्यापि च कारणम् ।<br>
यस्माद्धि देवताः सर्वे समरे जयिनोऽभवन् १०।<br>
वीर्यनिर्वापकस्तातो माताक्षेत्रमिदं सदा ।<br>
धारणे पालने चैव पोषणे च यथैव हि ११।<br>
किं कुर्याद्विषमार्थे तु पिता पुत्रे च वै तथा ।<br>
अत्र प्रधानं कर्मैव मामेवं बुद्धिराश्रिता १२।<br>
द्वैविध्यं कर्मसंबंधं पापपुण्यसमुद्भवम् ।<br>
सत्यमेव समाश्रित्य क्रियते धर्म उत्तमः १३।<br>
तपोध्यानसमायुक्तं तारणाय हि तं सुताः ।<br>
पतनाय पातकं प्रोक्तं सर्वदैव न संशयः १४।<br>
बलेन परिवारेण आभिजात्येन पुत्रकाः ।<br>
पुण्यहीनस्य पुंसो वै तद्बलं विकलायते १५।<br>
उन्नता गिरिदुर्गेषु वृक्षाः संति सुपुत्रकाः ।<br>
पतंति वातवेगेन समूलास्तु घनास्तथा १६।<br>
सत्यधर्मविहीनास्ते तथायांति यमक्षयम् ।<br>
साधारणः प्राणिनां च धर्म एष सुपुत्रकाः १७।<br>
येन संतरते जंतुरिह चैव परत्र च ।<br>
तद्युष्माभिः परित्यक्तं सत्यं धर्मसमन्वितम् १८।<br>
अधर्ममास्थितं पुत्रा युष्माभिः सत्यवर्जितैः ।<br>
सत्यधर्मतपोभ्रष्टाः पतिता दुःखसागरे १९।<br>
देवाश्च सत्यसंपन्नाः श्रेयसा च समन्विताः ।<br>
तपः शांतिदमोपेताः सुपुण्या पापवर्जिताः २०।<br>
यत्र सत्यं च धर्मश्च तपः पुण्यं तथैव च ।<br>
यत्र विष्णुर्हृषीकेशो जयस्तत्र प्रदृश्यते २१।<br>
तेषां सहायः संभूतो वासुदेवः सनातनः ।<br>
तस्माज्जयंति ते देवाः सत्यधर्मसमन्विताः २२।<br>
सहायेन बलेनैव पौरुषेण तथैव च ।<br>
भवंतः किल वै पुत्रास्तपः सत्यविवर्जिताः २३।<br>
यस्य विष्णुः सहायश्च तपश्चैव बलं तथा ।<br>
तस्यैव च जयो दृष्ट इति धर्मविदो विदुः २४।<br>
यूयं धर्मविहीनास्तु तपः सत्यविवर्जिताः ।<br>
ऐंद्रं पदं बलेनैव प्राप्तवंतश्च पूर्वतः २५।<br>
तपो विना महाप्राज्ञा धर्मेण यशसा विना ।<br>
बलदर्पगुणैः पुत्रा न प्राप्यमैन्द्रकं पदम् २६।<br>
प्राप्याप्यैंद्रं पदं पुत्रास्ततो भ्रष्टा भवंति हि ।<br>
तस्माद्यूयं प्रकुर्वंतु तपः पुत्राः समन्विताः २७।<br>
अविरोधेन संयुक्ता ज्ञानध्यानसमन्विताः ।<br>
वैरं चैव न कर्तव्यं केशवेन समं कदा २८।<br>
एवंविधा यदा पुत्रा यूयं धन्या भविष्यथ ।<br>
परां सिद्धिं तदा सर्वे प्रयास्यथ न संशयः २९।<br>
एवं संभाषितास्ते तु कश्यपेन महात्मना ।<br>
समाकर्ण्य पितुर्वाक्यं दानवास्ते महौजसः ३०।<br>
प्रणम्य कश्यपं भक्त्या समुत्थाय त्वरान्विताः ।<br>
सुमंत्रं चक्रिरे दैत्याः परस्परसमाहिताः ३१।<br>
हिरण्यकशिपू राजा तानुवाचाथ दानवान् ।<br>
तपश्चैव करिष्यामो दुष्करं सर्वदायकम् ३२।<br>
हिरण्याक्षस्तदोवाच करिष्ये दारुणं तपः ।<br>
ततो बलेन त्रैलोक्यं ग्रहीष्ये नात्र संशयः ३३।<br>
रणे निर्जित्य गोविंदं तमिमं पापचेतसम् ।<br>
व्यापाद्य देवताः सर्वाः पदमैंद्रं व्रजाम्यहम् ३४।<br>
बलिरुवाच-<br>
एवं न युज्यते कर्तुं युष्माभिर्दितिजेश्वराः ।<br>
विष्णुना सह यद्वैरं तद्वैरं नाशकारणम् ३५।<br>
दानधर्मैस्तथा पुण्यैस्तपोभिर्यज्ञयाजनैः ।<br>
तमाराध्य हृषीकेशं सुखं गच्छंति मानवाः ३६।<br>
हिरण्यकशिपुरुवाच-<br>
अहमेवं न करिष्ये हरेराराधनं कदा ।<br>
स्वभावं तु परित्यज्य शत्रुसेवा प्रचर्यते ३७।<br>
मरणादधिकं तं तु मानयंति हि पंडिताः ।<br>
विष्णोः सेवा न वै कार्या मया चान्यैश्च दानवैः ३८।<br>
तमुवाच महात्मानं बलिः पितामहं पुनः ।<br>
धर्मशास्त्रेषु यद्दृष्टं मुनिभिस्तत्त्ववेदिभिः ३९।<br>
राजनीतियुतं मंत्रं शत्रोश्चैव प्रधानतः ।<br>
हीनमात्मानमाज्ञाय रिपुं तं बलिनं तथा ४०।<br>
तस्य पार्श्वे प्रगत्वैव जयकालं प्रतीक्षयेत् ।<br>
दीपच्छायां समाश्रित्य तमो वसति सर्वदा ४१।<br>
स्नेहं दशागतं प्रेक्ष्य दीपस्यापि महाबलम् ।<br>
प्रकाशं याति वेगेन तमश्च वर्द्धते पुनः ४२।<br>
तथा प्रसादयेच्छन्नः स्नेहं निर्दिश्य तत्त्वतः ।<br>
स्नेहं कृत्वासुरैः सार्द्धं धर्मभावैः सुरद्विषः ४३।<br>
पूर्वमुक्तं सुमंत्रं तु मुनिना कश्यपेन हि ।<br>
तेन मंत्रेण राजेंद्र कुरु कार्यं स्वमात्मवान् ४४।<br>
तस्य तद्वचनं श्रुत्वा प्राह दैत्यः प्रतापवान् ।<br>
पौत्र नैवं करिष्येहं मानभंगं तथात्मनः ४५।<br>
अन्ये च बांधवाः सर्वे तमूचुर्नयपंडितम् ।<br>
बलिनोक्तं च यत्पुण्यं देवतानां प्रियंकरम् ४६।<br>
शक्रमानकरं प्रोक्तं दानवानां भयंकरम् ।<br>
करिष्यामो वयं सर्वे तप एवमनुत्तमम् ४७।<br>
तपसा निर्जित्य देवान्हरिष्यामः स्वकं पदम् ।<br>
एवमामंत्र्य ते सर्वे निराकृत्य बलिं तदा ४८।<br>
विष्णोः सार्द्धं महावैरं हृदि कृत्वा महासुराः ।<br>
तपश्चक्रुस्ततः सर्वे गिरिदुर्गेषु सानुषु ४९।<br>
एवं ते दानवाः सर्वे त्यक्तरागाः सुनिश्चिताः ।<br>
कामक्रोधविहीनाश्च निराहारा जितक्लमाः ५०।<br>
इति श्रीपद्मपुराणे भूमिखंडे दैत्यतपश्चर्यावर्णनंनाम दशमोऽध्यायः १०।<br>
<br>
