सूत उवाच-<br>
सोमशर्मा महाप्राज्ञः सुमनया सह सत्तमः ।<br>
कपिलासंगमे पुण्ये रेवातीरे सुपुण्यदे १।<br>
स्नात्वा तत्र स मेधावी तर्पयित्वा सुरान्पितॄन् ।<br>
तपस्तेपे सुशांतात्मा जपन्नारायणं शिवम् २।<br>
द्वादशाक्षरमंत्रेण ध्यानयुक्तो महामनाः ।<br>
तस्यैव देवदेवस्य वासुदेवस्य सुव्रतः ३।<br>
आसने शयने याने स्वप्ने पश्यति केशवम् ।<br>
सदैव निश्चलो भूत्वा कामक्रोधविवर्जितः ४।<br>
सा च साध्वी महाभागा पतिव्रतपरायणा ।<br>
सुमना कांतमेवापि शुश्रूषति तपोन्वितम् ५।<br>
ध्यायमानस्य तस्यापि विघ्नैः संदर्शितं भयम् ।<br>
सर्पा विषोल्बणाः कृष्णास्तत्र यांति महात्मनः ६।<br>
पार्श्वे ते तप्यमानस्य तस्य ते सोमशर्मणः ।<br>
सिंहव्याघ्रगजा दृष्टा भयमेवं प्रचक्रिरे ७।<br>
वेताला राक्षसा भूताः कूष्मांडाः प्रेतभैरवाः ।<br>
भयं विदर्शयंत्येते दारुणं प्राणनाशनम् ८।<br>
नानाविधा महाभीमाः सिंहास्तत्र समागताः ।<br>
दंष्ट्राकरालवक्त्राश्च जगर्जुश्चातिभैरवम् ९।<br>
विष्णोर्ध्यानात्स धर्मात्मा न चचाल महामतिः ।<br>
महाविघ्नैः सुसंरूढैश्चालितो मुनिपुंगवः १०।<br>
एवं न चलते ध्यानात्सोमशर्मा द्विजोत्तमः ।<br>
झंझावातैश्च शीतेन महावृष्ट्या सुपीडितः ११।<br>
भंभारावमहाभीमः सिंहस्तत्र समागतः ।<br>
तं दृष्ट्वा भयवित्रस्तः सस्मार नृहरिं द्विजः १२।<br>
इंद्रनीलप्रतीकाशं पीतवस्त्रं महौजसम् ।<br>
शंखचक्रधरं देवं गदापंकजधारिणम् १३।<br>
महामौक्तिकहारेण इंदुवर्णानुकारिणा ।<br>
कौस्तुभेनापि रत्नेन द्योतमानं जनार्दनम् १४।<br>
श्रीवत्सांकेन दिव्येन हृदयं यस्य राजते ।<br>
सर्वाभरणशोभांगं शतपत्रनिभेक्षणम् १५।<br>
सुस्मितास्यं सुप्रसन्नं रत्नदामाभिशोभितम् ।<br>
भ्राजमानं हृषीकेशं ध्यानं तेन कृतं ध्रुवम् १६।<br>
त्वमेव शरणं कृष्ण शरणागतवत्सल ।<br>
नमोस्तु देवदेवाय किं मे भयं करिष्यति १७।<br>
यस्योदरे त्रयो लोकाः सप्त चान्ये महात्मनः ।<br>
शरणं तस्य प्रविष्टोस्मि क्वास्ते भयं ममैव हि १८।<br>
यस्माद्भयाः प्रवर्तंते कृत्यादिक महाबलाः ।<br>
सर्वभयप्रहर्तारं तमस्मि शरणं गतः १९।<br>
पातकानां तु सर्वेषां दानवानां महाभयम् ।<br>
रक्षको विष्णुभक्तानां तमस्मि शरणं गतः २०।<br>
वृंदारकाणां सर्वेषां दानवानां महात्मनाम् ।<br>
यो गतिः कृष्णभक्तानां तमस्मि शरणं गतः २१।<br>
अभयो भयनाशाय पापनाशाय ज्ञानवान् ।<br>
एकश्चेंद्रस्वरूपेण तमस्मि शरणं गतः २२।<br>
व्याधीनां नाशकायैव य औषधस्वरूपवान् ।<br>
निरामयो निरानंदस्तमस्मि शरणंगतः २३।<br>
अचलश्चालयेल्लोकानपापो ज्ञानमेव च ।<br>
तमस्मि शरणं प्राप्तो भयं किं मे करिष्यति २४।<br>
साधूनां चापि सर्वेषां पालको यो ह्यनामयः ।<br>
पाति विश्वं च विश्वात्मा तमस्मि शरणंगतः २५।<br>
यो मे मृगेंद्ररूपेण भयं दर्शयतेग्रतः ।<br>
तमहं शरणं प्राप्तो नरसिंहं नमाम्यहम् २६।<br>
मदमत्तो महाकायो वनहस्ती समागतः ।<br>
गजलीलागतिं देवं शरणागतवत्सलम् २७।<br>
गजास्यं ज्ञानसंपन्नं सपाशांकुशधारिणम् ।<br>
कालास्यं गजतुंडं च शरणं सुगतोस्म्यहम् २८।<br>
हिरण्याक्षप्रहर्तारं वाराहं शरणंगतः ।<br>
वामनं तं प्रपन्नोस्मि शरणागतवत्सलम् २९।<br>
ह्रस्वास्तु वामनाः कुब्जाः प्रेताः कूष्मांडकादयः ।<br>
मृत्युरूपधराः सर्वे दर्शयंति भयं मम ३०।<br>
अमृतं तं प्रपन्नोस्मि किं भयं मे करिष्यति ।<br>
ब्रह्मण्यो ब्रह्मदो ब्रह्मा ब्रह्मज्ञानमयो हरिः ३१।<br>
शरणं तं प्रपन्नोस्मि भयं किं मे करिष्यति ।<br>
अभयो यो हि जगतो भीतिघ्नो भीतिदायकः ३२।<br>
भयरूपं प्रपन्नोस्मि भयं किं मे करिष्यति ।<br>
तारकः सर्वलोकानां नाशकः सर्वपापिनाम् ३३।<br>
तमहं शरणं प्राप्तो धर्मरूपं जनार्दनम् ।<br>
सुरारणं यो हि रणे वपुर्द्धारयतेऽद्भुतम् ३४।<br>
शरणं तस्य गंतास्मि सदागतिरयं मम ।<br>
झंझावातो महाचंडो वपुर्दूयति मे भृशम् ३५।<br>
शरणं तं प्रपन्नोस्मि सदागतिरयं मम ।<br>
अतिशीतं चातिवर्षा आतपस्तापदायकः ३६।<br>
एषां रूपेण यो देवस्तस्याहं शरणं गतः ।<br>
कालरूपा अमी प्राप्ता भयदा मम चालकाः ३७।<br>
एषां शरणं प्रपन्नोस्मि हरेः स्वरूपिणां सदा ३८।<br>
यं सर्वदेवं परमेश्वरं हि निष्केवलं ज्ञानमयं प्रदीपम् ।<br>
वदंति नारायणमादिसिद्धं सिद्धेश्वरं तं शरणं प्रपद्ये ३९।<br>
इति ध्यायन्स्तुवन्नित्यं केशवं क्लेशनाशनम् ।<br>
भक्त्या तेन समानीतस्तदात्महृदये हरिः ४०।<br>
उद्यमं विक्रमं तस्य स दृष्ट्वा सोमशर्मणः ।<br>
आविर्भूय हृषीकेशस्तमुवाच प्रहृष्टवान् ४१।<br>
सोमशर्मन्महाप्राज्ञ श्रूयतां भार्यया सह ।<br>
वासुदेवोस्मि विप्रेंद्र वरं याचय सुव्रत ४२।<br>
तेनोक्तो हि स विप्रेन्द्र उन्मील्य नयनद्वयम् ।<br>
दृष्ट्वा विश्वेश्वरं देवं घनश्यामं महोदयम् ४३।<br>
सर्वाभरणशोभांगं सर्वायुधसमन्वितम् ।<br>
दिव्यलक्षणसंपन्नं पुंडरीकनिभेक्षणम् ४४।<br>
पीतेन वाससा युक्तं राजमानं सुरेश्वरम् ।<br>
वैनतेयसमारूढं शंखचक्रगदाधरम् ४५।<br>
ब्रह्मादीनां सुधातारं जगतोस्य महायशाः ।<br>
विश्वस्यास्य सदातीतं रूपातीतं जगद्गुरुम् ४६।<br>
हर्षेण महताविष्टो दंडवत्प्रणिपत्य तम् ।<br>
श्रियायुक्तं भासमानं सूर्यकोटिसमप्रभम् ४७।<br>
बद्धांजलिपुटोभूत्वा तया सुमनया सह ।<br>
जयजयेत्युवाचैनं जयमाधवमानद ४८।<br>
जय योगीश योगीन्द्र जय नागांगशायन ।<br>
यज्ञांग जय यज्ञेश जय शाश्वतसर्वग ४९।<br>
जय सर्वेश्वरानंत यज्ञरूप नमोऽस्तु ते ।<br>
जय ज्ञानवतां श्रेष्ठ जय त्वं ज्ञाननायक ५०।<br>
जय सर्वदसर्वज्ञ जय त्वं सर्वभावन ।<br>
जय जीवस्वरूपेश महाजीव नमोस्तुते ५१।<br>
जय प्रज्ञादप्रज्ञांग जय प्राणप्रदायक ।<br>
जय पापघ्न पुण्येश जय पुण्यपते हरे ५२।<br>
जय ज्ञानस्वरूपेश ज्ञानगम्याय ते नमः ।<br>
जय पद्मपलाशाक्ष पद्मनाभाय ते नमः ५३।<br>
जय गोविंदगोपाल जय शंखधरामल ।<br>
जय चक्रधराव्यक्त व्यक्तरूपाय ते नमः ५४।<br>
जय विक्रमशोभांग जय विक्रमनायक ।<br>
जय लक्ष्मीविलासांग नमो वेदमयाय ते ५५।<br>
जय विक्रमशोभांग जय उद्यमदायक ।<br>
जय उद्यमकालाय उद्यमाय नमोनमः ५६।<br>
जय उद्यमशक्ताय उद्यमत्रयधारक ।<br>
युद्धोद्यमप्रवृत्ताय तस्मै धर्माय ते नमः ५७।<br>
नमो हिरण्यरेताय तस्मै ते जायते नमः ।<br>
अतितेजःस्वरूपाय सर्वतेजोमयाय च ५८।<br>
दैत्यतेजोविनाशाय पापतेजोहराय च ।<br>
गोब्राह्मणहितार्थाय नमोस्तु परमात्मने ५९।<br>
नमोस्तु हुतभोक्त्रे च नमो हव्यवहाय ते ।<br>
नमः कव्यवहायैव स्वधारूपाय ते नमः ६०।<br>
स्वाहारूपाय यज्ञाय पावनाय नमोनमः ।<br>
नमस्ते शार्ङ्गहस्ताय हरये पापहारिणे ६१।<br>
सदसच्चोदनायैव नमो विज्ञानशालिने ।<br>
नमो वेदस्वरूपाय पावनाय नमोनमः ६२।<br>
नमोस्तु हरिकेशाय सर्वक्लेशहराय ते ।<br>
केशवाय परायैव नमस्ते विश्वधारिणे ६३।<br>
नमः कृपाकरायैव नमो हर्षमयाय ते ।<br>
अनंताय नमो नित्यं शुद्धाय क्लेशनाशिने ६४।<br>
आनंदाय नमो नित्यं शुद्धाय केवलाय ते ।<br>
रुद्रैर्नमितपादाय विरंचिनमिताय ते ६५।<br>
सुरासुरेंद्रनमित पादपद्माय ते नमः ।<br>
नमोनमः परेशाय अजितायामृतात्मने ६६।<br>
क्षीरसागरवासाय नमः पद्माप्रियाय ते ।<br>
ॐकाराय च शुद्धाय अचलाय नमोनमः ६७।<br>
व्यापिने व्यापकायैव सर्वव्यसनहारिणे ।<br>
नमोनमो वराहाय महाकूर्माय ते नमः ६८।<br>
नमो वामनरूपाय नृसिंहाय महात्मने ।<br>
नमो रामाय दिव्याय सर्वक्षत्रवधाय च ६९।<br>
सर्वज्ञानाय मत्स्याय नमो रामाय ते नमः ।<br>
नमः कृष्णाय बुद्धाय नमो म्लेच्छप्रणाशिने ७०।<br>
नमः कपिलविप्राय हयग्रीवाय ते नमः ।<br>
नमो व्यासस्वरूपाय नमः सर्वमयाय ते ७१।<br>
एवं स्तुत्वा हृषीकेशं तमुवाच जनार्दनम् ।<br>
गुणानां तु परं पारं ब्रह्मा वेत्ति न पावन ७२।<br>
न चैव स्तोतुं सर्वज्ञस्तथा रुद्र सःहस्रदृक् ।<br>
वक्तुं को हि समर्थस्तु कीदृशी मे मतिर्विभो ७३।<br>
निर्गुणं सगुणं स्तोत्रं मयैव तव केशव ।<br>
क्षमशब्दापशब्दं मे तव दासोस्मि सुव्रत ७४।<br>
जन्मजन्मनि लोकेश दयां मे कुरु पावन ७५।<br>
इति श्रीपद्मपुराणे पंचपंचाशत्सहस्रसंहितायां  एंद्रे सुमनोपाख्याने एकोनविंशोऽध्यायः १९।<br>
।<br>
