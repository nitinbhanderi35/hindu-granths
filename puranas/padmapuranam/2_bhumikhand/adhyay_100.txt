विष्णुरुवाच-<br>
नर्मदायास्तटे रम्ये वटे तिष्ठति वै पिता ।<br>
विज्वलोऽपि समायातः पितरं प्रणिपत्य सः १।<br>
वासुदेवाभिधानस्य स्तोत्रस्यापि महामतिः ।<br>
समाचष्टे स धर्मात्मा महिमानं पितुः पुरः २।<br>
यथा विष्णुः समागत्य ददौ तस्मै वरं शुभम् ।<br>
तत्सर्वं कथयामास सुप्रसन्नेन चेतसा ३।<br>
कुंजलोपि च वृत्तांतं समाकर्ण्य स भूपतेः ।<br>
हर्षेण महताविष्टः पुत्रमालिंग्य विज्वलम् ४।<br>
आह पुण्यं कृतं वत्स त्वया राज्ञे महात्मने ।<br>
उपकारं महापुण्यं वासुदेवस्य कीर्तनात् ५।<br>
एवमाभाष्य तं पुत्रमाशीर्भिरभिनंद्य च ।<br>
पुत्रं देवसमोपेतं स्तुत्वा चैव पुनः पुनः ६।<br>
स्थितः सरित्तटे रम्ये च्यवनस्योपपश्यतः ।<br>
एतत्ते सर्वमाख्यातं तेषां वृत्तं महात्मनाम् ७।<br>
वैष्णवानां महाराज अन्यत्किं ते वदाम्यहम् ।<br>
वेन उवाच-<br>
अमृतं शंखपात्रेण पानार्थं मम चार्पितम् ८।<br>
तस्मात्कस्य न च श्रद्धा पातुं मर्त्यस्य भूतले ।<br>
उत्तमं वैष्णवं ज्ञानं पानानामिह सर्वदा ९।<br>
त्वयैवं कथ्यमानस्य पाने तृप्तिर्न जायते ।<br>
श्रोतुं हि देवदेवेश मम श्रद्धा विवर्द्धते १०।<br>
कथयस्व प्रसादान्मे कुंजलस्यापि चेष्टितम् ।<br>
महात्मना किमुक्तं च चतुर्थं तनयं प्रति ११।<br>
तत्त्वं सुविस्तरादेव कृपया कथयस्व मे ।<br>
श्रीभगवानुवाच-<br>
श्रूयतामभिधास्यामि चरित्रं कुंजलस्य च १२।<br>
बहुश्रेयः समायुक्तं चरित्रं च्यवनस्य च ।<br>
इदं पुण्यं नरश्रेष्ठ आख्यानं पापनाशनम् १३।<br>
यः शृणोति नरो भक्त्या गोसहस्रफलं लभेत् १४।<br>
इति श्रीपद्मपुराणे भूमिखंडे वेनोपाख्याने गुरुतीर्थमाहात्म्ये च्यवनचरित्रे शततमोऽध्यायः १००।<br>
<br>
