सुकर्मोवाच-<br>
सौरिर्दूतैस्तथा सर्वैः सह स्वर्गं जगाम सः ।<br>
द्रष्टुं तत्र सहस्राक्षं देववृंदैः समावृतम् १।<br>
धर्मराजं समायांतं ददर्श सुरराट्तदा ।<br>
समुत्थाय त्वरायुक्तो दत्वा चार्घमनुत्तमम् २।<br>
पप्रच्छागमनं तस्य कथयस्व ममाग्रतः ।<br>
समाकर्ण्य महद्वाक्यं देवराजस्य भाषितम् ३।<br>
धर्मराजोऽब्रवीत्सर्वं ययातेश्चरितं महत् ।<br>
धर्मराज उवाच-<br>
श्रूयतां देवदेवेश यस्मादागमनं मम ४।<br>
कथयाम्यहमत्रापि येनाहमागतस्तव ।<br>
नहुषस्यात्मजेनापि वैष्णवेन महात्मना ५।<br>
वैष्णवाश्च कृता मर्त्या ये वसंति महीतले ।<br>
वैकुंठस्य समं रूपं मर्त्यलोकस्य वै कृतम् ६।<br>
अमरा मानवा जाता जरारोगविवर्जिताः ।<br>
पापमेव न कुर्वंति असत्यं न वदंति ते ७।<br>
कामक्रोधविहीनास्ते लोभमोहविवर्जिताः ।<br>
दानशीला महात्मानः सर्वे धर्मपरायणाः ८।<br>
सर्वधर्मैः समर्चंति नारायणमनामयम् ।<br>
तेन वैष्णवधर्मेण मानवा जगतीतले ९।<br>
निरामया वीतशोकाः सर्वे च स्थिरयौवनाः ।<br>
दूर्वा वटा यथा देव विस्तारं यांति भूतले १०।<br>
तथा ते विस्तरं प्राप्ताः पुत्रपौत्रैः प्रपौत्रकैः ।<br>
तेषां पुत्रैः प्रपौत्रैश्च वंशाद्वंशांतरं गताः ११।<br>
एवं हि वैष्णवः सर्वो जरामृत्युविवर्जितः ।<br>
मर्त्यलोकः कृतस्तेन नहुषस्यात्मजेन वै १२।<br>
पदभ्रष्टोस्मि संजातो व्यापारेण विवर्जितः ।<br>
एतत्सर्वं समाख्यातं मम कर्मविनाशनम् १३।<br>
एवं ज्ञात्वा सहस्राक्ष लोकस्यास्य हितं कुरु ।<br>
एतत्ते सर्वमाख्यातं यथापृष्टोस्मि वै त्वया १४।<br>
एतस्मात्कारणादिंद्र आगतस्तव सन्निधौ ।<br>
इंद्र उवाच-<br>
पूर्वमेव मया दूत आगमाय महात्मनः १५।<br>
प्रेषितो धर्मराजेंद्र दूतेनास्यापि भाषितम् ।<br>
नाहं स्वर्गसुखस्यार्थी नागमिष्ये दिवं पुनः १६।<br>
स्वर्गरूपं करिष्यामि सर्वं तद्भूमिमंडलम् ।<br>
इत्याचचक्षे भूपालः प्रजापाल्यं करोति सः १७।<br>
तस्य धर्मप्रभावेण भीतस्तिष्ठामि सर्वदा ।<br>
धर्म उवाच-<br>
येनकेनाप्युपायेन तमानय सुभूपतिम् १८।<br>
देवराज महाभाग यदीच्छसि मम प्रियम् ।<br>
इत्याकर्ण्य वचस्तस्य धर्मस्यापि सुराधिपः १९।<br>
चिंतयामास मेधावी सर्वतत्वेन भूपते ।<br>
कामदेवं समाहूय गंधर्वांश्च पुरंदरः २०।<br>
मकरंदं रतिं देव आनिनाय महामनाः ।<br>
तथा कुरुत वै यूयं यथाऽगच्छति भूपतिः २१।<br>
यूयं गच्छन्तु भूर्लोकं मयादिष्टा न संशयः ।<br>
काम उवाच-<br>
युवयोस्तु प्रियं पुण्यं करिष्यामि न संशयः २२।<br>
राजानं पश्य मां चैव स्थितं चैव समा युधि ।<br>
तथेत्युक्त्वा गताः सर्वे यत्र राजा स नाहुषिः २३।<br>
नटरूपेण ते सर्वे कामाद्याः कर्मणा द्विज ।<br>
आशीर्भिरभिनंद्यैव ते च ऊचुः सुनाटकम् २४।<br>
तेषां तद्वचनं श्रुत्वा ययातिः पृथिवीपतिः ।<br>
सभां चकार मेधावी देवरूपां सुपंडितैः २५।<br>
समायातः स्वयं भूपो ज्ञानविज्ञानकोविदः ।<br>
तेषां तु नाटकं राजा पश्यमानः स नाहुषिः २६।<br>
चरितं वामनस्यापि उत्पत्तिं विप्ररूपिणः ।<br>
रूपेणाप्रतिमा लोके सुस्वरं गीतमुत्तमम् २७।<br>
गायमाना जरा राजन्नार्यारूपेण वै तदा ।<br>
तस्या गीतविलासेन हास्येन ललितेन च २८।<br>
मधुरालापतस्तस्य कंदर्पस्य च मायया ।<br>
मोहितस्तेन भावेन दिव्येन चरितेन च २९।<br>
बलेश्चैव यथारूपं विंध्यावल्या यथा पुरा ।<br>
वामनस्य यथारूपं चक्रे मारोथ तादृशम् ३०।<br>
सूत्रधारः स्वयं कामो वसंतः पारिपार्श्वकः ।<br>
नटीवेषधरा जाता सा रतिर्हृष्टवल्लभा ३१।<br>
नेपथ्यांतश्चरी राजन्सा तस्मिन्नृत्यकर्मणि ।<br>
मकरंदो महाप्राज्ञः क्षोभयामास भूपतिम् ३२।<br>
यथायथा पश्यति नृत्यमुत्तमं गीतं समाकर्णति स क्षितीशः ।<br>
तथातथा मोहितवान्स भूपतिं नटीप्रणीतेन महानुभावः ३३।<br>
इति श्रीपद्मपुराणे भूमिखंडे वेनोपाख्याने मातापितृतीर्थे ययातिचरित्रे षट्सप्ततितमोऽध्यायः ७६।<br>
<br>
