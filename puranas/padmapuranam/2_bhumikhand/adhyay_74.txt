सुकर्मोवाच-<br>
दूतास्तु ग्रामेषु वदंति सर्वे द्वीपेषु देशेष्वथ पत्तनेषु ।<br>
लोकाः शृणुध्वं नृपतेस्तदाज्ञां सर्वप्रभावैर्हरिमर्चयंतु १।<br>
दानैश्च यज्ञैर्बहुभिस्तपोभिर्धर्माभिलाषैर्यजनैर्मनोभिः ।<br>
ध्यायंतु लोका मधुसूदनं तु आदेशमेवं नृपतेस्तु तस्य २।<br>
एवं सुघुष्टं सकलं तु पुण्यमाकर्ण्य तं भूमितलेषु लोकैः ।<br>
तदाप्रभृत्येव यजंति विष्णुं ध्यायंति गायंति जपंति मर्त्याः ३।<br>
वेदप्रणीतैश्च सुसूक्तमंत्रैः स्तोत्रैः सुपुण्यैरमृतोपमानैः ।<br>
श्रीकेशवं तद्गतमानसास्ते व्रतोपवासैर्नियमैश्च दानैः ४।<br>
विहाय दोषान्निजकायचित्तवागुद्भवान्प्रेमरताः समस्ताः ।<br>
लक्ष्मीनिवासं जगतां निवासं श्रीवासुदेवं परिपूजयंति ५।<br>
इत्याज्ञातस्य भूपस्य वर्तते क्षितिमंडले ।<br>
वैष्णवेनापि भावेन जनाः सर्वे जयंति ते ६।<br>
नामभिः कर्मभिर्विष्णुं यजंते ज्ञानकोविदाः ।<br>
तद्ध्यानास्तद्व्यवसिता विष्णुपूजापरायणाः ७।<br>
यावद्भूमंडलं सर्वं यावत्तपति भास्करः ।<br>
तावद्धि मानवा लोकाः सर्वे भागवता बभुः ८।<br>
विष्णोर्ध्यानप्रभावेण पूजास्तोत्रेण नामतः ।<br>
आधिव्याधिविहीनास्ते संजाता मानवास्तदा ९।<br>
वीतशोकाश्च पुण्याश्च सर्वे चैव तपोधनाः ।<br>
संजाता वैष्णवा विप्र प्रसादात्तस्य चक्रिणः १०।<br>
आमयैश्च विहीनास्ते दोषैरोषैश्च वर्जिताः ।<br>
सर्वैश्वर्यसमापन्नाः सर्वरोगविवर्जिताः ११।<br>
प्रसादात्तस्य देवस्य संजाता मानवास्तदा ।<br>
अमराः निर्जराः सर्वे धनधान्यसमन्विताः १२।<br>
मर्त्या विष्णुप्रसादेन पुत्रपौत्रैरलंकृताः ।<br>
तेषामेव महाभाग गृहद्वारेषु नित्यदा १३।<br>
कल्पद्रुमाः सुपुण्यास्ते सर्वकामफलप्रदाः ।<br>
सर्वकामदुघा गावः सचिंतामणयस्तथा १४।<br>
संति तेषां गृहे पुण्याः सर्वकामप्रदायकाः ।<br>
अमरा मानवा जाताः पुत्रपौत्रैरलंकृताः १५।<br>
सर्वदोषविहीनास्ते विष्णोश्चैव प्रसादतः ।<br>
सर्वसौभाग्यसंपन्नाः पुण्यमंगलसंयुताः १६।<br>
सुपुण्या दानसंपन्ना ज्ञानध्यानपरायणाः ।<br>
न दुर्भिक्षं न च व्याधिर्नाकालमरणं नृणाम् १७।<br>
तस्मिञ्शासति धर्मज्ञे ययातौ नृपतौ तदा ।<br>
वैष्णवा मानवाः सर्वे विष्णुव्रतपरायणाः १८।<br>
तद्ध्यानास्तद्गताः सर्वे संजाता भावतत्पराः ।<br>
तेषां गृहाणि दिव्यानि पुण्यानि द्विजसत्तम १९।<br>
पताकाभिः सुशुक्लाभिः शंखयुक्तानि तानि वै ।<br>
गदांकितध्वजाभिश्च नित्यं चक्रांकितानि च २०।<br>
पद्मांकितानि भासंते विमानप्रतिमानि च ।<br>
गृहाणि भित्तिभागेषु चित्रितानि सुचित्रकैः २१।<br>
सर्वत्र गृहद्वारेषु पुण्यस्थानेषु सत्तमाः ।<br>
वनानि संति दिव्यानि शाद्वलानि शुभानि च २२।<br>
तुलस्या च द्विजश्रेष्ठ तेषु केशवमंदिरैः ।<br>
भासंते पुण्यदिव्यानि गृहाणि प्राणिनां सदा २३।<br>
सर्वत्र वैष्णवो भावो मंगलो बहु दृश्यते ।<br>
शंखशब्दाश्च भूलोके मिथः स्फोटरवैः सखे २४।<br>
श्रूयंते तत्र विप्रेंद्र दोषपापविनाशकाः ।<br>
शंखस्वस्तिकपद्मानि गृहद्वारेषु भित्तिषु २५।<br>
विष्णुभक्त्या च नारीभिर्लिखितानि द्विजोत्तम ।<br>
गीतरागसुवर्णैश्च मूर्च्छना तानसुस्वरैः २६।<br>
गायंति केशवं लोका विष्णुध्यानपरायणाः २७।<br>
हरिं मुरारिं प्रवदंति केशवं प्रीत्या जितं माधवमेव चान्ये ।<br>
श्रीनारसिंहं कमलेक्षणं तं गोविंदमेकं कमलापतिं च २८।<br>
कृष्णं शरण्यं शरणं जपंति रामं च जप्यैः परिपूजयंति ।<br>
दंडप्रणामैः प्रणमंति विष्णुं तद्ध्यानयुक्ताः परवैष्णवास्ते २९।<br>
इति श्रीपद्मपुराणे भूमिखंडे वेनोपाख्याने मातापितृतीर्थवर्णने ययातिचरित्रे चतुःसप्ततितमोऽध्यायः ७४।<br>
<br>
