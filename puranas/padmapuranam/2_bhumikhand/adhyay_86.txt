कुंजल उवाच-<br>
तस्यास्तु चेष्टितं वत्स दिव्या देव्या वदाम्यहम् ।<br>
पूर्वजन्मकृतं सर्वं तन्मे निगदतः शृणु ॥१<br>
अस्ति वाराणसी पुण्या नगरी पापनाशिनी ।<br>
तस्यामास्ते महाप्राज्ञः सुवीरो नाम नामतः ॥२<br>
वैश्यजात्यां समुत्पन्नो धनधान्यसमाकुलः ।<br>
तस्य भार्या महाप्राज्ञ चित्रा नाम सुविश्रुता ॥३<br>
कुलाचारं परित्यज्य अनाचारेण वर्तते ।<br>
न मन्यते हि भर्तारं स्वैरवृत्त्या प्रवर्तते ॥४<br>
धर्मपुण्यविहीना तु पापमेव समाचरेत् ।<br>
भर्तारं कुत्सते नित्यं नित्यं च कलहप्रिया ॥५<br>
नित्यं परगृहे वासो भ्रमते सा गृहे गृहे ।<br>
परच्छिद्रं समापश्येत्सदा दुष्टा च प्राणिषु ॥६<br>
साधुनिंदापरा दुष्टा सदा हास्यकरा च सा ।<br>
अनाचारां महापापां ज्ञात्वा वीरेण निंदिता ॥७<br>
स तां त्यक्त्वा महाप्राज्ञ उपयेमे महामतिः ।<br>
अन्य वैश्यस्य वै कन्यां तया सह प्रवर्तते ॥८<br>
धर्माचारेण पुण्यात्मा सत्यधर्ममतिः सदा ।<br>
निरस्ता तेन सा चित्रा प्रचंडा भ्रमते महीम् ॥९<br>
दुष्टानां संगतिं प्राप्ता नराणां पापिनां सदा ।<br>
दूतीकर्म चकाराथ सा तेषां पापनिश्चया ॥१०<br>
गृहभंगं चकाराथ साधूनां पापकारिणी ।<br>
साध्वीं नारीं समाहूय पापवाक्यैः सुलोभयेत् ॥११<br>
धर्मभंगं चकाराथ वाक्यैः प्रत्ययकारकैः ।<br>
साधूनां सा स्त्रियं चित्रा अन्यस्मै प्रतिपादयेत् ॥१२<br>
एवं गृहशतं भग्नं चित्रया पापनिश्चयात् ।<br>
संग्रामं सा महादुष्टाऽकारयत्पतिपुत्रकैः ॥१३<br>
मनांसि चालयेत्पापा पुरुषाणां स्त्रियः प्रति ।<br>
अकारयच्च संग्रामं यमग्रामविवर्धनम् ॥१४<br>
एवं गृहशतं भंक्त्वा पश्चात्सा निधनं गता। <br>
शासिता यमराजेन बहुदंडैः सुनंदन ॥१५<br>
अभोजयत्सुनरकान्रौरवांस्तरणेः सुतः ।<br>
पाचिता रौरवे चित्रा चित्राः पीडाः प्रदर्शिताः ॥१६<br>
यादृशं क्रियते कर्म तादृशं परिभुज्यते ।<br>
तया गृहशतं भग्नं चित्रया पापनिश्चयात् ॥१७<br>
तत्तत्कर्मविपाकोऽयं तया भुक्तो द्विजोत्तम ।<br>
यस्माद्गृहशतं भग्नं तस्माद्दुःखं प्रभुंजति ॥१८<br>
विवाहसमये प्राप्ते दैवं च पाकतां गतम् ।<br>
प्राप्ते विवाहसमये भर्ता मृत्युं प्रयाति च ॥१९<br>
यथा गृहशतं भग्नं तथा वरशतं मृतम् ।<br>
स्वयंवरे तदा वत्स विवाहे चैकविंशतिः ॥२०<br>
दिव्या देव्या मया ख्यातं यथा मे पृच्छितं त्वया ।<br>
एतत्ते सर्वमाख्यातं तस्याः पूर्वविचेष्टितम् ॥२१<br>
उज्ज्वल उवाच-<br>
दिव्या देव्यास्त्वया ख्यातं यत्पूर्वं पूर्वचेष्टितम् ।<br>
तथा पापं कृतं घोरं गृहभंगाख्यमेव च ॥२२<br>
प्लक्षद्वीपस्य भूपस्य दिवोदासस्य वै सुता ।<br>
केन पुण्यप्रभावेण तया प्राप्तं महाकुलम् ॥२३<br>
एतन्मे संशयं तात तदेतत्प्रब्रवीतु मे ।<br>
एवं पापसमाचारा कथं जाता नृपात्मजा ॥२४<br>
कुंजल उवाच-<br>
चित्रायाश्चेष्टितं पुण्यं तत्सर्वं प्रवदाम्यहम् ।<br>
श्रूयतामुज्ज्वल सुत चित्रया यत्कृतं पुरा ॥२५<br>
भ्रममाणो महाप्राज्ञः कश्चित्सिद्धः समागतः ।<br>
कुचैलो वस्त्रहीनश्च संन्यासी स च दंडधृक् ॥२६<br>
कौपीनेन समायुक्तः पाणिपात्रो दिगंबरः ।<br>
गृहद्वारं समाश्रित्य चित्रायाः परिसंश्रितः ॥२७<br>
स मौनी सर्वमुंडस्तु विजितात्मा जितेंद्रियः ।<br>
निराहारो जिताहारः सर्वतत्त्वार्थदर्शकः ॥२८<br>
दूराध्वानपरिश्रांत आतपाकुलमानसः ।<br>
श्रमेण खिद्यमानश्च तृषाक्रांतः सुपुत्रक ॥२९<br>
चित्रा द्वारं समाश्रित्य च्छायामाश्रित्य संस्थितः ।<br>
तया दृष्टो महात्मा स चित्रया श्रमपीडितः ॥३०<br>
सेवां चक्रे च चित्रा सा तस्यैव सुमहात्मनः ।<br>
पादप्रक्षालनं कृत्वा दत्वा आसनमुत्तमम् ॥३१<br>
आस्यतामासने तात सुखेनापि सुकोमले ।<br>
क्षुधापनोदनार्थं हि भुज्यतामन्नमुत्तमम् ॥३२<br>
स्वेच्छया परितुष्टश्च शीतलं सलिलं पिब ।<br>
एवमुक्त्वा तथा कृत्वा देववत्पूज्य तं सुत ॥३३<br>
अंगसंवाहनं कृत्वा नाशितश्रम एव च ।<br>
तयोक्तो हि महात्मा स भुक्त्वा पीत्वा द्विजोत्तम ॥३४<br>
एवं संतोषितः सिद्धस्तया तत्त्वार्थदर्शकः ।<br>
संतुष्टः सर्वधर्मात्मा किंचित्कालं स्थिरोभवत् ॥३५<br>
स्वेच्छया स गतो विप्रो महायोगी यथागतम् ।<br>
गते तस्मिन्महाभागे सिद्धे चैव महात्मनि ॥३६<br>
सा चित्रा मरणं प्राप्ता स्वकर्मवशमागता ।<br>
शासिता धर्मराजेन महादंडैः सुदुःखदैः ॥३७<br>
सा चित्रा नरकं प्राप्ता वेदना व्रातदायकम् ।<br>
भुंक्ते दुःखं महाराज सा वै युगसहस्रकम् ॥३८<br>
भोगांते तु पुनर्जन्म संप्राप्तं मानुषस्य च ।<br>
पूर्वं संपूजितः सिद्धस्तया पुण्यवतां वरः ॥३९<br>
तस्य कर्मविपाकोयं प्राप्ता पुण्यवतां कुले ।<br>
क्षत्रियाणां महाराज्ञो दिवोदासस्य वै गृहे ॥४०<br>
दिव्यादेवी च तन्नाम जातं तस्या नरोत्तम ।<br>
सा हि दत्तवती चान्नं पानं पुण्यं महात्मने ॥४१<br>
तस्य दानस्य सा भुंक्ते महत्पुण्यफलोदयम् ।<br>
पिबते शीतलं तोयं मिष्टान्नं च भुनक्ति वै ॥४२<br>
दिव्यान्भोगान्प्रभुंजाना वर्तते पितृमंदिरे ।<br>
सिद्धस्यास्य प्रभावाच्च राजकन्या व्यजायत ॥४३<br>
पापकर्मप्रभावाच्च गृहभंगान्महीपते ।<br>
विधवात्वं भुंजते सा दिव्यादेवी सुपुत्रक ॥४४<br>
एतत्ते सर्वमाख्यातं दिव्यादेव्या विचेष्टितम् ।<br>
अन्यत्किन्ते प्रवक्ष्यामि यत्त्वं पृच्छसि मामिह ॥४५<br>
उज्ज्वल उवाच-<br>
कथं सा मुच्यते शोकान्महादुःखाद्वदस्व मे ।<br>
सास्याच्च कीदृशी बाला महादुःखेन पीडिता ॥४६<br>
तत्सुखं कीदृशं तस्माद्विपाकश्च भविष्यति ।<br>
एतन्मे संशयं तात सांप्रतं छेत्तुमर्हसि ॥४७<br>
कथं सा लभते मोक्षं तंचोपायं वदस्व मे ।<br>
एकाकिनी महाभागा महारण्ये प्ररोदिति ॥४८<br>
विष्णुरुवाच-<br>
पुत्रवाक्यं महच्छ्रुत्वा क्षणमेकं विचिंत्य सः ।<br>
प्रत्युवाच महाप्राज्ञः कुंजलः पुत्रकं प्रति ॥४९<br>
शृणु वत्स महाभाग सत्यमेतद्वदाम्यहम् ।<br>
पापयोनिं तु संप्राप्य पूर्वकर्मसमुद्भवाम् ॥५०<br>
तिर्यक्त्वेन च मे ज्ञानं नष्टं संप्रति पुत्रक ।<br>
अस्य वृक्षस्य संगाच्च प्रयतस्य महात्मनः ॥५१<br>
रेवायाश्च प्रसादेन विष्णोश्चैव प्रसादतः ।<br>
येन सा लभते ज्ञानं मोक्षस्थानं निवर्तते ॥५२<br>
उपदेशं प्रवक्ष्यामि मोक्षमार्गमनुत्तमम् ।<br>
यास्यते कल्मषान्मुक्ता यथा हेम हुताशनात् ॥५३<br>
शुद्धं च जायते वत्स संगाद्वह्नेः स्वरूपवत् ।<br>
हरेर्ध्यानान्महाप्राज्ञ शीघ्रं तस्य महात्मनः ॥५४<br>
जपहोमव्रतात्पापं नाशं याति हि पापिनाम् ।<br>
मदं त्यजेद्यथा नागो भयात्सिंहस्य सर्वदा ॥५५<br>
नामोच्चारेण कृष्णस्य तत्प्रयाति हि किल्बिषम् ।<br>
तेजसा वैनतेयस्य विषहीना इवोरगाः ॥५६<br>
ब्रह्महत्यादिकाः पापाः प्रलयं यांति नान्यथा ।<br>
नामोच्चारेण तस्यापि चक्रपाणेः प्रयांति ते ॥५७<br>
यदा नामशतं पुण्यमघराशिविनाशनम् ।<br>
सा जपेत स्थिरा भूत्वा कामक्रोधविवर्जिता ॥५८<br>
सर्वेंद्रियाणि संयम्य आत्मज्ञानेन गोपयेत् ।<br>
तस्य ध्यानप्रविष्टा सा एकभूता समाहिता ॥५९<br>
सा जपेत्परमं ज्ञानं तदा मोक्षं प्रयाति च ।<br>
तन्मनास्तत्पदे लीना योगयुक्ता यदा भवेत् ॥६०<br>
उज्ज्वल उवाच-<br>
वद तात परं ज्ञानं परमं मम सांप्रतम् ।<br>
पश्चाद्ध्यान व्रतं पुण्यं नाम्नां शतमिहैव च ॥६१<br>
कुंजल उवाच-<br>
परं ज्ञानं प्रवक्ष्यामि यन्न दृष्टं तु केनचित् ।<br>
श्रूयतां पुत्र कैवल्यं केवलं मलवर्जितम् ॥६२<br>
सूत उवाच-<br>
यथा दीपो निवातस्थो निश्चलो वायुवर्जितः। <br>
प्रज्वलन्नाशयेत्सर्वमंधकारं महामते ॥६३<br>
तद्वद्दोषविहीनात्मा भवत्येव निराश्रयः ।<br>
निराशो निर्मलो वत्स न मित्रं न रिपुः कदा ॥६४<br>
न शोको न च हर्षश्च न लोभो न च मत्सरः ।<br>
एको विषादहर्षैश्च सुखदुःखैर्विमुच्यते ॥६५<br>
विषयैश्चापि सर्वैश्च इंद्रियाणि स संहरेत् ।<br>
तदा स केवलो जातः केवलत्वं प्रजायते ॥६६<br>
अग्निकर्मप्रसंगेन दीपस्तैलं प्रशोषयेत् ।<br>
वर्त्याधारेण राजेंद्र निःसंगो वायुवर्जितः ॥६७<br>
कज्जलं वमते पश्चात्तैलस्यापि महामते ।<br>
कृष्णासौ दृश्यते रेखा दीपस्याग्रे महामते ॥६८<br>
स्वयमाकृष्यते तैलं तेजसा निर्मलो भवेत् ।<br>
कायवर्तिस्थितस्तद्वत्कर्मतैलं प्रशोषयेत् ॥६९<br>
विषयान्कज्जलीकृत्य प्रत्यक्षं संप्रदर्शयेत् ।<br>
जनयेन्निर्मलोभूत्वा स्वयमेव प्रकाशयेत् ॥७०<br>
क्रोधादिभिः क्लेशसंज्ञैर्वायुभिः परिवर्जितः ।<br>
निःस्पृहो निश्चलो भूत्वा तेजसा स्वयमुज्ज्वलेत् ॥७१<br>
त्रैलोक्यं पश्यते सर्वं स्वस्थानस्थः स्वतेजसा ।<br>
केवलज्ञानरूपोऽयं मया ते परिकीर्तितः ॥७२<br>
ध्यानं तस्य प्रवक्ष्यामि द्विविधं तस्य चक्रिणः ।<br>
केवलज्ञानरूपेण दृश्यते ज्ञानचक्षुषा ॥७३<br>
योगयुक्ता महात्मानः परमार्थपरायणाः ।<br>
यं पश्यंति विनिद्रास्तु यत्तपः सर्वदर्शकम् ॥७४<br>
हस्तपादविहीनं च सर्वत्र परिगच्छति ।<br>
सर्वं गृह्णाति त्रैलोक्यं स्थावरं जंगमं सुत ॥७५<br>
नासामुखविहीनस्तु घ्राति जक्षिति पुत्रक ।<br>
अकर्णः शृणुते सर्वं सर्वसाक्षी जगत्पतिः ॥७६<br>
अरूपो रूपसंबद्धः पंचवर्गवशंगतः ।<br>
सर्वलोकस्य यः प्राणः पूजितः स चराचरैः ॥७७<br>
अजिह्वो वदते सर्वं वेदशास्त्रानुगं सुत ।<br>
अत्वचः स्पर्शनं चापि सर्वेषामेव जायते ॥७८<br>
सदानंदो विरक्तात्मा एकरूपो निराश्रयः ।<br>
निर्जरो निर्ममो न्यायी सगुणो निर्ममोमलः ॥७९<br>
अवश्यः सर्ववश्यात्मा सर्वदः सर्ववित्तमः ।<br>
तस्य धाता न चैवास्ति स वै सर्वमयो विभुः ॥८०<br>
एवं सर्वमयं ध्यानं पश्यते यो महात्मनः ।<br>
स याति परमं स्थानममूर्तममृतोपमम् ॥८१<br>
द्वितीयं तु प्रवक्ष्यामि अस्य ध्यानं महात्मनः ।<br>
मूर्ताकारं तु साकारं निराकारं निरामयम् ॥८२<br>
ब्रह्माण्डं सर्वमतुलं वासितं यस्य वासना ।<br>
स तस्माद्वासुदेवेति उच्यते मम नंदन ॥८३<br>
वर्षमाणस्य मेघस्य यद्वर्णं तस्य तद्भवेत् ।<br>
सूर्यतेजःप्रतीकाशं चतुर्बाहुं सुरेश्वरम् ॥८४<br>
दक्षिणे शोभते शंखो हेमरत्नविभूषितः ।<br>
सूर्यबिंबसमाकारं चक्रं पद्मप्रतिष्ठितम् ॥८५<br>
कौमोदकी गदा तस्य महासुरविनाशिनी ।<br>
वामे च शोभते वत्स हस्ते तस्य महात्मनः ॥८६<br>
महापद्मं सुगंधाढ्यं तस्य दक्षिणहस्तगम् ।<br>
शोभमानः सदैवास्ते सायुधः कमलाप्रियः ॥८७<br>
कंबुग्रीवं वृत्तमास्यं पद्मपत्रनिभेक्षणम् ।<br>
राजमानं हृषीकेशं दशनै रत्नसन्निभैः ॥८८<br>
गुडाकेशाः सन्ति यस्य अधरो विद्रुमाकृतिः । <br>
शोभते पुंडरीकाक्षः किरीटेनापि पुत्रक ॥८९<br>
विशालेनापि रूपेण केशवस्तु सुवर्चसा ।<br>
कौस्तुभेनांकितेनैव राजमानो जनार्दनः ॥९०<br>
सूर्यतेजः प्रतीकाश कुंडलाभ्यां प्रभाति च ।<br>
श्रीवत्सांकेन पुण्येन सर्वदा राजते हरिः ॥९१<br>
केयूरकंकणैर्हारैर्मौक्तिकैरृक्षसन्निभैः ।<br>
वपुषा भ्राजमानस्तु विजयो जयतां वरः ॥९२<br>
भ्राजते सोपि गोविंदो हेमवर्णेन वाससा ।<br>
मुद्रिकारत्नयुक्ताभिरंगुलीभिर्विराजते ॥९३<br>
सर्वायुधैः सुसंपूर्णैर्दिव्यैराभरणैर्हरिः ।<br>
वैनतेयसमारूढो लोककर्ता जगत्पतिः ॥९४<br>
एवंतं ध्यायते नित्यमनन्यमनसा नरः ।<br>
मुच्यते सर्वपापेभ्यो विष्णुलोकं स गच्छति ॥९५<br>
एतत्ते सर्वमाख्यातं ध्यानमेव जगत्पतेः ।<br>
व्रतं चैव प्रवक्ष्यामि सर्वपापनिवारणम् ॥९६<br>
