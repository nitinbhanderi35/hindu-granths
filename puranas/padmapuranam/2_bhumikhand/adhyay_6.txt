सूत उवाच-<br>
कश्यपस्य च भार्यान्या दनुर्नाम तपस्विनी ।<br>
पुत्रशोकेन संतप्ता संप्राप्ता दितिमंदिरम् १।<br>
रोदमाना प्रणम्यैव पादपद्मयुगं तदा ।<br>
दुःखेन महता प्राप्ता दितिस्तां प्रत्यबोधयत् २।<br>
दितिरुवाच-<br>
तवैव हि महाभागे किमिदं रोदकारणम् ।<br>
पुत्रिण्यश्चैकपुत्रेण लोके नार्यो भवंति वै ३।<br>
भवती शतपुत्राणां गुणिनामपि भामिनि ।<br>
माता त्वमसि कल्याणि शुंभादीनां महात्मनाम् ४।<br>
कस्माद्दुःखं त्वया प्राप्तमेतन्मे कारणं वद ।<br>
हिरण्यकशिपू राजा हिरण्याक्षो महाबलः ५।<br>
यस्याः पुत्रौ महात्मानौ महाबलपराक्रमौ ।<br>
कस्माद्दुःखं महज्जातं तस्माच्चैव सखे वद ६।<br>
आख्याहि कारणं सर्वं यस्माद्रोदिषि सांप्रतम् ।<br>
एवमाभाष्य तां देवीं विरराम मनस्विनी ७।<br>
दनुरुवाच-<br>
पश्य पश्य महाभागे सपत्न्याश्च मनोरथम् ।<br>
परिपूर्णं कृतं तेन देवदेवेन चक्रिणा ८।<br>
यथापूर्वं वरो दत्तो ह्यदित्यै देवि विष्णुना ।<br>
तथेदानीं च पुत्राय तस्या दत्तो वरो महान् ९।<br>
कश्यपाद्विश्रुतो जातस्त्रैलोक्यपालकः सुतः ।<br>
इंद्रत्वं तस्य वै दत्तं तव पुत्राद्विहृत्य च १०।<br>
मनोरथैस्तु संपूर्णा अदितिः सुखवर्द्धिनी ।<br>
कनीयान्वसुदत्तश्च तस्याः पुत्रश्च संप्रति ११।<br>
ऐंद्रं पदं सुदुष्प्राप्यं देवैः सार्द्धं भुनक्ति च ।<br>
दितिरुवाच-<br>
कस्मात्पदात्परिभ्रष्टो मम पुत्रो महामतिः १२।<br>
अन्ये च दानवा दैत्यास्तेजोभ्रष्टाः कथं सखे ।<br>
तस्य त्वं कारणं ब्रूहि विस्तरेण यशस्विनि १३।<br>
तामाभाष्य दितिर्वाक्यं विरराम सुदुःखिता ।<br>
दनुरुवाच-<br>
देवाश्च दानवाः सर्वे सक्रोधाः संगरं गताः १४।<br>
तत्र युद्धं महज्जातं दैत्यसंक्षयकारकम् ।<br>
देवैश्च विष्णुना युद्धे मम पुत्रा निपातिताः १५।<br>
तथैव तव पुत्रास्ते देवदेवेन चक्रिणा ।<br>
वने गतान्यथा सिंहो द्रावयेत्स्वेन तेजसा १६।<br>
तथा ते मामकाः पुत्रा निहताः शङ्खपाणिना ।<br>
कालनेमिमुखं सैन्यं दुर्जयं ससुरासुरैः १७।<br>
नाशितं मर्दितं सर्वं द्रावितं विकलीकृतम् ।<br>
स्वैरर्चिभिर्यथा वह्निस्तृणानि ज्वालयेद्वने १८।<br>
तथा दैत्यगणान्सर्वान्निर्दहत्येव केशवः ।<br>
मम पुत्रा मृता देवि बहुशस्तव नंदनाः १९।<br>
वह्निं प्राप्य यथा सर्वे शलभा यांति संक्षयम् ।<br>
तथा ते दानवाः सर्वे हरिं प्राप्य क्षयं गताः २०।<br>
एवमेतं हि वृत्तांतं दितिः शुश्राव दारुणम् ।<br>
दितिरुवाच-<br>
वज्रपातोपमं भद्रे वदस्येवं कथं मम २१।<br>
एवमाभाष्य तां देवी मूर्च्छिता निपपात ह ।<br>
हा हा कष्टमिदं जातं बहुदुःखं प्रतापकम् २२।<br>
रुरोद करुणं साथ पुत्रशोकसुपीडिता ।<br>
तां दृष्ट्वा स मुनिश्रेष्ठ उवाच वचनं शुभम् २३।<br>
मा रोदिषि च भद्रं ते नैवं शोचंति त्वद्विधाः ।<br>
सत्ववंतो महाभागे लोभमोहेन वर्जिताः २४।<br>
कस्य पुत्रा हि संसारे कस्य देवी सुबांधवाः ।<br>
नास्तिकस्येह केनापि तत्सर्वं श्रूयतां प्रिये २५।<br>
दक्षस्यापि सुता यूयं सुन्दर्यश्चैव मामकाः ।<br>
भवतीनामहं भर्ता कामनापूरकः शुभे २६।<br>
योजकः पालकश्चैव रक्षकोस्मि वरानने ।<br>
कस्माद्वैरं कृतं क्रूरैरसुरैरजितात्मभिः २७।<br>
तव पुत्रा महाभागे सत्यधर्मविवर्जिताः ।<br>
तेन दोषेण ते सर्वे तव दोषेण वै शुभे २८।<br>
निहता वासुदेवेन दैवतैस्तु निपातिताः ।<br>
तस्माच्छोको न कर्तव्यः सत्यमोक्षविनाशनः २९।<br>
शोको हि नाशयेत्पुण्यं क्षयात्पुण्यस्य नश्यति ।<br>
तस्माच्छोकं परित्यज विघ्नरूपं वरानने ३०।<br>
आत्मदोषप्रभावेण दानवा मरणं गताः ।<br>
देवा निमित्तभूताश्च नाशिताः स्वेन कर्मणा ३१।<br>
एवं ज्ञात्वा महाभागे समागच्छ सुखं प्रति ।<br>
एवमुक्त्वा महायोगी तां प्रियां दुःखभागिनीम् ३२।<br>
विषादाच्च निवृत्तोसौ विरराम महामतिः ३३।<br>
इति श्रीपद्मपुराणे भूमिखंडे देवासुरे दितिविलापोनाम षष्ठोऽध्यायः ६।<br>
<br>
