कुंजल उवाच-<br>
आमंत्र्य स मुनीन्सर्वान्वशिष्ठं तपतांवरम् ।<br>
समुत्सुको गंतुकामो नहुषो दानवं प्रति १।<br>
ततस्ते मुनयः सर्वे वशिष्ठाद्यास्तपोधनाः ।<br>
आशीर्भिरभिनंद्यैनमायुपुत्रं महाबलम् २।<br>
आकाशे देवताः सर्वा जघ्नुर्वै दुंदुभीन्मुदा ।<br>
पुष्पवृष्टिं प्रचक्रुस्ते नहुषस्य च मूर्धनि ३।<br>
अथ देवः सहस्राक्षः सुरैः सार्द्धं समागतः ।<br>
ददौ शस्त्राणि चास्त्राणि सूर्यतेजोपमानि च ४।<br>
देवेभ्यो नृपशार्दूलो जगृहे द्विजसत्तम ।<br>
तानि दिव्यानि चास्त्राणि दिव्यरूपोपमोऽभवत् ५।<br>
अथ ता देवताः सर्वाः सहस्राक्षमथाब्रुवन् ।<br>
स्यंदनो दीयतामस्मै नहुषाय सुरेश्वर ६।<br>
देवानां मतमाज्ञाय वज्रपाणिः स्वसारथिम् ।<br>
आहूय मातलि तं तु आदिदेश ततो द्विज ७।<br>
एनं गच्छ महात्मानमुह्यतां स्यंदनेन वै ।<br>
सध्वजेन महाप्राज्ञमायुजं समरोद्यतम् ८।<br>
स चोवाच सहस्राक्षं करिष्ये तवशासनम् ।<br>
एवमुक्त्वा जगामाशु ह्यायुपुत्रं रणोद्यतम् ९।<br>
राजानं प्रत्युवाचैव देवराजस्य भाषितम् ।<br>
विजयी भव धर्मज्ञ रथेनानेन संगरे १०।<br>
इत्युवाच सहस्राक्षस्त्वामेव नृपतीश्वर ।<br>
जहि त्वं दानवं संख्ये तं हुंडं पापचेतनम् ११।<br>
समाकर्ण्य स राजेंद्र सानंदपुलकोद्गमः ।<br>
प्रसादाद्देवदेवस्य वशिष्ठस्य महात्मनः १२।<br>
दानवं सूदयिष्यामि समरे पापचेतनम् ।<br>
देवानां च विशेषेण मम मायापचारितम् १३।<br>
एवमुक्ते महावाक्ये नहुषेण महात्मना ।<br>
अथायातः स्वयं देवः शंखचक्रगदाधरः १४।<br>
चक्राच्चक्रं समुत्पाट्य सूर्यबिंबोपमं महत् ।<br>
ज्वलता तेजसा दीप्तं सुवृत्तारं शुभावहम् १५।<br>
नहुषाय ददौ देवो हर्षेण महता किल ।<br>
तस्मै शूलं ददौ शंभुः सुतीक्ष्णं तेजसान्वितम् १६।<br>
तेन शूलवरेणासौ शोभते समरोद्यतः ।<br>
द्वितीयः शंकरश्चासौ त्रिपुरघ्नो यथा प्रभुः १७।<br>
ब्रह्मास्त्रं दत्तवान्ब्रह्मा वरुणः पाशमुत्तमम् ।<br>
चंद्र तेजःप्रतीकाशं शंखं च नादमंगलम् १८।<br>
वज्रमिंद्रस्तथा शक्तिं वायुश्चापं समार्गणम् ।<br>
आग्नेयास्त्रं तथा वह्निर्ददौ तस्मै महात्मने १९।<br>
शस्त्राण्यस्त्राणि दिव्यानि बहूनि विविधानि च ।<br>
ददुर्देवा महात्मानस्तस्मै राज्ञे महौजसे २०।<br>
कुंजल उवाच-<br>
अथ आयुसुतो वीरो दैवतैः परिमानितः ।<br>
आशीर्भिर्नंदितश्चापि मुनिभिस्तत्त्ववेदिभिः २१।<br>
आरुरोह रथं दिव्यं भास्वरं रत्नमालिनम् ।<br>
घंटारवैः प्रणदंतं क्षुद्रघंटासमाकुलम् २२।<br>
रथेन तेन दिव्येन शुशुभे नृपनदंनः ।<br>
दिविमार्गे यथा सूर्यस्तेजसा स्वेन वै किल २३।<br>
प्रतपंस्तेजसा तद्वद्दैत्यानां मस्तकेषु सः ।<br>
जगाम शीघ्रं वेगेन यथा वायुः सदागतिः २४।<br>
यत्रासौ दानवः पापस्तिष्ठते स्वबलैर्युतः ।<br>
तेन मातलिना सार्द्धं वाहकेन महात्मना २५।<br>
<br>
