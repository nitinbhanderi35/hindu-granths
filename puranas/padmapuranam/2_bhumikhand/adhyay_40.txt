वेन उवाच-<br>
नित्यदानफलं देव त्वत्तः पूर्वं मया श्रुतम् ।<br>
नैमित्तिकस्य दानस्य दत्तस्यापि हि यत्फलम् १।<br>
तत्फलं मे समाचक्ष्व त्वत्प्रसादात्प्रयत्नतः ।<br>
महातृप्तिं न गच्छामि श्रोतुं श्रद्धा प्रवर्तते २।<br>
विष्णुरुवाच-<br>
नैमित्तिकं प्रवक्ष्यामि दानमेव नृपोत्तम ।<br>
महापर्वणि संप्राप्ते येन दानानि श्रद्धया ३।<br>
सत्पात्रेभ्यः प्रदत्तानि तस्य पुण्यफलं शृणु ।<br>
गजं रथं प्रदत्ते यो ह्यश्वं चापि नृपोत्तम ४।<br>
स च भृत्यैस्तु संयुक्तः पुण्यदेशे नृपोत्तमः ।<br>
जायते हि महाराज मत्प्रसादान्न संशयः ५।<br>
राजा भवति धर्मात्मा ज्ञानवान्बलवान्सुधीः ।<br>
अजेयः सर्वभूतानां महातेजाः प्रजायते ६।<br>
महापर्वणि संप्राप्ते भूमिदानं ददाति यः ।<br>
गोदानं वा महाराज सर्वभोगपतिर्भवेत् ७।<br>
ब्राह्मणाय सुपुण्याय दानं दद्यात्प्रयत्नतः ।<br>
महादानानि यो दद्यात्तीर्थे पर्वणि पात्रवित् ८।<br>
तेषां चिह्नं प्रवक्ष्यामि भूपतित्वं प्रजायते ।<br>
तीर्थे पर्वणि संप्राप्ते गुप्तदानं ददाति यः ९।<br>
निधीनामाशुसंप्राप्तिरक्षरा परिजायते ।<br>
महापर्वणि संप्राप्ते तीर्थेषु ब्राह्मणाय च १०।<br>
सुचैलं च महादानं कांचनेन समन्वितम् ।<br>
पुण्यं फलं प्रवक्ष्यामि तस्य दानस्य भूपते ११।<br>
जायंते बहवः पुत्राः सुगुणा वेदपारगाः ।<br>
आयुष्मंतः प्रजावंतो यशः पुण्यसमन्विताः १२।<br>
विपुलाश्चैव जायंते स्फीता लक्ष्मीर्महामते ।<br>
सौख्यं च लभते पुण्यं धर्मवान्परिजायते १३।<br>
महापर्वणि संप्राप्ते तीर्थे गत्वा प्रयत्नतः ।<br>
कपिलां कांचनीं दद्याद्ब्राह्मणाय महात्मने १४।<br>
तस्य पुण्यं प्रवक्ष्यामि दानस्य च महामते ।<br>
कपिलादो महाराज सर्वसौख्यान्प्रभुंजति १५।<br>
यावद्ब्रह्मा प्रजीवेत्स तावत्तिष्ठति तत्र सः ।<br>
महापर्वणि संप्राप्ते अलंकृत्य च गां तदा १६।<br>
कांचनेनापि संयुक्तां वस्त्रालंकारभूषणैः ।<br>
तस्य दानस्य राजेंद्र फलभोगं वदाम्यहम् १७।<br>
विपुला जायते लक्ष्मीर्दानभोगसमाकुला ।<br>
सर्वविद्यापतिर्भूत्वा विष्णुभक्तो भवेत्किल १८।<br>
विष्णुलोके वसेन्मर्त्यो यावत्तिष्ठति मेदिनी ।<br>
तीर्थं गत्वा तु यो दद्याद्ब्राह्मणाय विभूषणम् १९।<br>
भुक्त्वा तु विपुलान्भोगानिन्द्रेण क्रीडते सह ।<br>
महापर्वणि संप्राप्ते वस्त्रं च द्विजपुंगवे २०।<br>
दत्त्वान्नं भूमिसंयुक्तं पात्रे श्रद्धासमन्वितः ।<br>
मोदते स तु वैकुंठे विष्णुतुल्यपराक्रमः २१।<br>
सवस्त्रं कांचनं दत्त्वा द्विजाय परिशांतये ।<br>
स्वेच्छया अग्निसदृशो वैकुंठे स वसेत्सुखी २२।<br>
सुवर्णस्य सुकुंभं च घृतेन परिपूरयेत् ।<br>
पिधानं रौप्यं कर्तव्यं वस्त्रहारैरलंकृतम् २३।<br>
पुष्पमालान्वितं कुर्याद्ब्रह्मसूत्रेण शोभितम् ।<br>
प्रतिष्ठितं वेदमंत्रैस्तं संपूज्य महामते २४।<br>
उपचारैः पवित्रैश्च षोडशैः परिपूजयेत् ।<br>
स्वलंकृत्य ततो दद्याद्ब्राह्मणाय महात्मने २५।<br>
षोडशैव ततो गावः सवस्त्राः कांस्यदोहनाः ।<br>
कुंभयुक्ताश्च चत्वारो दक्षिणां च सकांचनाम् २६।<br>
तथा द्वादशका गावो वस्त्रालंकारभूषणाः ।<br>
पृथग्भूताय विप्राय दातव्या नात्र संशयः २७।<br>
एवमादीनि दानानि अन्यानि नृपनंदन ।<br>
तीर्थकालं सुसंप्राप्य विप्रावसथमेव च २८।<br>
श्रद्धाभावेन दातव्यं बहुपुण्यकरं भवेत् ।<br>
विष्णुरुवाच-।<br>
विष्णुमुद्दिश्य यद्दानं कामनापरिकल्पितम् २९।<br>
तस्य दानस्य भावेन भावनापरिभावितः ।<br>
तादृक्फलं समश्नाति मानुषो नात्र संशयः ३०।<br>
अभ्युदयं प्रवक्ष्यामि यज्ञादिषु प्रवर्तते ।<br>
तेन दानेन तस्यापि श्रद्धया च द्विजोत्तम ३१।<br>
प्रज्ञावृद्धिं समाप्नोति न च दुःखं प्रविंदति ।<br>
भोगान्भुनक्ति धर्मात्मा जीवमानस्तु सांप्रतम् ३२।<br>
ऐंद्रांस्तु भुंक्ते भोगान्स दाता दिव्यां गतिं गतः ।<br>
स्वकुलं नयते स्वर्गं कल्पानां च सहस्रकम् ३३।<br>
एवमाभ्युदयं प्रोक्तं प्राप्तं तेषु वदाम्यहम् ।<br>
कायस्य च क्षयं ज्ञात्वा जरया परिपीडितः ३४।<br>
दानं तेन प्रदातव्यमाशां कस्य न कारयेत् ।<br>
मृते च मयि मे पुत्रा अन्ये स्वजनबांधवाः ३५।<br>
कथमेते भविष्यंति मां विना सुहृदो मम ।<br>
तेषां मोहात्प्रमुग्धो वै न ददाति स किंचन ३६।<br>
मृत्युं प्रयाति मोहात्मा रुदंति मित्रबांधवाः ।<br>
दुःखेन पीडिताः सर्वे मायामोहेन पीडिताः ३७।<br>
संकल्पयंति दानानि मोक्षं वै चिंतयंति च ।<br>
तस्मिन्मृते महाराज मायामोहे गते सति ३८।<br>
विस्मरंति च दानानि लोभात्मानो ददंति न ।<br>
योऽसौ मृतो महाराज यमपंथं सुदुःखितः ३९।<br>
तृषाक्षुधासमाक्रांतो बहुदुःखैः प्रपीडितः ।<br>
तस्माद्दानं प्रदातव्यं स्वयमेव न संशयः ४०।<br>
कस्य पुत्राश्च पौत्राश्च कस्य भार्या नृपोत्तम ।<br>
संसारे नास्ति कः कस्य तस्माद्दानं प्रदीयते ४१।<br>
ज्ञानवता प्रदातव्यं स्वयमेव न संशयः ।<br>
अन्नं पानं च तांबूलमुदकं कांचनं तथा ४२।<br>
युग्मं वस्त्रं च छत्रं च स्वयमेव न संशयः ।<br>
जलपात्राण्यनेकानि सोदकानि नृपोत्तम ४३।<br>
वाहनानि विचित्राणि यानान्येव महामते ।<br>
नानागंधान्सकर्पूरं यमपंथ सुखप्रदे ४४।<br>
उपानहौ प्रदातव्ये यदीच्छेद्विपुलं सुखम् ।<br>
एतैर्दानैर्महाराज यमपंथं सुखेन वै ४५।<br>
प्रयाति मानवो राजन्यमदूतैरलंकृतम् ४६।<br>
इति श्रीपद्मपुराणे पंचपंचाशत्सहस्रसंहितायां भूमिखंडे वेनोपाख्याने चत्वारिंशोऽध्यायः ४०।<br>
<br>
