विष्णुरुवाच-<br>
कुंजलस्तु सुतं वाक्यं समुज्ज्वलमथाब्रवीत् ।<br>
भवान्कथय भोः पुत्र किमपूर्वं तु दृष्टवान् १।<br>
तन्मे कथय सुप्रीतः श्रोतुकामोऽस्मि सांप्रतम् ।<br>
एवमादिश्य तं पुत्रं विरराम स कुंजलः २।<br>
पितरं प्रत्युवाचाथ विनयावनतस्सुतः ।<br>
समुज्ज्वल उवाच-<br>
हिमवंतं नगश्रेष्ठं देववृंदसमन्वितम् ३।<br>
आहारार्थं प्रगच्छामि भवतश्चात्मनः पितः ।<br>
पश्यामि कौतुकं तत्र न दृष्टं न श्रुतं पुरा ४।<br>
प्रदेशमृषिगणाकीर्णमप्सरोभिः प्रशोभितम् ।<br>
बहुकौतुकशोभाढ्यं मंगल्यं मंगलैर्युतम् ५।<br>
बहुपुण्यफलोपेतैर्वनैर्नानाविधैस्ततः ।<br>
अनेककौतुकभरैर्मनसः परिमोहनम् ६।<br>
तत्र दृष्टं मया तात अपूर्वं मानसांतिके ।<br>
बहुहंसैः समाकीर्णो हंस एकः समागतः ७।<br>
एवं कृष्णा महाभाग अन्ये तत्र समागताः ।<br>
सितेतरैश्चंचुपादैरन्यतः शुक्लविग्रहाः ८।<br>
तादृशास्ते च नीला वै अन्ये शुभ्रा महामते ।<br>
चतस्रस्तत्र वै नार्यो रौद्राकारा विभीषणाः ९।<br>
दंष्ट्राकरालसंक्रूरा ऊर्ध्वकेश्यो भयानकाः ।<br>
पश्चात्तास्तु समायातास्तस्मिन्सरसि मानसे १०।<br>
कृष्णा हंसास्तु संस्नाता मानसे तात मत्पुरः ।<br>
विभ्रांताः परितश्चान्ये न स्नातास्तत्र मानसे ११।<br>
जहसुस्ताः स्त्रियस्तात हास्यैरट्टाट्टदारुणैः ।<br>
तस्मात्सराद्विनिष्क्रांतो हंस एको महातनुः १२।<br>
पश्चात्त्रयो विनिष्क्रांतास्तैश्चाहं समुपेक्षितः ।<br>
याता आकाशमार्गेण विवदंतः परस्परम् १३।<br>
तास्तु स्त्रियो महाभीमाः समंतात्परिबभ्रमुः ।<br>
विंध्यस्य शिखरे पुण्ये वृक्षच्छायासुपक्षिणः १४।<br>
निषण्णास्तत्र ते सर्वे दग्धा दुःखैः सुदारुणैः ।<br>
तेषां सुवीक्षमाणानां भिल्ल एकः समागतः १५।<br>
मृगान्स पीडयित्वा तु बाणपाणिर्धनुर्द्धरः ।<br>
शिलातलं समाश्रित्य निषसाद सुखेन वै १६।<br>
पश्चाद्भिल्ली समायाता अन्नमादाय सोदकम् ।<br>
स्वं प्रियं वीक्षते राज्ञा मुदितैर्लक्षणैर्युतम् १७।<br>
अन्यादृशं समावीक्ष्य स्वकांतं तेजसावृतम् ।<br>
दिव्यतेजः समाक्रांतं यथा सूर्यं दिविस्थितम् १८।<br>
नरमन्यं परिज्ञाय तं परित्यज्य सा ययौ ।<br>
व्याध उवाच-<br>
एह्येहि त्वं प्रिये चात्र कस्मान्मां त्वं न पश्यसि १९।<br>
क्षुधया पीड्यमानोहं त्वामहं चावलोकये ।<br>
तस्य वाक्यं समाकर्ण्य शीघ्रं व्याधी समागता २०।<br>
भर्तुः पार्श्वं समासाद्य विस्मिता साभवत्तदा ।<br>
कोयं तेजः समाचारो देवोयं मां समाह्वयेत् २१।<br>
तमुवाच ततो व्याधी भर्तारं दीप्ततेजसम् ।<br>
अत्र किं ते कृतं वीर भवान्को दिव्यलक्षणः २२।<br>
सूत उवाच-<br>
एवमाभाषितो व्याध्या व्याधः प्रियामभाषत ।<br>
अहं ते वल्लभः कांते भवती च मम प्रिया २३।<br>
कस्मात्त्वं मां न जानासि कथं शंका प्रवर्तते ।<br>
क्षुधया पीड्यमानेन पयश्चान्नं प्रतीक्ष्यते २४।<br>
व्याध्युवाच-<br>
बर्बरः कृष्णवर्णश्च रक्ताक्षः कृष्णकंचुकः ।<br>
ईदृशश्चास्ति मे भर्ता सर्वसत्वभयंकरः २५।<br>
भवान्को दिव्यदेहस्तु प्रियेत्युक्त्वा समाह्वयेत् ।<br>
एष मे संशयो जातो वद सत्यं ममाग्रतः २६।<br>
कुलं नाम स्वकं ग्रामं क्रीडां लिगं सुतं सुताम् ।<br>
समाचष्ट प्रियाग्रे तु तस्याः प्रत्यय हेतवे २७।<br>
प्रत्युवाच स्वभर्तारं सा व्याधी हृष्टमानसा ।<br>
कस्मात्ते ईदृशः कायः श्वेतकंचुकधारकः २८।<br>
कथं जातः समाचक्ष्व ममाश्चर्यं प्रवर्तते ।<br>
एवं संपृच्छमानस्तु भार्यया मृगघातकः २९।<br>
सूत उवाच-<br>
प्रत्युवाच ततः श्रुत्वा तां प्रियां प्रश्रयान्विताम् ।<br>
नर्मदा उत्तरे कूले संगमश्चास्ति सुव्रते ३०।<br>
आतपेनाकुलो जीवो मम जातोति सुप्रिये ।<br>
अस्मिन्वै संगमे कांते श्रमश्रांतो हि सत्वरः ३१।<br>
गतः स्नात्वा जलं पीत्वा पश्चाच्चाहं समागतः ।<br>
तदाप्रभृति मे काय ईदृशस्तेजसावृतः ३२।<br>
संजातो वस्त्रसंयुक्तः कंचुकः शुभ्रतां गतः ।<br>
पूर्वोक्तलिंगसंस्थानैः कुलैः स्थानेन वै तथा ३३।<br>
स्वप्रियं लक्षयित्वा तु ज्ञात्वा पुण्यस्य संभवम् ।<br>
प्रत्युवाचाथ भर्तारं संगमं मम दर्शय ३४।<br>
तव पश्चात्प्रदास्यामि भोजनं पानसंयुतम् ।<br>
इत्युक्तः प्रियया व्याधः सत्वरेण जगाम ह ३५।<br>
संगमो दर्शितस्तेन ततोग्रे पापनाशनः ।<br>
समुड्डीना महाभाग पक्षिणो लघुविक्रमाः ३६।<br>
तया सार्द्धं ययुः सर्वे रेवासंगममुत्तमम् ।<br>
तेषां तु वीक्षमाणानां पक्षिणां मम पश्यतः ३७।<br>
तया हि स्नापितो भर्ता पुनः स्नाता हि सा स्वयम् ।<br>
दिव्यदेहधरौ चोभौ दिव्यकांतिसमन्वितौ ३८।<br>
संजातौ पक्षिणां श्रेष्ठ दिव्यवस्त्रानुलेपनौ ।<br>
दिव्यमालांबरधरौ दिव्यगंधानुलेपनौ ३९।<br>
वैष्णवं यानमासाद्य मुनिगंधर्वपूजितौ ।<br>
गतौ तौ वैष्णवं लोकं वैष्णवैः परिपूजितौ ४०।<br>
स्तूयमानौ महात्मानौ दंपती दृष्टवानहम् ।<br>
व्रजंतौ स्वर्गमार्गेण कूजंते पक्षिणस्तथा ४१।<br>
तीर्थराजं परं दृष्ट्वा हर्षव्यक्ताक्षरैस्तदा ।<br>
चत्वारः कृष्णहंसास्ते संगमे पापनाशने ४२।<br>
स्नात्वा वै भावशुद्धास्ते प्राप्ता उज्ज्वलतां पुनः ।<br>
स्नात्वा पीत्वा जलं ते तु पुनर्बहिर्विनिर्गताः ४३।<br>
तावत्यस्ताः स्त्रियः कृष्णा मृतास्तत्स्नानमात्रतः ।<br>
क्रंदमाना विचेष्टंत्यो हाहाकार विकंपिताः ४४।<br>
यमलोकं गतास्तास्तु तात दृष्टा मया तदा ।<br>
उड्डीनास्तु ततो हंसाः स्वस्थानं प्रतिजग्मिरे ४५।<br>
एवं तात मया दृष्टं प्रत्यक्षं कथितं तव ।<br>
कृष्णपक्षा महाकाया धार्तराष्ट्रास्तु ताः स्त्रियः ४६।<br>
कथयस्व प्रसादेन के भविष्यंति वै पितः ।<br>
निर्गतान्मानसान्मध्याद्धार्तराष्ट्रान्वदस्व मे ४७।<br>
के भविष्यंति ते तात कथय त्वं तु सांप्रतम् ।<br>
कस्मात्सुकृष्णतां प्राप्ता हंसाः शुद्धाश्च ते पुनः ४८।<br>
संजातास्तत्क्षणात्तात कस्मान्मृतास्तु ताः स्त्रियः ।<br>
एवं मे संशयस्तात संजातो दारुणो हृदि ४९।<br>
छेत्तुमर्हसि अद्यैव भवाञ्ज्ञानविचक्षणः ।<br>
प्रसादसुमुखो भूत्वा प्रणतस्य सदैव मे ५०।<br>
एवं संभाष्य पितरं विरराम समुज्ज्वलः ।<br>
ततः प्रवक्तुमारेभे स शुकः कुंजलाभिधः ५१।<br>
इति श्रीपद्मपुराणे भूमिखंडे वेनोपाख्याने गुरुतीर्थवर्णने च्यवनचरित्रे एकोननवतितमोऽध्यायः ८९।<br>
<br>
