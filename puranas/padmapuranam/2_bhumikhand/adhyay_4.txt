सूत उवाच-<br>
गतेषु तेषु गोलोकं वैष्णवं तमसः परम् ।<br>
शिवशर्मा महाप्राज्ञः कनिष्ठं वाक्यमब्रवीत् १।<br>
ब्राह्मण उवाच-<br>
सोमशर्मन्महाप्राज्ञ त्वं पितुर्भक्तितत्परः ।<br>
अमृतस्य महाकुंभं रक्ष दत्तं मयाधुना २।<br>
तीर्थयात्रां प्रयास्यामि अनया भार्यया सह ।<br>
एवमस्तु महाभाग करिष्ये रक्षणं शुभम् ३।<br>
कुंभं दत्वा स मेधावी तस्य हस्ते महात्मनः ।<br>
दशवर्षप्रमाणं तु तपस्तेपे निरंतरम् ४।<br>
कुंभं रक्षति धर्मात्मा दिवारात्रमतंद्रितः ।<br>
पुनः स हि समायातः शिवशर्मा महायशाः ५।<br>
मायां कृत्वा महाप्राज्ञो भार्यया सह तं सुतम् ।<br>
कुष्ठरोगातुरो भूत्वा तस्य भार्या च तादृशी ६।<br>
मांसपिंडोपमौ जातौ द्वावेतौ मायया कृतौ ।<br>
संनिधिं तस्य घोरस्य विप्रस्य सोमशर्मणः ७।<br>
समागतौ हि तौ दृष्ट्वा सर्वतो हि सुदुःखितौ ।<br>
कृपया परयाविष्टः सोमशर्मा महायशाः ८।<br>
तयोः पादं नमस्कृत्य भक्त्या नमितकंधरः ।<br>
भवादृशौ न पश्यामि तपसाभिसमन्वितम् ९।<br>
गुणव्रातैः सुपुण्यैश्च किमिदं वर्तितं त्वयि ।<br>
दासवद्देवताः सर्वा वर्तंते सर्वदा तव १०।<br>
आदेशं प्राप्य विप्रेंद्र आकृष्टास्तेजसा तव ।<br>
तवांगे केन पापेन गदोयं वेदनान्वितः ११।<br>
संजातो ब्राह्मणश्रेष्ठ तन्मे कथय कारणम् ।<br>
इयं पुण्यवती माता महापुण्या पतिव्रता १२।<br>
या हि भर्तृप्रसादेन त्रैलोक्यं कर्तुमिच्छति ।<br>
सा कथं दुःखमाप्नोति किं नास्ति तपसः फलम् १३।<br>
रागद्वेषौ परित्यज्य विविधेनापि कर्मणा ।<br>
या च शुश्रूषते कांतं देववद्गुरुवत्सला १४।<br>
सा कथं दुःखमाप्नोति कुष्ठरोगं सुदुःखदम् ।<br>
शिवशर्मोवाच-<br>
मा शुचस्त्वं महाभाग भुज्यते कर्मजं फलम् १५।<br>
नरेण कर्मयुक्तेन पापपुण्यमयेन हि ।<br>
शोधनं च कुरुष्व त्वमुभयो रोगयुक्तयोः १६।<br>
शुश्रूषणं महाभाग यदि पुण्यमिहेच्छसि ।<br>
एवमुक्ते शुभे वाक्ये सोमशर्मा महायशाः १७।<br>
शुश्रूषां वा करिष्यामि युवयोः पुण्ययुक्तयोः ।<br>
मया पापेन दुष्टेन कृपणेन द्विजोत्तम १८।<br>
किं कर्तव्यमिहाद्यैव यो गुरुं न हि पूजयेत् ।<br>
एवमाभाष्य दुःखाद्वा तयोर्दुःखेन दुःखितः १९।<br>
श्लेष्ममूत्रपुरीषं च उभयोः पर्यशोधयत् ।<br>
पादप्रक्षालनं चक्रे अंगसंवाहनं तथा २०।<br>
स्नानस्थानादिकं सोपि तयोर्भक्त्यान्वितः स्वयम् ।<br>
द्वावेतौ हि गुरू विप्रः सोमशर्मा महायशाः २१।<br>
तीर्थं नयति धर्मात्मा स्कंधमारोप्य सत्तमः ।<br>
द्वावेतौ हि स्वहस्तेन स्नापयित्वा तु मंगलैः २२।<br>
सुमंत्रैर्वेदविच्चैव स्नानस्य विधिपूर्वकम् ।<br>
तर्पणं च पितॄणां तु देवतानां तु पूजनम् २३।<br>
द्वाभ्यामपि स धर्मात्मा स कारयति नित्यशः ।<br>
स्वयं होमं ददात्यग्नौ पचत्यन्नमनुत्तमम् २४।<br>
संज्ञापयति सुप्रीतौ द्वावेतौ च महागुरू ।<br>
शय्यासने च तौ विप्रः प्रस्वापयति नित्यशः २५।<br>
वस्त्रपुष्पादिकं सर्वं ताभ्यां नित्यं प्रयच्छति ।<br>
तांबूलं बहुगंधाढ्यमुभयोरर्पयेत्स तु २६।<br>
सोमशर्मा महाभागस्ताभ्यामपि च पूरयेत् ।<br>
मूलं पयः सुभक्ष्याद्यं नित्यमेव ददात्यसौ २७।<br>
तयोस्तु वांछितं नित्यं सोमशर्मा महायशाः ।<br>
अनेन क्रमयोगेन नित्यमेव प्रसादयेत् २८।<br>
सोमशर्मा सुधर्मात्मा पितरौ परिपूजयेत् ।<br>
सोमशर्माणमाहूय पिता कुत्सति निष्ठुरः २९।<br>
निंदितैर्निष्ठुरैर्वाक्यैस्ताडयेन्मुनिसन्निधौ ।<br>
कृतकार्ये कृते पुण्ये नित्यमेव सुते पुनः ३०।<br>
न कृतं शोभनं मह्यं त्वयैव कुलपांसन ।<br>
एवं नानाविधैर्वाक्यैर्निष्ठुरैर्दुःखदायकैः ३१।<br>
अताडयद्दंडघातैः शिवशर्मा सदातुरः ।<br>
एवं कृतेपि धर्मात्मा नैव कुप्यति कर्हिचित् ३२।<br>
मनसा वचसा चैव कर्मणा त्रिविधेन च ।<br>
संतुष्टः सर्वदा सोपि पितरं परिपूजयेत् ३३।<br>
तद्वत्स सोमशर्मा वै मातरं च दिनेदिने ।<br>
यज्ज्ञात्वा शिवशर्मा च चरितं स्वीयमीक्षते ३४।<br>
अमृतं मत्कृते चापि आनीतं विष्णुशर्मणा ।<br>
पुण्ययुक्तः स धर्मात्मा पितृभक्तिपरः सदा ३५।<br>
एवं बहुतिथे काले शतसंख्ये गते सति ।<br>
शिवशर्मा पितस्यैव भक्तिं दृष्ट्वा विचिंत्य वै ३६।<br>
मया वै पूर्वमित्युक्तं सुपुत्रं यज्ञसंज्ञकम् ।<br>
मातृखंडानिमान्पुत्र यत्र तत्र क्षिपस्व हि ३७।<br>
मद्वाक्यं पालितं तेन कृता न मातरि कृपा ।<br>
एतत्स्वल्पतरं दुःखं निर्जीवे घातमिच्छतः ३८।<br>
साहसं तु कृतं तेन पुत्रेण वेदशर्मणा ।<br>
अस्याधिकमहं मन्ये यतोऽयं चलते न च ३९।<br>
निमेषमात्रमेवापि साहसं कारयेत्पुनः ।<br>
अपरं सत्यसंपन्नं प्रभावं तपसः पुनः ४०।<br>
नित्यं समाराधनेपि अधिकं चास्य दृश्यते ।<br>
तस्मादस्य परीक्षा च समये तपसः कृता ४१।<br>
भक्तिभावात्तथा सत्यान्नैव पुत्रः प्रणश्यति ।<br>
मायया च निजांगेऽपि कुष्ठरोगो निदर्शितः ४२।<br>
श्लेष्ममूत्रमलानां च घृणां नैव करोति च ।<br>
व्रणान्विशोधयेन्नित्यं स्वहस्तेन महायशाः ४३।<br>
पादसंवाहनं दद्याच्छौचं चैव महामतिः ।<br>
दुःसहं वचनं मह्यं दारुणं सहते सदा ४४।<br>
भर्त्सने ताडने चैव सदाभीष्टप्रवाचकः ।<br>
एवं दुःखसमाचारो मम पुत्रो महामतिः ४५।<br>
दुःखानां सागरं मन्ये बहुक्लेशैस्तु क्लेशितः ।<br>
अपनेष्याम्यहं दुःखं विष्णोश्चैव प्रसादतः ४६।<br>
विचार्य मनसा विप्रः शिवशर्मा महामतिः ।<br>
पुनर्मायां चकाराथ कुंभादपहृतं पयः ४७।<br>
पश्चात्तं च समाहूय सोमशर्माणमब्रवीत् ।<br>
तव हस्ते मया दत्तममृतं व्याधिनाशनम् ४८।<br>
तन्मे शीघ्रं प्रयच्छस्व यथा पानं करोम्यहम् ।<br>
येन नीरुग्भवाम्यद्य प्रसादाद्विष्णुशर्मणः ४९।<br>
एवमुक्ते तदा वाक्ये ऋषिणा शिवशर्मणा ।<br>
समुत्थाय त्वरायुक्तः सोमशर्मा कमंडलुम् ५०।<br>
तं च रिक्तं ततो दृष्ट्वा ह्यमृतेन विना कृतम् ।<br>
कस्य पापस्य वै कर्म केन मे विप्रियं कृतम् ५१।<br>
इति चिंतापरो भूत्वा सोमशर्मा सुदुःखितः ।<br>
पितुरग्रे च वृत्तांतं कथयिष्याम्यहं यदा ५२।<br>
ततः कोपं प्रयास्येत गुरुर्मे व्याधिपीडितः ।<br>
सुचिरं चिंतयित्वा तु सोमशर्मा महामतिः ५३।<br>
यदि मे सत्यमस्तीति गुरुशुश्रूषणं यदि ।<br>
तपस्तप्तं मयापूर्वं निर्व्यलीकेन चेतसा ५४।<br>
दमशौचादिभिः सत्यं धर्ममेव प्रपालितम् ।<br>
तदा घटोऽमृतयुतो भवत्वेष न संशयः ५५।<br>
यावदेव महाभागश्चिंतयित्वा विलोकयेत् ।<br>
तावच्चामृतपूर्णस्तु पुनरेवाभवद्घटः ५६।<br>
तं दृष्ट्वा हर्षसंयुक्तः सोमशर्मा महायशाः ।<br>
गत्वा गुरुं नमस्कृत्य कुंभमादाय सत्वरम् ५७।<br>
गृहाण त्वं पितश्चेमं पयः कुंभं समागतम् ।<br>
पानं कुरु महाभाग गदान्मुक्तो भवाचिरम् ५८।<br>
एतद्वाक्यं महापुण्यं सत्यधर्मार्थकं पुनः ।<br>
शिवशर्मा सुतस्यापि श्रुत्वा च मधुराक्षरम् ५९।<br>
हर्षेण महताविष्ट इदं वचनमब्रवीत् ६०।<br>
इति श्रीपद्मपुराणे भूमिखंडे शिवशर्मोपाख्याने चतुर्थोऽध्यायः ४।<br>
<br>
