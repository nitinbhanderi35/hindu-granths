चतुश्चत्वारिंशत्तमोऽध्यायः <br>
सुकलोवाच-<br>
स्वसैन्यं दुर्धरं दृष्ट्वा निर्जितं दुर्धरेण तम् ।<br>
चुकोप भूपतिः क्रूरं दुःसहं शूकरं प्रति १।<br>
धनुरादाय वेगेन बाणं कालानलोपमम् ।<br>
तस्याभिमुखमेवासौ हयेनाभिससार सः २।<br>
स यदा नृपतिं हयपृष्ठगतं वरपौरुषयुक्तममित्रहणम् ।<br>
परिपश्यति शूकरयूथपतिः प्रगतोभिमुखं रणभूमितले ३।<br>
निशितेन शरेण हतो हि यदा नृपतेर्हयपादतले प्रगतः ।<br>
तमिहैव विलंघ्य च वेगमनाः प्रखरेण जवेन च कोलवरः ४।<br>
व्यथितस्तुरगः सकिरिःकिटिना न हि याति क्षितौ स हि विद्धगतिः ।<br>
तुरगः पतितो भुवि तुंडहतो लघुस्यंदनमेव गतो नृपतिः ५।<br>
स हि गर्जति शूकरजातिरवैरथसंस्थितकोशल येन जवैः ।<br>
गदया निहतः किल भूपतिना रणमध्यगतः स हि यूथपतिः ६।<br>
परित्यज्य तनुं च स्वकां हि तदा गत एव हरेर्गृहमेव वरम् ७।<br>
कृत्वा हि युद्धं समरे हितेन राज्ञा समं शूकरराजराजः ।<br>
पपात भूमौ च हतो यदा तु ववर्षिरे देववराः सुपुष्पैः ८।<br>
तस्योर्ध्वगः पुष्पचयः सुजातः संतानकानामिव सौरभश्च ।<br>
सकुंकुमैश्चंदनवृष्टिमेव कुर्वंति देवाः परितुष्यमाणाः ९।<br>
विमृश्यमानः स हि तेन राज्ञा चतुर्भुजः सोपि बभूव राजन् ।<br>
दिव्यांबरोभूषणदिव्यरूपः स्वतेजसा भाति दिवाकरो यथा १०।<br>
दिव्येन यानेन दिवं गतो यदा सुपूज्यमानः सुरराजदेवैः ।<br>
गंधर्वराजः स बभूव भूयः पूर्वं स्वकं कायमिहैव हित्वा ११।<br>
इति श्रीपद्मपुराणे भूमिखंडे वेनोपाख्याने सुकलाचरित्रे।<br>
चतुश्चत्वारिंशत्तमोऽध्यायः ४४।<br>
<br>
