कृकल उवाच-<br>
कथं मे जायते सिद्धिः कथं पितृविमोचनम् ।<br>
एतन्मे विस्तरेणापि धर्मराज वदाधुना १।<br>
धर्म उवाच-<br>
गच्छ गेहं महाभाग त्वां विना दुःखमाचरत् ।<br>
संबोधय त्वं सुकलां स्वपत्नीं धर्मचारिणीम् २।<br>
श्राद्धदानं गृहं गत्वा तस्या हस्तेन वै कुरु ।<br>
स्मृत्वा पुण्यानि तीर्थानि यजस्व त्वं सुरोत्तमान् ३।<br>
तीर्थयात्राकृता सिद्धिस्तव चैव भविष्यति ।<br>
भार्यां विना तु यो लोके धर्मं साधितुमिच्छति ४।<br>
स गार्हस्थ्यं विलोप्यैव एकाकी विचरेद्वनम् ।<br>
विफलो जायते लोके तं न मन्यंति देवताः ५।<br>
यज्ञाः सिद्धिं तदायांति यदा स्याद्गृहिणी गृहे ।<br>
एकाकी स समर्थो न धर्मार्थसाधनाय च ६।<br>
विष्णुरुवाच-<br>
एवमुक्त्वा च तं वैश्यं गतो धर्मो यथागतम् ।<br>
कृकलोपि स धर्मात्मा स्वगृहं प्रतिप्रस्थितः ७।<br>
स्वगृहं प्राप्य मेधावी दृष्ट्वा तां च पतिव्रताम् ।<br>
सार्थवाहेन तेनापि स्वस्थानं प्राप्य बुद्धिमान् ८।<br>
तया समागतं दृष्ट्वा भर्तारं धर्मकोविदम् ।<br>
कृतं सुमंगलं पुण्यं भर्तुरागमने तदा ९।<br>
समाचष्ट स धर्मात्मा धर्मस्यापि विचेष्टितम् ।<br>
समाकर्ण्य महाभागा भर्तुर्वाक्यं मुदावहम् १०।<br>
धर्मवाक्यं प्रशस्याथ अनुमेने च तं तथा ।<br>
विष्णुरुवाच-<br>
अथो स कृकलो वैश्यस्तया सार्धं सुपुण्यकम् ११।<br>
चकार श्रद्धया श्राद्धं देवतागृहसंस्थितः ।<br>
पितरो देव गंधर्वा विमानैश्च समागताः १२।<br>
तुष्टुवुस्तौ महात्मानौ दंपती मुनयस्तथा ।<br>
अहं चापि तथा ब्रह्मा देव्यायुक्तो महेश्वरः १३।<br>
सर्वे देवाः सगंधर्वा विमानैश्च समागताः ।<br>
अहमेव ततो ब्रह्मा देव्यायुक्तो महेश्वरः १४।<br>
सर्वे देवाः सगंधर्वास्तस्याः सत्येन तोषिताः ।<br>
ऊचुश्च तौ महात्मानौ धर्मज्ञौ सत्यपंडितौ १५।<br>
भार्यया सह भद्रं ते वरं वरय सुव्रत ।<br>
कृकल उवाच-<br>
कस्य पुण्यप्रसंगेन तपसश्च सुरोत्तमाः १६।<br>
सभार्याय वरं दातुं भवंतो हि समागताः ।<br>
इंद्र उवाच-<br>
एषा सती महाभागा सुकला चारुमंगला १७।<br>
अस्याः सत्येन तुष्टाः स्म दातुकामा वरं तव ।<br>
समासेन तु तत्प्रोक्तं पूर्ववृत्तांतमेव च १८।<br>
तस्याश्चरितमाहात्म्यं श्रुत्वा भर्ता स हर्षितः ।<br>
तया सह स धर्मात्मा हर्षव्याकुललोचनः १९।<br>
ननाम देवताः सर्वा उवाच च पुनः पुनः ।<br>
यदि तुष्टा महाभागा त्रयो देवाः सनातनाः २०।<br>
अन्ये च ऋषयः पुण्याः कृपां कृत्वा ममोपरि ।<br>
जन्मजन्मनि देवानां भक्तिमेवं करोम्यहम् २१।<br>
धर्मसत्यरतिः स्यान्मे भवतां हि प्रसादतः ।<br>
पश्चाद्धि वैष्णवं लोकं सभार्यश्च पितामहैः २२।<br>
गंतुमिच्छाम्यहं देवा यदि तुष्टा महौजसः ।<br>
देवा ऊचुः-<br>
एवमस्तु महाभाग सर्वमेव भविष्यति २३।<br>
पुष्पवृष्टिं ततश्चक्रुस्तयोरुपरि भूपते ।<br>
जगुर्गीतं महापुण्यं ललितं सुस्वरं ततः २४।<br>
गंधर्वा गीततत्त्वज्ञा ननृतुश्चाप्सरोगणाः ।<br>
ततो देवाः सगंधर्वाः स्वंस्वं स्थानं नृपोत्तम २५।<br>
वरं दत्वा प्रजग्मुस्ते स्तूयमानाः पतिव्रताम् ।<br>
नारीतीर्थं समाख्यातमन्यत्किंचिद्वदामि ते २६।<br>
एतत्ते सर्वमाख्यातं पुण्याख्यानमनुत्तमम् ।<br>
यः शृणोति नरो राजन्सर्वपापैः प्रमुच्यते २७।<br>
श्रद्धया शृणुते नारी सुकलाख्यानमुत्तमम् ।<br>
सौभाग्येन तु सत्येन पुत्रपौत्रैर्न मुच्यते २८।<br>
मोदते धनधान्येन सहभर्त्रा सुखी भवेत् ।<br>
पतिव्रता भवेत्सा च जन्मजन्मनि नान्यथा २९।<br>
ब्राह्मणो वेदविद्वांश्च क्षत्रियो विजयी भवेत् ।<br>
धनधान्यं भवेच्चैव वैश्यगेहे न संशयः ३०।<br>
धर्मज्ञो जायते राजन्सदाचारः सुखी भवेत् ।<br>
शूद्र सुःखमवाप्नोति पुत्रपौत्रैः प्रवर्धते ३१।<br>
विपुला जायते लक्ष्मीर्धनधान्यैरलंकृता ३२।<br>
इति श्रीपद्मपुराणे भूमिखंडे वेनोपाख्याने सुकलाचरित्रे षष्टितमोऽध्यायः ६० ।<br>
<br>
