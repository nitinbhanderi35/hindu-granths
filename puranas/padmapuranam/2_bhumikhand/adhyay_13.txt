सोमशर्मोवाच-<br>
लक्षणं ब्रह्मचर्यस्य तन्मे विस्तरतो वद ।<br>
कीदृशं ब्रह्मचर्यं च यदि जानासि भामिनि १।<br>
नित्यं सत्ये रतिर्यस्य पुण्यात्मा तुष्टितां व्रजेत् ।<br>
ऋतौ प्राप्ते व्रजेन्नारीं स्वीयां दोषविवर्जितः २।<br>
स्वकुलस्य सदाचारं कदानैव विमुंचति ।<br>
एतदेव समाख्यातं गृहस्थस्य द्विजोत्तम ३।<br>
ब्रह्मचर्यं मया प्रोक्तं गृहिणामुत्तमं किल ।<br>
यतीनां तु प्रवक्ष्यामि तन्मे निगदतः शृणु ४।<br>
दमसत्यसमायुक्तः पापाद्भीतस्तु सर्वदा ।<br>
भार्यासंगं वर्जयित्वा ध्यानज्ञानप्रतिष्ठितः ५।<br>
यतीनां ब्रह्मचर्यं च समाख्यातं तवाग्रतः ।<br>
तप एव प्रवक्ष्यामि तन्मेनिगदतः शृणु ६।<br>
आचारेण प्रवर्तेत कामक्रोधविवर्जितः ।<br>
प्राणिनामुपकाराय संस्थितउद्यमावृतः ७।<br>
तप एवं समाख्यातं सत्यमेवं वदाम्यहम् ।<br>
परद्रव्येष्वलोलुप्त्वं परस्त्रीषु तथैव च ८।<br>
दृष्ट्वा मतिर्न यस्य स्यात्स सत्यः परिकीर्तितः ।<br>
दानमेव प्रवक्ष्यामि येन जीवंति मानवाः ९।<br>
आत्मसौख्यं प्रतीच्छेद्यः स इहैव परत्र वा ।<br>
अन्नस्यापि महादानं सुखस्यैव ध्रुवस्य वा १०।<br>
ग्रासमात्रं तथा देयं क्षुधार्ताय न संशयः ।<br>
दत्ते सति महत्पुण्यममृतं सोश्नुते सदा ११।<br>
दिनेदिने प्रदातव्यं यथाविभवसंभवम् ।<br>
तृणं शय्यां च वचनं गृहच्छायां सुशीतलाम् १२।<br>
भूमिमापस्तथा चान्नं प्रियवाक्यमनुत्तमम् ।<br>
आसनं वचनालापं कौटिल्येन विवर्जितम् १३।<br>
आत्मनो जीवनार्थाय नित्यमेव करोति यः ।<br>
देवान्पितॄन्समभ्यर्च्य एवं दानं ददाति यः १४।<br>
इहैव मोदते सो वै परत्र हि तथैव च ।<br>
अवंध्यं दिवसं यो वै दानाध्ययनकर्मभिः १५।<br>
प्रकुर्यान्मानुषो भूत्वा स देवो नात्र संशयः ।<br>
नियमं च प्रवक्ष्यामि धर्मसाधनमुत्तमम् १६।<br>
देवानां ब्राह्मणानां च पूजास्वभिरतो हि यः ।<br>
नित्यं नियमसंयुक्तो दानव्रतेषु सुव्रत १७।<br>
उपकारेषु पुण्येषु नियमोऽयं प्रकीर्तितः ।<br>
क्षमारूपं प्रवक्ष्यामि श्रूयतां द्विजसत्तम १८।<br>
पराक्रोशं हि संश्रुत्य ताडिते सति केनचित् ।<br>
क्रोधं न चैव गच्छेत्तु ताडितो न हि ताडयेत् १९।<br>
सहिष्णुः स्यात्स धर्मात्मा नहि रागं प्रयाति च ।<br>
समश्नाति परं सौख्यमिह चामुत्र वापि च २०।<br>
एवं क्षमा समाख्याता शौचमेवं वदाम्यहम् ।<br>
सबाह्याभ्यंतरे यो वै शुद्धो रागविवर्जितः २१।<br>
स्नानाचमनकैरेव व्यवहारेण वर्तते ।<br>
शौचमेवं समाख्यातमहिंसां तु वदाम्यहम् २२।<br>
तृणमपि विना कार्यञ्छेत्तव्यं न विजानता ।<br>
अहिंसानिरतो भूयाद्यथात्मनि तथापरे २३।<br>
शांतिमेव प्रक्ष्यामि शांत्या सुखं समश्नुते ।<br>
शांतिरेव प्रकर्तव्या क्लेशान्नैव परित्यजेत् २४।<br>
भूतवैरं विसृज्यैव मन एवं प्रकारयेत् ।<br>
एवं शांतिः समाख्याता अस्तेयं तु वदाम्यहम् २५।<br>
परस्वं नैव हर्तव्यं परजाया तथैव च ।<br>
मनोभिर्वचनैः कायैर्मन एवं प्रकारयेत् २६।<br>
दममेव प्रवक्ष्यामि तवाग्रे द्विजसत्तम ।<br>
दमनादिंद्रियाणां वै मनसोपि विकारिणः २७।<br>
औद्धत्यं नाशयेत्तेषां स चैतन्यो वशी तदा ।<br>
शुश्रूषां तु प्रवक्ष्यामि धर्मशास्त्रेषु यादृशी २८।<br>
पूर्वाचार्यैर्यथा प्रोक्ता तामेवं प्रवदाम्यहम् ।<br>
वाचा देहेन मनसा गुरुकार्यं प्रसाधयेत् २९।<br>
जायतेऽनुग्रहो यत्र शुश्रूषा सा निगद्यते ।<br>
सांगो धर्मः समाख्यातस्तवाग्रे द्विजसत्तम ३०।<br>
अन्यच्च ते प्रवक्ष्यामि श्रोतुमिच्छसि यत्पते ।<br>
ईदृशे चापि धर्मे तु वर्तते यो नरः सदा ३१।<br>
संसारे तस्य संभूतिः पुनरेव न जायते ।<br>
स्वर्गं गच्छति धर्मेण सत्यंसत्यं वदाम्यहम् ३२।<br>
एवं ज्ञात्वा महाप्राज्ञ धर्ममेव व्रजस्व हि ।<br>
सर्वं हि प्राप्यते कांत यदसाध्यं महीतले ३३।<br>
धर्मप्रसादतस्तस्मात्कुरु वाक्यं ममैव हि ।<br>
भार्यायास्तुवचः श्रुत्वा सोमशर्मा सुबुद्धिमान् ३४।<br>
पुनः प्रोवाच तां भार्यां सुमनां धर्मवादिनीम् ३५।<br>
