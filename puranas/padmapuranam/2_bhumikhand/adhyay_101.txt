सूत उवाच-<br>
देवदेवो हृषीकेशस्त्वंगपुत्रं नृपोत्तमम् ।<br>
समाचष्ट महाश्रेय आख्यानं पापनाशनम् १।<br>
श्रूयतामभिधास्यामि चरित्रं श्रेयदायकम् ।<br>
द्विजस्यापि च वृत्तांतं कुंजलस्य महात्मनः २।<br>
विष्णुरुवाच-<br>
कुंजलश्चापि धर्मात्मा चतुर्थं पुत्रमेव च ।<br>
समाहूय मुदायुक्त उवाचैनं कपिंजलम् ३।<br>
किं नु पुत्र त्वया दृष्टमपूर्वं कथयस्व मे ।<br>
भोजनार्थं तु यासि त्वमितः कस्मिन्सुतोत्तम ४।<br>
तदाचक्ष्व महाभाग यदि दृष्टं सुपुण्यदम् ।<br>
कपिंजल उवाच-<br>
यच्च तात त्वया पृष्टमपूर्वं प्रवदाम्यहम् ५।<br>
यन्न दृष्टं श्रुतं केन कस्मान्नैव श्रुतं मया ।<br>
तदिहैव प्रवक्ष्यामि श्रूयतामधुना पितः ६।<br>
शृण्वंतु भ्रातरः सर्वे मातस्त्वं शृणु सांप्रतम् ।<br>
कैलासः पर्वतश्रेष्ठो धवलश्चंद्र सन्निभः ७।<br>
नानाधातुसमाकीर्णो नानावृक्षोपशोभितः ।<br>
गंगाजलैः शुभैः पुण्यैः क्षालितः सर्वतः पितः ८।<br>
नदीनां तु सहस्राणि दिव्यानि विविधानि च ।<br>
यस्मात्तात प्रसूतानि जलानि विविधानि च ९।<br>
तडागानि सहस्राणि सोदकानि महागिरौ ।<br>
नद्यः संति विशालिन्यो हंससारससेविताः १०।<br>
तस्मिञ्छिखरिणां श्रेष्ठे पुण्यदाः पापनाशनाः ।<br>
वनानि विविधान्येव पुष्पितानि फलानि च ११।<br>
नानावृक्षोपयुक्तानि हरितानि शुभानि च ।<br>
किन्नराणां गणैर्युक्तश्चाप्सरोभिः समाकुलः १२।<br>
गंधर्वचारणैः सिद्धैर्देववृंदैः सुशोभितः ।<br>
दिव्यवृक्षवनोपेतो दिव्यभावैः समाकुलः १३।<br>
दिव्यगंधैः सुशोभाढ्यैर्नानारत्नसमन्वितः ।<br>
शिलाभिः स्फटिकस्यापि शुक्लाभिस्तु सुशोभनः १४।<br>
सूर्यतेजोमयो राजंस्तेजोभिस्तु समाकुलः ।<br>
चंदनैश्चारुगंधैश्च बकुलैर्नीलपुष्पकैः १५।<br>
नानापुष्पमयैर्वृक्षैः सर्वत्र समलंकृतः ।<br>
पक्षिणां सुनिनादैश्च दिव्यानां मधुरायते १६।<br>
षट्पदानां निनादैश्च वृक्षौघैर्मधुरायते ।<br>
रुतैश्च कोकिलानां तु शोभते स वनो गिरिः १७।<br>
गणकोटिसमाकीर्णं तत्रास्ति शिवमंदिरम् ।<br>
अंशुभिर्धवलं पुण्यं पुण्यराशिशिलोच्चयम् १८।<br>
सिंहैश्च गर्जमानैश्च सैरिभैः कुंजरैस्ततः ।<br>
दिग्गजानां सुघोषैश्च शब्दितं च समंततः १९।<br>
नानामृगैः समाकीर्णं शाखामृगगणाकुलम् ।<br>
मयूरकेकाघोषैश्च गुहासु च विनादितम् २०।<br>
कंदरैर्लेपनैः कूटैः सानुभिश्च विराजितम् ।<br>
नानाप्रस्रवणोपेतमोषधीभिर्विराजितम् २१।<br>
दिव्यं दिव्यगुणं पुण्यं पुण्यधाम समाकुलम् ।<br>
सेवितं पुण्यलोकैश्च पुण्यराशिं महागिरिम् २२।<br>
पुलिंदभिल्लकोलैश्च सेवितं पर्वतोत्तमम् ।<br>
विकटैः शिखरैः कोटैरद्रिराजः प्रकाशते २३।<br>
अन्यैर्नानाविधैः पुण्यैः कौतुकैर्मंगलैः शुभैः ।<br>
गंगोदकप्रवाहैश्च महाशब्दं प्रसुस्रुवे २४।<br>
शंकरस्य गृहं तत्र कैलासं गतवानहम् ।<br>
तत्राश्चर्यं मया दृष्टं यन्न दृष्टं कदा श्रुतम् २५।<br>
श्रूयतामभिधास्यामि तात सर्वं मयोदितम् ।<br>
शिखराद्गिरिराजस्य मेरोः पुण्यान्महोदयात् २६।<br>
हिमक्षीरसुवर्णस्तु प्रवाहः पतते भुवि ।<br>
गंगायाश्च महाभाग रंहसा घोषभूषितः २७।<br>
कैलासस्य शिरः प्राप्य तत्र विस्तरतां गतः ।<br>
दशयोजनमानेन तत्र गंगा ह्रदो महान् २८।<br>
महातोयेन पुण्येन विमलेन विराजते ।<br>
सर्वतोभद्रतां प्राप्तो महाहंसैः प्रशोभते २९।<br>
सामोच्चारेण पुण्येन दिव्येन मधुरेण च ।<br>
हंसास्तत्र प्रकूजंति सरस्तेन विराजते ३०।<br>
तस्य तीरे शिलायां वै हिमकन्या महामते ।<br>
आसीना मुक्तकेशांता रूपद्रविणशालिनी ३१।<br>
दिव्यरूपसुसंपन्ना सगुणा दिव्यलक्षणा ।<br>
दिव्यालंकारभूषा च तस्यास्तीरे विराजते ३२।<br>
न जाने गिरिराजस्य तनया वा महोदधेः ।<br>
नो वास्ति ब्रह्मणः पत्नी सा वा स्वाहा भविष्यति ३३।<br>
इंद्राणी वा महाभागा रोहिणी वा भविष्यति ।<br>
ईदृशी रूपसंपत्तिर्युवतीनां न दृश्यते ३४।<br>
अन्यासां च सुदिव्यानां नारीणां तात सर्वथा ।<br>
यादृशं रूपसंभावं गुणशीलं प्रदृश्यते ३५।<br>
अप्सरसां कदा नास्ति तादृशं रूपलक्षणम् ।<br>
यादृशं तु मया दृष्टं तदंगं विश्वमोहनम् ३६।<br>
शिलापदे समासीना दुःखेनापि समाकुला ।<br>
रुदते सुस्वरैर्बाला अनेकैः स्वजनैर्विना ३७।<br>
अश्रूणि मुंचमाना सा मुक्ताभानि बहूनि च ।<br>
निर्मलानि सरस्यत्र पतंत्येव महामते ३८।<br>
बिंदवो मौक्तिकाभास्ते निपतंति महोदके ।<br>
तेभ्यो भवंति पद्मानि हृद्यानि सुरभीणि तु ३९।<br>
पद्मानि जज्ञिरे तेभ्यो नेत्राश्रुभ्यो महामते ।<br>
गंगांभसि तरंत्येव असंख्यातानि तानि तु ४०।<br>
पतितानि सुहृद्यानि रंहसा यानि तानि तु ।<br>
गंगाप्रवाहमध्ये तु हंसवृंदैः सुसेविते ४१।<br>
भागीरथ्याः प्रवाहस्तु तस्मात्स्थानाद्विनिर्गतः ।<br>
कैलासशिखरं प्राप्य रत्नाख्यं चारुकंदरम् ४२।<br>
वर्तते तोयपूर्णस्तु योजनद्वयविस्तृतः ।<br>
हंसवृंदसमाकीर्णो जलपक्षि समाकुलः ४३।<br>
नानावर्णविशेषाणि संति पद्मानि तत्र च ।<br>
प्रवाहे निर्मले तात मुनिवृंदनिषेविते ४४।<br>
अश्रुभ्यो यानि जातानि प्रभाते कमलानि तु ।<br>
गंगोदकप्लुतान्येव सौरभाणि महांति च ४५।<br>
प्रतरंति प्रवाहे तु निर्मले जलपूरिते ।<br>
मध्ये मध्ये सुहंसैश्च जलपक्षिनिनादिते ४६।<br>
सूत उवाच-<br>
रत्नाख्ये तु गिरौ तस्मिन्रत्नेश्वरमहेश्वरः ।<br>
देवदैत्यसुपूज्योपि तिष्ठते तात सर्वदा ४७।<br>
तत्र दृष्टो मया तात कश्चित्पुण्यमयो मुनिः ।<br>
जटाभारसमाक्रांतो निर्वासा दंडधारकः ४८।<br>
निराधारो निराहारस्तपसातीव दुर्बलः ।<br>
कृशांगोऽप्यस्थिसंघातस्त्वचामात्रेण वेष्टितः ४९।<br>
भस्मोद्धूलितमात्राणि सर्वांगानि महात्मनः ।<br>
शुष्कपत्राणि भक्षेत शीर्णानि पतितानि च ५०।<br>
शिवभक्तिसमासीनो दुराधारो महातपाः ।<br>
अश्रुभ्यो यानि जातानि पद्मानि सुरभीणि च ५१।<br>
गंगातोयात्समानीय देवदेवं प्रपूजयेत् ।<br>
रत्नेश्वरं महाभागो गीतनृत्यविशारदः ५२।<br>
गायते नृत्यते तस्य द्वारस्थस्त्रिपुरद्विषः ।<br>
मठमागत्य धर्मात्मा रोदते सुस्वरैरपि ५३।<br>
एतद्दृष्टं मया तात अपूर्वं वदतांवर ।<br>
कथयस्व प्रसादान्मे यदि त्वं वेत्सि कारणम् ५४।<br>
सा का नारी महाभागा कस्मात्तात प्ररोदिति ।<br>
कस्मात्स देवपुरुषो देवमर्चेन्महेश्वरम् ५५।<br>
तन्मे त्वं विस्तराद्ब्रूहि सर्वसंदेहकारणम् ।<br>
एवमुक्तो महाप्राज्ञः कुंजलोपि सुतेन हि ५६।<br>
कपिंजलेन प्रोवाच विस्तराच्छृण्वतो मुनेः ५७।<br>
<br>
