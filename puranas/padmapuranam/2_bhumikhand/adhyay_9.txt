कश्यप उवाच-<br>
एवं संबोधितस्तत्र आत्मा ध्यानादिकैस्तदा ।<br>
त्यक्तुकामः स तत्कार्यं पंचात्मकं स बुद्धिमान् १।<br>
निमित्तान्येव पश्यैव प्राप्य तांस्तान्प्रयाति सः ।<br>
विहाय कायं निर्लक्ष्यं पतितं नैव पश्यति २।<br>
सहवर्द्धितयोर्नास्ति संबंधः प्राण देहयोः ।<br>
धनपुत्रकलत्रैश्च संबंधः केन हेतुना ३।<br>
एवं ज्ञात्वा शमं गच्छ क्लैब्यं मा भज सुप्रिये ।<br>
अयमेव परं ब्रह्म अयमेव सनातनः ४।<br>
अयमात्मस्वरूपेण दैत्य देवेषु संस्थितः ।<br>
अयं ब्रह्मा अयं रुद्रो ह्ययं विष्णुः सनातनः ५।<br>
अयं सृजति विश्वानि अयं पालयते प्रजाः ।<br>
संहरत्येष धर्मात्मा धर्मरूपी जनार्दनः ६।<br>
अनेनोत्पादिता देवा दानवाश्चैव सुप्रिय ।<br>
देवाश्चाधर्मनिर्मुक्ता धर्महीनाः सुतास्तव ७।<br>
धर्मोयं माधवस्यांगं सर्वदैवैश्च पालितम् ।<br>
धर्मं च चिंतयेद्देवि धर्मं चैव तु पालयेत् ८।<br>
तस्य विष्णुः स धर्मात्मा सर्वदैव प्रसादवान् ।<br>
धर्मेण वर्तिता देवाः सत्येन तपसा किल ९।<br>
येषां विष्णुः प्रसन्नो वै धर्मस्तैरिह पालितः ।<br>
विष्णोः कायमिदं धर्मं सत्यं हृदयमेव च १०।<br>
यस्तौ पालयते नित्यं तस्य विष्णुः प्रसीदति ।<br>
दूषयेद्यः सत्यधर्मौ पापमेव प्रपालयेत् ११।<br>
तस्य विष्णुः प्रकुप्येत नाशयेदतिवीर्यवान् ।<br>
वैष्णवैः पालितं धर्मं तपः सत्येन संस्थितैः १२।<br>
तेषां प्रसन्नो धर्मात्मा रक्षामेवं करोति च ।<br>
तव पुत्रा दनोः पुत्राः सैंहिकेयास्तथैव च १३।<br>
अधर्मेणापि पापेन वर्तिताः पापचेतसः ।<br>
सूदिता वासुदेवेन समरे चक्रपाणिना १४।<br>
योसावात्मा मयोक्तः पूर्वमेव तवाग्रतः ।<br>
सोयं विष्णुर्न संदेहो धर्मात्मा सर्वपालकः १५।<br>
दैत्यकायेषु यः स्वस्थः पापमेव समास्थितः ।<br>
जघ्निवान्दानवान्देवि स च क्रुद्धो महामतिः १६।<br>
स बाह्याभ्यंतरे भूत्वा तव पुत्रा निपातिताः ।<br>
येन चोत्पादिता देवि तेनैव विनिपातिताः १७।<br>
नैषां मोहस्तु कर्तव्यो भवत्या वचनं शृणु ।<br>
पापेन वर्तते योसौ स एव निधनं व्रजेत् १८।<br>
तस्मान्मोहं परित्यज्य सदाधर्मं समाश्रय ।<br>
दितिरुवाच-<br>
एवमस्तु महाभाग करिष्ये वचनं तव १९।<br>
कश्यपं च मुनिश्रेष्ठमेवमाभाष्य दुःखिता ।<br>
संबोधिता सा मुनिना दुःखं संत्यज्य संस्थिता २०।<br>
