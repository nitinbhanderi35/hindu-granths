दितिरुवाच-<br>
सत्यमुक्तं त्वया नाथ सर्वमेव न संशयः ।<br>
भर्तृस्नेहं परित्यज्य गता सापत्न्यजं द्विज १।<br>
अभिमानेन दुःखेन मानभंगेन सत्तम ।<br>
महादुःखेन संतप्ता करिष्ये प्राणमोचनम् २।<br>
कश्यप उवाच-<br>
श्रूयतामभिधास्यामि यथा शांतिर्भविष्यति ।<br>
न कः कस्य भवेत्पुत्रो न माता न पिता शुभे ३।<br>
न भ्राता बांधवः कस्य न च स्वजनबांधवाः ।<br>
एवं संसारसंबंधो मायामोहसमन्वितः ४।<br>
स्वयमेव पिता देवि स्वयं माताथ बांधवाः ।<br>
स्वयं स्वजनवर्गश्च स्वयं धर्मः सनातनः ५।<br>
आचारेण नरो देवि सुखित्वमुपजायते ।<br>
अनाचारेण पापेन नाशं याति तथा ध्रुवम् ६।<br>
क्रूरयोनिं प्रयात्येवं नरो देवि न संशयः ।<br>
कर्मणा सत्यहीनेन महापापेन मोहतः ७।<br>
रिपुत्वे वर्त्तते मर्त्यः प्राणिनां नित्यसंस्थितः ।<br>
रिपवस्तस्य वर्तन्ते यत्र तत्र न संशयः ८।<br>
मैत्रेण वर्तते मर्त्यो यदा लोके प्रिये शुभे ।<br>
तदा तस्य भवंत्येव मित्राः सर्वत्र भामिनि ९।<br>
कृषिकारो यदा देवि छन्नं बीजं सुसंस्थितम् ।<br>
यादृशं तु भवत्येव तादृशं फलमश्नुते १०।<br>
तथा तव च पुत्रैश्च साधुभिः स्पर्धितं सह ।<br>
कर्मणस्तस्य तत्प्राप्तं फलं भुंक्ष्व सुसंस्थितम् ११।<br>
तव पुत्रा महाभागे तपः शांति विवर्जिताः ।<br>
तेन पापेन ते सर्वे पतिता वै महत्पदात् १२।<br>
एवं ज्ञात्वा शमं गच्छ मुंच दुःखं सुखं तथा ।<br>
कस्य पुत्राश्च मित्राणि कस्य स्वजन बांधवाः १३।<br>
आत्मकर्मानुसारेण सुखं जीवंति जंतवः ।<br>
परार्थे चिंतनं देवि तत्त्वज्ञानेन पंडिताः १४।<br>
न कुर्वंति महात्मानो व्यर्थमेव न संशयः ।<br>
पंचभूतात्मकं कायं केवलं संधिजर्जरम् १५।<br>
आत्ममित्रं कृतं तेन सर्वं देवि सुखाशया ।<br>
आत्मा नाम महापुण्यः सर्वगः सर्वदर्शकः १६।<br>
सर्वसिद्धिस्तु सर्वात्मा सात्विकः सर्वसिद्धिदः ।<br>
एवं सर्वमयो देवि भ्रमत्येको निरञ्जनः १७।<br>
भ्रमता निर्जने येन मूर्तिमंतो द्विजोत्तमाः ।<br>
चत्वारो दर्शिताः पुण्या मूर्तिमंतो महौजसः १८।<br>
पंचमः श्वसनश्चैव पूर्वाणां मित्रमेव च ।<br>
अथो आत्मा समायातो ज्ञानसाहाय्यमेव वा १९।<br>
स तान्दृष्ट्वा महात्मा वै ज्ञानमात्मा समब्रवीत् ।<br>
ज्ञान पश्य अमी पंच मंत्रयंतः परस्परम् २०।<br>
एतान्गत्वाब्रवीहि त्वं यूयं क इति पृच्छ ह ।<br>
ज्ञानं वाक्यं परं श्रुत्वा सार्थं तस्य महात्मनः २१।<br>
तदाहात्मानमाराध्यमेतैः किं ते प्रयोजनम् ।<br>
तत्त्वतो ब्रूहि मे देव सदा शुद्धोसि सर्वदा २२।<br>
आत्मोवाच-<br>
एते पंच महाभागा रूपवंतो मनस्विनः ।<br>
गत्वा संदर्शयाम्येनानाभाष्ये ज्ञान श्रूयताम् २३।<br>
भव्यानेतान्प्रवक्ष्यामि पंचमीं गतिमागतान् ।<br>
दूतत्वं गच्छ भो ज्ञान कुशलो दूतकर्मणि २४।<br>
ज्ञानमुवाच-<br>
त्वमात्मञ्छृणु मे वाक्यं सत्यं सत्यं वदाम्यहम् ।<br>
एतेषां संगतिस्तात कार्या नैव त्वया कदा २५।<br>
पंचानामपि शुद्धात्मन्न कार्यं शुभमिच्छता ।<br>
भवतः संगतिं मोह इच्छत्येष महामते २६।<br>
आत्मोवाच-<br>
एतेषां संगतिं ज्ञान कस्माद्वारयते भवान् ।<br>
तन्मे त्वं कारणं ब्रूहि याथातथ्येन पंडित २७।<br>
ज्ञानमुवाच-<br>
एतेषां संगमात्रात्तु महद्दुःखं भविष्यति ।<br>
दुःखमूला हि पंचैव शोकसंतापकारकाः २८।<br>
एवमस्तु महाप्राज्ञ करिष्ये वचनं तव ।<br>
ज्ञानमाभाष्य स ह्यात्मा ध्यानेन सह संगतः २९।<br>
कश्यप उवाच-<br>
ततः पंचैव ते तत्राद्राक्षुरात्मानमेव तम् ।<br>
बुद्धिमूचुः समाहूय संगच्छात्मानमेव हि ३०।<br>
दूतत्वं कुरु कल्याणि अस्माकमात्मना सह ।<br>
पंचतत्त्वा महात्मानो विश्वस्यधारकाः शुभाः ३१।<br>
भवतो मैत्रमिच्छंति इत्याभाष्य महामतिम् ।<br>
गत्वा बुद्धे त्वया कार्यं कर्तव्यं न इतो व्रज ३२।<br>
एवमस्तु महाभागा करिष्ये कार्यमुत्तमम् ।<br>
एवमाभाषितं तेषां गत्वाऽहात्मानमेव तम् ३३।<br>
अहं बुद्धिर्महाभाग भवंतं समुपागता ।<br>
दूतत्वे महतां पार्श्वात्तेषां त्वं वचनं शृणु ३४।<br>
भवन्मैत्रीं समिच्छंति अक्षयां पंच आत्मकाः ।<br>
कुरु मैत्रीं महाप्राज्ञ जहि ध्यानं सुदूरतः ३५।<br>
ध्यानमुवाच-<br>
न कर्तव्यं त्वया चात्मन्नैतेषां वै समागमम् ।<br>
एषां संसर्गमात्रेण महद्दुःखं भविष्यति ३६।<br>
मया ज्ञानेन हीनस्त्वं कथं कर्म करिष्यति ।<br>
एवमेव न कर्तव्यं तेषां चैव समागमम् ३७।<br>
गर्भवासं नयिष्यंति भवंतं नान्यथा विभो ।<br>
ज्ञानेनैव मया हीनो अज्ञानं यास्यसि ध्रुवम् ३८।<br>
एवमुक्त्वा तमात्मानं विरराम महामतिम् ।<br>
ततस्तामागतां बुद्धिमात्मा प्रोवाच निश्चितः ३९।<br>
ज्ञानध्यानौ महात्मानौ मंत्रिणौ मम शोभनौ ।<br>
तत्र यानं न मे युक्तं तद्बुद्धे किं करोम्यहम् ४०।<br>
एवं श्रुत्वा ततो बुद्धिस्तेषां पार्श्वे यशस्विनी ।<br>
समाचष्ट समग्रं तत्कथनं ज्ञानध्यानयोः ४१।<br>
ततस्ते पंचकाः सर्वे आत्मानं प्रतिजग्मिरे ।<br>
मैत्रीमेव प्रतीच्छामो भवतो नित्यमेव हि ४२।<br>
यस्माच्छुद्धोसि लोकेश तस्मात्त्वां समुपागताः ।<br>
स्वयमेव विचार्यैव उत्तरं नः प्रदीयताम् ४३।<br>
आत्मोवाच-<br>
यूयं पंचैव संप्राप्ता मम मैत्रं समिच्छथ ।<br>
स्वीयं गुणं प्रभावं च कथयंतु ममाग्रतः ४४।<br>
भूमिरुवाच-<br>
सर्वकार्यस्य संस्थानं चर्ममांससमन्वितम् ।<br>
अस्थिमूलदृढत्वं मे नखलोमसमन्वितम् ४५।<br>
प्रभावो हि महाप्राज्ञ कायमध्ये ममैव हि ।<br>
नासिकागमनो गंधस्स मे भृत्यो महामनाः ४६।<br>
आकाश उवाच-<br>
अहमाकाशकः प्राप्तो मम काये प्रभावकम् ।<br>
श्रूयतामभिधास्यामि परब्रह्मस्वरूपिणम् ४७।<br>
बाह्यांतरावकाशश्च शून्यस्थाने वसाम्यहम् ।<br>
तत्रामात्यौ तु कर्णौ मे श्रवणार्थं प्रतिष्ठितौ ४८।<br>
वायुरुवाच-<br>
पंचरूपेण तिष्ठामि करोम्येवं शुभाशुभम् ।<br>
चर्मकायेस्थितोमात्यः स्पर्शं संश्रयते गुणम् ४९।<br>
तेज उवाच-<br>
काये संस्थः सदा नित्यं पाकयोगं करोम्यहम् ।<br>
सबाह्याभ्यंतरं सर्वं द्रव्याद्रव्यं प्रदर्शये ५०।<br>
शुक्रं मज्जा तथा लाला एवं त्वक्संधिसंस्थितम् ।<br>
रुधिरं प्रेषयाम्येव कायमध्ये स्थितोस्म्यहम् ५१।<br>
तत्र नेत्रावमात्यौ मे द्रव्यलब्धिप्रसाधकौ ।<br>
एवं मयात्मव्यापारस्तवाग्रे कथितः परः ५२।<br>
जलमुवाचः-<br>
सुतोषयाम्यहं नित्यममृतेन कलेवरम् ।<br>
एवं मे तत्र व्यापारः कायपत्तनके प्रिये ५३।<br>
अमात्यं रसनां विद्धि रसास्वादकरीं पराम् ।<br>
नासिकोवाच-<br>
सुगंधेन परां पुष्टिं कायस्यापि करोम्यहम् ५४।<br>
दुर्गंधं तु परित्यज्य काये गंधं प्रदर्शये ।<br>
बुद्धियुक्ता महाभाग तस्याभावेन भाविता ५५।<br>
स्वामिकार्याय कायेस्मिन्नहं तिष्ठामि निश्चला ।<br>
गंधं मम गुणं विद्धि द्विविधं यत्प्रवर्तितम् ५६।<br>
श्रवणावूचतुः-<br>
कार्याकार्यादिकं शब्दं लोकैरुक्तं शुभाशुभम् ।<br>
शृणुयावः स्वकायस्थौ सत्यासत्ये प्रियाप्रिये ५७।<br>
शब्दो हि मे गुणः प्रोक्तो मम व्यापारमेव हि ।<br>
योजयामि न संदेहो यदा बुद्धिः प्रपूरयेत् ५८।<br>
त्वगुवाच-<br>
पंचरूपात्मको वायुः शरीरेस्मिन्व्यवस्थितः ५९।<br>
सबाह्याभ्यंतरे चेष्टां तेषां जानामि तत्त्वतः ।<br>
शीतोष्णमातपं वर्षं वायोः स्फुरणमेव च ६०।<br>
सर्वं जानामि संस्पर्शं संगश्लेषादिकं नृणाम् ।<br>
स्पर्श एव गुणो मह्यमेतत्सत्यं वदाम्यहम् ६१।<br>
एवं हि ते समाख्यातो मया व्यापार एव हि ।<br>
नेत्रे ऊचतुः-।<br>
संसारे यानि रूपाणि भव्याभव्यानि सत्तम ६२।<br>
यदा प्रेरयते बुद्धिस्तदा पश्याव नान्यथा ।<br>
वसावः कायमध्ये वै रूपं गुणमिहावयोः ६३।<br>
एवं व्यापारसंबंधः कायमध्ये महामते ।<br>
जिह्वोवाच-।<br>
बुद्धियुक्ता अहं तात रसभेदान्विचारये ६४।<br>
क्षारमम्लादिकं सर्वं नीरसं स्वादु चिंतये ।<br>
व्यापारेण अनेनापि नित्ययुक्ता वसाम्यहम् ६५।<br>
इन्द्रियाणां हि सर्वेषां बुद्धिरेषा प्रणायकः ।<br>
एवं पंच समायातानींद्रियाणि प्रिये शृणु ६६।<br>
स्वीयानि यानि कर्माणि कथयंति पुनः पुनः ।<br>
अथ बुद्धिः समायाता तमुवाच महामतिम् ६७।<br>
मद्विहीनो यदा कायस्तदा नश्यति नान्यथा ।<br>
तस्मात्त्वं मां समास्थाय वर्त्तयस्व महामते ६८।<br>
अथ कर्म समायातमात्मानमिदमब्रवीत् ।<br>
अहं कर्म महाप्राज्ञ तव पार्श्वं समागतम् ६९।<br>
त्वां प्रेषयाम्यहं तेन पथा येनेह गच्छसि ।<br>
एवमाकर्ण्य तत्सर्वमात्मा प्रोवाच तान्प्रति ७०।<br>
यूयं पंचात्मकैर्युक्ताः सर्वसाधारणाः किल ।<br>
कस्मान्मैत्रं समिच्छंति तत्र पंचात्मकं प्रति ७१।<br>
ब्रुवंतु कारणं सर्वे ममाग्रे सर्वमेव तत् ।<br>
पंचात्मका ऊचुः-।<br>
अस्मत्संगप्रसंगेन पिंडमेव प्रजायते ७२।<br>
तस्मिन्पिंडे महाबुद्धे भवान्वसति सुव्रतः ।<br>
तिष्ठामो हि वयं सर्वे प्रसादात्तव तत्र हि ७३।<br>
एतस्मात्कारणान्मैत्रमिच्छामस्तव नित्यशः ।<br>
आत्मोवाच-<br>
एवमस्तु महाभागा भवतां प्रियमेव च ७४।<br>
करिष्ये नात्र संदेहो मैत्रं हि प्रीतिकारणात् ।<br>
वार्यमाणो महाभागो ज्ञानेनापि महात्मना ७५।<br>
ध्यानेन च महात्मासौ तेषां संगतिमागतः ।<br>
स तैः प्रमोहितस्तत्र रागद्वेषादिभिस्तदा ७६।<br>
पंचतत्त्वसमायुक्तः कायित्वं गतवान्प्रभुः ।<br>
यदा गर्भं समायातो विष्ठामूत्रसमाकुले ७७।<br>
दुर्गंधे पिच्छिलावर्ते पतितस्तैः स संयुतः ।<br>
अंगेन व्याकुलीभूतः पंचात्मकानुवाच सः ७८।<br>
भोभोः पंचात्मकाः सर्वे शृणुध्वं वचनं मम ।<br>
भवतां संप्रसंगेन महादुःखेन मोहितः ७९।<br>
तत्रास्मिन्पिच्छिले घोरे पतितो हि महाभये ।<br>
पंचात्मका ऊचुः-<br>
तावत्संस्थीयतां राजन्यावद्गर्भः प्रपूरयेत् ८०।<br>
पश्चान्निर्गमनं ते वै भविष्यति न संशयः ।<br>
अस्माकं हि भवान्स्वामी कायदेशे व्यवस्थितः ८१।<br>
राज्यमेवं प्रकर्तव्यं सुखभोक्ता भविष्यति ।<br>
तेषां तद्वचनं श्रुत्वा आत्मा दुःखेन पीडितः ८२।<br>
गंतुमिच्छन्नसौ तस्मात्पलायनपरोभवत् ८३।<br>
<br>
