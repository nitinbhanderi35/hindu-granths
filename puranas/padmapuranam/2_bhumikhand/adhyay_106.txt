कुंजल उवाच-<br>
आयुभार्या महाभागा स्वर्भानोस्तनया सुतम् ।<br>
अपश्यंती सुबालं तं देवोपममनौपमम् १।<br>
हाहाकारं महत्कृत्वा रुरोद वरवर्णिनी ।<br>
केन मे लक्षणोपेतो हृतो बालः सुलक्षणः २।<br>
तपसा दानयज्ञैश्च नियमैर्दुष्करैः सुतः ।<br>
संप्राप्तो हि मया वत्स कष्टैश्च दारुणैः पुनः ३।<br>
दत्तात्रेयेण पुण्येन संतुष्टेन महात्मना ।<br>
दत्तः पुत्रो हृतः केन रुरोद करुणान्विता ४।<br>
हा पुत्र वत्स मे तात हा बालगुणमंदिर ।<br>
क्वासि केनापनीतोसि मम शब्दः प्रदीयताम् ५।<br>
सोमवंशस्य सर्वस्य भूषणोसि न संशयः ।<br>
केन त्वमपनीतोसि मम प्राणैः समन्वितः ६।<br>
राजसुलक्षणैर्दिव्यैः संपूर्णः कमलेक्षणः ।<br>
केनाद्यापहृतो वत्सः किं करोमि क्व याम्यहम् ७।<br>
स्फुटं जानाम्यहं कर्म ह्यन्यजन्मनि यत्कृतम् ।<br>
न्यासनाशः कृतः कस्य तस्मात्पुत्रो हृतो मम ८।<br>
किं वा छलं कृतं कस्य पूर्वजन्मनि पापया ।<br>
कर्मणस्तस्य वै दुःखमनुभुंजामि नान्यथा ९।<br>
रत्नापहारिणी जाता पुत्ररत्नं हृतं मम ।<br>
तस्माद्दैवेन मे दिव्य अनौपम्य गुणाकरः १०।<br>
किं वा वितर्कितो विप्रः कर्मणस्तस्य वै फलम् ।<br>
प्राप्तं मया न संदेहः पुत्रशोकान्वितं भृशम् ११।<br>
किं वा शिशुविरोधश्च कृतो जन्मांतरे मया ।<br>
तस्य पापस्य भुंजामि कर्मणः फलमीदृशम् १२।<br>
याचमानस्य चैवाग्रे वैश्वदेवस्य कर्मणः ।<br>
किं वापि नार्पितं चान्नं व्याहृतीभिर्हुतं द्विजैः १३।<br>
एवं सुदेवमानाच्च स्वर्भानोस्तनया तदा ।<br>
इंदुमती महाभाग शोकेन करुणाकुला १४।<br>
पतिता मूर्च्छिता शोकाद्विह्वलत्वं गता सती ।<br>
निःश्वासान्मुंचमाना सा वत्सहीना यथा हि गौः १५।<br>
आयू राजा स शोकेन दुःखेन महतान्वितः ।<br>
बालं श्रुत्वा हृतं तं तु धैर्यं तत्याज पार्थिवः १६।<br>
तपसश्च फलं नास्ति नास्ति दानस्य वै फलम् ।<br>
यस्मादेवं हृतः पुत्रस्तस्मान्नास्ति न संशयः १७।<br>
दत्तात्रेयः प्रसादेन वरं मे दत्तवान्पुरा ।<br>
अजेयं च जयोपेतं पुत्रं सर्वगुणान्वितम् १८।<br>
तस्य वरप्रदानस्य कथं विघ्नो ह्यजायत ।<br>
इति चिंतापरो राजा दुःखितः प्रारुदद्भृशम् १९।<br>
इति श्रीपद्मपुराणे भूमिखंडे वेनोपाख्याने गुरुतीर्थमाहात्म्ये च्यवनचरित्रे नाहुषाख्याने षडधिकशततमोऽध्यायः १०६।<br>
<br>
<br>
