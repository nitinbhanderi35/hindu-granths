विष्णुरुवाच-<br>
कुंडलस्याश्रमं गत्वा सत्यधर्म समाकुलम् ।<br>
सुकर्माणं ततो दृष्ट्वा पितृमातृपरायणम् १।<br>
शुश्रूषंतं महात्मानं गुरूसत्यपराक्रमम् ।<br>
महारूपं महातेजं महाज्ञानसमाकुलम् २।<br>
मातापित्रोः पदांते तमुपविष्टं ददर्श सः ।<br>
महाभक्त्यान्वितं शांतं सर्वज्ञानमहानिधिम् ३।<br>
कुंडलस्यापि पुत्रेण सुकर्मणा महात्मना ।<br>
आगतं पिप्पलं दृष्ट्वा द्वारदेशे महामतिम् ४।<br>
आसनात्तूर्णमुत्थाय अभ्युत्थानं कृतं पुनः ।<br>
आगच्छ त्वं महाभाग विद्याधर महामते ५।<br>
आसनं पाद्यमर्घं च ददौ तस्मै महामतिः ।<br>
निर्विघ्नोऽसि महाप्राज्ञ कुशलेन प्रवर्त्तसे ६।<br>
निरामयं च पप्रच्छ पिप्पलं तं समागतम् ।<br>
यस्मादागमनं तेद्य तत्सर्वं प्रवदाम्यहम् ७।<br>
वर्षाणां च सहस्राणि त्रीणि यावत्त्वया तपः ।<br>
तप्तमेव महाभाग सुरेभ्यः प्राप्तवान्वरम् ८।<br>
वश्यत्वं च त्वया प्राप्तं कामचारस्तथैव च ।<br>
तेन मत्तो न जानासि गर्वमुद्वहसे वृथा ९।<br>
दृष्ट्वा ते चेष्टितं सर्वं सारसेन महात्मना ।<br>
ममाभिधानं कथितं मम ज्ञानमनुत्तमम् १०।<br>
पिप्पल उवाच-<br>
योसौ मां सारसो विप्र सरित्तीरे प्रयुक्तवान् ।<br>
सर्वं ज्ञानं वदेन्मां हि स तु कः प्रभुरीश्वरः ११।<br>
सुकर्मोवाच-<br>
भवंतमुक्तवान्यो वै सरित्तीरे तु सारसः ।<br>
ब्रह्माणं त्वं महाज्ञानं तं विद्धि परमेश्वरम् १२।<br>
अन्यत्किं पृच्छसे ब्रूहि तमेवं प्रवदाम्यहम् ।<br>
विष्णुरुवाच-<br>
एवमुक्तः स धर्मात्मा सुकर्मा नृपनंदन १३।<br>
पिप्पल उवाच-<br>
त्वयि वश्यं जगत्सर्वमिति शुश्रुम भूतले ।<br>
तन्मे त्वं कौतुकं विप्र दर्शयस्व प्रयत्नतः १४।<br>
पश्य कौतुकमेवाद्य त्वं वश्यावश्यकारणम् ।<br>
तमुवाच स धर्मात्मा सुकर्मा पिप्पलं प्रति १५।<br>
अथ सस्मार वै देवान्सुकर्मा प्रत्ययाय वै ।<br>
इंद्राद्या लोकपालाश्च देवाश्चाग्निपुरोगमाः १६।<br>
समागताः समाहूता नाना विद्याधरास्तथा ।<br>
सुकर्माणं ततः प्रोचुर्देवाश्चाग्निपुरोगमाः १७।<br>
कस्मात्स्मृतास्त्वया विप्र ततोर्थकारणं वद ।<br>
सुकर्मोवाच-<br>
अयमेष सुसंप्राप्तो विद्याधरो हि पिप्पलः १८।<br>
मामेवं भाषते विप्र वश्यावश्यत्वकारणम् ।<br>
प्रत्ययार्थं समाहूता अस्यैव च महात्मनः १९।<br>
स्वंस्वं स्थानं प्रगच्छध्वमित्युवाच सुरान्प्रति ।<br>
तमूचुस्ते ततो देवाः सुकर्माणं महामतिम् २०।<br>
अस्माकं दर्शनं व्रिप्र न मोघं जायते वरम् ।<br>
वरं वरय भद्रं ते मनसा यद्धिरोचते २१।<br>
तत्ते दद्मो न संदेहस्त्वेवमूचुः सुरोत्तमाः ।<br>
भक्त्या प्रणम्य तान्देवान्ययाचे स द्विजोत्तमः २२।<br>
अचलां दत्त देवेंद्रा सुःभक्तिं भावसंयुताम् ।<br>
मातापित्रोश्च मे नित्यं तद्वै वरमनुत्तमम् २३।<br>
पिता मे वैष्णवं लोकं प्रयात्वेतद्वरोत्तमम् ।<br>
तद्वन्माता च देवेशा वरमन्यं न याचये २४।<br>
देवा ऊचुः-<br>
पितृभक्तोसि विप्रेंद्र भक्त्या तव वयं द्विज ।<br>
सुकर्मञ्छ्रूयतां वाक्यं प्रीत्या युक्ता सदैव ते २५।<br>
एवमुक्त्वा गता देवाः स्वर्लोकं नृपनंदन ।<br>
सर्वमैश्वर्यमेतेन तस्याग्रे परिदर्शितम् २६।<br>
दृष्टं तु पिप्पलेनापि कौतुकं च महाद्भुतम् ।<br>
तमुवाच स धर्मात्मा पिप्पलं कुंडलात्मजम् २७।<br>
अर्वाचीनं त्विदं रूपं पराचीनं च कीदृशम् ।<br>
प्रभावमुभयोश्चैव वदस्व वदतां वर २८।<br>
सुकर्मोवाच-<br>
पराचीनस्य रूपस्य लिंगमेव वदामि ते ।<br>
येनलोकाः प्रमोदंते इंद्राद्याः सचराचराः २९।<br>
अयमेव जगन्नाथः सर्वगो व्यापकः प्रभुः ।<br>
अस्य रूपं न दृष्टं हि केनाप्येव हि योगिना ३०।<br>
श्रुतिरेव वदत्येवं तं वक्तुं शंकितेव सा ।<br>
अपाणिपादनासश्च अकर्णो मुखवर्जितः ३१।<br>
सर्वं पश्यति वै कर्म कृतं त्रैलोक्यवासिनाम् ।<br>
तेषामुक्तमकर्णश्च स शृणोति सुसाक्ष्यदः ३२।<br>
गतिहीनो व्रजेत्सोपि स हि सर्वत्र दृश्यते ।<br>
पाणिहीनोपि गृह्णाति पादहीनः प्रधावति ३३।<br>
सर्वत्र दृश्यते विप्र व्यापकः पादवर्जितः ।<br>
यं न पश्यंति देवेंद्रा मुनयस्तत्त्वदर्शिनः ३४।<br>
स च पश्यति तान्सर्वान्सत्यासत्यपदे स्थितान् ।<br>
व्यापकं विमलं सिद्धं सिद्धिदं सर्वनायकम् ३५।<br>
यं जानाति महायोगी व्यासो धर्मार्थकोविदः ।<br>
तेजोमूर्तिः स चाकाशमेकवर्णमनंतकम् ३६।<br>
तदेतन्निर्मलं रूपं श्रुतिराख्याति निश्चितम् ।<br>
व्यासश्चैव हि जानाति मार्कंडेयश्च तत्पदम् ३७।<br>
अर्वाचीनं प्रवक्ष्यामि शृणुष्वैकाग्रमानसः ।<br>
यदा संहृत्य भूतात्मा स्वयमेकः प्रगच्छति ३८।<br>
अप्सु शय्यां समास्थाय शेषभोगासनस्थितः ।<br>
तमाश्रित्य स्वपित्येको बहुकालं जनार्दनः ३९।<br>
जलांधकारसंतप्तो मार्कंडेयो महामुनिः ।<br>
स्थानमिच्छन्स योगात्मा निर्विण्णो भ्रमणेन सः ४०।<br>
भ्रममाणः स ददृशे शेषपर्यंकशायिनम् ।<br>
सूर्यकोटिप्रतीकाशं दिव्याभरणभूषितम् ४१।<br>
दिव्यमाल्यांबरधरं सर्वव्यापिनमीश्वरम् ।<br>
योगनिद्रा गतं कांतं शंखचक्रगदाधरम् ४२।<br>
एका नारी महाभागा कृष्णांजनचयोपमा ।<br>
दंष्ट्राकरालवदना भीमरूपा द्विजोत्तम ४३।<br>
तयोक्तोसौ मुनिश्रेष्ठो मा भैरिति महामुनिः ।<br>
पद्मपत्रं सुविस्तीर्णं पंचयोजनमायतम् ४४।<br>
तस्मिन्पत्रे महादेव्या मार्कण्डेयो निवेशितः ।<br>
केशवे सति सुप्तेपि नास्त्यत्र च भयं तव ४५।<br>
तामुवाच स योगींद्र का त्वं भवसि भामिनि ।<br>
अस्मिन्विनिर्जिते चैका भवती परिबृंहिता ४६।<br>
पृष्टैवं मुनिना देवी सादरं प्राह भूसुर ।<br>
नागभोगांकपर्यंके स यः स्वपिति केशवः ४७।<br>
अस्याहं वैष्णवी शक्तिः कालरात्रिरिहोच्यते ।<br>
मामेवं विद्धि विप्रेंद्र सर्वमायासमन्विताम् ४८।<br>
महामाया पुराणेषु जगन्मोहाय कथ्यते ।<br>
इत्युक्त्वा सा गता देवी अंतर्धानं हि पिप्पलः ४९।<br>
देव्यामनुगतायां तु मार्कंडेयस्य पश्यतः ।<br>
तस्य नाभ्यां समुत्पन्नं पंकजं हाटकप्रभम् ५०।<br>
तस्माज्जज्ञे महातेजा ब्रह्मा लोकपितामहः ।<br>
तस्माद्विजज्ञिरे लोकाः सर्वे स्थावरजंगमाः ५१।<br>
इंद्राद्या लोकपालाश्च देवाश्चाग्निपुरोगमाः ।<br>
अर्वाचीनं स्वरूपं तु दर्शितं हि मया नृप ५२।<br>
अर्वाचीनस्वरूपोयं पराचीनो निराश्रयः ।<br>
यदा स दर्शयेत्कायं कायरूपा भवंति ते ५३।<br>
ब्रह्माद्याः सर्वलोकाश्च अर्वाचीना हि पिप्पल ।<br>
अर्वाचीना अमी लोका ये भवंति जगत्त्रये ५४।<br>
पराचीनः स भूतात्मा यं सुपश्यंति योगिनः ।<br>
मोक्षरूपं परं स्थानं परब्रह्मस्वरूपकम् ५५।<br>
अव्यक्तमक्षरं हंसं शुद्धं सिद्धिसमन्वितम् ।<br>
पराचीनस्य यद्रूपं विद्याधर तवाग्रतः ५६।<br>
सर्वमेव मया ख्यातमन्यत्किं ते वदाम्यहम् ।<br>
पिप्पल उवाच-<br>
कस्मादेतन्महाज्ञानमुद्भूतं तव सुव्रत ५७।<br>
अर्वाचीनगतिं विद्वान्पराचीनगतिं तथा ।<br>
त्रैलोक्यस्य परं ज्ञानं त्वय्येवं परिवर्तते ५८।<br>
तपसो नैव पश्यामि परां निष्ठां हि सुव्रत ।<br>
यजनंयाजनंतीर्थंतपोवाकृतवानसि ५९।<br>
तत्प्रभावं वदस्वैवं केन ज्ञानं तवाखिलम् ।<br>
सुकर्मोवाच-<br>
तप एव न जानामि न कृतं कायशोषणम् ६०।<br>
यजनं याजनं वापि न जाने तीर्थसाधनम् ।<br>
न मया साधितं ध्यानं पुण्यकालं सुकर्मजम् ६१।<br>
स्फुटमेकं प्रजानामि पितृमातृप्रपूजनम् ।<br>
उभयोरपि हस्तेन मातापित्रोस्तु नित्यशः ६२।<br>
पादप्रक्षालनं पुण्यं स्वयमेव करोम्यहम् ।<br>
अंगसंवाहनं स्नानं भोजनादिकमेव च ६३।<br>
त्रिकालेध्यानसंलीनः साधयामि दिनेदिने ।<br>
पादोदकं तयोश्चैव मातापित्रोर्दिनेदिने ६४।<br>
भक्तिभावेन विंदामि पूजयामि सुभावतः ।<br>
गुरू मे जीवमानौ तु यावत्कालं हि पिप्पल ६५।<br>
तावत्कालं हि मे लाभो ह्यतुलश्च प्रजायते ।<br>
त्रिकालं पूजयाम्येतौ शुद्धभावेन चेतसा ६६।<br>
स्वच्छंदलीलासंचारी वर्ताम्येव हि पिप्पल ।<br>
किं मे चान्येन तपसा किं मे कायस्य शोषणैः ६७।<br>
किं मे सुतीर्थयात्राभिरन्यैः पुण्यैश्च सांप्रतम् ।<br>
मखानामेव सर्वेषां यत्फलं प्राप्यते द्विज ६८।<br>
तत्फलं तु मया दृष्टं पितुः शुश्रूषणादपि ।<br>
मातुः शुश्रूषणं तद्वत्पुत्राणां गतिदायकम् ६९।<br>
सर्वकर्मसुसर्वस्वं सारभूतं जगत्रये ।<br>
पुत्रस्य जायते लोको मातुः शुश्रूषणादपि ७०।<br>
पितुः शुश्रूषणे तद्वन्महत्पुण्यं प्रजायते ।<br>
तत्र गंगा गयातीर्थं तत्र पुष्करमेव च ७१।<br>
यत्र मातापिता तिष्ठेत्पुत्रस्यापि न संशयः ।<br>
अन्यानि तत्र तीर्थानि पुण्यानि विविधानि च ७२।<br>
भवंत्येतानि पुत्रस्य पितुः शुश्रूषणादपि ।<br>
पितुः शुश्रूषणात्तस्य दानस्य तपसः फलम् ७३।<br>
सत्पुत्रस्य भवेद्विप्र अन्य धर्मः श्रमायते ।<br>
पितुः शुश्रूषणात्पुण्यं पुत्रः प्राप्नोत्यनुत्तमम् ७४।<br>
स्वकर्मणस्तु सर्वस्वमिहैव च परत्र च ।<br>
जीवमानौ गुरूत्वेतौ स्वमातापितरौ तथा ७५।<br>
शुश्रूषते सुतो भूत्वा तस्य पुण्यफलं शृणु ।<br>
देवास्तस्यापि तुष्यंति ऋषयः पुण्यवत्सलाः ७६।<br>
त्रयोलोकास्तु तुष्यंति पितुः शुश्रूषणादिह ।<br>
मातापित्रोस्तु यः पादौ नित्यमेव हि क्षालयेत् ७७।<br>
तस्य भागीरथीस्नानमहन्यहनि जायते ।<br>
पुण्यैर्मिष्टान्नपानैर्यः पितरं मातरं तथा ७८।<br>
भक्त्या भोजयते नित्यं तस्य पुण्यं वदाम्यहम् ।<br>
अश्वमेधस्य यज्ञस्य फलं पुत्रस्य जायते ७९।<br>
तांबूलैश्छादनैश्चैव पानैश्चाशनकैस्तथा ।<br>
भक्त्या चान्नेन पुण्येन गुरू येनाभिपूजितौ ८०।<br>
सर्वज्ञानी भवेत्सोपि यशःकीर्तिमवाप्नुयात् ।<br>
मातरं पितरं दृष्ट्वा हर्षात्संभाषयेत्सुतः ८१।<br>
निधयस्तस्य संतुष्टास्तस्य गेहे वसंति ते ।<br>
गावः सौहृद्यमायांति पुत्रस्य सुखदाः सदा ८२।<br>
इति श्रीपद्मपुराणे भूमिखंडे वेनोपाख्याने मातृपितृतीर्थ-।<br>
माहात्म्ये द्विषष्टितमोऽध्यायः ६२ ।<br>
