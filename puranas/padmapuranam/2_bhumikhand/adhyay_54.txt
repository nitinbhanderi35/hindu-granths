विष्णुरुवाच-<br>
एवमुक्ता गता दूती तया सुकलया तदा ।<br>
समासेन सुसंप्रोक्तमवधार्य पुरंदरः १।<br>
तदर्थं भाषितं तस्याः सत्यधर्मसमन्वितम् ।<br>
आलोच्य साहसं धैर्यं ज्ञानमेव पुरंदरः २।<br>
ईदृशं हि वदेत्का हि नारी भूत्वा महीतले ।<br>
योगरूपं सुसंशिष्टं न्यायोदैः क्षालितं वचः ३।<br>
पवित्रेयं महाभागा सत्यरूपा न संशयः ।<br>
त्रैलोक्यस्य समस्तस्य धुरं धर्तुं भवेत्क्षमा ४।<br>
एतदर्थं विचार्यैव जिष्णुः कंदर्पमब्रवीत् ।<br>
त्वया सह गमिष्यामि द्रष्टुं तां कृकलप्रियाम् ५।<br>
प्रत्युवाच सहस्राक्षं मन्मथो बलदर्पितः ।<br>
गम्यतां तत्र देवेश यत्रास्ते सा पतिव्रता ६।<br>
मानं वीर्यं बलं धैर्यं तस्याः सत्यं पतिव्रतम् ।<br>
गत्वाहं नाशयिष्यामि कियन्मात्रा सुरेश्वर ७।<br>
समाकर्ण्य सहस्राक्षो वचनं मन्मथस्य च ।<br>
भो भोनंग शृणुष्व त्वमधिकं भाषितं मुधा ८।<br>
सुदृढा सत्यवीर्येण सुस्थिरा धर्मकर्मभिः ।<br>
सुकलेयमजेया वै तत्र ते पौरुषं नहि ९।<br>
इत्याकर्ण्य ततः क्रुद्धो मन्मथस्त्विन्द्रमब्रवीत् ।<br>
ऋषीणां देवतानां च बलं मया प्रणाशितम् १०।<br>
अस्या बलं कियन्मात्रं भवता मम कथ्यते ।<br>
पश्यतस्तव देवेश नाशयिष्यामि तां स्त्रियम् ११।<br>
नवनीतं यथा चाग्नेस्तेजो दृष्ट्वा द्रवं व्रजेत् ।<br>
तथेमां द्रावयिष्यामि स्वेन रूपेण तेजसा १२।<br>
गच्छ तत्र महत्कार्यमुपस्थं सांप्रतं ध्रुवम् ।<br>
कस्मात्कुत्ससि मे तेजस्त्रैलोक्यस्य विनाशनम् १३।<br>
विष्णुरुवाच-<br>
आकर्ण्य वाक्यं तु मनोभवस्य एतामसाध्यां तव कामजाने ।<br>
धैर्यं समुद्यम्य च पुण्यदेहां पुण्येन पुण्यां बहुपुण्यचाराम् १४।<br>
पश्यामि ते पौरुषमुग्रवीर्यमितो हि गत्वा तु धनुष्मता वै ।<br>
तेनापि सार्धं प्रजगाम भूयो रत्या च दूत्या च पतिव्रतां ताम् १५।<br>
एकां सुपुण्यां स्वगृहस्थितां तां ध्यानेन पत्युश्चरणे नियुक्ताम् ।<br>
यथा सुयोगी प्रविधाय चित्तं विकल्पहीनं न च कल्पयेत १६।<br>
अत्यद्भुतं रूपमनंततेजोयुतं चकाराथ सतीप्रमोहम् ।<br>
नीलांचितं भोगयुतं महात्मा झषध्वजश्चैव पुरंदरश्च १७।<br>
दृष्ट्वा सुलीलं पुरुषं महांतं चरंतमेवं परिकामभावम् ।<br>
जाया हि वैश्यस्य महात्मनस्तु मेने न सा रूपयुतं गुणज्ञम् १८।<br>
अंभो यथा पद्मदले गतं वै प्रयाति मुक्ताफलकस्य कीर्तिम् ।<br>
तद्वत्स्वभावः परिसत्ययुक्तो जज्ञे च तस्यास्तु पतिव्रतायाः १९।<br>
अनेन दूती परिप्रेषिता पुरा यामां युवत्या ह गुणज्ञमेनम् ।<br>
लीलास्वरूपं बहुधात्मभावं ममैष सर्वं परिदर्शयेच्च २०।<br>
ममैव कालं प्रबलं विचिंत्यागतो हि मे कांतगुणैश्च सत्खलः ।<br>
रत्यासमेतस्तु कथं च जीवेत्सत्याश्मभारेण प्रमर्दितश्च २१।<br>
ममापि भावं परिगृह्य कांतो जीवेत्कियान्वापि सुबुद्धियुक्तः ।<br>
शून्यो हि कायो मम चास्ति सद्यश्चेष्टाविहीनो मृतकल्प एव २२।<br>
कायस्य ग्रामस्य प्रजाः प्रनष्टाः सुविक्रियाख्यं परिगृह्य कर्म ।<br>
ममाधिकेनापि समं सुकांतं स ऊर्द्ध्वशोभामनयच्च कामः २३।<br>
यदामृतो बलवान्हर्षयुक्तः स्वयंदृशा वै परिनृत्यमानः ।<br>
तथा अनेनापि प्रभाषयेद्भुतं यो मां हि वाञ्छत्यपि भोक्तुकामः २४।<br>
एवं विचार्यैव तदा महासती सत्याख्यरज्ज्वा दृढबद्धचेतना ।<br>
गृहं स्वकीयं प्रविवेश सा तदा तत्तस्यभावं नियमेन वेत्तुम् २५।<br>
इति श्रीपद्मपुराणे भूमिखंडे वेनोपाख्याने सुकलाचरित्रे- चतुःपंचाशत्तमोऽध्यायः ५४।<br>
<br>
