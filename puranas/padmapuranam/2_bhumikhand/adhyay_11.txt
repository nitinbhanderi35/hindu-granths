ऋषय ऊचुः-<br>
सर्वज्ञेन त्वया प्रोक्तं दैत्यदानवसंगरम् ।<br>
इदानीं श्रोतुमिच्छामः सुव्रतस्य महात्मनः १।<br>
कस्य पुत्रो महाप्राज्ञः कस्य गोत्रसमुद्भवः ।<br>
किं तपस्तस्य विप्रस्य कथमाराधितो हरिः २।<br>
सूत उवाच-<br>
कथा प्रज्ञाप्रभावेण पूर्वमेव यथा श्रुता ।<br>
तथा विप्राः प्रवक्ष्यामि सुव्रतस्य महात्मनः ३।<br>
चरितं पावनं दिव्यं वैष्णवं श्रेयआवहम् ।<br>
भवतामग्रतः सर्वं विष्णोश्चैव प्रसादतः ४।<br>
पूर्वकल्पे महाभागाः सुक्षेत्रे पापनाशने ।<br>
रेवातीरे सुपुण्ये च तीर्थे वामनसंज्ञके ५।<br>
कौशिकस्य कुले जातः सोमशर्मा द्विजोत्तमः ।<br>
स तु पुत्रविहीनस्तु बहुदुःखसमन्वितः ६।<br>
दारिद्रेण स दुःखेन सर्वदैवप्रपीडितः ।<br>
पुत्रोपायं धनस्यापि दिवारात्रौ प्रचिंतयेत् ७।<br>
एकदा तु प्रिया तस्य सुमना नाम सुव्रता ।<br>
भर्तारं चिंतयोपेतमधोमुखमलक्षयत् ८।<br>
समालोक्य तदा कांतं तमुवाच तपस्विनी ।<br>
दुःखजालैरसंख्यैस्तु तव चित्तं प्रधर्षितम् ९।<br>
व्यामोहेन प्रमूढोसि त्यज चिंतां महामते ।<br>
मम दुःखं समाचक्ष्व स्वस्थो भव सुखं व्रज १०।<br>
नास्ति चिंतासमं दुःखं कायशोषणमेव हि ।<br>
यश्चिंतां त्यज्य वर्तेत स सुखेन प्रमोदते ११।<br>
चिंतायाः कारणं विप्र कथयस्व ममाग्रतः ।<br>
प्रियावाक्यं समाकर्ण्य सोमशर्माब्रवीत्प्रियाम् १२।<br>
सोमशर्मोवाच-।<br>
इच्छया चिंतितं भद्रे चिंता दुःखस्य कारणम् ।<br>
तत्सर्वं तु प्रवक्ष्यामि श्रुत्वा चैवावधार्यताम् १३।<br>
न जाने केन पापेन धनहीनोस्मि सुव्रते ।<br>
तथा पुत्रविहीनश्च एतद्दुःखस्य कारणम् १४।<br>
सुमनोवाच-<br>
श्रूयतामभिधास्यामि सर्वसंदेहनाशनम् ।<br>
स्वरूपमुपदेशस्य सर्वविज्ञानदर्शनम् १५।<br>
लोभः पापस्य बीजं हि मोहो मूलं च तस्य हि ।<br>
असत्यं तस्य वै स्कंधो माया शाखा सुविस्तरा १६ ।<br>
दंभकौटिल्यपत्राणि कुबुद्ध्या पुष्पितः सदा ।<br>
अनृतं तस्य सौगंधं फलमज्ञानमेव च १७।<br>
छद्मपाखंडशौर्येर्ष्याः क्रूराः कूटाश्च पापिनः ।<br>
पक्षिणो मोहवृक्षस्य मायाशाखा समाश्रिताः १८।<br>
अज्ञानं सुफलं तस्य रसोऽधर्मः फलस्य हि ।<br>
तृष्णोदकेन संवृद्धाऽश्रद्धा तस्य द्रवः प्रिय १९।<br>
अधर्मः सुरसस्तस्य उत्कटो मधुरायते ।<br>
यादृशैश्च फलैश्चैव सुफलो लोभपादपः २०।<br>
अस्यच्छायां समाश्रित्य यो नरः परितुष्यते ।<br>
फलानि तस्य चाश्नाति सुपक्वानि दिनेदिने २१।<br>
फलानां तु रसेनापि अधर्मेण तु पालितः ।<br>
स संतुष्टो भवेन्मर्त्यः पतनायाभिगच्छति २२।<br>
तस्माच्चिंतां परित्यज्य पुमाँल्लोभं न कारयेत् ।<br>
धनपुत्रकलत्राणां चिंतामेकां न कारयेत् २३।<br>
यो हि विद्वान्भवेत्कांत मूर्खाणां पथमेति हि ।<br>
मूर्खश्चिंतयते नित्यं कथमर्थं ममैव हि २४।<br>
सुभार्यामिह विंदामि कथं पुत्रानहं लभे ।<br>
एवं चिंतयते नित्यं दिवारात्रौ विमोहितः २५।<br>
क्षणमेकं प्रपश्येत चिंतामध्ये महत्सुखम् ।<br>
पुनश्चैतन्यमायाति महादुःखेन पीड्यते २६।<br>
चिंतामोहौ परित्यज्य अनुवर्तस्व च द्विज ।<br>
संसारे नास्ति संबंधः केन सार्धं महामते १७।<br>
मित्राश्च बांधवाः पुत्राः पितृमातृसभृत्यकाः ।<br>
संबंधिनो भवंत्येव कलत्राणि तथैव च २८।<br>
सोमशर्मोवाच-<br>
संबंधः कीदृशो भद्रे तथा विस्तरतो वद ।<br>
येन संबंधिनः सर्वे धनपुत्रादिबांधवाः २९।<br>
सुमनोवाच-<br>
ऋणसंबंधिनः केचित्केचिन्न्यासापहारकाः ।<br>
लाभप्रदा भवंत्येके उदासीनास्तथापरे ३०।<br>
भेदैश्चतुर्भिर्जायंते पुत्रमित्रस्त्रियस्तथा ।<br>
भार्या पिता च माता च भृत्याः स्वजनबांधवाः ३१।<br>
स्वेनस्वेन हि जायंते संबंधेन महीतले ।<br>
न्यासापहारभावेन यस्य येन कृतं भुवि ३२।<br>
न्यासस्वामी भवेत्पुत्रो गुणवान्रूपवान्भुवि ।<br>
येनैवापह्रतं न्यासं तस्य गेहे न संशयः ३३।<br>
न्यासापहरणाद्दुःखं स दत्वा दारुणं गतः ।<br>
न्यासस्वामी सुपुत्रोभून्न्यासापहारकस्य च ३४।<br>
गुणवान्रूपवांश्चैव सर्वलक्षणसंयुतः ।<br>
भक्तिं तु दर्शयंस्तस्य पुत्रो भूत्वा दिनेदिने ३५।<br>
प्रियवाङ्मधुरो रोगी बहुस्नेहं विदर्शयन् ।<br>
स्वीयं द्रव्यं समुद्गृह्य प्रीतिमुत्पाद्य चोत्तमाम् ३६।<br>
यथा येन प्रदत्तं स्यान्न्यासस्य हरणात्पुरा ।<br>
दुःखमेव महाभाग दारुणं प्राणनाशनम् ३७।<br>
तादृशं तस्य सौहृद्यात्पुत्रो भूत्वा महागुणैः ।<br>
अल्पायुषस्तथा भूत्वा मरणं चोपगच्छति ३८।<br>
दुःखं दत्वा प्रयात्येवं भूत्वाभूत्वा पुनःपुनः ।<br>
यदा हा पुत्रपुत्रेति प्रलापं हि करोति सः ३९।<br>
तदा हास्यं करोत्येव कस्य पुत्रो हि कः पिता ।<br>
अनेनापहृतं न्यासं मदीयस्योपकारणम् ४०।<br>
द्रव्यापहरणेनापि न मे प्राणा गताः किल ।<br>
दुःखेन महता चैव असह्येन च वै पुरा ४१।<br>
तथा दुःखं प्रदत्वाहं द्रव्यमुद्गृह्य चोत्तमम् ।<br>
गंतास्मि सुभृशं चाद्य कस्याहं सुत ईदृशः ४२।<br>
न चैष मे पिता पुत्रः पूर्वमेव न कस्यचित् ।<br>
पिशाचत्वं मया दत्तमस्यैवेति दुरात्मनः ४३।<br>
एवमुक्त्वा प्रयात्येवं तं प्रहस्य पुनःपुनः ।<br>
प्रयात्यनेन मार्गेण दुःखं दत्वा सुदारुणम् ४४।<br>
एवं न्यासं समुद्धर्तुः पुत्राः कांत भवंति वै ।<br>
संसारे दुःखबहुला दृश्यंते यत्रतत्र च ४५।<br>
ऋणसंबंधिनः पुत्रान्प्रवक्ष्यामि तवाग्रतः ४६।<br>
