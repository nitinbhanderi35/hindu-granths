ऋषय ऊचुः-<br>
शप्ता गंधर्वपुत्रेण सुशंखेन महात्मना ।<br>
तस्य शापात्कथं जाता किं किं कर्म कृतं तया १।<br>
सा लेभे कीदृशं पुत्रं तस्य शापाद्द्विजोत्तम ।<br>
सुनीथायाश्च चरितं त्वं नो विस्तरतो वद २।<br>
सूत उवाच-<br>
सुशंखेनापि तेनैव सा शप्ता तनुमध्यमा ।<br>
पितुः स्थानं गता सा तु सुनीथा दुःखपीडिता ३।<br>
पितरं चात्मनश्चैव चरितं च प्रकाशितम् ।<br>
श्रुतवान्सोपि धर्मात्मा मृत्युः सत्यवतां वर ४।<br>
तामुवाच सुनीथां तु सुतां शप्तां महात्मना ।<br>
भवत्या दुष्कृतं पापं धर्म तेजः प्रणाशनम् ५।<br>
कस्मात्कृतं महाभागे सुशांतस्य हि ताडनम् ।<br>
विरुद्धं सर्वलोकस्य भवत्या परिकल्पितम् ६।<br>
कामक्रोधविहीनं तं सुशांतं धर्मवत्सलम् ।<br>
तपोमार्गे विलीनं च परब्रह्मणि संस्थितम् ७।<br>
तमेवघातयेद्यो वै तस्य पापं शृणुष्व हि ।<br>
पापात्मा जायते पुत्रः किल्बिषं लभते बहु ८।<br>
ताडंतं ताडयेद्यो वै क्रोशंतं क्रोशयेत्पुनः ।<br>
तस्य पापं स वै भुंक्ते ताडितस्य न संशयः ९।<br>
स वै शांतः स जितात्मा ताडयंतं न ताडयेत् ।<br>
निर्दोषं प्रति येनापि ताडनं च कृतं सुते १०।<br>
पश्चान्मोहेन पापेन निर्दोषेऽपि च ताडयेत् ।<br>
निर्दोषं प्रति येनापि हृद्रोगः क्रियते वृथा ११।<br>
निर्दोषं ताडयेत्पश्चान्मोहात्पापेन केनचित् ।<br>
स पापी पापमाप्नोति निर्दोषस्य शरीरजम् १२।<br>
निर्दोषो घातयेत्तं वै ताडंतं पापचेतसम् ।<br>
पुनरुत्थाय वेगेन साहसात्पापचेतनम् १३।<br>
पापकर्तुश्च यत्पापं निर्दोषं प्रति गच्छति ।<br>
ताडनं नैव तस्माद्वै कार्यं दोषवतोऽपि च १४।<br>
दुष्कृतं च महत्पुत्रि त्वयैव परिपालितम् ।<br>
शप्ता तेनापि याद्यैव तस्मात्पुण्यं समाचर १५।<br>
सतां संगं समासाद्य सदैव परिवर्तय ।<br>
योगध्यानेन ज्ञानेन परिवर्तय नंदिनि १६।<br>
सतां संगो महापुण्यो बहुश्रेयो विधायकः ।<br>
बाले पश्य सुदृष्टांतं सतां संगस्य यद्गुणम् १७।<br>
अपां संस्पर्शनात्पानात्स्नानात्तत्र महाधियः ।<br>
मुनयः सिद्धिमायांति बाह्याभ्यंतरक्षालिताः १८।<br>
शुचिष्मंतो भवंत्येते लोकाः सर्वे चराचराः ।<br>
आपः शांताः सुशीताश्च मृदुगात्राः प्रियंकराः १९।<br>
निर्मला रसवत्यश्च पुण्यवीर्या मलापहाः ।<br>
तथा संतस्त्वया ज्ञेया निषेव्याश्च प्रयत्नतः २०।<br>
यथा वह्निप्रसंगाच्च मलं त्यजति कांचनम् ।<br>
तथा सतां हि संसर्गात्पापं त्यजति मानवः २१।<br>
सत्यवह्निः प्रदीप्तश्च प्रज्वलेत्पुण्यतेजसा ।<br>
सत्येन दीप्ततेजास्तु ज्ञानेनापि सुनिर्मलः २२।<br>
अत्युष्णो ध्यानभावेन अस्पृश्यः पापजैर्नरैः ।<br>
सत्यवह्नेः प्रसंगाच्च पापं सर्वं विनश्यति २३।<br>
तस्मात्सत्यस्य संसर्गः कर्तव्यः सर्वथा त्वया ।<br>
पापभारं परित्यज्य पुण्यमेवं समाश्रय २४।<br>
सूत उवाच-<br>
एवं पित्रा सुनीथा सा दुःखिता प्रतिबोधिता ।<br>
नमस्कृत्य पितुः पादौ गता सा निर्जनं वनम् २५।<br>
कामं क्रोधं परित्यज्य बाल्यभावं तपस्विनी ।<br>
मोहद्रोहौ च मायां च त्यक्त्वा एकांतमास्थिता २६।<br>
तस्याः सख्यः समाजग्मुः क्रीडार्थं लीलयान्विताः ।<br>
तां ददृशुर्विशालाक्ष्यः सुनीथां दुःखभागिनीम् २७।<br>
ध्यायंतीं चिंतयानां तामूचुश्चिंतापरायणाः ।<br>
कस्माच्चिंतसि भद्रे त्वमनया चिंतयान्विता २८।<br>
तन्नो वै कारणं ब्रूहि चिंतादुःखप्रदायिनी ।<br>
एकैव सार्थकी चिंता धर्मस्यार्थे विचिंत्यते २९।<br>
द्वितीया सार्थका चिंता योगिनां धर्मनंदिनी ।<br>
अन्या निरर्थिका चिंता तां नैव परिकल्पयेत् ३०।<br>
कायनाशकरी चिंता बल तेजः प्रणाशिनी ।<br>
नाशयेत्सर्वसौख्यं तु रूपहानिं निदर्शयेत् ३१।<br>
तृष्णां मोहं तथा लोभमेतांश्चिंता हि प्रापयेत् ।<br>
पापमुत्पादयेच्चिंता चिंतिता च दिने दिने ३२।<br>
चिंताव्याधिप्रकाशाय नरकाय प्रकल्पयेत् ।<br>
तस्माच्चिंतां परित्यज्य चानुवर्तस्व शोभने ३३।<br>
अर्जितं कर्मणा पूर्वं स्वयमेव नरेण तु ।<br>
तदेव भुंक्तेऽसौ जंतुर्ज्ञानवान्न विचिंतयेत् ३४।<br>
तस्माच्चिंतां परित्यज्य सुखदुःखादिकं वद ।<br>
तासां तद्वचनं श्रुत्वा सुनीथा वाक्यमब्रवीत् ३५।<br>
इति श्रीपद्मपुराणे पंचपंचाशत्सहस्रसंहितायां भूमिखंडे वेनोपाख्याने<br>
सुनीथाचरितं नाम त्रयस्त्रिंशोऽध्यायः ३३।<br>
<br>
