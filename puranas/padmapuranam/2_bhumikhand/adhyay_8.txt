कश्यप उवाच-<br>
स गर्भे व्याकुलो जातः खिद्यमानो दिने दिने ।<br>
दुःखाक्रांतो हि धर्मात्मा सर्वपीडाभिपीडितः १।<br>
अधोमुखस्तु गर्भस्थो मोहजालेन बंधितः ।<br>
आधिव्याधिसमाक्रांतो हाहाभूतो विचेतनः २।<br>
दुःखेन महताविष्टो ज्ञानमाह प्रपीडितः ।<br>
आत्मोवाच-<br>
तव वाक्यं महाप्राज्ञ न कृतं तु मया तदा ३।<br>
ध्यानेन वार्यमाणोपि पतितो मोहसंकटे ।<br>
तस्माद्रक्ष महाप्राज्ञ गर्भवासात्सुदारुणात् ४।<br>
ज्ञानमुवाच-<br>
मया त्वं वारितो ह्यात्मन्कृतं वाक्यं न चैव मे ।<br>
पंचात्मकैर्महाक्रूरैः पातितो गर्भसंकटे ५।<br>
इदानीं गच्छ त्वं ध्यानं तस्मात्संप्राप्स्यसे सुखम् ।<br>
गर्भवासाद्भविष्यस्ते मोक्ष एव न संशयः ६।<br>
तस्य तद्वचनं श्रुत्वा ज्ञात्वा ज्ञानस्य तत्त्वताम् ।<br>
ध्यानमाहूय प्रोवाच श्रूयतां वचनं मम ७।<br>
त्वामहं शरणं प्राप्तो ध्यान मां रक्ष नित्यशः ।<br>
एवमस्तु महाप्राज्ञ ध्यानमाह महामतिम् ८।<br>
एतद्वाक्यं ततः श्रुत्वा आत्मा वै ध्यानमागतः ।<br>
ध्यानेन हि समं गर्भे संस्थितो मोहवर्जितः ९।<br>
यदा ध्यानं गतो ह्यात्मा विस्मृतं गर्भजं भयम् ।<br>
स द्वाभ्यां सहितस्तत्र आत्मा मोह विना कृतः १०।<br>
चिंतयन्नेव वै नित्यमात्मकं सुखमेव हि ।<br>
इतो निष्क्रांतमात्रस्तु त्यजे पंचात्मकं वपुः ११।<br>
एवं चिंतयते नित्यं गर्भवासगतः प्रभुः ।<br>
सूतिकाले तु संप्राप्ते प्राजापत्ये वरानने १२।<br>
वायुना चलितो गर्भः प्राणेनापि बलीयसा ।<br>
योनिर्विकासमायाति चतुर्विंशांगुलं तदा १३।<br>
पंचविंशांगुलो गर्भस्तेन पीडा विजायते ।<br>
एवं संपीड्यमानस्तु मूर्च्छया मूर्च्छितः प्रिये १४।<br>
पतितो भूमिभागे तु ज्ञानध्यानसमन्वितः ।<br>
प्राजापत्येन दिव्येन वायुना स पृथक्कृतः १५।<br>
भूमिसंस्पर्शमात्रेण ज्ञानध्याने तु विस्मृते ।<br>
संसारबंधसंदिग्ध आत्मा प्रियतया स्थितः १६।<br>
गुणदोषसमाक्रांतो महामोहसमन्वितः ।<br>
खाद्यं पानादिकं सर्वमिच्छत्येव दिनेदिने १७।<br>
एवं संपुष्यमाणस्तु आत्मा पंचात्मकैः सह ।<br>
व्यापितो हींद्रियैः सर्वैर्विषयैः पापकारिभिः १८।<br>
बांधवानां समोहेन भार्यादीनां तथैव च ।<br>
आकुलव्याकुलो देवि जायते च दिनेदिने १९।<br>
महामोहेन संदिग्धो मोहजालगतः प्रभुः ।<br>
कैवर्तेन यथा बद्धः शकुलो जालबंधनैः २०।<br>
चलितुं नैव शक्तोस्ति तथात्मासीत्प्रबंधितः ।<br>
मोहजालैस्तु तैः सर्वैर्दृढबंधैस्तु बंधितः २१।<br>
एवमादिप्रपंचेन व्यापितो व्यापकेन हि ।<br>
ज्ञानविज्ञानविभ्रष्टो रागद्वेषादिभिर्हतः २२।<br>
कामेन पीड्यमानस्तु क्रोधेनैव तथैव वा ।<br>
प्रकृत्या कर्मणाबद्धो महामूढो व्यजायत २३।<br>
सूत उवाच-<br>
एवं मूढो यदात्मासौ कामक्रोधवशंगतः ।<br>
लोभरागादिभिः सर्वैर्व्यापृतस्तैर्दुरात्मभिः २४।<br>
इयं भार्या ह्ययं पुत्र इदं मित्रमिदं गृहम् ।<br>
एवं संसारजालेन महामोहेन बंधितः २५।<br>
पुत्रशोकादिभिर्दुःखैर्विविधैराकुलस्तदा ।<br>
जरयाव्याधिभिश्चैव संग्रस्तश्चाधिभिस्तथा २६।<br>
एवमात्मा संप्रतप्तो दुःखमोहैः सुदारुणैः ।<br>
अभिमानैर्मानभंगैर्नानादुःखैश्च खंडितः २७।<br>
वृद्धत्वेन तथा देवि शबलत्वेन पीडितः ।<br>
दुःखं चिंतयते नित्यं हाहाभूतो विचेतनः २८।<br>
रात्रौ स्वप्नान्प्रपश्येत दिवा चैतन्यवर्जितः ।<br>
वैकल्येन तथांगानां व्याप्तो देवि दिनेदिने २९।<br>
संसारे भ्रममाणेन वैराग्यं तत्र दर्शितम् ।<br>
निःशंकं बंधुहीनं च प्रशांतं तुष्टमेव च ३०।<br>
तमुवाच तदात्मा वै कामक्रोधविवर्जितम् ।<br>
को भवान्नग्नरूपेण कथं मित्रैर्न लज्जसे ३१।<br>
यत्र लोकाः स्त्रियो वृद्धा युवत्यो मातरस्तथा ।<br>
एतासां हि गतो मध्ये न बिभेषि अनावृतः ३२।<br>
वीतराग उवाच-<br>
को ह्यत्र नग्नो दृश्येत न नग्नोस्मीति वै कदा ।<br>
सुसंबद्धस्त्वमेवापि परिधान समन्वितः ३३।<br>
न नग्नोस्मि कदा दिव्यभवान्नग्नः प्रदृश्यते ।<br>
इंद्रियार्थवशेवर्ती मर्यादापरिवर्जितः ३४।<br>
आत्मोवाच-<br>
पुरुषस्य का हि मर्यादा तामाचक्ष्व च सुव्रत ।<br>
विस्तरेण महाप्राज्ञ यदि जानासि निश्चितम् ३५।<br>
वीतरागो महाप्राज्ञस्तमुवाच महामतिः ।<br>
सुस्थैर्यं भजते चित्तं सुखदुःखेषु नित्यदा ३६।<br>
क्लेशितं सर्वभावैश्च तेषुतेषु परित्यजेत् ।<br>
अथ लज्जां प्रवक्ष्यामि मनो या निर्विशत्यलम् ३७।<br>
मयाद्यैवं न कर्तव्यं नग्नः स्थानविवर्जितः ।<br>
पश्चात्तापे सुसंलीनः सा लज्जा परिकथ्यते ३८।<br>
कस्य लज्जा प्रकर्तव्या द्वितीयो नास्ति सर्वदा ।<br>
एकश्च पुरुषो दिव्यः कस्य किंचिन्न नाशयेत् ३९।<br>
अथ लोकान्प्रवक्ष्यामि ये त्वया परिकीर्तिताः ।<br>
यथा कुलालकश्चक्रे मृत्पिंडं च निधापयेत् ४०।<br>
भ्रामयित्वा तु सूत्रेण नानाभेदान्प्रकाशयेत् ।<br>
भांडानां तु सहस्राणि स्वेच्छया मतिसंस्थितः ४१।<br>
तथायं सृजते धाता नानारूपाणि नान्यथा ।<br>
पश्चाद्विनाशमायांति येनकेनापि हेतुना ४२।<br>
सर्वदैव स्थिता ये च ये लोकाश्च सनातनाः ।<br>
तेषां लज्जा प्रकर्तव्या नावर्तंते हि ते भुवि ४३।<br>
आकाशवायुतेजांसि पृथ्वी चापश्च पंचमः ।<br>
अमी लोकाः प्रकाशंते ये च सर्वत्र संस्थिताः ४४।<br>
सत्त्वानामंगदेशेषु पंचैतेषु सुसंस्थिताः ।<br>
सर्वत्रैव च वर्तंते कस्य लज्जा विधीयते ४५।<br>
स्त्रीणां रूपं प्रवक्ष्यामि श्रूयतां तात सांप्रतम् ।<br>
यथाघटसहस्रेषुसोदकेषुविराजते ४६।<br>
एकश्चंद्रो हि सर्वत्र भवांस्तद्वद्विराजते ।<br>
गतो जंतुसहस्रेषु मोहचक्रे महात्मवान् ४७।<br>
स्थावरेषु च सर्वेषु जंगमेषु तथा भवान् ।<br>
योनिद्वारेण पापेन मायामोहमयेन वै ४८।<br>
कुचाभ्यां च नितंबाभ्यां वयसा च विराजते ।<br>
हृन्मांसस्याधिका वृद्धिर्दृष्टा चात्र न संशयः ४९।<br>
पतनाय च लोकानां मोहरूपं विदर्शितम् ।<br>
नभवत्येव सा नारी या त्वया परिकीर्तिता ५०।<br>
लीलया कुरुते धाता विनोदाय सदात्मनः ।<br>
यथा नार्यास्तथा पुंसो जीवः सर्वत्र संस्थितः ५१।<br>
कुचयोनिविहीना ये जीवन्मुक्ताः सदैव हि ।<br>
नरस्तु पुरुषः प्रोक्तो नारी प्रकृतिरुच्यते ५२।<br>
रमते तेन वै सार्द्धं न मुक्ता हि कदाचन ।<br>
भवान्प्रकृतिसंयुक्तः पुरुषेषु प्रदृश्यते ५३।<br>
कः कस्य कुरुते लज्जामेवं ज्ञात्वा सुखं व्रज ।<br>
वृद्धां स्त्रियं प्रवक्ष्यामि सदावृद्धां वरानने ५४।<br>
त्वचा जर्जरतां याता यस्याप्यंगे वरानने ।<br>
श्वेतैश्चैव तथाकेशैः पलितैश्च समाकुला ५५।<br>
बलहीनाथ दीनापि व्यापिता वलिना तदा ।<br>
नेयं वृद्धा भवेन्नारी परं वृद्धा च कथ्यते ५६।<br>
एतस्या लक्षणं प्रोक्तं युवतीं प्रवदाम्यहम् ।<br>
ज्ञानेन वर्द्धते नित्यं जीवपार्श्वे समाश्रिता ५७।<br>
सुमतिर्नाम संप्रोक्ता सा वृद्धा युवतीति च ।<br>
नारी पुरुषलोकेषु सर्वदैव प्रतिष्ठिता ५८।<br>
लज्जा तस्याः प्रकर्तव्या अन्यच्चैव वदाम्यहम् ।<br>
मातरं वै प्रवक्ष्यामि या त्वया परिकीर्तिता ५९।<br>
प्राणिनामंगदेशेषु सदैव चेतना स्थिता ।<br>
परज्ञानप्रदा या च सा प्रज्ञा परिकथ्यते ६०।<br>
प्रज्ञा माता समाख्याता प्राणिनां पालनाय सा ।<br>
संस्थिता सर्वलोकेषु पोषणाय हिताय वा ६१।<br>
सुमतिर्नाम या प्रोक्ता सा माता परिकथ्यते ।<br>
संसारद्वारमार्गाणि यानि रूपाणि नित्यशः ६२।<br>
भवंति मातरो ह्येता बहुदुःखप्रदर्शिकाः ।<br>
मातृरूपं समाख्यातमन्यत्किं ते वदाम्यहम् ६३।<br>
आत्मोवाच-<br>
भवान्को हि समायातो मम संतापनाशकः ।<br>
विस्तरेण समाख्याहि स्वरूपमात्मनः स्वयम् ६४।<br>
वीतराग उवाच-<br>
यस्मात्कामानि वर्तंते निराशाः सर्व एव ते ।<br>
यं दुष्टत्वान्न पश्यंति कर्माण्येतानि नान्यथा ६५।<br>
यत्समीपं हि नायाति आशा चैव कदाचन ।<br>
क्रोधो लोभस्तथा मोहो यद्भयात्प्रलयं गताः ६६।<br>
वीतरागोस्मि भद्रं ते विवेको मम बांधवः ।<br>
आत्मोवाच-<br>
कीदृशोऽसौ तव भ्राता विवेको नाम नामतः ६७।<br>
तस्य त्वं लक्षणं ब्रूहि भ्रातुरात्मन एव च ।<br>
वीतराग उवाच-<br>
तस्यैव लक्षणं रूपं न वदामि तवाग्रतः ६८।<br>
भ्रातुस्तस्य महाभाग आह्वानं च करोम्यहम् ।<br>
भोभो विवेक मे भ्रातरावयोस्त्वं वचः शृणु ६९।<br>
एह्येहि सुमहाभाग मम स्नेहान्महामते ।<br>
कश्यप उवाच-<br>
शांतिक्षमाभ्यां संयुक्तो भार्याभ्यां च समागतः ७०।<br>
सर्वदृक्सर्वगो व्यापी सर्वतत्त्वपरायणः ।<br>
संदेहानां च सर्वेषां यो रिपुर्ज्ञानवत्सलः ७१।<br>
धारणा धीश्च द्वे पुत्र्यौ तस्यैव हि महात्मनः ।<br>
तस्य योगः सुतो ज्येष्ठो मोक्षो यस्य महागुरुः ७२।<br>
निर्मलो निरहंकारो निराशो निष्परिग्रहः ।<br>
सर्ववेलाप्रसन्नात्मा गतद्वंद्वो महामतिः ७३।<br>
स विवेकः समायातो गुणरत्नैर्विभूषितः ।<br>
यस्यामात्यौ महात्मानौ धर्मसत्यौ महामती ७४।<br>
क्षमाशांतिसमायुक्तः स विवेकः समागतः ।<br>
वीतरागमुवाचेदमाहूतोहं समागतः ७५।<br>
तद्भ्रातः कारणं सर्वं कथ्यतां हि ममाग्रतः ।<br>
यमाश्रित्य त्वयाद्यैव कृतमाह्वानमेव मे ७६।<br>
वीतराग उवाच-<br>
पुमान्स्थितो यः पुरतो महापाशैर्नियंत्रितः ।<br>
मोहस्य बाणैः संभ्रांतः संसारस्य च बंधनैः ७७।<br>
सर्वस्य व्यापकः स्वामी अयमात्मा ममैव च ।<br>
पंचतत्त्वैः समाविष्टो ज्ञानध्यानविवर्जितः ७८।<br>
पृच्छतामेनमात्मानं भवांस्तत्त्वेषु पंडितः ।<br>
वीतरागवचः श्रुत्वा विवेको वाक्यमब्रवीत् ७९।<br>
विवेक उवाच-<br>
सुखेन स्थीयते देव भवता विश्वनायक ।<br>
आगते त्वयि संसारे किं किं भुक्तं सुखं स्वयम् ८०।<br>
आत्मोवाच-<br>
गर्भवासो महद्दुःखमसह्यं दारुणं मया ।<br>
भुक्तमेव महाप्राज्ञ ज्ञानहीनेन वै सदा ८१।<br>
देहेपि ज्ञानविभ्रष्टः सोहं जातो ह्यनेकधा ।<br>
बाल्यावस्थां गतेनाथ कृत्याकृत्यं कृतं मया ८२।<br>
तारुण्येन कृता क्रीडा भुक्ता भार्या ह्यनेकशः ।<br>
वार्धकं प्राप्य संतप्तः पुत्रशोकादिभिस्तथा ८३।<br>
भार्यादीनां वियोगैस्तु दग्धोस्म्यहमहर्निशम् ।<br>
दुःखैरनेकसंवर्णैः संतप्तोस्मि दिनेदिने ८४।<br>
दिवारात्रौ महाप्राज्ञ न विंदामि सुखं क्वचित् ।<br>
एवं दुःखै सुसंतप्तः किं करोमि महामते ८५।<br>
तमुपायं वदस्वैव सुखं विंदामि येन वै ।<br>
अस्मात्संसारजालौघान्मोचयाद्य सुबंधनात् ८६।<br>
विवेक उवाच-<br>
भवाञ्छुद्धोसि निर्द्वन्द्वो ह्यपापोसि जगत्पते ।<br>
एनं गच्छ महात्मानं वीतरागं सुखप्रदम् ८७।<br>
निःसंशयं त्वया दृष्टं नग्नमाचारवर्जितम् ।<br>
सुखप्रदर्शको ह्येष सर्वसंतापनाशकः ८८।<br>
एवमाकर्ण्य शुद्धात्मा वीतरागं गतः पुनः ।<br>
तमुवाच श्वसन्दीनः श्रूयतां वचनं मम ८९।<br>
सुखं विंदामि येनाहं तं मार्गं मम दर्शय ।<br>
एवमस्तु महाप्राज्ञ करिष्ये वचनं तव ९०।<br>
पुनर्गच्छ विवेकं हि सुखवार्ता कृता त्वया ।<br>
सुखमार्गस्य वै वक्ता तव एष भविष्यति ९१।<br>
वीतरागेण पुण्येन प्रेषितो गतवान्प्रभुः ।<br>
तमुवाच महात्मानं विवेकं शुद्धसत्तमम् ९२।<br>
सुखं मे दर्शय त्वं हि वीतरागेण प्रेषितः ।<br>
भवच्छरणमापन्नो रक्ष संसारदारुणात् ९३।<br>
विवेक उवाच-<br>
ज्ञानं गच्छमहाप्राज्ञ स ते सर्वं वदिष्यति ।<br>
आत्मा तथोक्तः संप्राप्तो यत्र ज्ञानं प्रतिष्ठितम् ९४।<br>
भोभो ज्ञान महातेजः सर्वभावप्रदर्शक ।<br>
शरणं त्वामहं प्राप्तः सुखमार्गं प्रदर्शय ९५।<br>
ज्ञानमुवाच-<br>
भृत्योहं तव लोकेश त्वं मां वेत्सि न सुव्रत ।<br>
मया ध्यानेन वै पूर्वं वारितस्त्वं पुनःपुनः ९६।<br>
पंचात्मकानां संगेन आपदं प्राप्तवान्भवान् ।<br>
ध्यानं गच्छ महाप्राज्ञ स ते दाता सुखस्य च ९७।<br>
ज्ञानेन प्रेषितो ह्यात्मा ध्यानमाश्रित्य संस्थितः ।<br>
सुखमत्यंतसिद्धं च ध्यानं मे दर्शयस्व ह ९८।<br>
भवच्छरणमायातं मामेवं परिरक्षय ।<br>
एवं संभाषितं तस्य ध्यानमाकर्ण्य तद्वचः ९९।<br>
समुवाच पुनश्चापि तमात्मानं प्रहृष्टवान् ।<br>
नैव त्याज्योस्म्यहं तात सर्वकर्मसुनिश्चितः १००।<br>
त्वयैव वीतरागेण विवेकेन सदैव हि ।<br>
ध्यानयुक्तो भवस्व त्वमात्मानमवलोकय १०१।<br>
आत्मवांस्त्वं स्थिरो भूत्वा निरातंको विकल्पितः ।<br>
यथा दीपो निवातस्थः कज्जलं वमते स्थिरः १०२।<br>
तथा दोषान्प्रज्वलित्वा निर्वाणं हि प्रयास्यति ।<br>
एकांतस्थो निराहारो मिताशी भव सर्वदा १०३।<br>
निर्द्वंद्वः शब्दसंहीनो निश्चलो ह्यासने स्थितः ।<br>
आत्मानमात्मना ध्यायन्ममैव स्थिरबुद्धिना १०४।<br>
प्राप्स्यसे परमं स्थानं तद्विष्णोः परमं पदम् १०५।<br>
