सूत उवाच-<br>
नानारत्नैः सुदीप्तांगो हाटकेनापि सर्वतः ।<br>
राजमानो गिरिश्रेष्ठो यथा सूर्यः स्वरश्मिभिः १।<br>
छायामशोकां संप्राप्य शीतलां सुखदायिनीम् ।<br>
ध्यायंति योगिनः सर्वे उपविष्टा दृढासने २।<br>
क्वचित्तपंति मुनयः क्वचिद्गायंति किन्नराः ।<br>
संतुष्टा ऋषिगंधर्वा वीणातालकराविलाः ३।<br>
तालमानलये लीनाः स्वरैः सप्तभिरन्वितैः ।<br>
मूर्च्छनारत्निसंयुक्तैर्व्यक्तं गीतं मनोहरम् ४।<br>
तस्मिन्वै पर्वतश्रेष्ठे चंदनच्छायसंश्रिताः ।<br>
गंधर्वा गीततत्वज्ञा गीतं गायंति तत्पराः ५।<br>
नृत्यंति योषितस्तत्र देवानां पर्वत्तोत्तमे ।<br>
पापहा पुण्यदो दिव्यः सुश्रेयसां प्रदायकः ६।<br>
वेदध्वनिः समधुरः श्रूयते पर्वतोत्तमे ।<br>
चंदनाशोकपुन्नागैः शालैस्तालैस्तमालकैः ७।<br>
वटैस्तु मेघसंकाशै राजते पर्वतोत्तमः ।<br>
संतानकैः कल्पवृक्षै रंभापादपसंकुलैः ८।<br>
नगेंद्रो भाति सर्वत्र नाकवृक्षैः सुपुष्पितैः ।<br>
नानाधातुसमाकीर्णो नानारत्नचयो गिरिः ९।<br>
नानाकौतुकसंयुक्तो नानामंगलसंयुतः ।<br>
वेदवृंदैः सुसंजुष्टो ह्यप्सरोगणसंकुलः १०।<br>
ऋषिभिर्मुनिभिः सिद्धैर्गंधर्वैःपरिभातिसः ।<br>
गजैश्चाचलसंकाशैः सिंहनादैर्विराजते ११।<br>
शरभैर्मत्तशार्दूलैर्मृगधूर्तैरलंकृतः ।<br>
वापीकूपतडागैश्च संपूर्णैर्विमलोदकैः १२।<br>
हंसकारंडवाकीर्णैः सर्वत्र परिशोभते ।<br>
कनकोत्पलैश्च श्वेतैश्च रक्तोत्पलैर्विराजते १३।<br>
नदीस्रवणसंघातैर्विमलैश्चोदकैस्तथा ।<br>
शालतालैश्च रूपैश्च सगजैः स्फाटिकैस्तथा १४।<br>
विस्तीर्णैः कांचनैर्दिव्यैः सूर्यवह्निसमप्रभैः ।<br>
शिलातलैश्च संपूर्णः शैलराजो विराजते १५।<br>
विमानैर्देवतानां च प्रासादैः पर्वतोत्तमैः ।<br>
हंसचंद्रप्रतीकाशैर्हेमदंडैरलंकृतः १६।<br>
कलशैश्चामरैर्युक्तैः प्रासादैः परिशोभितः ।<br>
नानागुणप्रमुदित देववृंदैश्च शोभितः १७।<br>
देववृंदैरनेकैश्च गंधर्वैश्चारणैस्तथा ।<br>
सर्वत्र राजते पुण्यो मेरुर्गिरिवरोत्तमः १८।<br>
तस्माद्गंगामहापुण्या पुण्यतोया महानदी ।<br>
प्रसूता पुण्यतीर्थाढ्या हंसपद्मैः समाकुला १९।<br>
मुनिभिः सेव्यमाना सा ऋषिसंघैर्महानदी ।<br>
एवंगुणं गिरिश्रेष्ठं पुण्यकौतुकमंगलम् २०।<br>
अंगश्चात्रिसुतः पुण्यः प्रविवेश महामुनिः ।<br>
गंगातीरे सुपुण्ये च एकांते चारुकंदरे २१।<br>
तत्रोपविश्य मेधावी कामक्रोधविवर्जितः ।<br>
सर्वेंद्रियाणि संयम्य हृषीकेशं मनोगतम् २२।<br>
ध्यायमानः स धर्मात्मा कृष्णं क्लेशापहं प्रभुम् ।<br>
आसने शयने याने ध्याने च मधुसूदनम् २३।<br>
नित्यं पश्यति युक्तात्मा योगयुक्तो जितेंद्रियः ।<br>
चराचरेषु जीवेषु तेषु पश्यति केशवम् २४।<br>
आर्द्रेषु चैव शुष्केषु सर्वेष्वन्येषु स द्विजः ।<br>
एवं वर्षशतं जातं तप्यमानस्य तस्य च २५।<br>
समालोक्य जगन्नाथश्चक्रपाणिर्द्विजोत्तमम् ।<br>
बहुविघ्नान्सुघोरांश्च दर्शयत्येव नित्यशः २६।<br>
तेजसा तस्य देवस्य नृसिंहस्य महात्मनः ।<br>
निरातंकः स धर्मात्मा दहत्यग्निरिवेंधनम् २७।<br>
नियमैः संयमैश्चान्यैरुपवासैर्द्विजोत्तमः ।<br>
क्षीयमाणस्तु संजातो दीप्यमानः स्वतेजसा २८।<br>
सूर्यपावकसंकाशस्त्वंग एवं प्रदृश्यते ।<br>
एवं तपःसु निरतं ध्यायमानं जनार्दनम् २९।<br>
आविर्भूयाब्रवीद्देवो वरं वरय मानद ।<br>
तं च दृष्ट्वा हृषीकेशमंगः परम निर्वृतः ३०।<br>
तुष्टाव प्रणतो भूत्वा वासुदेवं प्रसन्नधीः ३१।<br>
अंग उवाच-<br>
त्वं गतिः सर्वभूतानां भूतभावन पावन ।<br>
भूतात्मा सर्वभूतेश नमस्तुभ्यं गुणात्मने ३२।<br>
गुणरूपाय गुह्याय गुणातीताय ते नमः ।<br>
गुणाय गुणकर्त्रे च गुणाढ्याय गुणात्मने ३३।<br>
भवाय भवकर्त्रे च भक्तानां भवहारिणे ।<br>
भवोद्भवाय गुह्याय नमो भवविनाशिने ३४।<br>
यज्ञाय यज्ञरूपाय यज्ञेशाय नमोनमः ।<br>
यज्ञकर्मप्रसंगाय नमः शंखधराय च ३५।<br>
नमोनमो हिरण्याय नमो रथांगधारिणे ।<br>
सत्याय सत्यभावाय सर्वसत्यमयाय च ३६।<br>
धर्माय धर्मकर्त्रे च सर्वकर्त्रे च ते नमः ।<br>
धर्मांगाय सुवीराय धर्माधाराय ते नमः ३७।<br>
नमः पुण्याय पुत्राय ह्यपुत्राय महात्मने ।<br>
मायामोहविनाशाय सर्वमायाकराय ते ३८।<br>
मायाधराय मूर्ताय त्वमूर्ताय नमोनमः ।<br>
सर्वमूर्तिधरायैव शंकराय नमोनमः ३९।<br>
ब्रह्मणे ब्रह्मरूपाय परब्रह्मस्वरूपिणे ।<br>
नमस्ते सर्वधाम्ने च नमो धामधराय च ४०।<br>
श्रीमते श्रीनिवासाय श्रीधराय नमोनमः ।<br>
क्षीरसागरवासाय चामृताय च ते नमः ४१।<br>
महौषधाय घोराय महाप्रज्ञापराय च ।<br>
अक्रूराय प्रमेध्याय मेध्यानां पतये नमः ४२।<br>
अनंताय ह्यशेषाय चानघाय नमोनमः ।<br>
आकाशस्य प्रकाशाय पक्षिरूपाय ते नमः ४३।<br>
हुताय हुतभोक्त्रे च हवीरूपाय ते नमः ।<br>
बुद्धाय बुधरूपाय सदाबुद्धाय ते नमः ४४।<br>
नमो हव्यायकव्याय स्वधाकाराय ते नमः ।<br>
स्वाहाकाराय शुद्धाय ह्यव्यक्ताय महात्मने ४५।<br>
व्यासाय वासवायैव वसुरूपाय ते नमः ।<br>
वासुदेवाय विश्वाय वह्निरूपाय ते नमः ।<br>
हरये केवलायैव वामनाय नमोनमः ४६।<br>
नमो नृसिंहदेवाय सत्वपालाय ते नमः ४७।<br>
नमो गोविंदगोपाय नम एकाक्षराय च ।<br>
नमः सर्वाक्षरायैव हंसरूपाय ते नमः ४८।<br>
त्रितत्त्वाय नमस्तुभ्यं पंचतत्त्वाय ते नमः ।<br>
पंचविंशतितत्त्वाय तत्त्वाधाराय वै नमः ४९।<br>
कृष्णाय कृष्णरूपाय लक्ष्मीनाथाय ते नमः ।<br>
नमः पद्मपलाशाय आनंदाय पराय च ५०।<br>
नमो विश्वंभरायैव पापनाशाय वै नमः ।<br>
नमः पुण्यसुपुण्याय सत्यधर्माय ते नमः ५१।<br>
नमोनमः शाश्वतअव्ययाय नमोनमः संघ नभोमयाय ।<br>
श्रीपद्मनाभाय महेश्वराय नमामि ते केशवपादपद्मम् ५२।<br>
आनंदकंद कमलाप्रिय वासुदेव सर्वेश ईश मधुसूदन देहि दास्यम् ।<br>
पादौ नमामि तव केशव जन्मजन्म कृपां कुरुष्व मम शांतिद शंखपाणे ५३।<br>
संसारदारुणहुताशनतापदग्धं पुत्रादिबंधुमरणैर्बहुशोकतापैः ।<br>
ज्ञानांबुदेन मम प्लावय पद्मनाभ दीनस्य मच्छरणरूपभवस्व नाथ ५४।<br>
एवं स्तोत्रं समाकर्ण्य त्वंगस्यापि महात्मनः ।<br>
दर्शयित्वा स्वकं रूपं घनश्यामं महौजसम् ५५।<br>
शंखचक्रगदापाणिं पद्महस्तं महाप्रभुम् ।<br>
वैनतेयसमारूढमात्मरूपं प्रदर्शितम् ५६।<br>
सर्वाभरणशोभांगं हारकंकणकुंडलैः ।<br>
राजमानं परं दिव्यं निर्मलं वनमालया ५७।<br>
अंगस्याग्रे हृषीकेशः शोभमान महत्प्रभः ।<br>
श्रीवत्सांकेन पुण्येन कौस्तुभेन जनार्दनः ५८।<br>
दर्शयित्वा स्वकं देहं सर्वदेवमयो हरिः ।<br>
स उवाच महात्मानं तमंगमृषिसत्तमम् ५९।<br>
भो भो विप्र महाभाग श्रूयतां वचनं शुभम् ।<br>
मेघगंभीरघोषेण समाभाष्य द्विजोत्तमम् ६०।<br>
तपसानेन तुष्टोस्मि वरं वरय शोभनम् ।<br>
तुष्यमाणं हृषीकेशं तं दृष्ट्वा कमलापतिम् ६१।<br>
दीप्यमानं विराजंतं विश्वरूपं जनेश्वरम् ।<br>
पादांबुजद्वयं तस्य प्रणम्य च पुनःपुनः ६२।<br>
हर्षेण महताविष्टस्तमुवाच जनार्दनम् ।<br>
दासोहं तव देवेश शंखचक्रगदाधर ६३।<br>
वरं मे दातुकामोसि देहि त्वं वंशजं सुतम् ।<br>
दिवि शक्रो यथाऽभाति सर्वतेजः समन्वितः ६४।<br>
तादृशं देहि मे पुत्रं सर्वलोकस्य रक्षकम् ।<br>
सर्वदेवप्रियं देव ब्रह्मण्यं धर्मपंडितम् ६५।<br>
दातारं ज्ञानसंपन्नं धर्मतेजः समन्वितम् ।<br>
त्रैलोक्यरक्षकं कृष्ण सत्यधर्मानुपालकम् ६६।<br>
यज्वनामुत्तमं चैकं शूरं त्रैलोक्यभूषणम् ।<br>
ब्रह्मण्यं वेदविद्वांसं सत्यसंधं जितेंद्रियम् ६७।<br>
अजितं सर्वजेतारं विष्णुं तेजःसमप्रभम् ।<br>
वैष्णवं पुण्यकर्तारं पुण्यजं पुण्यलक्षणम् ६८।<br>
शांतं तु तपसोपेतं सर्वशास्त्रविशारदम् ।<br>
वेदज्ञं योगिनां श्रेष्ठं भवतो गुणसंनिभम् ६९।<br>
ईदृशं देहि मे पुत्रं दातुकामो यदा वरम् ।<br>
श्रीवासुदेव उवाच-<br>
एभिर्गुणैः समोपेतस्तव पुत्रो भविष्यति ७०।<br>
अत्रिवंशस्य वै धर्ता विश्वस्यास्य महामते ।<br>
तेजसा यशसा पुण्यैः पितरं चोद्धरिष्यति ७१।<br>
उद्धरिष्यति यः सत्यैः पितरं च पितामहम् ।<br>
भवान्यास्यति मे स्थानं तद्विष्णोः परमं पदम् ७२।<br>
इत्युक्त्वा देवदेवेशस्तमंगं प्रति स द्विज ।<br>
कस्यचित्पुण्यवीर्यस्य पुण्यां कन्यां विवाहय ७३।<br>
तस्यामुत्पादय सुतं शुभं पुण्यावह प्रियम् ।<br>
स भविष्यति धर्मात्मा मत्प्रसादान्महामते ७४।<br>
सर्वज्ञः सर्ववेत्ता च यादृशो वांछितस्त्वया ।<br>
एवं वरं ततो दत्वा अंतर्धानं गतो हरिः ७५।<br>
इति श्रीपद्मपुराणे भूमिखंडे वेनोपाख्याने अंगवरप्रदानं ।<br>
नाम द्वात्रिंशोऽध्यायः ३२।<br>
<br>
