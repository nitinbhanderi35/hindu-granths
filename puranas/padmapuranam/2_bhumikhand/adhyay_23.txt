ऋषय ऊचुः-<br>
विचित्रेयं कथा पुण्या धन्या यशोविधायिनी ।<br>
सर्वपापहरा प्रोक्ता भवता वदतां वर १।<br>
सृष्टिसंबंधमेतन्नस्तद्भवान्वक्तुमर्हति ।<br>
पूर्वमेव यथासृष्टिर्विस्तरात्सूतनंदन २।<br>
सूत उवाच-<br>
विस्तरेण प्रवक्ष्यामि सृष्टिसंहारकारणम् ।<br>
श्रुतमात्रेण यस्यापि नरः सर्वज्ञतां व्रजेत् ३।<br>
हिरण्यकश्यपेनापि व्यापितं भुवनत्रयम् ।<br>
तपसाराध्य प्रबह्माणं वरं प्राप्तं सुदुर्लभम् ४।<br>
तस्माद्देवान्महाभागादमरत्वं तथैव च ।<br>
देवाँल्लोकान्स संव्याप्य प्रभुत्वं स्वयमर्जितम् ५।<br>
ततो देवाः सगंधर्वा मुनयो वेदपारगाः ।<br>
नागाश्च किन्नराः सिद्धा यक्षाश्चैव तथापरे ६।<br>
ब्रह्माणं तु पुरस्कृत्य जग्मुर्नारायणं प्रभुम् ।<br>
क्षीरसागरसंसुप्तं योगनिद्रां गतं प्रभुम् ७।<br>
तं संबोध्य महास्तोत्रैर्देवाः प्रांजलयस्तथा ।<br>
संबुद्धे सति देवेशे वृत्तं तस्य दुरात्मनः ८।<br>
आचचक्षुर्महाप्राज्ञ समाकर्ण्य जगत्पतिः ।<br>
नृसिंहरूपमास्थाय हिरण्यकशिपुं व्यहन् ९।<br>
पुनर्वाराहरूपेण हिरण्याक्षो महाबलः ।<br>
उद्धृता वसुधा पुण्या असुरो घातितस्तदा १०।<br>
अन्यांश्चघातयामास दानवान्घोरदर्शनान् ।<br>
एवं चैतेषु नष्टेषु दानवेषु महत्सु च ११।<br>
अन्येषु तेषु नष्टेषु दितिपुत्रेषु वै तदा ।<br>
पुनः स्थानेषु प्राप्तेषु देवेषु च महत्सु च १२।<br>
यज्ञेष्वेव प्रवृत्तेषु सर्वेषु धर्मकर्मसु ।<br>
सुस्थेषु सर्वलोकेषु सा दितिर्दुःखपीडिता १३।<br>
पुत्रशोकेन संतप्ता हाहाभूता विचेतना ।<br>
भर्तारं सूर्यसंकाशं तपस्तेजः समन्वितम् १४।<br>
दातारं च महात्मानं भर्तारं कश्यपं तदा ।<br>
भक्त्या प्रणम्य विप्रेन्द्र तमुवाच महामतिम् १५।<br>
भगवन्नष्टपुत्राहं कृता देवेन चक्रिणा ।<br>
दैतेया दानवाः सर्वे देवैश्चैव निपातिताः १६।<br>
पुत्रशोकानलेनाहं संतप्ता मुनिसत्तम ।<br>
ममानंदकरं पुत्रं सर्वतेजोहरं विभो १७।<br>
सुबलं चारुसर्वांगं देवराजसमप्रभम् ।<br>
बुद्धिमंतं सुसर्वज्ञं ज्ञातारं सर्वपंडितम् १८।<br>
तपस्तेजः समायुक्तं सबलं चारुलक्षणम् ।<br>
ब्रह्मण्यं ज्ञानवेत्तारं देवब्राह्मणपूजकम् १९।<br>
जेतारं सर्वलोकानां ममानंदकरं द्विज ।<br>
सर्वलक्षणसंपन्नं पुत्रं मे देहि त्वं विभो २०।<br>
एवमाकर्ण्य वै तस्याः कश्यपो वाक्यमुत्तमम् ।<br>
कृपाविष्टमनास्तुष्टो दुःखिताया द्विजोत्तम २१।<br>
तामुवाच महाभाग कृपणां दीनमानसाम् ।<br>
तस्याः शिरसि संन्यस्य स्वहस्तं भावतत्परः २२।<br>
भविष्यति महाभागे यादृशो वांछितः सुतः ।<br>
एवमुक्त्वा जगामासौ मेरुं गिरिवरोत्तमम् २३।<br>
तपस्तेपे निरालंबः साधयन्परमव्रतः ।<br>
एतस्मिन्नंतरे सा तु दधार गर्भमुत्तमम् २४।<br>
सा दितिः सर्वधर्मज्ञा चारुकर्मा मनस्विनी ।<br>
शतवर्षप्रमाणं सा शुचि स्वांता बभूव ह २५।<br>
तया वै जनितः पुत्रो ब्रह्मतेजः समन्वितः ।<br>
अथ कश्यप आयातो हर्षेण महतान्वितः २६।<br>
चकार नाम मेधावी तस्य पुत्रस्य सत्तमः ।<br>
बलमित्यब्रवीत्पुत्रं नामतः सदृशो महान् २७।<br>
एवं नाम चकाराथ व्रतबंधं चकार सः ।<br>
प्राह पुत्र महाभाग ब्रह्मचर्यं प्रसाधय २८।<br>
एवमेवं करिष्यामि तव वाक्यं द्विजोत्तम ।<br>
वेदस्याध्ययनं कुर्यां ब्रह्मचर्येण सत्तम २९।<br>
एवं वर्षशतं साग्रं गतं तस्य तपस्यतः ।<br>
मातुः समक्षमायातस्तपस्तेजः समन्वितः ३०।<br>
तपोवीर्यमयं दिव्यं ब्रह्मचर्यं महात्मनः ।<br>
दितिः पश्यति पुत्रस्य हर्षेण महतान्विता ३१।<br>
तमुवाच महात्मानं बलं पुत्रं तपस्विनम् ।<br>
मेधाविनं महात्मानं प्रज्ञाज्ञानविशारदम् ३२।<br>
त्वयि जीवति मेधाविन्प्रजीवंति सुता मम ।<br>
हिरण्यकशिपाद्यास्ते ये हताश्चक्रपाणिना ३३।<br>
वैरं साधय मे वत्स जहि देवान्रिपून्रणे ।<br>
सा दनुस्तमुवाचेदं बलं पुत्रं महाबलम् ३४।<br>
आदाविंद्रं हि देवेंद्रं द्रुतं सूदय पुत्रक ।<br>
पश्चाद्देवा निपात्यंतां ततो गरुडवाहनः ३५।<br>
तयोराकर्ण्य सा देवी अदितिः पतिदेवता ।<br>
दुःखेन महताविष्टा पुत्रमिंद्रमभाषत ३६।<br>
दितिपुत्रो महाकायो वर्द्धते ब्रह्मतेजसा ।<br>
देवानां हि वधार्थाय तपस्तेपे निरंजने ३७।<br>
एवं जानीहि देवेश यदि क्षेममिहेच्छसि ।<br>
एवमाकर्ण्य तद्वाक्यं स मातुः पाकशासनः ३८।<br>
चिंतामवाप दुःखेन महतीं देवराट्तदा ।<br>
महाभयेन संत्रस्तश्चिंतयामास वै ततः ३९।<br>
कथमेनं हनिष्यामि देवधर्मविदूषकम् ।<br>
इति निश्चित्य देवेशो बलस्य निधनं प्रति ४०।<br>
एकदा हि बलः सोपि संध्यार्थं सिंधुमाश्रितः ।<br>
कृष्णाजिनेन दिव्येन दंडकाष्ठेन राजितः ४१।<br>
अमलेनापि पुण्येन ब्रह्मचर्येण तेन सः ।<br>
सागरस्योपकंठे तं संध्यासनमुपागतम् ४२।<br>
जपमानं सुशांतं तं ददृशे पाकशासनः ।<br>
वज्रेण तेन दिव्येन ताडितो दितिनंदनः ४३।<br>
बलं निपतितं दृष्ट्वा गतसत्वं गतं भुवि ।<br>
हर्षेण महताविष्टो देवराण्मुमुदे तदा ४४।<br>
एवं निपात्य तं दैत्यं दितिनंदनमेव च ।<br>
राज्यं चकार धर्मात्मा सुखेन पाकशासनः ४५।<br>
इति श्रीपद्मपुराणे पंचपंचाशत्सहस्रसंहितायां भूमिखंडे बलदैत्यवधोनाम त्रयोविंशोऽध्यायः २३।<br>
<br>
