कुंजल उवाच-<br>
कामोदाख्यं पुरं दिव्यं सर्वदेवसमाकुलम् ।<br>
सर्वकामसमृद्ध्यर्थमपश्यन्नारदस्ततः १।<br>
कामोदाया गृहं प्राप्य प्रविवेश द्विजोत्तमः ।<br>
कामोदां तु ततो दृष्ट्वा सर्वकामसमाकुलाम् २।<br>
तया संपूजितो विप्रः सुवाक्यैः स्वागतादिभिः ।<br>
दिव्यासने समारूढस्तां पप्रच्छ द्विजोत्तमः ३।<br>
सुखेन स्थीयते भद्रे विष्णुतेजः समुद्भवे ।<br>
अनामयं च पप्रच्छ आशीर्भिरभिनंद्य ताम् ४।<br>
कामोदोवाच-।<br>
प्रसादाद्भवतां विष्णोः सुखेन वर्तयाम्यहम् ।<br>
कथयस्व महाप्राज्ञ त्वं प्रश्नोत्तरकारणम् ५।<br>
महामोहः समुत्पन्नो ममांगे मुनिपुंगव ।<br>
व्यापकः सर्वलोकानां ममांगे मतिनाशकः ६।<br>
तस्मान्निद्रा समुत्पन्ना यथा मर्त्येषु वर्तते ।<br>
सुप्तया तु मया दृष्टः स्वप्नो वै दारुणो मुने ७।<br>
केनाप्युक्तं समेत्यैव पुरतो द्विजसत्तम ।<br>
अव्यक्तोऽसौ हृषीकेशः संसारं स गमिष्यति ८।<br>
तदा प्रभृति दुःखेन व्यापिताहं महामते ।<br>
तन्मे त्वं कारणं ब्रूहि भवाञ्ज्ञानवतां वरः ९।<br>
नारद उवाच-<br>
वातिकः पैत्तिकश्चैव कफजः सान्निपातिकः ।<br>
स्वप्नः प्रवर्तते भद्रे मानवेषु न संशयः १०।<br>
न जायते च देवेषु स्वप्नो निद्रा च सुंदरि ।<br>
आदित्योदयवेलायां दृश्यते स्वप्न उत्तमः ११।<br>
सत्स्वप्नो मानवानां हि पुण्यस्य फलदायकः ।<br>
अन्यदेवं प्रवक्ष्यामि स्वप्नस्य कारणं शुभे १२।<br>
महावातांदोलनैश्च चलंत्यापो वरानने ।<br>
त्रुटंत्यंबुकणाः सूक्ष्मास्तस्मादुदकसंचयात् १३।<br>
बहिरेव पतंत्येते निर्मलांबुकणाः शुभे ।<br>
पुनर्लयं प्रयांत्येते दृश्यादृश्या भवंति वै १४।<br>
तद्वत्स्वप्नस्य वै भावः कथ्यते शृणु भामिनि ।<br>
आत्मा शुद्धो विरक्तस्तु रागद्वेषविवर्जितः १५।<br>
पंचभूतात्मकानां च मुषित्वैव सुनिश्चलः ।<br>
षड्विंशतिसु तत्वानां मध्ये चैष विराजते १६।<br>
शुद्धात्मा केवलो नित्यः प्रकृतेः संगतिं गतः ।<br>
तद्भावैर्वायुरूपैश्च चलते स्थानतो यदा १७।<br>
आत्मनस्तेजसश्चैव प्रतितेजः प्रजायते ।<br>
अंतरात्मा शुभं नाम तस्य एव प्रकथ्यते १८।<br>
पयसश्च यथा भिन्ना भवंत्यंबुकणाः शुभे ।<br>
आत्मनस्तु तथा तेज अंतरात्मा प्रकथ्यते १९।<br>
स हि पृथ्वी स वै वायुः स चाप्याकाश एव हि ।<br>
स वै तोयं स दीप्येत एते पंच पुरा कृताः २०।<br>
आत्मनस्तेजसो भूता मलरूपा महात्मनः ।<br>
तस्यापि संगतिं प्राप्ता एकत्वं हि प्रयांति ते २१।<br>
स्वात्मभावप्रदोषेण नाशयंति वरानने ।<br>
तत्पिंडमन्यमिच्छंति वारं वारं वरानने २२।<br>
तेषां क्रीडाविहारोयं सृष्टिसंबंधकारणम् ।<br>
उदकस्य तरंगस्तु जायते च विलीयते २३।<br>
पुनर्भूतिः पुनर्हानिस्तादृशस्य पुनः पुनः ।<br>
अपां रूपस्य दृष्टांतं तद्वदेषां न संशयः २४।<br>
आत्मा न नश्यते देवि तेजो वायुर्न नश्यति ।<br>
न नश्यतो धराकाशौ न नश्यंत्याप एव च २५।<br>
पंचैव आत्मना सार्द्धं प्रभवंति प्रयांति च ।<br>
आत्मादयो ह्यमी भद्रे नित्यरूपा न संशयः २६।<br>
पिंड एव प्रणश्येत तेषां संजात एव च ।<br>
विषयाणां सुदोषैः स रागद्वेषादिभिर्हतः २७।<br>
प्राणाः प्रयांति वै पिंडात्पंचपंचात्मका द्विज ।<br>
पिंडांते वसते आत्मा प्रतिरूपस्तु तस्य च २८।<br>
अंतरात्मा यथा चाग्नेः स्फुलिंगस्तु प्रकाशते ।<br>
तथा प्रकाशमायाति दृश्यादृश्यः प्रजायते २९।<br>
शुद्धात्मा च परं ब्रह्म सदा जागर्ति नित्यशः ।<br>
अंतरात्मा प्रबद्धस्तु प्रकृतेश्च महागुणैः ३०।<br>
अन्नाहारेण संपुष्टैरंतरात्मा सुखं व्रजेत् ।<br>
सुसुखाज्जायते मोहस्तस्मान्मनः प्रमुह्यति ३१।<br>
पश्चात्संजायते निद्रा तामसी लयवर्द्धिनी ।<br>
नाडीमार्गेण यः सूर्यो मेरुमुल्लंघ्य गच्छति ३२।<br>
तदा रात्रिः प्रजायेत यावन्नोदयते रविः ।<br>
विषयांधकारैर्मुक्तस्तु अंतरात्मा प्रकाशते ३३।<br>
भावैस्तत्त्वात्मकानां तु पंचतत्त्वैः प्रपोषितैः ।<br>
पूर्वजन्मस्थितैः पिंडैरंतरात्मा प्रगृह्यते ३४।<br>
स यास्यति च वै स्थानमुच्चावचं महामते ।<br>
संसार अंतरात्मा वै दोषैर्बद्धः प्रणीयते ३५।<br>
कायं रक्षति जीवात्मा पश्चात्तिष्ठति मध्यगः ।<br>
उदानः स्फुरते तीव्रस्तस्माच्छब्दः प्रजायते ३६।<br>
शुष्का भस्त्रा यथा श्वासं कुरुते वायुपूरिता ।<br>
तद्वच्छब्दवशाच्छ्वासमुदानः कुरुते बलात् ३७।<br>
आत्मनस्तु प्रभावेण उदानो बलवान्भवेत् ।<br>
एवं कायः प्रमुग्धस्तु मृतकल्पः प्रजायते ३८।<br>
ततो निद्रा महामाया तस्यांगेषु प्रयाति सा ।<br>
हृदि कंठे तथा चास्ये नासिकाग्रे प्रतिष्ठति ३९।<br>
बाहू संकुच्य संतिष्ठेद्धृद्गतो नाभिमंडले ।<br>
आत्मनस्तु प्रभावाच्च उदानो नाम मारुतः ४०।<br>
प्रजायते महातीव्रा बलरोधं करोति सः ।<br>
यथा रज्ज्वा प्रबद्धस्तु दारु कीलधरः स्थितः ४१।<br>
तथा चात्मासु संलग्नः प्राणवायुर्न संशयः ।<br>
अंतरात्मप्रसक्तस्तु प्राणवायुः शुभानने ४२।<br>
बुद्धिवद्रोहितो भद्रे अंतरात्मा प्रधावति ।<br>
पूर्वजन्मार्जितान्वासान्स्मृत्वा तत्र प्रधावति ४३।<br>
तत्र संस्थो महाप्राज्ञः स्वेच्छया रमते पुनः ।<br>
एवं नानाविधान्स्वप्नानंतरात्मा प्रपश्यति ४४।<br>
उत्तमांश्च विरुद्धांश्च कर्मयुक्तान्प्रपश्यति ।<br>
गिरींस्तथा सुदुर्गांश्च उच्चावचान्प्रपश्यति ४५।<br>
तदेव वातिकं विद्धि कफवत्तद्वदाम्यहम् ।<br>
जलं नदीं तडागं च पयः स्थानानि पश्यति ४६।<br>
अग्निं च पश्यते देवि बहुकांचनमुत्तमम् ।<br>
तदेव पैत्तिकं विद्धि भाव्यं चैव वदाम्यहम् ४७।<br>
प्रभाते दृश्यते स्वप्नो भव्यो वाभव्य एव च ।<br>
कर्मयुक्तो वरारोहे लाभालाभप्रकाशकः ४८।<br>
स्वप्नस्यापि अवस्था मे कथिता वरवर्णिनि ।<br>
तद्भाव्यंचवरारोहेविष्णोश्चैवभविष्यति ४९।<br>
तन्निमित्तं त्वया दृष्टो दुःस्वप्नः स तु प्रेक्षितः ५०।<br>
<br>
