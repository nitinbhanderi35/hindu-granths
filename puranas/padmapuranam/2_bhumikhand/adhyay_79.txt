विशालोवाच-<br>
शर्मिष्ठा यस्य वै भार्या देवयानी वरानना ।<br>
सौभाग्यं तत्र वै दृष्टमन्यथा नास्ति भूपते १।<br>
तत्कथं त्वं महाभाग अस्याः कार्यवशो भवेः ।<br>
सपत्नजेन भावेन भवान्भर्ता प्रतिष्ठितः २।<br>
ससर्पोसि महाराज भूतले चंदनं यथा ।<br>
सर्पैश्च वेष्टितो राजन्महाचंदन एव हि ३।<br>
तथा त्वं वेष्टितः सर्पैः सपत्नीनामसंज्ञकैः ।<br>
वरमग्निप्रवेशश्च शिखाग्रात्पतनं वरम् ४।<br>
रूपतेजः समायुक्तं सपत्नीसहितं प्रियम् ।<br>
न वरं तादृशं कांतं सपत्नीविषसंयुतम् ५।<br>
तस्मान्न मन्यते कांतं भवंतं गुणसागरम् ।<br>
राजोवाच-<br>
देवयान्या न मे कार्यं शर्मिष्ठया वरानने ६।<br>
इत्यर्थं पश्य मे कोशं सत्वधर्मसमन्वितम् ।<br>
अश्रुबिंदुमत्युवाच-<br>
अहं राज्यस्य भोक्त्री च तव कायस्य भूपते ७।<br>
यद्यद्वदाम्यहं भूप तत्तत्कार्यं त्वया ध्रुवम् ।<br>
इत्यर्थे मम देहि स्वं करं त्वं धर्मवत्सल ८।<br>
बहुधर्मसमोपेतं चारुलक्षणसंयुतम् ।<br>
राजोवाच-<br>
अन्य भार्यां न विंदामि त्वां विना वरवर्णिनि ९।<br>
राज्यं च सकलामुर्वीं मम कायं वरानने ।<br>
सकोशं भुंक्ष्व चार्वंगि एष दत्तः करस्तव १०।<br>
यदेव भाषसे भद्रे तदेवं तु करोम्यहम् ।<br>
अश्रुबिंदुमत्युवाच-<br>
अनेनापि महाभाग तव भार्या भवाम्यहम् ११।<br>
एवमाकर्ण्य राजेंद्रो हर्षव्याकुललोचनः ।<br>
गांधर्वेण विवाहेन ययातिः पृथिवीपतिः १२।<br>
उपयेमे सुतां पुण्यां मन्मथस्य नरोत्तम ।<br>
तया सार्द्धं महात्मा वै रमते नृपनंदनः १३।<br>
सागरस्य च तीरेषु वनेषूपवनेषु च ।<br>
पर्वतेषु च रम्येषु सरित्सु च तया सह १४।<br>
रमते राजराजेंद्रस्तारुण्येन महीपतिः ।<br>
एवं विंशत्सहस्राणि गतानि निरतस्य च १५।<br>
भूपस्य तस्य राजेंद्र ययातेस्तु महात्मनः ।<br>
विष्णुरुवाच-<br>
एवं तया महाराजो ययातिर्मोहितस्तदा १६।<br>
कंदर्पस्य प्रपंचेन इंद्रस्यार्थे महामते ।<br>
सुकर्मोवाच-<br>
एवं पिप्पल राजासौ ययातिः पृथिवीपतिः १७।<br>
तस्या मोहनकामेन रतेन ललितेन च ।<br>
न जानाति दिनं रात्रिं मुग्धः कामस्य कन्यया १८।<br>
एकदा मोहितं भूपं ययातिं कामनंदिनी ।<br>
उवाच प्रणतं नम्रं वशगं चारुलोचना १९।<br>
अश्रुबिंदुमत्युवाच-<br>
संजातं दोहदं कांत तन्मे कुरु मनोरथम् ।<br>
अश्वमेधमखश्रेष्ठं यजस्व पृथिवीपते २०।<br>
राजोवाच-<br>
एवमस्तु महाभागे करोमि तव सुप्रियम् ।<br>
समाहूय सुतश्रेष्ठं राज्यभोगे विनिःस्पृहम् २१।<br>
समाहूतः समायातो भक्त्यानमितकंधरः ।<br>
बद्धांजलिपुटो भूत्वा प्रणाममकरोत्तदा २२।<br>
तस्याः पादौ ननामाथ भक्त्या नमितकंधरः ।<br>
आदेशो दीयतां राजन्येनाहूतः समागतः २३।<br>
किं करोमि महाभाग दासस्ते प्रणतोस्मि च ।<br>
राजोवाच-<br>
अश्वमेधस्य यज्ञस्य संभारं कुरु पुत्रक २४।<br>
समाहूय द्विजान्पुण्यानृत्विजो भूमिपालकान् ।<br>
एवमुक्तो महातेजाः पूरुः परमधार्मिकः २५।<br>
सर्वं चकार संपूर्णं यथोक्तं तु महात्मना ।<br>
तया सार्धं स जग्राह सुदीक्षां कामकन्यया २६।<br>
अश्वमेधयज्ञवाटे दत्वा दानान्यनेकधा ।<br>
ब्राह्मणेभ्यो महाराज भूरिदानमनंतकम् २७।<br>
दीनेषु च विशेषेण ययातिः पृथिवीपतिः ।<br>
यज्ञांते च महाराजस्तामुवाच वराननाम् २८।<br>
अन्यत्ते सुप्रियं बाले किं करोमि वदस्व मे ।<br>
तत्सर्वं देवि कर्तास्मि साध्यासाध्यं वरानने २९।<br>
सुकर्मोवाच-<br>
इत्युक्ता तेन सा राज्ञा भूपालं प्रत्युवाच ह ।<br>
जातो मे दोहदो राजंस्तत्कुरुष्व ममानघ ३०।<br>
इंद्रलोकं ब्रह्मलोकं शिवलोकं तथैव च ।<br>
विष्णुलोकं महाराज द्रष्टुमिच्छामि सुप्रियम् ३१।<br>
दर्शयस्व महाभाग यदहं सुप्रिया तव ।<br>
एवमुक्तस्तयाराजातामुवाचससुप्रियाम् ३२।<br>
साधुसाधुवरारोहेपुण्यमेवप्रभाषसे ।<br>
स्त्रीस्वभावाच्चचापल्यात्कौतुकाच्चवरानने ३३।<br>
यत्तवोक्तं महाभागे तदसाध्यं विभाति मे ।<br>
तत्साध्यं पुण्यदानेन यज्ञेन तपसापि च ३४।<br>
अन्यथा न भवेत्साध्यं यत्त्वयोक्तं वरानने ।<br>
असाध्यं तु भवत्या वै भाषितं पुण्यमिश्रितम् ३५।<br>
मर्त्यलोकाच्छरीरेण अनेनापि च मानवः ।<br>
श्रुतो दृष्टो न मेद्यापि गतः स्वर्गं सुपुण्यकृत् ३६।<br>
ततोऽसाध्यं वरारोहे यत्त्वया भाषितं मम ।<br>
अन्यदेव करिष्यामि प्रियं ते तद्वद प्रिये ३७।<br>
देव्युवाच-<br>
अन्यैश्च मानुषै राजन्न साध्यं स्यान्न संशयः ।<br>
त्वयि साध्यं महाराज सत्यंसत्यं वदाम्यहम् ३८।<br>
तपसा यशसा क्षात्रै र्दानैर्यज्ञैश्च भूपते ।<br>
नास्ति भवादृशश्चान्यो मर्त्यलोके च मानवः ३९।<br>
क्षात्रं बलं सुतेजश्च त्वयि सर्वं प्रतिष्ठितम् ।<br>
तस्मादेवं प्रकर्तव्यं मत्प्रियं नहुषात्मज ४०।<br>
इति श्रीपद्मपुराणे भूमिखंडे वेनोपाख्याने मातापितृतीर्थवर्णने ययातिचरित्रे एकोनाशीतितमोऽध्यायः ७९।<br>
<br>
