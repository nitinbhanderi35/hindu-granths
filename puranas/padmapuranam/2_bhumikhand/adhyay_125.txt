सूत उवाच-<br>
वेनस्याज्ञां सुसंप्राप्य पृथुः परमधार्मिकः ।<br>
संबभ्रे सर्वसंभारान्नानापुण्यान्नृपात्मजः १।<br>
निमंत्र्य ब्राह्मणान्सर्वान्नानादेशोद्भवानपि ।<br>
अथ वेन इयाजासावश्वमेधेन भूपतिः २।<br>
दानान्यदाद्ब्राह्मणेभ्यो नानारूपाण्यनेकशः ।<br>
जगाम वैष्णवं लोकं सकायो जगतीपतिः ३।<br>
विष्णुना सह धर्मात्मा नित्यमेव प्रवर्तते ।<br>
एतद्वः सर्वमाख्यातं चरित्रं तस्य भूपतेः ४।<br>
सर्वपापप्रशमनं सर्वदुःखविनाशनम् ।<br>
पृथुरेव स धर्मात्मा राजा पृथ्वीं प्रशासति ५।<br>
त्रैलोक्येन समं पृथ्वीं दुदोह नृपसत्तमः ।<br>
प्रजास्तु रंजितास्तेन पुण्यधर्मानुकर्मभिः ६।<br>
एतत्ते सर्वमाख्यातं भूमिखण्डमनुत्तमम् ।<br>
प्रथमं सृष्टिखंडं तु द्वितीयं भूमिखंडकम् ७।<br>
भूमिखंडस्यमाहात्म्यं कथयिष्याम्यहं पुनः ।<br>
अस्य खंडस्य वै श्लोकं यः शृणोति नरोत्तमः ८।<br>
दिनस्यैकस्य वै पापं तस्य चैव प्रणश्यति ।<br>
यो नरो भावसंयुक्तोऽध्यायं संशृणुते सुधीः ९।<br>
तस्य पुण्यं प्रवक्ष्यामि श्रूयतां द्विजसत्तमाः ।<br>
दत्तस्य गोसहस्रस्य ब्राह्मणेभ्यः सुपर्वणि १०।<br>
यत्फलं तत्प्रजायेत विष्णुस्तस्य प्रसीदति ।<br>
अस्य पद्मपुराणस्य पठमानस्य नित्यशः ११।<br>
कलौयुगे तु विघ्नाश्च न जायंते नरस्य वै ।<br>
व्यास उवाच- <br>
कस्मात्कलौ न जायंते शृण्वानस्य च पद्मज १२।<br>
नरस्य पुण्ययुक्तस्य नाना विघ्नाः सुदारुणाः ।<br>
ब्रह्मोवाच-<br>
मखस्याप्यश्वमेधस्य यत्फलं परिकथ्यते १३।<br>
तत्फलं दृश्यते तात पुराणे पद्मसंज्ञके ।<br>
अश्वमेधमखः पुण्यः कलौ नैव प्रवर्तते १४।<br>
पुराणं चापि यत्तद्वदश्वमेधसमं किल ।<br>
अश्वमेधस्य यत्पुण्यं स्वर्गमोक्षफलप्रदम् १५।<br>
न भुंजंति नराः पापाः पापमार्गेषु संस्थिताः ।<br>
पुराणस्यास्य पुण्यस्य पद्मसंज्ञस्य सत्तम १६।<br>
अश्वमेधसमं पुण्यं न भुंजंति कलौ नराः ।<br>
कलौ युगे नरैः पापैर्गंतव्यं नरकार्णवम् १७।<br>
कस्माच्छ्रोष्यंति तत्पुण्यं चतुर्वर्गप्रसाधनम् ।<br>
येन श्रुतमिदं पुण्यं पुराणं पद्मसंज्ञकम् १८।<br>
सर्वं हि साधितं तेन चतुर्वर्गस्य साधनम् ।<br>
अश्वमेधादयो यज्ञास्तस्मान्नष्टा महामते १९।<br>
कलौ युगे गताः स्वर्गे सवेदाः सांगसस्वराः ।<br>
यः कोपि सत्वसंपन्नः श्रद्धावान्भगवत्परः २०।<br>
श्रोतुमिच्छति धर्मात्मा सपुत्रो भार्यया सह ।<br>
श्रवणार्थं महाश्रद्धा पूर्वं तस्य प्रजायते २१।<br>
शृण्वानस्य नरस्यापि महाविघ्नो न संचरेत् ।<br>
अश्रद्धा जायते पूर्वं पाठकस्य नरस्य च २२।<br>
लोभश्च जायते तस्य शृण्वानस्य द्विजोत्तम ।<br>
प्रेषितो विष्णुदेवेन महामोहः स दारुणः २३।<br>
अकरोत्स विनाशं तु शृण्वतश्चास्य नित्यशः ।<br>
दूषकाः कुत्सकाः पापाः संभवंति दिने दिने २४।<br>
ज्ञातव्यं तु सुबुद्धेन विघ्नरूपं ममाधुना ।<br>
संजातं दृश्यते व्यास तथा होमं समाचरेत् २५।<br>
वैष्णवैश्च महामंत्रैर्विष्णुसूक्तैः सुपुण्यदैः ।<br>
विष्णोरराटमंत्रेण सहस्रशीर्षकेण च २६।<br>
इदं विष्णु सुमंत्रेण आब्रह्मेण पुनः पुनः ।<br>
त्र्यंबकेन च मंत्रेण होममेवं समाचरेत् २७।<br>
बृहत्साम्ना सुमंत्रेण द्वादशाक्षरकेण च ।<br>
यस्य देवस्य यो होमस्तस्य मंत्रेण होमयेत् २८।<br>
अष्टोत्तरतिलाज्यैश्च पालाशैः समिधैरपि ।<br>
ग्रहाणामपि कर्त्तव्यं स्थापनं पूजनं द्विज २९।<br>
विघ्नेशं पूजयेत्तत्र शारदां च सुरेश्वरीम् ।<br>
जातवेदां महामायां चंडिकां क्षेत्रनायकम् ३०।<br>
तिलैश्च तंदुलैराज्यैस्तेषां मंत्रसमुद्यतैः ।<br>
एवं होमः प्रकर्त्तव्यो ब्राह्मणेभ्यो ददेद्धनम् ३१।<br>
यथासंभाविकां तात दक्षिणां धेनुसंयुताम् ।<br>
ततो विघ्नाः प्रणश्यंति पुराणं सिद्धिमाप्नुयात् ३२।<br>
एवं न कुरुते यो हि तस्य विघ्नं वदाम्यहम् ।<br>
तस्यांगे जायते रोगो बहुपीडाप्रदायकः ३३।<br>
भार्या शोकः पुत्रशोको धनहानिः प्रजायते ।<br>
नानाविधान्महारोगान्भुंजते नात्र संशयः ३४।<br>
यस्य गेहे नास्ति वित्तमुपवासं समाचरेत् ।<br>
एकादशीं सुसंप्राप्य पूजयेन्मधुसूदनम् ३५।<br>
षोडशैश्चोपचारैश्च भावयुक्तेन चेतसा ।<br>
ब्राह्मणान्भोजयेत्पश्चाद्यथावित्तानुसारतः ३६।<br>
केशवाय ततो दत्वा संकल्पं हविषान्वितम् ।<br>
स्वयं कुर्यात्ततः प्राज्ञो भोजनं सह बांधवैः ३७।<br>
पुत्रैस्तु भार्यया युक्तस्ततः सिद्धिमवाप्नुयात् ।<br>
पुराणसंहितापूर्णा श्रोतव्या धर्मतत्परैः ३८।<br>
चतुर्वर्गस्य वै सिद्धिर्जायते तस्य नान्यथा ।<br>
सपादं लक्षमेकं तु ब्रह्माख्यं पुष्करं शृणु ३९।<br>
कृते युगे तु निष्पापाः शृण्वंति मनुजा द्विज ।<br>
लक्षस्यार्द्धं ततः कृत्स्नं पुराणं पद्मसंज्ञकम् ४०।<br>
श्लोकानां तु सहस्राभ्यां द्वाभ्यामेव तथाधिकम् ।<br>
त्रेतायुगे तथा प्राप्ते यदा श्रोष्यंति मानवाः ४१।<br>
चतुर्वर्गफलं भुक्त्वा ते यास्यंति हरिं पुनः ।<br>
द्वाविंशतिसहस्राणि संहितापद्मसंज्ञिता ४२।<br>
द्वापरे कथिता विप्र ब्रह्मणा परमात्मना ।<br>
द्वादशैव सहस्राणां पद्माख्या सा तु संहिता ४३।<br>
कलौ युगे पठिष्यंति मानवा विष्णुतत्पराः ।<br>
एकोर्थश्चैकभावश्च चतुर्ष्वपि प्रवर्तितः ४४।<br>
संहितास्वेव विप्रेंद्र शेषाख्यानप्रविस्तरः ।<br>
द्वादशैव सहस्राणि नाशं यास्यंति सत्तम ४५।<br>
कलौ युगे तु संप्राप्ते प्रथमं हि भविष्यति ।<br>
भूमिखंडं नरः श्रुत्वासर्वपापैः प्रमुच्यते ४६।<br>
मुच्यते सर्वदुःखेभ्यः सर्वरोगैः प्रमुच्यते ।<br>
अन्यत्सर्वं परित्यज्य जपं दानं तथा श्रुतम् ४७।<br>
श्रोतव्यं हि प्रयत्नेन पद्माख्यं पापनाशनम् ।<br>
प्रथमं सृष्टिखंडं तु द्वितीयं भूमिखंडकम् ४८।<br>
तृतीयं स्वर्गखंडं च पातालं तु चतुर्थकम् ।<br>
पंचमं चोत्तरं खंडं सर्वपापप्रणाशनम् ४९।<br>
यः शृणोति नरो भक्त्या पंचखंडान्यनुक्रमात् ।<br>
गोप्रदानसहस्रस्य मानवो लभते फलम् ५०।<br>
महाभाग्येन लभ्यंते पंचखंडानि भूसुराः ।<br>
श्रुतानि मोक्षदानि स्युः सत्यं सत्यं न संशयः ५१।<br>
इति श्रीपद्मपुराणे भूमिखंडे पंचपंचाशत्सहस्रसंहितायां वेनोपाख्याने पंचविंशत्यधिकशततमोऽध्यायः १२५।<br>
<br>
