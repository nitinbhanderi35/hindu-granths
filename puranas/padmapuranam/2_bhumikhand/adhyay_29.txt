पृथुरुवाच-<br>
हते चैव महापापे एकस्मिन्पापचारिणि ।<br>
लोकाः सुखेन जीवंति साधवः पुण्यदर्शिनः १।<br>
तस्मादेकं प्रहर्तव्यं पापिष्ठं पापचेतनम् ।<br>
तस्मात्त्वां हि हनिष्यामि सर्वसत्त्वप्रणाशिनीम् २।<br>
त्वया बीजानि सर्वाणि लुप्तान्येतानि सांप्रतम् ।<br>
ग्रासं कृत्वा स्थिरीभूत्वा प्रजां हत्वा क्व यास्यसि ३।<br>
हते पापे दुराचारे सुखं जीवंतिसाधवः ।<br>
तस्मात्पापं प्रहंतव्यं सत्यमेवं न संशयः ४।<br>
पालितव्यं प्रयत्नेन यस्माद्धर्मः प्रवर्द्धते ।<br>
भवत्या तु महत्पापं प्रजासंक्षयकारकम् ५।<br>
एकस्यार्थेन यो हन्यादात्मनो वा परस्य वा ।<br>
लोकोपतापकं हत्वा न भवेत्तस्य पातकम् ६।<br>
सुखमेष्यंति बहवो यस्मिंस्तु निहते शुभे ।<br>
वसुधे निहते दुष्टे पातकं नोपपातकम् ७।<br>
प्रजानिमित्तं त्वामेव हनिष्यामि न संशयः ।<br>
यदि मे पुण्यसंयुक्तं वचनं न करिष्यति ८।<br>
जगतोऽस्य हितार्थाय साधु चैव वसुंधरे ।<br>
हनिष्ये त्वां शितैर्बाणैर्मद्वाक्यात्तु पराङ्मुखीम् ९।<br>
स्वीयेन तेजसा चैव पुण्यां त्रैलोक्यवासिनीम् ।<br>
प्रजां चैव धरिष्यामि धर्मेणापि न संशयः १०।<br>
मच्छासनं समास्थाय धर्मयुक्तं वसुंधरे ।<br>
इमाः प्रजा आज्ञया मे संजीवय सदैव हि ११।<br>
एवं मे शासनं भद्रे अद्य यर्हि करिष्यसि ।<br>
ततः प्रीतोऽस्मि ते नित्यं गोपायिष्यामि सर्वदा १२।<br>
त्वामेव हि न संदेह अन्ये चैव नृपोत्तमाः ।<br>
धेनुरूपेण सा पृथ्वी बाणांचितकलेवरा १३।<br>
उवाचेदं पृथुं वैन्यं धर्माधारं महामतिम् ।<br>
धरण्युवाच-।<br>
तवादेशं महाराज सत्यपुण्यार्थसंयुतम् १४।<br>
प्रजानिमित्तमत्यर्थं विधास्यामि न संशयः ।<br>
उद्यमेनापि पुण्येन उपायेन नरेश्वर १५।<br>
समारंभाः प्रसिद्ध्यंति पुण्याश्चैवाप्युपक्रमाः ।<br>
उपायं पश्य राजेंद्र येन त्वं सत्यवान्भवेः १६।<br>
धारयेथाः प्रजाश्चेमा येन सर्वाः प्रवर्द्धये ।<br>
संलग्नाश्चोत्तमा बाणा ममांगे ते शिलाशिताः १७।<br>
समुद्धर स्वयं राजंश्छल्यंति भृशमेव ते ।<br>
समां कुरु महाराज तिष्ठेन्मयि यथा पयः १८।<br>
सूत उवाच-।<br>
धनुषोग्रेण ताञ्छैलान्नानारूपान्गुरूंस्तथा ।<br>
उत्सारयंस्ततः सर्वां समरूपां चकार सः १९।<br>
तदाप्रभृति ते शैला वृद्धिमापुर्द्विजोत्तमाः ।<br>
तस्या अंगात्स्वयं बाणान्स्वकीयान्नृपनंदनः २०।<br>
समुद्धृत्य ततो वैन्यः प्रीतेन मनसा तदा ।<br>
गर्ताश्च कंदराश्चैव बाणाघातैः समीकृताः २१।<br>
एवं पृथ्वद्यंसमां सर्वां चकार पुण्यवर्द्धनः ।<br>
समीकृत्य महाभागो वत्सं तस्या व्यकल्पयत् २२।<br>
मनुं स्वायंभुवं पूर्वं परिचिंत्य पुनः पुनः ।<br>
अतीतेष्वथ सर्वेषु मन्वंतरेषु सत्तमाः २३।<br>
विषमत्वं गता भूमिः पंथा नासीच्च कुत्रचित् ।<br>
समानि विषमाण्येवं स्वयमासन्द्विजोत्तमाः २४।<br>
पूर्वं मनोश्चाक्षुषस्य प्राप्ते चैवांतरे तदा ।<br>
जाते पूर्वविसर्गे च विषमे च धरातले २५।<br>
ग्रामाणां च पुराणां च पत्तनानां तथैव च ।<br>
देशानां क्षेत्रपन्नानां मर्यादा न हि दृश्यते २६।<br>
कृषिर्नैव न वाणिज्यं न गोरक्षा प्रवर्तते ।<br>
नानृतं भाषते कश्चिन्न लोभो न च मत्सरः २७।<br>
नाभिमानं च वै पापं न करोति कदा किल ।<br>
वैवस्वतस्य संप्राप्ते अंतरे द्विजसत्तम २८।<br>
वैन्यस्य संभवात्पूर्वं प्रजानामेव संभवः ।<br>
इमाः प्रजा द्विजाः सर्वा निवासं समरोचयन् २९।<br>
क्वचिद्भूमौ गिरौ क्वापि नदीतीरेषु वै तदा ।<br>
कुंजेषु सर्वतीर्थेषु सागरस्य तटेषु च ३०।<br>
निवासं चक्रिरे सर्वाः प्रजाः पुण्येन वै तदा ।<br>
तासामाहारः संजातः फलमूलमधुस्तथा ३१।<br>
महता कृच्छ्रेण तासामाहारश्च द्विजोत्तमाः ।<br>
पृथुर्वैन्यः समालोक्य प्रजानां कष्टमेव हि ३२।<br>
स्वायंभुवो मनुर्वत्सः कल्पितस्तेन भूभुजा ।<br>
स्वपाणिः कल्पितस्तेन पात्रमेवं महामते ३३।<br>
स पृथुः पुरुषव्याघ्रो दुदोह वसुधां तदा ।<br>
सर्वसस्यमयं क्षीरं ससर्वान्नं गुणान्वितम् ३४।<br>
तेन पुण्येन चान्नेन सुधाकल्पेन ताः प्रजाः ।<br>
तृप्तिं नयंति देवान्वै प्रजाः पितॄंस्तथापरान् ३५।<br>
प्रसादात्तस्य वैन्यस्य सुखं जीवंति ताः प्रजाः ।<br>
देवेभ्यश्च पितृभ्यश्च दत्वा चान्नं प्रजास्ततः ३६।<br>
ब्राह्मणेभ्यो विशेषेणअतिथिभ्यस्तथैव च ।<br>
पश्चाद्भुंजंति पुण्यास्ताः प्रजाः सर्वा द्विजोत्तमाः ३७।<br>
यज्ञैश्चान्ये यजंत्येव तर्पयंति जनार्दनम् ।<br>
तेन चान्नेन देवेशं तृप्तिं गच्छंति देवताः ३८।<br>
पुनर्वर्षति पर्जन्यः प्रेषितो माधवेन च ।<br>
तस्मात्पुण्या महौषध्यः संभवंति सुपुण्यदाः ३९।<br>
सस्यजातानि सर्वाणि पृथुर्वैन्यः प्रजापतिः ।<br>
तेनान्नेन प्रजाः सर्वा वर्तंतेऽद्यापि नित्यशः ४०।<br>
ऋषिभिश्चैव मिलितैर्दुग्धा चेयं वसुंधरा ।<br>
पुनर्विप्रैर्महाभाग्यैः सत्यवद्भिः सुरैस्तथा ४१।<br>
सोमो वत्सस्वरूपोभूद्दोग्धा देवगुरुः स्वयम् ।<br>
ऊर्जं क्षीरं पयः कल्पं येन जीवंति चामराः ४२।<br>
तेषां सत्येन पुण्येन सर्वे जीवंति जंतवः ।<br>
सत्यपुण्ये प्रवर्तंते ऋषिदुग्धा वसुंधरा ४३।<br>
अथातः संप्रवक्ष्यामि यथा दुग्धा इयं धरा ।<br>
पितृभिश्च पुरा वत्स विधिना येन वै तदा ४४।<br>
सुपात्रं राजतं कृत्वा स्वधा क्षीरं सुधान्वितम् ।<br>
परिकल्प्य यमं वत्सं दोग्धा चांतक एव सः ४५।<br>
नागैः सर्पैस्ततो दुग्धा तक्षकं वत्समेव च ।<br>
अलाबुपात्रमादाय विषं क्षीरं द्विजोत्तमाः ४६।<br>
नागानां तु तथा दोग्धा धृतराष्ट्रः प्रतापवान् ।<br>
सर्पा नागा द्विजश्रेष्ठास्तेन वर्तंति चातुलाः ४७।<br>
नागा वर्तंति तेनापि ह्यत्युग्रेण द्विजोत्तमाः ।<br>
विषेण घोररूपेण सर्पाश्चैव भयानकाः ४८।<br>
तेनैव वर्तयंत्युग्रा महाकाया महाबलाः ।<br>
तदाहारास्तदाचारास्तद्वीर्यास्तत्पराक्रमाः ४९।<br>
अथातः संप्रवक्ष्यामि यथा दुग्धा वसुंधरा ।<br>
असुरैर्दानवैः सर्वैः कल्पयित्वा द्विजोत्तमाः ५०।<br>
पात्रमत्रान्नसदृशमायसं सर्वकामिकम् ।<br>
क्षीरं मायामयं कृत्वा सर्वारातिविनाशनम् ५१।<br>
तेषामभूत्स वै वत्सो विरोचनः प्रतापवान् ।<br>
ऋत्विग्द्विमूर्द्धा दैत्यानां मधुर्दोग्धा महाबलः ५२।<br>
तया हि मायया दैत्याः प्रवर्त्तंते महाबलाः ।<br>
महाप्रज्ञा महाकाया महातेजः पराक्रमाः ५३।<br>
तद्बलं पौरुषं तेषां तेन जीवंति दानवाः ।<br>
तयैते माययाद्यापि सर्वमाया द्विजोत्तमाः ५४।<br>
प्रवर्तंते मितप्रज्ञास्ते तदेषामिदं बलम् ।<br>
तथा तु दुग्धा यक्षैः सा सर्वाधारासु मेदिनी ५५।<br>
इति शुश्रुम विप्रेंद्राः पुराकल्पे महात्मभिः ।<br>
अंतर्धानमयं क्षीरमयस्पात्रे सुविस्तरे ५६।<br>
वैश्रवणो महाप्राज्ञस्तदा वत्सः प्रकल्पितः ।<br>
मणिधरस्य पिता पुण्यः प्राज्ञो बुद्धिमतां वरः ५७।<br>
दोग्धा रजतनाभस्तु तस्याश्चासीन्महामतिः ।<br>
सर्वज्ञः सर्वधर्मज्ञो यक्षराजसुतो बली ५८।<br>
अष्टबाहुर्महातेजा द्विशीर्षः सुमहातपाः ।<br>
यक्षावर्तंत तेनापि सर्वदैव द्विजोत्तमाः ५९।<br>
पुनर्दुग्धा इयं पृथ्वी राक्षसैश्च महाबलैः ।<br>
तथा चैषा पिशाचैश्च सातुरैर्दग्धवारिभिः ६०।<br>
उत्प्लुतं नृकपालं तं शावपात्रमयः कृतम् ।<br>
सुप्रजां भोक्तुकामास्ते तीव्रकोपपराक्रमाः ६१।<br>
दोग्धा रजतनाभस्तु तेषामासीन्महाबलः ।<br>
सुमाली नाम वत्सश्च शोणितं क्षीरमेव च ६२।<br>
रक्षांसि यातुधानाश्च पिशाचाश्च महाबलाः ।<br>
यक्षास्तेन च जीवंति भूतसङ्घाश्च दारुणाः ६३।<br>
गंधर्वैरप्सरोभिश्च पुनर्दुग्धा वसुंधरा ।<br>
कृत्वा वत्सं सुविद्वांसं तैश्च चित्ररथं पुनः ६४।<br>
दुदुहुः पद्मपात्रे तु गांधर्वं गीतसंकुलम् ।<br>
सुरुचिर्नाम गंधर्वस्तेषामासीन्महामतिः ६५।<br>
दोग्धा पुण्यतमश्चैव तस्याश्च द्विजसत्तमाः ।<br>
शुचिगीतं महात्मानः सुक्षीरं दुदुहुस्तदा ६६।<br>
गंधर्वास्तेन जीवंति अन्याश्चाप्सरसस्तथा ।<br>
पर्वतैश्च महापुण्यैर्दुग्धा चेयं वसुंधरा ६७।<br>
रत्नानि विविधान्येव ओषधीश्चामृतोपमाः ।<br>
वत्सश्चैव महाभागो हिमवान्परिकल्पितः ६८।<br>
मेरुर्दोग्धा च संजातः पात्रं कृत्वा तु शैलजम् ।<br>
तेन क्षीरेण संवृद्धाः शैलाः सर्वे महौजसः ६९।<br>
पुनर्दुग्धा महावृक्षैः पुण्यैः कल्पद्रुमादिभिः ।<br>
पालाशं पात्रामानिन्युश्छिन्नदग्धप्ररोहणम् ७०।<br>
शालो दुदोह पुष्पांगः प्लक्षो वत्सोऽभवत्तदा ।<br>
गुह्यकैश्चारणैः सिद्धैर्विद्याधरगणैस्तदा ७१।<br>
दुग्धा चेयं सर्वधात्री सर्वकामप्रदायिनी ।<br>
यं यमिच्छंति ये लोकाः पात्रवत्सविशेषणैः ७२।<br>
तैस्तैस्तेषां ददात्येव क्षीरं सद्भावमीदृशम् ।<br>
इयं धात्री विधात्री तु इयं श्रेष्ठा वसुंधरा ७३।<br>
सर्वकामदुघा धेनुरियं पुण्यैरलंकृता ।<br>
इयं ज्येष्ठा प्रतिष्ठा तु इयं सृष्टिरियं प्रजा ७४।<br>
पावनी पुण्यदा पुण्या सर्वसस्य प्ररोहिणी ।<br>
चराचरस्य सर्वस्य प्रतिष्ठा योनिरेव च ७५।<br>
महालक्ष्मीरियं विद्या सर्वविश्वमयी सदा ।<br>
सर्वकामदुघा दोग्ध्री सर्वबीजप्ररोहिणी ७६।<br>
सर्वेषां श्रेयसां माता सर्वलोकधरा इयम् ।<br>
पंचानामपि भूतानां प्रकाशो रूपमेव च ७७।<br>
असीदियं समुद्रांता मेदिनीति परिश्रुता ।<br>
मधुकैटभयोः कृत्स्ना मेदसा समभिप्लुता ७८।<br>
तेनेयं मेदिनी नाम प्रोच्यते ब्रह्मवादिभिः ।<br>
ततोभ्युपगमात्प्राज्ञ पृथोर्वैन्यस्य सत्तमाः ७९।<br>
दुहितृत्वमनुप्राप्ता देवी पृथ्वीति चोच्यते ।<br>
तेन राज्ञा द्विजश्रेष्ठाः पालितेयं वसुंधरा ८०।<br>
ग्रामाधारं गृहाणां च पुरपत्तनमालिनी ।<br>
सस्याकरवती स्फीता सर्वतीर्थमयी द्विजाः ८१।<br>
एवं वसुमती देवी सर्वलोकमयी सदा ।<br>
एवं प्रभावो राजेंद्रः पुराणे परिपठ्यते ८२।<br>
पृथुर्वैन्यो महाभागः सर्वकर्मप्रकाशकः ।<br>
यथा विष्णुर्यथा ब्रह्मा यथा रुद्रः सनातनः ८३।<br>
नमस्कार्यास्त्रयो देवा देवाद्यैर्ब्रह्मवादिभिः ।<br>
ब्राह्मणैर्ऋषिभिः सर्वैर्नमस्कार्यो नृपोत्तमः ८४।<br>
वर्णानामाश्रमाणां यः स्थापकः सर्वलोकधृक् ।<br>
पार्थिवैश्च महाभागैः पार्थिवत्वमिहेप्सुभिः ८५।<br>
आदिराजो नमस्कार्यः पृथुर्वैन्यः प्रतापवान् ।<br>
धनुर्वेदार्थिभिर्योधैः सदैव जयकांक्षिभिः ८६।<br>
नमस्कार्यो महाराजो वृत्तिदाता महीभृताम् ।<br>
एवं पात्रविशेषाश्च मया ख्याता द्विजोत्तमाः ८७।<br>
वत्सानां सुविशेषाश्च दोग्धॄणां भवदग्रतः ।<br>
क्षीरस्यापि विशेषं तु यथोद्दिष्टं हि भूभुजा ८८।<br>
समाख्यातं तथाग्रे च भवतां वै यथार्थतः ।<br>
धन्यं यशस्यमारोग्यं पुण्यं पापप्रणाशनम् ८९।<br>
पृथोर्वैन्यस्य चरितं यः शृणोति द्विजोत्तमाः ।<br>
तस्य भागीरथी स्नानमहन्यहनि जायते ९०।<br>
सर्वपापविशुद्धात्मा विष्णुलोकं प्रयाति सः ९१।<br>
इति श्रीपद्मपुराणे पंचपंचाशत्सहस्रसंहितायां भूमिखंडे<br>
पृथूपाख्याने एकोनत्रिंशोऽध्यायः २९।<br>
<br>
