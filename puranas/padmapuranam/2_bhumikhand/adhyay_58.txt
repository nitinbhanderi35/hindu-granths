विष्णुरुवाच-<br>
क्रीडाप्रयुक्तासु वनं प्रविष्टा वैश्यस्य भार्या सुकला सुतन्वी ।<br>
ददर्श सर्वं गहनं मनोरमं तामेव पप्रच्छ सखीं सती सा १।<br>
अरण्यमेतत्प्रवरं सुपुण्यं दिव्यं सखे कस्य मनोभिरामम् ।<br>
सिद्धंसुकामैः प्रवरैः समस्तैः पप्रच्छ हर्षात्सुकला सखीं ताम् २।<br>
क्रीडोवाच-<br>
एतद्वनं दिव्यगुणैः प्रयुक्तं सिद्धस्वभावैः परिभावनेन ।<br>
पुष्पाकुलं कामफलोपयुक्तं विपश्य सर्वं मकरध्वजस्य ३।<br>
एवं वाक्यं ततः श्रुत्वा हर्षेण महतान्विता ।<br>
समालोक्य महद्वृत्तं कामस्य च दुरात्मनः ४।<br>
वायुना नीयमानं तं समाघ्राति न सौरभम् ।<br>
वाति वायुः स्वभावेन सौरभेण समन्वितः ५।<br>
तद्बाणो विशतेनासां यथा तथा सुलीलया ।<br>
सा गंधं नैव गृह्णाति पुष्पाणां च वरानना ६।<br>
न चास्वादयते सा तु सुरसान्सा महासती ।<br>
स सखा कामदेवस्य रममाणो विनिर्जितः ७।<br>
लज्जितः पराङ्मुखो भूत्वा भूं पपात लवच्छदैः ।<br>
फलेभ्यो हि सुपक्वेभ्यः पुष्पमंजरिसंस्कृतः ८।<br>
लवरूपोपतद्भूमौ रसस्त्वेष तया जितः ।<br>
मकरंदः सुदीनात्मा फलाद्भूमिं ततः पुनः ९।<br>
भक्ष्यते मक्षिकाभिश्च यथामृतो रणे तथा ।<br>
मक्षिकाभक्ष्यमाणस्तु प्रवाहेन प्रयाति सः १०।<br>
मंदंमंदं प्रयात्येव तं हसंति च पक्षिणः ।<br>
नानारुतैः प्रचलंति सुखमानंदनिर्भरैः ११।<br>
प्रीत्या शकुनयस्तत्र वनमध्यनगस्थिताः ।<br>
सुकलया जितो ह्येष निम्नं पंथानमाश्रितः १२।<br>
प्रीत्या समेता रतिः कामभार्या गत्वाब्रवीत्सा सुकलां विहस्य ।<br>
स्वस्त्यस्तु ते स्वागतमेव भद्रे रमस्व प्रीत्या नयनाभिरामम् १३।<br>
ते रूपमिष्टममलमिंद्रस्यापि महात्मनः ।<br>
यदेष्टं ते तदा ब्रूहि समानेष्ये न संशयः १४।<br>
सूत उवाच-<br>
वदंत्यौ ते स्त्रियौ दृष्ट्वा श्रुत्वोवाच सुभाषितम् ।<br>
रतिं प्रतिगृहीत्वा मे गतो भर्त्ता महामतिः १५।<br>
यत्र मे तिष्ठते भर्त्ता तत्राहं पतिसंयुता ।<br>
तत्र कामश्च मे प्रीतिरयं कायो निराश्रयः १६।<br>
द्वे अप्युक्तं समाकर्ण्य रतिप्रीती विलज्जिते ।<br>
व्रीडमाने गते ते द्वे यत्र कामो महाबलः १७।<br>
ऊचतुस्तं महावीरमिंद्रकाय समाश्रितम् ।<br>
चापमाकर्षमाणं तं नेत्रलक्ष्यं महाबलम् १८।<br>
दुर्जयेयं महाप्राज्ञ त्यज पौरुषमात्मनः ।<br>
पतिकामा महाभागा पतिव्रता सदैव सा १९।<br>
काम उवाच-<br>
अनया लोक्यते रूपमिंद्रस्यास्य महात्मनः ।<br>
यदि देवि तदा चाहं हनिष्यामि न संशयः २०।<br>
अथ वेषधरो देवो महारूपः सुराधिपः ।<br>
स तयानुगतस्तूर्णं परया लीलया तदा २१।<br>
सर्वभोगसमाकीर्णः सर्वाभरणशोभितः ।<br>
दिव्यमाल्यांबरधरो दिव्यगंधानुलेपनः २२।<br>
तया रत्या समायातो यत्रास्ते पतिदेवता ।<br>
प्रत्युवाच महाभागां सुकलां सत्यचारिणीम् २३।<br>
पूर्वं दूती समक्षं ते प्रीत्या च प्रहिता मया ।<br>
कस्मान्न मन्यसे भद्रे भजंतं त्वामिहागतम् २४।<br>
सुकलोवाच-<br>
रक्षायुक्तास्मि भद्रं ते भर्तुः पुत्रैर्महात्मभिः ।<br>
एकाकिनीसहायैश्च नैव कस्य भयं मम २५।<br>
शूरैश्च पुरुषाकारैः सर्वत्र परिरक्षिता ।<br>
नाति प्रस्तावये वक्तुं व्यग्रा कर्मणि तस्य च २६।<br>
यावत्प्रस्यंदते नेत्रं तावत्कालं महामते ।<br>
भवान्न लज्जते कस्माद्रममाणो मया सह २७।<br>
भवान्को हि समायातो निर्भयो मरणादपि ।<br>
इंद्र उवाच-<br>
त्वामेवं हि प्रपश्यामि वनमध्ये समागताम् २८।<br>
समाख्यातास्त्वया शूरा भर्तुश्च तनयाः पुनः ।<br>
कथं पश्याम्यहं तावद्दर्शयस्व ममाग्रतः २९।<br>
सुकलोवाच-<br>
सनिजसकलवर्गस्याधिपत्ये निवेश्य धृतिमतिगतिबुद्ध्य्ख्यैस्तु संन्यस्य सत्यम् ।<br>
अचलसकलधर्मो नित्ययुक्तो महात्मा मदनसबलधर्मात्मा सदामां जुगोप ३०।<br>
मामेवं परिरक्षते दमगुणैः शौचैस्तु धर्मः सदा सत्यं पश्य समागतं मम पुरः शांतिक्षमाभ्यांयुतम् ।<br>
बोधश्चातिमहाबलः पृथुयशा यो मां न मुंचेत्कदा बद्धाहं दृढबंधनैः स्वगुणजैः सांनिध्यमेवं गतः ३१।<br>
रक्षायुक्ताः कृताः सर्वे सत्याद्या मम सांप्रतम् ।<br>
धर्मलाभादिकाः सर्वे दमबुद्धिपराक्रमाः ३२।<br>
मामेवं हि प्ररक्षंति किं मां प्रार्थयसे बलात् ।<br>
को भवान्निर्भयो भूत्वा दूत्या सार्धं समागतः ३३।<br>
सत्यं धर्मस्तथा पुण्यं ज्ञानाद्याः प्रबलास्तथा ।<br>
मम भर्तुः सहायाश्च ते मां रक्षंति वेश्मनि ३४।<br>
अहं रक्षायुता नित्यं दमशांतिपरायणा ।<br>
न मां जेतुं समर्थश्च अपि साक्षाच्छचीपतिः ३५।<br>
यदि वा मन्मथो वापि समागच्छति वीर्यवान् ।<br>
दंशिताहं सदा सत्यं सत्यकेनैव नान्यथा ३६।<br>
निरर्थकास्तस्य बाणा भविष्यंति न संशयः ।<br>
त्वामेवं हि हनिष्यंति धर्मादयो महाभटाः ३७।<br>
दूरं गच्छ पलायत्वमत्र मा तिष्ठ सांप्रतम् ।<br>
वार्यमाणो यदा तिष्ठेर्भस्मीभूतो भविष्यसि ३८।<br>
भर्त्रा विना निरीक्षेत मम रूपं यदा भवान् ।<br>
यथा दारु दहेदग्निस्तथा धक्ष्यामि नान्यथा ३९।<br>
एवं श्रुत्वा सहस्राक्षो मन्मथस्यापि सम्मुखम् ।<br>
पश्य पौरुषमेतस्या युध्यस्व निजपौरुषैः ४०।<br>
यथागतास्तथा सर्वे महाशापभयातुराः ।<br>
स्वंस्वं स्थानं महाराज इंद्राद्याः प्रययुस्तदा ४१।<br>
गतेषु तेषु सर्वेषु सुकला सा पतिव्रता ।<br>
स्वगृहं पुण्यसंयुक्ता पतिध्यानेन चागता ४२।<br>
स्वगृहं पुण्यसंयुक्तं सर्वतीर्थमयं तदा ।<br>
सर्वयज्ञमयं राजन्संप्राप्ता पतिदेवता ४३।<br>
इति श्रीपद्मपुराणे भूमिखंडे वेनोपाख्याने सुकलाचरित्रेष्टपंचाशत्तमोऽध्यायः ५८ ।<br>
<br>
