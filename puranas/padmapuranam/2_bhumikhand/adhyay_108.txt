कुंजल उवाच-<br>
ब्रह्मपुत्रो महातेजा वशिष्ठस्तपतां वरः ।<br>
नहुषं तं समाहूय इदं वचनमब्रवीत् १।<br>
वनं गच्छ स्वशीघ्रेण वन्यमानय पुष्कलम् ।<br>
समाकर्ण्य मुनेर्वाक्यं नहुषो वनमाययौ २।<br>
तत्र किंचित्सुवृत्तांतं शुश्राव नहुषो बलः ।<br>
अयमेष स धर्मात्मा नहुषो नाम वीर्यवान् ३।<br>
आयोः पुत्रो महाप्राज्ञो बाल्यान्मात्रा वियोजितः ।<br>
अस्यैवातिवियोगेन आयुभार्या प्ररोदिति ४।<br>
अशोकसुंदरी तेपे तपः परमदुष्करम् ।<br>
कदा पश्यति सा देवी पुत्रमिंदुमती शुभा ५।<br>
नाहुषं नाम धर्मज्ञं हृतं पूर्वं तु दानवैः ।<br>
तपस्तेपे निरालंबा शिवस्य तनया वरा ६।<br>
अशोकसुंदरी बाला आयुपुत्रस्य कारणात् ।<br>
अनेनापि कदा सा हि संगता तु भविष्यति ७।<br>
एवं सांसारिकं वाक्यं दिवि चारणभाषितम् ।<br>
शुश्राव स हि धर्मात्मा नहुषो विभ्रमान्वितः ८।<br>
स गत्वा वन्यमादाय वशिष्ठस्याश्रमं प्रति ।<br>
वन्यं निवेद्य धर्मात्मा वशिष्ठाय महात्मने ९।<br>
बद्धांजलिपुटोभूत्वा भक्त्या नमितकंधरः ।<br>
तमुवाच महाप्राज्ञं वशिष्ठं तपतां वरम् १०।<br>
भगवञ्छ्रूयतां वाक्यमपूर्वं चारणेरितम् ।<br>
एष वै नहुषो नाम्ना आयुपुत्रो वियोजितः ११।<br>
मात्रा सह सुदुःखैस्तु इंदुमत्या हि दानवैः ।<br>
शिवस्य तनया बाला तपस्तेपे सुदुश्चरम् १२।<br>
निमित्तमस्य धीरस्य नहुषस्येति वै गुरो ।<br>
एवमाभाषितं तैस्तु तत्सर्वं हि मया श्रुतम् १३।<br>
कोसावायुः स धर्मात्मा कासा त्विंदुमती शुभा ।<br>
अशोकसुंदरी कासा नहुषेति क उच्यते १४।<br>
एतन्मे संशयं जातं तद्भवांश्छेत्तुमर्हति ।<br>
अन्यः कोपि महाप्राज्ञः कुत्रासौ नहुषेति च १५।<br>
तत्सर्वं तात मे ब्रूहि कारणांतरमेव हि ।<br>
वशिष्ठ उवाच-<br>
आयु राजा स धर्मात्मा सप्तद्वीपाधिपो बली १६।<br>
भार्या इंदुमती तस्य सत्यरूपा यशस्विनी ।<br>
तस्यामुत्पादितः पुत्रो भवान्वै गुणमंदिरम् १७।<br>
आयुना राजराजेन सोमवंशस्य भूषणम् ।<br>
हरस्य कन्या सुश्रोणी गुणरूपैरलंकृता १८।<br>
अशोकसुंदरी नाम्ना सुभगा चारुहासिनी ।<br>
तस्य हेतोस्तपस्तेपे निरालंबा तपोवने १९।<br>
तस्या भर्ता भवान्सृष्टो धात्रा योगेन निश्चितः ।<br>
गंगायास्तीरमाश्रित्य ध्यानयोग समाश्रिता २०।<br>
हुंडश्च दानवेंद्रो यो दृष्ट्वा चैकाकिनीं सतीम् ।<br>
तपसा प्रज्वलंतीं च सुभगां कमलेक्षणाम् २१।<br>
रूपौदार्यगुणोपेतां कामबाणैः प्रपीडितः ।<br>
तां बभाषेऽन्तिकं गत्वा मम भार्या भवेति च २२।<br>
एवं सा तद्वचः श्रुत्वा तमुवाच तपस्विनी ।<br>
मा हुंड साहसं कार्षीर्मा जल्पस्व पुनः पुनः २३।<br>
अप्राप्याहं त्वया वीर परभार्या विशेषतः ।<br>
दैवेन मे पुरा सृष्ट आयुपुत्रो महाबलः २४।<br>
नहुषो नाम मेधावी भविष्यति न संशयः ।<br>
देवदत्तो महातेजा अन्यथा त्वं करिष्यसि २५।<br>
ततः शाप्रं पदास्यामि येन भस्मी भविष्यसि ।<br>
एवमाकर्ण्य तद्वाक्यं कामबाणैः प्रपीडितः २६।<br>
व्याजेनापि हृता तेन प्रणीता निजमंदिरे ।<br>
ज्ञात्वा तया महाभाग शप्तोऽसौ दानवाधमः २७।<br>
नहुषस्यैव हस्तेन तव मृत्युर्भविष्यति ।<br>
अजाते त्वयि संजाता वदसे त्वं यथैव तत् २८।<br>
स त्वमायुसुतो वीर हृतो हुंडेन पापिना ।<br>
सूदेन रक्षितो दास्या प्रेषितो मम चाश्रमम् २९।<br>
भवंतं वनमध्ये च दृष्ट्वा चारणकिन्नरैः ।<br>
यत्तु वै श्रावितं वत्स मया ते कथितं पुनः ३०।<br>
जहि तं पापकर्तारं हुंडाख्यं दानवाधमम् ।<br>
नेत्राभ्यां हि प्रमुंचंतीमश्रूणि परिमार्जय ३१।<br>
इतो गत्वा प्रपश्य त्वं गंगातीरं महाबलम् ।<br>
निपात्य दानवेंद्रं तं कारागृहात्समानय ३२।<br>
अशोकसुंदरी याहि तस्या भर्ता भवस्व हि ।<br>
एतत्ते सर्वमाख्यातं प्रश्नस्यास्य हि कारणम् ३३।<br>
आभाष्य नहुषं विप्रो विरराम महामतिः ३४।<br>
आकर्ण्य सर्वं मुनिना प्रयुक्तमाश्चर्यभूतं स हि चिंत्यमानः ।<br>
तस्यांतमेकः परिकर्तुकाम आयोः सुतः कोपमथो चकार ३५।<br>
इति श्रीपद्मपुराणे भूमिखंडे वेनोपाख्याने गुरुतीर्थमाहात्म्ये च्यवनचरित्रे नाहुषाख्यानेऽष्टोत्तरशततमोऽध्यायः १०८।<br>
<br>
