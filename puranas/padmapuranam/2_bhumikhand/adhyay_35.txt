रंभोवाच-<br>
ब्रह्मा अव्यक्तसंभूतस्तस्माज्जज्ञे प्रजापतिः ।<br>
अत्रिर्नाम स धर्मात्मा तस्य पुत्रो महामनाः १।<br>
अंगो नाम अयं भद्रे नंदनं वनमागतः ।<br>
इंद्रस्य संपदं दृष्ट्वा लीलातेजसमुत्तमाम् २।<br>
कृता स्पृहा अनेनापि इंद्रस्य सदृशे पदे ।<br>
ईदृशो हि यदा पुत्रो मम स्याद्धर्मसंयुतः ३।<br>
सुश्रेयो मे भवेज्जन्म यशः कीर्ति समन्वितम् ।<br>
आराधितो हृषीकेशस्तपोभिर्नियमैस्तथा ४।<br>
सुप्रसन्ने हृषीकेशे वरं याचितवानयम् ।<br>
इंद्रस्य सदृशं पुत्रं विष्णुतेजः पराक्रमम् ५।<br>
वैष्णवं सर्वपापघ्नं देहि मे मधुसूदन ।<br>
दत्तवान्स तदा पुत्रमीदृशं सर्वधारकम् ६।<br>
तदाप्रभृति विप्रेंद्रः पुण्यां कन्यां प्रपश्यति ।<br>
यथा त्वं चारुसर्वांगी तथायं परिपश्यति ७।<br>
एनं गच्छ वरारोहे अस्मात्पुत्रो भविष्यति ।<br>
पुण्यात्मा पुण्यधर्मज्ञो विष्णुतेजः पराक्रमः ८।<br>
एतत्ते सर्वमाख्यातं तथाहं पृच्छिता त्वया ।<br>
अयं भर्ता भवत्यर्हो भवेदेव न संशयः ९।<br>
सुशंखस्यापि यः शापो वृथा सोऽपि भविष्यति ।<br>
अस्माज्जाते महाभागे पुत्रे धर्मप्रचारिणि १०।<br>
भविष्यसि सुखी भद्रे सत्यं सत्यं वदाम्यहम् ।<br>
सुक्षेत्रे कृषिकारस्तु बीजं वपति तत्परः ११।<br>
स तथा भुंजते देवि यथा बीजं तथा फलम् ।<br>
अन्यथा नैव जायेत तत्सर्वं सदृशं भवेत् १२।<br>
अयमेष महाभागस्तपस्वी पुण्यवीर्यवान् ।<br>
अस्य वीर्यात्समुत्पन्नो अस्यैवगुणसंपदा १३।<br>
युक्तः पुत्रो महातेजाःसर्वदेहभृतां वरः ।<br>
भविष्यति महाभाग्यो युक्तात्मा योगतत्ववित् १४।<br>
एवं हि वाक्यं तु निशम्य बाला रंभाप्रियोक्तं शिवदायकं तत् ।<br>
विचिंत्य बुद्ध्येह सुनीथया तदा तत्त्वार्थमेतत्परिसत्यमेव हि १५।<br>
इति श्रीपद्मपुराणे भूमिखंडेवेनोपाख्याने पंचत्रिंशोऽध्यायः ३५।<br>
<br>
