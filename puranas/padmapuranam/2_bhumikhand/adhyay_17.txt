सोमशर्मोवाच-<br>
सर्वं देवि समाख्यातं धर्मसंस्थानमुत्तमम् ।<br>
कथं पुत्रमहं विंद्यां सर्वज्ञं गुणसंयुतम् १।<br>
वद त्वं मे महाभागे यदि जानासि सुव्रते ।<br>
दानधर्मादिकं भद्रे परत्रेह न संशयः २।<br>
सुमनोवाच-<br>
वसिष्ठं गच्छ धर्मज्ञं तं प्रार्थय महामुनिम् ।<br>
तस्मात्प्राप्स्यसि वै पुत्रं धर्मज्ञं धर्मवत्सलम् ३।<br>
सूत उवाच-<br>
एवमुक्ते तया वाक्ये सोमशर्मा द्विजोत्तमः ।<br>
एवं करिष्ये कल्याणि तव वाक्यं न संशयः ४।<br>
एवमुक्त्वा जगामाशु सोमशर्मा द्विजोत्तमः ।<br>
वसिष्ठं सर्ववेत्तारं दिव्यं तं तपतां वरम् ५।<br>
गंगातीरे स्थितं पुण्यमाश्रमस्थं द्विजोत्तमम् ।<br>
तेजोज्वालासमाकीर्णं द्वितीयमिव भास्करम् ६।<br>
राजमानं महात्मानं ब्रह्मण्यं च द्विजोत्तमम् ।<br>
भक्त्या प्रणम्य विप्रेशं दंडवच्च पुनः पुनः ७।<br>
तमुवाच महातेजा ब्रह्मसूनुरकल्मषः ।<br>
उपाविशासने पुण्ये सुखेन सुमहामते ८।<br>
एवमुक्त्वा स योगींद्रः पुनः प्राह तपोधनम् ।<br>
गृहे पुत्रेषु ते वत्स दारभृत्येषु सर्वदा ९।<br>
क्षेममस्ति महाभाग पुण्यकर्मसु चाग्निषु ।<br>
निरामयोसि चांगेषु धर्मं पालयसे सदा १०।<br>
एवमुक्त्वा महाप्राज्ञः पुनः प्राह सुशर्मणम् ।<br>
किं करोमि प्रियं कार्यं सुप्रियं ते द्विजोत्तम ११।<br>
एवं संभाषितं विप्रं विरराम स कुंभजः ।<br>
तस्मिन्नुक्ते महाभागे वसिष्ठे मुनिपुंगवे १२।<br>
स होवाच महात्मानं वसिष्ठं तपतां वरम् ।<br>
भगवञ्छ्रूयतां वाक्यं सुप्रसन्नेन चेतसा १३।<br>
यदि मे सुप्रियं कार्यं त्वयैव मुनिपुंगव ।<br>
मम प्रश्नार्थसंदेहं विच्छेदय द्विजोत्तम १४।<br>
दारिद्र्यं केन पापेन पुत्रसौख्यं कथं नहि ।<br>
एतन्मे संशयं तात कस्मात्पापाद्वदस्व मे १५।<br>
महामोहेन संमुग्धः प्रियया बोधितो द्विज ।<br>
तयाहं प्रेषितस्तात तव पार्श्वं समातुरः १६।<br>
तत्सर्वं हि समाचक्ष्व सर्वसंदेहनाशकम् ।<br>
मुक्तिदाता भवस्व त्वं ममसंसारबंधनात् १७।<br>
वसिष्ठ उवाच-<br>
पुत्रा मित्राण्यथ भ्राता अन्ये स्वजनबांधवाः ।<br>
पंचभेदास्तु संभेदात्पुरुषस्य भवंति ते १८।<br>
ते ते सुमनया प्रोक्ताः पूर्वमेव तवाग्रतः ।<br>
ऋणसंबंधिनः सर्वे ते कुपुत्रा द्विजोत्तम १९।<br>
पुत्रस्य लक्षणं पुण्यं तवाग्रे प्रवदाम्यहम् ।<br>
पुण्यप्रसक्तो यस्यात्मा सत्यधर्मरतः सदा २०।<br>
शुद्धिविज्ञानसंपन्नस्तपस्वी वाग्विदां वरः ।<br>
सर्वकर्मसुसंधीरो वेदाध्ययनतत्परः २१।<br>
स सर्वशास्त्रवेत्ता च देवब्राह्मणपूजकः ।<br>
याजकः सर्वयज्ञानां दाता त्यागी प्रियंवदः २२।<br>
विष्णुध्यानपरो नित्यं शांतो दांतः सुहृत्सदा ।<br>
पितृमातृपरोनित्यं सर्वस्वजनवत्सलः २३।<br>
कुलस्य तारको विद्वान्कुलस्य परिपोषकः ।<br>
एवं गुणैश्च संयुक्तः सपुत्रः सुखदायकः २४।<br>
अन्ये संबंधसंयुक्ताः शोकसंतापदायकाः ।<br>
एतादृशेन किं कार्यं फलहीनेन तेन च २५।<br>
आयांति यांति ते सर्वे तापं दत्वा सुदारुणम् ।<br>
पुत्ररूपेण ते सर्वे संसारे द्विजसत्तम २६।<br>
पूर्वजन्मकृतं पुण्यं यत्त्वया परिपालितम् ।<br>
तत्सर्वं हि प्रवक्ष्यामि श्रूयतामद्भुतं पुनः २७।<br>
वसिष्ठ उवाच-<br>
भवाञ्छूद्रो महाप्राज्ञ पूर्वजन्मनि नान्यथा ।<br>
कृषिकर्त्ता ज्ञानहीनो महालोभेन संयुतः २८।<br>
एकभार्या सदा द्वेषी बहुपुत्रो ह्यदत्तवान् ।<br>
धर्मं नैव विजानासि सत्यं नैव परिश्रुतम् २९।<br>
दानं नैव त्वया दत्तं शास्त्रं नैव प्रतिश्रुतम् ।<br>
कृता नैव त्वया तीर्थे यात्रा चैव महामते ३०।<br>
एवं कृतं त्वया विप्र कृषिमार्गं पुनः पुनः ।<br>
पशूनां पालनं सर्व गवां चैव द्विजोत्तम ३१।<br>
महिषीणां तथाऽश्वानां पालनं च पुनः पुनः ।<br>
एवं पू र्वंकृतं कर्म त्वयैव द्विजसत्तम ३२।<br>
विपुलं च धनं तद्वल्लोभेन परिसंचितम् ।<br>
तस्य व्ययं सुपुण्येन न कृतं तु त्वया कदा ३३।<br>
पात्रे दानं न दत्तं तु दृष्ट्वा दुर्बलमेव च ।<br>
कृपां कृत्वा न दत्तं तु भवता धनमेव च ३४।<br>
गोमहिष्यादिकं सर्वं पशूनां संचितं त्वया ।<br>
विक्रीय च धनं विप्र संचितं विपुलं त्वया ३५।<br>
तक्रं घृतं तथा क्षीरं विक्रयित्वा ततो दधि ।<br>
दुष्कालं चिंतितं विप्र मोहितो विष्णुमायया ३६।<br>
कृतं महार्घमेवात्र अन्नं ब्राह्मणसत्तम ।<br>
निर्दयेन त्वया दानं न दत्तं तु कदाचन ३७।<br>
देवानां पूजनं विप्र भवता न कृतं कदा ।<br>
प्राप्य पर्वाणि विप्रेभ्यो द्रव्यं न च समर्पितम् ३८।<br>
श्राद्धंकालंतुसंप्राप्यश्रद्धयानकृतंत्वया ।<br>
भार्या वदति ते साध्वी दिनमेनं समागतम् ३९।<br>
श्वशुरस्य श्राद्धकालः श्वश्र्वाश्चैव महामते ।<br>
त्वं श्रुत्वा तद्वचस्तस्या गृहं त्यक्त्वा पलायसे ४०।<br>
धर्ममार्गं न दृष्टं ते श्रुतं नैव कदा त्वया ।<br>
लोभो मातापिता भ्राता लोभः स्वजनबांधवाः ४१।<br>
पालितं लोभमेवैकं त्यक्त्वा धर्मं सदैव हि ।<br>
तस्माद्दुःखी भवाञ्जातो दरिद्रेणातिपीडितः ४२।<br>
दिनेदिने महातृष्णा हृदये ते प्रवर्द्धते ।<br>
यदायदा गृहे द्रव्यं वृद्धिमायाति ते तदा ४३।<br>
तृष्णया दह्यमानस्तु तया त्वं वह्निरूपया ।<br>
रात्रौ वा सुप्रसुप्तस्तु निश्चितो हि प्रचिंतसि ४४।<br>
दिनं प्राप्य महामोहैर्व्यापितोसि सदैव हि ।<br>
सहस्रं लक्षं मे कोटिः कदा अर्बुदमेव च ४५।<br>
भविष्यति कदा खर्वो निखर्वश्चाथ मे गृहे ।<br>
एवं सहस्रं लक्षं च कोटिरर्बुदमेव च ४६।<br>
खर्वो निखर्वः संजातस्तृष्णा नैव प्रगच्छति ।<br>
तव कायं परित्यज्य वृद्धिमायाति सर्वदा ४७।<br>
नैव दत्तं हुतं विप्र भुक्तं नैव कदा त्वया ।<br>
खनितं भूमिमध्ये तु क्षिप्तं पुत्रानजानते ४८।<br>
अन्यमेवमुपायं तु द्रव्यागमनकारणात् ।<br>
कुरुषे सर्वदा विप्र लोकान्पृच्छसि बुद्धिमान् ४९।<br>
खनित्रमंजनं वादं धातुवादमतः परम् ।<br>
पृच्छमानो भ्रमस्येकस्तृष्णया परिमोहितः ५०।<br>
स्पर्शंचिंतयसेनित्यंकल्पान्सिद्धिप्रदायकान् ।<br>
प्रवेशं विवराणां तु चिंतमानः सु पृच्छसि ५१।<br>
तृष्णानलेन दग्धेन सुखं नैव प्रगच्छसि ।<br>
तृष्णानलेन संदीप्तो हाहाभूतो विचेतनः ५२।<br>
एवं मुग्धोसि विप्रेंद्र गतस्त्वं कालवश्यताम् ।<br>
दारापुत्रेषु तद्द्रव्यं पृच्छमानेषु वै त्वया ५३।<br>
कथितं नैव वृत्तांतं प्राणांस्त्यक्त्वा गतो यमम् ।<br>
एवं सर्वं मया ख्यातं वृत्तांतं तव पूर्वकम् ५४।<br>
अनेन कर्मणा विप्र निर्धनोसि दरिद्रवान् ।<br>
संसारे यस्य सत्पुत्रा भक्तिमंतः सदैव हि ५५।<br>
सुशीला ज्ञानसंपन्नाः सत्यधर्मरताः सदा ।<br>
संभवंति गृहे तस्य यस्य विष्णुः प्रसीदति ५६।<br>
धनं धान्यं कलत्रं तु पुत्रपौत्रमनंतकम् ।<br>
स भुंक्ते मर्त्यलोके वै यस्य विष्णुः प्रसन्नवान् ५७।<br>
विना विष्णोः प्रसादेन दारापुत्रान्न चाप्नुयात् ।<br>
सुजन्म च कुलं विप्र तद्विष्णोः परमं पदम् ५८।<br>
इति श्रीपद्मपुराणेभूमिखंडेएंद्रे सुमनोपाख्यानेसप्तदशोऽध्यायः १७।<br>
<br>
