सूत उवाच-<br>
एवं संबोधितो वेनः पापभावं गतः किल ।<br>
पुरुषेण तेन जैनेन महापापेन मोहितः १।<br>
नमस्कृत्य ततः पादौ तस्यैव च दुरात्मनः ।<br>
वेदधर्मं परित्यज्य सत्यधर्मादिकां क्रियाम् २।<br>
सुयज्ञानां निवृत्तिः स्याद्वेदानां हितथैव च ।<br>
पुण्यशास्त्रमयो धर्मस्तदा नैव प्रवर्तितः ३।<br>
सर्वपापमयो लोकः संजातस्तस्य शासनात् ।<br>
नैव यागाश्च वेदाश्च धर्मशास्त्रार्थमुत्तमम् ४।<br>
न दानाध्ययनं विप्रास्तस्मिञ्छासति पार्थिवे ।<br>
एवं धर्मप्रलोपोभून्महत्पापं प्रवर्तितम् ५।<br>
अंगेन वार्यमाणस्तु अन्यथा कुरुते भृशम् ।<br>
न ननाम पितुः पादौ मातुश्चैव दुरात्मवान् ६।<br>
सनकस्यापि विप्रस्य अहमेकः प्रतापवान् ।<br>
पित्रा निवार्यमाणश्च मात्रा चैव दुरात्मवान् ७।<br>
न करोति शुभं पुण्यं तीर्थदानादिकं कदा ।<br>
आत्मभावानुरूपं च बहुकालं महायशाः ८।<br>
पुनः सर्वैर्विचार्यैवं कस्मात्पापी व्यजायत ।<br>
अंगप्रजापतेः पुत्रो वंशलाञ्छनमागतः ९।<br>
पुनः पप्रच्छ धर्मात्मा सुतां मृत्योर्महात्मनः ।<br>
कस्य दोषात्समुत्पन्नो वद सत्यं मम प्रिये १०।<br>
सुनीथोवाच-<br>
पूर्वमेव स्ववृत्तांतमात्मपुण्यं च नंदिनी ।<br>
समाचष्ट च अंगाय मम दोषान्महामते ११।<br>
बाल्ये कृतं मया पापं सुशंखस्य महात्मनः ।<br>
तपसि संस्थितस्यापि नान्यत्किंचित्कृतं मया १२।<br>
शप्ताहं कुप्यता तेन दुष्टा ते संततिर्भवेत् ।<br>
इति जाने महाभाग तेनायं दुष्टतां गतः १३।<br>
समाकर्ण्य महातेजास्तया सह वनं ययौ ।<br>
गते तस्मिन्महाभागे सभार्ये च वने तदा १४।<br>
सप्तैते ऋषयस्तत्र वेनपार्श्वं गतास्तथा ।<br>
समाहूय ततः प्रोचुरंगस्य तनयं प्रति १५।<br>
ऋषय ऊचुः-<br>
मा वेन साहसं कार्षीःप्रजापालो भवानिह ।<br>
त्वया सर्वमिदं लोकं त्रैलोक्यं सचराचरम् १६।<br>
धर्मे चैव महाभाग सकलं हि प्रतिष्ठितम् ।<br>
पापकर्मपरित्यज्य पुण्यं कर्म समाचर १७।<br>
एवमुक्तेषु तेष्वेव प्रहसन्वाक्यमब्रवीत् ।<br>
वेन उवाच-<br>
अहमेव परो धर्मोऽहमेवार्हः सनातनः १८।<br>
अहं धाता अहं गोप्ता अहं वेदार्थ एव च ।<br>
अहं धर्मो महापुण्यो जैनधर्मः सनातनः १९।<br>
मामेव कर्मणा विप्रा भजध्वं धर्मरूपिणम् ।<br>
ऋषय उचुः-<br>
ब्राह्मणाः क्षत्त्रिया वैश्यास्त्रयोवर्णा द्विजातयः २०।<br>
सर्वेषामेव वर्णानां श्रुतिरेषा सनातनी ।<br>
वेदाचारेण वर्तंते तेन जीवंति जंतवः २१।<br>
ब्रह्मवंशात्समुद्भूतो भवान्ब्राह्मण एव च ।<br>
पश्चाद्राजा पृथिव्याश्च संजातः कृतविक्रमः २२।<br>
राजपुण्येन राजेंद्र सुखं जीवंति वै द्विजाः ।<br>
राज्ञः पापेन नश्यंति तस्मात्पुण्यं समाचर २३।<br>
समादृतस्त्वया धर्मः कृतश्चापि नराधिप ।<br>
त्रेतायुगस्य कर्मापि द्वापरस्य तथा नहि २४।<br>
कलेश्चैव प्रवेशं तु वर्त्तयिष्यंति मानवाः ।<br>
जैनधर्मं समाश्रित्य सर्वे पापप्रमोहिताः २५।<br>
वेदाचारं परित्यज्य पापं यास्यंति मानवाः ।<br>
पापस्य मूलमेवं वै जैनधर्मं न संशयः २६।<br>
अनेन मुग्धा राजेंद्र महामोहेन पातिताः ।<br>
मानवाः पापसंघातास्तेषां नाशाय नान्यथा २७।<br>
भविष्यत्येव गोविंदः सर्वपापापहारकः ।<br>
स्वेच्छारूपं समासाद्य संहरिष्यति पातकात् २८।<br>
पापेषु संगतेष्वेवं म्लेच्छनाशाय वै पुनः ।<br>
कल्किरेव स्वयं देवो भविष्यति न संशयः २९।<br>
व्यवहारं कलेश्चैव त्यज पुण्यं समाश्रय ।<br>
वर्तयस्व हि सत्येन प्रजापालो भवस्व हि ३०।<br>
वेन उवाच-<br>
अहं ज्ञानवतां श्रेष्ठः सर्वं ज्ञातं मया इह ।<br>
योऽन्यथा वर्तते चैव स दंड्यो भवति ध्रुवम् ३१।<br>
अत्यर्थं भाषमाणं तं राजानं पापचेतनम् ।<br>
कुपितास्ते महात्मानः सर्वे वै ब्रह्मणः सुताः ३२।<br>
कुपितेष्वेव विप्रेषु वेनो राजा महात्मसु ।<br>
ब्रह्मशापभयात्तेषां वल्मीकं प्रविवेश ह ३३।<br>
अथ ते मुनयः क्रुद्धा वेनं पश्यंति सर्वतः ।<br>
ज्ञात्वा प्रनष्टं भूपं तं वल्मीकस्थं सुसांप्रतम् ३४।<br>
बलादानिन्युस्तं विप्राः क्रूरं तं पापचेतनम् ।<br>
दृष्ट्वा च पापकर्माणं मुनयः सुसमाहिताः ३५।<br>
सव्यं पाणिं ममंथुस्ते भूपस्य जातमन्यवः ।<br>
तस्माज्जातो महाह्रस्वो नीलवर्णो भयंकरः ३६।<br>
बर्बरो रक्तनेत्रस्तु बाणपाणिर्धनुर्द्धरः ।<br>
सर्वेषामेव पापानां निषादानां बभूव ह ३७।<br>
धाता पालयिता राजा म्लेच्छानां तु विशेषतः ।<br>
तं दृष्ट्वा पापकर्माणमृषयस्तु महामते ३८।<br>
ममंथुर्दक्षिणं पाणिं वेनस्यापि महात्मनः ।<br>
तस्माज्जातो महात्मा स येन दुग्धा वसुंधरा ३९।<br>
पृथुर्नाम महाप्राज्ञो राजराजो महाबलः ।<br>
तस्य पुण्यप्रसादाच्च वेनो धर्मार्थकोविदः ४०।<br>
चक्रवर्तिपदं भुक्त्वा प्रसादात्तस्य चक्रिणः ।<br>
जगाम वैष्णवं लोकं तद्विष्णोः परमं पदम् ४१।<br>
इति श्रीपद्मपुराणे भूमिखंडे वेनोपाख्यानेऽष्टत्रिंशोऽध्यायः ३८।<br>
<br>
