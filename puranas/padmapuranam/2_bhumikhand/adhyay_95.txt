सुबाहुरुवाच-<br>
स्वर्गस्य मे गुणान्ब्रूहि सांप्रतं द्विजसत्तम ।<br>
एतत्सर्वं द्विजश्रेष्ठ करिष्यामि स्वभाविकम् १।<br>
जैमिनिरुवाच-<br>
नंदनादीनि रम्याणि दिव्यानि विविधानि च ।<br>
तत्रोद्यानानि पुण्यानि सर्वकामयुतानि च २।<br>
सर्वकामफलैर्वृक्षैः शोभनानि समंततः ।<br>
विमानानि सुदिव्यानि सेवितान्यप्सरोगणैः ३।<br>
सर्वत्रैव विचित्राणि कामगानि वशानि च ।<br>
तरुणादित्यवर्णानि मुक्ताजालांतराणि च ४।<br>
चंद्रमंडलशुभ्राणि हेमशय्यासनानि च ।<br>
सर्वकामसमृद्धाश्च सर्वदुःखविवर्जिताः ५।<br>
नराः सुकृतिनस्तेषु विचरंति यथा भुवि ।<br>
न तत्र नास्तिका यांति न स्तेना नाजितेंद्रियाः ६।<br>
न नृशंसा न पिशुना न कृतघ्ना न मानिनः ।<br>
सत्यास्तपःस्थिताः शूरा दयावंतः क्षमापराः ७।<br>
यज्वानो दानशीलाश्च तत्र गच्छंति ते नराः ।<br>
न रोगो न जरामृत्युर्न शोको न हिमातपौ ८।<br>
न तत्र क्षुत्पिपासा च कस्य ग्लानिर्न विद्यते ।<br>
एते चान्ये च बहवो गुणाः स्वर्गस्य भूपते ९।<br>
दोषास्तत्रैव ये संति ताञ्छृणुष्व च सांप्रतम् ।<br>
शुभस्य कर्मणः कृत्स्नं फलं तत्रैव भुज्यते १०।<br>
न चात्र क्रियते भूयः सोऽत्र दोषो महान्स्मृतः ।<br>
असंतोषश्च भवति दृष्ट्वा दीप्तां परां श्रियम् ११।<br>
सुखव्याप्तमनस्कानां सहसा पतनं तथा ।<br>
इह यत्क्रियते कर्म फलं तत्रैव भुज्यते १२।<br>
कर्मभूमिरियं राजन्फलभूमिरसौ स्मृता ।<br>
सुबाहुरुवाच-<br>
महांतस्तु इमे दोषास्त्वया स्वर्गस्य कीर्तिताः १३।<br>
निर्दोषाः शाश्वता येन्ये तांस्त्वं लोकान्वद द्विज ।<br>
जैमिनिरुवाच-<br>
आब्रह्मसदनादेव दोषाः संति च वै नृप १४।<br>
अतएव हि नेच्छंति स्वर्गप्राप्तिं मनीषिणः ।<br>
आब्रह्मसदनादूर्ध्वं तद्विष्णोः परमं पदम् १५।<br>
शुभं सनातनं ज्योतिः परंब्रह्मेति तद्विदुः ।<br>
न तत्र मूढा गच्छंति पुरुषा विषयात्मकाः १६।<br>
दंभमोहभयद्रोह क्रोधलोभैरभिद्रुताः ।<br>
निर्ममा निरहंकारा निर्द्वंद्वास्संयतेंद्रियाः १७।<br>
ध्यानयोगरताश्चैव तत्र गच्छंति साधवः ।<br>
एतत्ते सर्वमाख्यातं यन्मां त्वं परिपृच्छसि १८।<br>
एवं स्वर्गगुणं श्रुत्वा सुबाहुः पृथिवीपतिः ।<br>
तमुवाच महात्मानं जैमिनिं वदतांवरम् १९।<br>
सुबाहुरुवाच-<br>
नाहं स्वर्गं गमिष्यामि न चैवेच्छाम्यहं मुने ।<br>
यस्माच्च पतनं प्रोक्तं तत्कर्म न करोम्यहम् २०।<br>
दानमेकं महाभाग नाहं दास्येकदाध्रुवम् ।<br>
दानाच्च फललोभाच्च तस्मात्पतति वै नरः २१।<br>
इत्येवमुक्त्वा धर्मात्मा सुबाहुः पृथिवीपतिः ।<br>
ध्यानयोगेन देवेशं यजिष्ये कमलाप्रियम् २२।<br>
दाहप्रलयसंवर्जं विष्णुलोकं व्रजाम्यहम् ।<br>
जैमिनिरुवाच-<br>
सत्यमुक्तं त्वया भूप सर्वश्रेयः समाकुलम् २३।<br>
राजानो धर्मशीलाश्च महायज्ञैर्यजंति ते ।<br>
सर्वदानानि दीयंते यज्ञेषु नृपनंदन २४।<br>
आदावन्नं तु यज्ञेषु वस्त्रं तांबूलमेव च ।<br>
कांचनं भूमिदानं च गोदानं प्रददंति च २५।<br>
सुयज्ञैर्वैष्णवं लोकं ते प्रयांति नरोत्तमाः ।<br>
दानेन तृप्तिमायांति संतुष्टाः संति भूमिपाः २६।<br>
तपस्विनो महात्मानो नित्यमेवं यजंति ते ।<br>
सुभिक्षां याचयित्वा तु स्वस्थानं तु समागताः २७।<br>
भिक्षार्थं तस्य भागानि प्रकुर्वंति च भूपते ।<br>
ब्राह्मणाय विभागैकं गोग्रासं तु महामते २८।<br>
सुपार्श्ववर्तिनां चैकं प्रयच्छंति तपोधनाः ।<br>
तस्यान्नस्य प्रदानेन फलं भुंजंति मानवाः २९।<br>
क्षुधातृषाविहीनास्ते विष्णुलोकं व्रजंति वै ।<br>
तस्मात्त्वमपि राजेंद्र देहि न्यायार्जितं धनम् ३०।<br>
दानाज्ज्ञानं ततः प्राप्य ज्ञानात्सिद्धिं प्रयास्यति ।<br>
य इदं शृणुयान्मर्त्यः पुण्याख्यानमनुत्तमम् ३१।<br>
तस्य सर्वार्थसिद्धिः स्यात्पापं सर्वं विलीयते ।<br>
विमुक्तः सर्वपापेभ्यो विष्णुलोकं सगच्छति ३२।<br>
इति श्रीपद्मपुराणे भूमिखंडे वेनोपाख्याने गुरुतीर्थे च्यवनचरित्रे पंचनवतितमोऽध्यायः ९५।<br>
<br>
