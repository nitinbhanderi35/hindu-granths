कुंजल उवाच-<br>
सर्वं वत्स प्रवक्ष्यामि यत्त्वयोक्तं ममाधुना ।<br>
उभयोर्देवनं यत्तु यस्माज्जातं द्विजोत्तम १।<br>
एकदा तु महादेवी पार्वती प्रमदोत्तमा ।<br>
क्रीडमाना महात्मानमीश्वरं वाक्यमब्रवीत् २।<br>
ममोरसि महादेव जातं महत्सु दोहदम् ।<br>
दर्शयस्व ममाग्रे त्वं काननं काननोत्तमम् ३।<br>
श्रीमहादेव उवाच-<br>
एवमस्तु महादेवि नंदनं देवसंकुलम् ।<br>
दर्शयिष्यामि ते पुण्यं द्विजसिद्धनिषेवितम् ४।<br>
एवमाभाष्य तां देवीं तया सह गणैस्ततः ।<br>
स गंतुमुत्सुको देवो नंदनं वनमेव तु ५।<br>
सर्वगं सुंदरं दिव्यपृष्ठमाभरणैर्युतम् ।<br>
घंटामालाभिसंयुक्तं किंकिणीजालमालिनम् ६।<br>
चामरैः पट्टसूत्रैश्च मुक्तामालासुशोभितम् ।<br>
हंसचंद्रप्रतीकाशं वृषभं चारुलक्षणम् ७।<br>
समारूढो महादेवो गणकोटिसमावृतः ।<br>
नंदिभृंगिमहाकालस्कंदचंडमनोहराः ८।<br>
वीरभद्रो गणेशश्च पुष्पदंतो मणीश्वरः ।<br>
अतिबलःसुबलो नाम मेघनादो घटावहः ९।<br>
घंटाकर्णश्च कालिंदः पुलिंदो वीरबाहुकः ।<br>
केशरी किंकरो नाम चंडहासः प्रजापतिः १०।<br>
एते चान्ये च बहवः सनकाद्यास्तपोबलाः ।<br>
गणैश्च कोटिसंख्यातैः सशिवः परिवारितः ११।<br>
नंदनं वनमेवापि सेवितं देवकिन्नरैः ।<br>
प्रविवेश महादेवो गणैर्देव्यासमन्वितः १२।<br>
दर्शयामास देवेशो गिरिजायै सुशोभनम् ।<br>
नानापादपसंपन्नं बहुपुष्पसमाकुलम् १३।<br>
दिव्यं रंभावनाकीर्णं पुष्पवद्भिस्तु चंपकैः ।<br>
मल्लिकाभिः सुपुष्पाभिर्मालतीजालसंकुलम् १४।<br>
नित्यं पुष्पितशाखाभिः पाटलानां वनोत्तमैः ।<br>
राजमानं महावृक्षैश्चंदनैश्चारुगंधिभिः १५।<br>
देवदारुवनैर्जुष्टं तुंगवृक्षैः समाकुलम् ।<br>
सरलैर्नालिकेरैश्च तद्वत्पूगीफलद्रुमैः १६।<br>
खर्जूरपनसैर्दिव्यैः फलभारावनामितैः ।<br>
परिमलोद्गारसंयुक्तैर्गुरुवृक्षसमाकुलम् १७।<br>
अग्नितेजः समाभासैः सप्तपर्णैः सुशोभितम् ।<br>
राजवृक्षैः कदंबैश्च पुष्पशोभान्वितं सदा १८।<br>
जंबूनिंबमहावृक्षैर्मातुलिगैः समाकुलम् ।<br>
नारंगैः सिंधुवारैश्च प्रियालैः शालतिंदुकैः १९।<br>
उदुंबरैः कपित्थैश्च जंबूपादपशोभितम् ।<br>
लकुचैः पुष्पसौगंधैः स्फुटनागैः समाकुलम् २०।<br>
चूतैश्च फलराजाद्यैर्नीलैश्चैव घनोपमैः ।<br>
नीलैः शालवनैर्दिव्यैर्जालानां तु वनैस्ततः २१।<br>
तमालैस्तु विशालैश्च सेवितं तपनोपमैः ।<br>
शोभितं नंदनं पुण्यं शिवेन परिदर्शितम् २२।<br>
शोभितं च द्रुमैश्चान्यैः सर्वैर्नीलवनोपमैः ।<br>
सर्वकामफलोपेतैः कल्याणफलदायकैः २३।<br>
कल्पद्रुमैर्महापुण्यैः शोभितं नंदनं वनम् ।<br>
नानापक्षिनिनादैश्च संकुलं मधुरस्वरैः २४।<br>
कोकिलानां रुतैः पुण्यैरुद्घुष्टं मधुकारिभिः ।<br>
मकरंदविलुब्धानां पक्षिणां रुतनादितम् २५।<br>
नानवृक्षैः समाकीर्णं नानामृगगणायुतम् ।<br>
वृक्षेभ्यो विविधैः पुष्पैस्सौगंधैः पतितैर्भुवि २६।<br>
सा च भू राजते पुत्र पूजिते वसुगंधिभिः ।<br>
तत्र वाप्यो महापुण्याः पद्मसौगंधनिर्मलाः २७।<br>
तोयैस्ताः पूरिताः पुत्र हंसकारंडसेविताः ।<br>
तडागैः सागरप्रख्यैस्तोयसौगंधपूजितैः २८।<br>
नंदनं भाति सर्वत्र गणैरप्सरसां महत् ।<br>
विमानैः कलशैः शुभ्रैर्हेमदंडैः सुशोभनैः २९।<br>
नंदनो वनराजस्तु प्रासादैस्तु सुधान्वितैः ।<br>
यत्र तत्र प्रभात्येव किन्नराणां महागणैः ३०।<br>
गंधर्वैरप्सरोभिश्च सुरूपाभिर्द्विजोत्तम ।<br>
देवतानां विनोदैश्च मुनिवृंदैः सुयोगिभिः ३१।<br>
सर्वत्र शुशुभे पुण्यसंस्थानं नंदनस्य च ३२।<br>
एवं समालोक्य महानुभावो भवः सुदेव्यासहितो महात्मा ।<br>
श्रीनंदनं पुण्यवतां निवासं सुखाकरं शांतिगुणोपपन्नम् ३३।<br>
आदित्यतेजः समतेजसां गणैः प्रभाति वै रश्मिभिर्जातरूपः ।<br>
पुष्पैः फलैः कामगुणोपपन्नः कल्पद्रुमो नंदनकाननेपि ३४।<br>
एवंविधं पादपराजमेव संवीक्ष्य देवी च शिवं बभाषे ।<br>
अस्याभिधानं कथयस्व नाथ सर्वस्य पुण्यस्य नगस्य पुण्यम् ३५।<br>
तेजस्विनां सूर्यवरः समंतात्स देव देवीं च शिवो बभाषे ।<br>
शिव उवाच-<br>
अस्य प्रतिष्ठा महती शुभाख्या देवेषु मुख्यो मधुसूदनश्च ३६।<br>
नदीषु मुख्या सुरनिम्नगापि विसृष्टिकर्त्तापि यथैव धाता ।<br>
सुखावहानां च यथा सुचंद्रो भूतेषु मुख्या च यथैव पृथ्वी ३७।<br>
नगेंद्रराजो हि यथा नगानां जलाशयेष्वेव यथा समुद्रः ।<br>
महौषधीनामिव देवि चान्नं महीधराणां हिमवान्यथैव ३८।<br>
विद्यासु मध्ये च यथात्मविद्या लोकेषु सर्वेषु यथा नरेंद्रः ।<br>
तथैव मुख्यस्तरुराज एष सर्वातिथिर्देवपतेः प्रियोयम् ३९।<br>
श्रीपार्वत्युवाच-<br>
गुणान्नु शंभो मम कीर्त्तयस्व वृक्षाधिपस्यास्य शुभान्सुपुण्यान् ।<br>
आकर्ण्य देवो वचनं बभाषे देव्यास्तु सर्वं सुतरोर्हि तस्य ४०।<br>
यं यं कल्पयंति सुपुण्यदेवा देवोपमा देववराश्च कांते ।<br>
तं तं हि तेभ्यः प्रददाति वृक्षः कल्पद्रुमो नाम वरिष्ठ एषः ४१।<br>
अस्माच्च सर्वे प्रभवंति पुण्या दुःप्राप्यमत्रैव तपोधिकास्ते ।<br>
जीवाधिकं रत्नमयं सुदिव्यं देवास्तु भुंजंति महाप्रधानाः ४२।<br>
शुश्राव देवी वचनं शिवस्य आश्चर्यभूतं मनसा विचिंत्य ।<br>
तस्यानुमत्या परिकल्पितं च स्त्रीरत्नमेकं सुगुणं सुरूपम् ४३।<br>
सर्वांगरूपां सगुणां सुरूपां तस्मात्सुवृक्षाद्गिरिजा प्रलेभे ।<br>
विश्वस्य मोहाय यथोपविष्टा साहाय्यरूपा मकरध्वजस्य ४४।<br>
क्रीडानिधानं सुखसिद्धिरूपं सर्वोपपन्ना कमलायताक्षी ।<br>
पद्मानना पद्मकरा सुपद्मा चामीकरस्यापि यथा सुमूर्तिः ४५।<br>
प्रभासु तद्वद्विमला सुतेजा लीला सुतेजाश्च सुकुंचितास्ते ।<br>
प्रलंबकेशाः परिसूक्ष्मबद्धाः पुष्पैः सुगंधैः परिलेपिताश्च ४६।<br>
प्रबद्धकुंता दृढकेशबंधैर्विभाति सा रूपवरेण बाला ।<br>
सीमंतमार्गे च मुक्ताफलानां माला विभात्येव यथा तरूणाम् ४७।<br>
सीमंतमूले तिलकं सुदेव्या यथोदितो दैत्यगुरुः सतेजाः ।<br>
भालेषु पद्मे मृगनाभिपद्म समुत्थतेजः प्रकरैर्विभाति ४८।<br>
सीमंतमूले तिलकस्य तेजः प्रकाशयेद्रूपश्रियं सुलोके ।<br>
केशेषु मुक्ताफलके च भाले तस्याः सुशोभां विकरोति नित्यम् ४९।<br>
यथा सुचंद्रः परिभाति भासा सा रम्यचेष्टेव विभाति तद्वत् ।<br>
संपूर्णचंद्रोपि यथा विभाति ज्योत्स्नावितानेन हिमांशुजालः ५०।<br>
तस्यास्तु वक्त्रं परिभाति तद्वच्छोभाकरं विश्वविशारदं च ।<br>
हिमांशुरेवापि कलंकयुक्तः संक्षीयते नित्यकलाविहीनः ५१।<br>
संपूर्णमस्त्येव सदैव हृष्टं तस्यास्तु वक्त्रं परिनिष्कलंकम् ।<br>
गंधं विकाशं कमले स्वकीयं ततः समालोक्य सुखं न लेभे ५२।<br>
पद्मानना सर्वगुणोपपन्ना मदीयभावैः परिनिर्मितेयम् ।<br>
गंधं स्वकीयं तु विपश्य पद्मं तस्या मुखाद्वाति जगत्समीरः ५३।<br>
लज्जाभियुक्तः सहसा बभूव जलं समाश्रित्य सदैव तिष्ठति ।<br>
कतिमतिनियतबुद्ध्यासौ धियो वदंति सुमदननृपतेः कोशं समुद्र कलाभिः ५४।<br>
सुवरदशनरत्नैर्हास्यलीलाभियुक्ता अरुणअधरबिंबंशोभमानस्तु आस्यः ५५।<br>
सुभ्रूः सुनासिका तस्याः सुकर्णौ रत्नभूषितौ ।<br>
हेमकांतिसमोपेतौ कपोलौ दीप्तिसंयुतौ ५६।<br>
रेखात्रयं प्रशोभेत ग्रीवायां परिसंस्थितम् ।<br>
सौभाग्यशीलशृंगारैस्तिस्रो रेखा इहैव हि ५७।<br>
सुस्तनौ कठिनौ पीनौ वर्तुलाकारसन्निभौ ।<br>
तस्याः कंदर्पकलशावभिषेकाय कल्पितौ ५८।<br>
अंसावतीव शोभेते सुसमौ मानसान्वितौ ।<br>
सुभुजौ वर्तुलौ श्लक्ष्णौ सुवर्णौ लक्षणान्वितौ ५९।<br>
सुसमौ करपद्मौ तु पद्मवर्णौ सुशीतलौ ।<br>
दिव्यलक्षणसंपन्नौ पद्मस्वस्तिकसंयुतौ ६०।<br>
सरलाः पद्मसंयुक्ता अंगुल्यस्तु नखान्विताः ।<br>
नखानि च सुतीक्ष्णानि जलबिंदुनिभानि च ६१।<br>
पद्मगर्भप्रतीकाशो वर्णस्तदंगसंभवः ।<br>
पद्मगंधा च सर्वांगे पद्मेव भाति भामिनी ६२।<br>
सर्वलक्षणसंपन्ना नगकन्या सुशोभना ।<br>
रक्तोत्पलनिभौ पादौ सुश्लक्ष्णौ चातिशोभनौ ६३।<br>
रत्नज्योतिः समाकारा नखाः पादाग्रसंभवाः ।<br>
यथोद्दिष्टं च शास्त्रेषु तथा चांगेषु दृश्यते ६४।<br>
सर्वाभरणशोभांगी हारकंकणनूपुरा ।<br>
मेखलाकटिसूत्रेण कांचीनादेन राजते ६५।<br>
नीलेन पट्टवस्त्रेण परां शोभां गता शुभा ।<br>
कंचुकेनापि दिव्येन सुरक्तेन गुणान्विता ६६।<br>
पार्वती कल्पिताद्भावाद्गुणं प्राप्ता महोदयम् ।<br>
कल्पद्रुमान्मुदं लेभे शंकरं वाक्यमब्रवीत् ६७।<br>
यथोक्तं तु त्वया देव तथा दृष्टो मया द्रुमः ।<br>
यादृशं कल्प्यते भावस्तादृशं परिदृश्यते ६८।<br>
सूत उवाच-<br>
अथ सा चारुसर्वांगी तयोः पार्श्वं समेत्य च ।<br>
पादांबुजं ननामाथ सा भक्त्या भवयोस्तदा ६९।<br>
उवाच वचनं स्निग्धं हृद्यं हारि च सा तदा ।<br>
कस्मात्सृष्टा त्वया नाथ मातर्वद स्वकारणम् ७०।<br>
श्रीदेव्युवाच-<br>
वृक्षस्य कौतुकाद्भावान्मया वै प्रत्ययः कृतः ।<br>
सद्यः प्राप्तं फलं भद्रे भवती रूपसंपदा ७१।<br>
अशोकसुंदरी नाम्ना लोके ख्यातिं प्रयास्यसि ।<br>
सर्वसौभाग्यसंपन्ना मम पुत्री न संशयः ७२।<br>
सोमवंशेषु विख्यातो यथा देवः पुरंदरः ।<br>
नहुषोनाम राजेंद्रस्तव नाथो भविष्यति ७३।<br>
एवं दत्वा वरं तस्यै जगाम गिरिजा गिरिम् ।<br>
कैलासं शंकरेणापि मुदा परमया युता ७४।<br>
इति श्रीपद्मपुराणे भूमिखंडे वेनोपाख्याने गुरुतीर्थमाहात्म्ये च्यवनचरित्रे द्व्यधिकशततमोऽध्यायः १०२।<br>
<br>
