कुंजल उवाच-<br>
तदेव गानं च सुरांगनाभिर्गीतं समाकर्ण्य च गीतकैर्ध्रुवैः ।<br>
समाकुला चापि बभूव तत्र सा शंभुपुत्री परिचिंतयाना १।<br>
आसनात्तूर्णमुत्थाय महोत्साहेन संयुता ।<br>
तूर्णं गता वरारोहा तपोभावसमन्विता २।<br>
तं दृष्ट्वा देवसंकाशं दिव्यरूपसमप्रभम् ।<br>
दिव्यगंधानुलिप्तांगं दिव्यमालाभिशोभितम् ३।<br>
दिव्यैराभरणैर्वस्त्रैः शोभितं नृपनंदनम् ।<br>
दीप्तिमंतं यथा सूर्यं दिव्यलक्षणसंयुतम् ४।<br>
किं वा देवो महाप्राज्ञो गंधर्वो वा भविष्यति ।<br>
किं वा नागसुतः सोयं किंवा विद्याधरो भवेत् ५।<br>
देवेषु नैव पश्यामि कुतो यक्षेषु जायते ।<br>
अनया लीलया वीरः सहस्राक्षोपि जायते ६।<br>
शंभुरेष भवेत्किंवा किंवा चायं मनोभवः ।<br>
किंवा पितुः सखा मे स्यात्पौलस्त्योऽयं धनाधिपः ७।<br>
एवं समा चिंतयती च यावत्तावत्त्वरं रूपगुणाधिपा सा ।<br>
समेत्य रंभासु महासखीभिरुवाच तां शंभुसुतां प्रहस्य ८।<br>
इति श्रीपद्मपुराणे भूमिखंडे वेनोपाख्याने गुरुतीर्थमाहात्म्ये च्यवनचरित्रे नहुषाख्याने द्वादशाधिकशततमोऽध्यायः ११२।<br>
<br>
