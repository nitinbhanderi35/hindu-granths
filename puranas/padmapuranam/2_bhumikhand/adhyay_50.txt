सुकलोवाच-<br>
तस्यास्तु वचनं श्रुत्वा गोभिलो वाक्यमब्रवीत् ।<br>
भवती शप्तुकामासि कस्मान्मे कारणं वद १।<br>
केन दोषेण लिप्तोस्मि यस्मात्त्वं शप्तुमुद्यता ।<br>
गोभिलो नाम दैत्योस्मि पौलस्त्यस्य भटः शुभे २।<br>
दैत्याचारेण वर्तामि जाने विद्यामनुत्तमाम् ।<br>
वेदशास्त्रार्थवेत्तास्मि कलासु निपुणः पुनः ३।<br>
एवं सर्वं विजानामि दैत्याचारं शृणुष्व मे ।<br>
परस्वं परदारांश्च बलाद्भुंजामि नान्यथा ४।<br>
वयं दैत्याः समाकर्ण्य दैत्याचारेण सांप्रतम् ।<br>
वर्त्तामो ज्ञानिभावेन सत्यं सत्यं वदाम्यहम् ५।<br>
ब्राह्मणानां हि च्छिद्राणि विपश्यामो दिने दिने ।<br>
तेषां हि तपसो नाशं विघ्नैः कुर्मो न संशयः ६।<br>
छिद्रं प्राप्य वयं देवि नाशयामो न संशयः ।<br>
ब्राह्मणाञ्छ्रूयतां भद्रे देवयज्ञं वरानने ७।<br>
नाशयामो वयं यज्ञान्धर्मयज्ञं न संशयः ।<br>
सुब्राह्मणान्परित्यज्य देवं नारायणं प्रभुम् ८।<br>
पतिव्रतां महाभागां सुमतिं भर्तृतत्पराम् ।<br>
दूरेणापि परित्यज्य तिष्ठामो नात्र संशयः ९।<br>
तेजो देवि सुविप्रस्य हरेश्चैव महात्मनः ।<br>
नार्याः पतिव्रतायाश्च सोढुं दैत्याश्च न क्षमाः १०।<br>
पतिव्रताभयेनापि विष्णोः सुब्राह्मणस्य च ।<br>
नश्यंति दानवाः सर्वे दूरं राक्षसपुंगवाः ११।<br>
अहं दानवधर्मेण विचरामि महीतलम् ।<br>
कस्मात्त्वं शप्तुकामासि मम दोषो विचार्यताम् १२।<br>
पद्मावत्युवाच-<br>
मम धर्मः सुकायश्च त्वयैव परिनाशितः ।<br>
अहं पतिव्रता साध्वी पतिकामा तपस्विनी १३।<br>
स्वमार्गे संस्थिता पाप मायया परिनाशिता ।<br>
तस्मात्त्वामप्यहं दुष्ट आधक्ष्यामि न संशयः १४।<br>
गोभिल उवाच-<br>
धर्ममेव प्रवक्ष्यामि भवती यदि मन्यते ।<br>
अग्निचिद्ब्राह्मणस्यापि श्रूयतां नृपनंदिनी १५।<br>
जुह्वन्देवं द्विकालं यो न त्यजेदग्निमंदिरम् ।<br>
स चाग्निहोत्री भवति यजत्येव दिनेदिने १६।<br>
अन्यच्चैवं प्रवक्ष्यामि भृत्यधर्मं वरानने ।<br>
मनसा कर्मणा वाचा विशुद्धो योऽपि नित्यशः १७।<br>
नित्यमादेशकारी यः पश्चात्तिष्ठति चाग्रतः ।<br>
स भृत्यः कथ्यते देवि पुण्यभागी न संशयः १८।<br>
यः पुत्रो गुणवाञ्ज्ञाता पितरं पालयेच्छुभः ।<br>
मातरं च विशेषेण मनसा काय कर्मभिः १९।<br>
तस्य भागीरथी स्नानमहन्यहनि जायते ।<br>
अन्यथा कुरुते यो हि स पापीयान्न संशयः २०।<br>
अन्यच्चैवं प्रवक्ष्यामि पतिव्रतमनुत्तमम् ।<br>
वाचा सुमनसा चैव कर्मणा शृणु भामिनि २१।<br>
शुश्रूषां कुरुते या हि भर्तुश्चैव दिन दिने ।<br>
तुष्टे भर्त्तरि या प्रीता न त्यजेत्क्रोधनं पुनः २२।<br>
तस्य दोषं न गृह्णाति ताडिता तुष्यते पुनः ।<br>
भर्त्तुः कर्मसु सर्वेषु पुरतस्तिष्ठते सदा २३।<br>
सा चापि कथ्यते नारी पतिव्रतपरायणा ।<br>
पतितोपि पितापुत्रैर्बहुदोषसमन्वितः २४।<br>
कस्मादपि च न त्याज्यः कुष्ठितः क्रुधितोऽपि वा ।<br>
एवं पुत्राः शुश्रूषंति पितरं मातरं किल २५।<br>
ते यांति परमं लोकं तद्विष्णोः परमं पदम् ।<br>
एवं हि स्वामिनं ये वै उपाचरंति भृत्यकाः २६।<br>
पत्युर्लोकं प्रयांत्येते प्रसादात्स्वामिनस्तदा ।<br>
अग्निं नैव त्यजेद्विप्रो ब्रह्मलोकं प्रयाति सः २७।<br>
अग्नित्यागकरो विप्रो वृषलीपतिरुच्यते ।<br>
स्वामिद्रोही भवेद्भृत्यः स्वामित्यागान्न संशयः २८।<br>
अग्निं च पितरं चैव न त्यजेत्स्वामिनं शुभे ।<br>
सदा विप्रः सुतो भृत्यः सत्यं सत्यं वदाम्यहम् २९।<br>
परित्यज्य प्रगच्छंति ते यांति नरकार्णवम् ।<br>
पतितं व्याधितं देवि विकलं कुष्ठिनं तथा ३०।<br>
सर्वकर्मविहीनं च गतवित्तादिसंचयम् ।<br>
भर्तारं न त्यजेन्नारी यदि श्रेय इहेच्छति ३१।<br>
त्यक्त्वा कांतं व्रजेन्नारी अन्यत्कार्यमिहेच्छति ।<br>
सा मता पुंश्चली लोके सर्वधर्मबहिष्कृता ३२।<br>
गते भर्तरि या ग्रामं भोगं शृंगारमेव च ।<br>
लौल्याच्च कुरुते नारी पुंश्चली वदते जनः ३३।<br>
एवं धर्मं विजानामि वेदशास्त्रैश्च संमतम् ।<br>
दानवा राक्षसाः प्रेता धात्रा सृष्टा यदादितः ३४।<br>
तत्रेह कारणं सर्वं प्रवक्ष्यामि न संशयः ।<br>
ब्राह्मणा दानवाश्चैव पिशाचाश्चैव राक्षसाः ३५।<br>
धर्मार्थं सकलं प्रोक्तमधीतं तैस्तु सुंदरि ।<br>
विंदंति सकलं सर्वे आचरंति न दानवाः ३६।<br>
विधिहीनं प्रकुर्वंति दानवा ज्ञानवर्जिताः ।<br>
अन्यायेन व्रजंत्येते मानवा विधिवर्जिताः ३७।<br>
तेषां शासनहेत्वर्थं कृता एतेपि नान्यथा ।<br>
विधिहीनं प्रकुर्वंति ये हि धर्मं नराधमाः ३८।<br>
तान्वयं शासयामो वै दंडेन महता किल ।<br>
भवत्या दारुणं कर्म कृतमेव सुनिर्घृणम् ३९।<br>
गार्हस्थ्यं च परित्यज्य अत्रायाता किमर्थतः ।<br>
वदस्येवं मुखेनापि अहं हि पतिदेवता ४०।<br>
कर्मणा नास्ति तद्दृष्टं पतिदैवत्यमेव ते ।<br>
भर्तारं तं परित्यज्य किमर्थं त्वमिहागता ४१।<br>
शृंगारं भूषणं वेषं कृत्वा तिष्ठसि निर्घृणा ।<br>
किमर्थं हि कृतं पापे कस्यहेतोर्वदस्व मे ४२।<br>
निःशंका वर्त्तसे चापि प्रमत्ता गिरिकानने ।<br>
मया त्वं साधिता पापा दंडेन महता शृणु ४३।<br>
अधर्मचारिणी दुष्टा पतिं त्यक्त्वा समागता ।<br>
क्वास्ते तत्पतिदेवत्वं दर्शय त्वं ममाग्रतः ४४।<br>
भवती पुंश्चली नाम यया त्यक्तः स्वकः पतिः ।<br>
पृथक्छय्या यदा नारी तदा सा पुंश्चली मता ४५।<br>
योजनानां शतैकस्य सोन्तरेण प्रवर्त्तते ।<br>
क्वास्ति ते पतिदैवत्यं पुंश्चल्याचारचारिणी ४६।<br>
निर्लज्जे निर्घृणे दुष्टे किं मे वदसि संमुखी ।<br>
तपसः क्वास्ति ते भावः क्व तेजोबलमेव च ४७।<br>
दर्शयस्व ममाद्यैव बलवीर्यपराक्रमम् ।<br>
पद्मावत्युवाच-<br>
स्नेहेनापि समानीता श्रूयतामसुराधम ४८।<br>
भर्तुर्गेहादहं पित्रा क्वास्ते तत्र च पातकम् ।<br>
नैव कामान्न लोभाच्च न मोहान्न च मत्सरात् ४९।<br>
आगताहं पतिं त्यक्त्वा पतिभावेन संस्थिता ।<br>
भर्तृरूपच्छलेनापि त्वयैव परिवंचिता ५०।<br>
भवंतं माथुरं ज्ञात्वा गताहं सम्मुखं तव ।<br>
मायाविनं यदा जाने त्वामेवं दानवाधम ५१।<br>
एकेन हुंकृतेनैव भस्मीभूतं करोम्यहम् ।<br>
गोभिल उवाच-<br>
चक्षुर्हीना न पश्यंति मानवाः शृणु सांप्रतम् ५२।<br>
धर्मनेत्रविहीना त्वं कथं जानासि मामिह ।<br>
यदा ते भाव उत्पन्नः पितुर्गेहं प्रति शृणु ५३।<br>
पतिध्यानं परित्यज्य मुक्ता ध्यानेन त्वं तदा ।<br>
ज्ञाननेत्रं तदा नष्टं स्फुटं च हृदये तव ५४।<br>
कथं मां त्वं विजानासि ज्ञानचक्षुर्हता भुवि ।<br>
कस्या माता पिता भ्राता कस्याः स्वजनबांधवाः ५५।<br>
सर्वस्थाने पतिर्ह्येको भार्यायास्तु न संशयः ।<br>
इत्युक्त्वा हि प्रहस्यैव गोभिलो दानवाधमः ५६।<br>
न भयं विद्यते तेऽद्य ममापि शृणु पुंश्चलि ।<br>
किं भवेत्तव शापेन वृथैव परिकंपसे ५७।<br>
ममगेहं समाश्रित्य भुंक्ष्व भोगान्मनोऽनुगान् ।<br>
पद्मावत्युवाच-<br>
गच्छ पापसमाचार किं त्वं वदसि निर्घृणः ५८।<br>
सतीभावेन संस्थास्मि पतिव्रतपरायणा ।<br>
धक्ष्यामि त्वां महापाप यद्येवं तु वदिष्यसि ५९।<br>
एवमुक्त्वा तथैकांते निषसाद महीतले ।<br>
दुःखेन महताविष्टां तामुवाच स गोभिलः ६०।<br>
तवोदरे मया न्यस्तं स्ववीर्यं सुकृतं शुभे ।<br>
तस्मादुत्पत्स्यते पुत्रस्त्रैलोक्यक्षोभकारकः ६१।<br>
एवमुक्त्वा जगामाथ गोभिलो दानवस्तदा ।<br>
गते तस्मिन्दुराचारे दानवे पापचारिणी ६२।<br>
दुःखेन महताविष्टा नृपकन्या रुरोद ह ६३।<br>
इति श्रीपद्मपुराणे भूमिखंडे वेनोपाख्याने सुकलाचरित्रे पंचाशत्तमोऽध्यायः ५०।<br>
<br>
