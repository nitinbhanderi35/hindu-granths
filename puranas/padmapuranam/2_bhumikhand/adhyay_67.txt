<br>
ययातिरुवाच-<br>
अस्मद्भाग्यप्रसंगेन भवतो दर्शनं मम ।<br>
संजातं शक्रसंवाह एतच्छ्रेयो ममातुलम् १।<br>
मानवा मर्त्यलोके च पापं कुर्वंति दारुणम् ।<br>
तेषां कर्मविपाकं च मातले वद सांप्रतम् २।<br>
मातलिरुवाच-<br>
श्रूयतामभिधास्यामि पापाचारस्य लक्षणम् ।<br>
श्रुते सति महज्ज्ञानमत्रलोके प्रजायते ३।<br>
वेदनिंदां प्रकुर्वंति ब्रह्माचारस्य कुत्सनम् ।<br>
महापातकमेवापि ज्ञातव्यं ज्ञानपंडितैः ४।<br>
साधूनामपि सर्वेषां यः पीडां हि समाचरेत् ।<br>
महापातकमेवापि प्रायश्चित्ते न हि व्रजेत् ५।<br>
कुलाचारं परित्यज्य अन्याचारं व्रजंति च ।<br>
एतच्च पातकं घोरं कथितं कृत्यवेदिभिः ६।<br>
मातापित्रोश्च यो निंदां ताडनं भगिनीषु च ।<br>
पितृस्वसृनिंदनं च तदेव पातकं ध्रुवम् ७।<br>
संप्राप्ते श्राद्धकालेपि पंचक्रोशांतरेस्थितम् ।<br>
जामातरं परित्यज्य तथा च दुहितुः सुतम् ८।<br>
स्वसारं चैव स्वस्रीयं परित्यज्य प्रवर्तते ।<br>
कामात्क्रोधाद्भयाद्वापि अन्यं भोजयते यदा ९।<br>
पितरो नैव भुंजंति देवाश्चैव न भुंजते ।<br>
एतच्च पातकं तस्य पितृघातसमं कृतम् १०।<br>
दानकालेपि संप्राप्ते आगते ब्राह्मणे किल ।<br>
भूरिदानं परित्यज्य कतिभ्यो हि प्रदीयते ११।<br>
एकस्मै दीयते दानमन्येभ्योपि न दीयते ।<br>
एतच्च पातकं घोरं दानभ्रंशकरं स्मृतम् १२।<br>
यजमानगृहे सेवा संस्थितान्ब्राह्मणान्निजान् ।<br>
परित्यज्य हि यद्दानं न दानस्य च लक्षणम् १३।<br>
समाश्रितं हि यं विप्रं धर्माचारसमन्वितम् ।<br>
सर्वोपायैः सुपुष्येत्तं सुदानैर्बहुभिर्नृप १४।<br>
न गणयेन्मूर्खं विद्वांसं पोष्यो विप्रः सदा भवेत् ।<br>
सर्वैः पुण्यैः समायुक्तं सुदानैर्बहुभिर्नृप १५।<br>
तं समभ्यर्च्य विद्वांसं प्राप्तं विप्रं सदार्हयेत् ।<br>
तं हि त्यक्त्वा ददेद्दानमन्यस्मै ब्राह्मणाय वै १६।<br>
दत्तं हुतं भवेत्तस्य निष्फलं नात्र संशयः ।<br>
ब्राह्मणः क्षत्रियो वैश्यः शूद्रश्चापि चतुर्थकः १७।<br>
पुण्यकालेषु सर्वेषु संश्रितं पूजयेद्द्विजम् ।<br>
मूर्खं वापि हि विद्वांसं तस्य पुण्यफलं शृणु १८।<br>
अश्वमेधस्य यज्ञस्य फलं तस्य प्रजायते ।<br>
कस्माद्धिकारणाद्राजञ्छक्यं प्राप्य न कारयेत् १९।<br>
अन्यो विप्रः समायातस्तत्कालं श्राद्धकर्मणि ।<br>
उभौ तौ पूजयेत्तत्र भोजनाच्छादनैस्ततः २०।<br>
तांबूलदक्षिणाभिश्च पितरस्तस्य हर्षिताः ।<br>
श्राद्धभुक्ताय दातव्यं सदा दानं च दक्षिणा २१।<br>
न ददेच्छ्राद्धकर्ता यो गोहत्यादि समं भवेत् ।<br>
द्वावेतौ पूजयेत्तस्माच्छ्रद्धया नृपसत्तम २२।<br>
निर्द्धनत्व प्रभावाद्वै तमेकं हि प्रपूजयेत् ।<br>
व्यतीपातेपि संप्राप्ते वैधृतौ च नृपोत्तम २३।<br>
अमावास्यां तथा राजन्क्षयाहे परपक्षके ।<br>
श्राद्धमेवं प्रकर्तव्यं ब्राह्मणादि त्रिवर्णकैः २४।<br>
यज्ञे तथा महाराज ऋत्विजश्च प्रकारयेत् ।<br>
तथा विप्राः प्रकर्तव्याः श्राद्धदानाय सर्वदा २५।<br>
अविज्ञातः प्रकर्तव्यो ब्राह्मणो नैव जानता ।<br>
यस्यापि ज्ञायते वंशः कुलं त्रिपुरुषं तथा २६।<br>
आचारश्च तथा राजंस्तं विप्रं सन्निमंत्रयेत् ।<br>
कुलं न ज्ञायते यस्य आचारेण विचारयेत् २७।<br>
श्राद्धदाने प्रकर्तव्ये विशुद्धो मूर्ख एव हि ।<br>
अविज्ञातो भवेद्विप्रो वेदवेदांगपारगः २८।<br>
श्राद्धदानं प्रकर्तव्यं तस्माद्विप्रं निमंत्रयेत् ।<br>
आतिथ्यं तु प्रकर्तव्यमपूर्वं नृपसत्तम २९।<br>
अन्यथा कुरुते पापी स याति नरकं ध्रुवम् ।<br>
तस्माद्विप्रः प्रकर्तव्यो दाने श्राद्धे च पर्वसु ३०।<br>
आदौ परीक्षयेद्विप्रं श्राद्धे दाने प्रकारयेत् ।<br>
नाश्नंति तस्य वै गेहे पितरो विप्रवर्जिताः ३१।<br>
शापं दत्त्वा ततो यांति श्राद्धाद्विप्रविवर्जितात् ।<br>
महापापी भवेत्सोपि ब्रह्मणः सदृशो यदि ३२।<br>
पैत्राचारं परित्यज्य यो वर्तेत नरोत्तम ।<br>
महापापी स विज्ञेयः सर्वधर्मबहिष्कृतः ३३।<br>
ये त्यजंति शिवाचारं वैष्णवं भोगदायकम् ।<br>
निंदंति ब्राह्मणं धर्मं विज्ञेयाः पापवर्द्धनाः ३४।<br>
ये त्यजंति शिवाचारं शिवभक्तान्द्विषंति च ।<br>
हरिं निंदंति ये पापा ब्रह्मद्वेषकराः सदा ३५।<br>
आचारनिंदका ये ते महापातककृत्तमाः ।<br>
आद्यं पूज्यं परं ज्ञानं पुण्यं भागवतं तथा ३६।<br>
वैष्णवं हरिवंशं वा मत्स्यं वा कूर्ममेव च ।<br>
पाद्मं वा ये पूजयंति तेषां श्रेयो वदाम्यहम् ३७।<br>
प्रत्यक्षं तेन वै देवः पूजितो मधुसूदनः ।<br>
तस्मात्प्रपूजयेज्ज्ञानं वैष्णवं विष्णुवल्लभम् ३८।<br>
देवस्थाने च नित्यं वै वैष्णवं पुस्तकं नृप ।<br>
तस्मिन्प्रपूजिते विप्र पूजितः कमलापतिः ३९।<br>
असंपूज्य हरेर्ज्ञानं ये गायंति लिखंति च ।<br>
अज्ञाय तत्प्रयच्छंति शृण्वंत्युच्चारयंति च ४०।<br>
विक्रीडंति च लोभेन कुज्ञान नियमेन च ।<br>
असंस्कृतप्रदेशेषु यथेष्टं स्थापयंति च ४१।<br>
हरिज्ञानं यथाक्षेमं प्रत्यक्षाच्च प्रकाशयेत् ।<br>
अधीते च समर्थश्च यः प्रमादं करोति च ४२।<br>
अशुचिश्चाशुचौ स्थाने यः प्रवक्ति शृणोति च ।<br>
इति सर्वं समासेन ज्ञाननिंदा समं स्मृतम् ४३।<br>
गुरुपूजामकृत्वैव यः शास्त्रं श्रोतुमिच्छति ।<br>
न करोति च शुश्रूषामाज्ञाभंगं च भावतः ४४।<br>
नाभिनंदति तद्वाक्यमुत्तरं संप्रयच्छति ।<br>
गुरुकर्मणि साध्ये च तदुपेक्षां करोति च ४५।<br>
गुरुमार्तमशक्तं च विदेशं प्रस्थितं तथा ।<br>
अरिभिः परिभूतं वा यः संत्यजति पापकृत् ४६।<br>
पठमानं पुराणं तु तस्य पापं वदाम्यहम् ।<br>
कुंभीपाके वसेत्तावद्यावदिंद्राश्चतुर्दश ४७।<br>
पठमानं गुरुं यो हि उपेक्षयति पापधीः ।<br>
तस्यापि पातकं घोरं चिरं नरकदायकम् ४८।<br>
भार्यापुत्रेषु मित्रेषु यश्चावज्ञां करोति च ।<br>
इत्येतत्पातकं ज्ञेयं गुरुनिन्दासमं महत् ४९।<br>
ब्रह्महा स्वर्णस्तेयी च सुरापी गुरुतल्पगः ।<br>
महापातकिनश्चैते तत्संयोगी च पंचमः ५०।<br>
क्रोधाद्द्वेषाद्भयाल्लोभाद्ब्राह्मणस्य विशेषतः ।<br>
मर्मातिकृन्तको यश्च ब्रह्मघ्नः स प्रकीर्तितः ५१।<br>
ब्राह्मणं यः समाहूय याचमानमकिंचनम् ।<br>
पश्चान्नास्तीति यो ब्रूयात्स च वै ब्रह्महा नृप ५२।<br>
यस्तु विद्याभिमानेन निस्तेजयति वै द्विजम् ।<br>
उदासीनं सभामध्ये ब्रह्महा स प्रकीर्तितः ५३।<br>
मिथ्यागुणैरथात्मानं नयत्युत्कर्षतां पुनः ।<br>
गुरुं विरोधयेद्यस्तु स च वै ब्रह्महा स्मृतः ५४।<br>
क्षुत्तृषातप्तदेहानामन्नभोजनमिच्छताम् ।<br>
यः समाचरते विघ्नं तमाहुर्ब्रह्मघातकम् ५५।<br>
पिशुनः सर्वलोकानां रंध्रान्वेषणतत्परः ।<br>
उद्वेजनकरः क्रूरः स च वै ब्रह्महा स्मृतः ५६।<br>
देवद्विज गवां भूमिं पूर्वदत्तां हरेत्तु यः ।<br>
प्रनष्टामपि कालेन तमाहुर्ब्रह्मघातकम् ५७।<br>
द्विजवित्तापहरणं न्यासेन समुपार्जितम् ।<br>
ब्रह्महत्यासमं ज्ञेयं तस्य पातकमुत्तमम् ५८।<br>
अग्निहोत्रं परित्यज्य पंचयज्ञीयकर्मणि ।<br>
मातापित्रोर्गुरूणां च कूटसाक्ष्यं च यश्चरेत् ५९।<br>
अप्रियं शिवभक्तानामभक्ष्याणां च भक्षणम् ।<br>
वने निरपराधानां प्राणिनां च प्रमारणम् ६०।<br>
गवां गोष्ठे वने चाग्नेः पुरे ग्रामे च दीपनम् ।<br>
इति पापानि घोराणि सुरापानसमानि तु ६१।<br>
दीनसर्वस्वहरणं परस्त्रीगजवाजिनाम् ।<br>
गोभूरजतवस्त्राणामोषधीनां रसस्य च ६२।<br>
चंदनागुरुकर्पूर कस्तूरी पट्ट वाससाम् ।<br>
परन्यासापहरणं रुक्मस्तेयसमं स्मृतम् ६३।<br>
कन्याया वरयोग्याया अदानं सदृशे वरे ।<br>
पुत्रमित्रकलत्रेषु गमनं भगिनीषु च ६४।<br>
कुमारीसाहसं घोरमंत्यजस्त्रीनिषेवणम् ।<br>
सवर्णायाश्च गमनं गुरुतल्पसमं स्मृतम् ६५।<br>
महापातकतुल्यानि पापान्युक्तानि यानि तु ।<br>
तानि पातकसंज्ञानि तन्न्यूनमुपपातकम् ६६।<br>
द्विजायार्थं प्रतिज्ञाय न प्रयच्छति यः पुनः ।<br>
तत्र विस्मरते विप्रस्तुल्यं तदुपपातकम् ६७।<br>
द्विजद्रव्यापहरणं मर्यादाया व्यतिक्रमम् ।<br>
अतिमानातिकोपश्च दांभिकत्वं कृतघ्नता ६८।<br>
अन्यत्र विषयासक्तिः कार्पर्ण्यं शाठ्यमत्सरम् ।<br>
परदाराभिगमनं साध्वीकन्याभिदूषणम् ६९।<br>
परिवित्तिः परिवेत्ता यया च परिविद्यते ।<br>
तयोर्दानं च कन्यायास्तयोरेव च याजनम् ७०।<br>
पुत्रमित्रकलत्राणामभावे स्वामिनस्तथा ।<br>
भार्याणां च परित्यागः साधूनां च तपस्विनाम् ७१।<br>
गवां क्षत्रियवैश्यानां स्त्रीशूद्राणां च घातनम् ।<br>
शिवायतनवृक्षाणां पुण्याराम विनाशनम् ७२।<br>
यः पीडामाश्रमस्थानामाचरेदल्पिकामपि ।<br>
तद्भृत्यपरिवर्गस्य पशुधान्यवनस्य च ७३।<br>
कर्ष धान्य पशुस्तेयमयाज्यानां च याजनम् ।<br>
यज्ञारामतडागानां दारापत्यस्य विक्रयः ७४।<br>
तीर्थयात्रोपवासानां व्रतानां च सुकर्मणाम् ।<br>
स्त्रीधनान्युपजीवंति स्त्रीभगात्यंतजीविता ७५।<br>
स्वधर्मं विक्रयेद्यस्तु अधर्मं वर्णते नरः ।<br>
परदोषप्रवादी च परच्छिद्रावलोककः ७६।<br>
परद्रव्याभिलाषी च परदारावलोककः ।<br>
एते गोघ्नसमानाश्च ज्ञातव्या नृपनंदन ७७।<br>
यः कर्ता सर्वशास्त्राणां गोहर्ता गोश्च विक्रयी ।<br>
निर्दयोऽतीव भृत्येषु पशूनां दमकश्च यः ७८।<br>
मिथ्या प्रवदते वाचमाकर्णयति यः परैः ।<br>
स्वामिद्रोही गुरुद्रोही मायावी चपलः शठः ७९।<br>
यो भार्यापुत्रमित्राणि बालवृद्धकृशातुरान् ।<br>
भृत्यानतिथिबंधूंश्च त्यक्त्वाश्नाति बुभुक्षितान् ८०।<br>
ये तु मृष्टं समश्नंति नो वांच्छंतं ददंति च ।<br>
पृथक्पाकी स विज्ञेयो ब्रह्मवादिषु गर्हितः ८१।<br>
नियमान्स्वयमादाय ये त्यजंत्यजितेंद्रियाः ।<br>
प्रव्रज्यागमिता यैश्च संयुक्ता ये च मद्यपैः ८२।<br>
ये चापि क्षयरोगार्तां गां पिपासा क्षुधातुराम् ।<br>
न पालयंति यत्नेन ते गोघ्ना नारकाः स्मृताः ८३।<br>
सर्वपापरता ये च चतुष्पात्क्षेत्रभेदकाः ।<br>
साधून्विप्रान्गुरूंश्चैव यश्च गां हि प्रताडयेत् ८४।<br>
ये ताडयंत्यदोषां च नारीं साधुपदेस्थिताम् ।<br>
आलस्यबद्धसर्वांगो यः स्वपिति मुहुर्मुहुः ८५।<br>
दुर्बलांश्च न पुष्णंति नष्टान्नान्वेषयंति च ।<br>
पीडयंत्यतिभारेण सक्षतान्वाहयंति च ८६।<br>
सर्वपापरता ये च संयुक्ता ये च भुंजते ।<br>
भग्नांगीं क्षतरोगार्तां गोरूपां च क्षुधातुराम् ८७।<br>
न पालयंति यत्नेन ते जना नारकाः स्मृताः ।<br>
वृषाणां वृषणौ ये च पापिष्ठा घातयंति च ८८।<br>
बाधयंति च गोवत्सान्महानारकिणो नराः ।<br>
आशया समनुप्राप्तं क्षुत्तृषाश्रमपीडितम् ८९।<br>
ये चातिथिं न मन्यंते ते वै निरयगामिनः ।<br>
अनाथं विकलं दीनं बालं वृद्धं भृशातुरम् ९०।<br>
नानुकंपंति ये मूढास्ते यांति नरकार्णवम् ।<br>
अजाविको माहिषिको यः शूद्रा वृषलीपतिः ९१।<br>
शूद्रो विप्रस्य क्षत्रस्य य आचारेण वर्तते ।<br>
शिल्पिनः कारवो वैद्यास्तथा देवलका नराः ९२।<br>
भृतकामात्यकर्माणः सर्वे निरयगामिनः ।<br>
यश्चोदितमतिक्रम्य स्वेच्छया आहरेत्करम् ९३।<br>
नरकेषु स पच्येत यश्च दंडं वृथा नयेत् ।<br>
उत्कोचकैरधिकृतैस्तस्करैश्च प्रपीड्यते ९४।<br>
यस्य राज्ञः प्रजा राज्ये पच्यते नरकेषु सः ।<br>
ये द्विजाः प्रतिगृह्णंति नृपस्य पापवर्तिनः ९५।<br>
प्रयांति तेपि घोरेषु नरकेषु न संशयः ।<br>
पारदारिकचौराणां यत्पापं पार्थिवस्य च ९६।<br>
भवत्यरक्षतो घोरो राज्ञस्तस्य परिग्रहः ।<br>
अचौरं चौरवद्यश्च चौरं चाचौरवत्पुनः ९७।<br>
अविचार्य नृपः कुर्यात्सोऽपि वै नरकं व्रजेत् ।<br>
घृततैलान्नपानादि मधुमांस सुरासवम् ९८।<br>
गुडेक्षुक्षीरशाकादि दधिमूलफलानि च ।<br>
तृणकाष्ठं पुष्पपत्रं कांस्यभाजनमेव च ९९।<br>
उपानच्छत्रकटक शिबिकामासनं मृदु ।<br>
ताम्रं सीसं त्रपुकांस्यं शंखाद्यं च जलोद्भवम् १००।<br>
वादित्रं वेणुवंशाद्यं गृहोपस्करणानि च ।<br>
ऊर्णाकार्पासकौशेय रंगपद्मोद्भवानि च १०१।<br>
तूलं सूक्ष्माणिवस्त्राणि ये लोभेन हरंति च ।<br>
एवमादीनि चान्यानि द्रव्याणि विविधानि च १०२।<br>
नरकेषु द्रुतं गच्छेदपहृत्याल्पकान्यपि ।<br>
यद्वा तद्वा परद्रव्यमपि सर्षपमात्रकम् १०३।<br>
अपहृत्य नरो याति नरके नात्र संशयः ।<br>
बह्वल्पकाद्यपि तथा परस्य ममताकृतम् १०४।<br>
अपहृत्य नरो याति नरके नात्र संशयः ।<br>
एवमाद्यैर्नरः पापैरुत्क्रांतिसमनंतरम् १०५।<br>
शरीरघातनार्थाय पूर्वाकारमवाप्नुयात् ।<br>
यमलोकं व्रजंत्येते शरीरस्था यमाज्ञया १०६।<br>
यमदूतैर्महाघोरैर्नीयमानाः सुदुःखिताः ।<br>
देवतिर्यङ्मनुष्याणामधर्मनियतात्मनाम् १०७।<br>
धर्मराजः स्मृतः शास्ता सुघोरैर्विविधैर्वधैः ।<br>
विनयाचारयुक्तानां प्रमादान्मलिनात्मनाम् १०८।<br>
प्रायश्चित्तैर्गुरुः शास्ता न च तैरीक्ष्यते यमः ।<br>
पारदारिकचौराणामन्यायव्यवहारिणाम् १०९।<br>
नृपतिः शासकः प्रोक्तः प्रच्छन्नानां च धर्मराट् ।<br>
तस्मात्कृतस्य पापस्य प्रायश्चित्तं समाचरेत् ११०।<br>
नाभुक्तस्यान्यथा नाशः कल्पकोटिशतैरपि ।<br>
यः करोति स्वयं कर्म कारयेद्वानुमोदयेत् १११।<br>
कायेन मनसा वाचा तस्य चाधोगतिः फलम् ।<br>
इति संक्षेपतः प्रोक्ताः पापभेदास्त्रिधाधुना ११२।<br>
कथ्यंते गतयश्चित्रा नराणां पापकर्मणाम् ।<br>
एतत्ते नृपते धर्म फलं प्रोक्तं सुविस्तरात् ११३।<br>
अन्यत्किंते प्रवक्ष्यामि तन्मे ब्रूहि नरोत्तम ।<br>
अधर्मस्य फलं प्रोक्तं धर्मस्यापि वदाम्यहम् ११४।<br>
इत्युक्त्वा मातलिस्तत्र राजानं सर्ववत्सलम् ।<br>
तस्मिन्धर्मप्रसंगेन इत्याख्यातं महात्मना ११५।<br>
इति श्रीपद्मपुराणे भूमिखंडे वेनोपाख्याने पितृतीर्थवर्णने ययातिचरित्रे सप्तषष्टितमोऽध्यायः ६७।<br>
।<br>
