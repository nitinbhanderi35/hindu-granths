कुंजल उवाच-<br>
व्रतभेदान्प्रवक्ष्यामि यैर्यैश्चाराधितो हरिः ।<br>
जया च विजया चैव जयंती पापनाशिनी १।<br>
त्रिस्पृशा वंजुली चान्या तिलदग्धा तथापरा ।<br>
अखंडाचारकन्या च मनोरथा सुपुत्रक २।<br>
एकादश्यास्तु भेदाश्च संति पुत्र अनेकधा ।<br>
अशून्यशयनं चान्यज्जन्माष्टमी महाव्रतम् ३।<br>
एतैर्व्रतैर्महापुण्यैः पापं दूरं प्रयाति च ।<br>
प्राणिनां नात्र संदेहः सत्यं सत्यं वदाम्यहम् ४।<br>
कुंजल उवाच-<br>
स्तोत्रं तस्य प्रवक्ष्यामि पापराशिविनाशनम् ।<br>
सुपुत्रशतनामाख्यं नराणां गतिदायकम् ५।<br>
तस्य देवस्य कृष्णस्य शतनामाख्यमुत्तमम् ।<br>
संप्रत्येव प्रवक्ष्यामि तच्छृणुष्व सुतोत्तम ६।<br>
विष्णोर्नामशतस्यापि ऋषिं छंदो वदाम्यहम् ।<br>
देवं चैव महाभाग सर्वपापविशोधनम् ७।<br>
विष्णोर्नामशतस्यापि ऋषिर्ब्रह्मा प्रकीर्तितः ।<br>
ॐकारो देवता प्रोक्तश्छंदोनुष्टुप्तथैव च ८।<br>
सर्वकामिकसंसिद्ध्यै मोक्षे च विनियोगकः ।<br>
अस्य विष्णोः शतनामस्तोत्रस्य ।<br>
ब्रह्मा ऋषिः विष्णुर्देवता अनुष्टुप्छंदः ।<br>
सर्वकामसमृद्ध्यर्थं सर्वपापक्षयार्थे विनियोगः ९।<br>
नमाम्यहं हृषीकेशं केशवं मधुसूदनम् ।<br>
सूदनं सर्वदैत्यानां नारायणमनामयम् १०।<br>
जयंतं विजयं कृष्णमनंतं वामनं ततः ।<br>
विष्णुं विश्वेश्वरं पुण्यं विश्वाधारं सुरार्चितम् ११।<br>
अनघं त्वघहंतारं नरसिंहं श्रियः प्रियम् ।<br>
श्रीपतिं श्रीधरं श्रीदं श्रीनिवासं महोदयम् १२।<br>
श्रीरामं माधवं मोक्षं क्षमारूपं जनार्दनम् ।<br>
सर्वज्ञं सर्ववेत्तारं सर्वदं सर्वनायकम् १३।<br>
हरिं मुरारिं गोविंदं पद्मनाभं प्रजापतिम् ।<br>
आनंदं ज्ञानसंपन्नं ज्ञानदं ज्ञाननायकम् १४।<br>
अच्युतं सबलं चंद्रं चक्रपाणिं परावरम् ।<br>
युगाधारं जगद्योनिं ब्रह्मरूपं महेश्वरम् १५।<br>
मुकुंदं तं सुवैकुंठमेकरूपं जगत्पतिम् ।<br>
वासुदेवं महात्मानं ब्रह्मण्यं ब्राह्मणप्रियम् १६।<br>
गोप्रियं गोहितं यज्ञंयज्ञांगं यज्ञवर्द्धनम् ।<br>
यज्ञस्यापि सुभोक्तारं वेदवेदांगपारगम् १७।<br>
वेदज्ञं वेदरूपं तं विद्यावासं सुरेश्वरम् ।<br>
अव्यक्तं तं महाहंसं शंखपाणिं पुरातनम् १८।<br>
पुरुषं पुष्कराक्षं तु वाराहं धरणीधरम् ।<br>
प्रद्युम्नं कामपालं च व्यासं व्यालं महेश्वरम् १९।<br>
सर्वसौख्यं महासौख्यं मोक्षं च परमेश्वरम् ।<br>
योगरूपं महाज्ञानं योगिनां गतिदं प्रियम् २०।<br>
मुरारिं लोकपालं तं पद्महस्तं गदाधरम् ।<br>
गुहावासं सर्ववासं पुण्यवासं महाभुजम् २१।<br>
वृंदानाथं बृहत्कायं पावनं पापनाशनम् ।<br>
गोपीनाथं गोपसखं गोपालं गोगणाश्रयम् २२।<br>
परात्मानं पराधीशं कपिलं कार्यमानुषम् ।<br>
नमामि निश्चलं नित्यं मनोवाक्कायकर्मभिः २३।<br>
नाम्नां शतेनापि सुपुण्यकर्ता यः स्तौति कृष्णं मनसा स्थिरेण ।<br>
स याति लोकं मधुसूदनस्य विहाय लोकानिह पुण्यपूतः २४।<br>
नाम्नां शतं महापुण्यं सर्वपातकशोधनम् ।<br>
जपेदनन्यमनसा ध्यायेद्ध्यानसमन्वितम् २५।<br>
नित्यमेव नरः पुण्यैर्गंगास्नानफलं लभेत् ।<br>
तस्मात्तु सुस्थिरो भूत्वा समाहितमना जपेत् २६।<br>
त्रिकालं च जपेन्मर्त्यो नियतो नियमे स्थितः ।<br>
अश्वमेधफलं तस्य जायते नात्र संशयः २७।<br>
एकादश्यामुपोष्यैव पुरतो माधवस्य यः ।<br>
जागरे प्रजपेन्मर्त्यस्तस्य पुण्यं वदाम्यहम् २८।<br>
पुंडरीकस्य यज्ञस्य फलमाप्नोति मानवः ।<br>
तुलसीसंनिधौ स्थित्वा मनसा यो जपेन्नरः २९।<br>
राजसूयफलं भुंक्ते वर्षेणापि च मानवः ।<br>
शालग्रामशिला यत्र यत्र द्वारावती शिला ३०।<br>
उभयोः संनिधौ जाप्यं कर्तव्यं सुखमिच्छता ।<br>
बहुसौख्यं प्रभुक्त्वैव कुलानां शतमेव च ३१।<br>
एकेन चाधिकं मर्त्य आत्मना सह तारयेत् ।<br>
कार्तिके स्नानकर्ता यः पूजयेन्मधुसूदनम् ३२।<br>
यः पठेत्प्रयतः स्तोत्रं प्रयाति परमां गतिम् ।<br>
माघस्नायी हरिं पूज्य भक्त्या च मधुसूदनम् ३३।<br>
ध्यायेच्चैव हृषीकेशं जपेद्वाथ शृणोति वा ।<br>
सुरापानादिकं पापं विहाय परमं पदम् ३४।<br>
विना विघ्नं नरः पुत्र संप्रयाति जनार्दनम् ।<br>
श्राद्धकाले हि यो मर्त्यो विप्राणां भुंजतां पुरः ३५।<br>
यो जपेच्च शतं नाम्नां स्तोत्रं पातकनाशनम् ।<br>
पितरस्तुष्टिमायांति तृप्ता यांति परां गतिं ३६।<br>
ब्राह्मणो वेदविद्वान्स्यात्क्षत्रियो विंदते महीम् ।<br>
धनऋद्धिं प्रभुंजीत वैश्यो जपति यः सदा ३७।<br>
शूद्रः सुःखं प्रभुंक्ते च ब्राह्मणत्वं च गच्छति ।<br>
प्राप्य जन्मांतरं वत्स वेदविद्यां प्रविंदति ३८।<br>
सुखदं मोक्षदं स्तोत्रं जप्तव्यं च न संशयः ।<br>
केशवस्य प्रसादेन सर्वसिद्धो भवेन्नरः ३९।<br>
इति श्रीपद्मपुराणे भूमिखंडे वेनोपाख्याने गुरुतीर्थवर्णने च्यवनचरित्रे सप्ताशीतितमोऽध्यायः ८७।<br>
<br>
