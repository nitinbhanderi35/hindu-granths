वसिष्ठ उवाच।<br>
श्रूयतां ये पिशाचाश्च मोचितास्तेन तद्वने ।<br>
आसीद्राजा चित्रनामा द्राविडे विषये पुरा १।<br>
सोमान्वये महावीरः शूरः शस्त्रास्त्रपारगः ।<br>
गजवाजिरथौघैश्च संपन्नो विक्रमी सदा २।<br>
स्वर्णैर्नानाविधै रत्नैः पूर्णकोशो महाधनः ।<br>
मध्ये नारीसहस्रस्य सदा क्रीडति तत्परः ३।<br>
स्त्रैणः कामी सदा लुब्धश्चंडकोपः स पार्थिवः ।<br>
न करोति वचो धर्म्यं सचिवैः समुदीरितम् ४।<br>
विष्णुं निंदति सोऽत्यर्थं वैष्णवान्द्वेष्टि सर्वदा ।<br>
कोऽसौ विष्णुः क्व दृष्टोऽसौ क्व चास्ते केन कीर्त्यते ५।<br>
इत्थं न सहते विष्णुं स राजा दैवमोहितः ।<br>
नारायणं भजंते ये तान्पीडयति कोपितः ६।<br>
न ब्राह्मणान्न वेदांश्च वैदिकं कर्म न व्रतम् ।<br>
न दानं मन्यते दातुं पाखंडस्थितिसंस्थितः ७।<br>
अनीत्या चंडदंडैश्च प्रजापीडां करोति सः ।<br>
निष्ठुरो निर्दयः क्रूरः पुण्यकार्यपराङ्मुखः ८।<br>
च्युताचारोऽच्युतद्वेष्टा च्युताग्निश्च च्युतक्रियः ।<br>
सोऽनुशास्ति जनं भूपः कालरूप इवापरः ९।<br>
ततो बहुतिथे काले स राजा पंचतां गतः ।<br>
वैदिकेन विधानेन लेभे नैवोर्ध्व दैहिकम् १०।<br>
अथ किंकरयूथेन पीड्यमानो भृशं तदा ।<br>
अयःकीलमये मार्गे तप्तसिक्ता प्रपूरिते ११।<br>
चंडार्करश्मिसंतप्ते वृक्षच्छायाविवर्जिते ।<br>
तप्तांगारप्रकीर्णे च वह्निज्वालासमाकुले १२।<br>
लोहतुंडैश्च काकोलैर्हन्यमानः सुदारुणैः ।<br>
वृकैर्दंष्ट्राकरालैश्च श्वभिर्घोरैश्च भक्षितः १३।<br>
शृण्वन्क्रंदितमन्येषां नृणां किल्बिषकारिणाम् ।<br>
जगाम पार्थिवो लोकमंतकस्य भयावहम् १४।<br>
शृणु भूपगतिं तस्य तस्मिँल्लोके सुदुःसहाम् ।<br>
निरयान्निरयं यातः पर्यायेण स भूपतिः १५।<br>
आदौ प्रयातस्तामिस्रे दारुणे भूरिदुःखदे ।<br>
पुनश्चैवांधतामिस्रे यत्र दुःखं निरंतरम् १६।<br>
गतोऽनंतरमत्युग्रं महारौरवरौरवम् ।<br>
नरकं कालसूत्रं च महानरकमेव च १७।<br>
पश्चान्मग्नः स भूपालो दुस्तरे दुःखमूर्छितः ।<br>
संजीवने महावीचौ तापने संप्रतापने १८।<br>
प्रतापनरकं राजा दुःखाग्निप्लुष्टमानसः ।<br>
संपातं च स काकोलं कुड्मलं पूतिमृत्तिकम् १९।<br>
लोहशंकुं मृगीयंत्रं पंथानं शाल्मलिनदीम् ।<br>
प्रविष्टोऽथ महाभीमं दुर्दर्शं दुर्गमं पुनः २०।<br>
असिपत्रवनं चैव लोहचारकमेव च ।<br>
एवमेतेषु सर्वेषु पतित्वा पापकृन्नृपः २१।<br>
अविंदन्नरके घोरे संतापं यातनामयम् ।<br>
विष्णुप्रद्वेषघोषेण युगानामेकविंशतिः २२।<br>
भुक्त्वा च यातनां याम्यां निस्तीर्णनरको नृपः ।<br>
समयाद्गिरिराजे तु पिशाचोऽभूत्तदा महान् २३।<br>
स भ्राम्यति दिशः सर्वा वने तस्मिन्बुभुक्षितः ।<br>
न पश्यत्यशनं तोयं मेरावपि सदा गिरौ २४।<br>
कदाचित्पर्यटन्सोऽथ पिशाचः शोकपीडितः ।<br>
प्लक्षप्रस्रवणारण्यं प्रविष्टो भाविसत्फलम् २५।<br>
बिभीतकतरुच्छायां समाश्रित्य सुदुःखितः ।<br>
हा हतोऽस्मीति चाक्रंदद्घोरमुच्चैः पुनः पुनः २६।<br>
क्ष्रुत्तृड्भ्यां मुह्यमानस्य सर्वभूतद्रुहो मम ।<br>
जन्मनोस्य दुरंतस्य कथमंतो भविष्यति २७।<br>
आदौ पापसमुद्रेऽस्मिन्दुःखकल्लोलमालिनी ।<br>
करावलंबनं कोद्य निमग्नस्य प्रदास्यति २८।<br>
इत्थं तस्य पिशाचस्य रोदनं दीनचेतसः ।<br>
देवद्युतिरधीयानः शुश्राव करुणामयम् २९।<br>
समागम्य ततस्तत्र तं पिशाचं ददर्श सः ।<br>
विकरालमुखं भीमं पिशंगनयनं कृशम् ३०।<br>
ऊर्ध्वमूर्धजकृष्णांगं यमदूतमिवापरम् ।<br>
ललज्जिह्वं च लंबोष्ठदीर्घजंघं शिराकुलम् ३१।<br>
दीर्घांघ्रिं शुष्कतुंडं च गर्ताक्षं शुष्कपंजरम् ।<br>
अथामुं कौतुकाविष्टः पप्रच्छ मुनिपुंगवः ३२।<br>
देवद्युतिरुवाच।<br>
कोऽसि त्वं भीषणाकारः कुतो रोदिषि दारुणम् ।<br>
अवस्थेयं कुतो ब्रूहि किंचाहं करवाणि ते ३३।<br>
ममाश्रमप्रविष्टा हि दुःखभाजो न जंतवः ।<br>
मोदंते केवलं सर्वे वैष्णवे भवने यथा ३४।<br>
वद त्वं सत्वरं भद्र दुःखस्यैतस्य कारणम् ।<br>
कालक्षेपं न कुर्वंति प्राप्तेऽथे हि मनीषिणः ३५।<br>
वसिष्ठ उवाच।<br>
श्रुत्वैतद्वचनं प्रीतः पिशाचस्त्यक्तरोदनः ।<br>
उवाच दीनया वाचा प्रश्रयावनतस्तदा ३६।<br>
पिशाच उवाच।<br>
सर्वांगव्यापि संतापं जहार त्वद्वचो मयि ।<br>
ग्रीष्मे दावानलोद्भूतं वर्षन्मेघ इवाचले ३७।<br>
यन्मेऽस्ति सुकृतं किंचित्तेन दृष्टोऽसि मे द्विज ।<br>
न ह्यसंचितपुण्यानां सद्भिरेकत्रसंगमः ३८।<br>
इत्युक्त्वा कथयामास पूर्ववृत्तांतमात्मनः ।<br>
विष्णुद्वेषप्रदोषेण दशामेतामहं गतः ३९।<br>
यन्नामप्राणान्मुक्तो हि स्मृत्वा विष्णुपदं व्रजेत् ।<br>
पापिष्ठो हि हरौ तस्मिन्ममद्वेषोऽभवद्द्विज ४०।<br>
यः पालयति भूतानि धर्मं याति जगत्त्रये ।<br>
योंऽतरात्मा च भूतानां तस्मिन्द्वेषो ममाभवत् ४१।<br>
कर्मणां फलदो योऽत्र सर्ववेदेषु गीयते ।<br>
तपोभिरिज्यते विप्रैः समद्वेषवशंगतः ४२।<br>
त्यक्तक्रियैः प्रियारण्यैर्निःसंगैकचरैश्च यः ।<br>
वेदांते यतिभिश्चिंत्यः स मे द्वेषी हरिर्द्विज ४३।<br>
ब्रह्मादयः सुराः सर्वे योगिनः सनकादयः ।<br>
मुक्त्यर्थमर्चयंतीह स विष्णुर्द्वेषितो मया ४४।<br>
आदौ मध्येऽवसाने यो विश्वधाता सनातनः ।<br>
यस्य नैवादिमध्यांताः समे द्वेषपदं ययौ ४५।<br>
यन्मया सुकृतं कर्म कृतं प्राक्तनजन्मनि ।<br>
विष्णुद्वेषाग्निना दग्धं तत्सर्वं भस्मसादभूत् ४६।<br>
कथंचिदस्य पापस्य सीमां द्रक्ष्यामि चेदहम् ।<br>
मुक्त्वा नारायणं नान्यमर्चयिष्यामि देवताम् ४७।<br>
विष्णुद्वेषाच्चिरं भुक्त्वा मया नरकयातनाम् ।<br>
निरयान्निसृतः सोऽहं पैशाचीं योनिमागतः ४८।<br>
अधुना कर्ममंत्रैः कैरथानीतस्त्वदाश्रमम् ।<br>
यत्र त्वद्दर्शनार्कान्मे नष्टं दुःखमयं तमः ४९।<br>
प्राप्यते मरणं यत्र बंधनं श्रीः सुखं वधूः ।<br>
स तत्र नीयते स्वेन कर्मणा गलहस्तिना 6.129.५०।<br>
इदानीमुचितं कर्म ब्रूहि पैशाच्यनाशनम् ।<br>
परोपकारकार्ये हि न धन्या मंदगामिनः ५१।<br>
देवद्युतिरुवाच।<br>
अहो मुष्णाति मायेयं देवासुरनृणां स्मृतिम् ।<br>
यया देवेष्वपि द्वेषो जायते धर्मनाशनः ५२।<br>
स्रष्टा पालयिता हंता जगतां यो महेश्वरः ।<br>
आत्मा च सर्वभूतानां तं मूढो द्वेष्टि कः कथम् ५३।<br>
भवंति सर्वकर्माणि सफलानि यदर्पणात् ।<br>
तद्भक्तिविमुखो मर्त्यः को न यातीह दुर्गतिम् ५४।<br>
श्रुतिस्मृतिसदाचारविहितं कर्म केवलम् ।<br>
सेवितव्यं चतुर्वर्णैर्भजन्नारायणं सदा ५५।<br>
अन्यथा निरयं यांति विना ह्यागमसेवनात् ।<br>
अतो वेदविरुद्धार्थं शास्त्रोक्तं कर्म संत्यजेत् ५६।<br>
स्वबुद्धिरचितैः शास्त्रैः प्रतार्येह तु बालिशान् ।<br>
विघ्नंति श्रेयसो मार्गं लोकनाशाय केवलम् ५७।<br>
विष्णुं निंदंति वेदांश्च तपो निंदंति सद्द्विजान् ।<br>
तेन ते नरकं यांति ह्यसच्छास्त्रनिषेवणात् ५८।<br>
अयमेव यथा राजा द्रविडो निरयं गतः ।<br>
द्विषन्नारायणं देवं देवदेवं जगत्प्रभुम् ५९।<br>
तस्माद्द्वेषं हि देवेषु ब्राह्मणेषु विशेषतः ।<br>
संत्यजेत्पुण्यकामोऽत्र वेदबाह्यां क्रियां त्यजेत् ६०।<br>
इत्युक्त्वा कथयामास पिशाचाय हि तं मुनिः ।<br>
प्रयागं गच्छ भो भद्र माघमासं विचारय ६१।<br>
यत्र ते निश्चिता मुक्तिः पैशाच्यान्नात्र संशयः ।<br>
तत्राप्लुता दिवं यांति श्रुतिरेषा सनातनी ६२।<br>
विजहाति नरस्तत्र प्राक्तनं कर्म दुष्कृतम् ।<br>
प्रयागस्नानतो नास्ति क्वाप्यन्यदधिकं परम् ६३।<br>
प्रायश्चित्तं तपोरूपं दानरूपं क्रियात्मकम् ।<br>
यागयोगाधिकं विद्धि प्रयागं पापिनामपि ६४।<br>
स्वर्गापवर्गयोर्द्वारं तत्पृथिव्यामपावृतम् ।<br>
सितासितोद वेणी या तां हित्वा भुवि नापरा ६५।<br>
पापनैगडबद्धस्य छेदनैककुठारिका ।<br>
क्व विष्णुः सूर्यतेजोऽग्निर्गंगायामुनसंगमः ६६।<br>
क्व वराकी नृणां तुच्छा पापराशि तृणाहुतिः ।<br>
मलीमसघनध्वंसे यथा शरदि चंद्रमाः ६७।<br>
भाति पापक्षयादूर्ध्वं नरो वेणीजलाप्लुतः ।<br>
सितासितस्य माहात्म्यमहं वक्तुं न ते क्षमः ६८।<br>
यत्तोयकणसंस्पृष्टो मुक्तः केरलको द्विजः ।<br>
इति वाक्यमृषेः श्रुत्वा पिशाचस्तुष्टमानसः ६९।<br>
मुक्तदुःखइव प्रीतः पप्रच्छ प्रणयान्मुनिम् ।<br>
कथं केरलदेशीयो द्विजो मुक्तो महामुने ७०।<br>
एतं कथय वृत्तांतं संश्रित्य करुणां मयि ७१।<br>
देवद्युतिरुवाच।<br>
पिशाच शृणु पुण्यां मे कथां कथयतः शुभाम् ।<br>
केरले वसुनामात्र ब्राह्मणो वेदपारगः ७२।<br>
दायादैर्हृतवित्तस्तु निर्धनो बंधुवर्जितः ।<br>
जन्मभूमिं परित्यज्य महादुःखेन दुःखितः ७३।<br>
देशाद्देशं परिभ्राम्य कालेन महता पुनः ।<br>
प्रविश्य स महारण्यमीषद्व्याधिप्रपीडितः ७४।<br>
गच्छंस्तीर्थांतरं श्रांतः क्षुत्क्षामो विंध्यपर्वते ।<br>
दुर्भिक्षेण मृतिं लेभे न दाहं चौर्ध्वदेहिकम् ७५।<br>
तेन कर्मविपाकेन तत्रैव गिरिगह्वरे ।<br>
प्रेतीभूतश्चिरं कालमुवास निर्जने वने ७६।<br>
शीतातपपरिक्लिष्टो निराहारो निरूदकः ।<br>
दिगंबरो व्युपानत्को गिरा हाहेति निःश्वसन् ७७।<br>
इतस्ततः परिभ्राम्य वायुभूतः स केरलः ।<br>
द्विजो न शरणं लेभे न सुखं कुत्रचित्तदा ७८।<br>
संशोचति स्म दुःखार्ते नैव पश्यति सद्गतिम् ।<br>
सर्वदा दत्तदानं स भुंक्ते स्वं कर्मणः फलम् ७९।<br>
हविर्जुह्वति नाग्नौ ये गोविंदं नार्चयंति ये ।<br>
भजंते नात्मविद्यां ये सुतीर्थविमुखाश्च ये ८०।<br>
सुवर्णवस्त्रतांबूलं मणिमन्नं फलं जलम् ।<br>
आर्तेभ्यो न प्रयच्छंति सर्वे ते कृतहीनकाः ८१।<br>
ब्रह्मस्वं च परस्वं च स्त्रीधनानि हरंति ये ।<br>
बलेन छद्मना वापि धूर्ताश्च परवंचकाः ८२।<br>
दांभिकः कुहकाश्चौरा ये च पावकवृत्तयः ।<br>
बालवृद्धातुरस्त्रीषु निर्दयाः सत्यवर्जिताः ८३।<br>
अग्निदा गरदा ये च ये चान्ये कूटसाक्षिणः ।<br>
अगम्यागामिनः सर्वे ये चान्ये ग्रामयाजिनः ८४।<br>
पितृमातृस्नुषापत्यस्वदारत्यागिनश्च ये ।<br>
ये कदर्याश्च लुब्धाश्च नास्तिका धर्मदूषकाः ८५।<br>
त्यजंति स्वामिनं युद्धे त्यजंति शरणागतम् ।<br>
गवांभूमेश्च हंतारो ये चान्ये रत्नदूषकाः ८६।<br>
परापवादिनः पापा देवतागुरुनिंदकाः ।<br>
महाक्षेत्रेषु सर्वेषु प्रतिग्रहरताश्च ये ८७।<br>
परद्रोहरता ये च यथा च प्राणिहिंसकाः ।<br>
कुप्रतिग्राहिणः सर्वे ते भवंति पुनः पुनः ८८।<br>
प्रेतराक्षसपैशाच तिर्यग्वृक्षकुयोनिषु ।<br>
न तेषां सुखलेशोऽस्ति इह लोके परत्र च ८९।<br>
तस्मात्त्यक्त्वा निषिद्धार्थं विहितं कर्म चाचरेत् ।<br>
यज्ञं दानं तपस्तीर्थं मंत्रं देवं गुरुं भजेत् ९०।<br>
विपाकं कर्मणां दृष्ट्वा योनिकोटिषु दुस्तरम् ।<br>
चतुर्भिरपि वर्णैश्च सेव्यो धर्मो निरंतरम् ९१।<br>
इति प्रेतगतिं दृष्ट्वा पापबीजोत्थितां हि सः ।<br>
कृत्वा धर्मोपदेशं च पुनस्तस्मै द्विजोऽब्रवीत् ९२।<br>
इत्थं स केरलः प्रेतो वर्तमानो गिरौ तदा ।<br>
अतिवाह्य चिरं कालमपश्यत्पथिकं पथि ९३।<br>
वहंतं द्वौ करंडौ च वेणी जलयुतौ तथा ।<br>
गायंतं प्रमुखा देवं पुण्यश्लोकं जनार्दनम् ९४।<br>
तं दृष्ट्वा सहसा प्रेतो मार्गरोधं चकार सः ।<br>
दर्शयामास चात्मानं मा भैषीरित्युवाच सः ९५।<br>
पानीयं पातुमिच्छामि त्वत्तः कार्पाटिकोत्तम ।<br>
न पास्यसि जलं चेन्मां प्राणा यास्यंति मे दृढम् ९६।<br>
इति प्रेतवचः श्रुत्वा पांथः प्रत्याह कौतुकात् ।<br>
कार्पटीक उवाच।<br>
कस्त्वं दुःखाभिभूतस्तु कृशो म्लानो दिगंबरः ९७।<br>
जीवशेषो मुमूर्षुश्च विकृतो भयवर्धनः ।<br>
नवधूममयाकारश्चंडश्चंचललोचनः ९८।<br>
पद्भ्यामस्पृष्टभूमिस्त्वं निर्मांसोदरबाहुकः ।<br>
इति तद्वचनं श्रुत्वा प्रेतो वाक्यमथाब्रवीत् ९९।<br>
प्रेत उवाच।<br>
शृणु धर्मिष्ठ ते वच्मि येनाहमीदृशोऽभवम् ।<br>
ब्राह्मणोऽदत्तदानोऽहं लोभी च मलिनक्रियः 6.129.१००।<br>
परान्नं च सदा भुक्तमेकाकी मिष्टभोजनः ।<br>
मया दत्ता न भिक्षापि हंतकारो न पुष्कलः १०१।<br>
न कृतो वैश्वदेवस्तु प्रक्षिप्तो न बहिर्बलि ।<br>
भूतानां तु तृषार्तानां न हता पयसा च तृट् १०२।<br>
कदाचित्पितरो नैव तर्पिता अटता महीम् ।<br>
न च श्राद्धं कृतं क्वापि पूजिता नैव देवताः १०३।<br>
वर्षातपपरित्राणं न दत्तं पादरक्षणम् ।<br>
जलपात्रं न दत्तं च तांबूलं नौषधं मया १०४।<br>
न गृहे वसतिर्दत्ता नातिथ्यं कस्यचित्कृतम् ।<br>
अंधवृद्धाधनानाथ दीनाः पानान्नतोषिताः १०५।<br>
गवां ग्रासो न दत्तो वै न रोगी परिमोचितः ।<br>
न दत्ता न हुता विप्र पवित्राश्च तिला मया १०६।<br>
पृथिव्यां तिलदातारो न भवंति तु मद्विधाः ।<br>
व्यतीपाते न दत्तं हि किंचित्स्वर्णं महाफलम् १०७।<br>
संक्रांतावुपरागे च न दत्तं सूर्यचन्द्रयोः ।<br>
पर्वाण्यन्यानि सर्वाणि जग्मुः शून्यानि मे द्विज १०८।<br>
तिथयः कार्तिके मुख्या जाता वंध्याः सदा मम ।<br>
पितृभ्यो नैव दत्तं वा अष्टकासु मघासु च १०९।<br>
द्विजानां न कृता प्रीतिर्मन्वादिषु युगादिषु ।<br>
न दत्तस्तिलतैलेन प्रदीपः कार्तिके मया ११०।<br>
न स्नातो माघमासेऽहं रूपसौभाग्यकामदे ।<br>
द्विजाय वेदविदुषे गौतम्यां सिंहगे गुरौ १११।<br>
मया संकल्पितं द्रव्यं न दत्तं पूर्वजन्मनि ।<br>
न स्नातोऽहं कृष्णवेण्यां तथा कन्यागते गुरौ ११२।<br>
अग्निं प्रज्वाल्य काष्ठौघैः स्नातानां पौषमाघयोः ।<br>
शीतार्तानां च विप्राणां न कृतो जाड्यनिग्रहः ११३।<br>
माधवादिषु मासेषु न दत्तं शीतलं जलम् ।<br>
मया नारोऽपितोऽश्वत्थो न्यग्रोधो नैव वर्धितः ११४।<br>
बंदीगृहान्मया मुक्तिर्न कृता प्राणिनां क्वचित् ।<br>
न प्राणिभयसंत्रस्तो रक्षितः शरणागतः ११५।<br>
नोपोष्यात्र त्रिरात्राणि तोषितो मधुसूदनः ।<br>
कृच्छ्रातिकृच्छ्रपाराकं तथा चांद्रायणं द्विज ११६।<br>
अथान्यत्तप्तकृच्छ्रं च तथा सांतपनानि च ।<br>
व्रतान्येतानि पुण्यानि जुष्टानींद्रादिभिः सुरैः ११७।<br>
चरित्वा न मया तानि देहः संशोषितः पुरा ।<br>
इत्थं पूर्वभवो वंध्यो मम जातो द्विजोत्तम ११८।<br>
पश्य द्विज महाक्रूरामद्भुतामत्र जन्मनि ।<br>
गतिं दूरप्रबोधां तु मम पूर्वस्य कर्मणः ११९।<br>
संति मांसानि मार्गेषु वृकव्याघ्रहतानि वै ।<br>
फलान्यन्यानि शैलेस्मिन्शुकैस्त्यक्तानि सर्वतः १२०।<br>
पुण्यानि च सुगंधीनि फलानि रसवंति च ।<br>
मूलानि तु सुभक्ष्याणि मृदूनि मधुराणि च १२१।<br>
नानाविधानि तिष्ठंति मधूनि सुबहून्यपि ।<br>
स्रोतसां निर्झराणां च संति वारीणि सर्वशः १२२।<br>
सुलभेषु पदार्थेषु सर्वेष्वेतेषु पर्वते ।<br>
नेक्षेहमशनं क्वापि दैवेनापि हतं सदा १२३।<br>
वाताहारेण जीवामि यथा जीवंति पन्नगाः ।<br>
पुनर्जीवामि भो विप्र देवयोनिप्रभावतः १२४।<br>
बलेन प्रज्ञया नित्यं मंत्रपौरुषविक्रमैः ।<br>
सहायैश्चैव मित्रैश्च नालभ्यं लभते नरः १२५।<br>
लाभालाभे सुखे दुःखे विवाहे मृत्युजीवने ।<br>
भोगे रोगे वियोगे च दैवमेव हि कारणम् १२६।<br>
कुरूपाः कुकुला मूर्खाः कुत्सिताचारनिंदिताः ।<br>
शौर्यविक्रमहीनाश्च दैवाद्राज्यानि भुंजते १२७।<br>
काणाः खंजा अभव्याश्च नीतिहीनाश्च दुर्गुणाः ।<br>
नपुंसकाश्च दृश्यंते दैवाद्राज्ये प्रतिष्ठिताः १२८।<br>
यैर्दत्ताश्च तिला गावो हिरण्यं वसनानि च ।<br>
गौरी कन्या च यैर्दत्ता यैर्दत्ता च वसुंधरा १२९।<br>
शय्यासनानि तांबूलं मंदिराणि धनानि च ।<br>
भक्ष्यभोज्यानि दत्तानि चंदनान्यगरूणि च १३०।<br>
अटव्यां पर्वताग्रे च ग्रामे वा नगरेऽपि वा ।<br>
पुरः पुरःश्च तिष्ठंति तेषां भोगाः प्रयत्नतः १३१।<br>
संत्यत्र पर्वतेऽन्येऽपि राक्षसा बलवत्तराः ।<br>
राक्षसाश्च पिशाचाश्च पिशाच्यश्चातिदारुणाः १३२।<br>
कदाचिच्च कथंचिच्च क्वापि यत्र स्वकर्मणा ।<br>
लभंते चान्नपानानि पर्यटंतो वनेवने १३३।<br>
इति श्रुत्वाऽत्र तेभ्यश्च मा भयं भवतां भवेत् ।<br>
शुचिं गोविंदभक्तं त्वां न ते द्रष्टुमपि क्षमाः१३४।<br>
विष्णुभक्तितनुत्राणं नारायणपरायणम् ।<br>
न स्पृशंति न पश्यंति राक्षसाः प्रेतपूतनाः १३५।<br>
भूतवेतालगंधर्वाः शाकिन्यश्चार्यका ग्रहाः।<br>
रेवत्यो वृद्धरेवत्यो मुखमंड्यस्तथा ग्रहाः १३६।<br>
यक्षा बालग्रहाः क्रूरा दुष्टा वृद्धग्रहाश्च ये ।<br>
तथा मातृग्रहा भीमा ग्रहाश्चान्ये विनायकाः १३७।<br>
कृत्याः सर्पाश्च कूष्मांडा ये चान्ये दुष्टजंतवः ।<br>
न पश्यंति परं विप्र वैष्णवं ब्राह्मणं शुचिम् १३८।<br>
शुचिं रक्षंति भूतानि धर्मिष्ठं पीडयंति न ।<br>
रक्षंति च शुचिं नित्यं ग्रहनक्षत्रदेवताः १३९।<br>
गोविंदनाम जिह्वाग्रे हृदि वेदस्तु संस्थितः ।<br>
शुचिश्च दानशीलश्च त्वं सर्वत्राकुतोभयः १४०।<br>
एवं ब्राह्मण तिष्ठामि भुंजानः कर्मणः फलम् ।<br>
न शोचामीति मत्वाऽहं विमृश्य च पुनः पुनः १४१।<br>
न दुनोमि तथा तावद्यावज्जंबालिनी तटे ।<br>
सारसोदीरितं वाक्ये श्रुतं पर्यटता मया १४२।<br>
ब्राह्मण उवाच।<br>
सारसोदीरितं वाक्यं कीदृशं हि श्रुतं त्वया ।<br>
तदहं श्रोतुमिच्छामि ब्रूहि त्वं प्रेत सत्वरम् १४३।<br>
प्रेत उवाच।<br>
ब्रवीमि सारसं वाक्यं शृणु कार्पाटिकोत्तम ।<br>
धूसरा नाम कक्षेऽस्मिन्नदीगिरिसमुद्भवा १४४।<br>
सदा जलशयोत्ताला मत्तदंतिकुलाकुला ।<br>
महाककुभशोभाढ्या स्निग्धजंबूमनोहरा १४५।<br>
तस्यास्तीरमहं प्राप्तो गाहमानो वनं घनम् ।<br>
मयि तिष्ठति वै तत्र फलभोजनकाम्यया १४६।<br>
वनांतरात्समुड्डीय सारसो लक्ष्मणा युतः ।<br>
आगत्य पुलिनं नद्याः सेवितुं बहुपक्षिभिः १४७।<br>
पीत्वा तत्रैव पानीयं रमित्वा भार्यया सह ।<br>
सुप्तः पक्षपुटे वामे प्रवेश्य च शिरोमुखम् १४८।<br>
एतस्मिन्नंतरे दृष्टः पादपादवतीर्य च ।<br>
रक्ताननः सुरक्ताक्षो दंडी दृढनखावलि १४९।<br>
लोमशो दीर्घलांगूलश्चलचेष्टो हि वानरः ।<br>
यत्रासौ सारसः सुप्तस्तत्र वेगेन चागतः 6.129.१५०।<br>
समागत्य च जग्राह सारसं चरणे दृढम् ।<br>
कराभ्यां क्रूरया बुद्ध्या पश्यतां बहुपक्षिणाम् १५१।<br>
उड्डीयोड्डीय ते सर्वे गताश्चान्यत्र खेचराः ।<br>
सारसी भीतभीता च विरावान्कुर्वती स्थिता १५२।<br>
सारसो भग्ननिद्रस्तु त्रासाच्चलितलोचनः ।<br>
अवलोकितवाञ्छीघ्रं तदोत्ताम्य शिरोधराम् १५३।<br>
विलोक्य वानरं दुष्टं हंतुकामं सुदारुणम् ।<br>
तदा संभाषयामास गिरा मधुरया खगः १५४।<br>
अपराधं विना मां त्वं किं शाखामृग बाधसे ।<br>
सापराधा जना लोके वध्यंते भूमिपैरपि १५५।<br>
न पीडयितुमर्हंति त्वादृशा उत्तमा जनाः ।<br>
अस्मानहिंसकान्साधून्परवृत्तिपराङ्मुखान् १५६।<br>
जलशैवालभक्षांश्च खेचरान्वनवासिनः ।<br>
स्वदाररतिशीलांश्च परदाराभिवर्जितान् १५७।<br>
न पीडयितुमर्हंति त्वद्विधा वानरोत्तम ।<br>
परापवादपैशुन्यान्द्विजान्परमसेवकान् १५८।<br>
शाखामृग विमुंचाशु सर्वथा मामनागसम् ।<br>
जानामि तव जन्माहं न त्वं वेत्सि तु मामकम् १५९।<br>
इत्याकर्ण्य वचस्तस्य मुमोच सारसं तदा ।<br>
चपलो वानरः शीघ्रमाह दूरे व्यवस्थितः १६०।<br>
वानर उवाच।<br>
ब्रूहि रे त्वं कथं वेत्सि मम जन्म पुरातनम् ।<br>
त्वं पक्षी ज्ञानहीनश्च तिर्यक्चाहं वनेचरः १६१।<br>
सारस उवाच।<br>
जानेऽहं तावकं जन्म जातिस्मरमिति स्फुटम् ।<br>
त्वं हि विंध्याधिपो राजा प्राग्भवे पर्वतेश्वरः १६२।<br>
अहं पूज्यतमो विप्रस्तव वंशे पुरोहितः ।<br>
तेन प्रत्यभिजानामि त्वां सम्यग्वानरोत्तम १६३।<br>
इमां पालयता भूमिं प्रजाः सर्वाः प्रपीडिताः ।<br>
त्वया विवेकहीनेन भृशं संचयता धनम् १६४।<br>
प्रजापीडानतापोत्थ वह्निज्वालैस्तु वानर ।<br>
प्राक्त्वं दग्धः पुनः क्षिप्तः कुंभीपाकेऽति दारुणे १६५।<br>
पुनः पुनःश्च दग्धेन जातेन च पुनः पुनः ।<br>
नारकेण शरीरेण समास्त्रिंशद्गतं त्वया १६६।<br>
कुर्वता दारुणाञ्छब्दान्रुदता च पुनः पुनः ।<br>
कुंभीपाकानले तीव्रा ह्यनुभूताश्च यातनाः १६७।<br>
निस्तीर्णनरको भूयः पापशेषेण सांप्रतम् ।<br>
प्राप्तोऽसि वानरं जन्म येन मां हंतुमिच्छसि १६८।<br>
विप्रस्योपवनात्पूर्वं पक्वरंभाफलानि वै ।<br>
अननुज्ञाप्य भुक्तानि त्वयापहृत्य पौरुषात् १६९।<br>
विपाकः कर्मणस्तस्य फलते पश्य दारुणः ।<br>
वानरस्त्वं वने वासो ह्यधुना तेन वर्तसे १७०।<br>
अशुभस्य शुभस्यापि पुराविहितकर्मणः ।<br>
भोगः क्रीडति भूतेषु नोल्लंघ्यस्त्रिदशैरपि १७१।<br>
इत्थं त्वज्जन्म जानामि यथावत्तु सहेतुकम् ।<br>
प्राप्तः सारसदेहोऽपि ज्ञानेनापरिमोहितः १७२।<br>
प्रेत उवाच।<br>
इति श्रुत्वा कथां विप्र वानरोप्याह सारसम् ।<br>
सम्यग्वेत्ति भवान्नूनं कथं त्वं पक्षितां गतः १७३।<br>
सारस उवाच।<br>
कथयिष्यामि तत्कर्म येनाहं दुर्गतिं गतः ।<br>
पक्षियोनिं गतो येन तत्सर्वं श्रोतुमर्हसि १७४।<br>
धान्यं खारिशतं साग्रमुत्सृष्टं हि त्वया पुरा ।<br>
बहुभ्यो ब्राह्मणेभ्यश्च चर्मदायां रविग्रहे १७५।<br>
पौरोहित्यमदाल्लोभाद्वंचयित्वा द्विजांस्तथा ।<br>
किंचिद्दत्त्वा तु तेभ्यश्च गृहीतमखिलं मया १७६।<br>
विप्रसाधारणद्रव्यग्रहणोत्पन्नपातकात् ।<br>
पतितः कालसूत्रेऽहं नरके रक्तकर्दमे १७७।<br>
चलत्क्रिमिसुसंपूर्णे दुर्गंधे पूयफेनिले ।<br>
आनाभेस्तत्र मग्नोस्मि लिहन्पूयमधोमुखः १७८।<br>
तथोपरि महागृध्रैर्भक्ष्यमाणस्तु वायसैः ।<br>
क्रिमिभिस्तुद्यमानस्तु मम देहो निरंतरम् १७९।<br>
तस्मिञ्छोणितपंकेऽहं निरुच्छ्वासोऽभवं तदा ।<br>
मुहूर्तोऽपि महाकल्पसमो जातो ममात्र वै १८०।<br>
यातनाश्चानुभूताश्च समास्त्रिरयुतं मया ।<br>
वक्तुं च तन्न शक्नोमि दुःखं वानर नारकम् १८१।<br>
पौरोहित्यं महाघोरं पापदं च स्वभावतः ।<br>
देवोपजीवनं यत्र ब्राह्मणस्योपजीवनम् १८२।<br>
राज्ञः प्रतिग्रहो घोरस्तेन दग्धा द्विजातयः ।<br>
तेषामपि हरेद्द्रव्यं पुरोधास्तेन नारकी १८३।<br>
राजा यत्कुरुते पापं पुरा देहेन धीयते ।<br>
तस्य तेन पुरोधाश्च गीयते तत्वदर्शिभिः १८४।<br>
दैवात्कथमपि प्राप्त उत्तारो नरकांबुधेः ।<br>
मयादौ दैवयोगेन शकुनित्वमुपस्थितम् १८५।<br>
अपहृत्य पुरा कांस्यभाजनं भगिनीगृहात् ।<br>
आक्षिकाय मया दत्तं तेन मे सारसी गतिः १८६।<br>
इयं च ब्राह्मणी पूर्वं कांस्यचोरी सुदारुणा ।<br>
तेनेयं सारसी जाता मम भार्या सधर्मिणी १८७।<br>
इत्थं वानर ते सर्वं कथितं कर्मणः फलम् ।<br>
वृत्तं च वर्तमानं च भविष्यं शृणु सांप्रतम् १८८।<br>
अहं हंसो भविष्यामि त्वं च हंसो भविष्यसि ।<br>
हंसीयमपि मद्भार्या सारसी च भविष्यति १८९।<br>
देशे च कामरूपे वै स्थास्यामो वै यथासुखम् ।<br>
योगिनीं भाविकल्याणीं यास्यामस्तदनंतरम् १९०।<br>
ततश्च मानुषं जन्म प्राप्यामो दुर्लभं पुनः ।<br>
श्रेयस्तद्विपरीतं च प्राणिभिर्यत्र साध्यते १९१।<br>
एवं सर्वाञ्छिवो जंतून्मोहयित्वा स्वमायया ।<br>
सुखैर्भुनक्ति दुःखैश्च नास्मानेव तु केवलम् १९२।<br>
अयं लोके प्रवृत्तश्च मार्गो विविधनिर्मितः ।<br>
धर्माधर्ममयोऽत्यर्थे सुखदुःखफलात्मकः १९३।<br>
सेवितः प्राणिभिः सर्वैः सर्वदा वा पुनः पुनः ।<br>
देवासुरनरव्याघ्र क्रिमिकीटजलेचरैः १९४।<br>
नातिक्रांतो हि केनापि पंथाऽयं दुःखकंटकः ।<br>
विरक्तान्योगिनोध्यायं विनावेदांतपारगान् १९५।<br>
अणोर्वापि गुरोर्वापि पुण्यापुण्यस्य कर्मणः ।<br>
ददातीह फलं ज्ञात्वा देशं कालं महेश्वरः १९६।<br>
इत्थं विधिविधानज्ञां मायां ज्ञात्वेश्वरस्य च ।<br>
न शोचंति न तप्यंति न व्यथंति महाधियः १९७।<br>
नान्यथा शक्यते कर्तुं विपाकः पूर्वकर्मणाम् ।<br>
उपायैः प्रज्ञया वापि शाखामृगसुरैरपि १९८।<br>
पुरा त्वं भूपतिर्जातः पश्चाज्जातोऽसि नारकी ।<br>
अधुना वानरो भूयो जन्म प्राप्स्यसि तादृशम् १९९।<br>
इति मत्वा विशोकस्त्वं शाखामृग यथासुखम् ।<br>
प्रतीक्षां कुरु कालस्य रममाणोऽत्र कानने 6.129.२००।<br>
अहमप्येवमीशान मायाबद्धो वने वने ।<br>
क्षपयिष्यामि वै जन्म धैर्यमास्थाय सारसम् २०१।<br>
वानर उवाच।<br>
मया त्वं पूजितः पूर्वं नौमि त्वामधुनाप्यहम् ।<br>
जातिस्मरोऽसि जानामि सर्वं मत्पूर्वदैहिकम् २०२।<br>
तिष्ठ सारस सारस्या शिवमस्तु सदा तव ।<br>
त्वद्वाक्याद्गतमोहोऽहं विचरिष्यामि सर्वदा २०३।<br>
प्रेत उवाच।<br>
इमं रम्यं विचित्रं च पावनं परमं द्विज ।<br>
पक्षिवानरसंवादं श्रुतं यावन्नदीतटे २०४।<br>
तावन्ममापि बोधोऽभूत्तेन शोकः क्षयं गतः ।<br>
इदानीं जाह्नवीतोयमाहात्म्यं परमाद्भुतम् २०५।<br>
दृष्ट्वात्र ब्राह्मणश्रेष्ठ त्वां याचे जाह्नवीजलम् ।<br>
प्रेतत्वात्तर्तुकामोऽहं तीव्रा तृष्णा प्रपीडितः २०६।<br>
अस्मिन्नेवाचले दृष्टं मयाश्चर्यं च वै द्विज ।<br>
गंगातोयस्य तावद्धि पातुमिच्छामि तज्जलम् २०७।<br>
पारियात्रोद्भवः कोऽपि ब्राह्मणो ग्रामयाजकः ।<br>
अयाज्ययाजनाद्विंध्ये संभूतो ब्रह्मराक्षसः २०८।<br>
अस्मत्संगस्य लोभे स्थितोऽसौ हायनाष्टकम् ।<br>
तस्यास्थीनि सुपुत्रेण संचितानि द्विजोत्तम २०९।<br>
क्षिप्तान्यानीय गंगायां तीर्थे कनखलेऽमले ।<br>
तत्क्षणादेव मुक्तोऽसौ राक्षसत्वात्सुदारुणात् २१०।<br>
इति गंगाजलस्नान महिमा महदद्भुतम् ।<br>
साक्षाद्दृष्टो मया तेन गांगेयं प्रार्थितं जलम् २११।<br>
पुरस्ताद्यत्कृतस्तीर्थे मया भूरिपरिग्रहः ।<br>
न कृतस्तु प्रतीकारस्तस्य जाप्यादिलक्षणः २१२।<br>
तेन मे प्रेतरूपस्य दुर्लभोदकभोजनम् ।<br>
सहस्रं यत्र वर्षाणामतीतं विंध्यपर्वते २१३।<br>
इति ते कथितं सर्वं हित्वा लज्जां गरीयसीम् ।<br>
इदानीं धार्मिकश्रेष्ठ जलदानेन सत्वरम् २१४।<br>
संतर्पय मम प्राणान्कंठमात्रावलंबितान् ।<br>
दुर्लभं प्रेतभावेऽपि जीवितं प्राणिनामिह २१५।<br>
शरीरं रक्षणीयं हि सर्वथा सर्वदा नरैः ।<br>
नहीच्छंति तनुत्यागमपि कुष्ठादि रोगिणः २१६।<br>
देवद्युतिरुवाच।<br>
इति तद्वचनं श्रुत्वा विस्मयं परमं गतः ।<br>
पथिकश्चिंतयामास कृपां प्रेते समुद्वहन् २१७।<br>
पापपुण्यफलं लोके प्रत्यक्षं दृश्यते खलु ।<br>
देवदानवमानुष्यं तिर्यक्त्वं क्रिमिकीटकम् २१८।<br>
नानायोनिषु जन्मानि नानाव्याधिप्रपीडनम् ।<br>
मरणं बालवृद्धानामंधत्वं कुब्जता तथा २१९।<br>
ऐश्वर्यं च दरिद्रत्वं पांडित्यं मूर्खता तथा ।<br>
एताश्च रचना लोके भवंति कथमन्यथा २२०।<br>
ते धन्याः कर्मभूमौ ये न्यायमार्गार्जितं धनम् ।<br>
सत्पात्रेभ्यः प्रयच्छंति कुर्वंति चात्मनो हितम् २२१।<br>
भूमिरत्नहिरण्यानि गावो धान्यं गृहं गजाः ।<br>
रथाश्ववसनग्रामाः सिद्धमन्नं फलं जलम् २२२।<br>
कन्या दिव्यौषधमन्नं छत्रोपानद्वरासनम् ।<br>
शय्या तांबूल माल्यानि तालवृंतं वरासनम् २२३।<br>
सर्वमेतत्प्रदातव्यं लोकत्रयजिगीषुभिः ।<br>
दत्तं हि प्राप्यते स्वर्गे दत्तमेव हि भुज्यते २२४।<br>
छत्रचामरयानानि वराश्ववरवारणाः ।<br>
हर्म्याणि वरशय्याश्च गोमहिष्यो वरस्त्रियः २२५।<br>
अन्नभूषणमुक्ताश्च पुत्रा दास्यो महाकुलम् ।<br>
आयुरारोग्यमैश्वर्यं कला विद्यासु कौशलम् २२६।<br>
दानस्यैव फलं सर्वं प्राप्यते भुवि मानवैः ।<br>
तस्माद्देयं प्रयत्नेन नादत्तमुपतिष्ठति २२७।<br>
धर्मिष्ठेन तु पांथेन गाथेयं समगायत ।<br>
इति श्रुत्वा पुनः प्रेतः प्रोवाच ह्यार्तमानसः २२८।<br>
मन्ये धर्मज्ञकल्पोऽसि पांथ त्वं नात्र संशयः ।<br>
देहि मे जीवनं वारि चातकाय घनो यथा २२९।<br>
एतस्मिन्प्राणदाने हि मा विलंबं कृथा बहु ।<br>
ततः प्रत्याह पांथस्तु वचनं न्यायगर्भितम् २३०।<br>
भृगुक्षेत्रे शृणु प्रेत पितरौ मम तिष्ठतः ।<br>
तदर्थं तीर्थराजस्य मया वारि समाहृतम् २३१।<br>
तत्सितासितपानीयं मध्ये च प्रार्थितं त्वया ।<br>
न जाने धर्मसंदेहः किमत्र मम युज्यते २३२।<br>
बलाबलं विचारार्थं करिष्ये प्रबलं विधिम् ।<br>
वेदेभ्यो धर्मशास्त्रेभ्यो नाहं मानेन केवलम् २३३।<br>
हयमेधादि यज्ञेभ्यः सर्वेभ्योप्यधिकं मतम् ।<br>
ऋषिभिर्देवताभिश्च प्राणिनां प्राणरक्षणम् २३४।<br>
इति दत्त्वा वरं वारि कृत्त्वा प्रेतस्य रक्षणम् ।<br>
पित्रर्थं पुनरादाय जलं नेष्यामि पावनम् २३५।<br>
एष मे प्रबलो भाति शुद्धधर्मप्रदो विधिः ।<br>
परोपकरणादन्यत्सर्वमल्पं स्मृतं बुधैः २३६।<br>
परोपकारिभिर्दत्ता अपि प्राणा नृभिर्मुदा ।<br>
अद्भिः परोपकारः स्यात्किं न लब्धं मया पुनः २३७।<br>
दधीचिना पुरा गीतः श्लोकोऽयं श्रूयते भुवि ।<br>
सर्वधर्ममयः सारः सर्वधर्मज्ञसंमतः २३८।<br>
परोपकारः कर्तव्यः प्राणैरपि धनैरपि ।<br>
परोपकारजं पुण्यं तुल्यं क्रतुशतैरपि २३९।<br>
इत्युक्त्वा प्रददौ तोयं गंगायामुनसंभवम् ।<br>
प्रेताय प्राणरक्षार्थं स धर्मिष्ठो वरो द्विजः २४०।<br>
प्रेतः प्रीतो जलं पीत्वा ह्यभिषिच्य शिरस्तथा ।<br>
प्रजहौ प्रेतदेहं तं दिव्यदेहोऽभवत्क्षणात् २४१।<br>
तदाश्चर्यं महद्दृष्ट्वा निजगाद स केरलः ।<br>
अहो विमुक्तः प्रेतत्वाद्वेणीपानीयबिंदुभिः २४२।<br>
ब्रह्मापि नैव शक्नोति मन्ये वक्तुमपां गुणम् ।<br>
गङ्गातोयं महादेवो धत्ते के कथमन्यथा २४३।<br>
अचिंत्यशक्तिगंगांभस्तिलमात्रं तु यः पिबेत् ।<br>
देवो भवेत्स सिद्धो वा गर्भे नैव च संविशेत् २४४।<br>
न गंगा सदृशी सिद्धिर्न गंगा सदृशी मतिः ।<br>
न गंगासदृशी मुक्तिर्गंगा सर्वाधिका यतः २४५।<br>
तस्मात्सर्वप्रयत्नेन महाभक्त्या च धार्मिक ।<br>
करस्थं तस्य कैवल्यं योगं गां सेवते सदा २४६।<br>
आयुष्मान्भव पांथत्वं मा धर्मविरतो भव ।<br>
त्वयाऽहं तारितः सद्यो गंगांबुकणदानतः २४७।<br>
इत्युक्त्वा प्रस्थितो नाकं पिशाचस्तु स केरलः ।<br>
आशीर्भिरभिनंद्याथ पांथं बंधुवरं नरम् २४८।<br>
प्रेतं विमोक्ष्य पांथोऽपि पुनरादाय तज्जलम् ।<br>
गतस्तेनैव मार्गेण स्मरंस्तीर्थोदकौतुकम् २४९।<br>
वसिष्ठ उवाच।<br>
इत्थं प्रयागमाहात्म्यं श्रुत्वा नत्वा च तं मुनिम् ।<br>
प्रयागं सहसा माघे पिशाचः सत्वरं गतः 6.129.२५०।<br>
स्नात्वा सितासिते सोऽपि माघमासे द्विजोत्तम ।<br>
पिशाचः क्षीणपापस्तु पैशाचीं विजहौ तनुम् २५१।<br>
दिव्यदेहस्ततो भूत्वा द्राविडो भूपतिस्तदा ।<br>
स्तुवन्नारायणं देवं भक्त्या दोषविवर्जितः २५२।<br>
गंधर्वैः स्तूयमानस्तु नाकनारीसुपूजितः ।<br>
उत्तमेन विमानेन पुरंदरपुरं ययौ २५३।<br>
इति ते कथितं विप्र पूर्ववृत्तं सकौतुकम् ।<br>
इतिहासं द्विजश्रेष्ठ सद्यः पातकनाशनम् २५४।<br>
ज्ञानदं मोक्षदं विप्र श्रुतं दुर्गतिनाशनम् ।<br>
इति ते कथितं सर्वं पुरावृत्तं सकौतुकम् २५५।<br>
इतिहासं द्विजश्रेष्ठ श्रुतं दुर्गतिनाशनम् ।<br>
अधुना तु मया सार्धमिमाः कन्याः सुतश्च ते २५६।<br>
त्वं चायातु प्रयागं वै सर्वे सद्गतिमीप्सवः ।<br>
माघस्नानं प्रकुर्मोऽत्र देवानामपि दुर्लभम् २५७।<br>
तत्र मोक्ष्यंति पैशाच्यं सद्यः पापसमुद्भवम् २५८।<br>
महेश उवाच।<br>
एवं वसिष्ठवक्त्राब्जकथामधुरसंमुदा ।<br>
पीत्वा प्रमुदिताः सर्वे निस्तीर्णा नरकार्णवात् २५९।<br>
प्रस्थितास्तेन सार्धं ते सत्वरं व्योम्नि हर्षिताः ।<br>
दिलीप शृणु तत्सर्वं तत्तीर्थं तु सितासितम् २६०।<br>
सत्वरं व्योममार्गेण काममासाद्य दुःसहाः ।<br>
समागम्य तदा तत्र संहृष्टहृदयाश्च ते २६१।<br>
अथोचे लोमशस्तत्र सदयं गगनांगणे ।<br>
पश्यंतु श्रद्धया सर्वे तीर्थराजमिमं भुवि २६२।<br>
विना ज्ञानं प्रयागेऽस्मिन्मुच्यंते सर्वजंतवः ।<br>
इष्ट्वात्रैव महायज्ञं स्रष्टुकामः प्रजापतिः २६३।<br>
अवाप सृष्टिसामर्थ्यं ततः सृष्टिं चकार सः ।<br>
अत्र नारायणः सस्नौ पत्नीकामः सितासिते २६४।<br>
अतः स लब्धवान्लक्ष्मीं भार्याममृतमंथने ।<br>
उषित्वा चात्र षण्मासं स्नात्वा वेण्यां यथेच्छया २६५।<br>
त्रिपुरं घातयामास त्रिबाणेन त्रिशूलभृत् ।<br>
इमानि त्रीणि कुंडानि दीप्तान्यजस्रवह्निभिः २६६।<br>
एष तृप्तिं गतो वह्निर्यः केनापि च पुष्यति ।<br>
अत्र देवास्त्रयस्त्रिंशत्तृप्ता मुमुदिरे भृशम् २६७।<br>
आविर्भूतो महेशोऽत्र नीलकंठः कपालभृत् ।<br>
अनिशंस सुरैः सेव्य आयातोंजलये बटुः २६८।<br>
मृकंडसूनुना कल्पे प्रविश्य यन्मुखे स्थितम् ।<br>
लोके ज्वालाकुले सोऽयं योगरूपी जनार्दनः २६९।<br>
सेयं भागीरथी शंभोः सर्वदुःखापहारिणी ।<br>
सिद्ध्यर्थं सेव्यते सिद्धैर्भुक्तिमुक्तिफलप्रदा २७०।<br>
अनिशं भूतिदा या च स्वर्गमार्गे ह्यनुत्तमा ।<br>
स्वर्गहेतुश्च या देवी सेयं भागीरथी नदी २७१।<br>
यदंभः स्नानमात्रेण विकर्तन सलोकताम् ।<br>
लभंते प्राणिनः सर्वे नदी सा यमुना स्वयम् २७२।<br>
अनयोः पुण्यनद्योश्च संगमः सुखदो मुने ।<br>
अत्र स्नाता न पच्यंते नरके ज्ञानभाविताः २७३।<br>
विना ज्ञानं प्रयागेऽस्मिन्मुच्यंते सर्वजंतवः ।<br>
अन्यच्च श्रूयतां विप्र इतिहासं पुरातनम् २७४।<br>
शृण्वतां सर्वपापघ्नं सर्वरोगविनाशनम् ।<br>
ऋचीकेन पुरा शप्तो गंधर्वो वायसोऽभवत् २७५।<br>
शापं मुमोच सोऽत्रैव स्नातः सद्यः सितासिते ।<br>
वासवस्य तु शापेन स्वर्गाद्भ्रष्टाप्सरोर्वशी २७६।<br>
स्वर्गकामा च सा सस्नौ लेभे स्वर्गं ततोचिरात् ।<br>
पुत्रं च शंकरं लेभे ययातिर्नाहुषो मुने २७७।<br>
पुत्रकामः प्रयागे हि स्नात्वा पुण्ये सितासिते ।<br>
धनकामः पुरा शक्रः सुस्नातोऽत्र द्विजोत्तम २७८।<br>
धनदस्य निधीन्सर्वाञ्जहार स च मायया ।<br>
कश्यपोऽत्र तपस्तेपे शिवाराधनतत्परः २७९।<br>
अस्मिंस्तीर्थे भरद्वाजो योगसिद्धिमवाप्तवान् ।<br>
अस्मिंस्तीर्थे पुरा विप्र योगेशाः शांतमानसाः २८०।<br>
योगस्य फलभूमिं तु लेभिरे सनकादयः ।<br>
अस्मिन्माघे तु ये स्नाता गंगायामुनसंगमे २८१।<br>
तारारूपाश्च ते सर्वे तैर्व्याप्तं सकलं जगत् ।<br>
विंदंति कामिनः कामान्मुक्तिं यांति मुमुक्षवः २८२।<br>
विंदंति साधकाः सिद्धिं प्रयागे हि द्विजोत्तम ।<br>
सांप्रतं मुक्तिकामास्तु कन्याश्चापि सुतश्च ते २८३।<br>
मद्वाक्यादत्र मज्जंतु सर्वे त्वं च सितासिते ।<br>
प्राक्कालीनाघविध्वंसि वेणीजलबलेन तु २८४।<br>
लभंतामखिलं लक्ष्मीं प्राप्तशापमहाफलाम् ।<br>
एवमार्षवचः सत्यमतींद्रियमलंघनम् २८५।<br>
श्रुत्वा चोत्कंठचित्तास्तेसर्वे स्नानाय चोद्यताः ।<br>
प्रयागं प्राप्य दुष्प्राप्यं पैशाच्यं विजहुः क्षणात् २८६।<br>
विमुक्ताः शापदुःखेन तनुं स्वां स्वां च लेभिरे ।<br>
दृष्ट्वा वेदनिधिः पुत्रं ताः कन्या दिव्यरूपिणीः २८७।<br>
तुष्टाव लोमशं प्रीत्या प्रसन्नेनांतरात्मना ।<br>
त्वदनुग्रहमात्रेणोत्तीर्णः पापमहार्णवः २८८।<br>
इदानीमुचितं ब्रूहि बालानामृषिसत्तम ।<br>
लोमश उवाच।<br>
कुमारोधीतवेदोऽयं समाप्तनियमो युवा २८९।<br>
आसां तु सानुरागाणां गृह्णातु करपंकजम् ।<br>
ततो लोमशवाक्येन स्वपितुर्वचनात्तदा २९०।<br>
विवाहविधिना चाशु ब्रह्मचारी स धार्मिकः ।<br>
शुभद्रव्यैश्च मंत्रैश्च ऋषिभिः कृतमंगलः २९१।<br>
पंचानामपि कन्यानां पाणिं जग्राह धर्मतः ।<br>
आनंदिन्यस्तदा सर्वाः कन्याः पूर्णमनोरथाः २९२।<br>
बभूवुः स कुमारश्च संतुष्टश्च बभूव ह ।<br>
दत्त्वानुज्ञां मुनिः सोऽथ लोमशस्तैर्नमस्कृतः २९३।<br>
जगाम स्वाश्रमं मेरुं पर्वतं सुरसेवितम् ।<br>
ततो वेदनिधी राजन्स्नुषाः पंचसुतं तथा ।<br>
पुरस्कृत्य मुदायुक्तो धनदस्य पुरं ययौ २९४।<br>
इति नृपवरमाघे स्नानसंजातपुण्यान्मुनिवरवचसा द्राक्तीर्थराजप्रयागे ।<br>
सकलकलुषमुक्ताः पंच गंधर्वकन्या अलमभिगतलाभात्प्राप्य तर्षं च जग्मुः २९५।<br>
परमिममितिहासं पावनं तीर्थभूतं वृजिनविलयहेतुं यः शृणोतीह नित्यम् ।<br>
स भवति खलु पूर्णः सर्वकामैरभीष्टैर्व्रजति च सुरलोके दुर्लभो धर्मयुक्तः २९६।<br>
इतिहासमिमं श्रुत्वा पूजयेद्यस्तु पाठकम् ।<br>
गोभिर्हिरण्यवस्त्रैश्च ब्रह्मतुल्यो यतो हि सः २९७।<br>
वाचके पूजिते यस्माद्विष्णुर्भवति पूजितः ।<br>
तस्मात्प्रपूजयेन्नित्यं यदीच्छेत्सफलं भवम् २९८।<br>
इति श्रीपाद्मे महापुराणे पंचपंचाशत्सहस्रसंहितायामुत्तरखंडे माघमाहात्म्ये वसिष्ठदिलीपसंवादे गंधर्वकन्यापरिणयोनामैकोनत्रिंशाधिकशततमोऽध्यायः।<br>
१२९।<br>
<br>
