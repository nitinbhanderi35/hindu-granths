सत्योवाच-<br>
सर्वेऽपि कालावयवास्तवकालस्वरूपिणः ।<br>
समानास्तु कथं नाथ मासानां कार्तिको वरः १।<br>
एकादशी तिथीनां च मासानां कार्त्तिकः प्रियः ।<br>
कथं ते देवदेवेश कारणं किं च कथ्यताम् २।<br>
श्रीकृष्ण उवाच-<br>
साधु पृष्टं त्वया सत्ये शृणुष्वैकाग्रमानसा ।<br>
पृथोर्वैन्यस्य संवादं देवर्षेर्नारदस्य च ३।<br>
एवमेव पुरा पृष्टो नारदः पृथुना प्रिये ।<br>
उवाच कार्त्तिकाधिक्ये कारणं सर्वविन्मुनिः ४।<br>
नारद उवाच-<br>
शंखनामाभवत्पूर्वमसुरः सागरात्मजः ।<br>
त्रिलोकीमथने शक्तो महाबलपराक्रमः ५।<br>
जित्वा देवान्निराकृत्य स्वर्गलोकान्महासुरः ।<br>
इंद्रादिलोकपालानामधिकारांस्तथाहरत् ६।<br>
तद्भयादथ ते देवाः सुवर्णाद्रिगुहां गताः ।<br>
न्यवसन्बहुवर्षाणि सावरोधाः सवासवाः ७।<br>
सुवर्णाद्रि गुहादुर्गसंस्थितास्त्रिदशा यदा ।<br>
तद्वश्या न बभूवुस्ते तदा दैत्यो व्यचारयत् ८।<br>
हृताधिकारास्त्रिदशा मया यद्यपि निर्जिताः ।<br>
भवंति बलयुक्तास्ते करणीयं ममात्र किम् ९।<br>
अद्य ज्ञातं मया देवा वेदमंत्रबलान्विताः ।<br>
तान्हरिष्ये ततः सर्वे बलहीना भवंति हि १०।<br>
इति मत्वा ततो दैत्यो विष्णुमालक्ष्य निद्रितम् ।<br>
सत्यलोकाज्जहाराशु वेदानां च गणं प्रभुः ११।<br>
नीतास्तु तेन ते वेदास्तद्भयात्ते निराक्रमन् ।<br>
तोये निविविशुस्तेऽत्र यज्ञमंत्रसमन्विताः १२।<br>
तान्मार्गमाणः शंखोऽपि समुद्रांतर्गतो भ्रमन् ।<br>
न ददर्श ततो दैत्यः क्वचिदेकत्र संस्थितान् १३।<br>
अथ ब्रह्मा सुरैः सार्द्धं विष्णुं शरणमन्वयात् ।<br>
पूजोपकरणं गृह्य वैकुंठभवनं गतः १४।<br>
तत्र तस्य प्रबोधाय गीतवाद्यादिकाः क्रियाः ।<br>
चक्रुर्देवा गंधपुष्पधूपदीपान्मुहुर्मुहुः १५।<br>
अथ प्रबुद्धो भगवांस्तद्भक्तिपरितोषितः ।<br>
ददृशे तैः सुरैस्तत्र सहस्रार्कसमद्युतिः १६।<br>
उपचारैः षोडशभिः संपूज्य त्रिदशास्तदा ।<br>
दंडवत्पतिता भूमौ तानुवाचाथ केशवः १७।<br>
विष्णुरुवाच-<br>
वरदोऽहं सुरगणा गीतवाद्यादि मंगलैः ।<br>
मनोऽभिलषितान्कामान्सर्वानेव ददामि वः १८।<br>
इषस्य शुक्लैकादश्या यावदुद्बोधिनी भवेत् ।<br>
निशातुर्यांशशेषेण गीतवाद्यादि मंगलैः १९।<br>
कुर्वंति मनुजा नित्यं भवद्भिर्यद्यथाकृतम् ।<br>
ते मत्प्रियकरा नित्यं मत्सांनिध्यं व्रजंति हि २०।<br>
पाद्यार्घाचमनीयाद्यैर्भवद्भिर्यद्यथाकृतम् ।<br>
तदद्भुतगुणं यस्माज्जातंवः सुखकारणम् २१।<br>
वेदाः शंखहृताः सर्वे तिष्ठंत्युदकसंस्थिताः ।<br>
तानानयाम्यहं देवा हत्वा सागरनंदनम् २२।<br>
अद्यप्रभृति वेदास्तु मंत्रबीजमखान्विताः ।<br>
प्रत्यब्दं कार्तिके मासि विश्रमंत्वप्सु सर्वदा २३।<br>
अद्यप्रभृत्यहमपि भवामि जलमध्यगः ।<br>
भवंतोऽपि मया सार्द्धमायांतु समुनीश्वराः २४।<br>
कालेऽस्मिन्नेव कुर्वंति प्रातःस्नानं द्विजोत्तमाः ।<br>
ते सर्वयज्ञावभृथैः सुस्नाताः स्युर्न संशयः २५।<br>
ये कार्तिके व्रतं सम्यङ्नित्यं कुर्वंति मानवाः ।<br>
ते देहांते त्वया शक्र प्राप्या मद्भवनं सदा २६।<br>
विघ्नेभ्यो रक्षणं तेषां यया कार्यं ममाज्ञया ।<br>
देया त्वया च वरुण पुत्रपौत्रादि संततिः २७।<br>
धनवृद्धिर्धनाध्यक्ष त्वया कार्या ममाज्ञया ।<br>
ममरूपधराः साक्षाज्जीवन्मुक्ताश्च ते नराः २८।<br>
आजन्ममरणाद्यैश्च कृतमेतद्व्रतोत्तमम् ।<br>
यथोक्तविधिना सम्यक्ते मान्या भवतामपि २९।<br>
एकादश्यां यतश्चाहं भवद्भिः प्रतिबोधितः ।<br>
अतश्चैषा तिथिर्मान्या सदैव प्रीतिदा मम ३०।<br>
व्रतद्वयं सम्यगिदं नरैः कृतं कृष्णस्य सान्निध्यदमस्ति नान्यत् ।<br>
दानानि तीर्थानि तपांसि यज्ञाः स्वर्लोकदानेन सदा सुरोत्तमाः ३१।<br>
इति श्रीपाद्मेमहापुराणे पंचपंचाशत्सहस्र संहितायां कार्तिकमाहात्म्ये श्रीकृष्णसत्यभामासंवादे शंखासुरवधउद्यमोनाम नवतितमोऽध्यायः ९०।<br>
<br>
