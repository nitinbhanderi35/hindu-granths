महादेव उवाच।<br>
ततो देवि प्रवक्ष्यामि हिरण्यासंगमादनु ।<br>
धर्मावती नदी यत्र संगता सह गंगया १।<br>
तत्र स्नात्वा नरो धन्यस्त्रिदिवं यात्यसंशयम् ।<br>
यत्र धर्मकृतं तीर्थं यः पश्यति स पुण्यभाक् २।<br>
श्राद्धं तत्रैव ये कुर्युर्मुच्यंते पितृजादृणात् ।<br>
ततश्च मधुरातीर्थं सर्वपापप्रणाशनम् ३।<br>
स्नातव्यं मधुरातीर्थे द्रष्टव्यो मधुहा हरिः ।<br>
यत्र विश्रांतवान्कृष्णो जरासंधभयाकुलः ४।<br>
कंसासुरवधे वृत्ते गंतुकामः कुशस्थलीम् ।<br>
उषित्वा सप्तरात्रं तु स देवश्चंदनातटे ५।<br>
भोजवृष्ण्यंधकवृतो वीरैर्यादवपुंगवैः ।<br>
मधुरातीर्थमासाद्य स्नानं कृत्वा विधानतः ६।<br>
मधुरादित्यनामानं यत्र स्थापितवान्हरिः ।<br>
अष्टादशसहस्राणि विप्राणां यज्ञशालिनाम् ७।<br>
स्थापयित्वा ययौ दत्त्वा यानानि विविधानि च ।<br>
तत्र तीर्थसहस्राणि तिष्ठंति च सुरेश्वरि ८।<br>
श्राद्धं तत्र प्रकर्तव्यं पितॄणां हितकाम्यया ।<br>
न भेतव्यं जरासंधान्मत्तीर्थे वसतां सदा ९।<br>
इत्युक्त्वा तान्द्विजान्कृष्णः प्रययौ द्वारकां प्रति ।<br>
तस्मिंस्तीर्थे नरः स्नात्वा मधुरार्कं प्रपूजयेत् १०।<br>
माघस्य शुक्लसप्तम्यां कपिला गो प्रदानतः ।<br>
चिरं सौख्यानि भुंक्त्वेह पदमादित्यमा व्रजेत् ११।<br>
शृणु सुन्दरि वक्ष्यामि इतिहासं पुरातनम् ।<br>
यं श्रुत्वा मुच्यते लोको ब्रह्महत्यादि पातकात् १२।<br>
एकस्मिन्समये देवि मांडव्यो ऋषिसत्तमः ।<br>
गङ्गाद्वारे महापुण्यं तप्तवांस्तु महत्तपः १३।<br>
पत्राशी च फलाशी च वायुभक्षकरः सदा ।<br>
अहोरात्रं सदा देवि विष्णुध्यानपरायणः १४।<br>
योगाभ्यासरतो नित्यं नित्यं धर्मपरायणः ।<br>
तस्मिन्देशे तु वै देवि राजा वै विश्वमोहनः १५।<br>
गजाश्वरथपत्तीनां संपदो बहुला भुवि ।<br>
सोमचंद्रेति विख्यातः पुत्रस्तस्य सुलक्षणः १६।<br>
एकदा तु तदा देवि गतो ह्याखेटके वने ।<br>
तत्र गत्वा तदा तेन कृत्वा ह्याखेटकक्रियाः १७।<br>
स्वात्मानं रमयामास स्वलोकैः परिवारितः ।<br>
क्रीडारते तदा राज्ञि रात्रिर्जाता सुरेश्वरि १८।<br>
तस्यां रात्रौ तदा राजा उवासाखेटके वने ।<br>
तस्यां रात्र्यां व्यतीतायां मुहूर्ते ब्रह्मसंज्ञके १९।<br>
हृतोऽश्वोऽथ विशेषेण चौरेणात्र दुरात्मना ।<br>
तदा हाहेति शब्दोऽभूत्क्व गतः क्व गतो हरिः २०।<br>
तदा राज्ञो भयात्सर्वे गंतुकामाः समुत्सुकाः ।<br>
चौरेणापहृतश्चाश्व इत्येवं संवदंति हि २१।<br>
निरीक्ष्यमाणास्ते सर्वे हरिद्वारं समागताः ।<br>
ऋषिस्तत्र तु मांडव्यस्तपस्तपति नित्यशः २२।<br>
ध्यानेन च समायुक्तो दृष्टोऽसौ तैर्भटैस्तदा ।<br>
अयं चौरः सदा पापी ध्यानं कृत्वा प्रतिष्ठति २३।<br>
बद्ध्वाश्वं तु समायातो ज्ञात्वा राजभटैस्तदा ।<br>
एवं विचार्य ते सर्वे गृहीत्वा तं महामुनिम् २४।<br>
राज्ञे निवेदयामासुस्तं चौरं मुनिसत्तमम् ।<br>
अश्वापहारी ह्यानीतश्चौरोऽयं नृप सर्वदा २५।<br>
आज्ञा दत्ता तदा तेन शूलिकारोपणे पुनः ।<br>
तदा तैस्तुभटैः सर्वैर्मिलित्वा बंधनं कृतम् २६।<br>
पश्चाद्वै शूलिकाप्रोतस्तत्क्षणात्तु कृतस्तदा ।<br>
न ज्ञातं तेन तत्कर्म शूलिकायाः प्रतोदनम् २७।<br>
यतो योगसमारूढो विष्णुध्यानपरायणः ।<br>
शूलिकाप्रोतनं ज्ञातं कतिचित्कालयोगतः २८।<br>
मांडव्योऽहंमृषिश्रेष्ठः केन कर्म इदं कृतम् ।<br>
त्रिकालज्ञानी सर्वज्ञो भगवांस्तद्व्यचिंतयत् २९।<br>
धर्मस्य च इदं कर्म न चान्यस्य कदाचन ।<br>
योगारूढः स धर्मात्मा गतोऽसौ धर्मसंनिधौ ३०।<br>
तत्र गत्वा उवाचेदं शृणु त्वं धर्म सांप्रतम् ।<br>
त्वं वै धर्म इति ख्यातो लोके वेदे च सर्वदा ३१।<br>
शूलिकाप्रोतनं कर्म कथं चैव त्वया कृतम् ।<br>
तत्सर्वं श्रोतुमिच्छामि त्वत्तो देव न संशयः ३२।<br>
धर्म उवाच।<br>
शृणुष्व त्वं द्विजश्रेष्ठ पूर्वजन्मनि पातकम् ।<br>
तदहं कथयिष्यामि कृपां कुरु ममोपरि ३३।<br>
बालत्वे तु इदं कर्म पूर्वजन्मजपातकम् ।<br>
तच्छृणुष्व महाप्राज्ञ भवेऽस्मिन्पातनं कृतम् ३४।<br>
एकस्मिन्समये विप्र त्वं गतो विजने वने ।<br>
तत्र गत्वा त्वया विप्र जीवः शलभसंज्ञकः ३५।<br>
आरोऽपितः स वै शूल्यां कर्मणा तेन दुःखितः ।<br>
राज्ञा शूलेऽर्पितस्त्वं वै कर्मणानेन सुव्रत ३६।<br>
सर्वथैव प्रभोक्तव्यं कृतं कर्म शुभाशुभम् ।<br>
अल्पमात्रमिदं कर्म त्वया भुक्तं न संशयः ३७।<br>
सुखी भवतु विप्रेंद्र गच्छ त्वं हि यथेच्छया ।<br>
एतद्वाक्यं ततः श्रुत्वा मांडव्यो द्विजसत्तमः ३८।<br>
उवाच वचनं तत्र सकोपादारुणेक्षणः ।<br>
मांडव्य उवाच।<br>
रे पापिष्ठ दुराचार किं कृतं बहुपातकम् ३९।<br>
येन कृत्वा इदं कर्म शूलिकायाः प्रतोदनम् ।<br>
ममवाक्यप्रकोपेन शूद्रस्त्वं भव सर्वथा ४०।<br>
कियता कालयोगेन वंशे वै चंद्रसंज्ञके ।<br>
जातो विदुरनामाख्यो विष्णुभक्तिपरायणः ४१।<br>
तीर्थयात्रामिषेणैव गतः साभ्रमतीं नदीम् ।<br>
यत्र धर्मावती संगो वर्त्तते च सुरेश्वरि ४२।<br>
तत्र वै कृतवान्स्नानं विदुरो धर्मरूपवान् ।<br>
त्यक्तं तत्र हि शूद्रत्वं धर्मावत्यां न संशयः ४३।<br>
एतस्मात्कारणाद्देवि यत्र स्नानं प्रकुर्वते ।<br>
ते नराः पुण्यकर्माणो गच्छंति परमं पदम् ४४।<br>
अत्र श्राद्धं च दानं च ये कुर्वंति नरा भुवि ।<br>
इहलोके परामृद्धिं प्राप्य तैर्दिविमुद्यते ४५।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे साभ्रमतीमाहात्म्ये मधुरादित्यमाहात्म्यंनामैकचत्वारिंशदधिक शततमोऽध्यायः १४१।<br>
<br>
