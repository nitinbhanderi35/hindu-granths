श्रीकृष्ण उवाच-<br>
ततो गुणवती श्रुत्वा रक्षसा निहतावुभौ ।<br>
पितृभर्तजदुःखार्त्ता करुणं पर्यदेवयत् १।<br>
गुणवत्युवाच-<br>
हा नाथ हा पितस्त्यक्त्वा गच्छतं क्व मया विना ।<br>
बालाहं किं करोम्यद्य ह्यनाथा भवता विना २।<br>
को नु मामास्थितां गेहे भोजनाच्छादनादिभिः ।<br>
अकिंचित्कुशलां स्नेहात्पालयिष्यति दुःखिताम् ३।<br>
हतभाग्या गतसुखा हतेशा हतजीविता ।<br>
शरणं कं व्रजाम्यद्य त्वन्नाथा बतबालिशा ४।<br>
श्रीकृष्ण उवाच-<br>
एवं बहुविलप्याथ कुररीव भृशातुरा ।<br>
पपात भूमौ विकला रंभा वातहता यथा ५।<br>
चिरादाश्वस्य सा भूमौ विलप्य करुणं बहु ।<br>
निमग्ना दुःखजलधौ शोकार्त्ता समवर्त्तत ६।<br>
साग्रहोपस्करान्सर्वान्विक्रीय शुभकर्मकृत् ।<br>
तयोश्चक्रे यथाशक्ति पारलौकिक सत्क्रियाम् ७।<br>
तस्मिन्नेव पुरे वासं चक्रे प्रभृतिजीवितम् ।<br>
विष्णुभक्तिपरा शांता सत्यशौचा जितेंद्रिया ८।<br>
व्रतद्वयं तया सम्यगाजन्म मरणात्कृतम् ।<br>
एकादशीव्रतं सम्यक्सेवनं कार्त्तिकस्य च ९।<br>
एतद्व्रतद्वयं कांते ममातीव प्रियंकरम् ।<br>
भुक्तिमुक्तिकरं सम्यक्पुत्रसंपत्तिकारकम् १०।<br>
कार्तिके मासि ये नित्यं तुलासंस्थे दिवाकरे ।<br>
प्रातः स्नास्यंति ते मुक्ता महापातकिनोऽपि च ११।<br>
संमार्जनं गृहे विष्णोः स्वस्तिकादि निवेदनम् ।<br>
विष्णुपूजां प्रकुर्वंति जीवन्मुक्ताश्च ते नराः १२।<br>
स्नानं जागरणं दीपं तुलसीवनसेवनम् ।<br>
कार्त्तिके ये प्रकुर्वंति ते नरा विष्णुमूर्त्तयः १३।<br>
इत्थं दिनत्रयमपि कार्तिके ये प्रकुर्वते ।<br>
देवानामपि ते वंद्याः किं यैराजन्मतः कृतम् १४।<br>
इत्थं गुणवती सम्यक्प्रत्यब्दं प्रतिनीयते ।<br>
नित्यं विष्णोः परिकरे भक्ता तत्परमानसा १५।<br>
कदाचिज्जरसा साथ कृशांगी ज्वरपीडिता ।<br>
स्नातुं गंगां गता कांते कथंचिच्छनकैस्तथा १६।<br>
यावज्जलांतरगता कंपिता शीतपीडिता ।<br>
तावत्सा विह्वला पश्यद्विमानं प्राप्तमंबरात् १७।<br>
शंखचक्रगदापद्महस्तैरासन्नमंबरात् ।<br>
विष्णुरूपधरैः सम्यग्वैनतेयध्वजांकितैः १८।<br>
आरोहयन्विमानं तमप्सरोगणसेवितम् ।<br>
चामरैर्वीज्यमानां तां वैकुंठमनयन्गणाः १९।<br>
अथ सा तद्विमानस्था ज्वलदग्निशिखोपमा ।<br>
कार्त्तिकव्रतपुण्येन मत्सान्निध्यगताभवत् २०।<br>
अथ ब्रह्मादिदेवानां यथा प्रार्थनया भुवम् ।<br>
आगच्छता गणाः सर्वे यातास्तेऽपि मया सह २१।<br>
एतेपि यादवाः सर्वे मद्गणा एव भामिनि ।<br>
पिता ते देवशर्माभूत्सत्राजिदधिपो ह्ययम् २२।<br>
यश्चंद्रशर्मा सोऽक्रूरस्त्वं सा गुणवती शुभे ।<br>
कार्त्तिकव्रतपुण्येन बहुमत्प्रीतिवर्द्धनी २३।<br>
मम द्वारे त्वया पूर्वं तुलसीवाटिका कृता ।<br>
तस्मादयं कल्पवृक्षस्तवांगणतः शुभे २४।<br>
कार्तिके दीपमानं च यत्त्वया तु कृतं पुरा ।<br>
त्वद्देहगेहसंस्थेयं तस्माल्लक्ष्मी स्थिराभवत् २५।<br>
यच्च व्रतादिकं सर्वं विष्णवे भर्तृरूपिणे ।<br>
निवेदितवती तस्मान्मम भार्यात्वमागता २६।<br>
आजन्ममरणात्पूर्वं कार्त्तिके यद्व्रतं कृतम् ।<br>
कदाचिदपि तेनैव मद्वियोगं न पश्यसि २७।<br>
एवं ये कार्त्तिके मासि नरा व्रतपरायणाः ।<br>
मत्सान्निध्यं गतास्तेऽपि प्रीतिदा त्वं यथा मम २८।<br>
यज्ञदानव्रततपः कारिणो मानवाः खलु ।<br>
कार्त्तिकव्रतपुण्यस्य नाप्नुवंति कलामपि २९।<br>
इत्थं निशम्य भुवनाधिपतेस्तदानीं प्राक्पुण्यजन्मभव वैभव जातहर्षा ।<br>
विश्वेश्वरं त्रिभुवनैकनिदानभूतं कृष्णंप्रणम्य वचनं निजगाद सत्या ३०।<br>
इति श्रीपाद्मेमहापुराणे पंचपंचाशत्सहस्रसंहितायां कार्त्तिकमाहात्म्ये श्रीकृष्णसत्यभामासंवादे सत्यापूर्वजन्मवर्णनंनामैकोननवतितमोऽध्यायः ८९।<br>
<br>
