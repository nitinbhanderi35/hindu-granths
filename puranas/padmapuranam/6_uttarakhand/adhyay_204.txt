शिवशर्मोवाच-<br>
विष्णुशर्मंस्ततो वैश्यः शरभः सह भार्यया ।<br>
नीत्वा पूजोपकरणं ययौ श्रीचंडिकालयम् १।<br>
तत्र तौविधिवत्स्नात्वा सुमनो धूपदीपकैः ।<br>
आनर्चतुर्भक्तियुक्तौ चंडिकां पुत्रकाम्यया २।<br>
श्रद्धया पूजिता ताभ्यां दिनैः सप्तभिरंबिका ।<br>
उवाच वाचा प्रत्यक्षं भूत्वा विशदमानसा ३।<br>
पार्वत्युवाच-<br>
भो भो वैश्य प्रसन्नास्मि भक्त्या सुदृढया तव ।<br>
ददामि पुत्रं ते साधो यदर्थे यत्नवानसि ४।<br>
गच्छ त्वं मा विलंबस्व वनमैद्रं च खांडवम् ।<br>
तत्र तीर्थं महापुण्यमिंद्रप्रस्थाख्यमुत्तमम् ५।<br>
निगमोद्बोधकं तत्र तीर्थं निखिलकामदम् ।<br>
बृहस्पतिकृतं तत्र स्नाहि त्वं सुतवांछया ६।<br>
भविष्यति सुतस्तात तव स्नानेन तत्र हि ।<br>
तत्र स्नात्वा मयाप्यंग लब्धः स्कंदः सुरारिहा ७।<br>
शिवशर्मोवाच-<br>
इत्याकर्ण्य वचो देव्याः पिता मम सहस्त्रिया ।<br>
अत्राजगाम सत्तीर्थे सस्नौ च सुतवांछया ८।<br>
उपस्करवतीर्धेनूर्द्विजेभ्यः प्रददौ शतम् ।<br>
देवान्पितॄंश्च संतर्प्य यथाविध्यत्र बुद्धिमान् ९।<br>
सप्तरात्रमुषित्वा तु दंपती यतमानसौ ।<br>
जग्मतुः स्वगृहानिष्टलाभोत्फुल्लमुखांबुजौ १०।<br>
तस्मिन्नेवाभवद्गर्भो मासि मातुर्ममान्वहम् ।<br>
व्यतीते नवमे मासि जातोऽहं दशमे शुभे ११।<br>
विष्णुशर्मन्यदुक्तं ते पुरावृत्तमिदं मया ।<br>
दशाब्दद्वयमेवैतच्छ्रुतं सर्वं पितुर्मुखात् १२।<br>
एकदा क्षममालोक्य गृहकर्मणि मां पिता ।<br>
गृहं मामर्पयामास विश्वाद्वैराग्यमाप्नुवन् १३।<br>
मां चोवाच स धर्मात्मा गोविंदासक्तमानसः ।<br>
विनिंदन्विषयासक्तिं विष्णुभक्तिं स्तुवन्मुहुः १४।<br>
पितोवाच-<br>
सुमते वार्द्धकं प्राप्तं पलिताश्चिकुरा मम ।<br>
गोविंदचरणांभोजं सेविष्ये साधुसेवितम् १५।<br>
तत्सैवया भवेत्स्वच्छं मनो यस्य च सुस्थिरम् ।<br>
स पुमानात्मसंतुष्टो न किंचिदभिवांछति १६।<br>
निष्कामः सुखदुःखाभ्यां भुंजन्सुकृतदुष्कृते ।<br>
प्राकृते तत्समाप्तौ च त्यजन्देहं भवत्यजः १७।<br>
तां वद्द्रव्यं गुणसुखं यावत्प्राप्तं न चित्सुखम् ।<br>
तत्प्राप्तौ तद्भवेत्तुच्छं सुधाया इव तक्रकम् १८।<br>
हरेर्मायाबलवतीयं मोहयति देहिनम् ।<br>
हितानि तं न जानाति स यथा मदिरामदः १९।<br>
प्रवृत्तिं च निवृत्तिं च विद्ययाविद्यया च सः ।<br>
करोति स्वेच्छया काले बाललीलो हि स प्रभुः २०।<br>
वेदोदितं यदा कर्म क्रियते फलमिच्छता ।<br>
प्रवृत्तिं सा परा तात तेषामर्पणमीश्वरे २१।<br>
यथा निर्दग्धाबीजानि न प्ररोहंति यत्नतः ।<br>
यथा कर्माणि विश्वेशे निःकामेनार्पितानि तु २२।<br>
कर्मणां च लयो मोक्षः सुखदुःखप्रदायिनाम् ।<br>
तदुत्पत्तिस्तु बंधः स्यादित्यसौ शास्त्रनिर्णयः २३।<br>
अतोऽहं कर्मवेदोक्तं कुर्वन्नाभिलषन्फलम् ।<br>
पर्यटिष्यामि तीर्थेषु हृदि भक्ति दधद्धरेः २४।<br>
एवं प्रारब्धकर्माणि भुंजन्नान्यान्यतर्जयन्।<br>
हनिष्यामि जगद्रोगं पीत्वा सत्संगमौषधम् २५।<br>
शिवशर्मोवाच-<br>
एवमाकर्ण्य वचनं तस्याहं पितुरात्मनः ।<br>
अवदं विष्णुशर्मस्त्वं तन्निशामय तत्वतः २६।<br>
वैश्यपुत्र उवाच-<br>
अयं जनो दुराराध्यः कथयिष्यति नो यशः ।<br>
दुष्टकुटुंबादुद्विज्य निःसृत्य गत इत्ययम् २७।<br>
इयं विष्णुपदी तात भुवनत्रयपावनी ।<br>
स्मृता हरत्यघं दूरात्कस्मादेनां विमुंचसि २८।<br>
पापकारी जनस्तात म्रियते मगधे तु यः ।<br>
सोप्यस्तपापो गंगायां स्वर्याति त्यजमाशुभम् २९।<br>
पुत्राः षष्टिसहस्राणि सगरस्य महात्मनः ।<br>
कपिलक्रोधनिर्दग्धा गतायत्स्पर्शनाद्दिवम् ३०।<br>
तामिमां त्रिदिवश्रेणीं मुक्तेरपि विधायिनीम् ।<br>
मुमुक्षुसेवितां तात मुक्त्वा मान्यत्र गम्यताम् ३१।<br>
मावजानीहि सामीप्ये गंगा त्रिदशमानिताम् ।<br>
यदिच्छसि महाभाग सेवितैषा प्रदास्यति ३२।<br>
तिर्यंचोऽपि विना ज्ञानाज्जले चेत्स्युर्गतासवः ।<br>
भवेयुस्तर्हि ते ब्रह्म सा कथं त्यज्यते त्वया ३३।<br>
शिवशर्मोवाच-<br>
निशम्यैतद्वचस्तातस्ततो मम ऋतप्रियः ।<br>
उवास सदने सर्वविषयेभ्यः पराङ्मुखः ३४।<br>
त्रिषु कालेषुं गगायां प्रत्यहं स्नानमाचरन् ।<br>
पुराणं स्याद्गृहे यत्र तत्र याति स नित्यशः ३५।<br>
एकदाकर्णयन्धीरो यमुनातीर्थगौरवम् ।<br>
तत्र शुश्राव माहात्म्यमस्यतीर्थस्य पुत्र सः ३६।<br>
अविमुक्त हरिद्वार प्रयागेभ्यश्च पुष्करात् ।<br>
अयोध्याद्वारिका कांची मथुराभ्यस्तथान्यतः ३७।<br>
सर्वतीर्थमयस्यास्य पुण्यं शतगुणाधिकम् ।<br>
कथितं तेन विदुषा सुतेनाकर्ण्यमत्पिता ३८।<br>
त्यक्त्वा गृहमगादत्र तीर्थे सर्वैरलक्षितः ।<br>
आवामिव महाभागो गोविंदपदसेवकः ३९।<br>
अत्रागत्य महाभागो मत्पिता मोक्षवांछया ।<br>
निगमोद्बोधके तीर्थे त्रिकालं स्नानमाचरन् ४०।<br>
उवास कतिचिन्मासानत्र तीर्थोत्तमे हि सः ४१।<br>
कुर्वन्निजक्रियां धीमान्निस्पृहोप्यजवेश्मनि ।<br>
एकदा सहसा तस्य ज्वरोऽभूदतिदारुणः ४२।<br>
महत्या पीडया तस्य मुमोह गतचेतनः ।<br>
मुहूर्तं स पिता मुह्यं तदवस्थो व्यतिष्ठित ४३।<br>
पश्चात्समागतप्राणो विचिंत्य यदिदं तदा ।<br>
अहो मे कष्टमापन्नं दूरे पुत्रः स धार्मिकः ४४।<br>
यो मां ज्वरवितप्तांगमाश्वासयति बुद्धिमान् ।<br>
अगम्यागमनं पापं कृतं यन्मे सुदारुणम् ४५।<br>
प्रायश्चित्तं न तस्यापि कृतं कामे गतिर्भवेत् ।<br>
आगमिष्यति पुत्रो मे तस्मै दास्यामि वस्विति ४६।<br>
यन्मया गोपितं गेहे न दृष्टं च तदप्यहम् ।<br>
शिवशर्मोवाच-<br>
इति चिंतयतस्तस्य पान्थो वर्षेण पीडितः ४७।<br>
शीतार्तः कंपितवपुरुटजं प्राविशत्तदा ।<br>
स तं संविष्टमालोक्य भूयो गत्वा तदंतिके ४८।<br>
मुनिरेष इति ज्ञात्वा ववंदे शिरसाध्वगः ।<br>
ऊचे च कस्मात्सुप्तोसि मुने संध्या समागता ४९।<br>
रविरस्तं प्रयात्येष न सुप्तेः काल एष ते ।<br>
इत्युक्तमात्रे वचसि पथिकेन पिता मम ५०।<br>
शरभो ज्वरतप्तांगस्तमाह कथमप्यहो ।<br>
शरभ उवाच-<br>
श्रूयतां वचनं पांथ यद्वदामि पुरस्तव ५१।<br>
श्रुत्वा मद्भाग्ययातेन त्वया साधो विधीयताम् ।<br>
वैश्योऽहं शरभो नाम्ना कान्यकुब्जे गृहं मम ५२।<br>
अत्रागतो निषिद्धोपि जायामित्रसुतैरहम् ।<br>
अस्य तीर्थस्य माहात्म्यं श्रुत्वा सूनुमुखेरितम् ५३।<br>
मासास्तु कतिचित्साधो व्यतीता मयि चागते ।<br>
दिनत्रयमतिक्रांतं ज्वरितस्य ममाधुना ५४।<br>
प्राणा मे विगता आसन्नद्यभूयः समागताः ।<br>
कियानप्यायुषः शेषः साधो मे खलु तिष्ठति ५५।<br>
शमनस्य गृहं दृष्ट्वा यदहं पुनरागतः ।<br>
भाग्योदयेन केनापि ममात्र त्वं समागतः ५६।<br>
नय मां मद्गृहं मित्र द्रव्यं बहु ददामि ते ।<br>
दास्याम्यपि गृहं गत्वा कृपां कुरु कृपानिधे ५७।<br>
इह भूभाग उत्खाय गृह्यतां मामकं धनम् ।<br>
शिवशर्मोवाच-<br>
इत्याकर्ण्य स दुर्बुद्धिर्ग्राम्यो विषयलंपटः ५८।<br>
उवाच धनलुब्धस्तं त्वदुक्तं साधयाम्यहम् ।<br>
इत्युक्त्वा धनमुत्खाय तस्माद्भूभागतस्तदा ५९।<br>
अग्रतः स्थापयामास शरभस्याह चाध्वगः ।<br>
अध्वग उवाच-<br>
धनमेतद्विशांनाथ तव भूभागतो मया ६०।<br>
निष्कासितं प्रयच्छाशु शिबिकानयनाय मे ।<br>
यामारोप्य ज्वरार्तं त्वां नयामि तव केतनम् ६१।<br>
शिवशर्मोवाच-<br>
इत्युक्तस्तेन स तदा ददौ स्वर्णपलत्रयम् ।<br>
सोपि नीत्वा पितुर्द्रव्यं ययौ लवणपत्तनम् ६२।<br>
उषित्वा रात्रिमेकां तु शिबिकां सपरिच्छदाम् ।<br>
सवाहामानयत्पुत्र दत्त्वा स्वर्णपलद्वयम् ६३।<br>
पलं द्वयं गृहीतं तत्तेनैवाधर्मबुद्धिना ।<br>
आरोप्य शिबिकां तं तु शरभं वैश्यसत्तमम् ६४।<br>
पांथः स चलितो वाहांस्त्वरयन्कान्यकुब्जकम् ।<br>
अस्य तीर्थवरस्याथ कमंडलुजलं धृतम् ६५।<br>
पाययन्नल्पमल्पं तं तृषार्तं सोध्वगो ययौ ।<br>
अथ ते सरसस्तीरे उत्तीर्णा भोक्तुमध्वनि ६६।<br>
स्नात्वा भुक्त्वा पुनस्तस्मात्स्थानाच्चेलुस्त्वरान्विताः ।<br>
कियंति भूमिमुल्लंघ्य तृषार्तांस्ते कमंडलोः ६७।<br>
जलं पीत्वा तृषार्तं तं शरभं चाप्यपाययत् ।<br>
अथ कश्चिन्महाभीमो विकटो नाम राक्षसः ६८।<br>
विचरन्निर्जनेऽरण्ये गच्छतस्तानवैक्षत ।<br>
तान्दृष्ट्वा स क्षुधाक्रांतो वेगवान्विवृताननः ६९।<br>
अभिदुद्राव चरणाघातेनाकंपयन्महीम् ।<br>
आगत्य तरसा पार्श्वे तान्वाहान्पथिकं च तम् ७०।<br>
सकोशेषु समादाय भ्रामयामास खेचरः ।<br>
गतासून्भ्रामणेनैव भूतले तानपोथयत् ७१।<br>
चखाद पिशितं तेषां पपौ कोशाच्च शोणितम् ।<br>
कुत्र यास्यति रोगार्तो नरोऽयं पुरतो मम ७२।<br>
एनं तु भक्षयिष्यामि पश्चादंबु पिबाम्यहम् ।<br>
इति कृत्वा मतिर्वारितीर्थस्यास्य कमंडलोः ७३।<br>
मुखे चिक्षेप स तदा रजनीचरपुंगवः ।<br>
क्षिप्तमात्रे जले तस्य पूर्वजन्मभवा स्मृतिः ७४।<br>
जाता स तु वधात्तस्य शरभस्य न्यवर्तत ।<br>
पूर्वजन्मकृतं पापं तदपि स्मृतिमागमत् ७५।<br>
येन राक्षसभावस्तु भूतो विप्रोद्भवादपि ।<br>
स्मृत्वा पापमुपेत्याशु समीपे शरभस्य तु ।<br>
उवाच ज्ञानमापन्नो राक्षसः पितरं मम ७६।<br>
राक्षस उवाच-<br>
भो भो मनुष्यशार्दूल कस्त्वं के च जना अमी ।<br>
भक्षिता ये मया घोर रूपेणाधमरक्षसा ७७।<br>
कस्य तीर्थवरस्येदं जलं यस्य प्रभावतः ।<br>
पापिनोऽपि स्मृतिर्जाता पूर्वजन्मभवा मम ७८।<br>
वैश्य उवाच-<br>
वैश्योऽहं राक्षसश्रेष्ठ कान्यकुब्जे गृहं मम ।<br>
तीर्थानि पर्यटन्निंद्रप्रस्थेऽहं समुपागतः ७९।<br>
तत्राहमभवं दुःखी ज्वरेण विधियोगतः ।<br>
ततो मे बुद्धिरुत्पन्ना गंतुं गृहमसत्पथ ।<br>
तत्र कश्चित्समायातः पांथो वर्षेण पीडितः ८०।<br>
प्रार्थितः स मयानीय शिबिकां मां गृहं नय ।<br>
स चायं शिबिकां पांथः समुपानीय सत्वरः ८१।<br>
मामारोप्य च तां धीरश्चलितो मद्गृहं प्रति ।<br>
स पांथस्ते च शिबिकावाहाः संप्रति भक्षिताः ८२।<br>
त्वया जलमिदं यस्य तीर्थस्यापि च तच्छृणु ।<br>
इंद्रस्य खांडववने यमुनास्ति सरिद्वरा ८३।<br>
तत्तीरेऽस्ति हरिप्रस्थं तीर्थं तीर्थोत्तमोत्तमम् ।<br>
सुराचार्यस्य तत्रास्ति तीर्थं सर्वार्थसाधकम् ८४।<br>
निगमोद्बोधकं जाता स्मृतिस्ते यज्जलाशनात् ।<br>
एतत्ते सर्वमाख्यातं यत्पृष्टोऽहंमिह त्वया ८५।<br>
पृच्छामि त्वामहं किंचित्तद्वदाशु निशाचर ।<br>
पूर्वजन्मकृतं कर्म स्मरसि त्वमिहाधुना ।<br>
वद किं ते कृतं पापं येन जातोऽसि राक्षसः ८६।<br>
राक्षस उवाच-<br>
पुराहमभवं विप्रः पुण्ये वेदविदां कुले ।<br>
दुराचारो ह्यधर्मात्मा शृणु सर्वं वदामि ते ८७।<br>
क्रीडता हि मया नित्यं द्यूतेन सह तद्विदैः ।<br>
हारितं द्रविणं भूरि स्वकीयं पितुरेव च ८८।<br>
पित्रा निवेद्य भूपाय मामकं कर्म तज्जनैः ।<br>
पुरान्निःसारितो निःस्वो गतोऽहं ग्राममंतिके ८९।<br>
तत्रासीन्मे सखा नाम देवको ब्राह्मणोत्तमः ।<br>
तेनाऽहं रक्षितो गेहे कुर्वता चिरमादरम् ९०।<br>
वस्तुं तत्र सुखेनाहं तद्भार्यां रूपशालिनीम् ।<br>
कामातुरोऽहमभजं बलान्मित्रे गते क्वचित् ९१।<br>
सा मृता तत्क्षणात्साध्वी भक्षयित्वा महाविषम् ।<br>
तां दृष्ट्वा तमसायुक्ते निशीथेऽहं पलायितः ९२।<br>
पलायमानस्तरसा धृतोऽहं राजकिंकरैः ।<br>
चौरोऽयमिति खङ्गेन चिच्छिदुस्ते शिरो मम ९३।<br>
मृतं मां यातनादेहमावेश्य यमकिंकराः ।<br>
रौरवे निरयघोरे चिक्षिपुर्यमशासनात् ९४।<br>
षष्टिवर्षसहस्राणि तत्राऽहं तीव्रयातनाम् ।<br>
भुक्त्वा तेनैव पापेन राक्षसत्वमुपागतः ९५।<br>
शतवर्षाण्यतीतानि राक्षसत्वे विशांपते ।<br>
वदामि तमुपायं मे येनास्मान्मुक्तिमाप्नुयाम् ९६।<br>
पुण्यं तदर्पिते साधो वदामि शृणु सादरम् ।<br>
येन तीर्थवरस्येदं जलं मम मुखे गतम् ९७।<br>
तत्रैव जन्मनि मया कृत्वा हरिदिने व्रतम् ।<br>
संसर्गान्नेच्छया वैश्य रात्रौ जागरणं कृतम् ९८।<br>
द्वादश्यामथ संस्नात्वा भोक्तुंमपि समुद्यते ।<br>
मद्गृहे कश्चिदायातो वैष्णवो विष्णुरूपधृक् ९९।<br>
कुपितोऽहं तमालोक्य दुर्वचो वदमग्रतः ।<br>
क्व गच्छसि दुराचार दांभिकस्त्रीजनांतरे १००।<br>
इत्युक्तं स मया धीरस्तुल्यो मानापमानयोः ।<br>
तूष्णीमेव निकेतान्मे निर्गत्य चलितो यदा १०१।<br>
तदाभिमुखमायांती पत्नी मम पतिव्रता ।<br>
पतित्वा पादयोस्तस्य तं साधुं गृहमानयत् १०२।<br>
मयापमानितस्यापि न क्रोधोऽभून्महात्मनः ।<br>
तयादृतस्याप्यानंदो यतः सोरि सुहृत्समः १०३।<br>
तमर्चयित्वा विधिवद्विष्टरे चोपवेश्य सा ।<br>
भोज्यं भोजय जीवेश जयताद्भुवनत्रयम् १०४।<br>
इत्युक्तोऽहं तया साध्व्या न्यगदं तं महाशयम् ।<br>
म्लानवक्त्रः प्रसन्नास्यमुत्तिष्ठ शमय क्षुधाम् १०५।<br>
इत्युक्त्वा तस्य चरणौ नोदितस्तनुमध्यमा ।<br>
प्राक्षालयं पुनस्तं तु निवेश्यासनमुत्तमम् १०६।<br>
अददां पात्रमन्नेन पूर्णं तस्मै विवेकिने ।<br>
जलं च तत्करे साध्व्या प्रेरितोऽहं तया मुहुः १०७।<br>
उपभुज्य स धर्मात्मा स्वैरं विगतविक्रियः ।<br>
हरेराम हरेकृष्ण जपन्निति जगाम ह १०८।<br>
कृतं पुण्यमिदं वैश्य नोदितेन मया स्त्रिया ।<br>
पूर्वजन्मनि येनेदं प्रापितं तीर्थवारि मे १०९।<br>
शिवशर्मोवाच-<br>
विष्णुशर्मन्निदं वाक्यमुक्त्वा तिष्ठति राक्षसे ।<br>
पथिकः स च ते वाहाः प्राहुः खे दिव्यदेहिनः ११०।<br>
पथिकवाहा ऊचुः <br>
भो भो विशांपते साधो प्राप्ता अप्यपमृत्युताम् ।<br>
त्वत्प्रसादादिदं वारि पीत्वा देवत्वमागताः १११।<br>
त्वत्संगे धनलोभेन विट्पते चलिता यतः ।<br>
विगता न धनाकांक्षा मरणावसरेप्यतः ११२।<br>
तीर्थराजजलस्यास्य तिष्ठतो जठरे हि नः ।<br>
मरणे ह्यनुभावात्तु मैत्री प्राप्ता धनेशितुः ११३।<br>
नमामस्त्वां वयं यामो धनेश नगरीं प्रभो ।<br>
विमानैस्तद्गणानीतैर्नानामणिविभूषितैः ११४।<br>
प्रयाहि मा विलंबस्व तीर्थे निगमबोधके ।<br>
त्वमनेनसमं साधो तारयैनमपि द्रुतम् ११५।<br>
शिवशर्मोवाच-<br>
इत्युक्त्वा ते गतास्तात दिश्युदीच्यां समंततः ।<br>
विमानकिंकिणीनादैर्नादयंतोऽथ रोदसी ११६।<br>
अथ वैश्यो मम पिता तमाह रजनीचरम् ।<br>
शरभ उवाच-<br>
उत्तिष्ठ नय मामाशु तीर्थे निगमबोधके ११७।<br>
ज्वरार्त्तेन मया पद्भ्यां तत्र गंतुं न शक्यते ।<br>
यो मां नयति तत्तीर्थं त्वदन्यो नास्ति कश्चन ११८।<br>
शिवशर्मोवाच-<br>
तथेति तमथाश्वास्य वैश्यं स रजनीचरः ।<br>
स्कंधमारोप्य वेगेन तत्तीर्थं पावनं ययौ ११९।<br>
ऊषतुस्तावुभौ तत्र विश्पतिः स च राक्षसः ।<br>
कुर्वंतौ स्नानमात्रं तु सर्वतीर्थोत्तमोत्तमे १२०।<br>
अथाऽहं पितुराकर्ण्य महतीं गुरुवेदनाम् ।<br>
तं प्रति प्रेरितो मात्रा चलितो निजसद्मतः १२१।<br>
अत्रागत्य मया दृष्टः स महाज्वरपीडितः ।<br>
मूर्ध्ना च वंदितस्तेन दत्ताशीर्मेऽभ्यभाषि च १२२।<br>
शरभ उवाच-<br>
किमर्थमिह भो तात दूरमार्गे समागतः ।<br>
दिनानि कतिचित्तिष्ठन्कुर्वन्नत्र निजक्रियाम् १२३।<br>
विकटो नाम मे मित्रः राक्षसः समुपैति वै ।<br>
उत्तिष्ठ वपुषामुष्य दंडवत्पत पादयोः १२४।<br>
न भेतव्यं त्वयामुष्मात्त्यक्तहिंसादि कर्मणः ।<br>
अधुना तीर्थमासाद्य सन्निधौ मम तिष्ठति १२५।<br>
शिवशर्मोवाच-<br>
इत्युक्तोऽहं तदा पित्रा शरभेण महात्मना ।<br>
उत्थाय पतितस्तस्य पादयोर्दंडवद्भुवि १२६।<br>
दोर्भ्यामुत्थाप्य मां सोऽथ गाढमालिंग्य राक्षसः ।<br>
स्वागतं मित्रपुत्रेति जगादाशिषमीरयन् १२७।<br>
राक्षस उवाच-<br>
भाग्यवानसि भो तात यत्त्वमत्र समागतः ।<br>
पितुर्धर्मात्मनः श्रुत्वा ज्वरपीडां सुदारुणाम् १२८।<br>
पितुराण्यमाप्नोषि तीर्थे कृत्वा तिलोदकम् ।<br>
स्नात्वा कुरु क्रियां स्वीयाः पूर्वजन्मस्मरिष्यसि १२९।<br>
शिवशर्मोवाच-<br>
एवमुक्तस्तदा तेन स्नातुं तीर्थे वरांभसि ।<br>
प्रविष्टोऽहं स्मरंस्तात पूर्वजन्मशुभाशुभम् १३०।<br>
स्नात्वा विधिवदत्रैव पितुरंतिकमागतः ।<br>
अपृच्छं रक्षसो वृत्तं कुतोऽयं धर्मधीरिति १३१।<br>
पित्रोक्तं रक्षसो वृत्तं वाहानां पथिकस्य च ।<br>
श्रुत्वाऽहं तीर्थराजस्य स्तुतिमस्य चकार वै १३२।<br>
पिता मे रोगनिर्मुक्तो भविष्यति यदा तदा ।<br>
यास्यामि गृहमित्यत्र दशोषितमहानि मे १३३।<br>
दशाहाभ्यंतरे तात तातस्य मरणं मम ।<br>
अभूदर्धजले ह्यस्य तीर्थराजस्य पश्यतः १३४।<br>
अथो गरुडमारुह्य वक्षसो धारयन्श्रियम् ।<br>
आजगाम स्वयं विष्णुर्नवीन घनविग्रहः १३५।<br>
पीतवासा चतुर्बाहुः पंकजारुणलोचनः ।<br>
ब्रह्मेंद्रादिभिरादिव्यैः सनाथैरंधकारिणा १३६।<br>
सेव्यमानो गुणग्रामान्गायद्भिः किन्नरैः सह ।<br>
हाहाहूहूप्रभृतिभिः स्तूयमानश्च सर्वतः १३७।<br>
दत्त्वा स्वकीय सारूप्यमारोप्य गरुडं तदा ।<br>
पितरं मम ब्रह्माद्यैर्वृतो वैकुंठमारुहत् १३८।<br>
पितुः सारूप्यमालोक्य विष्णोरहमचिंतयम् ।<br>
इति चित्ते तदालोक्य जाततत्वोदये तदा १३९।<br>
न हि वर्णयितुं शक्यो ह्यस्य तीर्थशिरोमणेः ।<br>
महिमा यज्जलार्द्धे स्यान्मृतो जंतुश्चतुर्भुजः १४०।<br>
न मया सर्वथा त्याज्यं तीर्थराजमिदं ननु ।<br>
अंजसा दृढमाहात्म्यं धनरोगादितृष्ण्या १४१।<br>
पितुरत्रोटजे तावत्स्थातव्यं हि मया मम ।<br>
यावत्तु कर्मणां भुक्तः प्रारब्धानां महीतले १४२।<br>
एवं विचिंतयित्वा च पितुः कृत्वा तु सत्क्रियाम् ।<br>
रक्षसा तेन सहितः स्थितोऽहं मोक्षवांछया १४३।<br>
इति श्रीपाद्मेमहापुराणे पंचपंचाशत्साहस्र्यां संहितायामुत्तरखंडे कालिंदीमाहात्म्ये चतुरधिकद्विशततमोऽध्यायः २०४।<br>
<br>
