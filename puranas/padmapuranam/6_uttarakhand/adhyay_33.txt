नारद उवाच-<br>
शनिपीडा कथं याति तन्मे वद सुरोत्तम ।<br>
त्वन्मुखाच्छ्रूयते यद्वै तेन जंतुः प्रमुच्यते १।<br>
महादेव उवाच-<br>
देवर्षे शृणु वृत्तांतं तेन मुच्येत बंधनात् ।<br>
ग्रहाणां ग्रहराजोऽयं सौरिः सर्वमहेश्वरः २।<br>
अयं तु देवो विख्यातः कालरूपी महाग्रहः ।<br>
जटिलो वज्ररोमा च दानवानां भयंकरः ३।<br>
तस्याख्यानं च लोकेऽस्मिन्प्रथितं नास्ति वै प्रभो ।<br>
मया गुप्तं विशेषेण नोक्तं हि कस्यचित्कदा ४।<br>
रघुवंशेऽति विख्यातो राजा दशरथः पुरा ।<br>
चक्रवर्ती महावीरः सप्तद्वीपाधिपोऽभवत् ५।<br>
कृत्तिकांते शनिं ज्ञात्वा दैवज्ञैर्ज्ञापितो हि सः ।<br>
रोहिणीं भेदयित्वा च शनिर्यास्यति सांप्रतम् ६।<br>
शाकटं भेदमत्युग्रं सुरासुरभयंकरम् ।<br>
द्वादशाब्दं तु दुर्भिक्षं भविष्यति सुदारुणम् ७।<br>
एतच्छ्रुत्वा ततो वाक्यं मंत्रिभिः सह पार्थिवः ।<br>
मंत्रयामास किमिदं भयंकरमुपस्थितम् ८।<br>
आकुलं च जगद्दृष्ट्वा पौरजानपदादिकम् ।<br>
ब्रुवंति सर्वतो लोकाः क्षय एष समागतः ९।<br>
देशाः सनगरा ग्रामा भयभीताः समंततः ।<br>
पप्रच्छ प्रयतो राजा वसिष्ठप्रमुखान्द्विजान् १०।<br>
संविधानं किमत्रास्ति ब्रूत मां हि द्विजोत्तमाः ११।<br>
वसिष्ठ उवाच-<br>
प्राजापत्यमृक्षमिदं तस्मिन्भिन्ने कुतः प्रजाः ।<br>
अयं योगोह्यसाध्यस्तु ब्रह्मशक्रादिभिस्तथा १२।<br>
इति संचिंत्य मनसा साहसं परमं महत् ।<br>
समादाय धनुर्दिव्यं दिव्यायुधसमन्वितम् १३।<br>
रथमारुह्य वेगेन गतो नक्षत्रमंडलम् ।<br>
सपादं योजनं लक्षं सूर्यस्योपरि संस्थितम् १४।<br>
रोहिणीपृष्ठमास्थाय राजा दशरथः पुरा ।<br>
रथे तु कांचने दिव्ये मणिरत्नविभूषिते १५।<br>
हंसवर्णहयैर्युक्ते महाकेतुसमुच्छ्रये ।<br>
दीप्यमानो महारत्नैः किरीटमुकुटोज्ज्वलः १६।<br>
बभ्राज स तदाकाशे द्वितीय इव भास्करः ।<br>
आकर्णपूर्णा चापे तु संहारास्त्रं न्ययोजयत् १७।<br>
संहारास्त्रं शनिर्दृष्ट्वा सुरासुरभयंकरम् ।<br>
हसित्वा तद्भयात्सौरिरिदं वचनमब्रवीत् १८।<br>
शनिरुवाच -<br>
पौरुषं तव राजेंद्र परं रिपुभयंकरम् ।<br>
देवासुरमनुष्याश्च सिद्धविद्याधरोरगाः १९।<br>
मया विलोकिता राजन्भस्मसाच्च भवंतिते ।<br>
तुष्टोऽहं तव राजेंद्र तपसा पौरुषेण च ।<br>
वरं ब्रूहि प्रदास्यामि मनसा यत्किमिच्छसि २०।<br>
दशरथ उवाच-<br>
रोहिणीं भेदयित्वा तु न गंतव्यं कदाचन ।<br>
सरितः सागरा यावत्यावच्चंद्रार्कमेदिनी २१।<br>
याचितं तु मया सौरे नान्यमिच्छामि ते वरम् ।<br>
एवमस्तु शनिः प्राह वरं दत्त्वा तु शाश्वतम् २२।<br>
पुनरेवाब्रवीत्तुष्टो वरं वरय सुव्रत ।<br>
प्रार्थयामास हृष्टात्मा वरमन्यं शनेस्तदा २३।<br>
न भेत्तव्यं हि शकटं त्वया भास्करनंदन ।<br>
द्वादशाब्दं तु दुर्भिक्षं न कर्तव्यं कदाचन २४।<br>
शनिरुवाच-<br>
द्वादशाब्दं तु दुर्भिक्षं न कदाचिद्भविष्यति ।<br>
कीर्तिरेषा त्वदीया च त्रैलोक्ये विचरिष्यति २५।<br>
वरद्वयं तु संप्राप्य हृष्टरोमा च पार्थिवः ।<br>
रथोपरि धनुर्मुक्त्वा भूत्वा चैव कृताञ्जलि २६।<br>
ध्यात्वा सरस्वतीं देवीं गणनाथं विनायकम् ।<br>
राजा दशरथः स्तोत्रं सौरेरिदमथाब्रवीत् २७।<br>
दशरथ उवाच-<br>
नमः कृष्णाय नीलाय शितिकंठनिभाय च ।<br>
नमः कालाग्निरूपाय कृतांताय च वै नमः २८।<br>
नमो निर्मांसदेहाय दीर्घश्मश्रुजटाय च ।<br>
नमो विशालनेत्राय शुष्कोदरभयाकृते २९।<br>
नमः पुष्कलगात्राय स्थूलरोम्णेऽथ वै नमः ।<br>
नमो दीर्घाय शुष्काय कालदंष्ट्र नमोस्तु ते ३०।<br>
नमस्ते कोटराक्षाय दुर्निरीक्ष्याय वै नमः ।<br>
नमो घोराय रौद्राय भीषणाय कपालिने ३१।<br>
नमस्ते सर्वभक्षाय वलीमुख नमोस्तु ते ।<br>
सूर्यपुत्र नमस्तेस्तु भास्करे भयदाय च ३२।<br>
अधोदृष्टे नमस्तेस्तु संवर्तक नमोस्तु ते ।<br>
नमो मंदगते तुभ्यं निस्त्रिंशाय नमोस्तु ते ३३।<br>
तपसा दग्धदेहाय नित्यं योगरताय च ।<br>
नमो नित्यं क्षुधार्ताय अतृप्ताय च वै नमः ३४।<br>
ज्ञानचक्षुर्नमस्तेस्तु कश्यपात्मजसूनवे ।<br>
तुष्टो ददासि वै राज्यं रुष्टो हरसि तत्क्षणात् ३५।<br>
देवासुरमनुष्याश्च सिद्धविद्याधरोरगाः ।<br>
त्वया विलोकिताः सर्वे नाशं यांति समूलतः ३६।<br>
प्रसादं कुरु मे देव वरार्होऽहमुपागतः ।<br>
एवं स्तुतस्तदा सौरिर्ग्रहराजो महाबलः ३७।<br>
अब्रवीच्च पुनर्वाक्यं हृष्टरोमा तु भास्करिः ।<br>
तुष्टोऽहं तव राजेंद्र स्तवेनानेन सुव्रत ।<br>
वरं ब्रूहि प्रदास्यामि स्वेच्छया रघुनंदन ३८।<br>
दशरथ उवाच-<br>
अद्यप्रभृति ते सौरे पीडा कार्या न कस्यचित् ।<br>
देवासुरमनुष्याणां पशुपक्षिसरीसृपाम् ३९।<br>
शनिरुवाच-<br>
गृह्णंतीति ग्रहाः सर्वे ग्रहाः पीडाकराः स्मृताः ।<br>
अदेयं याचितं राजन्किंचिद्युक्तं वदाम्यहम् ४०।<br>
त्वया प्रोक्तमिदं स्तोत्रं यः पठिष्यति मानवः ।<br>
एककालं द्विकालं वा पीडामुक्तो भवेत्क्षणात् ४१।<br>
देवासुरमनुष्याणां सिद्धविद्याध्ररक्षसाम् ।<br>
मृत्युं मृत्युगतो दद्यां जन्मन्यंते चतुर्थके ४२।<br>
यः पुनः श्रद्धया युक्तः शुचिर्भूत्वा समाहितः ।<br>
शमीपत्रैः समभ्यर्च्य प्रतिमां लोहजां मम ४३।<br>
माषौदनतिलैर्मिश्रं दद्याल्लोहं च दक्षिणाम् ।<br>
कृष्णां गां वृषभं वापि यो वै दद्याद्दिवजातये ४४।<br>
मद्दिने तु विशेषेण स्तोत्रेणानेन पूजयेत् ।<br>
पूजयित्वा जपेत्स्तोत्रं भूत्वा चैव कृतांजलि ४५।<br>
तस्य पीडा न चैवाहं करिष्यामि कदाचन ।<br>
गोचरे जन्मलग्ने वा दशास्वंतर्दशासु च ४६।<br>
रक्षामि सततं तस्य पीडां चापि ग्रहस्य च ।<br>
अनेनैव विधानेन पीडामुक्तं जगद्भवेत् ४७।<br>
एवं युक्त्या मया दत्तो वरस्ते रघुनंदन ।<br>
वरत्रयं तु संप्राप्य राजा दशरथस्तदा ४८।<br>
मेने कृतार्थमात्मानं नमस्कृत्य शनैश्चरम् ।<br>
शनिना चाभ्यनुज्ञातो रथमारुह्य वेगवान् ४९।<br>
स्वस्थानं गतवान्राजा प्राप्तः श्रेयोऽभवत्तदा ।<br>
य इदं प्रातरुत्थाय शनिवारे स्तवं पठेत् 6.33.५०।<br>
पठ्यमानमिदं स्तोत्रं श्रद्धया यः शृणोति च ।<br>
नरः स मुच्यते पापात्स्वर्गलोके महीयते ५१।<br>
इति श्रीपाद्मे महापुराणे पंचपंचाशत्सहस्रसंहितायां उत्तरखण्डे- उमापतिनारदसंवादे दशरथकृतशनिस्तोत्रंनाम त्रयस्त्रिंशोऽध्यायः ३३।<br>
