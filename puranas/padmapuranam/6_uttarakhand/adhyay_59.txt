युधिष्ठिर उवाच-<br>
कथयस्व प्रसादेन ममाग्रे मधुसूदन ।<br>
इषस्य शुक्लपक्षे तु किं नामैकादशीभवेत् १।<br>
श्रीकृष्ण उवाच-<br>
शृणुराजेंद्र वक्ष्यामि माहात्म्यं पाप नाशनम् ।<br>
शुक्लपक्षे चाश्विनस्य भवेदेकादशी तु या २।<br>
पापांकुशेति विख्याता सर्वपापहरा परा ।<br>
पद्मनाभाभिधानं मां पूजयेत्तत्र मानवः ३।<br>
सर्वाभीष्ट फलं प्राप्तौ स्वर्गमोक्षप्रदं नृणाम् ।<br>
तपस्तप्त्वा पुनस्तीव्रं चिरं सुनियतेन्द्रियः ४।<br>
यत्फलं समवाप्नोति तन्न त्वा गरुडध्वजम् ।<br>
कृत्वापि बहुशःपापं नरो मोह समन्वितः ५।<br>
न याति नरकं नत्वा सर्वपापहरं हरिम् ।<br>
पृथिव्यां यानि तीर्थानि पुण्यान्यायतनानि च ६।<br>
तानि सर्वाण्यवाप्नोति विष्णोर्नामानुकीर्त्तनात् ।<br>
देवं शार्ङ्गधरं विष्णुं ये प्रपन्ना जनार्दनम् ७।<br>
न तेषां यमलोकस्य यातना जायते क्वचित् ।<br>
उपोष्यैकादशीमेकां प्रसंगेनापि मानवः ।<br>
न याति यातनां यामीं पापं कृत्वापि दारुणम् ८।<br>
वैष्णवः पुरुषो भूत्वा शिवनिंदां करोति यः ।<br>
न विंदेद्वैष्णवं लोकं स याति नरकं ध्रुवम् ९।<br>
शैवः पाशुपतो भूत्वा विष्णुनिंदां करोति चेत् ।<br>
रौरवे पच्यते घोरे यावदिन्द्राश्चतुर्दश १०।<br>
नेदृशं पावनं किंचित्त्रिषु लोकेषु विद्यते ।<br>
यादृशं पद्मनाभस्य व्रतं पातकनाशनम् ११।<br>
तावत्पापानि देहेऽस्मिन्तिष्ठंति मनुजाधिपम् ।<br>
यावन्नोपवसेज्जंतुः पद्मनाभदिनं शुभम् १२।<br>
अश्वमेधसहस्राणि राजसूयशतानि च ।<br>
एकादश्युपवासस्य कलां नार्हंति षोडशीम् १३।<br>
एकादशीसमं किंचिद्व्रतं लोके न विद्यते ।<br>
व्याजेनापि कृता यैश्च न ते यांति हि भास्करिम् १४।<br>
स्वर्गमोक्षप्रदा ह्येषा शरीरारोग्यदायिनी ।<br>
कलत्रसुतदा ह्येषा धनमित्रप्रदायिनी १५।<br>
न गंगा न गया राजन्न च काशी च पुष्करम् ।<br>
न चापि कौरवं क्षेत्रं पुण्यं भूप हरेर्दिनात् १६।<br>
रात्रौ जागरणं कृत्वा समुपोष्य हरेर्दिनम् ।<br>
अनायासेन भूपाल प्राप्यते वैष्णवं पदम् १७।<br>
दशैव मातृके पक्षे राजेंद्र दश पैतृके ।<br>
प्रियाया दशपक्षे तु पुरुषानुद्धरेन्नरः १८।<br>
चतुर्भुजा दिव्यरूपा नागारिकृतकेतनाः ।<br>
स्रग्विणः पीतवस्त्राश्च प्रयांति हरिमंदिरम् १९।<br>
बालत्वे यौवनत्वे च वृद्धत्वे च नृपोत्तम ।<br>
उपोष्यैकादशीं नूनं नैव प्राप्नोति दुर्गतिम् २०।<br>
पापांकुशामुपोष्यैव आश्विनस्य सिते नरः ।<br>
सर्वपापविनिर्मुक्तो हरिलोकं स गच्छति २१।<br>
दत्त्वा हेमतिलान्भूमिं गामन्नमुदकं तथा ।<br>
उपानच्छत्रवस्त्रादीन्न पश्यति यमं नरः २२।<br>
यस्य पुण्यविहीनानि दिनान्यायांति यांति च ।<br>
स लोहकारभस्त्रेव श्वसन्नपि न जीवति २३।<br>
अवंध्यं दिवसं कुर्याद्दरिद्रोऽपि नृपोत्तम ।<br>
सदाचरन्यथाशक्ति स्नानदानादिकाः क्रियाः २४।<br>
होमस्नानजपध्यानसत्रादिपुण्यकर्मणाम् ।<br>
कर्त्तारो नैव पश्यंति घोरां तां यमयातनाम् २५।<br>
दीर्घायुषो धनाढ्याश्च कुलीना रोगवर्जिताः ।<br>
दृश्यंते मानवा लोके पुण्यकर्त्तार ईदृशाः २६।<br>
किमत्र बहुनोक्तेन यांत्यधर्मेण दुर्गतिम् ।<br>
आरोहंति दिवं धर्मैर्नात्रकार्या विचारणा २७।<br>
इति ते कथितं राजन्यत्पृष्टोऽहं त्वयानघ ।<br>
पापांकुशाया माहात्म्यं किमन्यच्छ्रोतुमिच्छसि २८।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे आश्विनशुक्लपापांकुशैकादशीमाहात्म्यनामैकोनषष्टितमोऽध्यायः५९।<br>
<br>
