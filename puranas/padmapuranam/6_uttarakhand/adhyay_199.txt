ऋषय ऊचुः-<br>
कालिंद्याश्चैव माहात्म्यं वद सूत सविस्तरम् ।<br>
यस्मै प्रकाशितं येन तदाख्यानसमन्वितम् १।<br>
सूत उवाच-<br>
एकदा पांडुतनयः शुश्रूषुः सौभरेः शुभम् ।<br>
ज्ञानं तत्स्थानमभ्येत्य नत्वा तमिति पृष्टवान् २।<br>
युधिष्ठिर उवाच-<br>
ब्रह्मन्मार्तंडतनया तीर तीर्थेषु यच्छुभम् ।<br>
तीर्थं तद्वद वैकुंठ जन्मभूमिपरात्परम् ३।<br>
सौभरिरुवाच-<br>
एकदा तु मुनिश्रेष्ठौ दिवि नारदपर्वतौ ।<br>
गच्छंतौ खांडवं पश्यन्पश्यतः सुमनोहरम् ४।<br>
तत्रावतीर्णो नभस उपविष्टौ तटे शुभे ।<br>
कालिंद्याः क्षणविश्रांतौ स्नातुं विविशतुर्जले ५।<br>
शिबिरौशीनरो राजा मृगयांतौ चरन्वने ।<br>
दृष्ट्वा तान्निर्गमापेक्षी निषसाद सरित्तटे ६।<br>
तौ मुनी विधिवत्स्नात्वा परिधायांबराणि च ।<br>
वंदितौ शिरसा राज्ञा तेनोपाविशतां तटे ७।<br>
तत्रालोक्य सुवर्णस्य शिबिर्यूपान्सहस्रशः ।<br>
नारदं गर्वरहितः पर्वतं च जगाद सः ८।<br>
शिबिरुवाच-<br>
कथ्यतां मुनिशार्दूलौ कस्येमा यागयष्टयः ।<br>
केनात्र विहितो यज्ञः सुरेणाथ नरेण वा ९।<br>
मुक्त्वा काश्यादितीर्थानि यज्ञैरीज्येऽत्र कः पुमान् ।<br>
को विशेषोऽत्र तीर्थेभ्यस्तेभ्यो विज्ञानसन्निधिः १०।<br>
नारद उवाच-<br>
पुरा हिरण्यकशिपुर्जित्वा शक्रादिदेवताः ।<br>
त्रैलोक्यराज्यमासाद्य सो खर्वं गर्वमाददे ११।<br>
प्रह्लादस्तस्य तनयो नारायणपरायणः ।<br>
तस्मै सो द्रुह्यताभीक्ष्णं पापात्मा नष्टमंगलः १२।<br>
तद्द्रोहाद्विष्णुना सद्यो नृसिंहतनुधारिणा ।<br>
हत्वा दैत्यपतिं स्वर्गराज्यं स्वःपतयेऽर्पितम् १३।<br>
स्वपदं प्राप्य देवेशो बृहस्पतिमथावदत् ।<br>
मूर्ध्नाभिवंद्य तत्पादौ नारायणगुणान्स्मरन् १४।<br>
इंद्र उवाच-<br>
गुरो नृसिंहरूपेण हरिणा लोकधारिणा ।<br>
दत्तं मे देवताराज्यं यष्टुमिच्छामि तं मखैः १५।<br>
स्थानं पवित्रं कथय ब्राह्मणांश्चैव मे गुरो ।<br>
न विधेयो विलंबोऽत्र त्वया नो हितकारिणा १६।<br>
बृहस्पतिरुवाच-<br>
अस्ति ते खांडववनं रम्यं परमपावनम् ।<br>
केतक्यशोकबकुलमधुमत्त मधुव्रतम् १७।<br>
तत्रास्ति यमुना पुण्या धन्या त्रैलोक्यपावनी ।<br>
ददाति स्मरणे स्वर्गं मरणे ब्रह्मणः पदम् १८।<br>
तत्तीरे यज देवेश केशवं बहुभिर्मखैः ।<br>
यदीच्छसि स्वकीयानां कल्याणं त्वं निरंतरम् १९।<br>
नारद उवाच-<br>
गुरोर्वचनमाकर्ण्य तूर्णमारुह्य वाहनम् ।<br>
शिवप्रदमिमं शक्रः स्वकीयवनमागमत् २०।<br>
गुरुणा सह देवैश्च यज्ञोपकरणैस्तथा ।<br>
अत्रागत्य विलोक्यैतद्वनं लेभे मुदं पराम् २१।<br>
गुरुणा नोदितः शक्रो सप्तर्षीन्ब्रह्मणः सुतान् ।<br>
वसिष्ठादीन्द्विजान्वृत्वा यजति स्म जगत्पतिम् २२।<br>
तस्य प्रसन्नो भगवान्ब्रह्मेशाभ्यां सहागतः ।<br>
क्रतौ शतक्रतोर्यत्र महानभवदुत्सवः २३।<br>
देवत्रयीं सतां वीक्ष्य शक्रो वक्रमतिस्तदा ।<br>
उत्थायासनतस्तूर्णं ववंदे मुनिभिः सह २४।<br>
वाहनेभ्योऽवरुह्याशु तदंतेषूपविश्य ते ।<br>
आसनेषु सुहैमेषु बभुर्वेदीष्विवाग्नयः २५।<br>
सितरक्तांगयोः शंभु ब्रह्मणोर्हरिराबभौ ।<br>
नीलच्छविः पीतवासास्तडित्वानिव शृंगयोः २६।<br>
शक्रः प्रक्षाल्य तत्पादान्मूर्ध्ना तज्जलमादधे ।<br>
अब्रवीच्च मुदायुक्तो वचनं मधुराक्षरम् २७।<br>
इंद्र उवाच-।<br>
विहितोऽयं मया देव यज्ञोऽद्य सफलोऽभवत् २८।<br>
यद्ययं दर्शनं प्राप्ता दुर्लक्ष्या अपि योगिभिः।<br>
एकेनैव त्वया विष्णो कृता मूर्तिस्त्रयीमयी २९।<br>
गुणैस्तथापि नानात्वं स्फटिकस्येव ते मृषा ।<br>
यथा दारुषु गूढोऽग्निर्घर्षणेन विना विभो ३०।<br>
नाविर्भवति भूतानां हृत्सु भक्त्या तथा भवान् ।<br>
एकस्य त्वयि भक्तिः स्यात्सर्वभूतोपकारिणी ३१।<br>
बभूवुः सुखिनो देवाः प्रह्लादकृतया तया।<br>
वयं विषयिणो देव त्वन्मायावृतचेतसः ३२।<br>
न जानीमः स्वरूपं ते यथावत्पादसेवकाः ।<br>
भो ब्रह्मन्भो महादेव युवामपि जगद्गुरू ३३।<br>
एतस्यैव गुरुत्वेन यतो नातः पृथक्युवाम् ।<br>
यत्किंचिदुच्यते वाचा मनसा च विचिंत्यते ।<br>
अस्यैव माया तत्सर्वे तद्द्वयीदूरवर्त्तिनः ३४।<br>
प्रपंचजातं यदिदं विलोक्य तेन सत्यमित्येव विचिंतयेन्न सः ।<br>
भजंति विष्णोश्चरणं तरंति ते यदंबुमूर्ध्ना हर धार्यते त्वया ३५।<br>
विधेस्य भूयादनुजन्मपादयो रतिर्मदीया कमलाभयोर्भृशम् ।<br>
यदीक्षण क्षोभितया तया जगत्समस्तमेतन्महदादि जायते ३६।<br>
भवादृशो नास्ति कृपापरोपरो विपक्षपक्षे वितनोषि यत्सुखम् ।<br>
स्वलोकशोकापनये कृपालुता यदुच्यते ते नृहरे तदज्ञता ३७।<br>
नारद उवाच-<br>
इत्यभिष्टूय देवेशं केशवं प्रणतोऽग्रतः ।<br>
तस्थौ तद्वाक्यशुश्रुषा दत्तचित्तो महीयते ३८।<br>
एवमाकर्ण्य मुनय स्तुतिं तस्य रमापतेः ।<br>
कृतामिंद्रेण सदसि साधुसाध्विति चाब्रुवन् ३९।<br>
शतमन्यो वर्षशतं ये कुर्वंति महत्तपः ।<br>
न तेषामीदृशी भक्तिर्यादृशी तव माधवे ४०।<br>
न योगः सुलभोष्टांगः ख्यातिर्येनाधिगम्यते ।<br>
समत्वेन च तत्त्यागस्तद्भक्तिः शरणं नृणाम् ४१।<br>
स्वधर्मार्जितवित्तैर्यद्यथा विधि विधीयते ।<br>
कर्मतस्यार्पणं विष्णौ भक्तिरेषा शिवप्रदाः ४२।<br>
न निंदेद्देवतामन्यां विष्णुबुद्ध्यां च यो नमेत् ।<br>
न त्यजेद्वेदवाक्यानि स भक्तोऽस्य हरेः प्रियः ४३।<br>
ये शृण्वंति हरेर्गुणानहरहः कुर्वंति ये कीर्तनं ये चास्य स्मरणं यदोश्च भजनं येऽमुं यजंते तथा ४४।<br>
ये दास्येन नमंति चैनममुना कुर्वंति ये मित्रतां ये च स्वं च निवेदयंति नहि ते वांच्छंति मुक्त्यादिकम् ४५।<br>
इंद्र भक्त्या त्वमप्येनमाराधय जगद्गुरुम् ।<br>
न कामये किमप्यास्मत्कृतकृत्यो भविष्यति ४६।<br>
नारद उवाच-<br>
मुनिभिरिति शिक्षिते समस्तसेव्यां त्रिभुवनपारपदप्रदां निशम्य ।<br>
हरिरनिशगुरुः कृतां स्वभक्तिं मधुरमुवाच वचो हरिं समाजे ४७।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे।<br>
कालिंदीमाहात्म्ये इंद्रयागविधिनोनाम एकोनद्विशततमोऽध्यायः१९९।<br>
<br>
