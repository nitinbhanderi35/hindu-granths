नारद उवाच-<br>
पतितं वीरभद्रं तु दृंष्ट्वा रुद्रगणा भयात् ।<br>
आगतास्ते रणं हित्वा क्रोशमाना महेश्वरम् १।<br>
अथ कोलाहलं श्रुत्वा गणानां चंद्रशेखरः २।<br>
अभ्ययाद्वृषमारूढः संग्रामं प्रहसन्निव ।<br>
रुद्रमायां तमालोक्य सिंहनादैर्गणाः पुनः ३।<br>
निवृत्ताः संगरे दैत्यान्निजघ्नुः शरवृष्टिभिः ।<br>
दैत्याश्च भीषणं रुद्रं दृष्ट्वा सर्वे विदुद्रुवुः ४।<br>
कार्त्तिकव्रतिनं दृष्ट्वा पातकानीव तद्भयात् ।<br>
अथ जालंधरो दैत्यान्विद्रुतान्प्रेक्ष्य संगरे ५।<br>
रोषादधावच्चंडीशं मुंचन्बाणान्सहस्रशः ।<br>
शुंभो निशुंभोऽश्वमुखः कालनेमिर्बलाहकः ६।<br>
खड्गरोमा प्रचंडश्च घस्मरश्च शिवं ययुः ।<br>
बाणांधकारसंच्छन्नं दृष्ट्वा गणबलं शिवः ७।<br>
तद्बाणजालं विच्छिद्य स्वबाणैरावृणोन्नभः ।<br>
दैत्यांश्च बाणवात्याभिः पीडितानकरोत्तदा ८।<br>
प्रचंडजालबाणौघैरपातयत भूतले ।<br>
खड्गरोम्णः शिरः कोपात्तथा परशुनाच्छिनत् ९।<br>
बलाहकस्य च शिरः खंट्वागेनाकरोद्द्विधा ।<br>
बद्ध्वा च घस्मरं दैत्यं पाशेनाभ्यहनाद्भुवि १०।<br>
वृषभेण हताः केचित्केचिद्बाणैर्निराकृताः ।<br>
न शेकुरसुराः स्थातुं गजाः सिंहार्दिता यथा ११।<br>
ततः कोपपरीतात्मा वेगाद्रुद्रं जलंधरः ।<br>
आह्वयामास समरे तीव्राशनिसमस्वनः १२।<br>
जलंधर उवाच-<br>
युध्यस्वाद्य मया सार्द्धं किमेभिर्निहितैस्तव ।<br>
यच्च किंचिद्बलं तेऽस्ति तद्दर्शय जटाधर १३।<br>
नारद उवाच।<br>
इत्युक्त्वा बाणसप्तत्या जघान वृषभध्वजम् ।<br>
तानप्राप्तान्शितैर्बाणैश्चिच्छेद प्रहसन्निव १४।<br>
ततो हयान्ध्वजं छत्रं धनुश्चिच्छेद सप्तभिः ।<br>
सच्छिन्नधन्वा विरथो गदामादाय वीर्यवान् १५।<br>
अभ्यधावच्छिवस्तावद्गदाबाणैर्द्विधाकरोत् ।<br>
तथापि मुष्टिमुद्यम्य ययौ रुद्रजिघांसया १६।<br>
तावच्छिवेन बाणौघैः क्रोशमात्रमपाकृतः ।<br>
ततो जालंधरो दैत्यो मत्वा रुद्रं बलाधिकम् १७।<br>
ससर्ज मायां गांधर्वीमद्भुतां रुद्रमोहिनीम् ।<br>
ततो जगुश्च ननृतुर्गंधर्वाप्सरसांगणाः १८।<br>
तालवेणुमृदंगांश्च वादयंतः परस्परम् ।<br>
तं दृष्ट्वा महदाश्चर्यं रुद्रो नादविमोहितः १९।<br>
पतितान्यपि शस्त्राणि करेभ्यो न विवेद सः ।<br>
एकाग्रभूतमालोक्यरुद्रं दैत्यो जलंधरः २०।<br>
कामार्त्तः सञ्जगामाशु यत्र गौरी स्थिताभवत् ।<br>
युद्धे शुंभनिशुंभाख्यौ स्थापयित्वा महाबलौ २१।<br>
दशदोर्दंडपंचास्यस्त्रिनेत्रश्च जटाधरः ।<br>
महावृषभमारूढः स बभूव जलंधरः २२।<br>
अथ रुद्रं समायांतमालोक्य भववल्लभा ।<br>
अभ्याययौ सखीमध्यात्तद्दर्शनपथेऽभवत् २३।<br>
यावद्ददर्श चार्वगीं पार्वतीं दनुजेश्वरः ।<br>
तावत्स वीर्यं मुमुचे जडांगश्चाभवत्तदा २४।<br>
अथ ज्ञात्वा तदा गौरी दानवं भयविह्वला ।<br>
जगामांतर्हिता तावत्सा तदोत्तरमानसम् २५।<br>
तामदृष्ट्वा तदा दैत्यः क्षणाद्विद्युल्लतामिव ।<br>
जवेनायात्पुनर्युद्धं यत्र देवो वृषध्वजः २६।<br>
पार्वत्यपि महाविष्णुं सस्मार मनसा तदा ।<br>
तावद्ददर्श तं देवी सोपविष्टं समीपगम् २७।<br>
पार्वत्युवाच।<br>
विष्णो जलंधरो दैत्यः कृतवान्परमाद्भुतम् ।<br>
तत्किं न विदितं तेऽस्ति चेष्टितं तस्य दुर्मतेः २८।<br>
श्रीभगवानुवाच-<br>
तेनैव दर्शितः पंथा वयमप्यन्वयामहे ।<br>
नान्यथा स भवेद्वध्यः पातिव्रत्यात्सुरक्षितः २९।<br>
नारद उवाच-<br>
जगाम विष्णुरित्युक्त्वा पुनर्जालंधरं पुरम् ।<br>
अथ रुद्रश्च गंधर्वानुगतः संगरे स्थितः ३०।<br>
अंतर्द्धानगतां मायां दृष्ट्वा तु बुबुधे तदा ।<br>
ततः शिवो विस्मितमानसः पुनर्जगाम युद्धाय जलंधरं रुषा ३१।<br>
स चापि दैत्यः पुनरागतं शिवं दृष्ट्वा शरौघैः समवाकिरद्रणे ३२।<br>
इति श्रीपाद्मे महापुराणे पंचपंचाशत्सहस्रसंहितायामुत्तरखंडे कार्त्तिकमाहात्म्ये श्रीकृष्णसत्यभामासंवादे दैत्यकपटवर्णनोनाम द्व्यधिकशततमोऽध्यायः १०२।<br>
<br>
