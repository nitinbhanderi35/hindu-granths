ईश्वर उवाच-<br>
अतः परं प्रवक्ष्यामि षोडशाध्यायगौरवम् ।<br>
आकर्णय कुरंगाक्षि हर्षोत्कंठप्रवर्षिणि १।<br>
अस्ति सौराष्ट्रिकं नाम्ना पुरं गुर्जरमंडले ।<br>
तत्रासीत्खङ्गबाहुश्च राजा चंद्र इवापरः २।<br>
यदीय कुसुमामोदमालासुरभितोदरे ।<br>
वारांनिधौ हरिः स्वास्थ्यादशेत सह पद्मया ३।<br>
यदीय कीर्तिकर्पूरकणाभांतिनभोंगणे ।<br>
कीर्णा वैरिकृतश्वास मारुतैस्तारकाछलात् ४।<br>
यस्यासिधारा तीर्थेषु स्नाता वै रिपुभूभुजः ।<br>
व्यावर्त्तं ते दिवोऽद्यापि स्वर्गस्त्रीवाग्विमोहिताः ५।<br>
तस्यारिमर्दनोनाम मदहस्ती मदोद्धुरः ।<br>
मदांबुधारा सलिले गुंजद्भ्रमरमंडलः ६।<br>
कपोलफलकोत्तीर्ण मदधाराजलाविलः ।<br>
बभौ यो निर्झरोद्गोरैरंजनाद्रिरिवाच्चकैः ७।<br>
यस्यांगेषु व्यराजंत चामराश्चंद्रिकोज्ज्वलाः ।<br>
किरणाइव शीतांशोः पतिताः काननोदरे ८।<br>
सिंदूरपांसुपटली राजत्कुंभस्थलो बभौ ।<br>
यः संध्यावारिदव्याप्तं वियत्खंडमिव स्थितम् ९।<br>
स कदाचिन्मोचयित्वा शृंखलान्निगडानपि ।<br>
भंक्त्वा लौहदृढस्तंभं प्रसह्य निशि निर्गतः १०।<br>
आधोरणगणान्सर्वान्पार्ष्णिविस्फूर्जदंकुशान् ।<br>
क्रोधादवगणय्यैव निजशालां बभंज सः ११।<br>
तीक्ष्णांकुशमुखैर्विष्वक्हन्यमानोऽपि वैणवैः ।<br>
दंडैस्तु त्रासयामासुः सादिनो न मनागपि १२।<br>
ततो राजा समागत्य निशम्येदं कुतूहलम् ।<br>
तत्र हस्तिकलाभिज्ञैः समं राजकुमारकैः १३।<br>
अदृश्यत समागत्य राज्ञा दंतावलो बली ।<br>
मोहयन्नुद्भटाटोपो हृताट्टालिकमालिकः १४।<br>
ददृशुस्तं महाभीमं पौरा दूरतरं स्थिताः ।<br>
गोपायंतः शिशून्भीत्या निवृत्तान्यकुतूहलाः १५।<br>
रुद्धेषु तत्र मार्गेषु पलायनपरैर्जनैः ।<br>
वासितेषु तदीयोग्रदानधारांबुसीकरैः १६।<br>
स्नात्वा तेनाध्वना यातः सरसः कश्चन द्विजः ।<br>
गीतानां षोडशाध्यायश्लोकान्कतिपयाञ्जपन् १७ <a href="/wiki/%E0%A4%AD%E0%A4%97%E0%A4%B5%E0%A4%A6%E0%A5%8D%E0%A4%97%E0%A5%80%E0%A4%A4%E0%A4%BE/%E0%A4%A6%E0%A5%88%E0%A4%B5%E0%A4%BE%E0%A4%B8%E0%A5%81%E0%A4%B0%E0%A4%B8%E0%A4%AE%E0%A5%8D%E0%A4%AA%E0%A4%A6%E0%A5%8D%E0%A4%B5%E0%A4%BF%E0%A4%AD%E0%A4%BE%E0%A4%97%E0%A4%AF%E0%A5%8B%E0%A4%97%E0%A4%83" title="भगवद्गीता/दैवासुरसम्पद्विभागयोगः">भगवद्गीता/दैवासुरसम्पद्विभागयोगः</a>।<br>
निषिद्ध्यमानो बहुधा पौरैराधोरणैरपि १८।<br>
अमन्यमानः करिणो भीतान्चलितवांस्ततः ।<br>
फूत्कारेण स आवृण्वञ्जनान्विपरिमर्दयन् १९।<br>
स्पृशन्दानांबुजं तस्य स्वस्तिमान्निर्गतो द्विजः ।<br>
ततो महानभूत्तत्र विस्मयो वागगोचरः २०।<br>
मानसे भूमिपालस्य पौराणामपि पश्यताम् ।<br>
समाहूय ततो राजा फुल्लराजीवलोचनः २१।<br>
तमापृच्छद्द्विजं वाहादवतीर्य प्रणम्य च २२।<br>
राजोवाच-<br>
अलौकिकमिदं विप्र त्वयाद्याचरितं महत् ।<br>
कृतांतकल्पादेतस्मात्कथं निर्यातवान्गजात् २३।<br>
कमर्चयसि गीर्वाणं कं मंत्रं जपसि प्रभो ।<br>
का च सिद्धिस्तवास्तीति द्विजन्मन्समुदीरय २४।<br>
द्विज उवाच ।<br>
गीतायाः षोडशोध्यायः श्लोकान्कतिपयानहम् ।<br>
जपामि प्रत्यहं भूप तेनैताः सर्वसिद्धयः २५।<br>
ततो विहाय द्विरदं कौतूहलरसं नृपः ।<br>
आजगाम द्विजन्मानमादाय निजमंदिरम् २६।<br>
शुभं मुहूर्तमन्वीक्ष्य तोषयित्वा द्विजोत्तमम् २७।<br>
सुवर्णैर्लक्ष्यसंख्याकैर्गीतामंत्रमुपाददे ।<br>
गीतायाः षोडशाध्यायश्लोकान्कतिपयानपि २८।<br>
समभ्यस्य ततो राजा सत्कारेण सकौतुकः ।<br>
अथैकदा विनिर्गत्य बाह्यालीं सह सैनिकैः २९।<br>
तमेवामोचयद्राजा मत्तमाधोरणाद्गजम् ।<br>
विस्पष्टमिति वाक्यानि राज्यसौख्यममानयन् ३०।<br>
तृणवज्जीवितं राजा गजस्याग्रेविशत्ततः ।<br>
आदाय गंडफलकं मदपंक्तिनिरंकुशम् ३१।<br>
आययौ मंत्रिविश्वासान्नृपः साहसिकाग्रणीः ।<br>
राहोरिव मुखादिंदुः कालास्यादिव धार्मिकः ३२।<br>
साधुः खलस्य वदनान्नृयोनिरगमद्गजात् ।<br>
आगत्य नगरं राजा त्वभिषिच्य कुमारकम् ३३।<br>
गीतायाः षोडशाध्यायादवाप परमां गतिम् ३४।<br>
इति श्रीपाद्मे महापुराणे पंचपंचाशत्सहस्रसंहितायामुत्तरंखडे गीतामाहात्म्ये नवत्यधिकशततमोऽध्यायः१९०।<br>
<br>
