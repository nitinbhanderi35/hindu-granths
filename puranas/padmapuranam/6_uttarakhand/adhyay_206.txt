सौभरिरुवाच-<br>
धर्मराजशिबिः श्रीमानाकर्ण्य तद्वचो मुनेः ।<br>
नारदस्याब्रवीत्प्रीतमना इति तमुत्तमम् १।<br>
शिबिरुवाच-<br>
मुने तीर्थवरस्यास्य निगमोद्बोध कस्य ते ।<br>
माहात्म्यं वर्णितं सम्यक्श्रुतं पापहरं मया २।<br>
इंद्रप्रस्थेत्र शतशः संति तीर्थानि वै मुने ।<br>
अन्यस्यापि समाचक्ष्व माहात्म्यं यदि विद्यते ३।<br>
नारद उवाच-<br>
इंद्रप्रस्थांतरावर्तिन्येषा या द्वारका नृप ।<br>
अस्यां पुरा हि यद्वृत्तं तत्ते वच्मि शृणुष्व मे ४।<br>
काम्पिल्येऽथ द्विजः कश्चित् पुष्पेषुर्मूर्तिमानिव ।<br>
सर्वासां योषितां चित्तहारी स्यादग्रविभ्रमैः ५।<br>
संगीतविद्याकुशलः कोकिलामधुरध्वनिः ।<br>
एकदा स करे वीणां धारयन्वादयन्मुहुः ६।<br>
कंठेन कोकिलालाप मधुरेण नराधिप ।<br>
गायन्बभ्राम नगरे प्रतिरथ्यं महामतिः ७।<br>
तस्य गीतिध्वनिं श्रुत्वा मूर्छनातानसंयुतम् ।<br>
त्वक्त्वा स्वगृहकार्याणि तमीयुः पौरयोषितः ८।<br>
मोहितास्तस्य रूपेण कामवेगं न सेहिरे ।<br>
जाता स्खलितवीर्यास्ता गीतं श्रुत्वा समक्षतः ९।<br>
ब्रह्मणो मानसं येन लोभितं भारतीं प्रति ।<br>
शिवस्यार्द्धशरीरं च पार्वत्यै येन दापितम् १०।<br>
ताभ्यामन्यो जनो लोके वशी वा ज्ञानवानपि ।<br>
यः स्मरं तं क्षमो जेतुं स्त्रियः प्रकृतिचंचलाः ११।<br>
ताः स्मरावेशमासोढुं न साध्योपि विषेहिरे ।<br>
वक्तव्यमिति किं राजन्लोके कामो हि दुर्जयः १२।<br>
अथ तास्तत्र तत्रेयुर्यत्र यत्र व्रजत्यसौ ।<br>
प्रगायन्कंठवीणाभ्यां प्रगायन्स्वरमोहितः १३।<br>
तासां पतिसुतभ्रातृपितरोऽथ नराधिप ।<br>
आगत्य भर्त्सयित्वा ता निन्युः स्वान्स्वान्गृहान्प्रति १४।<br>
तमन्विष्य पुनस्तास्तु जग्मुः सर्वास्तदंतिके ।<br>
यदा तदा पौरजना वृत्तं तत्प्राहुरीश्वरे १५।<br>
राजापि तं समाहूय पप्रच्छ रहसि द्विजम् ।<br>
केन मंत्रेण भो विप्र मोहितास्ताः पुरस्त्रियः १६।<br>
तन्ममाचक्ष्व विप्रेंद्र दास्यामि बहु ते धनम् ।<br>
नोचेन्निष्कासयामि त्वां निजराज्यान्न संशयः १७।<br>
नारद उवाच-<br>
श्रुत्वेति नृपतेर्वाक्यं नृपतिं स द्विजोत्तमः ।<br>
उवाच सत्यं तस्याग्रे वचोरूपगुणार्णवः १८।<br>
द्विज उवाच-<br>
न मंत्रं नौषधं राजन्विद्यते मयि भिक्षुके ।<br>
किंतु ते नगरे सर्वा योषितो ह्यजितेंद्रियाः १९।<br>
रूपं मम समालोक्य श्रुत्वा गीतध्वनिं तथा ।<br>
स्मरवेगं सहंते न राजंस्तव पुरे स्त्रियः २०।<br>
किं करोमि महाराज कोऽपराधोस्ति मे विभो ।<br>
पुराकृतमिवोल्लंघ्यं शासनं न महीपते २१।<br>
नारद उवाच-<br>
उशीनरशीबे राजन्नेवं कथयति द्विजे ।<br>
सर्वे पौराः समेत्याथ प्रावदन्निति भूपतिम् २२।<br>
पौरा ऊचुः -<br>
राजन्ननेन विप्रेण मोहिताः पौरयोषितः ।<br>
गृहेषु न हि तिष्ठंति ह्यस्माभिरनिवारिताः २३।<br>
यद्ययं मोहनः स्त्रीणां नगरे वत्स्यति प्रभो ।<br>
तदा देशांतराण्येव यास्यामो वयमद्य वै ।<br>
गतोऽस्माकं वृषो देवो हव्यकव्यक्रियात्मकः २४।<br>
तमनुप्रस्थितात्क्षेत्राद्गौरियं पापिनामिव ।<br>
विना तं शरणं यातं त्यक्तश्रीभिर्नरेश्वर २५।<br>
अथैनमनुयास्यंति वासिताभिर्वृषं यथा ।<br>
शून्यालये कथं लक्ष्मीर्यत्नतोप्यवतिष्ठति २६।<br>
धर्मोऽर्थश्च गृहं चैतत् त्रयं स्त्रीवशगं यतः ।<br>
कांताधर्म धनाधीना तयोर्नाशे न तिष्ठति २७।<br>
नारद उवाच-<br>
एवं वदत्सु पौरेषु स्त्रियस्तेषां समागताः ।<br>
राजांतिक उपाविष्टा इत्यूचुस्ताः परस्परम् २८।<br>
पौरस्त्रिय ऊचुः ।<br>
कामं वामाकृतिं विप्रमेनं प्राप्यमनांसि नः ।<br>
उल्लसंति दिवाधीशं कमलानीव वारिणि २९।<br>
संकुचंति विना तेन कुमुदानि यथेंदुना ।<br>
आगच्छंतमिलित्वैनंधारयामोनृपाग्रतः ३०।<br>
अवध्योऽयं वयं चास्य किं करिष्यति भूपतिः ।<br>
नारद उवाच-<br>
इत्युक्त्वा तास्त्वरावत्यो जगृहुस्तं द्विजोत्तमम् ३१।<br>
पश्यतां निजभर्तॄणां राज्ञश्चैव पुरस्तदा ।<br>
ऊचुश्चैनं मनोनाथ गृहानागच्छ हृच्छयम् ३२।<br>
शमयाशु विनाद्यत्वां स्थातुं नैव च शक्नुमः ।<br>
इत्याकर्ण्य वचस्तासां स विप्रः प्रत्युवाच ह ३३।<br>
विप्र उवाच-<br>
भवतीनामहं पुत्रो भवत्यो मातरो मम ।<br>
गृहान्किमर्थमुत्सृज्य भवत्यः पर्यटंति हि ३४।<br>
आराधयत नाथान्स्वान्यतो लोकद्वयं ध्रुवम् ।<br>
आराधितेषु पतिषु विष्णुः सर्वसुरेश्वरः ३५।<br>
प्रसन्नो भवति त्वत्र प्रसन्ने किमु दुर्लभम् ।<br>
या स्त्री स्वपतिमुत्सृज्य सेवतेऽन्यसुखेच्छया ३६।<br>
सापवादमवाप्नोति याति घोरां च दुर्गतिम् ।<br>
उषित्वा तत्र कल्पांते यावत्सा पतिवंचना ३७।<br>
पुनस्तस्माद्विनिर्गत्य स्थावरत्वं प्रपद्यते ।<br>
तस्मादपि पशुत्वं सा लभते बहुजन्मसु ३८।<br>
ततो मुक्ता मनुष्यत्वे व्यंगा भवति तत्र सा ।<br>
एवं पापगतिं ज्ञात्वा निवर्तध्वमतो जनात् ३९।<br>
नो वा यास्यथ देहांते नरकं भृशदारुणम् ।<br>
यदिच्छंति भवंत्यो मे सुखं तन्नेह लप्स्यथ ।<br>
पापमेव हि युष्माकं यतोधःपतनं नृणाम् ४०।<br>
नारद उवाच-<br>
श्रुत्वैवं वचनं तस्य दृष्ट्वा भर्तृसुखानि च ।<br>
लज्जयानम्र मुख्यस्ता लतावातहता इव ४१।<br>
तासां तु पुरनारीणां स्मराग्निर्भृशदारुणः ।<br>
शशाम तस्य शीतेन बटोर्वचनवारिणा ४२।<br>
उत्थाय चेलुः सर्वास्ता विनिंदंत्य इति स्मरम् ।<br>
ब्रह्मशक्रादिदेवानामपि मोहकरं नृप ४३।<br>
स्त्रिय ऊचुः ।<br>
धिगिमं पापकर्माणं शीलदारुकुठारकम् ।<br>
कामवामदृशां प्रीत्यै धन्यो येन हतः स्मरः ४४।<br>
किं वदेम जगत्पूज्यां रुक्मिणीं जठरे यया ।<br>
धृतः प्रद्युम्ननाम्नाऽसौ राहुः स्त्रीशीलचंद्रभुक् ४५।<br>
स देवाधम आयाति यदि नो दृष्टगोचरम् ।<br>
भूयो ध्यानकृतेशान दृगग्नौ तं क्षिपामहे ४६।<br>
येनायं जनितः पापो ह्यात्मारामेण विष्णुना ।<br>
कृतः षोडशसाहस्रस्त्रीप्रियः का हि नः कथा ४७।<br>
एवं विनिंद्य तं कामं तुष्टुवुस्तं द्विजोत्तमम् ।<br>
शीलं स्वस्य च तासां च रक्षितं येन भूपते ४८।<br>
धन्या सामुष्य जननी ययायं ब्राह्मणोत्तमः ।<br>
स्मरजिन्निर्मितो लोके परधर्मस्य रक्षकः ४९।<br>
धिगस्तु नो राजलोकैर्हसिताः स्मरनिर्जिताः ।<br>
याभिर्वाक्यमनोभ्यां च जनितं पापमुल्बणम् ५०।<br>
नारद उवाच-<br>
एवं विचिंतयंत्यस्ता एक्यमत्ययुताः स्त्रियः ।<br>
जग्मुः स्वंस्वं गृहं सर्वा द्विजवाक्येन बोधिताः ५१।<br>
अथ राजापि कांपिल्यस्तं द्विजं वस्त्रभूषणैः ।<br>
संपूज्य प्रेषयामास सद्गृहे संयतेंद्रियम् ५२।<br>
अथागच्छति काले तु कारूषाधिपतिर्बली ।<br>
कांपिल्याधिपतिं सैन्यैर्नगरं रुरुधे तदा ५३।<br>
तयोर्युद्धमभूद्घोरं तेन युद्धे स घातितः ।<br>
नगरं लुठितं सर्वं हताः शूराश्च सर्वशः ५४।<br>
ता स्त्रियः कालकूटं तु खादित्वा मरणं गताः ।<br>
प्रायश्चित्तं तु न कृतं ताभिः पापस्य तस्य तु ५५।<br>
येन पापेन ताः सर्वा भीषणाख्यस्य रक्षसः ।<br>
राक्षस्यो नगरे जाता महाकाया भयानकाः ५६।<br>
तत्र ता निहिताः सर्वाः पुरनार्यो हनूमता ।<br>
यज्ञांश्च रसतो जिष्णोस्तिष्ठतां रथकेतने ५७।<br>
पुनस्ता एव राक्षस्यो बभूवुर्मारवेध्वनि ।<br>
क्षुधार्ताश्च तृषार्ताश्च दर्शनेन भयप्रदाः ५८।<br>
एवं तेन तु पापेन वाङ्मनोविहितेन तु ।<br>
ताभिर्जन्मद्वयं प्राप्तं राक्षसीयोनिमिश्रितम् ५९।<br>
पापेन नाशितं तासां स नृपं नगरद्वयम् ।<br>
अतएव न कर्त्तव्यं परकांतनिषेवणम् ६०।<br>
नारीभिः पापभीताभिर्वाङ्मनोभ्यामपि प्रभो ।<br>
रोगी जडो दरिद्रो वा नेत्राभ्यां वर्जितोऽपि वा ।<br>
न त्याज्यः स्वपतिः स्त्रीभिः इच्छंतीभिस्तु सद्गतिम् ६१।<br>
कथितमिदं मया मनोवचोभ्यां जनितमघं च यदन्यकांतभक्त्या ।<br>
फलमपि च यदेव लब्धमाभिस्तदपि शिबे बहुविस्तरेण तुभ्यम् ६२।<br>
इंद्रप्रस्थगता न ये ममनघा या द्वारका दृश्यते तास्तस्या जलबिंदुदेहपतनात्पौरस्त्रियो रेभिरे ।<br>
स्वर्गं चित्तवचोऽन्यकांत भजनाज्जातं विमुच्वोल्बणं क्रव्यादत्वमवाप्य देववनिताभावं सुराह्लाददम् ६३।<br>
इति श्रीपाद्मेमहापुराणे पंचपंचाशत्साहस्र्यां संहितायामुत्तरखंडे कालिंदीमाहात्म्ये द्वारकावर्णंनंनाम षष्ठाधिकद्विशततमोऽध्यायः २०६।<br>
<br>
<br>
