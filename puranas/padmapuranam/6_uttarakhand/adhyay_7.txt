नारद उवाच-<br>
ततो जालंधरः क्रुद्धः प्राह तं दैत्यसूदनम् ।<br>
कपटेन बलं हत्वा क्व यास्यसि बलाधम १।<br>
इत्युक्त्वा तं शतमखं सिंधुसूनुः प्रतापवान् ।<br>
ससूताश्वध्वजरथं छादयामास मार्गणैः २।<br>
पपात मूर्च्छितः शक्रो रथोपरि शरैः क्षतः ।<br>
दृष्ट्वा तं पतितं शक्रं जगर्जार्णवनंदनः ३।<br>
मूर्च्छां त्यक्त्वा मुमोचेंद्रो वज्रं जालंधरं प्रति ।<br>
तदाद्रिदलनं हस्ते गृहीत्वा सिंधुसंभवः ४।<br>
वज्रं कक्षापुटे धृत्वा रथादुत्तीर्य सत्वरम् ।<br>
अभ्यधावत दैत्येंद्रो देवेंद्रं धर्तुमाहवे ५।<br>
ततो दुद्राव मघवा रथं त्यक्त्वा हरिं स्मरन् ।<br>
रथमिंद्रस्य मदवानारुह्यार्णवनंदनः ६।<br>
यंतारं मातलिं कृत्वा ययौ प्राप्तमनोरथः ।<br>
रथमिंद्रस्य तरसा यत्र यत्र ययौ बले ७।<br>
जालंधरो महाबाहुः स्वयं चांबुधरो यथा ।<br>
ततः स कोपात्पुरुषोत्तमः स्वयं खड्गं समुद्यम्य च नंदकं रणे ८।<br>
संप्रेरयित्वा गरुडं मनोजवं जघान कोपेन च दैत्यवाहिनीम् ।<br>
रथान्हयान्कुंजरपत्तिसंघान्स पातयामास बलात्सहस्रशः ९।<br>
जनार्दनः कश्यपसूनुसंवृतश्चकार संख्ये चरितं भयावहम् ।<br>
केशास्थिमज्जारुधिरौघवाहिनीं पिशाचवेतालविहंगसेविताम् १०।<br>
करोरुजंघायुधशस्त्रपूरितां सुदुस्तरां व्याघ्रगजेंद्र सेविताम् ।<br>
रक्तांत्रहारांगदभूषितांतां विघूर्णनेत्रोत्सवकांतिवाससम् ११।<br>
विष्णुना निहतं सैन्यं दृष्ट्वा दानवपुंगवाः ।<br>
जालंधराज्ञया सर्वे रुरुधुः परितो हरिम् १२।<br>
दैत्यास्ते तत्र बाणौघान्वर्षमाणा यथांबुदाः ।<br>
यथाद्विरेफाः कमलं पर्वतं जलदा इव १३।<br>
चूतं यथा पक्षिगणा गगनं धूपसंचयः ।<br>
न दृश्योऽभूत्तदा विष्णुर्न तार्क्ष्यो रणसंकटे १४।<br>
सर्वे ते रथमारूढा सर्वशस्त्रैर्महासुराः ।<br>
वैकुंठाधिपतिं जघ्नुर्गर्जंतो भीमनिस्वनैः १५।<br>
तान्सर्वान्भीमरूपेण दैत्यारिः कुपितस्तदा ।<br>
रणे निपातयामास वायुः पर्णचयं यथा १६।<br>
शैलरोमा ततो विष्णुं दैत्यः कोपादधावत ।<br>
हरेरपि शरास्तस्य शरीरे शीर्णतां गताः १७।<br>
शैलरोमा च दैत्यारि शरीरं चाहनच्छरैः ।<br>
हरिः खड्गं विनिर्धूय शिरस्तस्य जहार ह १८।<br>
छिन्ने शिरसि दैत्यस्य कबंधो विक्रमन्रणे ।<br>
शैलरोमा भुजाभ्यां च तार्क्ष्यं जग्राह पक्षयोः १९।<br>
शिरश्चोत्पत्य तरसा विलग्नं स्कंधयोर्दृढम् ।<br>
ततस्तत्रास्ययुद्धेन हृषीकेशोऽपि विस्मितः २०।<br>
शिरः संलग्नमालोक्य गरुडो न्यपतद्भुवि ।<br>
पुनश्चोत्पत्य वेगेन शिरःस्थानं समाश्रयत् २१।<br>
शैलरोमा ततो विष्णुं जहार गरुडाद्बली ।<br>
हरिर्जघ्ने तलेनाशु गतायुश्चापतद्भुवि २२।<br>
ततो जालंधरः सूतं खड्गरोमाणमब्रवीत् ।<br>
संप्रेषय रथं तत्र यत्र देवो जनार्दनः २३।<br>
जालंधरस्य वचनात्खङ्गरोमानयद्रथम् ।<br>
दृष्ट्वा तं पुरतो विष्णुमुवाचार्णवनंदनः २४।<br>
निःशंकं जहि मां विष्णो नाहं त्वा हन्मि माधव ।<br>
तस्य तद्वचनं श्रुत्वा क्रोधसंरक्तलोचनः २५।<br>
नारायणः प्राणहरैः शरैरेनमपूरयत् ।<br>
विष्णुना च विभिन्नांगोऽर्णवसूनुः प्रतापवान् २६।<br>
हरिं संपूरयामास मार्गणौघैर्निरंतरम् ।<br>
नारायणः प्राणहरैः शरैरेनमपूरयत् २७।<br>
गरुडं पतितं दृष्ट्वासिंधुसूनोः शरैर्भुवि ।<br>
रथं संस्मारयामास वैकुंठस्थं जनार्दनः २८।<br>
सरथस्तस्य संप्राप्तः सूतहीनो हयैर्वृतः ।<br>
अश्वैर्युतं रथं दृष्ट्वा विस्मितो भगवान्रणे २९।<br>
संबोधयित्वा गरुडं सारथ्ये समयोजयत् ।<br>
स धृत्वा मुकुटं मूर्ध्नि कौस्तुभं हृदये मणिम् ३०।<br>
पुरुषार्थान्हयान्कृत्वा ययौ जालंधरं हरिः ।<br>
मेदिनीं रथचक्रेण दारयंश्च सुरैः सह ३१।<br>
जघान तरसा बाणैर्दानवानां च वाहिनीम् ।<br>
देवराजेन संदिष्टो वीतिहोत्रो रणांगणे ३२।<br>
ददाह दानवानीकं समीरणसमन्वितम् ।<br>
तदाह तं भगवता दैत्यसैन्यं सुरैः सह ३३।<br>
जालंधरः स्वल्पशेषं दध्यौ दृष्ट्वा बलं स्वकम् ।<br>
अथाह भार्गवं राजा मत्सैन्यं निहतं सुरैः ३४।<br>
त्वयि तिष्ठति मंत्रज्ञे विख्यातो विद्यया भवान् ।<br>
किं तया विद्यया ब्रह्मन्क्षत्रेणाथ बलेन च ३५।<br>
या न रक्षति रोगार्तान्यद्बलं शरणागतान् ।<br>
जालंधरवचः श्रुत्वा भार्गवस्तमभाषत ३६।<br>
पश्य राजन्मम बलं ब्राह्मणस्य रणांगणे ।<br>
इत्युक्त्वा वारिणा स्पृष्टा हुंकारेण प्रबोधिताः ३७।<br>
उत्थापितास्ते कविना शरौघैः प्राणहारकैः ।<br>
देवाहता रणे पेतुः समंतात्सिंधुसूनुना ३८।<br>
बाणैर्जर्जरदेहास्ते धृतप्राणा नराधिप ।<br>
न मृतास्त्वमरत्वाच्च बाणैर्भिन्नाश्च सत्तम ३९।<br>
ततो नारायणो देवो बृहस्पतिमभाषत ।<br>
धिग्बलं दैवतगुरो यो न जीवयसे सुरान् ४०।<br>
धिषणस्तु जगन्नाथमुवाच त्वरितं तदा ।<br>
ओषधीभिरहं स्वामिन्जीवयिष्यामि निर्जरान् ४१।<br>
इत्युक्त्वा धिषणः सोऽपि ययौ क्षीरार्णवस्थितम् ।<br>
द्रोणमद्रिं तदा गत्वा सुखं गृह्यौषधीः स्वयम् ४२।<br>
गुरुस्तासां च योगेन जीवयामास निर्जरान् ।<br>
उत्थितास्ते ततो देवा जघ्नुर्दानववाहिनीम् ४३।<br>
देवान्समुत्थितान्दृष्ट्वा बभाषे सिंधुजः कविम् ।<br>
विना त्वद्विद्यया काव्य कथमेते समुत्थिताः ४४।<br>
इति दैत्योक्तमाकर्ण्य शुक्रः प्राहार्णवात्मजम् ।<br>
क्षीरसागरमध्यस्थो द्रोणोनाम महागिरिः ४५।<br>
औषध्यस्तत्र तिष्ठंति जीवयंति च या मृतान् ।<br>
तत्र गत्वा सुराचार्यो गृहीत्वोषधिसंचयम् ४६।<br>
रणे विनिहतान्देवानुत्थापयति मंत्रतः ।<br>
भार्गवोक्तमथाकर्ण्य सैन्यभारं महाबलः ४७।<br>
शुंभे निक्षिप्य तरसा ययौ जालंधरोऽर्णवम् ।<br>
अथ प्रविष्टः क्षीराब्धौ वेश्मदिव्यं महाप्रभम् ४८।<br>
प्रविश्य तत्र क्षीराब्धेः क्रीडास्थानं ददर्श सः ।<br>
नोष्णो न शीतलो वायुर्न तमो यत्र दृश्यते ४९।<br>
यत्र गायंति नृत्यंति क्रीडंति च वरस्त्रियः ।<br>
सुपीनस्तनभाराढ्याः कृशोदर्यः सुदंतिकाः 6.7.५०।<br>
नेत्रविभ्रमविक्षेपैर्नितंबपरिवर्त्तनैः ।<br>
अंगैः संमोहनै रम्यैर्बाहुवल्लीविचालनैः ५१।<br>
पादविन्यासरणि तैर्मधुरैर्वचनस्तवैः ।<br>
सौगंध्यसौख्यदैर्वासैर्नेत्रभ्रमरहुंकृतैः ५२।<br>
चामरांदोललीलाभिः स्रग्भिः स्मितविलोकितैः।<br>
सेवां चक्रुर्विलासिन्यस्तत्र सुतः।।५३।।।<br>
क्रीडंतं तत्र दुग्धाब्धिं संवीक्ष्य समरोत्सुकः।<br>
अथाह प्रणिपत्यासौ क्षीराब्धिं तात हंसि माम्।<br>
द्रोणाचलौषधीर्व्याजादंबुभिः प्लावयस्वतः ५४।<br>
क्षीरसागर उवाच-।<br>
तं प्राप्तं शरणं पुत्र प्लावयाम्यूर्मिभिः कथम् ।<br>
मुनींद्रास्तं न शंसंति यस्त्यजेच्छरणागतम् ५५।<br>
पितृव्यवचनं श्रुत्वा संक्रोधात्संततं गिरिम् ।<br>
तलप्रहरणेनैव ताडयामास दैत्यराट् ५६।<br>
ततो द्रोणगिरी राजन्भीतो जालंधराद्भृशम् ।<br>
अथाजगाम रूपेण प्राह जालंधरं प्रति ५७।<br>
तवाहमभवं दासो रक्ष मां शरणागतम् ।<br>
रसातलं महाबाहो यास्यामि तव शासनात् ५८।<br>
यावत्त्वं कुरुषे राज्यं तावत्स्थास्याम्यहं प्रभो ।<br>
ओषधीनां विरावेण सिद्धानां रोदनेन च ५९।<br>
रसातलं जगामाद्रिः सिंधुसूनोः प्रपश्यतः ।<br>
ततो जालंधरो वीर आजगाम महारणम् ६०।<br>
पूर्वकल्पितमारुह्य रथस्थं केशवं ययौ ।<br>
रथस्थं माधवं दृष्ट्वा जहासोच्चैर्नदीसुतः ६१।<br>
तावत्त्वं तिष्ठ शकटे यावद्धन्यामरीनहम् ।<br>
एवमुक्त्वा जघानाशु शरैस्तां देववाहिनीम् ६२।<br>
बाणैर्विदारिता देवास्त्राहीत्यूचुर्बृहस्पतिम् ।<br>
ततो बृहस्पतिः शीघ्रमगमत्क्षीरसागरम् ६३।<br>
अदृष्ट्वा तं ततो द्रोणमभूच्चिन्तापरो नृप ।<br>
अथागत्य रणं तूर्णममरान्प्राह गीष्पतिः ६४।<br>
पलायध्वं सुराः सर्वे द्रोणाद्रिः क्षयमागतः ।<br>
एवमुक्तवतस्तस्य गुरोश्चिच्छेद सिंधुजः ६५।<br>
यज्ञोपवीतं केशांश्च बाणैस्तीक्ष्णैर्हसन्सुरान् ।<br>
ततो दुद्राव वेगेन गुरुः प्राणभयार्दितः ६६।<br>
देवाः सर्वे रणं हित्वा पलायांचक्रिरे नृप ।<br>
एवं विद्राव्य देवान्वै जनार्द्दनमधावत ६७।<br>
हृषीकेशोऽपि दैत्येशमन्वधावद्रणोत्सुकः ।<br>
ततो युद्धमभूद्धोरं विष्णोर्जालंधरस्य च ६८।<br>
दुर्द्धर्षणो बाणजालैः प्लावयामास केशवम् ।<br>
तान्बाणान्खंडशः कृत्वा पूरयित्वा शरैर्महान् ६९।<br>
वासुदेवोसुरं बाणैर्जालंधरमपीडयत् ।<br>
जालंधरो रथं त्यक्त्वा शरपीडितविग्रहः ७०।<br>
विष्णुं विजेतुं दुद्राव संयतिस्थमथ द्रुतम् ।<br>
तमायांतं रणे दृष्ट्वा हरिर्विव्याध सायकैः ७१।<br>
बाणानंगेसहद्विष्णोः प्राप्तोऽसौ रथसंनिधौ ।<br>
हस्तेनैकेन गरुडं द्वितीयेन रथं हरेः ७२।<br>
भ्रामयित्वांबरे शश्वत्श्वेतद्वीपे न्यपातयत् ।<br>
जालंधरकरक्षिप्तो गरुडोऽपि पपात ह ७३।<br>
क्रौंचद्वीपे स तत्रैव विश्राममकरोच्चिरम् ।<br>
अच्युतः प्रच्युतस्तस्माद्भ्रमतो रथमंडलात् ७४।<br>
रणमागत्य दैत्येशं तिष्ठतिष्ठेत्यभाषत ।<br>
दृष्ट्वा तमागतं भूयः केशवं समरप्रियः ७५।<br>
पूरयन्मार्गणैर्भूमिं जगर्जार्णवनंदनः ७६।<br>
विव्याध दैत्यं हरिराशु शक्त्या हृदि स्फुरंत्या स ततः पपात ।<br>
सूतो न यत्तं समरान्निवासं तं प्राह रे केन कृतोस्म्यलज्जः ७७।<br>
दैत्यारि जालंधरयोर्महत्तदा बभूव युद्धं धरणीतलस्थयोः ।<br>
प्रेम्णा श्रियस्तं न जघान दानवं स्वयं हरिस्तस्य शरैः पपात ७८।<br>
ततो निरीक्ष्य गोविंदं पतितं धरणीतले ।<br>
प्रगृह्यार्णवजो दैत्य आरुरोह निजं रथम् ।<br>
ततस्तमिंदिरा प्राप्ता रुदंती विष्णुवल्लभा ७९।<br>
संस्थिता कमला तत्र पतिं कमललोचनम् ।<br>
पतितं तु पतिं वीक्ष्य लक्ष्मीः प्राहार्णवात्मजम् ८०।<br>
शृणुष्व वचनं भ्रातर्जितो विष्णुर्धृतस्त्वया ।<br>
भगिन्या न च वैधव्यं दातुं युक्तं महाबल ८१।<br>
श्रुत्वा तु वचनं तस्या मुमोच जगतः पतिम् ।<br>
जालंधरो महाबाहुः स्वस्रे भक्त्या ननाम च ८२।<br>
ववंदे चरणौ विष्णोः स्वसुः स्नेहात्तदांजसा ।<br>
विष्णुर्जालंधरं प्राह तुष्टोऽस्मि तव कर्मणा ।<br>
वरं वरय दैत्येश किं प्रयच्छामि ते वरम् ८३।<br>
जालंधर उवाच-।<br>
यदि त्वं मम तुष्टोऽसि शौर्येणानेन केशव ।<br>
स्थातव्यं मत्पितुः स्थाने त्वया कमलया सह ८४।<br>
तथेत्युक्त्वा च संस्मृत्य गरुडं धरणीधरः ।<br>
आरुह्य च जगन्नाथः क्षीराब्धिं प्रियया सह ८५।<br>
तदाप्रभृति कृष्णस्य वासः श्वशुरमंदिरे ।<br>
अब्धौ वसति देवेशो लक्ष्म्याः प्रियचिकीर्षया ८६।<br>
इति श्रीपाद्मे महापुराणे पंचपंचाशत्सहस्रसंहिता-।<br>
यामुत्तरखंडे युधिष्ठिरनारदसंवादे सप्तमोऽध्यायः ७।<br>
<br>
