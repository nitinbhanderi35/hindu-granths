महेश उवाच।<br>
ततःपरं देवनदी वार्त्रघ्नी संगमात्किल ।<br>
प्रविष्टा भद्रया सार्द्धं सागरं वरुणालयम् १।<br>
समुद्रोऽपि तया तावदागम्य प्रियकाम्यया ।<br>
साभ्रमत्यानुरागेण कृतवान्प्रियमेलनम् २।<br>
भद्रा वापि सुभद्रा या वयस्या सा नदी पुरा ।<br>
सहायमकरोन्मार्गे साक्षात्श्रीरूपधारिणी ३।<br>
तयोस्तुसंगमः पुण्यः सागरस्योत्तरे तटे ।<br>
तत्र तीर्थे नरः स्नात्वा मृष्टं वारि ददाति यः ४।<br>
नमस्कृत्य वराहाय वारुणं स्थानमाप्नुयात् ।<br>
प्रविश्य भगवान्विष्णुस्तेन मार्गेण सागरम् ५।<br>
जित्वा वै दानवान्सर्वान्देवानां परिपंथिनः ।<br>
देवो यज्ञवराहश्च संक्षोभ्य मकरालयम् ।<br>
क्रीडित्वा सुचिरं कालं कर्दमालेन निर्ययौ ६।<br>
पार्वत्युवाच।<br>
देव यज्ञवराहस्य साभ्रमत्यां प्रवेशनम् ।<br>
निर्गमं कर्दमालेन ब्रूहि त्वं मम विस्तरात् ७।<br>
महादेव उवाच।<br>
अंतर्भू क्रीडितमिदं वराहस्य हरेः पुरा ।<br>
तत्सर्वं कथयिष्यामि शृणु त्वं नगनंदिनि ८।<br>
योऽयं वै भगवान्साक्षाद्धृतवान्सूकरं वपुः ।<br>
देवानां कार्यसिद्ध्यर्थं रूपं धृत्वा सुरेश्वरः ९।<br>
धृत्वा वै पृथिवीं देवीं निर्गतः कर्दमालयम् ।<br>
तत्र तीर्थं महज्जातं वराहाख्यं तु सुंदरि १०।<br>
तत्र स्नाति नरो यस्तु मुक्तिभाक्स न संशयः ।<br>
अत्र श्राद्धं प्रकुर्वीत पितॄणां मुक्तिहेतवे ।<br>
विमुक्तस्तैः समं लोकं प्रयाति सुखदं महत् ११।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तर।<br>
खंडे वाराहतीर्थंनामैकोनसप्तत्यधिकशततमोऽध्यायः १६९।<br>
