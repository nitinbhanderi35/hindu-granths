महेश्वर उवाच-<br>
चैत्रे तु चंपकेनैव जातीपुष्पेण वा पुनः ।<br>
पूजनीयः प्रयत्नेन केशवः क्लेशनाशनः १।<br>
दमनकैर्मरुकैश्चैव बिल्वपुष्पैरथापि वा ।<br>
पूजयेज्जगतामीशं विष्णुं सर्वेश्वरेश्वरम् २।<br>
शतपत्रैस्तथादिव्यै रक्तैर्वा सुसमाहितः ।<br>
पूजयंति नरा विष्णुं चैत्रमासे सुरेश्वरि ३।<br>
वैशाखे तु सदा देवि ह्यर्चनीयो महत्प्रभुः ।<br>
केतकीपत्रमादाय वृषस्थे च दिवाकरे ४।<br>
येनार्चितो हरिर्भक्त्या प्रीतो मन्वंतरं शतम् ।<br>
ज्येष्ठे मासे तु संप्राप्ते नानापुष्पैः प्रपूजयेत् ५।<br>
पूजिते देवदेवेशे सर्वे देवाः सुपूजिताः ।<br>
कृत्वा पापसहस्राणि महापापशतानि च ६।<br>
तेपि यास्यंति भो देवि यत्र विष्णुः श्रिया सह ।<br>
आषाढे मासि संप्राप्ते पूजां कुर्याद्विशेषतः ७।<br>
करवीरैरक्तपुष्पैस्तथाब्जैर्वा सदा नराः ।<br>
पूजां कुर्वंति ये विष्णोस्ते ज्ञेयाः पुण्यभागिनः ८।<br>
जातरूपनिभैर्विष्णुं कदंबकुसुमैस्तथा ।<br>
येऽर्चयिष्यंति गोविंदं न तेषां सौरिजं भयम् ९।<br>
घनागमे घनश्यामः कदंबकुसुमार्चितः ।<br>
ददाति वांछितान्कामान्यावदिंद्राश्चतुर्दश १०।<br>
यथा पद्मालयां प्राप्य प्रीतो भवति माधवः ।<br>
कदंबकुसुमं लब्ध्वा प्रीतो भवति लोककृत् ११।<br>
तुलसी कृष्णतुलसी वंजुलैर्वा सुरेश्वरि ।<br>
सर्वदा पूजितो विष्णुः कष्टं हरति नित्यशः १२।<br>
श्रावणे मासि संप्राप्ते येऽर्चयंति जनार्दनम् ।<br>
अतसीपुष्पमादाय तथा दूर्वादलेन तु १३।<br>
नानापुष्पैर्विशेषेण पूजनीयः प्रयत्नतः ।<br>
ददाति विपुलान्कामान्यावदाभूतसंप्लवम् १४।<br>
भाद्र मासे तु संप्राप्ते शृणु त्वं नगनंदिनि ।<br>
चंपकैर्वा श्वेतपुष्पैरक्तसिंदूरकैस्तथा १५।<br>
कह्लारैर्वा महादेवि सर्वकामफलं लभेत् ।<br>
आश्विने वै शुभेमासे कर्त्तव्यं विष्णुपूजनम् १६।<br>
यूथिकानवजातीभिस्तथा नानाविधैः शुभैः ।<br>
पूजनीयः प्रयत्नेन भक्तिपूर्वं सदा जनैः १७।<br>
पद्मान्येव समानीय येऽर्चयंति जनार्दनम् ।<br>
धर्मार्थकाममोक्षांस्ते लभंते मानवा भुवि १८।<br>
कार्तिकेमासि संप्राप्ते पूजनीयो महेश्वरः ।<br>
यावंति ऋतुपुष्पाणि देयानि माधवस्य च १९।<br>
तिलानि तिलपुष्पाणि तैर्वा ह्यर्चनकं चरेत् ।<br>
पूजिते सति देवेशि अनंतफलमश्नुते २०।<br>
बकुलपुष्पैः पुन्नागैश्चंपकैर्वा जनार्दनम् ।<br>
कार्तिके पूजयिष्यंति ते देवा न हि मानवाः २१।<br>
मार्गशीर्षे प्रयत्नेन पूजनीयः सदा प्रभुः ।<br>
नानापुष्पैः सनैवेद्यैर्धूपैर्नीराजनैस्तथा २२।<br>
मार्गशीर्षे विशेषेण दिव्यैः पुष्पैः प्रपूजयेत् ।<br>
पौषमासे महादेवि स्वर्चनं शुभदं स्मृतम् २३।<br>
नानातुलसिपत्रैश्च मृगनाभिजलैस्तथा ।<br>
माघमासे तु संप्राप्ते नानापुष्पैः प्रपूजयेत् २४।<br>
पूजिते देवदेवेशे वांछितं लभते ध्रुवम् ।<br>
कर्पूरजा तथा पूजा नानानैवेद्यमोदकैः २५।<br>
फाल्गुने चैव संप्राप्ते ह्यर्चनं माधवस्य च ।<br>
कृत्वा वासंतिकीं पूजां पुष्पाण्यादाय सर्वशः २६।<br>
नवीनैर्वाथ देवेशि सर्वैर्वा पूजयेत्ततः ।<br>
पूजिते तु जगन्नाथे वैकुंठपदमव्ययम् ।<br>
प्राप्नोति पुरुषो नित्यं श्रीविष्णोश्च प्रसादतः २७।<br>
इति श्रीपाद्मे महापुराणेपंचपंचाशत्सहस्रसंहितायामुत्तरखंडे उमामहेश्वरसंवादे मासिकपुष्पोनाम सप्ताशीतितमोऽध्यायः ८७।<br>
<br>
