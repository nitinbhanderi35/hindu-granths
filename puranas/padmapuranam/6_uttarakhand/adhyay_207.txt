सौभरिरुवाच-<br>
धर्मात्मज निशम्यैतद्वचस्तस्य महात्मनः ।<br>
नारदस्य शिबी राजा प्रोवाचेदं विनीतवत् १।<br>
शिबिरुवाच-<br>
तिष्ठंत्यो मरुमार्गे ता राक्षस्यो मुनिपुंगव ।<br>
एतस्या द्वारिकायास्तु लेभिरे सलिलं कुतः २।<br>
नारद उवाच-<br>
शृणु राजन्कथां दिव्यां पूतां पापप्रणाशिनीम् ।<br>
विमलाख्यस्य विप्रस्य हिमवद्द्रोणिवासिनः ३।<br>
एकस्तु हिमवद्द्रोण्यां विमलो नाम भूसुरः ।<br>
देवर्षिपितृवह्नीनां पूजकोऽतिथिपूजकः ४।<br>
हरिपादार्चनरतो वेदवेदांगधर्मवित् ।<br>
वासुदेवगुणग्राम पुराणश्रुतिमानसः ५।<br>
वार्द्धके तस्य पुत्रोऽभूत्प्रसादाच्चक्रपाणिनः ।<br>
चकार हरिदत्तेति नाम्ना तं जनकस्तदा ६।<br>
विधिवद्विदधे चास्य क्षौरकर्मादिकं च तत् ।<br>
गुरोः सकाशाज्जग्राह छंदांसि हरिदत्तकः ७।<br>
अधीत्य विधिवद्वेदान्दत्त्वा च गुरुदक्षिणाम् ।<br>
प्रवव्राज विरक्तः सन्समूलं चाश्रमद्वयम् ८।<br>
ज्ञात्वा तत्कर्मतन्माता व्यलपत्पुत्रवत्सला ।<br>
स्नापयंती कुचद्वंद्वं पुत्रविश्लेषजाश्रुभिः ९।<br>
मातोवाच-<br>
मामनाथां परित्यज्य तात यातोऽसि कुत्र वै ।<br>
पितरं च जराग्रस्तं षट्पदो बल्वजाविव १०।<br>
वार्द्धके त्वं मया प्राप्तः श्रीपतेः पादसेवया ।<br>
मां विहायाभजस्त्वं वै चरणं तस्य मुक्तये ११।<br>
अहं मूढा ध्रुवं तात ध्रुवमाराध्य यद्धरिम् ।<br>
अध्रुवं वांछितवती भवन्तं तु सुखलब्धये १२।<br>
त्वं सुधीर्वत्स सर्वार्थं यद्विष्णुं भजसे स्वयम् ।<br>
अध्रुवं जगदेतद्वै मत्वासीस्त्वमपि ध्रुवम् १३।<br>
किं करोमि क्व गच्छामि माया ज्ञानं छिनत्ति मे ।<br>
सुफलोत्पादकं शास्त्री रंभामूलमिवोल्बणा १४।<br>
धन्यो दशरथो राजा यो मृतो रामशोकतः ।<br>
धिङ्मां पुत्रस्य विश्लेषाद्धारयंती स्वजीवितम् १५।<br>
आगच्छ दर्शंन देहि तात मां परितारय ।<br>
वद वेदमयीं वाणीं पितुरग्रे गुणार्णव १६।<br>
नारद उवाच-<br>
एवं विलप्य तन्माता राजन्सा पतिता भुवि ।<br>
दलनाद्राहुदत्तानां लेखा चांद्रमसी यथा १७।<br>
अथाजगाम विप्रर्षिर्विमलो नृपसत्तमः ।<br>
दृष्ट्वा तां पतितां भूमौ किंकिमित्यभ्यभाषत १८।<br>
कस्मादियं कीर्णकेशव्यस्तवस्त्रविभूषणा ।<br>
पतिता भुवि कल्याणं हरिदत्तस्य विद्यते १९।<br>
तस्यावयस्यास्ताः सर्वाः प्रोचुस्तं विमलं नृप ।<br>
वयस्या ऊचुः -<br>
अधीत्य वेदांस्ते पुत्रो दत्त्वा च गुरुदक्षिणाम् २०।<br>
नारायणपरो भूत्वा प्राव्रजद्धरिदत्तकः ।<br>
तस्य विश्लेषशोकेन पतितेयं धरातले २१।<br>
नारद उवाच-<br>
इत्याकर्ण्य वचस्तासां विमलो बुद्धिमत्तरः ।<br>
प्राबोधयन्निजां भार्यामिति वागमृतेन सः २२।<br>
विमल उवाच-<br>
उत्तिष्ठ जाये शृणु वाक्यमीरितं मया किमर्थं पतिता विषीदसि ।<br>
धन्यः सुतस्ते य इमं विनश्वरं विज्ञाय भेजे हरिपादपल्लवम् २३।<br>
धन्या त्वमप्यस्य जनि प्रदायिनी यस्याः सुतस्ते हरिपादभागभूत् ।<br>
संतारयिष्यत्यपि मामसंशयं कुलं कुलोत्थानपि पूरुषान्शुभे २४।<br>
क्व विश्वमेकतच्च पतच्चलं क्व सेवनं शाश्वतलोकदं हरेः ।<br>
मत्वेति भेजुर्भरतादयो नृपा यथा हरिं साध्वि तथैव ते सुतः २५।<br>
दारा धनागार शरीरबांधवा एते भवंति प्रतिजन्मदुःखदाः ।<br>
तावन्नयावद्धरिपादपल्लवं भजेत धीरोऽखिलकामवर्जितः २६।<br>
नारद उवाच-<br>
एवं प्रबोधिता तेन धीरेण धरणीतलात् ।<br>
उत्थाय निजभर्तारमब्रवीद्दीनया गिरा २७।<br>
भार्योवाच।<br>
सर्वं जानाम्यहं कांत यत्त्वया साधुभाषितम् ।<br>
कुलधुर्यं न पश्यामि यतस्तप्यामि वै भृशम् २८।<br>
पुत्रे सति महत्तीर्थे किं वा केशवसेवया ।<br>
गृह एवावयोर्मृत्युश्चेत्स्याल्लोकद्वयं तदा २९।<br>
सत्पुत्रोत्पादने यत्नः कर्त्तव्यः खलु मानवैः ।<br>
तारयंति पितॄन्पुत्रा यतः संसारवारिधैः ३०।<br>
स्रष्टारं सर्वजंतूनां धातारं पुत्रकाम्यया ।<br>
भज वांछसि चेत्पुत्रं कुलधुर्यं महामते ३१।<br>
नारद उवाच-<br>
इत्याकर्ण्यवचस्तस्याः प्रत्याह विमलो द्विजः ।<br>
ब्रह्मक्षेत्रं प्रयागं हि याम्यहं पुत्रकाम्यया ३२।<br>
इत्युक्त्वा चलितः सोऽथ हरिद्वारमगाद्द्विजः ।<br>
स्नात्वा तत्रापि विधिवदिंद्रप्रस्थमथागमत् ३३।<br>
कतिभिर्वासरैर्वीर सायंकालेऽखिलार्थिदम् ।<br>
स्नात्वा भुक्त्वा निशायां स सुष्वाप यमुनातटे ३४।<br>
निशीथे स्वपतस्तस्य विमलस्यांतिके विधिः ।<br>
हंसमारुह्य देवेशस्तीर्थैः सर्वैरनुद्रुतः ३५।<br>
आगत्योत्थापयामास विमलं पुत्रवांच्छकम् ।<br>
उवाच च सुरश्रेष्ठो वचनं मधुराक्षरम् ३६।<br>
ब्रह्मोवाच-<br>
जाने समीतिं चित्तं त्वदीये मनसि स्थितम् ।<br>
न तत्पूरयितुं कल्पो यतस्तत्कारणं शृणु ३७ ।<br>
एकदा मेरुशिखरे मिलिताः सर्वदेवताः ।<br>
तुष्टुवुर्मद्भवमुखा माधवं कार्यसिद्धये ३८।<br>
स्तुतो स्मदादिविबुधैः कृपया भगवान्हरिः ।<br>
प्रसन्नोभूत्तदा विष्णुर्वृणुध्वमिति चाब्रवीत् ३९।<br>
इत्युक्तास्तेन ते देवा यथाभिलषितं वरम् ।<br>
श्रीपतेः प्राप्य ते जग्मुः सर्वे स्वं स्वं निकेतनम् ४०।<br>
मयोक्तमिति देवेश देहि मे वरमुत्तमम् ।<br>
प्रयागं नाम मे क्षेत्रं भवत्वखिलकामदम् ४१।<br>
ततः शतगुणं भूयाद्दिवतीयं क्षेत्रकं मम ।<br>
इंद्रप्रस्थगतं सम्यग्वृत्तं त्वत्तो मयानघ ४२।<br>
इत्याकर्ण्य वचो मह्यं भगवानाह मां तदा ।<br>
तथास्त्विति पुनर्वाचमुवाच श्रूयतां वचः ४३।<br>
श्रीभगवानुवाच ।<br>
इंद्रस्य खांडवारण्ये इंद्रप्रस्थाभिधं शुभम् ।<br>
क्षेत्रं कलिंदजातीरे मत्तुल्यास्तत्र ये मृताः ४४।<br>
विरिंचे रचिता तत्र स्वकीया द्वारकापुरी ।<br>
मया शतगुणांभोधी तीरस्थायाः पुरा गुणैः ४५।<br>
तामुल्लंघ्य नरो यस्तु तीर्थमन्यन्निषेव्यते ।<br>
न तीर्थफलमाप्नोति स पुमान्न मृषोदितम् ४६।<br>
सर्वतीर्थोदितं पुण्यं शक्रतीर्थे लभेन्नरः ।<br>
द्वारका च पुरी मायातीर्थमन्यच्च रक्षति ४७।<br>
यो निमज्ज्यान्यतीर्थेषु कृत्वा च विविधां क्रियाम् ।<br>
अत्रैष्यति फलं तेभ्यः फलं प्राप्स्यति स ध्रुवम् ४८।<br>
इत्युक्त्वांतर्द्धधे विष्णुरहमप्यगमं स्वकम् ।<br>
लोकं द्विजेंद्र वैकुंठादधोभागे व्यवस्थितम् ४९।<br>
प्रयागान्मामकात्क्षेत्रात्काशी शतगुणा स्मृता ।<br>
काश्याः शतगुणं तीर्थं निगमोद्बोधकं तथा ५०।<br>
तीर्थसप्तकमेतत्तु त्रयं तुल्यफलं स्मृतम् ।<br>
एतत्त्रयमनुल्लंघ्य यो गच्छति सितासितम् ५१।<br>
तस्याहं वांछितं विप्र ददामि खलु नान्यथा ।<br>
केचिदाहुः सप्तपुरी समपुण्या महर्षयः ५२।<br>
अयोध्याद्याः शतं ताभ्य इंद्रप्रस्थं प्रचक्षते ।<br>
त्वमत्रागत्य विप्रेंद्र सर्वकामफलप्रदे ५३।<br>
तीर्थे श्रीद्वारकाख्ये हि कुरु स्नानं सुतेच्छया ।<br>
यावंति सर्वतीर्थानि ब्रह्मांडकलशोदरे ५४।<br>
तेभ्यो परिमितं पुण्यं शतनामनि कीर्तिते ।<br>
सुतं ते कुलधौरेयं तीर्थमेतत्प्रदास्यति ५५।<br>
स्नानाच्च तव गोविंदः प्रसन्नात्मा भविष्यति ।<br>
नारद उवाच-<br>
इत्युक्त्वा देवदेवेशो ब्रह्मा तत्र तिरोधते ५६।<br>
विमलोऽपि तदा स्नात्वा देवादीनप्यतर्पयत् ।<br>
इत्युवाच स धर्मात्मा द्वारके कृष्णवल्लभे ५७।<br>
सुतं वंशकरं देहि मह्यंभक्ताय ते नमः ।<br>
इत्युक्ते तेन विप्रेण देववागभवत्तदा ५८।<br>
देववागुवाच-<br>
पुत्रस्ते धर्म्मतत्वज्ञो वंशकर्त्ता भविष्यति ।<br>
प्रसादादस्य तीर्थस्य सर्वतीर्थशिरोमणेः ५९।<br>
याहि गेहं विलंबं मा सुकृतं तेन मज्जनम् ।<br>
नारद उवाच-<br>
इत्याकर्ण्य सतां वाणीं विश्वस्तः पुत्रजन्मनि ६०।<br>
चचाल जलमादाय द्वारकायाः कमंडलौ ।<br>
मार्गे तस्य सखा विप्रो मलयाचलकेतनः ६१।<br>
मीलितश्चलितो गेहं कृत्वा तीर्थानि सर्वतः ।<br>
तस्मै स्ववृत्तमाख्यातं ब्रह्मसंवादकात्मकम् ६२।<br>
यद्भूतं द्वारकातीर्थे श्रुत्वा सोऽपि विसिस्मये ।<br>
उवाच स च धर्मात्मा सखे मम वचः शृणु ६३।<br>
यावंति भारते क्षेत्रे तीर्थानि विहितानि मे ।<br>
तावंति कर्तुमिच्छामि त्वदुक्तं तीर्थमुत्तमम् ६४।<br>
नीत्वा मां दर्शय सखे तत्तीर्थं सर्वकामदम् ।<br>
सखायस्ते वरा भूमावुपकुर्वंति ये सखीन् ६५।<br>
न तैर्ननु समो लोके पितामाताऽथवा सुतः ।<br>
निर्द्धनं पुरुषं लोके सर्वे मुंचंति बांधवाः ६६।<br>
न मुंचंति सखायस्तु तस्य दुःखेन दुःखिताः ।<br>
संसारार्णवनिर्मग्नान्सखीनुद्धरते सखा ६७।<br>
उपदिश्य हरेर्भक्तिमार्गं जन्मेंधनानलम् ।<br>
अतस्त्वं मे सखा श्रेष्ठ उपकारं विधेहि मे ६८।<br>
दर्शयैतद्वरश्रेष्ठं तीर्थाख्यं द्वारकां द्विज ६९।<br>
इति श्रीपाद्मे महापुराणे पंचपंचाशत्साहस्र्यां संहिंतायामुत्तरखंडे कालिंदीमाहात्म्ये सप्ताधिकद्विशततमोऽध्यायः २०७।<br>
<br>
