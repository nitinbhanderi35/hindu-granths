श्रीभगवानुवाच-<br>
नैतच्चित्रं सुराधीश मुनयो ज्ञानवत्तराः ।<br>
मदीयां पदवीं भक्तिं गुर्वीं कुर्वंति सत्कृताम् १।<br>
एते ज्ञानोपदेष्टारस्त्रिलोकतलवासिनाम् ।<br>
प्रवर्तयंत्यमी नष्टं वेदमार्गं यतः सदा २।<br>
भक्त्या भवानपि स्वर्गभोगासक्तोऽपि मां यतः ।<br>
प्रपन्नोऽसि किमाश्चर्यं यतस्तव गुरुर्गुरुः ३।<br>
यजस्व सुरशार्दूल मखैर्मां बहुदक्षिणैः ।<br>
निष्क्रामस्त्वं समीपस्थं तूर्णं प्राप्स्यसि मत्पदम् ४।<br>
प्रतियागं प्रयच्छ त्वं रत्नप्रस्थान्यनेकशः ।<br>
आख्ययास्थानमेतत्ते इंद्रप्रस्थं भविष्यति ५।<br>
विधे त्वमत्र रचय प्रयागं तीर्थपुंगवम् ।<br>
सरस्वतीं समानीय गंगां च जनपाविनीम् ६।<br>
काशीं च शिवकांचीं च त्वमत्र स्थापयेश्वर ।<br>
गोकर्णं च समं गौर्या निवासं कुरु सर्वदा ७।<br>
भो भो ब्रह्मसुता यूयं ज्ञानविज्ञानकोविदाः ।<br>
निजयोगबलेनात्र कुरुध्वं तीर्थसप्तकम् ८।<br>
निगमोद्बोधकं तीर्थं त्वं गुरो प्रतिपादय ।<br>
विनाध्ययनमप्यत्र स्नानाद्बोधोस्तु छंदसाम् ९।<br>
स्मृतिश्च जायतां पूर्वजन्मनस्तु परात्मनोः ।<br>
अहमारोपयाम्यत्र द्वारकां सुमनोहराम् १०।<br>
समुद्रेणसमं यत्र गोमत्यासंगमोऽभवत् ।<br>
कोशलां च करोम्यत्र मध्वरण्यं च वासव ११।<br>
ययोरवतरिष्यामि वपुर्भ्यां रामकृष्णयोः ।<br>
बदर्याश्रममप्यत्र नरनारायणास्पदम् १२।<br>
विदधामि सदा यत्र वसामि सुरनायक ।<br>
हरिद्वारं पुष्करं च तीर्थद्वयमनुत्तमम् १३।<br>
तदपि स्थापयाम्यत्र तवैव हितकाम्यया ।<br>
नैमिषेयानि तीर्थानि यानि कालंजरे गिरौ १४।<br>
सरस्वतीतटे यानि स्थापयाम्यहमत्र वै ।<br>
नारद उवाच-<br>
शिवे शिवतरं वाक्यं हरेः श्रुत्वा कृतं च तत् १५।<br>
दृष्ट्वा तदुक्तमपि ते चक्रुर्ब्रह्मशिवादयः ।<br>
सर्वतीर्थमयेऽमुष्मिन्स्थाने स त्रिदशाधिपः १६।<br>
स्वर्णयूपैर्बहुमखैरीजे भूयो रमापतिम् ।<br>
रत्नप्रस्थानि विप्रेभ्यः कृष्णस्य पुरतो ददौ १७।<br>
नारायणः समस्तात्मा ममायमिति तुष्यतु ।<br>
इंद्रप्रस्थमिदं तीर्थं ततःप्रभृति कथ्यते १८।<br>
सर्वतीर्थमये यत्र मृतो भूयो न जायते ।<br>
इंद्रदत्तानि ते लब्ध्वा रत्नप्रस्थानि भूसुराः १९।<br>
तस्मै ददुरवितथामाशिषं तत्र संसदि ।<br>
इंद्राय तव गोविंदो दानेनानेन तुष्यतु २०।<br>
तावकी भक्तिरप्यस्मिन्भूयादव्यभिचारिणी ।<br>
कर्मभूमाविह विभो पुरा यज्ञशतं कृतम् २१।<br>
तेन पुण्येन लब्धं ते सकामेन सुरास्पदम् ।<br>
अधुना पूजितो विष्णुर्निःकामेन त्वया मखैः २२।<br>
स्वपदाद्विच्युतो भूमौ भविष्यति द्विजाग्रणीः ।<br>
तत्रापि निजधर्मेण विष्णुमाराधयन्भवान् २३।<br>
स्मरिष्यति निजं कर्म कृतमत्र मखादिकम् ।<br>
तत्स्मृतेगृर्हमुत्सृज्य भवान्तीर्थानि पर्यटन् २४।<br>
जनकेन समं शक्र तीर्थेऽस्मिन्संप्रपत्स्यते ।<br>
चतुर्थाश्रममादाय त्यक्षत्यत्र कलेवरम् २५।<br>
ततो विमानमारुह्य गणा नीतं रविप्रभम् ।<br>
भवान्दिव्यांगवान्भूत्वा प्राप्स्यति श्रीहरेः पदम् २६।<br>
नारद उवाच-<br>
एवमाकर्ण्य विप्राणामाशिषं त्रिदशाधिपः ।<br>
भविष्यपिशुनां चोक्तिं शिवे मुदमगात्तराम् २७।<br>
समाप्य विधिवद्यज्ञान्नात्र सौवर्णयष्टिकान् ।<br>
माधवप्रमुखान्देवान्पूजितान्स व्यसर्जयत् २८।<br>
ऋत्विजो ब्रह्मणः पुत्रानभ्यर्च्य च धनादिभिः ।<br>
बृहस्पतिं पुरस्कृत्य ययौ शक्रस्त्रिविष्टपम् २९।<br>
तत्र राज्यं विधायेंद्रो हरिभक्तियुतः शिवे ।<br>
अवातरद्भुवि क्षीणपुण्ये हास्तिनपत्तने ३०।<br>
शिवशर्मा द्विजः कश्चिद्वेदवेदांगपारगः ।<br>
तस्य भार्या गुणवती नाम्नान्वर्थवती भृशम् ३१।<br>
तस्यां जातः सुवेलायामिंद्रः श्रीपतिसेवकः ।<br>
ज्योतिर्विदः समाहूता लग्नं दृष्ट्वा बभाषिरे ३२।<br>
ज्योतिर्विद ऊचुः-<br>
शिवशर्मन्नयं बालः तव भावी हरिप्रियः ।<br>
उद्धरिष्यति ते वंशं ब्रूमः सत्यं न वै मृषा ३३।<br>
त्रयोदशाब्ददेहो यः सांगं वेदचतुष्टयम् ।<br>
अधीतज्ञानसंपन्नो विवाहं तु करिष्यति ३४।<br>
पुनरुत्पाद्य सत्पुत्रं वानप्रस्थो भविष्यति ।<br>
तीर्थेषु पर्यटन्धीरः संन्यासं धारयिष्यति ३५।<br>
इंद्रस्य खांडववने यमुनास्ति सरिद्वरा ।<br>
तत्तीरेस्ति हरिप्रस्थं मरणं तत्र यास्यति ३६।<br>
नारद उवाच-<br>
गणकोदितमाकर्ण्य शिवशर्मा शिवं वचः ।<br>
चकार विष्णुशर्माणं नाम्ना निजसुतं तदा ३७।<br>
तान्विसृज्य च वित्तेन चिंतयामास बुद्धिमान् ।<br>
धन्योऽहं यस्य मे पुत्रो विष्णुभक्तो भविष्यति ३८।<br>
साधयिष्यति पुत्रोऽयमाश्रमांश्चतुरो मम ।<br>
मरिष्यति च सत्तीर्थे मदन्यः कोऽस्ति भाग्यवान् ३९।<br>
एवं विचिंत्य मनसा जातकर्माद्यकारयत् ।<br>
शिशोर्द्विजातिप्रवरैः शिवशर्मा शुभेऽहनि ४०।<br>
अथ सप्तस्वतीतेषु वर्षेषु द्विजसत्तमः ।<br>
सुतोपनयनं चक्रे चैत्रमास्यष्टमेऽब्दके ४१।<br>
आद्वादशाब्दादध्याप्य वेदानन्वगतः सुतम् ।<br>
शिवशर्मा शिवे राजन्युयोज सह भार्यया ४२।<br>
विष्णुशर्मा स्वभार्यायां पुत्रमुत्पाद्य बुद्धिमान् ।<br>
चकार तीर्थयात्रायां मनो निर्विषयं स्वकम् ४३।<br>
अभ्येत्य पितरं प्राह नत्वा तच्चरणद्वयम् ।<br>
विष्णुशर्मा महाप्राज्ञो मुनिवाक्यमनुस्मरन् ४४।<br>
विष्णुशर्मोवाच -<br>
अनुजानीहि मां तात विष्णुमाराधयाम्यहम् ।<br>
तृतीयाश्रममासाद्य सत्संगतिविधायकम् ४५।<br>
दारागारधनापत्यसुहृदः क्षणभंगुराः ।<br>
बुद्बुदा इव तोयेषु सुधीस्तेषु न सज्जते ४६।<br>
स्वाध्यायेन च संतत्या मया तीर्णमृणद्वयम् ।<br>
तीर्थेषु कामरहितो यष्टुमिच्छामि केशवम् ४७।<br>
सन्यस्तगुणरागोऽहं पश्चात्तीर्थोत्तमे क्वचित् ।<br>
स्थातुमिच्छाम्यहं तावद्यावत्प्रारब्धमस्ति मे ४८।<br>
इत्युक्तस्तेन पुत्रेण स पिता बुद्धिमत्तरः ।<br>
स्मृत्वा ज्योतिर्विदां वाक्यमाह संसारनिस्पृहः ४९।<br>
शिवशर्मोवाच-<br>
चतुर्थाश्रमकालोऽयं ममापि निरहंकृतेः ।<br>
विषयान्विषवत्त्यक्त्वा सेविष्ये केशवामृतम् 6.200.५०।<br>
गृहे मम मनः पुत्र रमते नाद्य वार्द्धके ।<br>
आनीतस्य वनाद्बद्ध्वा गजस्येव नृपालये ५१।<br>
तवानुजं सुशर्मायं कुटुंबं धारयिष्यति ।<br>
आवाभ्यामुज्झितं विद्याश्रीकुलाभ्यां यथा नरम् ५२।<br>
प्रव्रजंतं तु मामेव तव माता पतिव्रता ।<br>
अनुयास्यति मार्तंडं यथा कांतिर्दिनात्यये ५३।<br>
तस्मादावामविज्ञातो तया तात तवांबया ।<br>
गच्छावश्चिंतयंतौ श्रीहरेः पादसरोरुहम् ५४।<br>
नारद उवाच-<br>
इत्यालोच्य मुमुक्षू तौ निशीथे तमसावृते ।<br>
सुप्तं कुटुंबमुत्सृज्य गृहान्निर्याय जग्मतुः ५५।<br>
सहैव पर्यटंतौ तौ सुतीर्थे निरहंकृती ।<br>
शिवेऽत्रशिवदे तीर्थे शक्रप्रस्थे समीयतुः ५६।<br>
अत्रागतः स्वविहितान्पूर्वजन्मनि यूपकान् ।<br>
विष्णुशर्मा शमालोक्य सस्मार हरिसंगमम् ५७।<br>
ऊचे च पितरं धीमान्शक्र आसमहं पुरा ।<br>
मयात्र विहिता यज्ञा माधवप्रीणनेच्छया ५८।<br>
अत्रैव मे प्रसन्नोऽभूत्केशवो भक्तवत्सलः ।<br>
संतोषिता मणिप्रस्थैः द्विजाः सप्तर्षयश्च मे ५९।<br>
तैरेव वैष्णवी भक्तिर्दत्ता मोक्षोभवेऽत्र च ।<br>
विष्ण्वादिभिः समस्तैस्तु तीर्थान्यत्र कृतानि वै ६०।<br>
सर्वतीर्थमयं तीर्थमिन्द्रप्रस्थमिदं कृतम् ।<br>
अत्रैव मे मृतिश्चोक्ता तैरेव मुनिपुंगवैः ६१।<br>
ततो हरिपदप्राप्तिरेतत्सर्वं स्मराम्यहम् ।<br>
इमे गंगासरस्वत्यौ निजलोकाद्विरिंचिना ६२।<br>
समानीते ययोर्योगे प्रयागोऽयं निगद्यते ।<br>
एषा काशी शिवपुरी प्रयागात्पूर्वदेशके ६३।<br>
द्विपंचाशद्धनुर्मात्रे मृतो यस्यां न जायते ।<br>
काश्याः पश्चिमके भागे धनुषामेकविंशतिः ६४।<br>
शिवकांची शिवेनैषा स्थापिता मृतमुक्तिदा ।<br>
गोकर्णाख्यमिदं क्षेत्रं शंभोः परमवल्लभम् ६५।<br>
धनुर्द्वयप्रमाणे तु भूमिभागे व्यवस्थितम् ।<br>
इयं द्वारवती पुण्या तीर्थराजस्य पश्चिमे ६६।<br>
धनुषां सप्ततिर्यत्र मृतो भावी चतुर्भुजः ।<br>
अतोऽसौ पूर्वदिग्भागे कोशलाजनवत्सला ६७।<br>
अष्टादशधनुर्मात्रे दृश्यते पुण्यदर्शना ।<br>
एतन्मधुवनं तात स्थापितं विष्णुना स्वयम् ६८।<br>
कोशला पश्चिमे भागे दशचापप्रमाणतः ।<br>
अत उत्तरतस्तात नरनारायणास्पदम् ६९।<br>
एतदेकादशधनुर्भूमिदेशे च तिष्ठति ।<br>
एतत्तीर्थं हरिद्वारमतो दक्षिणतः स्थितम् ७०।<br>
त्रिंशद्धनुर्महीदेशे दृश्यते देवदुर्ल्लभम् ।<br>
एतत्तु पुष्करं नाम तीर्थं तीर्थशिरोमणिम् ७१।<br>
द्वादशेष्वासमात्रे भूभागे भो तात तिष्ठति ।<br>
प्रयागादिक गव्यूतिः सप्तर्षीणां महात्मनाम् ७२।<br>
पूर्वस्यां दिशि तीर्थानि सप्ततत्तीर्थसप्तकम् ।<br>
तीर्थसप्तककाशोस्तु संति तीर्थान्यनेकशः ७३।<br>
पदेपदे येषु मृतो जायते स चतुर्भुजः ।<br>
प्रयागादेकगव्यूतिमात्रे पश्चिमभूतले ७४।<br>
निगमोद्बोधकं नाम तीर्थं गुरुकृतं पुरा ।<br>
तीर्थसप्तकनिगमोद्बोधयोरंतरं महत् ७५।<br>
इंद्रप्रस्थमिदं क्षेत्रं स्थापितं दैवतैः पुरा ।<br>
पूर्वपश्चिमयोस्तात एकयोजनविस्तृतम् ७६।<br>
कालिंद्यावदक्षिणेवयावद्योजनानांवचतुष्टयम् ।<br>
इंद्रप्रस्थस्यमर्यादा कथितैषा महर्षिभिः ७७।<br>
देवत्रय्यां च योह्यत्र त्यजत्यंगं भवत्यजः ।<br>
नारद उवाच-<br>
पुत्रस्यैतद्वचः श्रुत्वा शिवशर्मा शिवे द्विजः ७८।<br>
प्रत्याहलसंदिहानस्तं स्वपुत्रं सत्यवादिनम् ।<br>
शिवशर्मोवाच-<br>
कथमेतद्विजानीयां त्वं पुरासीः सुरेश्वरः ७९।<br>
त्वमत्र कृतवान्यज्ञान्मणिभिस्तोषिता द्विजाः ।<br>
त्वदुक्तज्ञानवान्पुत्र यथाऽहं स्यां तथा कुरु ८०।<br>
इंद्रप्रस्थस्य मर्यादा कुत एषा त्वया श्रुता ।<br>
यतः प्रभृति ते जाता मतिस्त्वं नात्यजो गृहम् ८१।<br>
मत्त एव त्वयाधीतं सांगं वेदचतुष्टयम् ।<br>
पूर्वजन्मकृते कृत्ये ज्ञानमासीत्कुतस्तव ८२।<br>
विष्णुशर्मोवाच -<br>
ऋषिभिर्मे वरो दत्तः पूर्वजन्मस्मृतिप्रदः ।<br>
तेभ्य एवास्य तीर्थस्य श्रुता ह्येषा स्मृतिर्मया ८३।<br>
निगमोद्बोधके तीर्थे स्नानमत्र पितः कुरु ।<br>
दुर्लभं प्राप्स्यसे ज्ञानं पूर्वजन्मस्मृतिप्रदम् ८४।<br>
ममापि पूर्वजनुषः प्रवृत्तिं त्वं स्मरिष्यसि ।<br>
एतत्तीर्थजलस्पर्शात्तात सत्यं वदामि ते ८५।<br>
नारद उवाच-<br>
शिवशर्मणि विप्रेंद्रे श्रुत्वैतत्स्नातुमुद्यते ।<br>
निगमोद्बोधके तीर्थे स्मृतये पूर्वजन्मनः ८६।<br>
सिंहेनानुगतः कश्चिद्भिल्लो धावन्समागतः ।<br>
अतित्रासपरीतांगो निःश्वसन्श्रमविह्वलः ८७।<br>
हिंसात्मको वर्त्मघाती वणिजां लुंठकः सदा ।<br>
कृष्णांगः पिंगकेशश्च खर्वो मार्जारलोचनः ८८।<br>
कुंतहस्तो भीममूर्ति देही पाप्मेव भूयते ।<br>
सतः पश्चात्कियद्दूरे सिंहमालोक्य तावुभौ ८९।<br>
पितृपुत्रौ समीपस्थे द्रुममारुह्य तस्थतुः ।<br>
वदंताविति हा कृष्ण मोचयातोऽपमृत्युतः ९०।<br>
स किरातस्तु राजेंद्र गृहीतुं वेगवत्तरम् ।<br>
वीक्ष्य सिंहं द्रुमं भीतः समारोढुं प्रचक्रमे ९१।<br>
आरोहणं प्रकुर्वंतं सिंहो जग्राह वेगवान् ।<br>
पादयोरथ भूपृष्ठे पातयित्वा रुरोह तम् ९२।<br>
अधःस्थितो किरातोऽपि कुंतेनोदरमस्य वै ।<br>
ददार रुधिरौघाक्त निसृतांत्रकदंबकम् ९३।<br>
जातव्यथो विधायाथ नादं परमदारुणम् ।<br>
सिंहः पिपेष भिल्लस्य शिरः सद्यो ममार च ९४।<br>
तयोः पंचत्वमापन्ने भूतसंघेऽत्र भूपते ।<br>
विमानद्वयमुत्तीर्णं गणाभ्यां सह सत्पदात् ९५।<br>
नवीनघनवर्णाभ्यां स्फटिकोपलनिर्मितम् ।<br>
चारुकुंडलकर्णाभ्यां मणिप्रकरमंडितम् ९६।<br>
शंखचक्रगदापद्महस्ताभ्यां चारुचित्रभृत् ।<br>
दधद्भ्यां पीतवस्त्राणि हेमभित्तिविभूषितम् ९७।<br>
प्रफुल्लांबुजनेत्राभ्यां पद्मरागगवाक्षभृत् ।<br>
धीरनिह्रादमंजीरपद्भ्यां रणितकिंकिणी ९८।<br>
प्रकोष्ठेवलयश्रेणीं बिभ्रद्भ्यां चारुवेदिकम् ।<br>
मुक्ताहारैर्मनोहारि वक्षोभ्यां सवितानवत् ९९।<br>
कुटिलालकवक्त्राभ्यां मुन्नतध्वजिराजितम् ।<br>
भ्रूयुगाक्षिप्तपंचेषु धनुर्भ्यामुच्चतोरणम् 6.200.१००।<br>
नासालज्जितकीराभ्यां निर्व्यूहशतशोभितम् ।<br>
नवविद्रुमसच्छायतलाभ्यां दर्पणामलम् १०१।<br>
दिव्यांगौ भिल्लपंचास्यौ त्यक्त्वांगं प्राकृतं स्थितौ ।<br>
पुरैव प्राणनिर्याणे तीर्थस्यास्य प्रभावतः १०२।<br>
तयोः समीपमानीय विमानौ तौ हरेर्गणौ ।<br>
ऊचतुस्तावथारूपवेषाकृतिधरौ ततः १०३।<br>
भो किरात नरश्रेष्ठ भो पंचास्य मृगाधिप ।<br>
आवां जानीतमायातौ वैकुंठात् श्रीहरेर्गणौ १०४।<br>
नेष्यामस्तत्पदं सत्यं युवां तत्र न चोर्मयः ।<br>
स्वंस्वं विमानमारुह्य गम्यतामाशु मा चिरम् १०५।<br>
स्वंस्वं विमानमारूढौ तौ किरातमृगाधिपौ ।<br>
ऊचतुर्विस्मयाविष्टौ लक्ष्मीपतिगणौ प्रति १०६।<br>
भोभो त्रिदशशार्दूलौ श्रूयतां वाक्यमावयोः ।<br>
युवयोर्दर्शनाज्जातं ज्ञानं तौ पारमार्थिकम् १०७।<br>
अत्र जन्मनि नावाभ्यां कृतं सुकृतमल्पकम् ।<br>
स्मृतिर्नो जायते पूर्वकर्मणां वां प्रसादतः १०८।<br>
मांसाहारौ प्राणिहिंसारतौ क्रूरांतरेंद्रियौ ।<br>
पापाचारकुले जातौ दर्शनेन भयप्रदौ १०९।<br>
आवामेतादृशे लोके ह्यभूतामिति पापिनौ ।<br>
केन पुण्येन युवयोर्जातं दर्शनमावयोः ११०।<br>
सारूप्यं च कुतः पुण्याद्यायावः श्रीहरेः पदम् ।<br>
गणावूचतुः ।<br>
तीर्थेत्र मरणान्नूनं सुराचार्यकृते पुरा १११।<br>
युवयोर्दर्शनं जातं नौ च सारूप्यमद्भुतम् ।<br>
लक्ष्मीपतिपदपाप्तिर्भविष्यति च वां चिरम् ११२।<br>
तावत्पापानि गर्जंति ब्रह्महत्यादिकानि वै ।<br>
जातं न दर्शनं यावत्तीर्थस्यास्य बृहस्पतेः ११३।<br>
यथा तमांसि नश्यंति भास्करस्योदयादिह ।<br>
तथा पापानि निगमोद्बोधकस्याविलोकनात् ११४।<br>
इंद्रप्रस्थाख्यमेतद्वै क्षेत्रमिंद्रस्य पावनम् ।<br>
तेनात्र पूजितो विष्णुः क्रतुभिर्बहुदक्षिणैः ११५।<br>
तुष्टेन विष्णुना तस्मै वरो दत्तो निशम्यताम् ।<br>
भो शक्र तावके क्षेत्रे सर्वतीर्थमये जनाः ११६।<br>
तनुं त्यक्षंति ये ते वै मत्तुल्या हिंसका अपि ११७।<br>
नारद उवाच-<br>
इत्युक्त्वा तौ गणःश्रेष्ठौ नीत्वा तौ जग्मतुः पदम् ।<br>
हरेर्यत्रगतोभूयो विश्वाब्धौ न निमज्जति ११८।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे कालिंदी।<br>
माहात्म्ये भिल्लसिंहवैकुंठारोहणं नाम द्विशततमोऽध्यायः २०० ।<br>
