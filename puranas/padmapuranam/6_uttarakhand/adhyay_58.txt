युधिष्ठिर उवाच-<br>
कथयस्व प्रसादेन ममाग्रे मधुसूदन ।<br>
इषस्य कृष्णपक्षे तु किंनामैकादशीभवेत् १।<br>
श्रीकृष्ण उवाच-<br>
आश्विने कृष्णपक्षे तु इंदिरा नाम नामतः ।<br>
तस्या व्रतप्रभावेन महापापं प्रणश्यति २।<br>
अधोयोनि गतानां च पितॄणां गतिदायिनी ।<br>
शृणुष्वावहितो राजन्कथां पापहरां पराम् ३।<br>
यस्याः श्रवणमात्रेण वाजपेयफलं लभेत् ।<br>
पुरा कृतयुगे राजन्बभूव नृपनंदनः ४।<br>
इंद्रसेन इति ख्यातः पुरा माहिष्मतीपतिः ।<br>
स राजा पालयामास धर्मेण यशसान्वितः ५।<br>
पुत्रपौत्रसमायुक्तो धनधान्यसमन्वितः ।<br>
माहिष्मत्यधिपो राजा विष्णुभक्तिपरायणः ६।<br>
जपन्गोविंदनामानि मुक्तिदानि नराधिपः ।<br>
कालं नयति विधिवदध्यात्मध्यानचिंतकः ७।<br>
एकस्मिन्दिवसे राज्ञि सुखासीने सदो गते ।<br>
अवतीर्यागमत्तत्र ह्यंबरान्नारदो मुनिः ८।<br>
तमागतमभिप्रेक्ष्य प्रत्युत्थाय कृतांजलि ।<br>
पूजयित्वाथ विधिना चासने संन्यवेशयत् ९।<br>
सुखोपविष्टं स मुनिं प्रत्युवाच नृपोत्तमः ।<br>
राजोवाच-।<br>
त्वत्प्रसादान्मुनिश्रेष्ठ सर्वं च कुशलं मम १०।<br>
अद्य क्रतुक्रियाः सर्वाः सफलास्तव दर्शनात् ।<br>
प्रसादं कुरु देवर्षे ब्रूह्यागमनकारणम् ११।<br>
नारद उवाच-<br>
श्रूयतां नृपशार्दूल मद्वचो विस्मयप्रदम् ।<br>
ब्रह्मलोकादहं प्राप्तो यमलोकं नृपोत्तम १२।<br>
शमनेनार्चितो भक्त्या उपविष्टो वरासने ।<br>
धर्मशीलः सत्यवांस्तु भास्करिं समुपासते १३।<br>
बहुपुण्यप्रकर्त्ता च व्रतवैकल्यदोषतः ।<br>
सभायां श्राद्धदेवस्य मया दृष्टः पिता तव १४।<br>
कथितस्तेन संदेशस्तं निबोध जनेश्वर ।<br>
इंद्रसेन इति ख्यातो राजा माहिष्मतीपतिः १५।<br>
तस्याग्रे कथयब्रह्मन्स्थितं मां यमसंनिधौ ।<br>
केनापि चांतरायेण पूर्वजन्मोद्भवेन च १६।<br>
स्वर्गं प्रेषय मां पुत्र इंदिरा पुण्य दानतः ।<br>
इत्युक्तोऽहं समायातः समीपं तव पार्थिव १७।<br>
पितुः स्वर्गकृते राजन्निंदिरा व्रतमाचर ।<br>
तेन व्रतप्रभावेन स्वर्गं यास्यति ते पिता १८।<br>
राजोवाच-<br>
कथयस्व प्रसादेन भगवन्निंदिरा व्रतम् ।<br>
विधिना केन कर्त्तव्यं कस्मिन्पक्षे तिथौ तथा १९।<br>
नारदउवाच-<br>
शृणु राजेंद्र ते वच्मि व्रतस्यास्य विधिं शुभम् ।<br>
आश्विनस्यासिते पक्षे दशमी दिवसे शुभे २०।<br>
प्रातःस्नानं प्रकुर्वीत श्रद्धायुक्तेन चेतसा ।<br>
ततो मध्याह्नसमये स्नानं कृत्वा समाहितः २१।<br>
पितॄणां प्रीतये श्राद्धं कुर्याच्छ्रद्धा समन्वितः ।<br>
एकभक्तं ततः कृत्वा रात्रौ भूमौ शयीत च ।<br>
प्रभाते विमले जाते प्राप्ते चैकादशी दिने २२।<br>
मुख प्रक्षालनं कुर्याद्दंतधावन वर्जितम् ।<br>
उपवासस्य नियमं गृह्णीयाद्भक्तिभावतः २३।<br>
अद्यस्थित्वा निराहारः सर्वभोग विवर्जितः ।<br>
श्वो भोक्ष्ये पुंडरीकाक्ष शरणं मे भवाच्युत २४।<br>
इत्येवं नियमं कृत्वा मध्याह्न समये तथा ।<br>
शालग्राम शिलाग्रे तु स्नानं कुर्याद्यथाविधि २५।<br>
पूजयित्वा हृषीकेशं धूप गंधादिभिस्तथा ।<br>
रात्रौ जागरणं कुर्यात्केशवस्य समीपतः २६।<br>
ततः प्रभातसमये प्राप्ते वै द्वादशी दिने ।<br>
अर्चयित्वा हरिं भक्त्या श्राद्धं कुर्याद्यथाविधि २७।<br>
पितॄणां प्रीतये श्राद्धं कुर्याच्छ्रद्धा समन्वितः ।<br>
गोधूम चूर्णैर्यछ्राद्धं कृतं मेध्यकृतं भवेत् २८।<br>
यवैर्व्रीहितिलैर्माषैर्गोधूमैश्चणकैस्तथा ।<br>
ब्राह्मणान्भोजयेद्राजन् दक्षिणाभिः प्रपूजितान् २९।<br>
बंधु दौहित्र पुत्राद्यैः स्वयं भुंजीत वाग्यतः ।<br>
अनेन विधिना राजन्कुरुव्रतमतंद्रितः ३०।<br>
विष्णुलोकं प्रयास्यंति पितरस्तव भूपते ।<br>
इत्युक्त्वा नृपतिं राजन्मुनिरंतरधीयत ३१।<br>
यथोक्त विधिना राजा चकार व्रतमुत्तमम् ।<br>
अंतःपुरेण सहितः पुत्रभृत्य समन्वितः ३२।<br>
कृते व्रते तु कौंतेय पुष्पवृष्टिरभूद्दिवः ।<br>
तत्पिता गरुडारूढो जगाम हरिमंदिरम् ३३।<br>
इंद्रसेनोऽपिराजर्षिः कृत्वा राज्यमकंटकम् ।<br>
राज्ये निवेश्य तनयं जगाम त्रिदिवं स्वयम् ३४।<br>
इंदिरा व्रत माहात्म्यं तवाग्रे कथितं मया ।<br>
पठनाच्छ्रवणाद्राजन् सर्वपापैः प्रमुच्यते ३५।<br>
भुक्त्वेह निखिलान्भोगान् विष्णुलोके वसेच्चिरम् ३६।<br>
इति श्रीपाद्मेमहापुराणे पंचपंचाशत्साहस्र्यांसंहितायाम् उत्तरखंडे ।<br>
उमापतिनारदसंवादे आश्विनकृष्णेंदिरैकादशीनामाष्टपंचाशत्तमोऽध्यायः ५८।<br>
<br>
<br>
