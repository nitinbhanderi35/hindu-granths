पार्वत्युवाच-<br>
सर्वेषां चैव मासानां विधिं ब्रूहि महेश्वर ।<br>
महोत्सवः प्रकर्त्तव्यः को विधिस्तत्र संमतः १।<br>
को देवः पूजनं कस्य महिमा कीदृशो भवेत् ।<br>
कस्यां तिथौ प्रकर्त्तव्यं तन्मे वद सुरेश्वर २।<br>
मासं प्रति किमुक्तं च वैष्णवान्पुण्यकर्मणः ।<br>
धन्याहं कृतकृत्याहं सुभगाहं धरातले ।<br>
विष्णोः कथां शृणोमीति दर्शनात्स्पर्शनात्तव ३।<br>
शिव उवाच-<br>
उत्सवानां विधिं ब्रूमो मासं प्रति तवानघे ।<br>
यानाकर्ण्य पुनर्देवि गीतवादित्र हर्षिता ४।<br>
तत्रादौ च सिते पक्षे चैत्रमासे सुशोभने ।<br>
एकादश्यां विशेषेण दोलारूढं प्रपूजयेत् ५।<br>
कुर्याद्भक्त्या सदा देवि उत्सवं विधिपूर्वकम् ।<br>
दोलारूढं प्रपश्यंति कृष्णं कलिमलापहम् ६।<br>
अपराधसहस्रैस्तु मुक्तास्ते नगनंदिनि ।<br>
तावत्तिष्ठंति पापानि कोटिजन्मकृतान्यपि ७।<br>
यावन्नांदोलयेद्देवं विश्वेशं विश्वनायकम् ।<br>
कलौ वै ये प्रपश्यंति दोलारूढं जनार्दनम् ८।<br>
गोघ्नादिकाः प्रमुच्यंते का कथा इतरेष्वपि ।<br>
दोलोत्सवे प्रहृष्टास्तु रुद्रेण सहिताः सुराः ९।<br>
कुर्वंति प्रांगणे नृत्यं गीतवाद्यं च हर्षिताः ।<br>
ऋषयो गणगंधर्वा रंभाद्यप्सरसां गणाः १०।<br>
वासुकिप्रमुखा नागास्तथा देवाः सुरेश्वराः ।<br>
दोलायां च समायांति विष्णुदर्शनलालसाः ११।<br>
दोलायात्रानिमित्तं तु दोलाह्ने मधुमाधवे ।<br>
भूतानि संति भूपृष्ठे ये केचिद्देवयोनयः १२।<br>
समायांति महादेवि कृष्णे दोलास्थिते ध्रुवम् ।<br>
विष्णुं दोलास्थितं दृष्ट्वा त्रैलोक्यस्योत्सवो भवेत् १३।<br>
तस्मात्कार्यशतं त्यक्त्वा दोलाह्ने उत्सवं कुरु ।<br>
प्रह्लादस्तु समायाति विष्णुर्दोलाधिरोहणम् १४।<br>
कुरुते च महादेवि वरदं तमनुस्मरन् ।<br>
दोलास्थितस्य कृष्णस्य ये कुर्वंति प्रजागरम् १५।<br>
सर्वपुण्यफलप्राप्तिर्निमेषैकेन जायते ।<br>
दोलायां संस्थितं विष्णुं पश्यंति मधुमाधवे १६।<br>
क्रीडंति विष्णुना सार्द्धं देवदेवेन वंदिताः ।<br>
दक्षिणाभिमुखं देवं दोलारूढं सुरेश्वरि १७।<br>
सकृद्दृष्ट्वा तु गोविंदं मुच्यते ब्रह्महत्यया ।<br>
ॐ दोलारूढाय विद्महे माधवाय च धीमहि ।<br>
तन्नो देवः प्रचोदयात् १८ इदं गायत्र्या पूजनम् ।<br>
माधवाय गोविंदाय श्रीकंठाय नमोनमः ।<br>
पूजनं मंत्रपूर्वं च कर्तव्यं विधिपूर्वकम् १९।<br>
गुरवे दक्षिणां दद्याद्यथाशक्त्या समाहितः ।<br>
गायन्विष्णोः सदा भक्त्या परिपूर्णं ततो भवेत् २०।<br>
किमन्यद्बहुनोक्तेन भूयो भूयो वरानने ।<br>
दोलायां संस्थितो विष्णुः सर्वपापापहारकः २१।<br>
पूजितो यैर्नरैः सम्यक्सदा सर्वं ददाति च ।<br>
यत्र देवाः सगंधर्वाः किन्नरा ऋषयस्तथा २२।<br>
आयांति बहुधा तत्र दोलारूढे न संशयः २३।<br>
ॐ नमो भगवते वासुदेवायेति मंत्रेण पूजनं तत्र कारयेत् ।<br>
षोडशोपचारैः पूजा च कर्तव्या विधिपूर्वकम् ।<br>
धर्मार्थमुख्या ये कामास्ते सर्वे प्राप्नुयुर्ध्रुवम् २४।<br>
अंगन्यासं करन्यासं न्यासं शारीरकं च यत् ।<br>
तत्सर्वं तु प्रकर्त्तव्यं मंत्रेणानेन सुव्रत २५।<br>
आगमोक्तेन मंत्रेण कर्त्तव्यो हि महोत्सवः ।<br>
श्रीलक्ष्म्यासहितं देवं दोलायां च प्रकल्पयेत् २६।<br>
देवाग्रे वैष्णवाः स्थाप्या नारदाद्याः सुरर्षयः ।<br>
विष्वक्सेनादिका भक्ता स्थाप्यास्ते ह्यग्रतः सदा २७।<br>
पंचवादित्रनिर्घोषैः कुर्यादारार्तिकं बुधः ।<br>
यामे यामे तथा देवि पूजनीयः प्रयत्नतः २८।<br>
नालिकेरैस्तथा शुभ्रैः कदलैर्वा तथा पुनः ।<br>
अर्घं दद्यात्ततो देवि पूजनीयः प्रयत्नतः २९।<br>
देवदेव जगन्नाथ शंखचक्रगदाधर ।<br>
अर्घं गृहाण मे देव कृपां कुरु ममोपरि ३०।<br>
तच्छेषं वैष्णवानां तु दद्यात्प्राच्छादिकं पुनः ।<br>
वादनं नर्त्तनं तत्र कर्त्तव्यं वैष्णवैर्नरैः ३१।<br>
आंदोलनं ततः सर्वैः कर्त्तव्यं च विशेषतः ।<br>
पृथिव्यां यानि तीर्थानि क्षेत्राणि च सुरेश्वरि ३२।<br>
सर्वान्येतानि वै तत्र द्रष्टुमायांति तद्दिने ।<br>
एवं ज्ञात्वा सदा देवि कर्त्तव्यः सोत्सवो महान् ३३।<br>
ब्राह्मणाः क्षत्रिया वैश्याः शूद्रा याश्चान्यजातयः ।<br>
शंखचक्रगदाधारा ज्ञातव्या नगनंदिनि ३४।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वर-संवादे दोलामहोत्सवोनाम त्र्यशीतितमोऽध्यायः ८३।<br>
<br>
