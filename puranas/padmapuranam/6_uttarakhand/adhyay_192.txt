पावर्त्युवाच-<br>
उक्तं सप्तदशाध्यायगौरवं भवता शिव ।<br>
स त्वमष्टादशाध्यायमहिमानमुदीरय १।<br>
ईश्वर उवाच-।<br>
आकर्णय चिदानंद निष्पादि निगमोत्तरम् ।<br>
पुण्यमष्टादशाध्यायमाहात्म्यं गिरिनंदिनि २।<br>
समस्तशास्त्रसर्वस्वं श्रोत्रप्राप्तं रसायनम् ।<br>
संसारयातनाजालविदारणपरायणम् ३।<br>
परं रहस्यं सिद्धानामविद्योन्मूलनक्षमम् ।<br>
चैतन्यं कैटभारातेरग्रगण्यं परं पदम् ४।<br>
विवेकवल्लरीमूलं कामक्रोधमलापहम् ।<br>
पुरंदरादिगीर्वाणचित्तविश्रामकारकम् ५।<br>
सनकादिमहायोगिमनोरंजनकारणम् ।<br>
पाठमात्रपराभूतकालकिंकरगर्जितम् ६।<br>
अष्टोत्तरशतव्याधिमूलोन्मूलनकारकम् ।<br>
नातः परतरं किंचिद्रहस्यं हंसगामिनि ७।<br>
उपतापत्रयहरं महापातकनाशनम् ।<br>
यथाकालेष्वहं नित्यो यथा पशुषु कामधुक् ८।<br>
यथा व्यासो मुनींद्रेषु व्यासेषु ब्रह्मवित्तमः ।<br>
यथा दिवौकसां शक्रो गुरुः शक्राद्यथा वरः ९।<br>
यथा रसानां पीयूषमुत्तमं विश्वविश्रुतम् ।<br>
तथा गिरीणां कैलासो यथा चेंद्रो दिवौकसाम् १०।<br>
तीर्थानां पुष्करं तीर्थं यथा पुष्पेषु पंकजम् ।<br>
पतिव्रतासु नारीषु यथा लोकेष्वरुंधती ११।<br>
यथा मखेष्वश्वमेधो यथोद्यानेषु नंदनम् ।<br>
यथारुद्रेषु सर्वेषु वीरभद्रो ममानुगः १२।<br>
यथा दानेषु भूदानं यथा सिंधुषु गौतमी ।<br>
यथा लोके हरिक्षेत्रं प्रशस्तं धर्मकर्मसु १३।<br>
तथैवाष्टादशाध्यायमाहात्म्यं भुवनोत्तरम् ।<br>
तत्राख्यानमिदं पुण्यं भक्त्याकर्णय पार्वति १४।<br>
यथाकर्णनमात्रेण जंतुः पापैः प्रमुच्यते ।<br>
अस्ति मेरुगिरेः शृंगे पुरी रम्यामरावती १५।<br>
पुरा मम विनोदाय निर्मिता विश्वकर्मणा ।<br>
निरंतरं गुणयुता कोटिगीर्वाणसेविता १६।<br>
तेजःपुंजवती साक्षाद्ब्रह्मविद्येव विश्रुता ।<br>
चिंतामणिशिलाबद्धाः प्रासादा यत्र कामदाः १७।<br>
जयंति मेरुशिखरे चतुर्मुखपुरावधि ।<br>
यत्र कल्पद्रुमच्छाया सुखासीना पुलोमजा १८।<br>
शृणोति श्यामला गीर्भिर्गीतं गंधर्वयोषिताम् ।<br>
यत्रास्ते सबलारातिर्देवैश्च दलितायुषाम् १९।<br>
दैत्यानां रक्तकल्लोलैः स्वर्धुनी शोणतां गता ।<br>
पुरातनसुधास्वादु स्मारं स्मारं दिवौकसः २०।<br>
धयंति यत्र क्षुत्क्षामा कलां प्रत्यहमैंदवीम् ।<br>
तस्यां कैवल्यकल्पायामासीत्पूर्वं शतक्रतुः २१।<br>
शची समन्वितः श्रीमान्सर्वगीर्वाणसेवितः ।<br>
स कदाचित्सुखासीनो विष्णुदूतैरधिश्रितम् २२।<br>
सहस्रनेत्रमायांतमपश्यत्पुरुषं परम् ।<br>
ततस्तदीय तेजोभिरभिभूतः पुरंदरः २३।<br>
मणिसिंहासनात्तूर्णं पतितः स्थानमंडपे ।<br>
सिंहासनात्प्रयातस्य ततस्तस्य हरेर्भटाः २४।<br>
गीर्वाणगणसाम्राज्य पट्टबंधं वितेनिरे ।<br>
अथ तस्याभिषिक्तस्य महेंद्रस्य पुलोमजा २५।<br>
वामांकमारुरोहाशु दिव्यदुंदुंभिनिःस्वनैः ।<br>
अथ त्रिदिवसंगीत गीर्वाणाः प्रमदान्विताः २६।<br>
सुरा नीराजयामासुर्दिव्यरत्नैः सुरस्त्रियः ।<br>
ततो वै ऋषयो वेदैराशीर्वादास्तदा ददुः २७।<br>
रंभाद्या ननृतुस्तस्य पुरस्तादप्सरोगणाः ।<br>
गंधर्वा ललितालापाञ्जगुर्मंगलकौतुकम् २८।<br>
एवं नूतनमिंद्रं तु जुष्टं बहुभिरुत्सवैः ।<br>
विना शतक्रतुं दृष्ट्वा शक्रो विस्मयमाययौ २९।<br>
न मया विहिता मार्गे तडागा न विनिर्मिताः ।<br>
न रोपिता महावृक्षाः पांथविश्रांतिकारकः ३०।<br>
न कदाचिदहो दृष्टो देवस्त्रिपुरभैरवः ।<br>
निधिवासे स्थिता देवी पूजिता न मदालसा ३१।<br>
मेघंकरस्थितः शार्ङ्गधरो नैव निरीक्षितः ।<br>
न कृतं विरजे स्नानं नैवं काशीं पुरीं गतः ३२।<br>
न देववाटिकावासी दृष्टो नरहरिः स्वयम् ।<br>
एरंडविष्णुर्हेरंबो न जातु परिशीलितः ३३।<br>
रेणुकानेक्षिता जातु माता पुरनिवासिनी ।<br>
न भक्त्या पूजिता देवी दाना पुरनिवासिनी ३४।<br>
न भक्त्या त्रिपुरे दृष्टस्त्रिलिंगस्त्र्यंबकः स्वयम् ।<br>
न शार्दूलतडागस्थो वीक्षितः सोमनाथकः ३५।<br>
रेवापुरस्थितो देवो घुसृणेशो न वीक्षितः ।<br>
नागदंतपुरे ख्यातो नागनाथो न वेक्षितः ३६।<br>
पर्णग्रामस्थितो दृष्टो न महानमृतेश्वरः ।<br>
न तुंगभद्रा तीरस्थो दृष्टो हरिहरः स्वयम् ३७।<br>
न वेंकटाद्रिनिलयः श्रीनिवासः सुलक्षितः ।<br>
कावेरी कर्णिकातीरे श्रीरंगो नैव वीक्षितः ३८।<br>
दीनास्त्वनाथाः क्रोशंतः कारागारान्न मोचिताः ।<br>
अन्नदानेन दौर्भिक्षे प्राणिनो नैव पूजिताः ३९।<br>
रात्रौ रात्रौ कृता क्वापिनिर्जले नोदकप्रभा ४०।<br>
न गौतम्यां कृतं स्नानं न दृष्टो हरिणेश्वरः ।<br>
कृष्णवेण्यां च न कृतं स्नानं कन्यागते गुरौ ४१।<br>
दत्तं नो भूखंडमपि कवयो नैव पूजिताः ।<br>
न तीर्थेषु कृतं सत्रं न ग्रामेषु कृता मखाः ४२।<br>
पुष्करिण्यो न विहिता मध्ये मार्गं बहूदकाः ।<br>
न प्रासादाः कृताः क्वापि ब्रह्मविष्णुपिनाकिनाम् ४३।<br>
न जातुचिद्भयाक्रांता रक्षिताः शरणागताः ।<br>
कथमेकेन पुण्येन देवदत्तमिहार्जितम् ४४।<br>
इति चिंताकुलो भूत्वा हरिं प्रष्टुं पुरंदरः ।<br>
ययौ सरभसंखिन्नः क्षीरकूपारगह्वरम् ४५।<br>
तत्र प्रविश्य गोविंदं कृतनिद्रं नवैस्तवैः ।<br>
अकस्मान्निजसाम्राज्यभ्रंशदुःखमुवाच ह ४६।<br>
इंद्र उवाच-।<br>
रमाकांत भवत्प्रीत्यै कृतं क्रतुशतं पुरा ।<br>
तेन पुण्येन संप्राप्तं मया पौरंदरं पदम् ४७।<br>
इदानीं नूतनः कोऽपि जातो दिवि पुरंदरः ।<br>
न तेन धर्मो विहितो न तेन क्रतवः कृताः ४८।<br>
मम सिंहासनं दिव्यं कथमाक्रांतमच्युत ४९।<br>
महादेव उवाच-।<br>
इत्येवं वदतस्तस्य श्रुत्वा वाचं रमापतिः ।<br>
उन्मीलितस्मिताक्षो सावुवाच मधुरं वचः 6.192.५०।<br>
श्रीभगवानुवाच-।<br>
किं दानैरल्पफलदैः किं तपोभिः किमध्वरैः ।<br>
वर्त्तमानः क्षितितले सत्वं प्रीणितवान्पुरा ५१।<br>
इन्द्र उवाच-।<br>
भगवन्कर्मणा केन स त्वां प्रीणितवान्द्विजः ।<br>
यत्प्रीत्या भगवान्प्रादात्तस्मै पौरंदरं पदम् ५२।<br>
श्रीभगवानुवाच ।<br>
जपत्यष्टादशाध्याये गीतानां श्लोकपंचकम् ।<br>
यत्पुण्येन च संप्राप्तं तव साम्राज्यमुत्तमम् ५३।<br>
सर्वपुण्यशिरोरत्न भूतेन त्वं स्थिरो भव ।<br>
इति विष्णोर्वचः श्रुत्वा ज्ञातोपायं पुरंदरः ५४।<br>
विप्रवेषधरो भूत्वा गतो गोदावरीतटम् ।<br>
तत्रापश्यत्पुरं पुण्यं कालिकाग्राममुत्तमम् ५५।<br>
यत्र कालेश्वरो देवो वर्त्तते कालमर्दनः ।<br>
तत्र गोदावरी तीरे स्थितं परमधार्मिकम् ५६।<br>
अपश्यत्करुणावंतं ब्राह्मणं वेदपारगम् ।<br>
नित्यमष्टादशाध्यायं जपंतं दांतचेतसम् ५७।<br>
ततस्तच्चरणद्वंद्वे लुठित्वा परया मुदा ।<br>
सत्वमष्टादशाध्यायमपठत्तेन शिक्षितम् ५८।<br>
अथ पुण्येन तेनाऽसौ विष्णोः सायुज्यमाययौ ।<br>
हित्वा पुरंदरादीनां देवानां पदमल्पकम् ५९।<br>
ज्ञात्वातीव मुदायुक्तो वैकुंठमगमत्पुरम् ।<br>
अतएव परं तत्वं मुनीनामिदमुत्तमम् ६०।<br>
दिव्यमष्टादशाध्यायमाहात्म्यं कथितं मया ।<br>
यस्य श्रवणमात्रेण सर्वपापैः प्रमुच्यते ६१।<br>
इत्येवं गीतामाहात्म्यं कथितं पापनाशनम् ।<br>
पुण्यं पवित्रमायुष्यं स्वर्ग्यं स्वस्त्ययनं महत् ६२।<br>
यः शृणोति महाभागे श्रद्धया संयुतः पुमान् ।<br>
सर्वयज्ञफलं प्राप्य विष्णोः सायुज्यमाप्नुयात् ६३।<br>
इति श्रीपाद्मे महापुराणे पंचपंचाशत्सहस्रसंहितायां उत्तरखंडे सतीश्वरसंवादे गीतामाहात्म्ये द्विनवत्यधिक शततमोऽध्यायः १९२।<br>
