शिवशर्मोवाच-<br>
एकदाऽत्र महातीर्थे पंके मग्नां पयस्विनीम् ।<br>
दृष्ट्वा स राक्षसश्रेष्ठस्तामुद्धर्तुं विवेश ह १।<br>
गोरक्षणे महान्धर्मो रक्षतुः स्वर्गतिर्भवेत् ।<br>
चिंतयन्निति मध्ये तु सगृहीतोंबुहस्तिना २।<br>
नीतस्तु वारिणोऽधस्ताज्जलपूर्णोदरस्तदा ।<br>
तत्याज जीवितं सद्यस्तेन पीडितविग्रहः ३।<br>
दिव्यरूपं समास्थाय विमानमपि ढौकितम् ।<br>
गणेन प्रहितेनाथ दैवैरिंद्रपुरोगमैः ४।<br>
गच्छन्निति मया पृष्टः स निशाचरपुंगवः ।<br>
मुक्तिदेऽत्र महातीर्थे मृत्युं प्राप्य सदुर्लभे ५।<br>
कथं देवपदप्राप्तिर्जाता तव महामते ।<br>
इत्युक्तो मामुवाचेदं वांछासीदत्र मेऽनघ ६।<br>
तस्मिन्गते पुण्यजने स्वर्गं पुण्यवतां पदम् ।<br>
एकाकिना मया विष्णुः सद्गतिः प्रापितस्तदा ७।<br>
गच्छंस्तिष्ठन्स्वपन्जाग्रत्स्नानं कुर्वंश्च नित्यशः ।<br>
तमेव पुंडरीकाक्षमहं दध्यावनन्यधीः ८।<br>
हरे तव पदांभोजमहं शरणमागतः ।<br>
ब्रह्मत्वे च महेशत्वे नेंद्रत्वे मम मानसम् ९।<br>
प्रार्थयन्नित्यहं तात तमेव पुरुषोत्तमम् ।<br>
उषितोऽत्र महातीर्थे कृत्वा निर्विषयं मनः १०।<br>
विष्णुशर्मोवाच-<br>
वसतोऽत्र महातीर्थे मरणं चेत्तवाभवत् ।<br>
कथं जन्म पुनः प्राप्तं त्वयेति मम संशयः ११।<br>
मर्यादां यस्य तीर्थस्य त्यक्त्वापि धनलोभतः ।<br>
राक्षसान्मरणं प्राप्ताः पथिकस्ते च वाहकाः १२।<br>
यस्य तीर्थवरस्यास्य जलपानाद्दिवंगताः ।<br>
तथैव राक्षसोऽप्यस्मिन्नपमृत्युमवाप्य सः १३।<br>
नक्रतः स्वेच्छया स्वर्गं जगाम तव पश्यतः ।<br>
न नूनं तत्र मरणं जातं यज्जन्म दृश्यते १४।<br>
नारद उवाच-<br>
शिवे निशम्य पुत्रस्य शिवशर्मा शुभं वचः ।<br>
उवाच पूर्ववृत्तांतं कारणं निजजन्मनः १५।<br>
शिवशर्मोवाच-<br>
विष्णुशर्मन्शृणुष्वेदं कारणं मम जन्मनः ।<br>
कथयामि तवाग्रेऽहं श्रुत्वा निःसंशयो भव १६।<br>
एकदा विष्णुपूजायां मयि ध्यानं समास्थिते ।<br>
दुर्वासाः प्रकृतिक्रोधी ममाश्रममुपागतः १७।<br>
तमागतमविज्ञाय विष्णुध्यानपरायणः ।<br>
तस्थिवांस्तदवस्थोऽहं चिरं तं नामसंस्मरन् १८।<br>
समुहूर्तं मुनिः स्थित्वा ममाग्रे क्रोधमूर्छितः ।<br>
आत्मनात्मानमाहेदमुच्चैरारक्तलोचनः १९।<br>
दुर्वासा उवाच-<br>
अहो अत्रेरहं पुत्रोऽनसूयागर्भसंभवः ।<br>
शिवांशो मानुषेणालमवज्ञातोऽमुना भवम् २०।<br>
त्रिलोकीराज्यतः शक्रो मया येन प्रपातितः ।<br>
तं मामपि मनुष्योऽयमवजानाति दुर्मतिः २१।<br>
यो बिभेति न कः सोसि मत्तः कालानलादिव ।<br>
मुक्त्वा देवत्रयीं लोके यतः सार्हत्तमा मम २२।<br>
यामसौ ध्यायते मूढो देवतां ध्यानमास्थितः ।<br>
न कथं बोधयत्येनं सेति मूर्त्तिस्थितो यमः २३।<br>
नूनं नारायणं देवं ध्यायत्येष जगद्गुरुम् ।<br>
यद्ध्यानामृततृप्तो हि न बाह्यज्ञानवानयम् २४।<br>
हरिं वा ब्रह्म वा शंभुमन्यं वा ध्यायतामहम् ।<br>
मयायं सर्वथा दंड्यो मदवज्ञाकरो ह्ययम् २५।<br>
शिवशर्मोवाच-<br>
एवं विचिंतयित्वा स सुमतिं मामबोधयत् ।<br>
शशाप च विबुद्धं मामितिक्रोधारुणेक्षणः २६।<br>
मामवज्ञाय यश्चित्ते ध्यानकाले मनोरथः ।<br>
कुतस्तेन भवेह्यस्मिन्भविष्यति हि सर्वथा २७।<br>
इत्युक्त्वा स यदा तात चलितो मुनिरत्रिजः ।<br>
तदा मया चरणयोर्गृहीतोभयभीरुणा २८।<br>
इत्युक्तश्च मुनिश्रेष्ठ क्षम्यतां रुड्विमुच्यताम् ।<br>
मादृशा न विजानंति सम्यक्कर्म भवादृशाम् २९।<br>
शापं त्वं दत्तवान्घोरं सांप्रतं मे निरेनसः ।<br>
प्रसीद मम नम्रस्य शापांते कुर्वनुग्रहम् ३०।<br>
इत्युक्तः कोपमुत्सृज्य दुर्वासा शीतलोभवत् ।<br>
किमेतन्नोचितं तात स यतश्चंद्रशेखरः ३१।<br>
उवाचेति समां धीमांस्तं भूत्वा ब्राह्मणोत्तमः ।<br>
अत्रैव मरणं प्राप्य न भूयो जन्म लप्स्यसे ३२।<br>
इति मामनुगृह्याथ स जगाम दिगंबरः ।<br>
उषित्वा तद्दिनं तात मया सत्कारपूजितः ३३।<br>
न मुनेर्भाषितं मिथ्या चिंतयित्वाहमित्यपि ३४।<br>
जगाम स्वगृहं चित्ते पश्चात्तापं वहन्निति ।<br>
अहो मे ध्यायतो नित्यं स तीर्थाश्रमिणस्तथा ३५।<br>
दर्शनं दुर्लभं जातं श्रीपतेरिह जन्मनि ।<br>
चातकस्येव मेघस्य शुचौ संतापकारिणि ३६।<br>
कुतोऽयमागतो मह्यं वैकुंठगतिरोधकः ।<br>
जनस्य प्रस्थितस्येव जलदो कालवारिमुक् ३७।<br>
न दोषोऽस्ति मुनेर्नूनं तस्यैवेच्छाहरेः खलु ।<br>
सुदर्शनं हि दत्त्वापि ममजन्मांतरं कृतम् ३८।<br>
मया संसारभीतेन ग्राह्यं पादांबुजंहरेः ।<br>
निदाघातपतप्तेन पथिकेनेव पादपः ३९।<br>
किं धनापत्ययोषिद्भिरनित्यैश्चान्यबंधुभिः ।<br>
गोविंदपरमानंद रामेति ममजल्पतः ४०।<br>
उदासीनवदासीनः कुंटुबेषु हरिं भजन् ।<br>
प्रारब्धमेव भोक्ष्यामि कर्माण्यन्यान्यतर्जयन् ४१।<br>
चिंतयन्नित्यहं तात कियद्भिर्वासरैरहम् ।<br>
प्राप्तवान्स्वगृहं स्नात्वा हरिपादोदकांतरे ४२।<br>
पितुर्मरणमाख्यातं मात्रे बंधुभ्य एव च ।<br>
श्रुत्वा तेऽपि शुचं चक्रुर्नाविंदन्निममस्थिरम् ४३।<br>
सत्यलोकादि लोकेषु निस्पृहोऽहं गृहे वसन् ।<br>
मरणं प्राप्तवान्कूले गंगाया मुनिसेविते ४४।<br>
मुनेर्दुर्वाससः शापाज्जातोऽहं वैष्णवे कुले ।<br>
मरणं चात्र सत्तीर्थे लब्ध्वा प्राप्स्ये हरेः पदम् ४५।<br>
नारद उवाच-<br>
एवं सुराचार्यविनिर्मिते तदा तीर्थे महाभाग पुराकृतानि तौ ।<br>
द्विजोत्तमौ प्रोच्य मिथः सुतस्थतुर्विचिंतयंतौ हरिपादपल्लवम् ४६।<br>
विचिंतयंतौ हरिमब्जलोचनं चतुर्भुजं नीरदनीलविग्रहम् ।<br>
निजायुधालंकरणावभासितं स्मृत्वात्र सारूप्यमवापतुर्हरेः ४७।<br>
यस्य क्षेत्रमिमं पुण्यमिंद्रप्रस्थाख्यमुत्तमम् ।<br>
तस्योपाख्यानमाख्यातं फलमस्य शिवे शृणु ४८।<br>
गंगास्नानेन यत्पुण्यं कन्यादानोद्भवं च यत् ।<br>
श्रवणादस्य तत्पुण्यं श्रद्धया लभते नरः ४९।<br>
पुत्रे जाते तु गोदानात्सिंहगे च बृहस्पतौ ।<br>
गोदावरीजले स्नानाद्यत्फलं भुवि जायते ५०।<br>
तत्फलं श्रवणादस्य जायते नात्र संशयः ।<br>
अतस्तीर्थोत्तमादन्यत्तीर्थं नास्त्यखिलार्थदम् ।<br>
यस्मिन्मरणतो नूनं तिर्यंचोऽपि चतुर्भुजाः ५१।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे कालिंदीमाहात्म्ये निगमबोधोपाख्यानं नाम पंचाधिकद्विशततमोऽध्यायः २०५।<br>
<br>
