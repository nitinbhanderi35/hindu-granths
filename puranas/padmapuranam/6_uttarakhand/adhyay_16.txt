युधिष्ठिर उवाच।<br>
कथं जालंधरो गौरीं हररूपधरो मुने ।<br>
दृष्ट्वा चकार किं तत्र तन्मे कथय विस्तरात् १।<br>
नारद उवाच-<br>
यदा मायाशिवस्तत्र प्रार्थयद्गिरिजां प्रति ।<br>
ततः सा चुक्षुभे राजन्किंचिन्नोवाच तं प्रति २।<br>
अनातुरस्य देवस्य प्राप्तस्य तपसा मया ।<br>
न युक्तमिति निश्चित्य पार्वती नाह तं नृप ३।<br>
सा न तत्र प्रतीकारं दृष्ट्वा तस्य च पश्यतः ।<br>
निर्गता तत उत्थाय ददर्शाकाशवाहिनीम् ४।<br>
गंगां वासोचितां मत्वा भवानी तपसे ययौ ।<br>
पुरापि तपसा लब्धो मयेशः सांप्रतं तथा ५।<br>
इत्यव्रजच्चिंतयती सखीभिः सहिता ततः ।<br>
पुरः क्षीरनिभां राजन्पार्वती गगनात्परम् ६।<br>
मंदाकिनीं ददर्शाथ पतंतीं मानसोत्तरे ।<br>
हारमालामिवायांतीं विविक्तां गगनस्रजः ७।<br>
मंदाकिन्याः पयःपूरो ह्याकृष्टः स्वर्गतो यथा ।<br>
श्रुतीनां पूरधारेव ब्रह्मणो वदनच्युता ८।<br>
दृष्ट्वा मुमोद तां गंगां स्नात्वा चालिसमन्विता ।<br>
संपूज्य स्वतनुं पश्चान्निविष्टा स्वर्णदीतटे ९।<br>
परस्परमथालोक्य गौरी प्राह सखीं जयाम् ।<br>
त्वं गच्छ मद्वपुः कृत्वा तत्समीपं सखी त्वरा १०।<br>
जानीहि तत्वं किं शंभुर्यदि वान्यो भविष्यति ।<br>
यद्यसौ त्वां समालिंग्य कुरुते चुंबनादिकम् ११।<br>
तदा मायां समास्थाय जानीह्यसुरमागतम् ।<br>
यदि चेत्त्वां प्रतिब्रूयान्मन्निमित्तं शुभाशुभम् १२।<br>
असंशयं पिनाकी स्यादत्रागत्य ब्रवीहि माम् ।<br>
इत्यादिष्टा जया देव्या गता गंगाधरांतिकम् १३।<br>
तामायांतीं स दृष्ट्वा च भृशं मन्मथपीडितः ।<br>
चकारालिंगनं तस्या गौरीरूपेण भावयन् १४।<br>
ततो जालंधरः सद्यो वीर्यं स्वं प्रमुमोचह ।<br>
अल्पेंद्रियश्च संजातो वेगतः कुरुनंदन १५।<br>
तया सप्रोदितो दैत्य न त्वं रुद्रो भविष्यसि ।<br>
अल्पवीर्योऽधमाचारो नाहं गौरी हि तत्सखी १६।<br>
इत्युक्त्वा निजमास्थाय रूपं सा प्राह तं पुनः ।<br>
अनेन बत पापेन हतस्त्वं हि पिनाकिना १७।<br>
इति ज्ञात्वा च सा प्राप्ता तत्र गत्वाब्रवीदुमाम् ।<br>
देवि जालंधरो ह्येष न शंभुस्तव वल्लभः १८।<br>
ततो भयार्ता हरवल्लभाभूद्द्रुतं विवेशाथ सरोजमध्ये ।<br>
सख्यो भ्रमर्यः कमलेषु जाता भयेन जालंधरजेन राजन् १९।<br>
अत्रांतरे वनगतामदृष्ट्वा तां नृपांगनाम् ।<br>
भीतास्तु रक्षकास्तस्याः सत्वरं रणमाययुः २०।<br>
ततः शुंभेन ते पृष्टास्तं नत्वोचुः ससाध्वसाः ।<br>
आत्मनः परिहारार्थो विष्णुमित्यसुरेश्वरम् २१।<br>
श्रुत्वा वृंदां हृतां त्रस्तो रुद्रात्त्यक्त्वाथ संगरम् ।<br>
शुंभेन प्रेषितौ चंडमुंडौ जालंधरं प्रति २२।<br>
मानसोत्तरमागत्य दानवौ वेगवत्तरौ ।<br>
हररूपधरं दैत्यं ऊचतुर्विटपान्तरे २३।<br>
किं तया नृपशार्दूल विदेशगतया श्रिया ।<br>
अरयो यां न पश्यंति बंधुभिर्या न भुज्यते २४।<br>
जितः शुंभो हतं सैन्यं देव रुद्रेण ते रणे ।<br>
एह्येहि कुरु संग्रामं न त्वं प्राप्नोषि पार्वतीम् २५।<br>
पंचाननस्य महिषीं कथं प्राप्नोति जंबुकः ।<br>
अंधकारः कथं राजन्प्राप्नोति सवितुः प्रभाम् २६।<br>
तव जालंधरात्पीठाद्धृता राज्ञी मुरारिणा ।<br>
इति संश्रूयते वार्ता तस्मात्त्वं कुरु संगरम् २७।<br>
रणे शर्वं विजित्याशु भव सर्वेश्वरेश्वरः ।<br>
अथवा शिवनाराचैः खंडितो यासि तत्पदम् २८।<br>
इति जालंधरः श्रुत्वा भाषितं चंडमुंडयोः ।<br>
निःससार गिरेस्तस्मात्सक्रोधं रक्तलोचनः २९।<br>
चंडमुंडौ समाश्वास्य त्यक्त्वा रूपं हरस्य च ।<br>
गच्छञ्जालंधरो मार्गे दुर्वारणमुवाच ह ३०।<br>
पश्य दुर्वारणेदानीं तत्र यद्विष्णुना कृतम् ।<br>
मायामाश्रित्य सा राज्ञी वृंदा नीतात्मनः पदम् ३१।<br>
गृहे स्थितस्य जामातुर्विश्वसेन्नैव बुद्धिमान् ।<br>
नूनं तस्मै प्रदत्वा च कन्यकां विसृजेद्बुधः ३२।<br>
जामातरं गृहे नैव स्थापयेत्सर्वथा नरः ।<br>
धनदारादिकं सर्वं स गृह्णाति शनैः शनैः ३३।<br>
दुर्वारण उवाच-<br>
राजन्यत्क्रियते कर्म तत्तथैव तु भुज्यते ।<br>
त्वं हर्तुमागतो गौरीं हरिणा ते हृता वधूः ।<br>
तस्य स्पष्टं वचः श्रुत्वा क्षणं मौनी व्यचिंतयत् ३४।<br>
जालंधर उवाच-<br>
किं प्रयामि हरं जेतुमथवा हरिमुल्बणम् ।<br>
कार्यद्वये समुत्पन्ने यत्परं तत्प्रकथ्यताम् ३५।<br>
दुर्वारण उवाच-<br>
यदि यासि हरिं जेतुं हरः पृष्ठे हनिष्यति ।<br>
हनिष्यंति रणे शूरा यातुं रुद्रो न दास्यति ३६।<br>
तस्मात्पशुपतिं जित्वा कृत्वा त्वं वश्यमात्मनः ।<br>
पश्चात्प्रयाहि गोविंदं यदि जानासि तत्पदम् ३७।<br>
अधुना सत्वरं वीर याहि दैत्यान्महाबलान् ।<br>
रणं कुरु महाघोरं यथा स्वर्गे सुपच्यते ३८।<br>
देशकालोचितं श्रुत्वा दुर्वारणवचस्तदा ।<br>
ययौ जालंधरो योद्धुं सह रुद्रेण योगिना ३९।<br>
इति श्रीपाद्मे महापुराणे उत्तरखंडे पंचपंचाशत्सहस्रसंहितायां जालंधरोपाख्याने जालंधरस्य मायारूपपरित्यागोनाम षोडशोऽध्यायः १६।<br>
<br>
