ईश्वर उवाच-<br>
षोडशाध्यायसामर्थ्यं कथितं शृणु सांप्रतम् ।<br>
स्पष्टं सप्तदशाध्यायमहिमांभोनिधिं शिवे १।<br>
खड्गबाहोः सुतस्यैव भृत्यो दुःशासनोऽभवत् ।<br>
तं गजं धर्तुमागत्य गजात्प्राप्तो यमक्षयम् २।<br>
तद्वासनानिबद्धात्मा गजयोनिमवाप्य च ।<br>
गीता सप्तदशाध्यायं श्रुत्वा प्राप्तः परं पदम् ३।<br>
देव्युवाच ।<br>
दुःशासनो गजत्वं च प्राप्य मुक्त इति श्रुतम् ।<br>
तदेव वद कल्याण विस्तरेण मम प्रभो ४।<br>
ईश्वर उवाच-।<br>
स्थितः कश्चन दुर्मेधा मंडलीककुमारकैः ।<br>
बहुमूल्यं पणं कृत्वा गजमारूढवांस्ततः ५।<br>
गत्वा कतिपयान्येव पदानि जनवारितः ।<br>
नाम्ना दुःशासनो मूढः प्रौढवाक्यमुदीरयन् ६।<br>
ततो निशम्य तद्वाक्यं क्रोधांधः सिंधुरोऽभवत् ।<br>
न्यपतच्च स्खलत्पादः कंपमानकुमारकैः ७।<br>
ततो निपतितं किंचिदुच्छ्वसंतं गजो रुषा ।<br>
ऊर्द्ध्वमुन्मूलयांचक्रे कृतांतकनिरंकुशः ८।<br>
गतासोरपि रोषेण तस्यास्थ्न्यां च गणं गजः ।<br>
विकीर्णवान्पृथक्कृत्वा मत्तो दंतावलस्ततः ९।<br>
ततः कालेन संप्रेत्य गजयोनिमवाप सः ।<br>
महांतं कालमनयत्सिंहलद्वीपभूपतेः १०।<br>
मैत्री गरीयसी सार्द्धं खड्गबाहुमहीभुजा ।<br>
ततोऽयं जलमार्गेण प्रापितो वारुणो मतः ११।<br>
जयदेवेन खड्गबाहोः प्रीत्या नीतो महीभुजा ।<br>
जातिं स्मरन्स्वकीयां स पश्यन्बंधून्सहोदरान् १२।<br>
दुःखेन महतास्तोकान्दिवसानत्यवाहयत् ।<br>
उवास खड्गबाहोश्च गृहे तूष्णीमनिर्दिशन् १३।<br>
स कदाचित्तु संतुष्टः समस्याश्लोकपूरणे ।<br>
कस्मैचित्कवये प्रादात्तमुपायन हस्तिनम् १४।<br>
शतेन तेन कविना रोगोपद्रवभीरुणा ।<br>
मालवक्षोणिपालस्य विक्रीतश्चैत्यकुंजरः १५।<br>
कियत्यपि गते काले पाल्यमानोऽपि यत्नतः ।<br>
मुमूर्षुरभवत्तत्र कुंजरो दुर्जरज्वरः १६।<br>
न जिघ्रति पयः शीतं नादत्ते कवलं गजः ।<br>
स्वपित्यपि न सौख्येन मुंचत्यश्रूणि केवलम् ।<br>
ततो हस्तिपकाख्यातं वृत्तांतमवनीपतिः १७।<br>
आकर्ण्य स समायातो यत्रास्ते ज्वरितो गजः ।<br>
स चावलोक्य भूपालं जगद्विस्मयकारिणीम् १८।<br>
वाचमूचे गजः सम्यग्विसृष्टज्वरवेदनः ।<br>
राजन्नशेषशास्त्रज्ञ राजनीतिपयोनिधे १९।<br>
निर्जितारातिसंघात मुरारिचरणप्रिय ।<br>
किमौषधैरलं वैद्यैः किं धानैः किं नु जापकैः २०।<br>
गीतासप्तदशाध्यायजापकं द्विजमानय ।<br>
तेनायं मामको रोगः शाम्यत्यत्र न संशयः २१।<br>
यथादिष्टं गजेनासौ तथा चक्रे नराधिपः ।<br>
ततो गजत्वमुत्सृज्य मुक्तो दुःशासनोऽभवत् २२।<br>
तेन विप्रेणाभिमंत्र्य जले क्षिप्ते तदुत्तमे ।<br>
अथ दिव्यं समारूढं विमानमवनीपतिः २३।<br>
तं दुःशासनमद्राक्षीत्पाकशासनतेजसम् २४।<br>
राजोवाच।<br>
किं जातीयः किमात्मा त्वं किं वृत्त इति मे वद ।<br>
केन वा कर्मणा जातो गजः कथमिहागतः २५।<br>
पृष्टो राज्ञा विमुक्तोऽसौ विमानस्थः स्थिराक्षरम् ।<br>
वृत्तं यथा यदाचख्यौ निजं दुःशासनः क्रमात् २६।<br>
गीतासप्तदशाध्यायं जपन्मालवभूपतिः ।<br>
नरवर्माभवन्मुक्तः कालेनाल्पीयसा ततः २७।<br>
इति श्रीपाद्मे महापुराणे पंचपंचाशत्सहस्रसंहितायामुत्तरखंडे गीतामाहात्म्ये एकनवत्यधिकशततमोऽध्यायः १९१ ।<br>
<br>
