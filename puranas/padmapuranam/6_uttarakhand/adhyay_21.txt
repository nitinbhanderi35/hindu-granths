नारद उवाच-<br>
सगरस्यात्मजा वीराः कथं जाता महाबलाः ।<br>
विक्रांताः षष्टिसाहस्रा विज्ञानेश्वर तद्वद १।<br>
श्रीपार्वतीपतिरुवाच-<br>
द्वे पत्न्यौ सगरस्यास्तां तपसा दग्धकिल्बिषे ।<br>
और्वस्ताभ्यां वरं प्रादात्तोषितो मुनिसत्तमः २।<br>
षष्टिंपुत्रसहस्राणि एका वव्रे तरस्विनाम् ।<br>
एका वंशधरं त्वेकं यथेष्टं वरशालिनी ३।<br>
तत्रैका सुषुवे तुंब्यां पुत्रान्शूरान्बहूनथ ।<br>
ते तु सर्वेऽपि धात्रीभिर्वर्द्धितास्तु यथाक्रमम् ४।<br>
कपिलानां तु दुग्धानां तेषां तत्र महात्मनाम् ५।<br>
तेनैव दुग्धयोगेन ववृधुस्ते महात्मनः ।<br>
एकः पंचजनो नाम पुत्रो राजा बभूव ह ६।<br>
ततः पंचजनस्यासीदंशुमान्नाम वीर्यवान् ।<br>
दिलीपस्तनयस्तस्य पुत्रो यस्य भगीरथः ७।<br>
यस्तु गंगासरिच्छ्रेष्ठामानयामास सुव्रतः ।<br>
समुद्र मानयित्वैनां दुहितृत्वमकल्पयत् ८।<br>
नारद उवाच-<br>
कथं गंगा समानीता किं तपस्तेन वै कृतम् ।<br>
तत्सर्वं मे समाचक्ष्व सुव्रतोऽसि दयानिधे ९।<br>
महादेव उवाच-<br>
पूर्वजानां हितार्थाय गतोऽसौ हैमके गिरौ ।<br>
तत्र गत्वा तपस्तप्तं वर्षाणामयुतं तदा १०।<br>
आदिदेवः प्रसन्नोऽभूद्योऽसौ देवो निरंजनः ।<br>
तेन दत्ता इयं गंगा आकाशात्समुपस्थिता ११।<br>
तत्र विश्वेश्वरो देवो यत्र तिष्ठति नित्यशः ।<br>
गंगां दृष्ट्वाऽगतां तेन गृहीता जाह्नवी तदा १२।<br>
जटाजूटे च संधार्य वर्षाणामयुतं स्थितम् ।<br>
न निःसृता तदा गंगा ईशस्यैव प्रभावतः १३।<br>
विचारितं तदा तेन क्व गता मम मातृका ।<br>
स ध्यानेन विचार्यैवं गृहीता चेश्वरेण तु १४।<br>
ततः कैलासमगमत्स तु भगीरथो नृपः ।<br>
तत्र गत्वा मुनिश्रेष्ठ ह्यकरोदुल्बणं तपः १५।<br>
आराधितस्तदा तेन दत्तवानहमापगाम् ।<br>
एकं केशं परित्यज्य दत्ता त्रिपथगा तदा १६।<br>
स गृहीत्वा गतो गंगां पाताले यत्र पूर्वजाः ।<br>
अलकनंदा तदा नाम गंगायाः प्रथमं स्मृतम् १७।<br>
हरिद्वारे यदायाता विष्णुपादोदकी तदा ।<br>
तदेव तीर्थं प्रवरं देवानामपि दुर्ल्लभम् १८।<br>
तत्तीर्थे च नरः स्नात्वा हरिं दृष्ट्वा विशेषतः ।<br>
प्रदक्षिणं ये कुर्वंति न चैते दुःखभागिनः १९।<br>
ब्रह्महत्यादि पापानां राशयः संत्यनेकशः ।<br>
विलयं यांति ते सर्वे हरेर्दर्शनतः सदा २०।<br>
एकदा केशवस्थाने हरिद्वारे ह्यहं गतः ।<br>
तस्मात्तीर्थप्रभावाच्च जातोऽहं विष्णुरूपवान् २१।<br>
ये गच्छंति नरश्रेष्ठास्ते वै यांति ह्यनामयम् ।<br>
चतुर्भुजास्तु ते लोकाः नरा नार्यश्च सर्वशः २२।<br>
वैकुंठं यांति ते सर्वे हरेर्दर्शनमात्रतः ।<br>
ममाप्यधिक तीर्थं तु हरिद्वारं सुशोभनम् २३।<br>
तीर्थानां प्रवरं तीर्थं चतुर्वर्गप्रदायकम् ।<br>
कलौ धर्मकरं पुंसां मोक्षदं चार्थदं तथा २४।<br>
यत्र गंगा महारम्या नित्यं वहति निर्मला ।<br>
एतत्कथानकं पुण्यं हरिद्वाराख्यमुत्तमम् २५।<br>
उक्तं च शृण्वतां पुंसां फलं भवति शाश्वतम् ।<br>
अश्वमेधे कृते यागे गोसहस्रे तथैव च २६।<br>
तत्पुण्यं लभते विद्वान्हरेर्दर्शनमात्रतः ।<br>
गोहंता ब्रह्महा चैव ये चान्ये पितृघातकाः २७।<br>
एवंविधानि पापानि बहून्यपि च वै द्विज ।<br>
विलयं यांति सर्वाणि हरेर्दर्शनमात्रतः २८।<br>
इति श्रीपाद्मेमहापुराणे पंचपंचाशतसहस्रसंहितायां उत्तरखण्डे उमापति नारद संवादेहरिद्वार माहात्म्ये गंगोत्पत्तिपूर्वकं हरिद्वारमाहात्म्यं नाम एकविंशोऽध्यायः २१।<br>
<br>
