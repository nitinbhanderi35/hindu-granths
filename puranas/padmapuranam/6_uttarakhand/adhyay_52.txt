युधिष्ठिरउवाच-<br>
आषाढकृष्णपक्षे तु किं वै एकादशी भवेत् ।<br>
कथयस्व प्रसादेन वासुदेव ममाग्रतः १।<br>
श्रीकृष्ण उवाच-<br>
व्रतानामुत्तमं राजन्कथयामि तवाग्रतः ।<br>
सर्वपापक्षयकरं सर्वमुक्तिप्रदायकम् २।<br>
आषाढस्यासिते पक्षे योगिनी नाम नामतः ।<br>
एकादशी नृपश्रेष्ठ महापातकनाशिनी ३।<br>
संसारार्णवमग्नानां पोतभूता सनातनी ।<br>
जगत्त्रये सारभूता योगिनी व्रतकारिणाम् ४।<br>
कथयामि तवाग्रेऽहं कथां पौराणिकीं शुभाम् ।<br>
अलकायां राजराजः शिवभक्तिपरायणः ५।<br>
तस्यासीत्पुष्पबटुको हेममालीति नामतः ।<br>
तस्य पत्नी सुरूपा च विशालाक्षीति नामतः ६।<br>
स तस्यां चासक्तमना कामपाशवशं गतः ।<br>
मानसात्पुष्पनिचयमानीय स्वगृहे स्थितः ७।<br>
पत्नीप्रेमरसासक्तो न कुबेरालयं गतः ।<br>
कुबेरो देवसदने करोति शिवपूजनम् ८।<br>
मध्याह्नसमये राजन्पुष्पागमसमीक्षकः ।<br>
हेममाली स्वभवने रमते कांतया सह ९।<br>
यक्षराट्प्रत्युवाचाथ कालातिक्रमकोपितः ।<br>
कस्मान्नायाति भो यक्षा हेममाली दुरात्मवान् ।<br>
निश्चयः क्रियतामस्य इत्युवाच पुनः पुनः १०।<br>
यक्षा ऊचुः -<br>
वनिताकामुको गेहे रमते स्वेच्छया नृप ।<br>
तेषां वाक्यं समाकर्ण्य कुबेरः कोपपूरितः ११।<br>
आह्वयामास तं तूर्णं बटुकं हेममालिनम् ।<br>
ज्ञात्वा कालात्ययं सोऽपि भयव्याकुललोचनः १२।<br>
अस्नात एव आगत्य कुबेरस्याग्रतः स्थितः ।<br>
तं दृष्ट्वा धनदः क्रुद्धः क्रोधसंरक्तलोचनः १३।<br>
प्रत्युवाच रुषाविष्टः कोपप्रस्फुरिताधरः ।<br>
धनद उवाच-<br>
आः पाप दुष्ट दुर्वृत्त कृतवान्देवहेलनम् १४।<br>
अष्टादशकुष्ठवृतो वियुक्तः कांतया तया ।<br>
अस्मात्स्थानादपध्वस्तो गच्छ स्वप्नमथाधम १५।<br>
इत्युक्ते वचने तस्य तस्मात्स्थानात्पपात सः ।<br>
महादुःखाभिभूतश्च कुष्ठैः पीडितविग्रहः १६।<br>
न सुखं दिवसे तस्य न निद्रां लभते निशि ।<br>
छायायां पीडिततनुर्निदाघेऽत्यंतपीडितः १७।<br>
शिवपूजाप्रभावेन स्मृतिस्तस्य न लुप्यते ।<br>
पातकेनाभिभूतोऽपि पूर्वं कर्म स्मरत्यसौ १८।<br>
भ्रममाणस्ततो गच्छन्हिमाद्रिं पर्वतोत्तमम् ।<br>
तत्रापश्यन्मुनिवरं मार्कंडेयं तपोनिधिम् १९।<br>
यस्यायुर्विद्यते राजन्ब्रह्मणो वयसा समम् ।<br>
ववंदे चरणौ तस्य दूरतः पापकर्मकृत् २०।<br>
मार्कंडेयो मुनिवरो दृष्ट्वा तं कंपितं तथा ।<br>
परोपकरणार्थाय समाहूयेदमब्रवीत् २१।<br>
कस्मात्कुष्ठाभिभूतस्त्वं कुतो निंद्यतरो ह्यसि ।<br>
इत्युक्तः स प्रत्युवाच मार्कंडेयं महामुनिम् २२।<br>
हेममाल्युवाच-<br>
राजराजस्यानुचरो हेममालीति नामतः ।<br>
मानसात्पद्मनिचयमानीय प्रत्यहं मुने २३।<br>
शिवपूजनवेलायां कुबेराय समर्पये ।<br>
एकस्मिन्दिवसे चैव कालश्चाविदितो मया २४।<br>
पत्नीसौख्यप्रसक्तेन शोकव्याकुलचेतसा ।<br>
ततः क्रुद्धेन शप्तोऽस्मि राजराजेन वै मुने २५।<br>
कुष्ठाभिभूतः संजातो वियुक्तः कांतया तया ।<br>
अधुना तव सान्निध्यं प्राप्तोऽस्मि शुभकर्मणा २६।<br>
सतां स्वभावतश्चित्तं परोपकरणे क्षमम् ।<br>
इति ज्ञात्वा मुनिश्रेष्ठ मां प्रशाधि कृतागसम् २७।<br>
मार्कंडेय उवाच-<br>
त्वया सत्यमिह प्रोक्तं नासत्यं भाषितं यतः ।<br>
अतो व्रतोपदेशं ते कथयामि शुभप्रदम् २८।<br>
आषाढे कृष्णपक्षे तु योगिनीव्रतमाचर ।<br>
अस्य व्रतस्य पुण्येन कुष्ठं यास्यति वै ध्रुवम् २९।<br>
इति वाक्यमृषेः श्रुत्वा दंडवत्पतितो भुवि ।<br>
उत्थापितः स मुनिना बभूवातीव हर्षितः ३०।<br>
मार्कंडेयोपदेशेन व्रतं तेन कृतं यथा ।<br>
अष्टादशेव कुष्ठानि गतानि तस्य सर्वशः ३१।<br>
मुनेर्वाचा ततः सम्यग्व्रते चीर्णेऽभवत्सुखी ।<br>
ईदृग्विधं नृपश्रेष्ठ कथितं योगिनीव्रतम् ३२।<br>
अष्टाशीतिसहस्राणि द्विजान्भोजयते तु यः ।<br>
तत्समं फलमाप्नोति योगिनीव्रतकृन्नरः ३३।<br>
महापापप्रशमनं महापुण्यफलप्रदम् ।<br>
पठनाच्छ्रवणान्मर्त्यः सर्वपापैः प्रमुच्यते ३४।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे आषाढकृष्णयोगिन्येकादशीमाहात्म्यंनाम<br>
द्विपंचाशत्तमोऽध्यायः ५२।<br>
<br>
