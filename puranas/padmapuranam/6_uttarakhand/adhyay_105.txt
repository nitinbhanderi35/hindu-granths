नारद उवाच।<br>
क्षिप्तेभ्यस्तत्रबीजेभ्यो वनस्पत्यस्त्रयोभवन् ।<br>
धात्री च मालती चैव तुलसी च नृपोत्तम १।<br>
धात्र्युद्भवा स्मृता धात्री माभवा मालती स्मृता ।<br>
गौरीभवा च तुलसी तमः सत्त्व रजोगुणाः २।<br>
स्त्रीरूपिण्यौ वनस्पत्यौ दृष्ट्वा विष्णुस्तदा नृप ।<br>
उत्तस्थौ संभ्रमाद्वृंदारूपातिशयमोहितः ३।<br>
ददर्श तास्तदा मोहात्कामासक्तेन चेतसा ।<br>
तं चापि तुलसीधात्र्यौ रागेणैवावलोकताम् ४।<br>
यच्चलक्ष्म्यापुराबीजंमाययैवसमर्पितम् ।<br>
तस्मात्तदुद्भवानारीतस्मिन्नीर्ष्यायुताभवत् ५।<br>
अतःसाबर्बरीत्याख्यामाधवस्यातिगर्हिता ।<br>
धात्रीतुलस्यैतद्रा गात्तस्यप्रीतिप्रदेसदा ६।<br>
ततो विस्मृतदुःखोऽसौ विष्णुस्ताभ्यां सहैव तु ।<br>
वैकुंठमगमद्धृष्टः सर्वदेवनमस्कृतः ७।<br>
कार्तिकोद्यापने विष्णोस्तस्मात्पूजा विधीयते ।<br>
तुलसीमूलदेशे तु प्रीतिदा सा यतः स्मृता ८।<br>
तुलसीकाननं राजन्गृहे यस्यावतिष्ठते ।<br>
तद्गृहं तीर्थरूपं तु नायांति यमकिंकराः ९।<br>
सर्वपापहरं पुण्यं कामदं तुलसीवनम् ।<br>
रोपयंति नरश्रेष्ठा न तेपश्यंति भास्करिम् १०।<br>
दर्शनं नर्मदायास्तु गंगास्नानं तथैव च ।<br>
तुलसीवनसंसर्गः सममेतत्त्रयं स्मृतम् ११।<br>
रोपणात्पालनात्सेकाद्दर्शनात्स्पर्शनान्नृणाम् ।<br>
तुलसी दहते पापं वाङ्मनःकाय संचितम् १२।<br>
तुलसीमंजरीभिर्यः कुर्याद्धरिहरार्चनम् ।<br>
न स गर्भगृहं याति मुक्तिभागी न संशयः १३।<br>
पुष्करादीनि तीर्थानि गंगाद्याः सरितस्तथा ।<br>
वासुदेवादयो देवास्तिष्ठंति तुलसीदले १४।<br>
तुलसीमंजरीयुक्तो यदि प्राणान्विमुंचति ।<br>
विष्णोः सायुज्यमाप्नोति सत्यं सत्यं नृपोत्तम १५।<br>
तुलसीमृत्तिकालिप्तो यस्तु प्राणान्विमुचंति ।<br>
यमोऽपि नेक्षितुं शक्तो युक्तं पापशतैरपि १६।<br>
तुलसीकाष्ठजं यस्तु चंदनं धारयेन्नरः ।<br>
तद्देहं नस्पृशेत्पापं क्रियमाणमपीह यत् १७।<br>
तुलसीविपिनच्छाया यत्र यत्र भवेन्नृप ।<br>
तत्र श्राद्धं प्रकर्त्तव्यं पितॄणां दत्तमक्षयम् १८।<br>
धात्रीछायासु यः कुर्यात्पिंडदानं नृपोत्तम ।<br>
तृप्तिं च यांति पितरस्तस्य ये नरके स्थिताः १९।<br>
मूर्ध्नि पाणौ मुखे चैव देहे च नृपसत्तम ।<br>
धत्ते धात्रीफलं यस्तु स विज्ञेयो हरिः स्वयम् २०।<br>
धात्रीफलं च तुलसीमृत्तिका द्वारकोद्भवा ।<br>
यस्य देहे स्थिता नित्यं स जीवन्मुक्त उच्यते २१।<br>
धात्रीफलविमिश्रैस्तु तुलसीदलमिश्रितैः ।<br>
जलैः स्नाति नरस्तस्य गंगास्नानफलं स्मृतम् २२।<br>
देवार्चनं नरः कुर्याद्धात्रीपत्रैः फलैरपि ।<br>
सुवर्णपुष्पैर्विविधैरर्चनस्याप्नुयात्फलम् २३।<br>
तीर्थानि मुनयो देवा यज्ञाः सर्वेऽपि कार्तिके ।<br>
नित्यं धात्रीं समाश्रित्य तिष्ठंत्यर्के तुलाश्रिते २४।<br>
द्वादश्यां तुलसीपत्रं धात्रीपत्रं तु कार्तिके ।<br>
लुनाति स नरो गच्छेन्निरयानतिगर्हितान् २५।<br>
धात्रीछायां समाश्रित्य कार्तिकेऽन्नं भुनक्ति यः ।<br>
अन्नसंसर्गजं पापमावर्षं तस्य नश्यति २६।<br>
धात्रीमूले तु यो विष्णुं कार्तिकेऽर्चयते नरः ।<br>
विष्णुक्षेत्रेषु सर्वेषु पूजितस्तेन सर्वदा २७।<br>
धात्रीतुलस्योर्माहात्म्यमपिदेवश्चतुर्मुखः ।<br>
न समर्थो भवेद्वक्तुं यथा देवस्यशार्ङ्गिणः २८।<br>
धात्री तुलस्युद्भवकारणं च शृणोति यः श्रावयते च भक्त्या ।<br>
विधूतपाप्मा सह पूर्वजैश्च स्वर्गं व्रजत्यग्र्यविमानसंस्थः २९।<br>
इति श्रीपाद्मेमहापुराणे पंचपंचाशत्सहस्रसंहितायामुत्तरखंडे कार्तिकमाहात्म्ये श्रीकृष्णसत्यभामासंवादे धात्रीतुलस्योर्माहात्म्यंनाम पंचाधिकशततमोऽध्यायः१०५।<br>
