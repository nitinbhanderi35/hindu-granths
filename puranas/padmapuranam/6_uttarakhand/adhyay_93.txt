नारद उवाच-<br>
नाडीद्वयावशिष्टायां रात्रौ गच्छेज्जलाशयम् ।<br>
तिलगंधाक्षतैः पुष्पैर्दीपाद्यैः सहितः शुचिः १।<br>
मानुषे देवखाते च नद्यां नद्योश्च संगमे ।<br>
क्रमाद्दशगुणं स्नानं तीर्थेऽनंतफलं स्मृतम् २।<br>
विष्णुं स्मृत्वा ततः कुर्यात्संकल्पं सवनस्य तु ।<br>
तीर्थादिदेवतादिभ्यः क्रमादर्घादि दापयेत् ३।<br>
ॐनमः कमलनाभाय नमस्ते जलशायिने ।<br>
नमस्तेऽस्तु हृषीकेश गृहाणार्घं नमोऽस्तु ते ४।<br>
वैकुंठे च प्रयागे च तथा बदरिकाश्रमे ।<br>
यतो विष्णुर्विचक्रमे त्रेधा स निदधे पदम् ५।<br>
अतो देवा मामवंतु यतो विष्णुर्विचक्रमे ।<br>
तैरेव सहितैः सर्वैर्मुनिदेवसमन्वितैः ६।<br>
कार्तिकेऽहं करिष्यामि प्रातःस्नानं सुरोत्तम ।<br>
प्रीत्यर्थं देवदेवेश दामोदर मया सह ७।<br>
ध्यात्वाहं त्वां च देवेश जलेऽस्मिन्स्नातुमुद्यतः ।<br>
तव प्रसादात्पापं मे दामोदर विनश्यतु ८।<br>
नित्यनैमित्तिके कृष्णे कार्तिके पापनाशने ।<br>
गृहाणार्घ्यं मया दत्तं राधया सहितो हरे ९।<br>
व्रतिना कार्तिके मासि स्नातस्य विधिवन्मम ।<br>
गृहाणार्घ्यं मया दत्तं राधया सहितो हरे १०।<br>
स्मृत्वा भागीरथीं विष्णुं शिवं सूर्यं जले विशेत् ।<br>
नाभिमात्रे जले तिष्ठन्व्रती स्नायाद्यथाविधि ११।<br>
तिलामलकचूर्णेन गृही स्नानं समाचरेत् ।<br>
वनस्थानां यतीनां च तुलसीमूलमृत्तिका १२।<br>
सप्तमी दर्श नवमी द्वितीया दशमीषु च ।<br>
त्रयोदश्यां च न स्नायाद्धात्रीफल तिलैः सह १३।<br>
आदौ कुर्यान्मलस्नानं मंत्रस्नानं ततः परम् ।<br>
स्त्री शूद्राणां न वेदोक्तैर्मंत्रैस्तेषां पुराणजैः १४।<br>
स्नान मन्त्राः ।<br>
त्रिधाभूद्देवकार्याय यः पुरा भक्तिभावतः ।<br>
स विष्णुः सर्वपापघ्नः पुनातु कृपयात्र माम् १५।<br>
विष्णोराज्ञामनुप्राप्य कार्तिकव्रतकारणात् ।<br>
रक्षंतु देवास्ते सर्वे मां पुनंतु सदैव ते १६।<br>
वेदमंत्राः सबीजास्तु सरहस्याः सवीर्यकाः ।<br>
कश्यपाद्याश्च मुनयो मां पुनंतु सदैव ते १७।<br>
गंगाद्याः सरितः सर्वास्तीर्थानि जलदा नदाः ।<br>
ससप्तसागराः सर्वे मां पुनंतु जलाशयाः १८।<br>
पतिव्रतास्त्वदित्याद्या यक्षाः सिद्धाः सपन्नगाः ।<br>
ओषध्यः पर्वताश्चाशु मां पुनंतु त्रिलोकजाः १९।<br>
एभिः स्नात्वा व्रती मंत्रैर्हस्तन्यस्तपवित्रकः ।<br>
देवर्षीन्मानवपितॄंस्तर्पयेच्च यथाविधि २०।<br>
यावंतः कार्तिके मासि वर्तंते पितृतर्पणे ।<br>
तिलास्तत्संख्यकाब्दानि पितरः स्वर्गवासिनः २१।<br>
ततो जलाद्विनिष्क्रम्य शुचिवस्त्रावृतो व्रती ।<br>
प्रातःकालोदितं कर्म समाप्यार्चेद्धरिं पुनः २२।<br>
तीर्थादिदेवान्संस्मृत्य पुनरर्चां प्रदापयेत् ।<br>
गंधपुष्पफलैर्युक्तो भक्तितत्परमानसः २३।<br>
अर्घमंत्रः ।<br>
व्रतिनः कार्तिके मासि स्नातस्य विधिवन्मम ।<br>
गृहाणार्घ्यं मया दत्तं दनुजेंद्र निषूदन २४।<br>
ततश्च ब्राह्मणान्भक्त्या भोजयेद्वेदपारगान् ।<br>
गंधपुष्पैः सतांबूलैः प्रणमेच्च पुनः पुनः २५।<br>
तीर्थानि दक्षिणे पादे वेदाश्च मुखमाश्रिताः ।<br>
सर्वांगे संस्थिता देवाः पूजिताः स्युर्द्विजार्चनात् २६।<br>
अव्यक्तरूपिणो विष्णोः स्वरूपं ब्राह्मणा भुवि ।<br>
नावमान्या नो विरोध्याः कदाचिच्छुभमिच्छता २७।<br>
तां वै हरिप्रियां देवि तुलसीमर्चयेद्व्रती ।<br>
प्रदक्षिणनमस्कारान्कुर्यादेकाग्रमानसः २८।<br>
देवैस्त्वं निर्मिता पूर्वमर्चितासि मुनीश्वरैः ।<br>
नमो नमस्ते तुलसि पापं हर हरिप्रिये २९।<br>
ततो विष्णुकथां श्रुत्वा पौराणीं स्निग्धमानसः ।<br>
तं ब्राह्मणं मुनिं विप्रं पूजयेद्भक्तिमान्व्रती ३०।<br>
एवं पूर्णविधिं सम्यक्पूर्वोक्तं भक्तिमान्नरः ।<br>
करोति यः स लभते नारायणसलोकताम् ३१।<br>
रोगापहं पापविनाशकृत्परं सद्बुद्धिदं पुत्रधनादिसाधनम् ।<br>
मुक्तेर्निदानं न हि कार्तिकव्रताद्विष्णुप्रियादन्यतमं हि भूतले ३२।<br>
इति श्रीपाद्मे महापुराणे पंचपंचाशत्सहस्रसंहितायामुत्तरखंडे कार्तिकमाहात्म्ये श्रीकृष्णसत्यभामासंवादे स्नानविधिवर्णनोनाम त्रिनवतितमोऽध्यायः ९३।<br>
<br>
