दिलीप उवाच-<br>
कथितं भवता ब्रह्मन्सर्वधर्ममशेषतः ।<br>
सामान्यं च विशिष्टं च स्वरूपं परजीवयोः १।<br>
स्वर्गापवर्गौ कथितौ साधनं च तयोरपि ।<br>
धन्योऽस्म्यहं द्विजश्रेष्ठ त्वत्प्रसादात्सदागुरो २।<br>
एकमन्यं द्विजश्रेष्ठ पृच्छामि त्वां कुतूहलात् ।<br>
कथयस्व यथातथ्यमपि वात्सल्यगौरवात् ३।<br>
महाभागवतश्रेष्ठो रुद्रस्त्रिपुरहंतकः ।<br>
कस्माद्विगर्हितं रूपं प्राप्तवान्सह भार्य्यया ४।<br>
योनिलिंगस्वरूपं च कथं स्यात्सुमहात्मनः ।<br>
पंचवक्त्रश्चतुर्बाहुः शूलपाणिस्त्रिलोचनः ५।<br>
कथं विगर्हितं रूपं प्राप्तवान्द्विजपुंगव ।<br>
एवं सर्वं समाचक्ष्व मित्रावरुणनंदन ६।<br>
वसिष्ठ उवाच-<br>
शृणु राजन्प्रवक्ष्यामि यन्मां पृच्छसि गौरवात् ।<br>
विशुद्धहृदये पुंसां बुद्धिः श्रेयसि जायते ७।<br>
स्वायंभुवो मनुः पूर्वं मंदरे पर्वतोत्तमे ।<br>
जगाम मुनिभिः सार्द्धं दीर्घसत्रमनुत्तमम् ८।<br>
तस्मिन्समागताः सर्वे मुनयः शंसितव्रताः ।<br>
नानाशास्त्रविदः श्रेष्ठा बालसूर्य्यानलप्रभाः ९।<br>
सर्ववेदविदो विप्राः सर्वधर्मपरायणाः ।<br>
वर्तमाने महासत्रे मुनयः क्षीणकल्मषाः १०।<br>
अन्वेष्टुंदेवतातत्वंमिथः प्रोचुस्तपोधनाः ।<br>
विप्राणां वेदविदुषां कः पूज्यो देवता वरः ११।<br>
ब्रह्मविष्णुमहेशानां कः स्तुतो मुक्तिदो नृणाम् ।<br>
कस्यपादोदकं सेव्यं भुक्तोच्छिष्टं च पावनम् १२।<br>
कोऽव्ययः परमं धाम परमात्मा सनातनः ।<br>
कस्य प्रसादं तीर्थं च पितॄणां तृप्तिदं भवेत् १३।<br>
तेषां समुपविष्टानां इति वादो महानभूत् ।<br>
रुद्रमेकमिति प्रोचुः केचिदत्र महर्षयः १४।<br>
ब्रह्मैव पूज्य इत्यन्ये वदंति मुनिसत्तमाः ।<br>
सूर्य एवात्मनां पूज्य इत्यन्ये प्राहुरुत्तमाः १५।<br>
योऽसो सर्वगतः श्रीमाञ्छ्रीपतिः पुरुषोत्तमः ।<br>
अव्ययः पुंडरीकाक्षो वासुदेवः परात्परः १६।<br>
अनादिनिधनो विष्णुः स एव परमेश्वरः ।<br>
संपूज्यो देवताश्रेष्ठ इत्यन्ये चोचिरे द्विजाः १७।<br>
तेषां विवदतां तत्र मनुः स्वायंभुवोऽब्रवीत् ।<br>
शुद्धसत्वमयो योऽसौ कल्याणगुणवान्प्रभुः १८।<br>
पुंडरीकेक्षणः श्रीमाञ्छ्रीपतिः पुरुषोत्तमः ।<br>
विप्राणां वेदविदुषां एक एवार्चितः प्रभुः १९।<br>
विप्राणां नेतरे पूज्या रजस्तमविमिश्रिताः ।<br>
इति तस्य वचः श्रुत्वा सर्व एव महर्षयः ।<br>
भृगुं तपोनिधिं विप्रं प्रोचुः प्रांजलयस्तथा २०।<br>
ऋषय ऊचुः-<br>
अस्माकं संशयं छेत्तुं त्वं समर्थोऽसि सुव्रत ।<br>
ब्रह्मविष्णुमहेशानामंतिकं व्रज सुव्रत २१।<br>
गत्वा तेषां समीपं तु तथा दृष्ट्वा तु विग्रहान् ।<br>
शुद्धसत्वगुणं तेषां यस्मिन्संविद्यते मुने २२।<br>
स एव पूज्यो विप्राणां नेतरस्तु कदाचन ।<br>
शुद्धसत्वमयः साक्षाद्ब्रह्मण्यः स भविष्यति २३।<br>
तीर्थप्रसादवाँल्लोके विप्राणां स भविष्यति ।<br>
देवतानां पितॄणां च तस्योच्छिष्टं सुपावनम् २४।<br>
तस्माद्याहि मुनिश्रेष्ठ विबुधानां निवासनम् ।<br>
क्षिप्रं कुरु मुनिश्रेष्ठ सर्वलोकहितं प्रभो २५।<br>
एवमुक्तस्ततस्तूर्णं कैलासं मुनिसत्तमः ।<br>
जगाम वामदेवेन यत्रास्ते वृषभध्वजः २६।<br>
गृहद्वारमुपागम्य शंकरस्य महात्मनः ।<br>
शूलहस्तं महारौद्रं नंदिं द्दष्ट्वाब्रवीद्दिवजः २७।<br>
संप्राप्तोऽहं भृगुर्विप्रो हरं द्रष्टुं सुरोत्तमम् ।<br>
निवेदयस्व मां शीघ्रं शंकराय महात्मने २८।<br>
तस्य तद्वचनं श्रुत्वा नंदी सर्वगणेश्वरः ।<br>
उवाच परुषं वाक्यं महर्षिममितौजसम् २९।<br>
असांनिध्यं प्रभोस्तस्य देव्या क्रीडति शंकरः ।<br>
निवर्त्तस्व मुनिश्रेष्ठ यदि जीवितुमिच्छसि ३०।<br>
एवं निराकृतस्तेन तत्रातिष्ठन्महातपाः ।<br>
बहूनि दिवसान्यस्मिन्गृहद्वारि महेशितुः ३१।<br>
नारीसंगममत्तोऽसौ यस्मान्मामवमन्यते ।<br>
योनिलिंगस्वरूपं वै तस्मात्तस्य भविष्यति ३२।<br>
ब्राह्मणं मावजानाति तमसा समुपागतः ।<br>
अब्रह्मण्यत्वमापन्नो ह्यपूज्योऽसौ द्विजन्मनाम् ३३।<br>
तस्मादन्नं जलं पुष्पं तस्मै दत्तं हविस्तथा ।<br>
निर्माल्यमस्य तत्सर्वं भविष्यति न संशयः ३४।<br>
एवं शप्त्वा महातेजाः शंकरं लोकपूजितम् ।<br>
उवाच गणमत्युग्रं नंदिं शूलधरं नृप ३५।<br>
रुद्र भक्ताश्च ये लोके भस्मलिंगास्थिधारिणः ।<br>
ते पाखंडत्वमापन्ना वेदबाह्या भवंतु वै ३६।<br>
एवं शप्त्वा मुनिस्तत्र रुद्रं त्रिपुरहंतकम् ।<br>
जगाम ब्रह्मलोकं वै सर्वलोकनमस्कृतम् ३७।<br>
तत्र दैवैः सहासीनं ब्रह्माणं परमेष्ठिनम् ।<br>
दृष्ट्वा प्रांजलिना देवं प्रणनाम महामतिः ३८।<br>
प्रणम्य पुरतस्तस्य तूष्णीमास महातपाः ।<br>
तं दृष्ट्वा मुनिशार्दूलं रजोगुण समावृतः ३९।<br>
नार्चयामास धाताऽसौ महर्षिं समुपागतम् ।<br>
प्रत्युत्थानं प्रियं वाक्यं न कृतं तस्य वेधसा ४०।<br>
ऐश्वर्येणैव महता तस्थौ तत्रांबुजासनः ।<br>
तं दृष्ट्वा रजसोद्रिक्तं महर्षिः पंकजासनम् ४१।<br>
व्याजहार महातेजा वाक्यं लोकपितामहः ।<br>
रजसा महतोद्रिक्तो यस्मान्मामवमन्यसे ४२।<br>
तस्मात्त्वं सर्वलोकानामपूज्यत्वं समाप्नुहि ।<br>
एवं शप्त्वा महात्मानं ब्रह्माणं लोकपूजितम् ४३।<br>
जगाम सहसा विप्रो भगवन्मंदिरं भृगुः ।<br>
प्रविश्य वैष्णवं लोकं क्षीराब्धेरुत्तरे तटे ४४।<br>
तत्रस्थितैर्महाभागैः पूज्यमानो यथार्हतः ।<br>
तत्रानिवार्य्यमाणस्तु प्रविष्टोंतःपुरं द्विजः ४५।<br>
प्रविश्य तस्मिन्विमले विमाने रविसन्निभे ।<br>
शयानं नागपर्यंके ददर्श कमलापतिम् ४६।<br>
लक्ष्मीकरसरोजाभ्यां मृज्यमानपदद्वयम् ।<br>
तं दृष्ट्वा मुनिशार्दूलो भृगुः कोपसमन्वितः ४७।<br>
सव्यं पादं प्रचिक्षेप विष्णोर्वक्षसि शोभने ।<br>
तूर्णमुत्थाय भगवान्धन्योस्मीति वदन्मुदा ४८।<br>
हस्ताभ्यां चरणं तस्य पीडयामास हर्षितः ।<br>
शनैर्मृदित्वा तत्पादं मधुरं वाक्यमब्रवीत् ४९।<br>
धन्योस्म्यद्यैव विप्रर्षे कृतकृत्योस्मि सर्वदा ।<br>
त्वत्पादस्पर्शनाद्देहे मंगलं मे भविष्यति ५० 6.255.50।<br>
समस्तसंपत्समवाप्तिहेतवः समुत्थितापत्कुलधूमकेतवः ।<br>
अपारसंसारसमुद्र सेतवः पुनंतु मां ब्राह्मणपादपांसवः ५१।<br>
विप्रपादरजो यस्य देहे तिष्ठति सर्वदा ।<br>
गंगादिसर्वतीर्थानि तस्य तिष्ठंत्यसंशयम् ५२।<br>
इत्युक्त्वा सहसोत्थाय देव्या सार्द्धं जनार्दनः ।<br>
भक्त्या समर्चयामास दिव्यस्रक्चंदनादिभिः ५३।<br>
तं दृष्ट्वा मुनिशार्दूलो हर्षपूर्णोऽश्रुलोचनः ।<br>
उत्थायासनमुख्यात्तं प्रणनाम दयानिधिम् ।<br>
कृतांजलिपुटोभूत्वा हर्षात्प्राह महातपाः ५४।<br>
श्रीभृगुरुवाच-<br>
अहोरूपमहोशांतिरहोज्ञानमहो दया ।<br>
अहो सुनिर्मला क्षांतिरहो सत्वगुणं हरेः ५५।<br>
नैसर्गिकं शुभं सत्वं तथैव गुणवारिधेः ।<br>
नान्येषां विद्यते किंचित्सर्वेषां त्रिदिवौकसाम् ५६।<br>
ब्रह्मण्यश्च शरण्यश्च त्वमेव पुरुषोत्तमः ।<br>
ब्राह्मणानां त्वमेवेशो नान्यः पूज्यः सुरः क्वचित् ५७।<br>
येऽर्चयंति सुरानन्यांस्त्वां विना पुरुषोत्तम ।<br>
ते पाखंडत्वमापन्नाः सर्वलोकविगर्हिताः ५८।<br>
विप्राणां वेदविदुषां त्वमेवेज्यो जनार्दनः ।<br>
नान्यः कश्चित्सुराणां तु पूजनीयः कदाचन ५९।<br>
अनर्च्याब्रह्मरुद्राद्या रजस्तमोविमिश्रिताः ।<br>
त्वं शुद्धसत्वगुणवान्पूजनीयोऽग्रजन्मनाम् ६०।<br>
त्वत्पादसलिलं सेव्यं पितॄणां च दिवौकसाम् ।<br>
सर्वेषां भूसुराणां च मुक्तिदं कल्मषापहम् ६१।<br>
त्वद्भुक्तोच्छिष्टशेषं वै पितॄणां च दिवौकसाम् ।<br>
भूसुराणां च सेव्यं स्यान्नान्येषां तु कदाचन ६२।<br>
इतरेषां तु देवानामन्नं पुष्पं जलं तथा ।<br>
अस्पृश्यं तु भवेत्सर्वं निर्माल्यं सुरयासमम् ६३।<br>
तस्माद्वै ब्राह्मणो नित्यं पूजयित्वा सनातनम् ।<br>
त्वत्तीर्थं भुक्तमन्नं च भजेतैवानिशं बुधः ६४।<br>
नान्यं देवं तु वीक्षेत ब्राह्मणो न च पूजयेत् ।<br>
नान्यप्रसादं भुंजीत नान्यदायतनं विशेत् ६५।<br>
न ददातीह यो विप्रः पितॄणां श्राद्धकर्मणि ।<br>
त्वद्भुक्तमन्नं तीर्थं च तत्सर्वं निष्फलं भवेत् ६६।<br>
कल्पकोटिसहस्राणि कल्पकोटिशतानि च ।<br>
पतंति पितरस्तस्य नरके पूयशोणिते ६७।<br>
निवेदितं तव विभो यो जुहोति ददाति वा ।<br>
देवतानां पितॄणां च तृप्तिरानंत्यमश्नुते ६८।<br>
तस्मात्त्वमेव विप्राणां पूज्यो नान्योस्ति कश्चन ।<br>
मोहाद्यः पूजयेदन्यान्स पाखंडी भविष्यति ६९।<br>
त्वं हि नारायणः श्रीमान्वासुदेवः सनातनः ।<br>
विष्णुः सर्वगतो नित्यः परमात्मा महेश्वरः ७०।<br>
त्वमेव सेव्यो विप्राणां ब्रह्मण्यः शुद्धसत्ववान् ।<br>
पूज्यत्वाद्ब्राह्मणानां वै शुद्धसत्वगुणादपि ७१।<br>
सर्वेषामेव देवानां ब्राह्मणत्वमवाप्नुहि ।<br>
त्वामेव हि सदा विप्रा भजंति पुरुषोत्तमम् ७२।<br>
ब्राह्मणास्ते बभूवुस्तु नान्यास्तत्र न संशयः ।<br>
ब्रह्मण्यो देवकीपुत्रो ब्रह्मण्यो मधुसूदनः ७३।<br>
ब्रह्मण्यः पुंडरीकाक्षो ब्रह्मण्यो विष्णुरच्युतः ।<br>
ब्रह्मण्यो भगवान्कृष्णो वासुदेवोऽच्युतो हरिः ७४।<br>
ब्रह्मण्यो नारसिंहः स्यात्तथा नारायणोऽव्ययः ।<br>
ब्रह्मण्यः श्रीधरः श्रीशो गोविंदो वामनस्तथा ७५।<br>
ब्रह्मण्यो यज्ञवाराहः केशवः पुरुषोत्तमः ।<br>
ब्रह्मण्यो राघवः श्रीमान्रामो राजीवलोचनः ७६।<br>
ब्रह्मण्यः पद्मनाभः स्यात्तथा दामोदरः प्रभुः ।<br>
ब्रह्मण्यो माधवो यज्ञस्तथा त्रिविक्रमः प्रभुः ७७।<br>
ब्रह्मण्यश्च हृषीकेशः पीतवासा जनार्दनः ।<br>
नमो ब्रह्मण्यदेवाय वासुदेवाय शार्ङ्गिणे ७८।<br>
नारायणाय श्रीशाय पुंडरीकेक्षणाय च ।<br>
नमो ब्रह्मण्यदेवाय वासुदेवाय विष्णवे ७९।<br>
कल्याणगुणपूर्णाय नमस्ते परमात्मने ।<br>
नमो ब्रह्मण्यदेवाय सर्वदेवस्वरूपिणे ८०।<br>
वाराहवपुषे नित्यं त्रयीनाथाय ते नमः ।<br>
नमो ब्रह्मण्यदेवाय नागपर्य्यंकशायिने ८१।<br>
राजीवदलनेत्राय राघवाय नमो नमः ।<br>
मायया मोहिताः सर्वे देवाश्च ऋषयस्तव ८२।<br>
न जानंति महात्मानं सर्वलोकेश्वरं प्रभो ।<br>
त्वां न जानंति भगवन्सर्ववेदविदोऽपि हि ८३।<br>
नामरूपगुणैः श्रीश चारित्रैरपि दुष्कृतैः ।<br>
परत्वसूचकं सत्वं तव वेदितुमीश्वरः ८४।<br>
महर्षिभिः प्रेषितोऽहमागतोस्मि तवांतिकम् ।<br>
तव शीलगुणाञ्ज्ञातुं चरणं मम केशव ८५।<br>
दत्तं वक्षसि गोविंद तत्क्षंतव्यं कृपानिधे ।<br>
एवमुक्त्वा भृगुर्देवं प्रणम्य च मुहुर्मुहुः ८६।<br>
दिव्यैर्महर्षिभिस्तत्र पूज्यमानो महात्मभिः ।<br>
पुनर्जगाम हृष्टात्मा यज्ञभूमिं शुभाह्वयाम् ८७।<br>
समागतं महात्मानं तत्र दृष्ट्वा महर्षयः ।<br>
प्रत्युत्थाय नमस्कृत्वा पूजां चक्रुर्विधानतः ८८।<br>
तेषां विज्ञापयामास तत्सर्वं मुनिपुंगवः ।<br>
रजस्तमगुणोद्रिक्तो विधीशानौ सुरोत्तमौ ८९।<br>
शप्तौ मया न पूज्यौ तौ विप्राणामृषिसत्तमाः ।<br>
अब्रह्मण्यत्वमापन्नो गर्हितं रूपमास्थितः ९०।<br>
शप्तः कैलासशिखरे शंकरस्तमसावृतः ।<br>
शुद्धसत्वमयो विष्णुः कल्याणगुणसागरः ९१।<br>
नारायणः परं ब्रह्म विप्राणां दैवतं हरिः ।<br>
ब्रह्मण्यः श्रीपतिर्विष्णुर्वासुदेवो जनार्दनः ९२।<br>
ब्रह्मण्यः पुंडरीकाक्षो गोविंदो हरिरच्युतः ।<br>
स एव पूज्यो विप्राणां नेतरः पुरुषर्षभाः ९३।<br>
मोहाद्यः पूजयेदन्यं स पाखंडी भविष्यति ।<br>
स्मरणादेव कृष्णस्य विमुक्तिः पापिनामपि ९४।<br>
तस्य पादोदकं सेव्यं भुक्तोच्छिष्टं च पावनम् ।<br>
स्वर्गापवर्गदं नॄणां ब्राह्मणानां विशेषतः ९५।<br>
विष्णोर्निवेदितं नित्यं देवेभ्यो जुहुयाद्धविः ।<br>
पितृभ्यश्चैव तद्दद्यात्सर्वमानंत्यमश्नुते ९६।<br>
यो न दद्याद्धरेर्भुक्तं पितॄणां श्राद्धकर्मणि ।<br>
अश्नंति पितरस्तस्य विण्मूत्रं सततं द्विजाः ९७।<br>
तस्माद्विष्णोः प्रसादो वै सेवितव्यो द्विजन्मनाम् ।<br>
इतरेषां तु देवानां निर्माल्यं गर्हितं भवेत् ९८।<br>
सकृदेव हि योश्नाति ब्राह्मणो ज्ञानदुर्बलः ।<br>
निर्माल्यं शंकरादीनां स चांडालो भवेद्ध्रुवम् ९९।<br>
कल्पकोटिसहस्राणि पच्यते नरकाग्निना ।<br>
निर्माल्यं भो द्विजश्रेष्ठा रुद्रादीनां दिवौकसाम् १०० 6.255.100।<br>
रक्षोयक्षपिशाचान्नं मद्यमांससमं स्मृतम् ।<br>
तद्ब्राह्मणैर्न भोक्तव्यं देवानां भुंजितं हविः १०१।<br>
तस्मादन्यं परित्यज्य विष्णुमेव सनातनम् ।<br>
पूजयध्वं द्विजश्रेष्ठा यावज्जीवमतंद्रिताः १०२।<br>
तद्विष्णोः परमं धाममन्यंतो गतसंशयाः ।<br>
तापादिपंचसंस्कारैरन्विष्टाः शुभचेतसः १०३।<br>
अप्राकृतं हरिं सम्यगर्चयध्वं द्विजर्षभाः ।<br>
चक्रांकितभुजा विप्रा भवंत्यप्राकृताः शुभाः १०४।<br>
चक्रलांछनहीनास्तु प्राकृतास्तामसा स्मृताः ।<br>
तस्मात्प्राकृतसंसर्ग पापौघ दहनं हरेः १०५।<br>
प्रतप्तं बिभृयाच्चक्रं शंखं च भुजमूलयोः ।<br>
उर्द्ध्वपुंड्राणि चांगेषु धृत्वा शास्त्रोक्तमार्गतः १०६।<br>
अर्चयेन्मंत्ररत्नेन विधिना पुरुषोत्तमम् ।<br>
तस्य प्रसादसेवां च कुर्य्यान्नित्यमतंद्रितः १०७।<br>
तस्यावरणपूजायां त्रिदशानर्चयेत्सदा ।<br>
तमेव सर्वयज्ञानां भोक्तारं परमेश्वरम् १०८।<br>
ज्ञात्वा वै जुहुयाद्दद्याज्जपेद्वै सततं द्विजाः १०९।<br>
वसिष्ठ उवाच-<br>
एवमुक्तास्तु ते सर्वे ऋषयः क्षीणकल्मषाः ।<br>
नमस्कृत्य भृगुं सम्यगूचुः प्रांजलयस्तदा ११०।<br>
ऋषय ऊचुः ।<br>
भगवन्संशयछेत्ता त्वमेव द्विजसत्तम ।<br>
त्वं वै लोकगतिर्ब्रह्मंस्त्वमेव परमा गतिः १११।<br>
त्वमेव परमोधर्मस्त्वमेव परमं तपः ।<br>
त्वत्प्रसादाद्वयं विप्र भविष्यामो हि नान्यथा ११२।<br>
वसिष्ठ उवाच-<br>
एवं स्तुत्वा भृगुं विप्रं सर्व एव महर्षयः ।<br>
तस्मात्संप्राप्तमंत्रा वै पूजयामासुरच्युतम् ११३।<br>
एतत्ते सर्वमाख्यातं प्रसंगात्पार्थिवोत्तम ।<br>
रामस्य हस्तकमलस्पर्शनाद्वै नृपोत्तम ११४।<br>
भविष्यत्यमलं तच्च रूपं लोकविगर्हितम् ।<br>
राघवः सर्वदेवानां पावनः पुरुषोत्तमः ११५।<br>
स्पृष्टा दृष्टाश्च तेनैव विमलाः शंकरादयः ।<br>
सर्वेषामपि देवानां पिता माता जनार्दनः ११६।<br>
त्राता च सर्वलोकानां वात्सल्यगुणसागरः ।<br>
तमेव शरणं गच्छ यदीच्छेत्परमं पदम् ११७।<br>
एतत्ते सर्वमाख्यातं पुराणं वेदसंमितम् ।<br>
ब्रह्मणा कथितं राजन्मनु स्वायंभुवोंतरे ११८।<br>
विष्णुभक्तिविनीतस्य शुद्धसत्वस्य नान्यथा ।<br>
तस्य संश्रावयेन्नित्यं विमुक्ता सा हरेः कथा ११९।<br>
शंखचक्रोर्द्ध्वपुंड्रादि विहितो वाचकः पुमान् ।<br>
तन्मुखाच्छ्रूयतां नित्यं पुत्री भवसि नान्यथा १२०।<br>
यस्त्विदं श्रावयेन्नित्यं पठेद्वा सुसमाहितः ।<br>
अनन्यभक्तिः श्रीशस्य जायते तस्य सर्वदा १२१।<br>
विद्यार्थी लभते विद्यां धर्मार्थी धर्ममाप्नुयात् ।<br>
मोक्षार्थी लभते मोक्षं कामार्थी लभते सुखम् १२२।<br>
द्वादश्यां श्रवणार्के च संक्रांतौ ग्रहणे तथा ।<br>
अमावस्यां पौर्णमास्यां पठेद्भक्तिसमन्वितः १२३।<br>
श्लोकार्द्धं श्लोकपादं वा पठेद्यस्तु समाहितः ।<br>
अश्वमेधसहस्रस्य फलं प्राप्नोत्यसंशयः १२४।<br>
इत्येतत्कथितं गुह्यं पुराणं संहितात्मकम् ।<br>
अर्चयस्व हृषीकेशं यदीच्छसि परमं पदम् १२५।<br>
सूत उवाच-<br>
एवमुक्तो वसिष्ठेन गुरुणा नृपसत्तमः ।<br>
प्रणम्य च गुरुं राजा पूजयित्वा यथार्हतः १२६।<br>
तस्मात्संप्राप्तमंत्रोऽसौ विधिना द्विजसत्तमात् ।<br>
अर्चयित्वा हृषीकेशं यावज्जीवमतंद्रितः ।<br>
काले हरिपदं प्राप योगिगम्यं सनातनम् १२७।<br>
इति श्रीपाद्मे महापुराणे पंचपंचाशत्साहस्र्यां संहितायां वैयासिक्यामुत्तरखंडे भृगुपरीक्षाकथनंनाम पंचपंचाशदधिकद्विशततमोऽध्यायः २५५।<br>
इति श्रीपाद्मे महापुराणे षष्ठमुत्तरखण्डं समाप्तम् ।<br>
<br>
