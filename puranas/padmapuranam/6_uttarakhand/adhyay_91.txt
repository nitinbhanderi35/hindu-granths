नारद उवाच-<br>
इत्युक्त्वा भगवान्विष्णुः शफरीतुल्यरूपधृक् ।<br>
स पपातांजलौ विंध्ये निवासे कश्यपस्य च १।<br>
स तं कमंडलौ क्षिप्रं कृपया क्षिप्तवान्मुनिः ।<br>
तावत्स न ममौ तत्र ततः कूपे न्यवेशयत् २।<br>
तत्रापि न ममौ तावत्कासारे प्राक्षिपत्सताम् ।<br>
एवं स सागरे क्षिप्तस्तत्र सोऽप्यन्ववर्द्धत ३।<br>
ततोऽवधीत्स तं शंखं विष्णुर्वै मत्स्यरूपधृक् ।<br>
अथ तं स्वकरे धृत्वा बदरीवनमागतः ४।<br>
तत्राहूय ऋषीन्सर्वानिदमाज्ञापयद्विभुः ।<br>
श्रीकृष्ण उवाच-<br>
जलांतरे विशीर्णांस्तु यूयं वेदान्प्रमार्जथ ५।<br>
आनयध्वं च त्वरिताः सरहस्यं जलांतरात् ।<br>
तावत्प्रयागे तिष्ठामि देवतागणसंयुतः ६।<br>
नारद उवाच-<br>
ततस्तैः सर्वमुनिभिस्तपोबलसमन्वितैः ।<br>
उद्धारिताः षडंगास्ते वेदा यज्ञसमन्विताः ७।<br>
तेषु यावन्मितं येन लब्धं तावन्मितस्य हि ।<br>
स स एव ऋषिर्जातस्तदाप्रभृति पार्थिव ८।<br>
अथ सर्वेऽपि संगम्य प्रयागं मुनयो ययुः ।<br>
विष्णवे सविधात्रे ते लब्धान्वेदान्न्यवेदयन् ९।<br>
लब्ध्वा वेदान्सयज्ञांस्तु ब्रह्माहर्षसमन्वितः ।<br>
अयजच्चाश्वमेधेन देवर्षिगणसंवृतः १०।<br>
यज्ञा ते देवदेवेश सिद्धपन्नगगुह्यकाः ।<br>
निपत्य दंडवद्भूमौ विज्ञप्तिं तत्र चक्रिरे ११।<br>
देवा ऊचुः।<br>
देवदेवजगन्नाथ विज्ञप्तिं शृणु नः प्रभो ।<br>
हर्षकालोऽयमस्माकं तस्मात्त्वं वरदो भव १२।<br>
स्थानेऽस्मिन्नृषयो वेदान्नष्टान्प्रापुः पुनः स्वयम् ।<br>
यज्ञभागान्वयं प्राप्तास्त्वत्प्रसादाद्रमापते १३।<br>
स्थानमेतदपि श्रेष्ठं पृथिव्यां पुण्यवर्द्धनम् ।<br>
भुक्तिमुक्तिप्रदं चास्तु प्रसादाद्भवतः सदा १४।<br>
कालोऽप्ययं महापुण्यो ब्रह्मघ्नादिविशुद्धिकृत् ।<br>
दत्ताक्षयकरश्चास्तु वरमेतद्वदस्व नः १५।<br>
श्रीविष्णुरुवाच।<br>
ममाप्येतन्मतं देवा यद्भवद्भिरुदाहृतम् ।<br>
तत्तथास्तु लभत्वेतद्ब्रह्मक्षेत्रमिति प्रथाम् १६।<br>
सूर्यवंशोद्भवो राजा गंगामत्रानयिष्यति ।<br>
सा सूर्यकन्यया चात्र कालिंद्या संगमिष्यति १७।<br>
यूयं च सर्वे ब्रह्माद्या निवसध्वं मया सह ।<br>
तीर्थराजेऽति विख्यातं तीर्थमेतद्भविष्यति १८।<br>
दानं तपो व्रतं होमो जपपूजादिकाः क्रियाः ।<br>
अनंतफलदाः संतु मत्सांनिध्यप्रदाः सदा १९।<br>
ब्रह्महत्यादि पापानि बहुजन्मकृतान्यपि ।<br>
दर्शनादस्य तीर्थस्य विनाशं यांतु तत्क्षणात् २०।<br>
देहत्यागं तथा धीराः कुर्वंति मम सन्निधौ ।<br>
मत्तनुं प्रविशंत्येव पुनर्जन्मनि नो नराः २१।<br>
पितॄन्निर्दिश्य ये श्राद्धं कुर्वंत्यत्र समागताः ।<br>
तेषां पितृगणाः सर्वे यांतु ते मत्सलोकताम् २२।<br>
कालोऽप्येष महापुण्यफलदोऽस्तु सदा नृणाम् ।<br>
सूर्य्ये मकरगे प्रातः स्नायिनां पापनाशनम् २३।<br>
मकरस्थरवौ माघे प्रातः स्नानं प्रकुर्वताम् ।<br>
दर्शनादेव पापानि यांति सूर्याद्यथा तमः २४।<br>
सलोकत्वं सरूपत्वं समीपत्वं त्रयं क्रमात् ।<br>
नृणां ददाम्यहं स्नानान्माघे मकरगे रवौ २५।<br>
यूयं मुनीश्वराः सर्वे शृणुध्वं वरदोऽस्मि वः ।<br>
बदरीवनमध्येऽहं सदा तिष्ठामि सर्वगः २६।<br>
अन्यत्र दशभिर्वर्षैस्तपसावाप्यते फलम् ।<br>
तदत्र दिवसैकेन भवद्भिः प्राप्यते सदा २७।<br>
स्थानस्य दर्शनं तस्य ये कुर्वंति नरोत्तमाः ।<br>
जीवन्मुक्तास्तदा तेषु पापं नैवावतिष्ठते २८।<br>
सूत उवाच-<br>
एवं देवान्देवदेवस्तदुक्त्वा तत्रैवांतर्द्धानमागात्स वेधाः ।<br>
देवाः सर्वेऽप्यंशकैस्तत्र तस्थुश्चांतर्द्धानं प्रापुरिंद्रादयस्ते २९।<br>
इमां च गाथां शृणुयान्नरोत्तमो यः श्रावयेद्वापि विशुद्धचित्तः ।<br>
स तीर्थराजं बदरीवनं यत्कृत्वा फलं मां समवाप्नुयाच्च ३०।<br>
इति श्रीपाद्मे महापुराणे उत्तरखंडे पंचपंचाशत्सहस्रसंहितायां कार्तिकमाहात्म्ये श्रीकृष्णसत्यभामासंवादे शंखासुरवधो वेदागमे प्रयागमाहात्म्यं नामैकनवति-तमोऽध्यायः ९१।<br>
<br>
