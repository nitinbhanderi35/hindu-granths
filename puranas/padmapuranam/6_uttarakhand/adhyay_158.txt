महादेव उवाच।<br>
पिप्पलादात्ततस्तीर्थे पिचुमंदार्कमुत्तमम् ।<br>
तीर्थं साभ्रमती तीरे व्याधिदौर्गंध्यनाशनम् १।<br>
पुरा कोलाहले युद्धे दानवैर्निर्जिताः सुराः ।<br>
वृक्षेषु विविशुस्तत्र सूक्ष्माः प्राणपरीप्सया २।<br>
तत्र बिल्वे स्थितः शंभुरश्वत्थे हरिरव्ययः ।<br>
शिरीषेऽभूत्सहस्राक्षो निंबे देवः प्रभाकरः ३।<br>
एवमादि यथायोग्यं वृक्षेषु विबुधास्तथा ।<br>
यावत्कोलाहलो दैत्यो विष्णुना प्रभविष्णुना ४।<br>
हतो महाहवे तावत्स्थितास्ते वृक्षमाश्रिताः ।<br>
येनयेन हि यो वृक्षो विबुधेन समाश्रितः ५।<br>
स तु तन्मयतां यातस्तस्मात्तं न विनाशयेत् ।<br>
इति सूर्य्यस्य विश्रामात्पिचुमंदार्कमुत्तमम् ६।<br>
तीर्थंरोगहरं स्नानात्साभ्रमत्यास्तटेऽभवत् ।<br>
अत्र गत्वा विशेषेण तं रविं यदि पूजयेत् ७।<br>
पूजयित्वा सुरश्रेष्ठे लभते वांछितं फलम् ।<br>
अत्र द्वादशनामानि गत्वा ये वै पठंति च ८।<br>
ते नराः पुण्यकर्माणो यावज्जीवं न संशयः ।<br>
आदित्यं भास्करं भानुं रविं विश्वप्रकाशकम् ९।<br>
तीक्ष्णांशुं चैव मार्तंडं सूर्यं चैव प्रभाकरम् ।<br>
विभावसुं सहस्राक्षं तथा पूषणमेव च १०।<br>
एवं द्वादशनामानि यः पठेत्प्रयतः सुधीः ।<br>
धनं वै पुत्रपौत्रांश्च लभते नगनंदिनि ११।<br>
एकैकं नाम आश्रित्य योऽर्चयेत नरो भुवि ।<br>
सप्तजन्मभवेद्विप्रो धनाढ्यो वेदपरागः १२।<br>
क्षत्रियो लभते राज्यं वैश्यो धनमवाप्नुयात् ।<br>
शूद्रो वै लभते भक्तिं तस्मात्सूक्तं परं जपेत् १३।<br>
निंबार्कतः परं तीर्थं न भूतं न भविष्यति ।<br>
अत्र स्नात्वा च पीत्वा च मुक्तिभागी भवेद्ध्रुवम् १४।<br>
इति श्रीपाद्मे महापुराणे पंचपंचाशत्साहस्र्यां संहितायां उत्तरखंडे उमामहेश्वरसंवादे निंबार्कदेवतीर्थंनामाष्टपंचाशदधिक शततमोऽध्यायः १५८।<br>
<br>
