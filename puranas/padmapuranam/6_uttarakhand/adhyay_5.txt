युधिष्ठिर उवाच-<br>
कः पितृव्यः सिंधुसूनोः किं वृत्तं तस्य विग्रहे ।<br>
युयुधे स कथं दैत्यस्तन्मे कथय नारद १।<br>
नारद उवाच-।<br>
शृणु त्वं नृपशार्दूल पितृव्यः क्षीरसागरः ।<br>
जालंधरस्य तं देवैः प्रमथ्य धनमाहृतम् २।<br>
श्रीचंद्रामृतनागाश्वपूर्वं तस्य सुरासुरैः ।<br>
तच्छ्रुत्वा विग्रहं चक्रे देवैर्जालंधरोऽसुरः ३।<br>
कदाचित्प्रेषयामास दूतं दुर्वारणं बली ।<br>
शिक्षयित्वा तु वक्तव्यं देवेंद्रभवनं प्रति ४।<br>
अथ स्यंदनमारुह्य ययौ दुर्वारणो दिवि ।<br>
प्रवेष्टुकामो भवनं द्वारस्थैर्द्वारि निवारितः ५।<br>
दूत उवाच-।<br>
जालंधरस्य दूतोऽहं आगतः शक्रसंनिधौ ।<br>
गत्वा तत्र भवंतो मां विज्ञापयितुमर्हथ ६।<br>
इति तस्य वचः श्रुत्वा तदैव तु शचीपतिम् ।<br>
गत्वा च प्रणिपत्याह दूतो देवागतो भुवः ७।<br>
दौवारिको महेंद्रेण प्रत्युक्तो दूतमानय ।<br>
हस्ते गृहीत्वा तं दूतं वासवांतिकमानयत् ८।<br>
दुर्वारणो देवसभां प्रविष्टः प्रव्यलोकयत् ।<br>
हरिं देवैस्तु यस्त्रिंशत्कोटिभिः परिवेष्टितम् ९।<br>
स्वर्णसिंहासनं दिव्यं चामरानिलसेवितम् ।<br>
शचीप्रेमरसोत्फुल्लनयनाब्जसहस्रकम् १०।<br>
दुर्वारणोऽथ देवेशं विलोक्य गुरुणा सह ।<br>
प्रणनामात्मगर्वेण प्रहसन्नयनश्रियम् ११।<br>
निर्दिष्टमासनं भेजे दूतो जालंधरस्य सः ।<br>
कस्य त्वं केन कार्येण प्राप्तः प्राहेति तं हरिः १२।<br>
दूतो जालंधरस्याहं स जगाद पुरंदरम् ।<br>
स राजा सर्वलोकानां तस्याज्ञां शृणु मन्मुखात् १३।<br>
पितृव्यो मम दुग्धाब्धिस्त्वया कस्माद्विलोडितः ।<br>
मंदराद्रिविधानेन हृतं कोशं महाधनम् १४।<br>
श्रीचंद्रामृतनागाश्वं तन्मणिं विद्रुमादिकम् ।<br>
देहि सर्वं तथा स्वर्गं शीघ्रं त्यज पुरंदर १५।<br>
स त्वं मद्वचनात्तूर्णं कुरु सर्वं यथोचितम् ।<br>
तं क्षमापय भूपाल यदि जीवितुमिच्छसि १६।<br>
अथ प्रहस्य मघवा प्राह दुर्वारणं प्रति ।<br>
शृणु दूत समासेन सिंधोर्मथनकारणम् १७।<br>
पुरा हिमवतः सूनुर्मैनाको नाम मे रिपुः ।<br>
स कुक्षौ विधृतस्तेन सागरेण जडेन च १८।<br>
दग्धं चराचरं येन वह्निना हयरूपिणा ।<br>
स चापि विधृतस्तेन सागरेण दुरात्मना १९।<br>
धर्मद्विषां दानवानामसौ वै आश्रयः प्रभुः ।<br>
नित्यं दधि घृतं क्षीरं दानवेभ्यः प्रयच्छति २०।<br>
अतएवायमस्माभिः दुर्वारण विलोडितः ।<br>
दंडितश्च गतश्रीको देवैरथ पुरातनैः २१।<br>
शृणु दूत सबंधेन मम विप्रेण शोषितः ।<br>
कुंभोद्भवेन किंचैष दुःसंगे नैव बाध्यते २२।<br>
सोऽपि युद्धार्थमस्माभिः सर्वसैन्येन संवृतः ।<br>
आगमिष्यति वै नाशं गमिष्यति तदैव हि २३।<br>
इतीरयित्वा विरराम वृत्रहा सरित्पतेरात्मजदूतमुच्चकैः ।<br>
शशंस चागत्य समुद्रसूनोर्देवेश्वरेणोक्तमशेषमादितः २४।<br>
नारद उवाच-।<br>
महेंद्र वचनं श्रुत्वा निजदूतमुखेन च ।<br>
समुद्रसूनुः संक्रुद्धः सर्वं सैन्यं समाह्वयत् २५।<br>
रसातलस्थिता दैत्याः ये च भूतलवासिनः ।<br>
आययुः सबलास्तत्र जालंधरमथाज्ञया २६।<br>
प्रयाणप्रक्रमे सिंधुसूनोः सैन्यस्य गर्जितैः ।<br>
स्फुटंति नभसो राजन्पातालमखिला दिशः २७।<br>
हयनागोष्ट्रवदना बिडालमुखभीषणाः ।<br>
व्याघ्रसिंहाखुवदना विद्युत्सदृशलोचनाः २८।<br>
सर्पकेशा महादेहाः केचित्खङ्गतनूरुहाः ।<br>
अन्ये च परिधावंति गर्जंति जलदस्वनैः २९।<br>
रथगजहयपत्तिसंकुलं समरविनोदकदंब भासुरम् ।<br>
अब्जशतसहस्रकोटिनायकं बलमखिलं च तदा रराज राजन् ३०।<br>
शतयोजनविस्तीर्णं विमानं हंसकोटिभिः ।<br>
युक्तं भूतिसहस्रौघं सर्ववस्तुप्रपूरितम् ३१।<br>
तद्विमानं समारुह्य सद्यो जालंधरो ययौ ।<br>
मध्याह्ने मंदरं प्राप्तः प्रथमेऽह्नि बलैः सह ३२।<br>
खंडितं शिबिकावाहैर्दलितं भूरिकुंजरैः ।<br>
द्वितीये दिवसे मेरुं संप्राप्तो बलसंयुतः ३३।<br>
इलावृत्ते तु शिखरे तस्थौ तत्कटकं महत् ।<br>
अथ दैत्याधिपैर्भग्नं खांडवं नंदनं वनम् ३४।<br>
शिखराणि विशीर्णानि मेरोर्दानवपुंगवैः ।<br>
संतानकेषु वृक्षेषु बद्धा हिंदोलमंचकान् ३५।<br>
सिद्धांगनाभिः सहिता रेमिरे दैत्यपुंगवाः ।<br>
कुचकुंकुमतांबूल चंदनागरुभूषणैः ३६।<br>
केशपाशच्युतैः पुष्पैः मेरोः संपूरिता नदी ।<br>
सुमेरोः पूर्वदिग्भागो गजैस्तस्य विघट्टितः ३७।<br>
दक्षिणं च रथैश्चेरुरुत्तरं पश्चिमं भटैः ।<br>
अथ प्रस्थापयामास दैत्याञ्जालधरोऽसुरः ३८।<br>
महेंद्रशिखरं चान्ये ययुर्दुंदुभिनिःस्वनैः ।<br>
राजराजपुरीं भंक्त्वा यमस्य वरुणस्य च ३९।<br>
अन्येषां लोकपालानामाययुस्तेऽमरावतीम् ।<br>
अथोत्पाताभवन्नाके दिव्यभौमांतरिक्षगाः ४०।<br>
रजः पपात बहुलं तमस्तोमो विजृंभते ।<br>
तदा पपात कुलिशं करादिंद्रस्य निष्प्रभम् ४१।<br>
दृष्ट्वा निमित्तानि भयावहानि नाके महेंद्रो गुरुमित्युवाच ।<br>
किं कुर्महे कं शरणं च यामस्तं पश्य युद्धं समुपस्थितं च ४२।<br>
ततो वाचस्पतिर्वाक्यमुवाच त्रिदशाधिपम् ।<br>
चरणौ पाहि शरणं विष्णोर्वैकुंठवासिनः ४३।<br>
इत्युक्तो गुरुणा देवैः साकं वैकुंठमंदिरम् ।<br>
जगामाखंडलः शीघ्रं शरणं कैटभद्विषः ४४।<br>
शशंस वासुदेवाय विजयो द्वारपालकः ।<br>
जालंधरभयत्रस्ताः सर्वे देवाः समागताः ४५।<br>
श्रीरुवाच-।<br>
न वध्योऽसौ मम भ्राता देवार्थे युध्यता त्वया ।<br>
शापितो देव मत्प्रीत्या वधार्हो न भविष्यति ४६।<br>
इति श्रीवचनं श्रुत्वा विष्णुस्त्रैलोक्यपालकः ।<br>
अथारुरोह गरुडं पक्षक्षेपावृतांबरम् ४७।<br>
वैकुंठभवनात्तूर्णं निर्गतस्त्रिदशान्हरिः ।<br>
जालंधरभयत्रस्तान्गतकांतीनथैक्षत ४८।<br>
ददृशुस्ते सुराः सर्वे हरिं सांद्रघनोपमम् ।<br>
शार्ङ्गशंखगदापद्मविभूषितचतुर्भुजम् ४९।<br>
स्तोत्रं पठित्वा पुरतः प्राहेंद्रः सरितांपतेः ।<br>
जालंधरेणात्मजेन भग्नं देव त्रिविष्टपम् 6.5.५०।<br>
तदिंद्रवचनं श्रुत्वाऽभयं दत्वा दिवौकसाम् ।<br>
विजेतुमसुरं देवैः सह रेजे सुरांतकृत् ५१।<br>
अथानीतं मातलिना रथमारुह्य वासवः ।<br>
वासुदेवस्य पुरतः प्रययौ विधृताशनिः ५२।<br>
वामतस्त्रिदशाः सर्वे सव्यतश्च समाययौ ।<br>
स्वाहाप्रियो दक्षिणतः स च मेषं समास्थितः ५३।<br>
आरुह्यैरावतं नागं जयंतः शक्रनंदनः ।<br>
उच्चैःश्रवसमिंद्रश्च उभौ भगवतः पुरः ५४।<br>
धातार्यमा च मित्रश्च वरुणोंशो भगस्तथा ।<br>
इंद्रो विवस्वान्पूषा च पर्जन्यो दशमः स्मृतः ५५।<br>
ततस्त्वष्टा ततो विष्णू रेजे धन्यो जघन्यजः ।<br>
इत्येते द्वादशादित्या इंद्रस्य पुरतः स्थिताः ५६।<br>
वीरभद्रश्च शंभुश्च गिरिशश्च महायशाः ।<br>
अजैकपादहिर्बुध्न्यः पिनाकी चापराजितः ५७।<br>
भुवनाधीश्वरश्चैव कपाली च विशांपते ।<br>
स्थाणुर्भगश्च भगवान्रुद्रा एकादश स्मृताः ५८।<br>
श्वसनः स्पर्शनो वायुरनिलो मारुतस्तथा ।<br>
प्राणापानौ सजीवौ च मरुतोऽष्टौ तदग्रतः ५९।<br>
विवस्वानपि तन्मध्ये ययौ द्वादशमूर्तिभिः ।<br>
धनदः शिबिकारूढः किंनरेशो ययौ तदा ६०।<br>
रुद्राश्च वृषभारूढा मारुतो मृगवाहनः ।<br>
ययुः सैन्यस्य पुरतः त्रिशूलपरिघायुधाः ६१।<br>
गंधर्वाश्चारणा यक्षाः पिशाचोरग गुह्यकाः ।<br>
सर्वसैन्यस्य पुरतः सर्वशस्त्रभृतो ययुः ६२।<br>
पूर्वापरौ तोयराशी समाक्रांतौ च सैनिकैः ।<br>
तस्मिन्ससार भूमिराट्वराहवपुषा हरिः ६३।<br>
स्वर्गादागत्य वेगेन दैत्यसैन्यजिघांसया ।<br>
सुमेरोरुत्तरो भागः सुरसैन्येन संवृतः ६४।<br>
सेनाभारोद्भुतकरस्तस्थौ जालंधरस्य च ।<br>
आश्रित्य दक्षिणं भागं तूर्णं कनकशृंगतः ६५।<br>
अहोरात्रेण विहिता वर्षे तस्मिन्निलावृते ।<br>
मेरुमंदरयोर्मध्ये युद्धभूमिः प्रतिष्ठिता ६६।<br>
तत्रात्मजयदां भूमिं कविप्रोक्तां मुदायुताः ।<br>
जग्मुस्ते दानवास्तूर्णं गुरुप्रोक्तां ययुः सुराः ६७।<br>
रथप्रवीरैः परितश्च संप्लवैर्गजैर्घनाकारमदप्रवाहिभिः ।<br>
अश्वैरनंतैर्गरुडाग्रगामिभिः पदातिभिः सारणभूर्भृता बभौ ६८।<br>
ततो वादित्रनिर्घोषः सेनयोरुभयोरभूत् ।<br>
कोलाहलश्च वीराणामन्योन्यमभिगर्जताम् ६९।<br>
अथ दानवदेवानां संग्रामोऽभूद्भयावहः ।<br>
सर्वसैन्यस्य संमर्दो यथा त्रिभुवनक्षयः ७०।<br>
भयक्रांता महाश्रांता श्रुतिर्विलपती मुहुः ।<br>
स्वरथाकाररहितं शरैः संपूरितं तदा ७१।<br>
रोमांचिता बभौ द्यौश्च रजोवस्त्रं विधुन्वती ।<br>
रौद्रैर्विहंगमारावैस्त्रासादाक्रंदतीव हि ७२।<br>
देवेंद्रेण तदाज्ञप्ता मेघाः संवर्तकादयः ।<br>
गजानुच्चैः समारुह्य तेऽसुरान्युयुधुर्मृधे ७३।<br>
देवानामश्वारोहाश्च जाता गंधर्वकिन्नराः ।<br>
रथिनः साध्यसिद्धाश्च गजिनो यक्षचारणाः ७४।<br>
पदातिनः किंपुरुषाः पन्नगाः पवनाशनाः ।<br>
रोगाणामधिपो राजन्यक्ष्मा च यमनायकः ७५।<br>
तत्र दानवरोगाणां संग्रामोऽभूत्सुदारुणः ।<br>
पतिता लुलुठुर्भूमौ दैत्याः शूलज्वरामयैः ७६।<br>
दानवैर्निहता रोगाः पेतुः समरमूर्द्धनि ।<br>
पलायांचक्रिरे केचित्व्याधयो भूधरान्प्रति ७७।<br>
औषध्यस्तत्र सहजा वैशल्यकरणीमुखाः ।<br>
ताभिर्विशल्याः सैन्येषु युयुधुर्यमकिंकराः ७८।<br>
दानवैर्निहताः सर्वे शरमुद्गरपट्टिशैः ।<br>
पदातयः पत्तिगणैः खङ्गैस्तीक्ष्णैः परश्वधैः ७९।<br>
कोटिशो जघ्नुरन्योन्यं रुधिरारुणविग्रहाः ।<br>
अश्वचारा हयैस्तूर्णैश्चिक्षिपुर्गगने तदा ८०।<br>
संश्लिष्य जघ्नुरन्योन्यं रुधिरारुणविग्रहाः ।<br>
समूहो रथिनां भीमो रथौघैश्छाद्य मेदिनीम् ८१।<br>
विव्यधुर्निशितैर्बाणैर्धनुर्मुक्तैर्महारथान् ।<br>
मदक्षीणकपोलांगाः करैर्बद्धा करान्दृढम् ८२।<br>
गजान्प्रतिगजाः क्रुद्धाः पातयंति महीतले ।<br>
कोपि दैत्यो रथं दोर्भ्यामुत्क्षिप्योत्थाय खं ययौ ८३।<br>
अश्वचारान्हयान्नागान्पातयामास भूतले ।<br>
स्कंधे गृहीत्वा तरसा ययौ जालंधरं प्रति ८४।<br>
कक्षयोर्वै गजौ गृह्य तृतीयं जठरोपरि ।<br>
चतुर्थं मस्तके गृह्य रणे धावति कश्चन ८५।<br>
उत्पाट्य कोशतः खङ्गं विधूय विमलांबरम् ।<br>
ययौ सहस्रशो देवान्पातयित्वा रणेऽसुरः ८६।<br>
काचित्पीनस्तनी तन्वी खेचरीरति लंपटा ।<br>
आगत्य गगनात्तूर्णं निन्ये दैत्यं रणांगणात् ८७।<br>
चुचुंब सा तद्वदनं तीक्ष्णनाराचकीलितम् ।<br>
देवसैन्यं ततो बद्ध्वा कालनेमिर्ननर्त्त ह ८८।<br>
ततो जनार्दनः क्रुद्धो निर्ययौ कालनेमिनम् ।<br>
यमो दुर्वारणं वीरं स्वर्भानुश्चंद्रभास्करौ ८९।<br>
केतुं वैश्वानरो देवो ययौ शुक्रं बृहस्पतिः ।<br>
आश्विनौ संयतौ तत्र दैत्यमंगारपर्णकम् ९०।<br>
संह्रादं शक्रपुत्रश्च निर्ह्रादं धनदो ययौ ।<br>
निशुंभश्चावृतो रुद्रैः शुंभो वसुभिराहवे ९१।<br>
मेघाकारं स्थितं जंभं विश्वेदेवाः समाययौ ।<br>
वायवो वज्ररोमाणमथ मृत्युर्मयं ययौ ९२।<br>
नमुचिं वासवो व्यग्रं शक्तिहस्तोऽभ्यधावत ।<br>
अन्यैरपि सुरैर्दैत्याः स्वस्ववीर्यसमैर्वृताः ९३।<br>
इति श्रीपद्मपुराणे पंचपंचाशत्सहस्रसंहितायामुत्तरखंडे युधिष्ठिरनारदसंवादे देवदानवयुद्धंनाम पंचमोध्यायः ५।<br>
<br>
