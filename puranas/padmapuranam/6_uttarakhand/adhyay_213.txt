नारद उवाच-<br>
एतन्मधुवनं तात शिवे परमपावनम् ।<br>
देवराजाय तुष्टेन स्थापिता विष्णुना पुरी १।<br>
अत्र विश्रांतिनामेदं तीर्थं त्रिभुवनोत्तमम् ।<br>
विविदां मुक्तिदं पुंसां पवनं साधुसेवितम् २।<br>
नित्यं वसति विश्वात्मा विष्णुः श्रीकोलरूपधृक् ।<br>
अत्र तीर्थोत्तमे पुण्ये नृपविश्रांतिसंज्ञके ३।<br>
बहुभिर्जन्मभिर्येन विष्णुराराधितः सदा ।<br>
मरणं तस्य तीर्थेऽस्मिन्जायते किल भूपते ४।<br>
कालिंद्या एव कूले तु द्वितीयं हरिणा कृतम् ।<br>
तीर्थे विश्रांतिसंज्ञं तु यत्र कंसो निपातितः ५।<br>
एतद्द्वयं समं राजन्गुणैर्वैकुंठदातृभिः ।<br>
भाग्योदयेन केनापि लभ्यते सकलार्थदम् ६।<br>
अथ तीर्थस्य माहात्म्यं कथयामि तवाग्रतः ।<br>
यच्छ्रुत्वा सर्वतीर्थेषु मज्जनाल्लप्स्यसे फलम् ७।<br>
हिमाचलोपत्यकायां किरातनगरे शुभे ।<br>
ब्राह्मणो नाम कुशलो राजन्नासीद्दरिद्रतः ८।<br>
तस्य पत्नी दुराचारा दुराचारनरे रता ।<br>
कर्मणा मोहयामास पतिं सा बंधकी वरा ९।<br>
पतिस्तया मोहितस्तु न निवारयितुं क्षमः ।<br>
तदाज्ञा तत्परो दीनः क्रयक्रीतइवाभवत् १०।<br>
लोका उपहरंति स्म तं द्विजं कुलटापतिम् ।<br>
उपहासभयात्सोऽपि निर्ययौ न गृहात् कुधीः ११।<br>
महार्हाणि दुकूलानि भूषणानि च सा दधौ ।<br>
जारैर्दत्तानि दुष्टात्मा हसितापि न लज्जते १२।<br>
वस्त्रं पुरातनं दास्यादुत्तीर्णं यच्छरीरतः ।<br>
अवज्ञापूर्वकं दुष्टा स्वभर्त्रे संप्रयच्छति १३।<br>
एवं तया कुलटया सोऽवज्ञातं स्वकः पतिः ।<br>
नितांतं दुःखमापन्नो विषमत्त्वामृतो निशि १४।<br>
सा भीता राजतः पापा ह्यनयात्स्वैरिणी तदा ।<br>
अनुयास्यामि भर्त्तारमित्युवाच मृषा वचः १५।<br>
तयैवं शिक्षिता सख्यः स्वकीयस्तां समीपगाः ।<br>
निवारयामासुरिति कथयित्वा महीपतेः १६।<br>
सख्य ऊचुः -<br>
भो मृगाक्षि किमर्थं ते क्रियतेऽनर्थ ईदृश ।<br>
यत्सुवर्णनिभं कायं त्वं नाशयितुमुद्यता १७।<br>
भवत्या किं सुखं दृष्टममुष्या व्यवसायिनः ।<br>
दरिद्रस्यासमर्थस्य सखि स्वोदरपूरिणः १८।<br>
पालयैनं सुतं बालं त्वदृते कोऽस्य पालकः ।<br>
मरिष्यामो वयं सर्वा मृतायां त्वयि सुंदरि १९।<br>
गृहमेतदवेक्षस्व समुत्तिष्ठवरानने ।<br>
जीयादयं तव सुतोयस्त्रीभाविसुखप्रदः २०।<br>
वांछंति बांधवाः सर्वे त्वदीयास्तव जीवितम् ।<br>
उत्तिष्ठ निजबंधूनां कुरु चित्तं समीहितम् २१।<br>
रुदंति तव रागेण वयस्याः सकलाः सति।<br>
निजवाक्यप्रदानेन वारयैताः सुदुःखिताः २२।<br>
नारद उवाच-<br>
इत्याकर्ण्य वचस्तासां दुष्टा सा धर्मविश्रुतम् ।<br>
उन्नमय्य मुखं प्राह श्रावयंती स्वबांधवान् २३।<br>
सख्युवाच-<br>
युष्माभिर्यद्वचो धर्मं प्रोक्तं जाने ऋतं ननु ।<br>
तथापि स्वपतिः स्त्रीभिर्मान्यो लोकद्वयप्रदः २४।<br>
यदुच्यते मया वाक्यं धर्मशास्त्रसमन्वितम् ।<br>
तद्वचः श्रूयतां सख्यो युक्तं चेदनुमोदत २५।<br>
या स्त्री निधनमापन्नं पतिमन्वेति तत्परा ।<br>
पापापि सह तेनैव स्वर्गे वसति सा चिरम् २६।<br>
स्त्रीभिः पतिर्न हातव्यो निर्धनो रोगवानपि ।<br>
जीवन्मृतोऽनुगंतव्यः श्रुतिरेषा सनातनी २७।<br>
विचिंत्येति स्वमनसि सख्योन्वेमि स्वकं पतिम् ।<br>
वर्तिष्यते स्वभाग्येन करिष्येऽहं किमस्य वै २८।<br>
नारद उवाच-<br>
इत्युक्तास्तास्तया सख्यो दुष्टा दुष्टमतिप्रदाः ।<br>
ऊचुस्तां धर्मवाक्येन समस्तजनमोहिनीम् २९।<br>
सख्य ऊचुः -<br>
जहि पूर्वं हि नः सुभ्रु पश्चादन्वेहि वल्लभे ।<br>
समस्तास्त्वद्वियोगं न वयं सोढुं क्षमामहे ३०।<br>
अस्मांस्तव विनिघ्नंत्या अनुयांत्याः स्वकं पतिम् ।<br>
धर्मोऽल्पपापबाहुल्यं स्वर्गप्राप्तिस्तु कीदृशी ३१।<br>
जीवन्नयं पतिः स्वीयः साध्वयं प्रतिपालितः ।<br>
यदुक्तं पतिपत्नीभ्यां तत्त्वया विहितं सखी ३२।<br>
यावत्स्वजीवनोपायं विधातुमयमक्षमः ।<br>
तावत्त्वदीयभाग्येन जीविष्यति सुतस्तव ३३।<br>
नारद उवाच-<br>
इत्युक्ता सा निववृते स्वभर्त्तुरनुयानतः ।<br>
सुतेन कारयामास तदा तद्विरतिक्रियाम् ३४।<br>
अथ कालेन कियता सुतोपनयने मतिम् ।<br>
कारयामास सा विप्रैर्दत्त्वा जारार्पितं धनम् ३५।<br>
कृतोपनयनः कुंडः स तत्त्वज्ञानवान्शिशुः ।<br>
गृहान्निर्गम्य सपदि नारायणपरोऽभवत् ३६।<br>
सतां संगतिमासाद्य त्यक्त्वा स्वं प्राकृतं वपुः ।<br>
आरुरोह निजं लोकमप्राप्यं योगिभिश्च तत् ३७।<br>
अथ सा निर्गते पुत्रे मनो दुःखं चकार वै ।<br>
तस्मिन्नेव दिने राजन्भूयो जारैः सहारमत् ३८।<br>
इति तै रममाणायां तस्यां जारैः समं नृप ।<br>
समागता जरा काले लावण्यमदनाशिनी ३९।<br>
त्यक्तोपपतिभिर्दृष्टा सा जराग्रस्तविग्रहा ।<br>
बभूव दूतिकान्यासं कुलशीलविनाशिनी ४०।<br>
तदा ह्येकस्य विप्रस्य सवत्सां गामपाहरत् ।<br>
विक्रीता कियता राजन्द्रव्येण ननु सा तया ४१।<br>
तयेति गमितः कालो दूतित्वेन कियान्नृप ।<br>
पश्चाच्छुष्करशरीरोऽस्या विगुणः समजायत ४२।<br>
तस्याः कुष्ठे समुत्पन्ने गलितं ह्यंगपंचकम् ।<br>
हस्तौ पादौ च नृपते पंचमा नासिका तदा ४३।<br>
एवंभूता यदाहारं न लभेत कुतश्चन ।<br>
तदा तु तत्रोदितया दास्या सा नीयता पणम् ४४।<br>
तत्र सा पतिता पापा लोकान्संप्रार्थ्य दीनया ।<br>
गिरा धिगिति कुर्वाणा चक्रे स्वोदरपूरणम् ४५।<br>
तदिहाभ्यासवर्त्त्ये को द्विजः सर्वागमार्थवित् ।<br>
तां विलोक्य महावाग्मी प्रोवाचेदं वचो नृप ४६।<br>
जनानां दुःखदं पापमिहलोके परत्र च ।<br>
तस्मात्पापं न कर्त्तव्यं मानवैर्दुःखभीरुभिः ४७।<br>
पापं कृत्वा जनो यस्तु प्रायश्चित्तं करोति वै ।<br>
न तदाचरिते भूयो न तत्फलमवाप्नुयात् ४८।<br>
यः कृत्वा मुहुरेनांसि प्रायश्चित्तं करोति न ।<br>
तस्यास्या इव पापाया गतिरत्र परत्र च ४९।<br>
अनया पापसंघातो लोकेऽत्र समुपार्जितः ।<br>
इहैव तत्फलं भुंक्ते भोक्ष्यते नरकेऽप्यसौ ५०।<br>
सर्वशास्त्रेषु दृष्टं वै सर्वेषां पापकर्मणाम् ।<br>
प्रायश्चित्तं न च स्त्रीणां विन्मुखानां तु कर्मणः ५१।<br>
नारद उवाच-<br>
इत्युक्त्वा स द्विजश्रेष्ठो नमस्कृत्य रविं ययौ ।<br>
विष्णुं संस्मृत्य संस्मृत्य भीतस्तदवलोकनात् ५२।<br>
एवं सा दुःखमापन्ना भुंजाना कर्मणः फलम् ।<br>
अर्जितस्य स्वयं राजन्मृता कतिपयैर्दिनैः ५३।<br>
न तस्या अग्निसंस्कारः संजातः पापकर्मणः ।<br>
आकृष्य केशे सा नीता श्वपचैर्नगराद्बहिः ५४।<br>
मरणावसरे तस्या यमभृत्याः समागताः ।<br>
प्रापप्य यातनादेहं तां निन्युर्भास्करेः पुरीम् ५५।<br>
सौम्यः सधर्मिणां देवः साक्षाद्गुह्यस्तु पापिनाम् ।<br>
तस्या विलोकनाद्भूयः सोप्यभूद्वै पराङ्मुखः ५६।<br>
भृत्यानाज्ञापयामास यम एव पराङ्मुखः ।<br>
रौरवे नरके घोरे पात्यतां सा मयेरिता ५७।<br>
इत्युक्तास्ते तदा भृत्या नीत्वा तां घोररौरवे ।<br>
न्यपातयन्नधोववक्त्रां स्मरंतीं कर्म यत्कृतम् ५८।<br>
एकमन्वंतरं यावत्सा स्थित्वा तत्र रौरवे ।<br>
पश्चाद्गोधा समुत्पन्ना श्मशाने मृतमांसभुक् ५९।<br>
तत्रापि सा वर्षशतं लेभे दुःखं स्वकर्मणः ।<br>
फलं मृतकमांसे कुर्वत्याहारमुत्कटम् ६०।<br>
एकदा स मुनेः पुत्रो योऽस्या कुक्षौ व्यजायत ।<br>
विप्रयोनौ समायातः श्मशाने तत्र पर्यटन् ६१।<br>
मुनिपुत्रस्तु तां वीक्ष्य मृतानां क्रव्यमश्नतीम् ।<br>
ध्यात्वा क्षणं स्वमनसि बुबुधे तां स्वमातरम् ६२।<br>
स उवाचात्मनात्मानं बुद्ध्वा तां निजमातरम् ।<br>
मुनिपुत्र उवाच-<br>
एतां तु तारयाम्यद्य दुस्तराद्दुःखवारिधेः ६३।<br>
अहो न मुच्यते जंतुर्जातपापेन कर्मणा ।<br>
आत्मनोपार्जितेनैव भोगकालावधिं विना ६४।<br>
अस्याः कालो व्यतीयाय निरये मानवाभिधः ।<br>
सांप्रतं च जनैस्त्वत्र वत्सराणां शतं गतम् ६५।<br>
कियदग्रे च भोक्तव्यमेतया पापमुल्बणम् ।<br>
नारद उवाच।<br>
इत्यालोच्य पुनर्दध्यौ ज्ञानेनामील्य चक्षुषी ६६।<br>
दृष्ट्वा तस्या गतिं घोरां पापाया दिव्यचक्षुषा ।<br>
पुनरात्मानमादेहं स द्विजप्रवरो नृप ६७।<br>
मुनिपुत्र उवाच-<br>
अहो कल्पशतेनापि निस्तारोऽस्या न दृश्यते ।<br>
विना सत्तीर्थमरणं शरणं वा रमापतेः ६८।<br>
अथवा पिंडदानेन गयायां मत्कृतेन च ।<br>
विनास्याः सद्गतिं नैव कल्पकोटिशतैरपि ६९।<br>
न घटेत द्वयं चास्या अस्यां योनौ कदाचन ।<br>
तत्तीर्थविषये मृत्युः सेवायां श्रीपते रतिः ७०।<br>
अस्या उद्धारहेतुर्वै मग्नायाः पापसागरे ।<br>
भविता मत्कृतं श्राद्धं गयाया च हित्रकम् ७१।<br>
नारद उवाच-<br>
इत्यालोच्य स धर्मात्मा ययौ स्वपितुराश्रमम् ।<br>
आचख्यौ पितरं सर्वं स्वमातुर्दुःखकारणम् ७२।<br>
निशम्य पुत्रवचनं मातृदुःखनिवेदकम् ।<br>
उवाच स मुनिश्रेष्ठः पुत्रं प्रणतकंधरम् ७३।<br>
मुनिरुवाच-<br>
हे तात मातरं स्वीयां शीघ्रमुद्धर दुर्गतेः ।<br>
नयविद्भूपतिः शत्रोर्जयलक्ष्मीमिवाहवे ७४।<br>
न तारयति यः पुत्रो मातरं पितरं स्वकम् ।<br>
दुःखात्स याति नरकं यदि तारयितुं क्षमः ७५।<br>
स्वपुत्रात्प्राप्य पानीयं पिंडाश्च वरतीर्थके ।<br>
पितरो नरकात्स्वर्गं स्वर्गाद्यांति हरेः पदम् ७६।<br>
तस्मादाशु समुत्तिष्ठ गच्छ खांडवकानने ।<br>
तत्रास्ति यमुना पुण्या मुनिवर्यनिषेविता ७७।<br>
तत्तीरेऽस्ति हरिप्रस्थं सर्वतीर्थमयं ततः ।<br>
पुण्यं मधुवनं तत्र विष्णुना स्थापितं स्वयम् ७८।<br>
तत्र स्नात्वा तु विधिवत्कृत्वा नित्यक्रियां निजाम् ।<br>
तामुद्दिश्य कुरु श्राद्धं स्वप्रसूं च कुरु क्रियाम् ७९।<br>
त्वया तत्र कृते श्राद्धे तस्याः सद्गतिमिच्छता ।<br>
सा प्राप्स्यति हरेर्लोकं हित्वा गोधांगमुल्बणम् ८०।<br>
गयायां पिंडदानेन यत्फलं तात जायते ।<br>
ततः शतगुणं पुण्यं सद्भिर्मधुवने स्मृतम् ८१।<br>
इदानीं वर्तते तात कन्याराशिगतो रविः ।<br>
पुत्र गत्वा कुरु श्राद्धं पूर्वानुद्दिश्य बांधवान् ८२।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे कालिंदीमाहात्म्ये त्रयोदशाधिकद्विशततमोऽध्यायः २१३ ।<br>
<br>
