ईश्वर उवाच।<br>
माघस्नानस्य माहात्म्यं शृणु भागवतोत्तम ।<br>
त्वत्समो नास्ति लोकेऽस्मिन्विष्णुभक्तो महामते १।<br>
चक्रतीर्थे हरिं दृष्ट्वा मथुरायां च केशवम् ।<br>
यत्फलं लभते मर्त्यो माघस्नानेन तत्फलम् २।<br>
जितेंद्रियः शांतमनाः सदाचारेण संयुतः ।<br>
स्नानं करोति यो माघे संसारी न भवेत्पुनः ३।<br>
श्रीकृष्ण उवाच।<br>
शूकरस्य च माहात्म्यं कथयिष्ये तवाग्रतः ।<br>
यस्य विज्ञानमात्रेण सान्निध्यं मम सर्वदा ४।<br>
सूत उवाच।<br>
इत्युक्त्वा भगवान्कृष्णः सत्यायै बहुधा जगौ ।<br>
तदहं संप्रवक्ष्यामि तच्छृणुध्वं तपोधनाः ५।<br>
श्रीकृष्ण उवाच।<br>
पंचयोजनविस्तीर्णे शूकरे हरिमंदिरे ।<br>
यस्मिन्वसति यो जीवो गर्दभोऽपि चतुर्भुजः ६।<br>
त्रीणि हस्तसहस्राणि त्रीणि हस्तशतानि च ।<br>
त्रयो हस्ता शूकरस्य परिमाणं विधीयते ७।<br>
षष्टिवर्षसहस्राणि योऽन्यत्र कुरुते तपः ।<br>
तत्फलं लभते देवि प्रहरार्द्धेन शूकरे ८।<br>
सन्निहत्यां कुरुक्षेत्रे राहुग्रस्ते दिवाकरे ।<br>
तुलापुरुषदानेन तत्फलं परिकीर्त्तितम् ९।<br>
काश्यां दशगुणं प्रोक्तं वेण्यां शतगुणं भवेत् ।<br>
सहस्रगुणितं प्रोक्तं गंगासागरसंगमे १०।<br>
अनंतं चैव विज्ञेयं शूकरे हरिमंदिरे ।<br>
अन्यत्र ददते लक्षं संविधानेन कार्तिक ११।<br>
इहैवैकेन दत्तेन शूकरे तत्समं भवेत् ।<br>
शूकरे च तथा वेण्यां गंगासागरसंगमे १२।<br>
सकृदेव नरः स्नात्वा ब्रह्महत्यां व्यपोहति ।<br>
अलर्केण पुरा प्राप्ता सप्तद्वीपा वसुंधरा ।<br>
शूकरक्षेत्रमाहात्म्यं श्रुत्वा चैव षडानन १३।<br>
मार्गशीर्षस्य द्वादश्यां शुक्लायां व्रज पुत्रक ।<br>
कार्त्तिकेय उवाच ।<br>
भगवन्श्रोतुमिच्छामि व्रतानामुत्तमं व्रतम् ।<br>
विधिं मासोपवासस्य फलं चास्य यथोचितम् १४।<br>
यथाविधि नरैः कार्या व्रतचर्या यथा भवेत् ।<br>
आरभ्यते यथापूर्वं समाप्यं हि यथाविधि १५।<br>
यावत्संख्यं तु कर्त्तव्यं तत्प्रब्रूहि महेश्वर ।<br>
व्रतमेतत्सुखश्रीदं विस्तरेण ममानघ १६।<br>
श्रीरुद्र उवाच।<br>
पावके साधु सर्वं ते यत्पृष्टं प्रब्रुवेऽनघ ।<br>
भक्त्या मतिमतां श्रेष्ठ शृणुष्व गदतो मम १७।<br>
सुराणां च यथा विष्णुस्तपतां च यथा रविः ।<br>
मेरुःशिखरिणां यद्वद्वैनतेयश्च पक्षिणाम् १८।<br>
तीर्थानां तु यथा गंगा प्रजानां तु यथा वणिक् ।<br>
श्रेष्ठं सर्वव्रतानां तु तद्वन्मासोपवासनम् १९।<br>
सर्वव्रतेषु यत्पुण्यं सर्वतीर्थेषु चैव हि ।<br>
सर्वदानोद्भवं चैव लभेन्मासोपवासकृत् २०।<br>
अग्निष्टोमादिभिर्यज्ञैर्विविधैर्भूरिदक्षिणैः ।<br>
न तत्पुण्यमवाप्नोति यन्मासपरिलंघनात् २१।<br>
तेन जप्तं हुतं दत्तं तपस्तप्तं कृतं स्वधा ।<br>
यः करोति विधानेन नरो मासमुपोषणम् २२।<br>
उद्दिश्य वैष्णवं यज्ञं मामभ्यर्च्य जनार्दनम् ।<br>
गुरोराज्ञां ततो लब्ध्वा कुर्यान्मासोपवासनम् २३।<br>
वैष्णवानि यथोक्तानि कृत्वा सर्वव्रतानि तु ।<br>
द्वादश्यादीनि पुण्यानि ततो मासमुपावसेत् २४।<br>
अतिकृच्छ्रं च पाराकं कृत्वा चांद्रायणं ततः ।<br>
मासोपवासं कुर्वीत गुरोर्विप्राज्ञया ततः २५।<br>
आश्विनस्यामले पक्षे एकादश्यामुपोषितः ।<br>
व्रतमेनं तु गृह्णीयाद्यावत्त्रिंशद्दिनानि तु २६।<br>
वासुदेवं समभ्यर्च्य कार्तिकं सकलं नरः ।<br>
मासं चोपवसेद्यस्तु स मुक्तिफलभाग्भवेत् २७।<br>
अच्युतस्यालये भक्त्या त्रिकालं कुमुदैः शुभैः ।<br>
मालतींदीवर्रैबुध्नैः कमलैश्च सुगंधिभिः २८।<br>
कुसुमोशीरकर्पूरैर्विलिप्य वरचंदनैः ।<br>
नैवेद्यापूपदीपाद्यैरर्चयेच्च जनार्दनम् २९।<br>
मनसा कर्मणा वाचा पूजयेद्गरुडध्वजम् ।<br>
कुर्वन्नरः स्त्री विधवा बृहद्भक्तिर्जितेंद्रियः ३०।<br>
नाम्नामेव तथालापं विष्णोः कुर्यादहर्निशम् ।<br>
भक्त्या विष्णोः स्तुतिर्वाच्या मिथ्यालापविवर्जिता ३१।<br>
सर्वसत्वदयायुक्तः शांतवृत्तिरहिंसकः ।<br>
सुप्तो बाह्यासनस्थो वा वासुदेवं प्रकीर्तयेत् ३२।<br>
स्मृत्यालोकनगंधादि स्वादनं परिकीर्त्तनम् ।<br>
अन्नस्य वर्जयेद्वासं ग्रासानां संप्रमोक्षणम् ३३।<br>
गात्राभ्यंगं शिरोभ्यंगं तांबूलं सविलेपनम् ।<br>
व्रतस्थो वर्जयेत्सर्वं यच्चान्यच्च निराकृतम् ३४।<br>
न व्रतस्थः स्पृशेत्किंचिद्विकर्मस्थं न चालयेत् ।<br>
देवतायतने तिष्ठन्न गृहस्थश्चरेत्ध्रुवम् ३५।<br>
कृत्वा मासोपवासं तु यथोक्तविधिना नरः ।<br>
नारी वा विधवा साध्वी वासुदेवं समर्चयेत् ३६।<br>
अन्यूनाधिकमेवं तु व्रतं त्रिंशद्दिनैरिदम् ।<br>
कृत्वा मासोपवासं तु संयतात्मा जितेंद्रियः ३७।<br>
ततोऽर्चयेदेव पुण्यं द्वादश्यां गरुडध्वजम् ।<br>
पूजयेत्पुष्पमालाभिर्गंधधूपविलेपनैः ३८।<br>
वस्त्रालंकारवाद्यैश्च तोषयेदच्युतं नरः ।<br>
संस्नापयेद्धरिं भक्त्या तीर्थचंदनवारिभिः ३९।<br>
चंदनेनानुलिप्तांगं धूपपुष्पैरलंकृतम् ।<br>
वस्त्रदानादिभिश्चैव भोजयित्वा द्विजोत्तमान् ४०।<br>
दद्याच्च दक्षिणां तेभ्यः प्रणिपत्य क्षमापयेत् ।<br>
एवं मासोपवासाद्धि कृत्वाभ्यर्च्य जनार्दनम् ४१।<br>
भोजयित्वा द्विजांश्चैव विष्णुलोके महीयते ।<br>
एवं मासोपवासांते कृत्वा विप्रान्त्रयोदश ४२।<br>
निर्यापयेत्ततस्तान्वै विधिना येन तच्छृणु ।<br>
कारयेद्वैष्णवं यज्ञमेकादश्यामुपोषितः ४३।<br>
पूजयित्वा तु देवेशमाचार्यानुज्ञया हरिम् ।<br>
अर्चयित्वा यथाशक्त्या ह्यभिवाद्य गुरुं तथा ४४।<br>
ततोनुभोजयेद्विप्रान्नमस्कारपुरःसरम् ।<br>
विशुद्धकुलचारित्र विष्णुपूजनतत्परान् ४५।<br>
पूजयित्वा तथा सर्वान्भोजयित्वा त्रयोदश ।<br>
तांबूलवस्त्रयुग्मानि भोजनाच्छादनानि च ४६।<br>
योगपट्टानि सूत्राणि ब्रह्मसूत्राणि चैव हि ।<br>
दद्याच्चैव द्विजाग्र्येभ्यः पूजयित्वा प्रणम्य च ४७।<br>
ततोनुपूजयेच्छक्त्या शय्यां स्तरणसंस्कृताम् ।<br>
साच्छादनां शुभां श्रेष्ठां सोपधानामलंकृताम् ४८।<br>
कारयित्वात्मनोमूर्तिं कांचनीं तु स्वशक्तितः ।<br>
न्यसेत्तस्यां तु शय्यायामर्चयित्वा स्रगादिभिः ४९।<br>
आसनं पादुकां छत्रं वस्त्रयुग्ममुपानहौ ।<br>
पवित्राणि च पुष्पाणि शयाय्यामुपकल्पयेत् 6.119.५०।<br>
एवं शय्यां तु संकल्प्य प्रणिपत्य च तान्द्विजान् ।<br>
प्रार्थयेच्चानुमोदार्थं विष्णुलोकं व्रजाम्यहम् ५१।<br>
ततो व्रजेन्नरश्रेष्ठो विष्णोः स्थानमनामयम् ।<br>
मंडपस्थां स्तुतान्विप्रानिति वाच्यं मुहुर्मुहुः ५२।<br>
मंत्रहीनं क्रियाहीनं सर्वहीनं द्विजोत्तमाः ।<br>
सर्वंसंपूर्णतां यातु भवद्वाक्यप्रसादतः ।<br>
विधिर्मासोपवासस्य यथावत्परिकीर्तितः ५३।<br>
इति श्रीपाद्मे महापुराणे पंचपंचाशत्सहस्रसंहिताया।<br>
मुत्तरखंडे कार्तिकमाहात्म्ये श्रीकृष्णसत्यभामासंवादे मासो।<br>
पवासकथनंनामैकोनविंशत्यधिकशततमोऽध्यायः११९।<br>
