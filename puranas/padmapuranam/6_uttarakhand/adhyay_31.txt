नारद उवाच-<br>
देवदेव जगन्नाथ भक्तानामभयप्रद ।<br>
व्रतं ब्रूहि महादेव कृपां कृत्वा ममोपरि १।<br>
श्रीमहादेव उवाच-<br>
सार्वभौमः पुरा ह्यासीद्धरिश्चंद्रो महीपतिः ।<br>
तस्यतुष्टोऽददद्ब्रह्मा पुरीं कामदुघां शुभाम् २।<br>
सर्वरत्नमयीं दिव्यां बालार्कसदृशप्रभाम् ।<br>
तत्र स्थितो महीपालो सप्तद्वीपां वसुंधराम् ३।<br>
पालयामास धर्मेण पिता पुत्रमिवौरसम् ।<br>
प्रभूतधनधान्यस्तु पुत्रदौहित्रवान्नृपः ४।<br>
स पालयन्शुभं राज्यं परं विस्मयमागतः ।<br>
न तादृशमभूत्पूर्वं राज्यं कस्य हि कर्हिचित् ५।<br>
न चेदृशं नरैरन्यैर्विमानमधिरोहितम् ।<br>
कस्येह कर्मणो व्यष्टिर्येनाहं सुरराडिव ६।<br>
इति चिंतापरो भूत्वा विमानवरमास्थितः ।<br>
ददर्श पार्थिववरो मेरुं शिखरिणां वरम् ७।<br>
तत्रास्ते च महात्मासौ द्वितीय इव भास्करः ।<br>
आसीनं पर्वतवरे शैलपट्टे हिरण्मये ८ ।<br>
सनत्कुमारं ब्रह्मर्षिं ज्ञानयोगपरायणम् ।<br>
दृष्ट्वा ह्यवातरद्राजा प्रष्टुकामोऽथ विस्मयम् ९।<br>
ववंदे चरणौ हृष्टस्तेनापि स च नंदितः ।<br>
सुखोपविष्टस्तु नृपः पप्रच्छ मुनिपुंगवम् १०।<br>
भगवन्दुर्ल्लभा लोके संपच्चेयं यथा मम ।<br>
कर्मणा केन लभ्येत कश्चाहं पूर्वजन्मनि ११।<br>
तत्त्वं कथय मे सर्वमनुग्राह्योऽस्मि ते यदि ।<br>
सनत्कुमार उवाच-।<br>
शृणु राजन्प्रवक्ष्यामि पूर्ववृत्तस्य कारणम् १२।<br>
येन कृत्वा विशेषेण तव चानुग्रहोऽभवत् ।<br>
त्वमासीः पूर्वजनुषि सुवैश्यः सत्यवाक्शुचिः १३।<br>
स्वं कर्म ते परित्यक्तं ततस्त्यक्तस्तु बांधवैः ।<br>
सत्वं वृत्तिपरिक्षीणो भार्ययानुगतस्तथा १४।<br>
निर्गतः स्वजनांस्त्यक्त्वा परप्रेषणलिप्सया ।<br>
न च प्रेषणदो ह्यासीत्काले दुर्भिक्षपीडितः १५।<br>
ततः कदाचिद्गहने सरश्चोत्फुल्लपंकजम् ।<br>
दृष्ट्वा तत्र कृतो भावो गृह्णीवः पंकजानि वै १६।<br>
एतावदुक्त्वा पुष्पाणि तान्यादाय पदे पदे ।<br>
आस्थितौ नगरीं पुण्यां नाम्ना वाराणसीं शुभाम् १७।<br>
ततो विक्रयतः कश्चिनैव गृह्णाति पंकजम् ।<br>
तन्मठान्निर्गतः कश्चित्तत्रैव प्रांगणे स्थितः १८।<br>
तत्र स्थाने प्रविशता श्रुतो वादित्रनिस्वनः ।<br>
कस्मिंश्च श्रूयते ह्येष वादित्रस्य च निस्वनः १९।<br>
इति पृष्टे तदा तूर्ये तेनोक्ते प्रस्थितोंतरम् ।<br>
काशिराजस्तु विख्यात इंद्रद्युम्नस्तु पार्थिवः २०।<br>
तस्यास्ति दुहिता ख्याता नाम्ना चंद्रावती सती ।<br>
उपोषिता महाभागा जयंतीमष्टमीं शुभाम् २१।<br>
तत्रागतोऽसौ वैश्यस्तु यत्र तिष्ठति सा शुभा ।<br>
संतुष्टचित्तः स तदा हर्षस्तत्रागतो महान् २२।<br>
तत्र स्थाने त्वया दृष्टो देव वैतानिको विधिः ।<br>
आदित्यसहितो यत्र पूज्यते भगवान्हरिः २३।<br>
तद्भक्त्या च त्वया पत्न्या सह पुष्पार्चनं कृतम् ।<br>
शेषैस्तु प्रकरस्तत्र कृतः पुष्पमयस्तथा २४।<br>
तं दृष्ट्वा विस्मिता साह केनेहाभ्यर्चनं कृतम् ।<br>
ज्ञात्वा तत्कर्मतत्सर्वं कृतं संरक्षणं तथा २५।<br>
ततस्तुष्टा तु सा तुभ्यं ददौ वित्तं बहुस्वयम् ।<br>
त्वया वित्तं नो गृहीतं भोजनायानुमंत्रितः २६।<br>
न गृहीतं भोजनं च न च वित्तं त्वया तदा ।<br>
आदित्यो विष्णुसंयुक्तः पूजितोऽसौ यथाविधि २७।<br>
ततः प्रभातसमये रक्षमाणस्तया सदा ।<br>
विश्रंभयित्वा तान्सर्वान्निर्गतोऽसि यथेच्छया २८।<br>
तदेतदन्यजनुषि सुकृतं चार्जितं त्वया ।<br>
पंचत्वं च त्वया प्राप्तं स्वीयकर्मानुयोगतः २९।<br>
तेन पुण्येन महता विमानमागमत्तदा ।<br>
तत्फलं भुज्यते भूप पूर्वजन्मकृतं च यत् ३०।<br>
हरिश्चंद्र उवाच-<br>
केनैव च विधानेन कस्मिन्मासे च सा तिथिः ।<br>
कर्त्तव्या तन्ममाचक्ष्व अनुग्राह्योऽस्मि ते यदि ३१।<br>
सनत्कुमार उवाच-<br>
शृणुष्वावहितो राजन्कथ्यमानं मया तव ।<br>
श्रावणस्य तु मासस्य कृष्णाष्टम्यां नराधिप ३२।<br>
रोहिणी यदि लभ्येत जयंती नाम सा तिथिः ।<br>
भूयोभूयो महाराज भवेज्जन्मनि कारणम् ३३।<br>
विधानमस्या वक्ष्यामि यथोक्तं ब्रह्मणा मम ।<br>
यत्कृत्वा मुक्तपापस्तु विष्णुलोकं प्रगच्छति ३४।<br>
उपोषितस्ततः कृत्वा स्नानं कृष्णतिलैः सह ।<br>
स्थापयेदव्रणं कुंभं पंचरत्नसमन्वितम् ३५।<br>
वज्रमौक्तिकवैडूर्य पुष्परागेंद्रनीलकम् ।<br>
पंचरत्नं प्रशस्तं तु इति कात्यायनोऽब्रवीत् ३६।<br>
तस्योपरि न्यसेत्पात्रं सौवर्णं लक्षणान्वितम् ।<br>
सौवर्णां विन्यसेत्तत्र यशोदां नंदगेहिनीम् ३७।<br>
ददमानां तु पुत्रस्य स्तनं वै विस्मिताननाम् ।<br>
पिबमानं स्तनं मातुरपरं पाणिना स्पृशत् ३८।<br>
आलोक्य मातरं प्रेम्णा सुखयंतं मुहुर्मुहुः ।<br>
सौवर्णं कारयेद्देवं यावच्छक्तिश्च विद्यते ३९।<br>
द्वि निष्कमात्रं कर्तव्यं यदि शक्तिश्च विद्यते ।<br>
त्रिलोहेनैव कर्तव्यं सौवर्णेनाथवा पुनः ४०। 