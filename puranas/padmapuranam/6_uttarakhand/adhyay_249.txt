श्रीरुद्र उवाच-<br>
सत्राजितस्य तनया नाम्ना सत्या यशस्विनी ।<br>
पृथिव्यंशेन संभूता भार्यां कृष्णस्य वा परा १।<br>
वैवस्वती महाभागा कालिंदी नाम नामतः ।<br>
तृतीया तस्य भार्या सा लीलांशा समुपस्थिता २।<br>
विंदानुविंदस्य सुतां मित्रविंदां शुचिस्मिताम् ।<br>
स्वयंवरस्थितां कन्यामुपयेमे जनार्दनः ३।<br>
पाशेनैकेन बद्ध्वा तान् वृषभान्सप्तदुर्मदान् ।<br>
तां वीर्यशुल्कां जग्राह पद्मपत्रायतेक्षणः ४।<br>
सत्राजितो महारत्नं स्यमंताख्यं महीपतिः ।<br>
अनुजाय ददौ सोऽयं प्रसेनाय महात्मने ५।<br>
ययाचे तं मणिवरं कदाचिन्मधुसूदनः ।<br>
उवाच वासुदेवं तं प्रसेनः प्रसभं तदा ६।<br>
प्रसेन उवाच-<br>
भारानष्टसुवर्णानि नित्यं प्रसवते मणिः ।<br>
तस्मात्कस्य न दातव्यं स्यमंताख्यमिदं मया ७।<br>
महादेव उवाच-<br>
कृष्णस्तु तदभिप्रायं ज्ञात्वा तूष्णीमुवास ह ।<br>
कदाचिन्मृगयां कर्त्तुं कृष्णः सर्वैर्यदूत्तमैः ८।<br>
प्रविवेश महारण्यं प्रसेनाद्यैर्महाबलैः ।<br>
प्रत्येकं वै मृगान्हंतुमनुयाताः सहस्रशः ९।<br>
एक एव महारण्ये प्रसेनो दूरमागतः ।<br>
तं सिंहो दृष्टमासाद्य हत्वा रत्नं जहार सः १०।<br>
तं सिंहं जांबबान्हत्वा मणिं गृह्य महाबलः ।<br>
प्रविवेश बिलं तूर्णं दिव्यस्त्रीभिर्निषेवितम् ११।<br>
तस्मिन्नस्तंगते सूर्ये वासुदेवं सहानुगः ।<br>
चतुर्थ्यामुदितं चंद्रं दृष्ट्वा स्वं पुरमाविशत् १२।<br>
ततः सर्वे पुरजनाः कृष्णं प्रोचुः परस्परम् ।<br>
हत्वा प्रसेनं गोविंदो मृगव्याजेन कानने १३।<br>
स्यमंतकं मणिवरमग्रहीदविशंकया ।<br>
तदाकर्ण्य हरिस्तस्मिन्द्वारकाजनभाषितम् १४।<br>
अज्ञलोकभयात्सर्वैर्यदुभिर्गहनं ययौ ।<br>
दर्शयामास तान्सर्वान्सिंहेन निहतं वने १५।<br>
लब्धात्मशुद्धिस्तत्रैव संस्थाप्य महतीं चमूम् ।<br>
एकः शार्ङ्गगदापाणिर्जगाम गहनं वनम् १६।<br>
दृष्ट्वा महाबिलं कृष्णः प्रविवेश विशंकितः ।<br>
तत्र नाना मणिवरद्योतिते विमले गृहे १७।<br>
सुतं जांबवतो धात्री दोलामारोप्य लीलया ।<br>
दोलामुखे मणिं धृत्वा दोलयन्गायती मुदा १८।<br>
सिंहः प्रसेनमवधीत्सिंहो जांबवता हतः ।<br>
सुकुमारक मा रोदीस्तव ह्येष स्यमंतकः १९।<br>
तच्छ्रुत्वा वासुदेवोऽथ शंखं दध्मौ प्रतापवान् ।<br>
तेन नादेन महता निर्जगामात्र जांबवान् २०।<br>
तयोर्युद्धमभूद्घोरं दशरात्रं निरंतरम् ।<br>
मुष्टिभिर्वज्रकल्पैश्च सर्वभूतभयावहम् २१।<br>
कृष्णस्य बलवृद्धिं च तथात्मबलसंक्षयम् ।<br>
अवेक्ष्य पूर्ववचनं बुबुधे परमात्मनः २२।<br>
सोऽयं रामोऽवतीर्णोऽत्र धर्मत्राणाय वै पुनः ।<br>
स आगतो मम स्वामी दातुं मम मनोरथम् २३।<br>
एवं ज्ञात्वाथ ऋक्षेशो निर्वर्त्य रणकर्म तत् ।<br>
प्रांजलि प्राह गोविंदं को भवानिति विस्मयात् २४।<br>
निवर्त्य कदनं शौरिः प्रोचे गंभीरया गिरा ।<br>
श्रीकृष्ण उवाच-<br>
पुत्रोऽहं वसुदेवस्य वासुदेव इतीरितः २५।<br>
ममरत्नं स्यमंताख्यं हृतवांस्त्वं सुनिर्भयः ।<br>
तद्दीयतां च शीघ्रं मे अन्यथा वधमेष्यसि २६।<br>
महादेव उवाच-<br>
तच्छ्रुत्वा जांबवान्हृष्टः प्रणनामाथ दंडवत् ।<br>
परिणीय नमस्कृत्य विनयात्प्राह केशवम् २७।<br>
जांबवानुवाच-<br>
धन्योस्मि कृतकृत्योस्मि तव संदर्शनात्प्रभो ।<br>
दासोऽहं पूर्वभावेन तव देवकिनंदन २८।<br>
दत्तवानसि गोविंद कदनं पूर्वकांक्षितम् ।<br>
मयेदं कदनं मोहाद्यत्कृतं स्वामिना त्वया ।<br>
तत्क्षम्यतां जगन्नाथ करुणाकर शाश्वत २९।<br>
महादेव उवाच-<br>
इत्युक्त्वा प्रणतो भूत्वा नमस्कृत्य पुनः पुनः ।<br>
नानारत्नमये पीठे निवेश्य विनयात्प्रभुम् ३०।<br>
शारदाब्जनिभौ पादौ प्रक्षाल्य शुभवारिणा ।<br>
मधुपर्कविधानेन पूजयित्वा यदूद्वहम् ३१।<br>
वस्त्रैराभरणैर्दिव्यैः पूजयित्वा विधानतः ।<br>
पुत्रीं जांबवतीं नाम कन्यां लावण्यसंयुताम् ३२।<br>
कन्यारत्नं ददौ तस्मै भार्यार्थममितौजसे ।<br>
अन्यैश्च मणिमुख्यैश्च स्यमंताख्यं ददौ मणिम् ३३।<br>
तत्रैवोद्वाह्य तां कन्यां प्रहृष्टपरवीरहा ।<br>
ददौ तस्मै परां मुक्तिं प्रीत्या जांबवते हरिः ३४।<br>
गृहीत्वा तनयां तस्य कन्यां जांबवतीं मुदा ।<br>
विनिर्गत्य बिलात्तस्मात्प्रययौ द्वारकां पुरीम् ३५।<br>
सत्राजिते ददौ रत्नं स्यमंताख्यं यदूत्तमः ।<br>
दुहित्रे प्रददौसोऽपि कन्यायै मणिमुत्तमम् ३६।<br>
मासि भाद्रपदे शुक्ले चतुर्थ्यां चंद्रदर्शनम् ।<br>
मिथ्याभिदूषणं प्राहुस्तस्मात्तत्परिवर्जयेत् ३७।<br>
प्राप्यते दर्शनं तत्र चतुर्थ्यां शीतगोर्नरः ।<br>
स्यमंतस्य कथां श्रुत्वा मिथ्यावादात्प्रमुच्यते ३८।<br>
सुलक्ष्मणां नाग्नजितीं सुशीलां च यशस्विनीम् ।<br>
मद्रराजसुतास्तिस्रः कन्यकास्ताः शुभाननाः ३९।<br>
स्वयंवरस्थास्ताः कृष्णं वरयामासुरुज्ज्वलाः ।<br>
एकस्मिन्दिवसे तास्तु उपयेमे यदूद्वहः ४०।<br>
अष्टौ महिष्यस्ताः सर्वा रुक्मिण्याद्या महात्मनः ।<br>
रुक्मिणी सत्यभामा च कालिंदी च शुचिस्मिता ४१।<br>
मित्रविंदा जांबवती नाग्नजित्यः सुलक्ष्मणा ।<br>
सुशीला नाम तन्वंगी महिषी चाष्टमी स्मृता ४२।<br>
भूमिपुत्रो महावीर्यो नरको नाम राक्षसः ।<br>
जित्वा देवपतिं शक्रं सर्वांश्चैव सुरान्रणे ४३।<br>
अदित्या देवमातुश्च कुंडले च सुवर्चसी ।<br>
बलाज्जग्राह देवानां रत्नानि विविधानि च ४४।<br>
ऐरावतं महेंद्रस्य तथैवोच्चैःश्रवं हयम् ।<br>
माणिक्यादि धनेशस्य शंखपद्मनिधिं तथा ४५।<br>
स्त्रियश्चाप्सरसश्चैव हृतवान्क्षितिनंदनः ।<br>
वज्रादिहेतीस्तेषां च बलाद्धृत्वा दिवौकसाम् ४६।<br>
तैरेव स सुरान्हत्वा सभां मयविनिर्मिताम् ।<br>
उवास व्योमगो दिव्यो नगर्यां विमलेंबरे ४७।<br>
ततो देवगणाः सर्वे पुरस्कृत्य शचीपतिम् ।<br>
भयार्ताः शरणं जग्मुः कृष्णमक्लिष्टकारिणम् ४८।<br>
कृष्णोऽपि तदुपश्रुत्य सर्वं नरकचेष्टितम् ।<br>
देवानामभयं दत्वा वैनतेयं व्यचिंतयत् ४९।<br>
तस्मिन्क्षणे हरेस्तस्य वैनतेयो महाबलः ।<br>
प्रांजलिः पुरतस्तस्थौ सर्वदेवनमस्कृतः ५० 6.249.50।<br>
तमारुह्य द्विजश्रेष्ठं सत्यया सह केशवः ।<br>
संस्तूयमानो मुनिभिः प्रययौ राक्षसालयम् ५१।<br>
प्रदीप्यमानमाकाशे यथा सूर्यस्य मंडलम् ।<br>
राक्षसैर्बहुभिर्युक्तं दिव्यैराभरणैर्युतम् ५२।<br>
ददर्श तत्पुरं कृष्णो दुर्भेद्यं त्रिदशैरपि ।<br>
तदावरणानि भगवान्वीक्ष्य चक्रेण वीर्यवान् ५३।<br>
चिच्छेद तेजसा दीप्त्या तमांसि च दिवाकरः ।<br>
ततस्ते राक्षसाः सर्वे शतशोऽथ सहस्रशः ५४।<br>
उद्यम्य शूलानि तदा युद्धायाभिमुखं ययुः ।<br>
ततस्तु तोमरैर्दिव्यैर्भिण्डिपालैः सुपट्टिशैः ५५।<br>
केशवं ताडयामासुः पलालैरिव पावकम् ।<br>
ततस्तु शार्ङ्गमादाय भगवान्गरुडध्वजः ५६।<br>
दिव्यशस्त्राणि चिच्छेद बाणैरग्निशिखोपमैः ।<br>
तेषां शिरोधरा नागानश्वांश्चैव तरस्विनः ५७।<br>
चक्रेणैव प्रचिच्छेद वीर्यवान्पुरुषोत्तमः ।<br>
केचिच्चक्रेण संछिन्नास्तथान्ये शरताडिताः ५८।<br>
गदया निहताः केचिद्राक्षसास्तद्रणाजिरे ।<br>
एवं ते राक्षसाः सर्वे पातिता धरणीतले ५९।<br>
शक्रोत्सृष्टेन वज्रेण निर्भिन्ना इव भूधराः ।<br>
निहत्य दानवान्सर्वान्पुंडरीकायतेक्षणः ६०।<br>
पाञ्चजन्यं महाशंखं प्रदध्मौ पुरुषोत्तमः ।<br>
ततः स नरको दैत्यो धनुरादाय वीर्यवान् ६१।<br>
दिव्यं स्यंदनमारुह्य ययौ युद्धाय केशवम् ।<br>
तयोर्युद्धमभूद्घोरं तुमुलं लोमहर्षणम् ६२।<br>
बहुभिर्बाणसाहस्रैर्मेघयोरिव वर्षतोः ।<br>
ततोऽर्द्धचंद्र बाणेन वासुदेवः सनातनः ६३।<br>
तस्य राक्षसमुख्यस्य धनुश्चिच्छेद वीर्यवान् ।<br>
ससर्जास्त्रं महादिव्यं नरकस्य महोरसि ६४।<br>
स तेन भिन्नहृदयः पपातोर्व्यां महासुरः ।<br>
शक्रवज्रेण निर्भिन्नो महाचल इवोन्नदन् ६५।<br>
उपगम्य ततः कृष्णः समीपं तस्य रक्षसः ।<br>
भूम्या संप्रार्थितः प्राह वरं वृण्विति राक्षसम् ।<br>
स चाह राक्षसः कृष्णं गरुडोपरि संस्थितम् ६६।<br>
न मे कृत्यं वरेणास्ति नरकोऽहं तथापि च ।<br>
अन्यलोकहितार्थाय वृणेऽहं वरमुत्तमम् ६७।<br>
मृताहनि तु मे कृष्ण सर्वभूतेश्वरेश्वर ।<br>
ये नरा मंगलस्नानं कुर्वंति मधुसूदन ।<br>
न तेषां निरयप्राप्तिर्भवत्वेवं भयापह ६८।<br>
महादेव उवाच-<br>
एवमस्त्विति गोविंदो ददौ तस्मै वरं प्रभुः ।<br>
ततः पश्यन्हरेः साक्षाच्छरदंबुज सन्निभौ ६९।<br>
चरणौ वज्रवैडूर्य्यनूपुराभ्यां विराजितौ ।<br>
अर्चितौ विधिरुद्राद्यैस्त्रिदशैर्मुनिभिस्तथा ७०।<br>
त्यक्त्वा प्राणान्महीपुत्रः सारूप्यमगमद्धरेः ।<br>
ततो देवगणाः सर्वे हर्षनिर्भरमानसाः ७१।<br>
ववृषुः पुष्पवर्षाणि तुष्टुवुश्च महर्षयः ।<br>
प्रविश्य नगरं तस्य कृष्णः कमललोचनः ७२।<br>
बलात्तेन गृहीतानि रत्नानि त्रिदिवौकसाम् ।<br>
कुंडले देवमातुश्च तथैवोच्चैःश्रवो हयम् ७३।<br>
ऐरावतं गजश्रेष्ठं प्रदीप्तं मणिपर्वतम् ।<br>
सर्वमेतद्यदुश्रेष्ठो ददौ शक्राय वज्रिणे ७४।<br>
पार्थिवान्सर्वराष्ट्रेभ्यो जित्वाऽसौ नरको बली ।<br>
कन्याषोडशसाहस्रं हृतवान्नरकस्तदा ७५।<br>
सन्निरुद्धास्तु ताः सर्वा नरकांतःपुरे तदा ।<br>
दृष्ट्वा कृष्णं महावीर्यं कंदर्पशतसंनिभम् ७६।<br>
भर्तारं वव्रिरे सर्वाः पतिं विश्वस्य सर्वगम् ।<br>
एतस्मिन्नेव काले तु गोविंदोऽनंतरूपवान् ७७।<br>
तासां करग्रहं चक्रे विधिना पुरुषोत्तमः ।<br>
नरकस्य सुताः सर्वे पुरस्कृत्य महीं तदा ७८।<br>
गोविंदं शरणं जग्मुस्तानरक्षद्घृणानिधिः ।<br>
तद्राज्ये स्थाप्य तान्सर्वान्पृथिव्या वाक्य गौरवात् ७९।<br>
ऐन्द्रं विमानमारोप्य ताश्च सर्वा वरस्त्रियः ।<br>
देवदूतैर्महाभागैर्द्वारवत्यां न्यवेशयत् ८०।<br>
वैनतेयं समारुह्य सत्यया सह केशवः ।<br>
स्वर्लोकं प्रययौ तूर्णं द्रष्टुं तां देवमातरम् ८१।<br>
प्रविश्य नगरीं तत्र देवराज्ञो जनार्दनः ।<br>
अवरुह्य द्विजश्रेष्ठात्पत्न्या सह महाबलः ८२।<br>
ववंदे मातरं तत्र वंद्यां तां त्रिदिवौकसाम् ।<br>
संपरिष्वज्य बाहुभ्यामदितिः पुत्रवत्सला ८३।<br>
निवेश्यासनमुख्ये तु पूजयामास भक्तितः ।<br>
आदित्या वसवो रुद्राः शतक्रतुपुरोगमाः ८४।<br>
तत्र संपूजयामासुर्यथार्हं परमेश्वरम् ।<br>
शचीगृहं समागम्य सत्यभामा यशस्विनी ८५।<br>
तया समर्चिता देव्या समासीना सुखासने ।<br>
तस्मिन्काले सुपुष्पाणि पारिजातस्य किंकराः ८६।<br>
शच्यै देव्यै ददुः प्रीत्या सहस्राक्षेण चोदिताः ।<br>
प्रगृह्य तानि पुष्पाणि शचीदेवी सुमध्यमा ८७।<br>
नीलनिर्मलकेशे च बबंध स्वस्य मूर्धनि ।<br>
अवमान्य शची तत्र सत्यभामां यशस्विनीम् ८८।<br>
अनर्हा मानुषी चेयं देवार्हं कुसुमं शुभम् ।<br>
इति कृत्वा मतिं तस्यै न ददौ कुसुमानि सा ८९।<br>
विनिष्क्रम्य पुरात्तस्मात्सत्या कोपसमन्विता ।<br>
समेत्य कृष्णं भर्त्तारमुवाच कमलेक्षणा ९०।<br>
सत्योवाच-<br>
एषा शची यदुश्रेष्ठ पारिजातेन गर्विता ।<br>
अदत्त्वा मम गोविंद बबंध स्वस्य मूर्द्धनि ९१।<br>
महादेव उवाच-।<br>
सत्यया भाषितं श्रुत्वा वासुदेवो महाबलः ।<br>
उत्पाट्य पारिजातं तु निवेश्य गरुडोपरि ९२।<br>
आरुह्य सत्यया तूर्णं वैनतेयं महाबलम् ।<br>
प्रययौ द्वारकां रम्यां नगरीं देवकीसुतः ९३।<br>
ततः कोपसमाविष्टो देवराजः शतक्रतुः ।<br>
रुद्रैर्वसुभिरादित्यैः साध्यैश्च मरुतां गणैः ९४।<br>
ऐरावतं समारुह्य ययौ युद्धाय केशवम् ।<br>
ततो देवगणाः सर्वे परिवार्य्य जनार्दनम् ९५।<br>
ववृषुः शस्त्रवर्षाणि मेघा इव महाचलम् ।<br>
कृष्णश्चिच्छेद चक्रेण तान्यस्त्राणि दिवौकसाम् ९६।<br>
वैनतयस्तु संक्रुद्धः पक्षपातेन वीर्यवान् ।<br>
पातयामास तान्देवान्पलालानीव मारुतः ९७।<br>
ततः क्रुद्धः सहस्राक्षो देवानामीश्वरः प्रभुः ।<br>
मुमोच सहसा दीप्तं वज्रं कृष्णजिघांसया ९८।<br>
जग्राह कृष्णस्तं वज्रं हस्तेनैकेन लीलया ।<br>
ततो भीतः सहस्राक्षो नागेंद्रादवरुह्य सः ९९।<br>
प्रांजलिः पुरतः स्थित्वा नमस्कृत्वा जनार्दनम् ।<br>
प्राह गद्गदया वाचा स्तुत्वा स्तुतिभिरेव च १०० 6.249.100।<br>
इंद्र उवाच-<br>
देवयोग्यमिदं कृष्ण पारिजातं त्वया पुरा ।<br>
दत्तो मम सुराणां च कथं स्थास्यति मानुषे १०१।<br>
महादेव उवाच-<br>
ततः प्रोवाच भगवान्सहस्राक्षमुपस्थितम् ।<br>
शच्यावमानिता सत्या तव गेहे सुरेश्वर १०२।<br>
अदत्त्वा पारिजातानि सत्यायै सा पुलोमजा ।<br>
स्वयमेव स्वशिरसि धारयामास ते प्रिया १०३।<br>
अस्या निमित्तं देवेंद्र पारिजातो हृतो मया ।<br>
अस्यै प्रतिश्रुतं दातुं मया सुरगणेश्वर १०४।<br>
तव गेहे पारिजातं स्थापयामीति वासव ।<br>
तस्मादद्य न दातव्यः पारिजातः सुरेश्वर १०५।<br>
देवतानां हितार्थाय प्रापयिष्यामि भूतले ।<br>
तावत्तिष्ठतु देवेंद्र पारिजातो ममालये १०६।<br>
मयि स्वर्गं गते शक्र गृहाण त्वं यथेच्छया ।<br>
महादेव उवाच-<br>
एवमुक्त्वा यदुश्रेष्ठस्तस्मै वज्रं ददौ स्वयम् १०७।<br>
एवमस्त्विति गोविंदं नमस्कृत्य स वज्रभृत् ।<br>
प्रययौ स्वपुरं दिव्यं सह देवगणैर्वृतः १०८।<br>
कृष्णोऽपि सत्यया देव्या गरुडोपरि संस्थितः ।<br>
संस्तूयमानो मुनिभिर्द्वारवत्यां विवेश ह १०९।<br>
सत्यया निकटे स्थाप्य पारिजातं सुरद्रुमम् ।<br>
रमयामास भार्याभिः सर्वाभिः सर्वगो हरिः ११०।<br>
निशासु तासां सर्वासां गृहेषु मधुसूदनः ।<br>
विश्वरूपधरः श्रीमानुवास स सुखप्रदः १११।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे ।<br>
उमामहेश्वरसंवादे श्रीकृष्णचरिते श्रीवासुदेवविवाहकथनं नामैकोनपंचाशदधिकद्विशततमोऽध्यायः २४९ ।<br>
<br>
