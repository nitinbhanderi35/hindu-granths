श्रीमहादेवउवाच-<br>
हरिद्वारं महापुण्यं शृणु देवर्षिसत्तम ।<br>
यत्र गंगा वहत्येव तत्रोक्तं तीर्थमुत्तमम् १।<br>
यत्र देवा वसंतीह ऋषयो मनवस्तथा ।<br>
यत्र देवः स्वयं साक्षात्केशवो नित्यमाश्रितः २।<br>
पुरा पूर्वं तु भो वत्स तीर्थं जातं महत्तदा ।<br>
यस्य दर्शनमात्रेण दूरतो याति पातकम् ३।<br>
यत्र गंगा महारम्या जाता पुण्य विशेषतः ।<br>
विष्णुपादोदकी जाता तच्चरणस्पर्शनात्ततः ४।<br>
भगीरथेन भो विद्वन्नानीता तत्र मार्गतः ।<br>
उद्धारः पूर्वजानां तु कृतस्तेन महात्मना ५।<br>
नारदउवाच-<br>
कोऽयं देव समाख्यातो भगीरथ महातपाः ।<br>
येन तीर्थं समानीतं लोकानां हितकारणात् ६।<br>
गंगातीर्थं महत्पुण्यं सर्वपापप्रणाशनम् ।<br>
लोकाः सर्वे वदंत्येवमेतत्तीर्थोत्तमोत्तमम् ७।<br>
गंगागंगेति यो ब्रूयाद्योजनानां शतैरपि ।<br>
मुच्यते सर्वपापेभ्यो विष्णुलोकं स गच्छति ८।<br>
कथं तेन समानीता किं कार्यं वद सुव्रत ।<br>
महादेव उवाच-<br>
येन गंगा यथानीता गंगाद्वारेऽतिशोभने ९।<br>
तत्सर्वं संप्रवक्ष्यामि क्रमानुक्रमयोगतः ।<br>
पूर्वमासीद्धरिश्चंद्रस्त्रैलोक्ये सत्यपालकः १०।<br>
रोहितस्तस्यपुत्रोऽभूदेको विष्णुपरायणः ।<br>
तस्यापि च वृकः पुत्रो धर्मिष्ठः सत्पथिस्थितः ११।<br>
तस्य पुत्रः सुबाहुश्च जातोस्मिन्वै कुले तदा ।<br>
तस्य पुत्रो गरो नाम नात्यंतं धार्मिकोऽभवत् १२।<br>
कदाचित्कालयोगेन दुःखी जातोऽत्र कारणात् ।<br>
राजा तु तत्र देशेन तर्जितो धर्मकारणात् १३।<br>
स्वकुटुंबं गृहीत्वा तु गतोऽसौ भार्गवाश्रमे ।<br>
रक्षितो भार्गवेणाथ कृपया तत्र वै तदा १४।<br>
तत्र पुत्रो ह्यभूत्तस्य सगरो नाम वै द्विज ।<br>
ववृधे चाश्रमे पुण्ये भार्गवेणाभिरक्षितः १५।<br>
उपवीतादिकं सर्वं क्षत्रियस्य तदा कृतम् ।<br>
शस्त्राणां च तथाभ्यासो वेदानां तु तथैव च १६।<br>
आग्नेयास्त्रं ततो लब्ध्वा भार्गवात्सगरो नृपः ।<br>
जघान पृथिवीं गत्वा तालजंघान्सहैहयान् १७ ।<br>
सशकान् पारदांश्चैव जघान स महातपाः ।<br>
नारद उवाच-<br>
माहात्म्यं सगरस्याथ वद शंकर विस्तरात् १८।<br>
महादेव उवाच-<br>
सूर्यवंशी महाराजो विख्यातः स महाबली ।<br>
गरस्य व्यसने तात हृतं राज्यमभूत्किल १९।<br>
हैहयैस्तालजंघाद्यैः शकैः सार्द्धं च नारद ।<br>
यवनाः पारदाश्चैव कांबोजाः पह्लवास्तथा २०।<br>
एते पंचगणा ब्रह्मन्हैहयार्थे पराक्रमान् ।<br>
हृतराज्यस्ततो राजा सगरोऽथ वनं ययौ २१।<br>
पत्न्याचानुगतो दुःखी स वै प्राणानवासृजत् ।<br>
तस्य पत्नी तु कल्याणी सगर्भा च व्रतान्विता २२।<br>
सपत्न्या भार्गवस्तस्य वृतः पूर्वं सुतेप्सया ।<br>
सा तु भर्तृचितां कृत्वा वने तं प्ररुरोद ह २३।<br>
और्वस्तां वारयित्वा च गरपत्नीं तु नारद ।<br>
न्यवेदयत तत्पुत्रं धर्मिष्ठं सात्विकं प्रियम् २४।<br>
निवेदिते ततो बाले मरणात्सा न्यवर्त्तत ।<br>
ततो मासद्वये जाते ववर्द्धौर्वस्य चाश्रमे २५।<br>
जातकर्मादियोगश्च और्वेण च तथा कृतः ।<br>
उपवीतादिकं सर्वं जातं तत्र महामुनेः २६।<br>
तत्र वेदादिकं सर्वं पठितं चौर्वयोगतः ।<br>
अध्याप्य वेदशास्त्राणि ततोऽस्त्रं प्रत्यपादयत् २७।<br>
आग्नेयं तं महाभाग अमरैरपि दुःसहम् ।<br>
स तेनासुबलेनाजौ बलेन च समन्वितः २८।<br>
हैहयान्वै जघानाशु संक्रुद्धः स्वबलेन च ।<br>
आजहार च लोकेषु स च कीर्तिमवाप सः २९।<br>
ततः शकाः सयवनाः कांबोजाः पल्लवास्तथा ।<br>
हन्यमानास्तदा ते तु वसिष्ठं शरणं ययुः ३०।<br>
वसिष्ठोऽपि च तान्कृत्वा समयेन महाद्युतिः ।<br>
सगरं वारयामास तेषां दत्त्वाऽभयं नृपः ३१।<br>
सगरः स्वां प्रतिज्ञांतु गुरोर्वाक्यं निशम्य च ।<br>
धर्मैर्जघान तांश्चैषां विकृतत्वं चकार ह ३२।<br>
अर्द्धंशकनांशिरसो मुंडं कृत्वा विसर्जयत् ।<br>
यवनानां शिरः सर्वं कांबोजानां तथैव च ३३।<br>
पारदा मुंडकेशाश्च पल्ल्वाः श्मश्रुरक्षकाः ।<br>
एवं विजित्य सर्वान्वै कृतवान्धर्मसंग्रहम् ३४।<br>
सर्वधर्मजयी राजा विजित्येमां वसुंधराम् ।<br>
आशु संस्कारयामास वाजिमेधाय पार्थिवः ३५।<br>
तस्य चारयतःसोऽश्वः समुद्रे पूर्वदक्षिणे ।<br>
वेला समीपेऽपहृतो भूमिं चैव प्रवेशितः ३६।<br>
स तं देशं तदा पुत्रैः खानयामास सर्वतः ।<br>
नाश्वं प्रापुस्तदातेवै खन्यमाने महार्णवे ३७।<br>
तत्रैकमादिपुरुषं ददृशुस्ते त्वरान्विताः ।<br>
तमादिपुरुषं देवं कपिलं जगतां प्रभुम् ३८।<br>
तस्य चक्षुः समुत्पन्न वह्निना प्रतिबुध्यतः ।<br>
दग्धाः षष्टि सहस्राणि चत्वारस्तेऽवशेषिताः ३९।<br>
हृषीकेतुः सुकेतुश्च तथा धर्मरथोपरः ।<br>
शूरः पंचजनश्चैव तस्य वंशकरा द्विज ४०।<br>
प्रादाच्च तस्मै भगवान्हरिः पंचवरान्स्वयम् ।<br>
वंशं मोक्षं सुकीर्तिञ्च समुद्रं तनयं विभुः ४१।<br>
सागरत्वं च लेभेथ कर्मणा तेन तस्य वै ।<br>
तमाश्वमेधिकं सोऽश्वं समुद्रादुपलब्धवान् ।<br>
आजहाराश्वमेधानां शतं स च महायशाः ४२।<br>
इति श्रीपाद्मेमहापुराणे पंचपंचाशत्सहस्रसंहितायां उत्तरखण्डे विंशोऽध्यायः २०।<br>
