नारद उवाच-<br>
भूयः शृणु महाभाग माहात्म्यं परमाद्भुतम् ।<br>
अत्रस्थितस्य तीर्थस्य पुष्करस्य शिवप्रदम् १।<br>
प्रसादात्तस्य तीर्थस्य विष्णुः सर्वसुरेश्वरः ।<br>
प्रसन्नं पुंडरीकस्य मासमेकं गृहे वसेत् ।<br>
अत्र मुक्तिं तदनुजो लेभे पापरतोऽपि हि २।<br>
शिबिरुवाच-<br>
कः पुंडरीको धर्मात्मा कृतं तेन च कर्म्म किम् ।<br>
येन प्रसन्नो भगवांस्तद्गृहे मासमावसत् ३।<br>
कथं तदनुजः प्राप पापात्मा श्रीहरेः पदम् ।<br>
तीर्थस्यास्य प्रसादेन सर्वमाख्याहि मे मुने ४।<br>
शृण्वतोऽस्य न संतोषो माहात्म्यं मम जायते ५।<br>
नारद उवाच-<br>
विदर्भनगरे राजन्मालवाख्ये महायशाः ।<br>
ब्राह्मणो ब्रह्मविच्छांतो विद्वान्विष्णुपरायणः ६।<br>
देवर्षिपितृभूतानां मानुषाणां च पोषकः ।<br>
विषयेषु न संसक्तो लोभमोहादिवर्जितः ७ ।<br>
स एकदा महाभाग सिंहं प्राप्ते बृहस्पतौ ।<br>
गोदावरीं महापुण्यां स्नातुं प्रतिजगाम ह ८।<br>
दातुं तत्र सुवर्णस्य गृहान्निन्ये पलायुतम् ।<br>
गच्छन्पथि स धर्मात्मा मनसैतदचिंतयत् ९।<br>
मालव उवाच-<br>
गृहाद्दानार्थमानीतं मया हेमपलायुतम् ।<br>
यस्मै कस्मै न दातव्यं दातव्यं पूज्य साधवे १०।<br>
निष्किंचनाय विप्राय पात्रायानुपकारिणे ।<br>
पूज्याय देशे काले च दत्तमक्षयतां व्रजेत् ११।<br>
उञ्छवृत्त्या समानीतं दत्त्वा दुर्वाससे मुनिः ।<br>
शिलोंच्छवृत्तिर्धर्मात्मा स्वं त्यक्त्वा गात्परं पदम् १२।<br>
दानवेंद्रो बली राजा पात्रं विज्ञाय वामनम् ।<br>
विपक्षायाप्यदात्तस्मै त्रिलोकीं स्वभुजार्जिताम् १३।<br>
तस्मात्पात्राय दातव्यं धनं धर्म्माजितं मया ।<br>
गोविंदतुष्टये सम्यक्वांच्छनीयं न तत्फलम् १४।<br>
पुंडरीकस्तु धर्मात्मा भागिनेयो गजाह्वयात् ।<br>
आयास्यति मयाहूतः सर्वपात्रशिरोमणिः १५।<br>
आनीतस्य धनस्यार्द्धं तस्मै पात्राय सूनवे ।<br>
स्वसुर्द्दास्यामि शेषं तु श्रोत्रियेभ्यो यथाविधि १६।<br>
नारद उवाच-<br>
एवं विचिंत्य धर्मात्मा मालवं स द्विजोत्तमः ।<br>
कतिचिद्वासरैः प्राप्तः पुण्यां गोदावरीं नृप १७।<br>
मिलितस्तस्य धर्मात्मा पुंडरीकः स्वसुः सुतः ।<br>
तस्य वै पूर्वमायातो मालवस्य महीपते १८।<br>
स तत्र विधिना स्नात्वा सिंहसंक्रमवासरे ।<br>
पुंडरीकाय वित्तार्द्धं ददौ मे प्रीयतां हरिः १९।<br>
पुंडरीकोऽपि धर्मात्मा स्नात्वा गोदावरीजले ।<br>
स्ववित्तस्य चतुर्थांशं श्रोत्रियेभ्यो ददौ मुदा २०।<br>
स तत्र विधिवत्स्नात्त्वा दत्वा दानं च शक्तितः ।<br>
गच्छंतं स्वगृहान्राजन्नित्युवाच स्वसुः सुतम् २१।<br>
मालव उवाच-<br>
गुरून्प्रति नमस्कारो वाच्यो आशीर्लघून्प्रति ।<br>
यथावयोर्हि संयोगः क्षणिकोऽयं बभूव ह २२।<br>
एवं हि सर्वजंतूनां पुत्रदारादिभिः सह ।<br>
तस्मात्क्षणिकसंयोगात्संसाराद्यः सुधीर्नरः २३।<br>
विरज्येत कृपापात्रं स हरे स्याद्विनिश्चितम् ।<br>
कृपातः श्रीहरेः प्राणी सत्संगमरतो भवेत् २४।<br>
तस्तस्य हरेर्लीलाश्रवणेच्छा हि जायते ।<br>
श्रुत्वा च कीर्तिता सद्भिर्हरिलीला अपि स्वयम् २५।<br>
सुस्पृहं कीर्त्तयत्येव ततः स्मरति केवलम् ।<br>
ततस्तस्य भवेत्प्रेमगोविंदपदसेवने २६।<br>
नरस्ततस्तरत्याशु पोतेनेव महार्णवम् ।<br>
एतदर्थं हि साधूनां ज्ञानिनां कर्मणां तथा ।<br>
यत्नो भवति धर्मात्मन्नपि त्वं यत्नवान्भव २७।<br>
नारद उवाच-<br>
एवमुक्त्वा स वैदर्भः सुतं कथमपि स्वसुः ।<br>
विसृज्याश्रुमुखो वाष्पपर्याकुलदृशं ययौ २८।<br>
पुंडरीकोऽपि धर्मात्मा चचाल स्वगृहं प्रति ।<br>
कतिभिर्वासरै राजन्नागतोऽत्र शुभास्पदे २९।<br>
भरताख्यं कनीयांसं भ्रातरं पतितं भुवि ।<br>
श्वसंतं क्षतनिर्गच्छद्रुधिराक्तमवैक्षत ३०।<br>
पप्रच्छ च रुदन्नुर्च्च्भ्रातः केनेदृशीं दशाम् ।<br>
गमितोसि किमर्थं वा गृहादिह समागतः ३१।<br>
इति पृच्छति राजेंद्र पुंडरीके सपीडया ।<br>
महत्या भरतः सद्यः पीडितोसूनमुंचत ३२।<br>
अवातरत्तदा यानमेकं सगणमद्भुतम् ।<br>
आकाशात्पश्यतां भूप जनानां तद्गुरोरपि ३३।<br>
तदारुह्य स दिव्यांगो भरतः पापकार्यपि ।<br>
उवाच वचनं ज्येष्ठं भ्रातरं विनमन्निदम् ३४।<br>
भरतोवाच-<br>
पुंडरीक महाबुद्धे तीर्थस्यास्य प्रसादतः ।<br>
पुष्करस्य मया प्राप्ता पापिनापि दिवि स्थितिः ३५।<br>
मदीयं दारुणं कर्म भ्रातर्जानासि यद्यपि ।<br>
तथापि कथयाम्यद्य किंचिदज्ञातमस्ति ते ३६।<br>
यथा मया प्रभावत्या वेश्यया रमितं सह ।<br>
तद्गृहं व्ययितं भूरि धनं च मदिराकृते ३७।<br>
द्यूतेन हारितं यच्च चौरकर्मसमार्जितम् ।<br>
शिवरात्र्यां मया शंभुनिर्माल्यं यच्च भक्षितम् ३८।<br>
यत्कृते भवता विप्रो जेबुको नाम दूषितः ।<br>
एतन्मया कृतं कर्म्म विदितं पुंडरीक ते ३९।<br>
गोदावरीं गते भ्रातस्त्वयि यत्कृतवानहं ।<br>
न तत्ते विदितं कर्म कथयामि तदप्यहो ४०।<br>
चलितेत्वय्यतिक्रांतोयदापक्षस्तदाह्यहम् ।<br>
श्रुतवानिति लोकेभ्यो वचनं हरिदुःसहम् ४१।<br>
पुंडरीको धनं दातुमाहूतो मातुलेन हि ।<br>
निजसोदरमाहत्य पुंडरीकं तदा हृतम् ४२।<br>
गृहीष्यामि धनं भूरि मालवेन समर्पितम् ।<br>
महता वसुना तेन तोषयामि प्रभावतीम् ४३।<br>
दुरोदरेण क्रीडामि स्वेच्छया तद्विदैः सह ।<br>
इत्यालोच्य त्वदध्वानं निरुध्याहमिह स्थितः ४४।<br>
हत्वा त्वां च धनं भूरि गृहीतुं च महामते ।<br>
अतिक्रांते धने भ्रातः कुतश्चित्सार्थमागतः ४५।<br>
वणिजामत्र सुप्तोऽहं रात्रौ तत्र महामते ।<br>
अथ कश्चिन्निशीथे तु तस्करो वणिजां धनम् ४६।<br>
हर्तुं तत्र समाविष्टः सार्थे जनसमाकुले ।<br>
नीत्वा यदा धनं किंचित्स चौरस्तु पलायितः ।<br>
तमन्वधावन्सहसा क्रोशंत इव सेवकाः ४७।<br>
सेवका ऊचुः ।<br>
गृह्यतां गृह्यतामेष चौरोऽयं याति सत्वरम् ।<br>
मध्याद्बहूनामस्माकमपहृत्य धनं बहु ४८।<br>
भरत उवाच-<br>
इत्याकर्ण्य वचस्तेषां पुरतस्तु तमन्वहम् ।<br>
अधावं सहसा भ्रातस्तद्गृहीतुं जिहीर्षया ४९।<br>
ततस्ते वणिजां भृत्या ज्ञात्वा मां तस्य रक्षकम् ।<br>
प्रजहुस्तरसा सर्वे सखड्गं खड्गपाणयः ५०।<br>
तेषु कश्चिद्द्विजश्रेष्ठो ब्राह्मणोऽहमिति ब्रुवन् ।<br>
खड्गेन शितधारेण मया पापीयसा हतः ५१।<br>
वणिजां सेवकैस्तैस्तु खड्गधारैरहं हतः ।<br>
गतास्ते वणिजः प्रातर्निजगंतव्यनीवृतम् ५२।<br>
ततो भवानिह प्राप्तः श्वसंतं मां ददर्श ह ।<br>
चलद्रुधिरलिप्तांगं पीडामोहविचेतनम् ५३।<br>
इत्येतत्कथितं भ्रातर्यदर्थमहमागतः ।<br>
अपमृत्युं यथा प्राप्तस्तच्चापि कथितं मया ५४।<br>
इति श्रीपाद्मे महापुराणे पंचपंचाशत्सहस्रसंहितायामुत्तरखंडे कालिंदीमाहात्म्येऽष्टादशाधिकद्विशततमोऽध्यायः २१८ ।<br>
<br>
