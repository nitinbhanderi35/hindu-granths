नारद उवाच-<br>
त्रिस्पृशाख्यं व्रतं ब्रूहि सर्वेश्वर विशेषतः ।<br>
यच्छ्रुत्वा मुच्यते लोकः कर्मबंधनतः क्षणात् १।<br>
महादेव उवाच-<br>
सर्वपापौघशमनं महादुःखविनाशनम् ।<br>
शृणु कृष्णावतारं त्वं त्रिस्पृशाख्यं महाव्रतम् २।<br>
कामदं सस्पृहाणां तु निस्पृहाणां तु मोक्षदम् ।<br>
त्रिस्पृशाख्यं व्रतं विप्र शृणुष्व गदतो मम ३।<br>
प्रत्यक्षमर्चितस्तेन कलिकाले च केशवः ।<br>
त्रिस्पृशा कीर्तनं नित्यं यः करोति महामुने ४।<br>
न पुरश्चरणे चीर्णे सर्वपापक्षयो भवेत् ।<br>
त्रिस्पृशा नाममात्रेण क्षीयते नात्र संशयः ५।<br>
नागमैर्न पुराणाद्यैर्न मखैस्तीर्थकोटिभिः ।<br>
बहुभिर्व्रतसंघैश्च पूजितैस्त्रिदशैरपि ६।<br>
मोक्षो भवति विप्रेन्द्र त्रिस्पृशा न कृता यदि ।<br>
मोक्षार्थे देवदेवेन दृष्टा वै वैष्णवी तिथिः ७।<br>
द्विजानां दुर्विदं सांख्यं कलिकाले विशेषतः ।<br>
अनिग्रहश्चेंद्रियाणां स्थिरत्वं मनसो नहि ८।<br>
विषयैर्विप्रयुक्तानां ध्यानधारणवर्जिनाम् ।<br>
कामभोगप्रसक्तानां त्रिस्पृशा मोक्षदायिनी ९।<br>
मह्यं चैव पुरा प्रोक्ता चतुर्वक्त्रस्य सागरे ।<br>
क्षीरोदे प्रणतानां तु मत्स्यरूपेण चक्रिणा १०।<br>
त्रिस्पृशां ये करिष्यंति विषयैरपि संयुताः ।<br>
तेषामपि मया दत्तो मोक्षः सांख्यविवर्जिनाम् ११।<br>
कामभोगप्रसक्तानां त्रिस्पृशा मोक्षदायिनी ।<br>
बहुभिर्मुनिसंघैश्च कृतेयं च महामुने १२।<br>
कार्त्तिके शुक्लपक्षे तु त्रिस्पृशा जायते यदि ।<br>
सोमेन सोमजेनापि पापकोटिविनाशिनी १३।<br>
यस्या उपोषणकृतो हत्यायुक्त महेशितुः ।<br>
हस्ताद्ब्रह्मकपालं तु तत्क्षणात्पतितं भुवि १४।<br>
कलिकल्मषकोट्यौघैर्मुक्ता देवी त्रिमार्गगा ।<br>
उपदेशान्माधवस्य त्रिस्पृशा समुपोषणात् १५।<br>
हत्याष्टौ बाहुवीर्यस्य पूर्वजाता महामुने ।<br>
गता भृगूपदेशेन त्रिस्पृशा समुपोषणात् १६।<br>
शतायुधेन विप्रेंद्र निहतो ब्राह्मणो वने ।<br>
ब्रह्महत्याविनिर्मुक्तः त्रिस्पृशा समुपोषणात् १७।<br>
जीवोपदेशाच्छक्रस्य हत्या नमुचिसंभवा ।<br>
विनष्टा मुनिमुख्येन्द्र त्रिस्पृशा समुपोषणात् १८।<br>
ब्रह्महत्यादि पापानि त्रिस्पृशासमुपोषणात् ।<br>
विलयं यांति विप्रेंद्र पापेष्वन्येषु का कथा १९।<br>
न प्रयागे न काश्यां तु गोमत्यां कृष्णसंनिधौ ।<br>
मोक्षो भवति विप्रेंद्र त्रिस्पृशा यदि नो कृता २०।<br>
मरणाच्च प्रयागे तु गोमत्यां कृष्णसन्निधौ ।<br>
स्नानमात्रेण गोमत्यां मुक्तिर्भवति शाश्वती २१।<br>
गृहेपि जायते मुक्तिस्त्रिस्पृशा समुपोषणात् ।<br>
विषये वर्त्तमानस्य कामभोगान्वितस्य च २२।<br>
निवृत्तविषयस्यापि मुक्तिः सांख्येन दुर्ल्लभा ।<br>
तस्मात्कुरुष्व विप्रेंद्र त्रिस्पृशां मोक्षदायिनीम् २३।<br>
नारद उवाच-<br>
कीदृशं तत्सुरश्रेष्ठ त्रिस्पृशाख्यं महाव्रतम् ।<br>
मुक्तिदं यद्दिवजातीनां त्वया प्रोक्तं ममाधुना २४।<br>
महादेव उवाच-<br>
जाह्नव्यै सा पुरा विप्र त्रिस्पृशा माधवेन तु ।<br>
प्राची सरस्वती तीरे कथिता त्वनुकंपया २५।<br>
जाह्नव्युवाच-<br>
कलिकल्मष कोट्यौघैर्ब्रह्महत्यादिकैर्युताः ।<br>
कलिकाले हृषीकेश स्नानं कुर्वंति मज्जले २६।<br>
तेषां पापशतैर्दोषैर्देहो मे कलुषी कृतः ।<br>
कथं यास्यति मे देव पातकं गरुडध्वज २७।<br>
प्राचीमाधव उवाच-।<br>
कथयामि न संदेहो मा पुत्रि रोदनंकुरु ।<br>
श्यामोवटस्तु मे स्थानं प्राचीदेवी ममाग्रतः २८।<br>
वहते ब्रह्मतनया दृष्ट्वाग्रे च सुरेश्वरीम् ।<br>
स्नानं कुरुष्व नित्यं त्वं त्वत्र पूता भविष्यसि २९।<br>
यत्र ब्रह्मसुता प्राची तत्राहं नात्र संशयः ।<br>
तीर्थकोटिशतैर्युक्तः सुरैः सह वसाम्यहम् ३०।<br>
पवित्रं मत्प्रियं स्थानं हत्याकोटिविनाशनम् ।<br>
संतुष्टेन मया दत्तं यस्मात्प्राणाधिकासि मे ३१।<br>
तीर्थकोटिसहस्राणि नित्यं तिष्ठंति जाह्नवि ।<br>
प्राचीसरस्वती तोये सर्वदैव ममाज्ञया ३२।<br>
ब्रह्मवधात्सुरापानात्गोधवाद्वृषलीवधात् ।<br>
ब्रह्मस्वहरणादेव मातापित्रोस्त्वपूजनात् ३३।<br>
चक्रियानाद्गुरुद्रोहादभक्ष्यस्य च भक्षणात् ।<br>
सर्वपापस्य करणात्प्राची ब्रह्मसुता सुते ३४।<br>
व्यपोहयति पापानि सकृत्स्नानेन मेऽग्रतः ।<br>
कुरु स्नानं सरिच्छ्रेष्ठे विपापा त्वं भविष्यसि ३५।<br>
जाह्नव्युवाच-<br>
नाहं शक्नोमि देवेश आगंतुं नित्यमेव हि ।<br>
कथं नश्यंति पापानि कथयस्वेह माधव ३६।<br>
प्राचीमाधव उवाच-<br>
न शक्नोषि यदागंतुं नित्यमेव हि जाह्नवि ।<br>
तदान्यत्संप्रवक्ष्यामि यस्मान्मत्पादसंभवा ३७।<br>
सरस्वत्यधिका या च तीर्थकोटिशताधिका ।<br>
मखकोट्यधिका वापि व्रतदानाधिका च या ३८।<br>
जपहोमाधिका या च चतुर्वर्गफलप्रदा ।<br>
सांख्ययोगाधिका या च त्रिस्पृशा क्रियतां शुभा ३९।<br>
यस्मिन्मासे समायाति सिता च यदि वासिता ।<br>
कर्तव्या सा सरिच्छ्रेष्ठे कृते पापात्प्रमुच्यते ४०।<br>
जाह्नव्युवाच-।<br>
कीदृशी त्रिस्पृशा देव ममाख्याहि सुमाधव ।<br>
ईदृशो महिमा यस्यास्त्वया प्रोक्तो ममाधुना ४१।<br>
दशम्येकादशीभद्रा दिनैकस्मिन्यदा भवेत् ।<br>
त्रिस्पृशा सा भवेद्देव वान्यथा वद मे प्रभो ४२।<br>
कृष्ण उवाच-।<br>
आसुरी त्रिस्पृशा देवी या त्वया परिकीर्तिता ।<br>
वर्जनीया प्रयत्नेन वृत्तिहीनो यथा पतिः ४३।<br>
असुराणां तु सा प्रोक्ता आयुर्बलविनाशिनी ।<br>
वर्जनीया प्रयत्नेन यथा नारी रजस्वला ४४।<br>
स्वजातिं च परित्यज्य या गताधमजातिषु ।<br>
सैव त्याज्यं विशेषेण दशमीयुक्तं हि मद्दिनम् ४५।<br>
यथा रजस्वलासंगाद्दूष्यंते ज्ञानवर्जिताः ।<br>
तथैव दशमीयुक्तं मद्दिनं दूषितं नृणाम् ४६।<br>
हत्यायुतशतं हंति त्रिस्पृशा समुपोषिता ।<br>
एकादशी द्वादशी च रात्रिशेषे त्रयोदशी ४७।<br>
त्रिस्पृशा सा तु विज्ञेया दशमीसहिता न हि ।<br>
कृत्वापराधं मुच्येत प्रायश्चित्ते कृते नरः ४८।<br>
दशमीवेधजं दोषं न क्षमामि सुरापगे ।<br>
भुक्तं हालाहलं तेन विषस्य भक्षणं कृतम् ४९।<br>
दशमीमिश्रितं येन कृतमेकादशीव्रतम् ।<br>
इति मत्वा न कर्त्तव्यं मद्दिनं दशमीयुतम् 6.34.५०।<br>
जन्मकोटिकृतंपुण्यं संतानं याति संक्षयम् ।<br>
पातयेत्स्वकुलं स्वर्गान्नयते रौरवादिकम् ५१।<br>
स्वदेहं शोधयित्वा तु कर्त्तव्यो मम वासरः ।<br>
वृद्धौ त्याज्या विना वेधाच्छ्रवणादिषु संयुता ५२।<br>
जन्मपुण्यं क्षयं याति एकादश्युपवासिनाम् ।<br>
संवृद्धौ तु विशेषेण संदेहे समुपस्थिते ५३।<br>
ममाज्ञया च कर्त्तव्या द्वादशीवल्लभा मम ५४।<br>
जाह्नव्युवाच-<br>
करिष्येऽहं जगन्नाथ त्रिस्पृशां वचनात्तव ।<br>
सर्वपापविनिर्मुक्ता भविष्यामि तवाज्ञया ५५।<br>
श्रीकृष्ण उवाच-<br>
स्वस्थानं गच्छ भद्रं ते न भीः कार्या कदाचन ।<br>
तव देवि सरिच्छ्रेष्ठे न पापं संक्रमिष्यति ५६।<br>
स्नात्वा सरस्वतीतोये येऽर्चयित्वा च माधवम् ।<br>
प्रणमंति जगन्नाथं ते यांति परमां गतिम् ५७।<br>
जाह्नव्युवाच-।<br>
विधानं ब्रूहि मे ब्रह्मन्सर्वस्वेन करोम्यहम् ।<br>
प्रसादयामि देवेशं दामोदरमनामयम् ५८।<br>
प्राचीमाधव उवाच-।<br>
शृणु देवि प्रवक्ष्यामि त्रिस्पृशाया विधानकम् ।<br>
यं श्रुत्वापि सरिच्छ्रेष्ठे मुच्यते पातकैर्नरः ५९।<br>
पलेन च पलार्धेन तदर्द्धेनापि वापगे ।<br>
प्रतिमा मम सौवर्णा कार्या विभवसारतः ६०।<br>
पात्रं ताम्रमयं कार्यं तिलैस्तु परिपूरितम् ।<br>
सजलं तु घटं शुभ्रं पंचरत्नसमन्वितम् ६१।<br>
वेष्टितं पुष्पमालाभिः कर्पूरागुरुवासितम् ।<br>
न्यसेद्दामोदरं पश्चात्स्नापयित्वा विलिप्य च ६२।<br>
परिधानं ततः कार्यं वस्त्रयुग्मेन चान्वितम् ।<br>
मंत्रैस्तु पूजनं कार्यं पुराणैः समुदीरितैः ।<br>
पुष्पैः कालोद्भवैः शुभ्रैस्तुलसीपत्रैश्च कोमलैः ६३।<br>
छत्रं तु विष्णवे दद्यात्पादुकाभ्यां सुसंयुतम् ।<br>
निवेद्यानि मनोज्ञानि फलानि सुबहून्यपि ६४।<br>
उपवीतं तु दातव्यं सोत्तरीयं नवं दृढम् ।<br>
वैणवं दापयेद्दंडं सुरूपं सोन्नतं दृढम् ६५।<br>
दामोदराय वै पादौ जानुनी माधवाय च ।<br>
गुह्यं कामप्रदायेति कटिं वामनमूर्तये ६६।<br>
पद्मनाभाय नाभिं तु जठरं विश्वयोनये ।<br>
हृदयं ज्ञानगम्याय कंठं वैकुंठगामिने ६७।<br>
सहस्रबाहवे बाहू चक्षुषी योगरूपिणे ।<br>
संपूज्य विधिवद्भक्त्या दद्यादर्घं विधानतः ६८।<br>
शुभ्रेण नालिकेरेण शंखोपरि स्थितेन हि ।<br>
सूत्रैरावेष्टितेनैव हस्तयोरुभयोरपि ६९।<br>
स्मृतो हरसि पापानि यदि नित्यं जनार्दन ।<br>
दुःस्वप्नं दुर्निमित्तानि मनसा दुर्विचिन्विता ७०।<br>
नारकं तु भयं देव भयदुर्गतिसंभवम् ।<br>
यन्मम स्यान्महादेव ऐहिकं पारलौकिकम् ७१।<br>
तेन देवेश मां रक्ष गृहाणार्घं नमोस्तु ते ।<br>
कृपादृष्टिः सदैवास्तु दामोदर ममोपरि ७२।<br>
धूपं दीपं च नैवेद्यं कुर्यान्नीराजनं ततः ।<br>
शीर्षोपरि सरिच्छ्रेष्ठे भ्रामयेद्वारिजं हरेः ७३।<br>
कृत्वा विधानमेतद्धि पूजयेत्स्वगुरुं ततः ।<br>
दद्यात्सुवर्णं वस्त्राणि सोष्णीषं चैव कंचुकम् ७४।<br>
उपानहोऽपि छत्रं च मुद्रिकां च कमंडलुम् ।<br>
भोजनं चैव तांबूलं सप्तधान्यं च दक्षिणाम् ७५।<br>
गुरुं संपूज्य देवेशं कुर्याज्जागरणं हरेः ।<br>
गीतनृत्यसमायुक्तं तथा शास्त्रसमन्वितम् ७६।<br>
निशांते चैव देवाय दत्वा चार्घं विधानतः ।<br>
स्नानादिकां क्रियां कृत्वा भुंजीयाद्वाडवैः सह ७७।<br>
शिव उवाच-<br>
द्विजैतत्त्रिस्पृशाख्यानमद्भुतं रोमहर्षणम् ।<br>
श्रुत्वा तु लभते पुण्यं गंगां स्नानसमुद्भवम् ७८।<br>
अश्वमेधसहस्राणि वाजपेयशतानि च ।<br>
तत्फलं समवाप्नोति त्रिस्पृशा समुपोषणात् ७९।<br>
पितृपक्षो मातृपक्षस्तथा चैवात्मपक्षकः ।<br>
तैः सर्वैः सह संमुक्तो विष्णुलोके महीयते ८०।<br>
तीर्थकोटिषु यत्पुण्यं क्षेत्रकोटिषु यत्फलम् ।<br>
तत्फलं समवाप्नोति त्रिस्पृशा समुपोषणात् ८१।<br>
ब्राह्मणा येऽपि कुर्वंति क्षत्रियाः कृष्णमानसाः ।<br>
वैश्या वा शूद्रजन्मानो ये तथा चान्यजातयः ८२।<br>
ते सर्वे मुक्तिमायांति भुवं त्यक्त्वा द्विजोत्तम ।<br>
मंत्राणां मंत्रराजोऽथ यथा स्याद्द्वादशाक्षरः ८३।<br>
व्रतानां च यथा चैषा येन वै त्रिस्पृशा कृता ।<br>
ब्रह्मणा च कृता पूर्वं पश्चाद्राजर्षिभिः कृता ८४।<br>
अन्येषां का कथा वत्स त्रिस्पृशा मुक्तिदायिनी ।<br>
अनेन विधिना ब्रह्मंस्त्रिस्पृशासंभवं व्रतम् ८५।<br>
यः करोति नरो भक्त्या शृणु वक्ष्यामि तत्फलम् ।<br>
गंगावगाहने ब्रह्मन्वाराणस्यां तु यत्फलम् ८६।<br>
मन्वंतरसहस्रैस्तु त्रिस्पृशाकारको हि तत् ।<br>
प्राची च यमुना स्नाने वर्षैर्यत्कोटिभिः फलम् ८७।<br>
तत्फलं समवाप्नोति त्रिस्पृशाव्रतकृन्नरः ।<br>
तत्फलं तु कुरुक्षेत्रे सूर्यग्रहणकोटिभिः ८८।<br>
हेमभारशतैर्दानैस्त्रिस्पृशाकरणेन तत् ।<br>
पापकोटिसहस्राणि हत्याकोटिशतानि च ८९।<br>
एकेनैवोपवासेन क्रियते भस्मसाद्द्रुतम् ।<br>
त्रिस्पृशाया व्रतं यत्तु अगतीनां गतिप्रदम् ९०।<br>
गतिमिच्छंति विप्रर्षे महत्पापशतानि च ।<br>
स्वयं कृष्णेन कथितं पाराशर्यस्य चाग्रतः ९१।<br>
प्रकाशयति यश्चेदं लिखित्वा वैष्णवं द्विजे ।<br>
पापोघैर्ग्रथितस्यापि तस्य मुक्तिर्भविष्यति ९२।<br>
पुण्यैरवाप्यते विद्वन्मन्वंतरशतैरपि ।<br>
त्रिस्पृशा दुर्लभा लोके प्राप्यते नैव मानवैः ९३।<br>
कलौ ये त्रिस्पृशां लब्ध्वा न कुर्वंति नराधमाः ।<br>
तेषां जन्मफलं चैव जीवितं विफलं भवेत् ९४।<br>
प्रेतत्वं तैः समुत्तीर्णं विना श्राद्धैर्विना सुतैः ।<br>
कृता यैस्त्रिस्पृशा विद्वन्सकृत्प्राप्य कलौ युगे ९५।<br>
इति श्रीपाद्मे महापुराणे पंचपंचाशत्सहस्रसंहितायां उत्तरखण्डे उमापतिनारदसंवादे त्रिस्पृशाख्यानंनाम चतुस्त्रिंशोऽध्यायः ३४।<br>
