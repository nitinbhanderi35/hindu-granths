महादेव उवाच ।<br>
अस्मात्तीर्थात्परं तीर्थं इंद्रग्राममिति स्मृतम् ।<br>
यत्र स्नात्वा पुरा शक्रो विमुक्तो घोरकिल्बिषात् १।<br>
पार्वत्युवाच।<br>
केनेह कर्मणा शक्रः प्राप्तवान्घोरकिल्बिषम् ।<br>
विपाप्मा च कथं सोऽभूदिति विस्तरतो वद २।<br>
महादेव उवाच।<br>
इंद्रः सुरेश्वरः पूर्वं नमुचिश्चासुरेश्वरः ।<br>
अशस्त्रवधमन्योऽन्य समयं तौ प्रचक्रतुः ३।<br>
अथेंद्रस्तु नभोवाणीनिर्देशान्नमुचिं तदा ।<br>
जघान फेनमादाय ब्रह्महत्या तदाऽभवत् ४।<br>
पप्रच्छ च गुरुं शक्रः पापनिर्नाशकारणम् ।<br>
बृहस्पतेरथादेशात्साभ्रामत्युत्तरे तटे ५।<br>
अस्मिन्स्थाने समागत्य स्थानं चक्रे सुरेश्वरः ।<br>
तस्येह स्नानमात्रेण गतपापस्य तत्क्षणात् ६।<br>
पूर्णेंदुधवलाकांतिः शरीरे समजायत ।<br>
धवलेश्वरमीशानं स्थापयामास वृत्रहा ७।<br>
इंद्र नाम्ना च तल्लिंगं विश्रुतं पृथिवीतले ।<br>
पूर्णिमास्यां तथा दर्शे संक्रांतौ ग्रहणे तथा ८।<br>
श्राद्धे कृते पितॄणां तु तृप्तिर्द्वादशवार्षिकी ।<br>
धवलेश्वरमासाद्य यः कुर्याद्विप्रभोजनम् ९।<br>
एकस्मिन्भोजिते विप्रे सहस्रं भोजितं भवेत् ।<br>
हिरण्यभूमिवासांसि दातव्यानि स्वशक्तितः १०।<br>
शुक्ला गौ ब्राह्मणे देया सवत्सा च पयस्विनी ।<br>
अत्रागत्य तु यो विप्रो रुद्रजाप्यादिकं चरेत् ११।<br>
तत्कृतं कोटिगुणितं श्रीमहेशप्रसादतः ।<br>
अत्र तीर्थे नरो यस्तु उपवासादिकं चरेत् १२।<br>
स एव सर्वकामाढ्यो भवत्येव न संशयः ।<br>
बिल्वपत्रं समानीय यः पूजयति तं प्रभुम् १३।<br>
धर्ममर्थं च कामं च लभते मानवो भुवि ।<br>
सोमवारे विशेषेण ये गच्छंति नरोत्तमाः १४।<br>
तेषां रोगं तथा दोषं शमयेद्धवलेश्वरः ।<br>
रवौ वाऽथ विशेषेण अर्चनं कुरुते यदा १५।<br>
तेषां महिमा तु भो देवि न ज्ञातः कर्हिचिन्मया ।<br>
दूर्वया चार्कपुष्पैर्वा कल्हारैः कमलैर्दलैः १६।<br>
पूजनं कुर्वते येऽत्र ते नराः पुण्यभागिनः ।<br>
श्वेतार्कपुष्पमानीय धवलेशं प्रपूज्य तु १७।<br>
वांच्छितं लभते नित्यं धवलेशप्रसादतः ।<br>
कृते वै नीलकंठस्तु सर्वेषां शंकरः सदा १८।<br>
त्रेतायुगे स विख्यातो हरो वै भगवान्प्रभुः ।<br>
द्वापरे शर्वसंज्ञस्तु कलौ वै धवलेश्वरः १९।<br>
अत्रार्थे यत्पुरावृत्तं तच्छृणुष्व सुरेश्वरि ।<br>
नंदिर्नाम पुरा वैश्य इंद्रग्रामे समावसत् २०।<br>
शिवध्यानपरो भूत्वा शिवपूजां चकार सः ।<br>
नित्यं तपोवनस्थं हि लिंगं धवलसंज्ञकम् २१।<br>
उषस्युषसि चोत्थाय प्रत्यहं शिववल्लभः ।<br>
नंदी लिंगार्चनरतो बभूवातिशयेन हि २२।<br>
यथाशास्त्रेण विधिना पुष्पार्चनपरोऽभवत् ।<br>
एकदा मृगयालुब्धः किरातो भूतहिंसकः २३।<br>
पापी पापसमाचारश्चरन्साभ्रमती तटे ।<br>
अनेक श्वापदाकीर्णे हन्यमानो मृगान्शरैः २४।<br>
एवं विचरमाणोऽसौ किरातो भूतहिंसकः ।<br>
यदृच्छयागतस्तत्र यत्र लिंगं सुपूजितम् २५।<br>
धवलेश्वरविख्यातं अनेकाश्चर्यमंडितम् ।<br>
दृष्टं सुपूजितं लिंगं नानापुष्पैः फलैस्तथा २६।<br>
एवं लिंगं समालिंग्य गतः साभ्रमतीतटे ।<br>
तत्र पीत्वा पयः सोऽथ मुखं गंडूषपूरितम् २७।<br>
कृत्वा चैकेनहस्तेन मृगमांसं समुद्वहन् ।<br>
करेणैकेन पूजार्थं बिल्वपत्राणि वै दधत् २८।<br>
शीघ्रमागत्य लिंगांते पदा पूजां समाहनत् ।<br>
पुष्पाणि तानि सर्वाणि विधूतानि इतस्ततः २९।<br>
स्नापनं तस्य लिंगस्य कृतं गंडूषवारिणा ।<br>
करेणैकेन पूजार्थं बिल्वपत्राणि सोऽर्पयत् ३०।<br>
द्वितीयेन करेणैव मृगमांसं समर्पयत् ।<br>
दंडप्रणामसंयुक्तः संकल्पं मनसाऽकरोत् ३१।<br>
अद्यप्रभृति पूजां वै करिष्यामि प्रयत्नतः ।<br>
त्वं मे स्वामी च भक्तोऽहं अद्यप्रभृति शंकर ३२।<br>
एवं नियमवान्भूत्वा किरातो गृहमागमत् ।<br>
तथा प्रभातसमये देवायतनमागतः ३३।<br>
नंदी ददर्श तं सर्वं किरातेन च यत्कृतम् ।<br>
अव्यवस्थं च तं दृंष्ट्वा अमेध्यं शिवसन्निधौ ३४।<br>
विधूतानि च सर्वाणि हिंसकेन दुरात्मना ।<br>
चिंतायुक्तोभवन्नंदी जातं किं चित्रमद्य मे ३५।<br>
कथितानि च विघ्नानि शिवपूजारतस्य हि ।<br>
उपस्थितानि तान्येव मम भाग्यविपर्ययात् ३६।<br>
एवं विमृश्य सुचिरं प्रक्षाल्य शिवमंदिरम् ।<br>
यथागतेन मार्गेण नंदी स्वगृहमागमत् ३७।<br>
ततो नंदिनमालक्ष्य पुरोधा गतमानसम् ।<br>
अब्रवीद्वचनं तं तु कस्मात्त्वं गतमानसः ३८।<br>
पुरोहितं प्रति तदा नंदी वचनमब्रवीत् ।<br>
अद्य दृष्टं मया विप्र अमेध्यं शिवसन्निधौ ३९।<br>
केनेदं कारितं तत्र न जानामीह किंचन ।<br>
ततः पुरोधा वचनं नंदिनं चाब्रवीत्तथा ४०।<br>
येन विस्खलितं तत्र पुष्पादीनां प्रपूजनम् ।<br>
सोऽपि मूढो न संदेहः कार्याकार्येषु मंदधीः ४१।<br>
तस्माच्चिंता न कर्तव्या त्वया पुनरपि प्रभो ।<br>
प्रभाते च मया सार्द्धं गम्यतां तच्छिवालयम् ४२।<br>
निरीक्षणार्थं दुष्टस्य तस्य दंडंकरोम्यहम् ।<br>
एतच्छ्रुत्वा तु वचनं नंदी तस्य पुरोधसः ४३।<br>
आस्थितः स्वगृहे नक्तं दूयमानेन चेतसा ।<br>
तस्यां रात्र्यां व्यतीतायां आहूय च पुरोधसम् ४४।<br>
गतः शिवालयं नंदी समंतेन महात्मना ।<br>
प्रक्षाल्य पूजनं कृत्वा नानारत्नपरिच्छदम् ४५।<br>
पंचोपचारसंयुक्तं कृत्वा वै ब्राह्मणैः सह ।<br>
एवं यामद्वयं जातं स्तूयमानस्य नंदिनः ४६।<br>
आयातोऽसौ महाकालस्तथारूपो महाबलः ।<br>
कालरूपो महारौद्रो धनुष्पाणिः प्रतापवान् ४७।<br>
तं दृष्ट्वा भयसंत्रस्तो नंदी तत्र न्यलीयत ।<br>
पुरोधाश्चैव सहसा भयभीतस्तदाभवत् ४८।<br>
किरातेन कृतं तत्र यथापूर्वमविस्खलन् ।<br>
तां पूजां स पदाहृत्य बिल्वपत्रं समर्पयत् ४९।<br>
नैवेद्येन पलेनैव किरातः शिवमार्चयत् ।<br>
दंडवत्पतितो भूमौ उत्थाय स्वगृहं गतः 6.151.५०।<br>
तं दृष्ट्वा महदाश्चर्यं चिंतयामास वै चिरम् ।<br>
पुरोधसा तदा नंदी सह व्याकुलचेतसा ५१।<br>
तेन पृष्टास्तदा विप्राः कथ्यतां च यथातथम् ।<br>
संप्रधार्य ततः सर्वे मिलित्वा धर्मशास्त्रतः ५२।<br>
ऊचुः सर्वे तदा विप्रा नंदिनं जातशंकितम् ।<br>
ईशविघ्नं समुत्पन्नं दुर्निवार्यं सुरैरपि ५३।<br>
तस्मादानय लिंगं त्वं स्वगृहे वैश्यसत्तम ।<br>
तथेति मत्वाऽसौ नंदी शिवस्योत्पाटनं महत् ५४।<br>
कृत्वा स्वगृहमानीय प्रतिष्ठाप्य यथाविधि ।<br>
सुवर्णपीठिकां कृत्वा नवरंभासुशोभिताम् ५५।<br>
उपाहारैरनेकैश्च पूजयामास वै तदा ।<br>
अथापरेद्युरायातः किरातः शिवमंदिरम् ५६।<br>
यावद्विलोकयामास लिंगमैशं न दृष्टवान् ।<br>
मौनं विहाय सहसा साक्रोशमिदमब्रवीत् ५७।<br>
हे शंभो क्व गतोऽसि त्वं दर्शयात्मानमद्य वै ।<br>
यदि नो दर्शनं हेयं त्यक्ष्याम्यद्य कलेवरम् ५८।<br>
हे शंभो हे जगन्नाथ त्रिपुरांतक शंकर ।<br>
हेरुद्र हे महादेव दर्शयात्मानमात्मना ५९।<br>
एवं साक्षेपमधुरैर्वाक्यैः क्षिप्त्वा सदाशिवम् ।<br>
किरातोऽसौ क्षुरिकया धीरो वै जठरं स्वकम् ६०।<br>
बिभेद्याशु ततो बाहुमासाद्योच्चै रुषाब्रवीत् ।<br>
हे शंभो दर्शयात्मानं कुतो मां त्यज्य यास्यसि ६१।<br>
इति क्षिप्त्वा ततोंत्राणि मांसमुद्धृत्य सर्वतः ।<br>
तस्मिन्गर्ते करेणैव किरातः सहसाक्षिपत् ६२।<br>
स्वच्छं च हृदयं कृत्वा साभ्रमत्यां निमज्जतु ।<br>
तथैव जलमानीय बिल्वपत्रं त्वरान्वितः ६३।<br>
पूजयित्वा यथान्यायं दंडवत्पतितो भुवि ।<br>
यदा ध्यानस्थितस्तत्र किरातः शिवसन्निधौ ६४।<br>
प्रादुर्भूतस्तदा रुद्रः प्रमथैः परिवारितः ।<br>
कर्पूरगौरो द्युतिमान्कपर्दी चंद्रशेखरः ६५।<br>
तं गृहीत्वा करे रुद्रः उवाच परिसांत्वयन् ।<br>
भो भो वीर महाप्राज्ञ मद्भक्तोऽसि महामते ६६।<br>
वरं वृणीष्व भो भक्त यत्ते मनसि वर्त्तते ।<br>
एवमुक्तः स रुद्रेण महाकालो मुदान्वितः ६७।<br>
पपात दंडवद्भूमौ भक्त्या परमया युतः ।<br>
ततो रुद्रं बभाषेदं न वरं प्रार्थयाम्यहम् ६८।<br>
अहं दासोऽस्मि ते रुद्र त्वं मे स्वामी न संशयः ।<br>
एतत्श्लाघ्यतमं लोके देहि जन्मनि जन्मनि ६९।<br>
त्वं माता च पिता त्वं च त्वं बंधुश्च सखा च मे ।<br>
त्वं गुरुस्त्वं महामंत्रो मंत्रैर्वेद्योऽसि सर्वदा ७०।<br>
निष्कामं वाक्यमाकर्ण्य किरातस्य तदा भवः ।<br>
ददौ पार्षदमुख्यत्वं द्वारपालत्वमेव च ७१।<br>
तदा डमरुनादेन नादितं भुवनत्रयम् ।<br>
भेरीभांकारशब्देन शंखानां निनदेन च ७२।<br>
तदा दुंदुभयो नेदुः पटहाश्च सहस्रशः ।<br>
नंदी तं नादमाकर्ण्य विस्मयात्त्वरितो ययौ ७३।<br>
तपोवनं यत्र शिवः स्थितः प्रमथसंवृतः ।<br>
किरातो हि तथा दृष्टो नंदिना च तदा भृशम् ७४।<br>
उवाच प्रसृतो वाक्यं स नंदी विस्मयान्वितः ।<br>
किरातं स्तोतुकामोऽसौ परमेन समाधिना ७५।<br>
इहानीतस्त्वया शंभुस्त्वं भक्तोऽसि परंतपः ।<br>
त्वद्भक्तोऽहमिह प्राप्तो मां निवेदय शंकरे ७६।<br>
तच्छ्रुत्वा वचनं तस्य किरातस्त्वरयान्वितः ।<br>
नंदिनं च करे गृह्य शंकरं समुपागतः ७७।<br>
प्रहस्य भगवान्रुद्रः किरातं वाक्यमब्रवीत् ।<br>
ब्रूहि कोऽसौ त्वयानीतो गणानामिह सन्निधौ ७८।<br>
किरात उवाच।<br>
त्वद्भक्तोऽसौ तदा देव तव पूजारतो ह्यसौ ।<br>
प्रत्यहं रत्नमाणिक्यपुष्पैश्चौच्चावचैरिह ७९।<br>
जीवितेन धनेनापि पूजितोऽसि न संशयः ।<br>
तस्माच्चानीहि भो स्वामिन्नंदिनं भक्तवत्सल ८०।<br>
महादेव उवाच।<br>
जानाम्यहं महाभाग नंदिनं वैश्यवर्त्तनम् ।<br>
त्वं मे भक्तः सखा चेति महाकाल महामते ८१।<br>
उपाधिरहिता ये च ये निष्कपटमानसाः ।<br>
ते प्रियास्ते च मे भक्तास्ते विशिष्टा नरोत्तमाः ।<br>
तावुभौ स्वीकृतौ तेन पार्षदत्वेन शंभुना ८२।<br>
ततो विमानानि बहुनि तत्र समागतान्येव महाप्रभाणि ।<br>
किरातवर्येण स वैश्यवर्य उद्धारितस्तेन महाप्रभेण ८३।<br>
कैलासलोकमापन्नौ विमानैर्वेगवत्तरैः ।<br>
सारूप्यमेव संप्राप्तो ईश्वरस्य महात्मनः ८४।<br>
नीराजितौ गिरिजया पुत्रवत्तौ गणावुभौ ८५।<br>
उवाचेदं ततो देवी प्रहस्य गजगामिनी ।<br>
यथा त्वं हि महादेव तथा चेतौ न संशयः ८६।<br>
सारूप्येण च गत्या च हास्यभावैः सुपूजितैः ।<br>
देव्यास्तद्वचनं श्रुत्वा किरातो वैश्य एव च ८७।<br>
सद्यः पराङ्मुखौ भूत्वा शंकरस्य च पश्यतः ।<br>
ऊचतुस्त्वरया युक्तौ गणौ रुद्रस्य पश्यतः ८८।<br>
उभावप्यनुकंप्यौ च भवता हि त्रिलोचन ।<br>
तव द्वारिस्थितौ नित्यं भवावस्ते नमो नमः ८९।<br>
तयोर्भावं स भगवान्विदित्वा प्रहसन्भवः ।<br>
उवाच परया भक्त्या भवतोरस्तु वांछितम् ९०।<br>
ततः प्रभृति द्वावेतौ द्वारपालौ बभूवतुः ।<br>
शिवद्वारि स्थितौ देवि मध्याह्ने शिवदर्शिनौ ९१।<br>
एको नंदी महाकालो द्वावेतौ शिववल्लभौ ।<br>
ये पापिनोप्यधर्मिष्ठा अंधा मूकाश्च पंगवाः ९२।<br>
कुलहीना दुरात्मानः श्वपचाद्या हि मानवाः ।<br>
यादृशास्तादृशाश्चान्ये आराध्य धवलेश्वरम् ९३।<br>
गतास्तेऽपि गमिष्यंति नात्र कार्या विचराणा ।<br>
अत्र स्नानं च दानं च सांनिध्यं शंकरस्य च ९४।<br>
साभ्रमत्यां कृतस्नाना धवलेश्वरपूजकाः ।<br>
ते रुद्रलोकं गच्छंति नात्र कार्या विचारणा ९५।<br>
अत्र स्नानं च दानं च ये कुर्वंति नरोत्तमाः ।<br>
धर्मार्थकामभोगाश्च भुक्त्वा यांति हरालयम् ९६।<br>
चंद्र सर्योपरागे च पितुः सांवत्सरे दिने ।<br>
यत्फलं लभते मर्त्यस्तत्फलं प्राप्नुयाद्ध्रुवम् ९७।<br>
स्वर्गात्कामदुघा देवि नित्यमायाति सर्वथा ।<br>
आगत्य तं शिवं देवं समभ्यर्च्य यथा तथा ९८।<br>
सा गच्छति सुरश्रेष्ठे स्वर्गं प्रति न संशयः ।<br>
तेन दुग्धाभियोगेन लिंगं तद्धवलीकृतम् ९९।<br>
धवलेश्वरं नाम ततः संजातं भुवि सर्वदा ।<br>
जंतवोऽत्र सदा देवि म्रियंते कालनोदिताः ।<br>
ते ते शिवपदं यांति यावच्चंद्रदिवाकरौ 6.151.१००।<br>
इति श्रीपाद्मे महापुराणे पंचपंचाशत्साहस्र्यां संहितायां उत्तरखंडे उमामहेश्वरसंवादे धवलेश्वरमाहात्म्यंनामैकपंचाशदधिकशततमोऽध्यायः १५१।<br>
<br>
