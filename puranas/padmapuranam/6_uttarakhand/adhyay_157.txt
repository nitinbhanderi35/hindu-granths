महादेव उवाच।<br>
दुग्धेश्वरसमीपे तु तीर्थं चातीवपावनम् ।<br>
रम्यं तत्पिप्पलादस्य नाम्ना वै प्रथितं भुवि १।<br>
यत्र कृत्वा तपः पूर्वं मातुर्वचनतो मुनिः ।<br>
उत्पादयामास कृत्यां वडवानलसम्मिताम् २।<br>
पितुरानृण्यमन्विच्छन्दधीचस्य महात्मनः ।<br>
तत्र स्नात्वा च पीत्वा च ब्रह्महत्यां व्यपोहति ३।<br>
साभ्रमत्यास्तटे गुप्तं पिप्पलादं सुरेश्वरम् ।<br>
तत्र स्नात्वा तु भो देवि मुक्तिभागी भवेन्नरः ४।<br>
आरोपणं पिप्पलानां कर्त्तव्यं विधिपूर्वकम् ।<br>
कृते सति महादेवि मुच्यते कर्मबंधनात् ५।<br>
पार्वत्युउवाच।<br>
किमर्थं सा तु कृत्या वै उत्पन्ना तां निबोधय ।<br>
तया वै कृत्यया पूर्वं किं कृतं वद मे प्रभो ६।<br>
येन पुत्रेण सा नीता पितुरानृण्यकारणात् ७।<br>
महादेव उवाच।<br>
दाधीचो ऋषिवर्योऽसौ ह्यागतस्तपकारणात् ।<br>
अत्र तेन महत्तप्तमृषिणा परमात्मना ८।<br>
तत्र कोलासुरो नाम विघ्नार्थं वै समागतः ।<br>
तेन विघ्नं बहुतरं कृतं वै नात्र संशयः ९।<br>
तद्दृष्टं तु सुपुत्रेण कहोडेन च धीमता ।<br>
कृत्या ह्युत्पादिता तत्र हननार्थं सुरेश्वरि १०।<br>
तया वै निहतो दैत्यः कोलो नाम महासुरः ।<br>
तस्मात्तीर्थं महज्जातं कलौ गुप्तं तु पार्वति ११।<br>
