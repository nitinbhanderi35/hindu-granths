वसिष्ठ उवाच।<br>
कथितं माघमाहात्म्यं दत्तात्रेयेण भाषितम् ।<br>
अधुनाऽहं प्रवक्ष्यामि माघस्नानस्य यत्फलम् १।<br>
सर्वक्रतुवरिष्ठं तु सर्वदानफलप्रदम् ।<br>
सर्वव्रततपस्तुल्यं माघस्नानं परंतप २।<br>
स्नानेन माघस्य विशुद्धमानसा पितॄन्दिवि स्थाप्य कुलद्वयस्य वै ।<br>
स्वर्गं प्रयांति स्वयमुज्ज्वलानना वरैर्विमानै रुचिरैश्च कामगैः ३।<br>
ये मानवाः पापकृतोऽपि सर्वदा सदा दुराचाररता विमार्गगाः ।<br>
स्नात्वा हि माघे हरिमर्चयंति ये मुंचंति तेपीह महाघसंचयम् ४।<br>
सत्येन हीनाः पितृमातृदुःखदा ह्यनाश्रमस्थाः कुलधर्मवर्जिताः ।<br>
ये दांभिकास्तेऽपि नराः सतां गतिं स्नानैः प्रयांत्यत्र हि माघसंभवैः ५।<br>
पुण्येषु तीर्थेषु च माघमासे स्नानं नराणामतिदुर्लभं भुवि ।<br>
तस्माद्यतो ब्रह्मविदां पदं नरैः संप्राप्यते नात्र विचारणा मम ६।<br>
माघे तपो दान जप प्रसेवनं स्थानं हरेः पूजनमक्षयं नृप ।<br>
तस्माद्यथाशक्ति नरैः प्रयत्नतः स्नात्वा प्रदेयं वसनान्नकांचनम् ७।<br>
माघेऽन्नदाताऽमृतपः सुरालये हेम्नश्च दाता बलभित्समीपगः ।<br>
दीपाग्निवासांसि ददन्नरः सदा सूर्यस्यलोके वसति प्रभामयः ८।<br>
यज्ञैः सुदानैः सुतपोभिरुज्ज्वलैः सुब्रह्मचर्यार्चनयोगसेवया ।<br>
शुद्धा भवंतीह तथा न पापिनः स्नानैर्यथा पुण्यभवैस्तु माघजैः ९।<br>
दुःखौघसंतप्तिमसह्ययातनां याम्यां न ते यांत्यपि पापकारिणः ।<br>
ये माघमासे वरतीर्थमज्जनं कुर्वंति चार्धोदितसूर्यमंडले १०।<br>
स्नात्वा च माघे हरिमर्चयंति ये स्वर्गच्युता भूपतयो भवंति ।<br>
भव्याः सुरूपाः सुभगाः प्रियंवदा धर्मान्विता भूरिधनाः शतायुषः ११।<br>
दीप्तानले काष्ठचयो यथाहुतो भस्मावशेषो भवतीह तत्क्षणात् ।<br>
स्नानेन माघस्य तथा विलीयते क्षुद्रोऽपि पापौघ महाघसंचयः १२।<br>
कायेन वाचा मनसापि पातकं ज्ञातं यदज्ञातमलंकृतं नरैः ।<br>
स्नानं च माघे वरतीर्थसंभवं सर्वं दहद्विष्णुरिवाशु हृद्गतः १३।<br>
संभुज्यमानाघफलं हि पार्थिव प्रमादतोपीह नृणां कदाचन ।<br>
स्नानं हि माघस्य यतः प्रसज्यते तदैव तत्संक्षयमेति निश्चितम् १४।<br>
गंधर्वं कन्याः पृथिवी शशापजं संभुज्यमानाघफलं दुरत्ययम् ।<br>
स्नानाद्विमुक्ताः खलु माघमासजाद्वाक्यात्पुरा लोमशजातमद्भुतम् १५।<br>
सूत उवाच।<br>
श्रुत्वैतत्पार्थिवः प्रीत्या नत्वा तत्पादपंकजम् ।<br>
श्रद्धया परया नम्रस्तं पप्रच्छ पुरोधसम् १६।<br>
भगवन्ब्रूहि कन्याभिः शापो ह्यभिगतः कुतः ।<br>
कस्यापत्यानि तास्तासां नाम किं कीदृशं वयः १७।<br>
कथं लोमशवाक्येन विपाकाच्छापसंभवात् ।<br>
विमुक्ताः कुत्र ताः सस्नुर्मासं ताः कतिसंख्यया १८।<br>
वसिष्ठ उवाच।<br>
श्रूयतां राजशार्दूल धर्मगर्भां कथां पराम् ।<br>
यथाऽरणिर्वह्निगर्भा धर्मसूर्वह्निसूरिव १९।<br>
गंधर्वः सुखसंगीतिस्तस्य कन्या प्रमोदिनी ।<br>
सुशीलस्य सुशीला च सुस्वरा स्वरवेदिनः २०।<br>
सुतारा चंद्रकांतस्य चंद्रिका सुप्रभस्य च ।<br>
इमानि वरनामानि तासामप्सरसां नृप २१।<br>
कुमार्यः पंच सर्वास्ता वयसा सुसमाः पुनः ।<br>
चंद्रादिवविनिष्क्रांताश्चंद्रिकेव समुज्ज्वलाः २२।<br>
चंद्राननाः सुकेशिन्यश्चंद्रामृतरसाधराः ।<br>
नेत्रेष्वानंदकारिण्यः कौमुदी कुमुदेष्विव २३।<br>
लावण्यपिंडसंभूताश्चारुरूपामनोहराः ।<br>
उद्भिन्नकुचकुंभिन्यः पद्मिन्य इव माधवे २४।<br>
उन्मील्य यौवनं कांतं वल्लीव नवपल्लवैः ।<br>
हेमगौराश्च हेमाभा हेमालंकारभूषिताः २५।<br>
हेमचंपकमालिन्यो हेमच्छविसुवाससः ।<br>
स्वरग्रामावलीहासु विविधा मूर्च्छनासु च २६।<br>
तालदानविनोदेषु वेणुवीणाप्रवादने ।<br>
मृदंगनादसंभिन्नं लास्यमार्गलवेषु च २७।<br>
चित्रादिषु विनोदेषु कलासु च विशारदाः ।<br>
एवंभूतास्तु ताः कन्या मुमुहुः क्रीडने वने २८।<br>
पितृभिर्लालिताः सत्यश्चेरुश्च धनदालये ।<br>
कौतुकादेकदा पंच मिलित्वा मासि माधवे ।<br>
कन्या मंदारपुष्पाणि विचिन्वंत्यो वनाद्वनम् २९।<br>
गौरीं समाराधयितुं वरांगनाः कदाचिदच्छोदसरोवरं ययुः ।<br>
हेमांबुजानि प्रवराणि ताः पुनस्तस्मादुपादाय वरोत्पलैः सह ३०।<br>
वैडूर्यशुद्धस्फटिकाच्छविद्रुमे स्नात्वा तडागे परिधाय चांबरम् ।<br>
मौनेन च स्थंडिलपिंडिकामयी स्वर्णस्य सिक्ताभिरुमां विनिर्ममुः ३१।<br>
समर्चितां चंदनचंद्रकुंकुमैरभ्यर्च्य गौरीं वरपंकजादिभिः ।<br>
नानोपचारैश्च सुभक्तिभावितास्तालप्रयोगैर्ननृतुः कुमारिकाः ३२।<br>
गांधारमाश्रित्य वरं स्वरं ततो गेयं सुतारध्वनिभिः सुमूर्च्छितम् ।<br>
एणीदृशस्ताः प्रजगुः कलाक्षरं चारुप्रबंधं गतिभिस्तु सुस्वरम् ३३।<br>
तस्मिन्सुनादे रसवर्षहर्षदे कन्यास्वलं निर्भरनृत्यवृत्तिषु ।<br>
अच्छोदतीर्थप्रवरे तदा गतः स्नातुं मुनेर्वेदनिधेः सुताग्निपः ३४।<br>
रूपेण निःसीमतरो वराननः सरोजपत्रायतलोचनो युवा ।<br>
विशालवक्षाः सुभुजोऽतिसुंदरः श्यामच्छविः कामइवापरो हि सः ३५।<br>
स ब्रह्मचारी सशिखो विराजते दंडेनयुक्तो धनुषैव मन्मथः ।<br>
एणाजिनप्रावरणः सुसूत्रधृग्घेमाभमौंजी कटिसूत्रमेखलः ३६।<br>
तं दृष्ट्वा ब्राह्मणं बालास्तास्तत्र सरसस्तटे ।<br>
जहर्षुः कौतुकाविष्टाः कोऽयं नो नयनातिथिः ३७।<br>
संत्यक्तनृत्यगीतास्तास्तस्यालोकनतत्पराः ।<br>
हरिण्यो लुब्धकेनेव विद्धाः कामेन सायकैः ३८।<br>
पश्यपश्येति जल्पंत्यो मुग्धाः पंचसु संभ्रमम् ।<br>
तस्मिन्विप्रवरे यूनि कामदेवभ्रमं ययुः ३९।<br>
पुनः पुनस्तमभ्यर्च्य नयनैः पंकजैरिव ।<br>
पश्चाद्विचारमायासुस्ताश्च कन्याः परस्परम् ४०।<br>
यद्ययं कामदेवो हि रतिहीनः कथं व्रजेत् ।<br>
अथायमश्विनौ देवौ तौ नूनं युग्मचारिणौ ४१।<br>
गंधर्वः किन्नरो वाथ सिद्धो वा कामरूपधृक् ।<br>
ऋषिपुत्रोथवा कश्चित्कश्चिद्वा मानुषोत्तमः ४२।<br>
अस्तु वा कश्चिदेवायं धात्रासृष्टो हि नः कृते ।<br>
यथाभाग्यवतामर्थे निधानं पूर्वकर्मभिः ४३।<br>
तथास्माकं कुमारीणां गौर्या नीतो वरोत्तमः ।<br>
करुणाजलकल्लोल प्लवार्द्रीकृतचित्तया ४४।<br>
मया वृतस्त्वया चायं त्वया वृतस्तथा मया ।<br>
एवं पंचसु कन्यासु वदंतीषु नृपोत्तम ४५।<br>
श्रुत्वा तद्वचनं तत्र कृत्वा माध्याह्निकीः क्रियाः ।<br>
आलोच्य हृदये सोऽपि विघ्नमेतदुपस्थितम् ४६।<br>
ब्रह्मविष्णुगिरिशादयः सुरा ये च सिद्धमुनयः पुरातनाः ।<br>
तेऽपि योगबलिनो विमोहिता लीलया तदबलाभिरद्भुतम् ४७।<br>
योषितां नयनतीक्ष्णसायकैर्भ्रूलतासुदृढचापनिर्गतैः ।<br>
धन्विनामकरकेतुना हतः कस्य नो पतति हा मनोमृगः ४८।<br>
तावदेव नयधीर्विराजते तावदेव जनता भयं भजेत् ।<br>
तावदेव दृढचित्तता भृशं तावदेव गणना कुलस्य च ४९।<br>
तावदेव तपसः प्रगल्भता तावदेव यमधारणं नृणाम् ।<br>
यावदेव वनितेक्षणबाणैर्मोहयंत्युरुमदैर्न मानुषाः 6.128.५०।<br>
मोहयंतु मदयंतु रागिणां योषितः सुललितैर्मनोहरैः ।<br>
मोहयंति मदयंति मामिमं धर्मरक्षणपरं हि कैर्गुणैः ५१।<br>
मांसशुक्रमलमूत्रनिर्मिते योषितां वपुषि निर्घृणेऽशुचौ ।<br>
कामिनश्च परिकल्प्य चारुतां मा रमंतु सुविमूढचेतसः ५२।<br>
दारुणो हि परिकीर्तितोंगना सन्निधिर्विमलबुद्धिभिर्बुधैः ।<br>
यावदत्र न समीपगा इमास्तावदेव हि गृहं व्रजाम्यहम् ५३।<br>
समीपं तस्य यावद्धि नागच्छंति वरांगनाः ।<br>
वैष्णवेन प्रभावेण तावदंतर्दधे द्विजः ५४।<br>
तस्य योगबलाद्भूप गतस्यादर्शनं तदा ।<br>
दृष्ट्वा तदद्भुतं कर्म ऋषिपुत्रस्य धीमतः ५५।<br>
वित्रस्तनयना बालाः कुरंग्य इव कातराः ।<br>
संभ्रांत नयनाः शून्या ददृशुस्ता दिशो दश ५६।<br>
इंद्रजालं स्फुटं वेत्ति मायां जानाति वा पुनः ।<br>
दृष्टोऽप्यदृष्टरूपोऽभूदित्यूचुश्च परस्परम् ५७।<br>
व्याप्तं तु हृदयं तासां सदैव विरहाग्निना ।<br>
ज्वलद्दावानलेनेव सुस्निग्धं सांद्र काननम् ५८।<br>
त्यक्त्वैंद्रजालिकीं विद्यां कांत दर्शय सत्वरम् ।<br>
स्वात्मानं नो मनोयुक्तं प्राग्ग्रासे मक्षिकोपमम् ५९।<br>
हा कष्टं दर्शितः कस्माद्धात्रा त्वं घटितः पुनः ।<br>
ज्ञातं महानुसंतापहेतोर्नस्त्वं विनिर्मितः ६०।<br>
कच्चित्ते निर्दयं चेतः कच्चिदस्मासु नो मनः ।<br>
कच्चिद्धूर्तोऽसि हे कांत कच्चिन्मुष्णासि नो मनः ६१।<br>
कच्चिन्न प्रत्ययोस्मासु कच्चिदऽस्मान्परीक्षसे ।<br>
कच्चिन्नर्मकलाशीलः कच्चिन्मायाविशारदः ६२।<br>
कच्चिच्चित्ते प्रवेष्टुं च वेत्सि विज्ञानलाघवम् ।<br>
कच्चिन्निष्क्रमणोपायं न जानासि कुतः पुनः ६३।<br>
कच्चिद्विनापराधं तु त्वमस्मासु प्रकुप्यसे ।<br>
कच्चिद्दुःखं विजानासि परेषां विप्रलंभजम् ६४।<br>
त्वद्दर्शनं विना नूनं हृदयेश्वर सांप्रतम् ।<br>
न जीवामोऽथ जीवामः पुनस्त्वद्दर्शनाशया ६५।<br>
अस्मांश्च नीयतां तत्र यत्र शीघ्रं गतो भवान् ।<br>
त्वद्दर्शनहरो धाता व्यदधादंकुरच्छिदम् ६६।<br>
सर्वथा दर्शनं देहि कारुण्यं भज सर्वथा ।<br>
पर्यंतं न प्रपश्यंति सर्वथा सज्जना जनाः ६७।<br>
इत्थं विलप्य ताः कन्याः प्रतीक्ष्य च बहुक्षणम् ।<br>
पितृर्भिया गृहं गंतुं शीघ्रमारेभिरे गतिम् ६८।<br>
तत्प्रेमनिगडैर्बद्धा भृशं विरह विक्लवाः ।<br>
कथंचिद्धैर्यमालंब्य ताः स्वं स्वं गृहमागताः ६९।<br>
आगत्य पतिताः सर्वा जलयंत्रसमीपतः ।<br>
किमेतन्मातृभिः पृष्टाः कुतः कालात्ययोऽभवत् ७०।<br>
कन्या ऊचुः।<br>
क्रीडंत्यः किन्नरीभिस्तु सार्धं संगीतकं मुदा ।<br>
संस्थितास्तेन न ज्ञातं दिवसादि सरोवरे ७१।<br>
पथिश्रांता वयं मातः संतापस्तेन नस्तनौ ।<br>
मोहेन महता वक्तुं न केनाप्युत्सहामहे ७२।<br>
इत्युक्त्वा लुलुठुस्तत्र मणिभूमौ कुमारिकाः ।<br>
आकारं गोपयंत्यस्ता मुग्धा जल्पंति मातृभिः ७३।<br>
काचिन्नर्तयति क्रीडामयूरं न मुदा तदा ।<br>
न पाठयति तं कीरं पंजरेऽन्या कुतूहलात् ७४।<br>
लालयेन्नकुलं नान्या नोल्लासयति सारिकाम् ।<br>
अपरातीव संमुग्धा नैव क्रीडति सारसैः ७५।<br>
भेजिरे न विनोदांस्ता रेमिरे नैव मंदिरे ।<br>
ऊचिरे बांधवैर्नालं वीणावाद्यं न चक्रिरे ७६।<br>
कल्पद्रुमप्रसूनं यद्रसवत्तु सुधोपमम् ।<br>
मंदारकुसुमामोदि न पपुर्मधुरं मधु ७७।<br>
योगिन्य इव ताः कन्या नासाग्रन्यस्तलोचनाः ।<br>
अलक्ष्यध्यानसंतानाः पुरुषोत्तममानसाः ७८।<br>
चंद्रकांतमणिच्छन्ने स्रवद्वारिकणद्रवे ।<br>
क्षणं वातायने स्थित्वा जलयंत्रेक्षणं क्षणात् ७९।<br>
रचयंति क्षणं शय्यां दीर्घिकां भोजिनीदलैः ।<br>
वीज्यमाना सखीभिस्ताः शीतलैः कदलीदलैः ८०।<br>
इत्थं युगसमां रात्रिं मन्वानास्ता वरस्त्रियः ।<br>
कथंचिद्धीरतां कृत्वा विह्वलाः सज्वरा इव ८१।<br>
प्रातर्व्योममणिं दृष्ट्वा मन्यमानाः स्वजीवितम् ।<br>
विज्ञाप्य मातरं स्वां स्वां गौरीं पूजयितुं गताः ८२।<br>
स्नात्वा तेन विधानेन पुष्पैर्धूपैर्यथा तथा ।<br>
विधाय पूजनं देव्या गायंत्यस्तत्र ताः स्थिताः ८३।<br>
एतस्मिन्नंतरे विप्रः स्नातुं सोऽपि समागतः ।<br>
पित्राश्रमपदात्तस्मादच्छोदे च सरोवरे ८४।<br>
मित्रं दृष्ट्वैव रात्र्यंते नलिन्य इव कन्यकाः ।<br>
उत्फुल्लनयना जातास्तं दृष्ट्वा ब्रह्मचारिणम् ८५।<br>
गत्वा तदैव ताः कन्याः समीपं ब्रह्मचारिणः ।<br>
सव्यापसव्यबंधेन भुजपाशं च चक्रिरे ८६।<br>
गतोऽसि धूर्त पूर्वेद्युर्गंतुमद्य न शक्यसे ।<br>
वृतस्त्वं नूनमस्माभिर्नात्र तेऽस्तु विचारणा ८७।<br>
इत्युक्तो ब्राह्मणः प्राह प्रसन्बाहुपाशगः ।<br>
युष्माभिरुच्यते भद्रमनुकूलं प्रियं वचः ८८।<br>
प्रथमाश्रमनिष्ठस्य किंतु नाद्यापि मे व्रतम् ।<br>
वेदाभ्यसनशीलस्य पारं याति गुरोः कुले ८९।<br>
आश्रमे यत्र यो धर्मो रक्षणीयः स पंडितैः ।<br>
विवाहोऽयमतो मन्ये न धर्म इति कन्यकाः ९०।<br>
आकर्ण्य तस्य वाक्यानि तमूचुस्ता वचस्ततः ।<br>
सकलध्वनिसोत्कंठाः कोकिला इव माधवे ९१।<br>
धर्मादर्थोर्थतः कामः कामाद्धर्मफलोदयः ।<br>
इत्येव निश्चितं शास्त्रं वर्णयंति विपश्चितः ९२।<br>
सकामो धर्मबाहुल्यात्पुरस्ते समुपागतः ।<br>
सेव्यतां विविधैर्भोगैः स्वर्गभूमिरियं ततः ९३।<br>
श्रुत्वा तद्वचनं तासां प्राह गंभीरया गिरा ।<br>
तथ्यं वो वचनं किंतु समाप्येह स्वकं व्रतम् ९४।<br>
प्राप्यनुज्ञां गुरोः सर्वं वैवाहं कर्म नान्यथा ।<br>
इत्युक्त्वा पुनरूचुस्ताः स्फुटं मूढोऽसि सुन्दरः ९५।<br>
दिव्यौषधं ब्रह्मरसायनं च सिद्धिर्निधेः साधुकला वरांगनाः ।<br>
मंत्रस्तथा सिद्धिरसश्च धर्मतो नेमा निषेध्याः सुधिया समागताः ९६।<br>
कार्यं हि दैवाद्यदि सिद्धमागतं तस्मिन्नुपेक्षां न च याति नीतिगः ।<br>
यस्मादुपेक्षा न पुनः फलप्रदा तस्मान्न दीर्घीकरणं प्रशस्यते ९७।<br>
सांद्रानुरागाः कुलजन्मनिर्मलाः स्नेहार्द्रचित्ताः सुगिरः स्वयंवराः ।<br>
कन्याः सुरूपाः खलु चारुयौवना धन्या लभंतेऽत्र नरास्तु नेतरे ९८।<br>
क्व वयं वरसुन्दर्यः क्व चाऽयं तापसो बटुः ।<br>
दुर्घटस्य विधाने हि मन्ये धातातिपंडितः ९९।<br>
तस्मादस्मानिदानीं तु स्वीकुर्यान्मंगलं भवान् ।<br>
गांधर्वेण विवाहेन ह्यन्यथा नो न जीवितम् 6.128.१००।<br>
श्रुतवाक्यस्ततः प्राह ब्राह्मणो धर्मवित्तमः ।<br>
भो मृगाक्ष्यः कथं त्याज्यो धर्मो धर्मधनैर्नरैः १०१।<br>
धर्मश्चार्थश्च कामश्च मोक्षश्चैतच्चतुष्टयम् ।<br>
यथोक्तं सफलं ज्ञेयं विपरीतं तु निष्फलम् १०२।<br>
नाकालेहं व्रती कुर्यामतो दारपरिग्रहम् ।<br>
न क्रियाफलमाप्नोति क्रियाकालं न वेत्ति यः १०३।<br>
यतो धर्मविचारेऽस्मिन्प्रसक्तं मम मानसम् ।<br>
तस्माच्छृणुत हे कन्या न समीहे स्वयंवरम् १०४।<br>
एवं ज्ञात्वाशयं तस्य समीक्ष्यैताः परस्परम् ।<br>
करात्करं विमुच्याथ जग्राहांघ्री प्रमोदिनी १०५।<br>
भुजौ जग्रहतुस्तस्य सुशीला सस्वरा तथा ।<br>
आलिलिंग सुतारा च चुचुंबे चंद्रिकामुखम् १०६।<br>
तथापि निर्विकारोऽसौ प्रलयानलसन्निभः ।<br>
शशाप ब्रह्मचारी ताः क्रोधेनात्यंतमूर्च्छितः १०७।<br>
पिशाच्य इव मां लग्नास्तत्पिशाच्यो भविष्यथ ।<br>
एवं तेनाशु शप्तास्तास्तं संत्यज्य पुरास्थिताः १०८।<br>
किमेतच्चेष्टितं पाप ह्यनागसि जने त्वया ।<br>
प्रिये कृत्येऽप्रियं कृत्वा धिक्ता धर्मज्ञतां तव १०९।<br>
अनुरक्तेषु भक्तेषु मित्रेषु द्रोहकारिणः ।<br>
पुंसो लोकद्वये सौख्यं नाशं यातीति नः श्रुतम् ११०।<br>
तस्मात्त्वमपि नः शापात्पिशाचो भव सत्वरम् ।<br>
इत्युक्त्वोपरता बाला निःश्वसंत्यः क्षुधाकुलाः १११।<br>
तदा चान्योन्यसंरंभात्तस्मिन्सरसि पार्थिव ।<br>
ताः कन्या ब्रह्मचारी सः सर्वे पैशाचमागताः ११२।<br>
पिशाच्याः स पिशाचश्च क्रंदमानाः सुदारुणम ।<br>
क्षपयंति विपाकं तं पूर्वोपात्तस्य कर्मणः ११३।<br>
स्वकाले तु फलत्येव पूर्वोपात्तं शुभाशुभम् ।<br>
स्वच्छाया इव दुर्वारं देवानामपि पार्थिव ११४।<br>
क्रंदंति पितरस्तासां मातरस्तत्र तस्य च ।<br>
अप्रमादश्च बालानां दैवं हि दुरतिक्रमम् ११५।<br>
तत ऊर्ध्वं पिशाचास्ते आहारार्थे सुदुःखिताः ।<br>
इतस्ततश्च धावंतो वसंति सरसस्तटे ११६।<br>
एवं बहुतिथे काले लोमशो मुनिसत्तमः ।<br>
पौषे मासि चतुर्दश्यामच्छोदे स्नातुमागतः ११७।<br>
दृष्ट्वा तं ब्राह्मणं सर्वे पिशाचाः क्षुत्समाकुलाः ।<br>
धावंतो हंतुकामास्ते मिलित्वा यूथवर्तिनः ११८।<br>
दह्यमानासु तीव्रेण तेजसा लोमशस्य च ।<br>
असमर्थाः पुरःस्थातुं सर्वे ते दूरतः स्थिताः ११९।<br>
तत्र वेदनिधिर्विप्रस्तदैव हि समागतः ।<br>
समीक्ष्य लोमशं राजन्साष्टांगं प्रणिपत्य सः १२०।<br>
उवाच सूनृतां वाचं बद्ध्वा शिरसि चांजलिम् ।<br>
महाभाग्योदये विप्र साधूनां संगतिर्भवेत् १२१।<br>
गंगादिसर्वतीर्थेषु यो नरः स्नाति सर्वदा ।<br>
यः करोति सतां संगं तयोः सत्संगतिर्वरा १२२।<br>
गुरूणां संगमो विप्र दृष्टादृष्टफलो भुवि ।<br>
स्वर्गदो रोगहारी च किंतु सोपद्रवो मतः १२३।<br>
इत्युक्त्वा कथयामास पूर्ववृत्तांतमद्भुतम् ।<br>
इमा गंधर्वकन्यास्ता बटुः सोऽयं ममात्मजः १२४।<br>
सर्वे पिशाचरूपेण मिथः शापविमोहिताः ।<br>
दीनाननास्तु तिष्ठंति तवाग्रे मुनिसत्तम १२५।<br>
त्वद्दर्शनेन बालानां निस्तारोऽद्य भविष्यति ।<br>
सूर्योदये तमः स्तोमः किं न लीयेत गह्वरे १२६।<br>
श्रुत्वा तल्लोमशो राजन्कृपार्द्रीकृतमानसः ।<br>
प्रत्युवाच महातेजास्तं मुनिं पुत्रदुःखितम् १२७।<br>
मत्प्रसादाच्च बालानां स्मृतिः सपदि जायताम् ।<br>
धर्मं च वच्मि तं येन मिथः शापो लयं व्रजेत् १२८।<br>
वेदनिधिरुवाच।<br>
महर्षे कथ्यतां धर्मो मुच्यंते येन बालकाः ।<br>
नायं कालो विलंबस्य शापाग्निर्दारुणो यतः १२९।<br>
लोमश उवाच।<br>
मया सार्धं प्रकुर्वंतु माघस्नानं विधानतः ।<br>
शापान्मुच्यंति माघांते नान्यथा निष्कृतिर्भवेत् १३०।<br>
शापः पापफलं विप्र पापनाशो भवेन्नृणाम् ।<br>
माघस्नानेन तीर्थे च इति मे निश्चिता मतिः १३१।<br>
सप्तजन्मकृतं पापं वर्तमानं च पातकम् ।<br>
माघस्नानं दहेत्सर्वं पुण्यतीर्थे विशेषतः १३२।<br>
प्रायश्चित्तं न पश्यंति यस्मिन्पापे मुनीश्वराः ।<br>
पातकं पुण्यतीर्थेषु नश्येत्तदपि माघतः १३३।<br>
ज्ञानकृन्मानसे माघस्तस्मान्मोक्षफलप्रदः ।<br>
हिमवत्पृष्ठतीर्थेषु सर्वपापप्रणाशनः १३४।<br>
इंद्रलोकप्रदोच्छोदे निर्दिष्टो वेदवादिभिः ।<br>
सर्वपापहरो माघो मोक्षदो बदरीवने १३५।<br>
पापहा दुःखहारी च सर्वकामफलप्रदः ।<br>
रुद्रलोकप्रदो माघो नार्मदे पापनाशनः १३६।<br>
यामुनः सूर्यलोकाय भवेत्कल्मषनाशनः ।<br>
सारस्वतोऽघविध्वंसी ब्रह्मलोकफलप्रदः १३७।<br>
विशालफलदो माघो विशालायां द्विजोत्तम ।<br>
पातकेंधनदावाग्निर्गर्भहेतु क्रियापहः १३८।<br>
विष्णुलोकाय मोक्षाय जाह्नवः परिकीर्तितः ।<br>
शरयू गंडकी सिंधुश्चंद्रभागा च कौशिकी १३९।<br>
तापी गोदावरी भीमा पयोष्णी कृष्णवेणिका ।<br>
कावेरी तुंगभद्रा च अन्या याश्च समुद्रगाः १४०।<br>
आशु माघी नरो याति स्वर्गलोकं विकल्मषः ।<br>
नैमिषे विष्णुसायुज्यं पुष्करे ब्रह्मणोंतिकम् १४१।<br>
आखंडलस्य लोको हि कुरुक्षेत्रे तु माघतः ।<br>
माघो देवह्रदे विप्र योगसिद्धिफलप्रदः १४२।<br>
प्रभासे मकरादित्ये स्नानाद्रुद्रगणो भवेत् ।<br>
देवक्यां देवतादेहो नरो भवति माघतः १४३।<br>
माघस्नानेन भो विप्र गोमत्यां न पुनर्भवः ।<br>
हेमकूटे महाकाले ॐकारे अमरेश्वरे १४४।<br>
नीलकंठेर्बुदे माघाद्रुद्रलोके महीयते ।<br>
सर्वासां सरितां विप्र संगमे मकरे रवौ १४५।<br>
स्नानेन सर्वकामानामवाप्तिर्जायते नृणाम् ।<br>
माघस्तु प्राप्यते धन्यैः प्रयागे द्विजसत्तम ।<br>
अपुनर्भवदं तत्र सितासितजलं यतः १४६।<br>
गायंति देवाः सततं दिविस्था माघः प्रयागे किल नो भविष्यति ।<br>
स्नानान्नरा यत्र न गर्भवेदनां पश्यंति तिष्ठंति च विष्णुसन्निधौ १४७।<br>
मज्जंति येऽपित्र्यहमत्र मानवास्तीर्थे प्रयागे बहुपापकंचुकाः ।<br>
व्रजंति ते नो निरयेषु धर्मिणः स्वर्गे शुभे चारु चरंति देववत् १४८।<br>
तीर्थैर्व्रतैर्दानतपोभिरध्वरैः सार्धं विधात्रा तुलया धृतं पुरः ।<br>
माघे प्रयागस्य तयोर्द्वयोरभून्माघो गरीयानत एव सोऽधिकः १४९।<br>
वातांबुपर्णाशनदेहशोषणैस्तपोभिरुग्रैश्चिरकालसंचितैः ।<br>
योगैश्च संयांति नरा नतां गतिं स्नानेन माघस्य हि यांति यां गतिम् 6.128.१५०।<br>
स्नाताश्च ये मकरभास्करोदये तीर्थे प्रयागे सुरसिंधुसंगमे ।<br>
तेषां गृहद्वारमलंकरोति किं भृंगावलि कुंजरकर्णताडिता १५१।<br>
यो राजसूयाद्धयमेधयज्ञतः स्नानात्फलं संप्रददाति चाधिकम् ।<br>
पापानि सर्वाणि विलोप्य लीलया नूनं प्रयागः स कथं न सेव्यते १५२।<br>
अवंतिविषये राजा वीरसेनोऽभवत्पुरा ।<br>
नर्मदातीरमागत्य राजसूयं चकार सः १५३।<br>
षोडशैरश्वमेधैश्च स्वर्णवाटविराजितैः ।<br>
स्वर्णभूषणयूपाढ्यैरीजे सोऽपि यथाविधि १५४।<br>
प्रददौ धान्यराशींश्च द्विजेभ्यः पर्वतोपमान् ।<br>
वदान्यो देवताभक्तो गोप्रदः स सुवर्णदः १५५।<br>
ब्राह्मणो भद्रको नाम मूर्खो हीनकुलस्तथा ।<br>
कृषीवलो दुराचारः सर्वधर्मबहिष्कृतः १५६।<br>
कृषिकर्मसमुद्विग्नो बंधुभिश्चाप्यसंस्कृतः ।<br>
इतस्ततः परिभ्रम्य निर्गतः क्षुत्प्रपीडितः १५७।<br>
दैवतः सार्थमाविश्य प्रयागं स समागतः ।<br>
महामाघीं पुरस्कृत्य सस्नौ तत्र दिनत्रयम् १५८।<br>
अनघः स्नानमात्रेण भूत्वेह स द्विजोत्तमः ।<br>
प्रयागाच्चलितस्तत्र पुनर्यस्मात्समागतः १५९।<br>
स राजा सोऽपि विप्रश्च विपन्नावेकदा तदा ।<br>
तयोर्गतिः समादृष्टा मया शक्रस्य सन्निधौ १६०।<br>
तेजो रूपं बलं स्त्रैणं देवयानं विभूषणम् ।<br>
पारिजातमयीमाला नृत्यं गीतं तयोः समम् १६१।<br>
इति दृष्टं हि माहात्म्यं क्षेत्रस्य कथमुच्यते ।<br>
माघः सितासिते विप्र राजसूयैः समो मतः १६२।<br>
धनुस्त्रिशतविस्तीर्णे सितनीलांबुसंगमे ।<br>
अपुनरावृत्तिर्माघी राजसूयी पुनर्भवेत् १६३।<br>
माघमासीय वातोऽपि सितासितजलं स्पृशेत् ।<br>
अधर्म्यं न स्पृशेन्नूनं महापातकहा हि सः १६४।<br>
किमत्र बहुनोक्तेन श्रूयतां द्विज निश्चितम् ।<br>
समुद्भूतफलं पापं तीर्थे माघः प्रणाशयेत् १६५।<br>
अत्र ते कथयिष्यामि सावधानमतिः शृणु ।<br>
पिशाचमोचनं नाम इतिहासं पुरातनम् ।<br>
शृण्वंत्यप्सरसो बालाः शृणोतु त्वत्सुतस्तथा ।<br>
मत्प्रसादात्स्मृतिर्लब्ध्वा पैशाच्यान्मुक्तिकामिनः १।<br>
पुरा देवद्युतिर्विप्रो वैष्णवो वेदपारगः १६६।<br>
पिशाचान्मोचयामास करुणाप्लुतमानसः १६७।<br>
दिलीप उवाच।<br>
कुत्र स्थितः कस्य पुत्रो नियमः कोऽस्य वा जपः ।<br>
केन वा वैष्णवो वृत्तः के पिशाचाश्च मोचिताः १६८।<br>
एतद्विस्तरतः सर्वं कीर्तयस्व महामुने ।<br>
कौतूहलं महापुण्यं शृणुमस्त्वत्प्रसादतः १६९।<br>
वसिष्ठ उवाच।<br>
प्लक्षप्रस्रवणे पुण्ये सरस्वत्यास्तटे शुभे ।<br>
तत्राश्रमपदं तस्य शैलमाश्रित्य शोभनम् १७०।<br>
शालैस्तालैस्तमालैश्च बिल्वैर्बकुलपाटलैः ।<br>
तिंतिडीचिरिबिल्वैश्च चूतचंपककांचनैः १७१।<br>
करंजैः कोविदारैश्च केसरैः कुंजराशनैः ।<br>
तिलकैः कर्णिकारैश्च कुंभैः खादिरतिंदुकैः १७२।<br>
वानीरैः साल्वजंबीरैः पीलूदुंबरवेतसैः ।<br>
शाकोटैरटरूषैश्च करहाटैर्वटद्रुमैः १७३।<br>
घोंटाकुटजपालाशैरशोकैः शोकहारिभिः ।<br>
जंबूनिंबकदंबैश्च क्षीरिकाकरमर्दकैः १७४।<br>
बीजपूरैः सनारिंगै रंभाराजिविराजितैः ।<br>
पनसै रसवद्भिश्च नारिकेलैः सदाफलैः १७५।<br>
सप्तच्छदैस्त्रिपत्रैश्च शिरीषामलकैः शुभैः ।<br>
कर्कंधू लकुचैरक्षैः पारिभद्रैर्वचादिभिः १७६।<br>
केतकैः सिंदुवारैश्च तगरैः कुन्दमल्लिकैः ।<br>
पद्मेन्दीवरकह्लार मालती यूथिकादिभिः १७७।<br>
मालती मोगरैश्चैव जातीफलविराजितैः ।<br>
पुन्नागैः किंशुकैश्चैव बर्बरीतुलसीद्रुमैः १७८।<br>
आश्रमो रमणीयः स द्रुमैर्नानाविधैर्नृप ।<br>
वनमध्ये नदी याति पुण्यतोया सरस्वती १७९।<br>
कूजंति सारसास्तत्र मदस्निग्धकलं सदा ।<br>
नदंति कोकिलाः शब्दं गुंजंति च मधुव्रताः १८०।<br>
बहुकोलाहलं भूप तद्वनं शुकसारिभिः ।<br>
चरंति श्वापदास्तत्र विविधाः काननोत्तमे १८१।<br>
सदाफलं सदापुष्पं परागकणधूसरम् ।<br>
आच्छन्नं काननं सर्वं मधुवृक्षैः समंततः १८२।<br>
नवपल्लवसंजातमंजरीभरवल्लिभिः ।<br>
आश्लिष्टमभितोरम्यं प्रियाभिरिव वल्लभः १८३।<br>
तस्य शापभयात्त्रस्तो वातो वाति समंततः ।<br>
न वर्षंत्यश्मभिर्मेघा न शोषयति भास्करः १८४।<br>
वनं नोपद्रवं तद्धि सदा सिद्धनिषेवितम् ।<br>
आह्लादजनकं नित्यं वनं चैत्ररथं यथा १८५।<br>
तस्मिन्वसति धर्मात्मा देवद्युतिर्द्विजोत्तमः ।<br>
पुत्रः सुमित्रो विप्रस्य लब्धो लक्ष्मीपतेर्वरात् १८६।<br>
नियमः श्रूयतां तस्य सर्वदा नियतात्मनः ।<br>
ग्रीष्मे पंचतपा नित्यं सूर्यन्यस्तविलोचनः १८७।<br>
वर्षत्कादंबिनी यावद्वर्षास्वभ्रावकाशगः ।<br>
वाते प्रवाते निष्कंपो दुःसहो हिमवानिव १८८।<br>
वसत्यप्सु स हेमंते ह्रदे सारस्वते द्विज ।<br>
उपस्पृशति काले स त्रिवारं वारिनिर्मलम् १८९।<br>
पितॄन्देवानृषीन्नित्यं संतर्पयति श्रद्धया ।<br>
ब्रह्मयज्ञपरो नित्यं सत्यवादी जितेंद्रियः १९०।<br>
भूमौ विश्राम्य विश्रांतः प्रदध्यौ प्रार्थयन्हरिम् ।<br>
वन्यैर्जुहोत्यग्निहोत्रं श्रद्धयातिथिपूजकः १९१।<br>
चांद्रायणविधानेन कालं नयति सर्वदा ।<br>
स्वयं विगलितैः पत्रैः फलैर्वृत्तिं समीहते १९२।<br>
अनुद्विग्नस्तपोनिष्ठो वेदवेदांगपारगः ।<br>
धमनी विकरालोसावस्थिमात्रकलेवरः १९३।<br>
इत्थं जगाम वर्षाणां सहस्रं तस्य कानने ।<br>
तदा जज्वाल शैलोऽसौ तपसस्तस्य तेजसा १९४।<br>
सोढुं न शक्यते भूतैस्तेजस्तस्य महात्मनः ।<br>
वैश्वानर इवाभाति प्रज्वलंस्तपसा द्विज १९५।<br>
गतवैराणि भूतानि समजायंत तद्वने ।<br>
मृगव्याघ्राखुमार्जारा मिथः क्रीडंति निर्भयाः १९६।<br>
अन्योऽपि नियमस्तस्य श्रूयतामतिदुर्लभः ।<br>
नारायणं त्रिकालं स संपूजयति नित्यशः १९७।<br>
पुष्पाणां तु सहस्रेण विकचेन सुगंधिना ।<br>
वेदसूक्तविधानेन विष्णुध्यानपरायणः १९८।<br>
विष्णोः संप्रीतये विप्रः कुरुते कर्म चाखिलम् ।<br>
दधीचेर्वरदानात्स संजातो वरवैष्णवः १९९।<br>
एकदा मासि वैशाखे एकादश्यां महामुनिः ।<br>
पूजां कृत्वा हरे रम्यां विचित्रामकरोत्स्तुतिम् 6.128.२००।<br>
तदैव खगमारुह्य देवो देवो हरिः स्वयम् ।<br>
आजगाम पुरस्तस्य तया स्तुत्यातिहर्षितः २०१।<br>
तं दृष्ट्वा गरुडारूढं प्रत्यक्षं जलदच्छविम् ।<br>
चतुर्बाहुं विशालाक्षं सर्वालंकारभूषितम् २०२।<br>
उद्भूतपुलको विप्रः सानंद जललोचनः ।<br>
जगाम शिरसा भूमौ कृतकृत्यमनास्तदा २०३।<br>
न ममौ तेन हर्षेण स ब्रह्मांडोदरेऽपि हि ।<br>
न सस्मार निजं देहं ब्रह्मभूत इवाभवत् २०४।<br>
ततः संभाषितः प्रीत्या हरिणा वैष्णवो मुनिः ।<br>
देवद्युते विजानामि मद्भक्तस्त्वं मदाश्रयः २०५।<br>
संन्यस्ताखिलकर्मासि मद्भावो मन्मनाः सदा ।<br>
वरं ब्रूहि प्रसन्नोऽस्मि स्तोत्रेणानेन चानघ २०६।<br>
इति श्रुत्वा हरेर्वाक्यं प्रत्युवाच स तापसः ।<br>
देवदेवारविंदाक्ष स्वमायाधृतविग्रह २०७।<br>
त्वद्दर्शनात्सदा देव दुर्लभो नापरो वरः ।<br>
ब्रह्मादयः सुराः सर्वे योगिनः सनकादयः २०८।<br>
त्वां साक्षात्कर्तुमिच्छंति सिद्धाश्च कपिलादयः ।<br>
अहं ममेति पाशा ये मोह लोभाः शुभाशुभाः २०९।<br>
सहेतुकाश्च दह्यंते दृष्टे त्वयि परावरे ।<br>
जन्मनः कर्मणो बुद्धेराविर्भूतं फलं मम २१०।<br>
यद्दृष्टोऽसि जगन्नाथ प्रार्थये किमतः परम् ।<br>
न वरार्थं हि देवेश त्वत्पादपंकजं हृदि २११।<br>
चिंतयामि सदा भक्त्या त्वद्गतेनांतरात्मना ।<br>
इममेव वरं याचे त्वद्भक्तिरचला मम २१२।<br>
अस्तु वै कमलानाथ प्रार्थये नापरं वरम् ।<br>
इति श्रुत्वा वचस्तस्य प्रसन्नवदनो हरिः २१३।<br>
प्रत्युवाच प्रसन्नात्मा एवमस्तु द्विजोत्तम ।<br>
अन्यस्ते तपसः कश्चित्प्रत्यूहो न भविष्यति २१४।<br>
एतच्च त्वत्कृतं स्तोत्रं ये पठिष्यंति मानवाः ।<br>
तेषां मद्विषया भक्तिर्निश्चला च भविष्यति २१५।<br>
धर्मकार्यं च यत्किंचित्सांगं सर्वं भविष्यति ।<br>
ज्ञाने च परमा निष्ठा तेषां स्थास्यति निश्चला २१६।<br>
इत्युक्त्वांतर्हितस्तत्र देवदेवो जनार्दनः ।<br>
देवद्युतिस्तदारभ्य नारायणपरोऽभवत् २१७।<br>
दिलीप उवाच।<br>
महर्षेऽनुगृहीतोऽस्मि कथया पावनीकृतः ।<br>
अनया विष्णुसंगत्या गंगयेवाहमद्य वै २१८।<br>
किं तत्स्तोत्रं समाख्याहि प्रसन्नो येन माधवः ।<br>
तस्यानघस्य विप्रस्य महत्कौतूहलं मम २१९।<br>
त्वत्प्रसादादहं विप्र मन्ये प्राप्तं मनोरथम् ।<br>
महतां संगतिः कस्य महत्त्वाय न कल्पते २२०।<br>
कथयस्व प्रसादेन विष्णोः स्तोत्रमनुत्तमम् ।<br>
येन तुष्टः स भगवान्ददौ तस्य च दर्शनम् २२१।<br>
वसिष्ठ उवाच।<br>
कथयामि रहस्यं ते यज्जप्तं स्तोत्रमुत्तमम् ।<br>
प्राग्गृहीतं सुपर्णेन गरुडान्मयि चागतम् २२२।<br>
अध्यात्मगर्भसारं तन्महोदयकरं शुभम् ।<br>
सर्वपापहरं भूप स्वात्मज्ञानकरं परम् २२३।<br>
ॐ नमो वासुदेवाय नमो विश्वाय चक्रिणे ।<br>
भक्तप्रियाय कृष्णाय जगन्नाथाय शार्ङ्गिणे २२४।<br>
स्तोता स्तुत्यः स्तुतिः सर्वं जगद्विष्णुमयं यदा ।<br>
तदा संस्तूयते केन भक्तिर्मोदकरी नृणाम् २२५।<br>
यस्य देवस्य निःश्वासो वेदाः सांगाः ससूत्रकाः ।<br>
का स्तुतिः प्रमुदे तस्य भक्त्याऽहं मुखरोऽभवम् २२६।<br>
चक्रवद्भ्रमते सर्वं त्रैलोक्यं सचराचरम् ।<br>
अतस्त्वं गीयते देव चक्रपाणि वरायुध २२७।<br>
वेदो न वक्ति यं साक्षान्न च वाग्वेत्ति नो मनः ।<br>
मद्विधस्तं कथं स्तौति भक्तिमान्वा कथं भवेत् २२८।<br>
ब्रह्मादिब्रह्मविष्णुस्त्वं त्वमेव सकलाश्रयः ।<br>
स्रष्टा ब्रह्मनिदानं च शुद्धं ब्रह्मत्वमेव च २२९।<br>
(कोऽयं कायस्तव विभो भित्त्वा स्पृशति कायिनम् ।<br>
कायदोषैर्न चाघ्रातस्तस्मै नमोस्तु योगिने १)।<br>
देवभावेन जागर्ति न निद्राति निजात्मनि ।<br>
सुखसंदोहबुद्धिर्या सा त्वं विष्णो न संशयः २३०।<br>
महदादयो महाभावास्तथा वैकारिका गुणाः ।<br>
त्वमेव नाथ तत्सर्वं नानात्वं मूढकल्पना २३१।<br>
केशकेशवरूपाभिः कल्पना तिसृभिस्तथा ।<br>
त्वमेव कल्पसे ब्रह्म पुमानिव सुतादिभिः २३२।<br>
विदोषं विगुणं चैकं चिन्मूर्तिरखिलं जगत् ।<br>
कवीनां भाति यत्तत्त्वं तं विष्णुं नौमि निर्मलम् २३३।<br>
यस्य ज्ञानेन कुर्वंति कर्मापि श्रुतिभाषितम् ।<br>
निरीषणा जगन्मित्राः शुद्धं ब्रह्म नमामि तत् २३४।<br>
ध्वस्तेतरच्च सन्मात्रं यत्प्रबोधादुपासते ।<br>
योगिनः सर्वभूतेषु सद्रूपं नौमि तं हरिम् २३५।<br>
ब्रह्माहमिति गायंति यं ज्ञात्वैकं वरा द्विजाः ।<br>
पश्यंतो हि त्वया तुल्यं देव तं नौमि माधवम् २३६।<br>
मायया मोहवैचित्र्यं तथाहं ममतां नृणाम् ।<br>
यो नाशयति पापौघान्नमस्तस्मै चिदात्मने २३७।<br>
प्रयाणे वा प्रयाणे च यन्नामस्मरतां नृणाम् ।<br>
सद्यो नश्यंति पापौघा नमस्तस्मै चिदात्मने २३८।<br>
मोहानललसज्ज्वाला ज्वलल्लोकेषु सर्वदा ।<br>
यत्पादांभोरुहच्छायां प्रविष्टश्च न दह्यते २३९।<br>
यस्य स्मरणमात्रेण न मोहो नैव दुर्गतिः ।<br>
न रोगा नैव दुःखानि तमनंतं नमाम्यहम् २४०।<br>
कामयंते प्रजा नैव धिषणाभ्यः समुत्थिताः ।<br>
लोकमात्मैव पश्यंति यं बुद्ध्वैकचरा जनाः २४१।<br>
शब्दार्थः संविदर्थश्च विष्णोर्नामपरो यदि ।<br>
सत्येन तेन संसारो मा संस्पृशतु माधव २४२।<br>
नारायणो जगद्व्यापी यदि वेदादिसंमतः ।<br>
सत्येन तेन निर्विघ्ना विष्णुभक्तिर्ममास्तु वै २४३।<br>
यो न बीजं विना बीजं बीजे यो बीजभावितः ।<br>
स विष्णुर्भव बीजं मे सितविद्यासि नाद्य तु २४४।<br>
त्रितनुर्नटवद्यस्तु सृष्टि स्थिति लयेषु च ।<br>
गुणैर्भवति कार्येषु स प्रसीदतु मे हरिः २४५।<br>
दशधेहाऽवतीर्णो यो धर्मत्राणाय केवलम् ।<br>
अभ्यर्थितः सुरैः सर्वैः स प्रसीदतु मे हरिः २४६।<br>
ब्रह्मादिस्तंबपर्यंतं प्राणिहृन्मंदिरेऽमलः ।<br>
एको वसति यो देवः स प्रसीदतु मे हरिः २४७।<br>
इच्छां चक्रे स देवाग्रे एकश्चैव बहुस्तथा ।<br>
प्रविष्टो देवताः स्रष्टा स प्रसीदतु मे हरिः २४८।<br>
हृत्खगः खसमः खादिः खातीतः खक्रियः खगः ।<br>
खं ब्रह्मा खादिभुक्चांते खमूर्तिस्त्वं मखाशनः २४९।<br>
यद्भासायन्मुदा यस्य मायया सज्यते जगत् ।<br>
जाड्यं दुःखमसत्यं च स भवानेव तन्मयः 6.128.२५०।<br>
त्वत्सृष्टं मोदते विश्वं त्वत्त्यक्तमशुचिर्भवेत् ।<br>
तत्संगतोऽप्यसंगस्त्वं विकारस्तेन तेन हि २५१।<br>
भूतयोगजचैतन्यं चार्वाकायमुपासते ।<br>
सौगता ब्रवते तर्कैस्त्वां बुद्धिं क्षणभंगुराम् २५२।<br>
शरीरपरिमाणं त्वां मन्यंते जिनदेवताः ।<br>
ध्यायंति पुरुषं सांख्यास्त्वामेव प्रकृतेः परम् २५३।<br>
जन्मादिरहितः पूर्वं यः स्यादानंदलक्षणम् ।<br>
त्वामेवोपनिषद्ब्रह्म चिंतयंति परस्परम् २५४।<br>
खादिभूतानि देहश्च मनो बुद्धींद्रियाणि च ।<br>
विद्याविद्ये त्वमेवात्र नान्यत्त्वत्तोऽस्ति किंचन २५५।<br>
त्वं धाता सर्वभूतानां त्वमेव शरणं मम ।<br>
त्वमग्निस्त्वं हविः शक्रो होता मंत्रः क्रियाफलम् २५६।<br>
त्वमस्ति नास्ति वैकुंठ त्वामहं शरणं गतः ।<br>
त्वं कर्मफलदाता च दीक्षितानां क्रियाफलम् २५७।<br>
त्वं हेतुः सर्वभूतानां त्वमेव शरणं मम ।<br>
युवतीनां यथा यूनि यूनां च युवतौ यथा २५८।<br>
मनोऽभिरमते तद्वत्प्रीतिर्मे रमतां त्वयि ।<br>
अपि पापं दुराचारं नरं त्वत्प्रणतं हरे २५९।<br>
नेक्षंते किंकरा याम्या उलूकास्तपनं यथा ।<br>
तापत्रयमघौघश्च तावत्पीडयते जनम् २६०।<br>
यावत्स्मरति नो नाथ भक्त्या त्वत्पादपंकजम् २६१।<br>
यं नस्पृशंति गुणजातिशरीरधर्मा यं न स्पृशंति गतयस्त्वखिलेंद्रियाणाम् ।<br>
यं च स्पृशंति मुनयो गतसंगमोहास्तस्मै नमो भगवते हरये करोमि २६२।<br>
स्थूलं विलाप्यकरणे करणं निदाने तत्कारणं करणकारणवर्जिते च ।<br>
इत्थं विलाप्य मुनयः प्रविशंति तत्र तस्मै नमोस्तु हरये मुनिसेविताय २६३।<br>
यद्ध्यानसंवहनघूर्णवशीकृतांतामैश्वर्यचारुगुणिनीं सुखमोक्षलक्ष्मीम् ।<br>
आलिंग्य शेरत इहात्मसुखैकभाजस्तस्मैनमोऽस्तु हरये मुनिसेविताय २६४।<br>
जन्मादिभावविकृतेर्विरहस्वभावे यस्मिन्नयं परिधुनोति षडूर्मिवर्गः ।<br>
यं तापयंति न सदा मदनादिदोषास्तं वासुदेवममलं प्रणतोऽस्मि हार्दम् २६५।<br>
यद्ध्यानसंगतमलं विजहात्यविद्यां यद्ध्यानवह्निपतितं जगदेति नाशम् ।<br>
यज्ज्ञानमुल्लसदसिद्यति संशयारिं तं त्वां हरिं विशदिबोधघनं नमामि २६६।<br>
चराचराणि भूतानि सर्वाणि च हरेर्वशे ।<br>
यथात्र तेन सत्येन पुरस्तिष्ठतु मे हरिः २६७।<br>
यथा नारायणः सर्वं जगत्स्थावरजंगमम् ।<br>
तेन सत्येन मे रूपं प्रदर्शयतु केशवः २६८।<br>
भक्तिर्यथा हरौ मेऽस्ति तद्वरिष्ठा गुरौ यदि ।<br>
ममास्ति तेन सत्येन स्वं दर्शयतु केशवः २६९।<br>
तस्यैवं शपथैः सत्यैर्भक्तिं तस्यानुचिंतयन् ।<br>
दर्शयामास चात्मानं स प्रीतः पुरुषोत्तमः २७०।<br>
ततो दत्त्वा वरं तस्य पूरयित्वा मनोरथम् ।<br>
जगाम कमलाकांतः स्तुत्या विप्रेण तोषितः २७१।<br>
कृतकृत्यो द्विजः सोऽपि वासुदेवपरायणः ।<br>
शिष्यैः सार्धं जपन्स्तोत्रं तस्मिन्नास्ते तपोवने २७२।<br>
कीर्तयेद्यनइदंनस्तोत्रंनशृणुयाद्योऽपिनमानवः ।<br>
अश्वमेधस्यनयज्ञस्यनप्राप्नोतिनविपुलंनफलम् २७३।<br>
आत्मविद्याप्रबोधं च लभते ब्राह्मणः सदा ।<br>
न पापे जायते बुद्धिर्नैव पश्यत्यमंगलम् २७४।<br>
बुद्धिस्वास्थ्यं मनःस्वास्थ्यं स्वास्थ्यमैंद्रियकं तथा ।<br>
नृणां भवति सर्वेषामस्य स्तोत्रस्य कीर्तनात् २७५।<br>
विचार्यार्थं जपेद्यस्तु श्रद्धया तत्परो नरः ।<br>
स विधूयेह पापानि लभते वैष्णवं पदम् २७६।<br>
लभते वांच्छितान्कामान्पुत्रपौत्रान्पशूंस्तथा ।<br>
दीर्घमायुर्बलं वीर्यं लभते स सदा पठन् २७७।<br>
तिलपात्रसहस्रेण गोसहस्रेण यत्फलम् ।<br>
तत्फलं समवाप्नोति य इमां कीर्तयेत्स्तुतिम् २७८।<br>
धर्मार्थकाममोक्षाणां यं यं कामयते सदा ।<br>
अचिरात्तमवाप्नोति स्तोत्रेणानेन मानवः २७९।<br>
आचारे विनये धर्मे ज्ञाने तपसि सन्नये ।<br>
नृणां भवति नित्यं धीरिमां संशृण्वतां स्तुतिम् २८०।<br>
महापातकयुक्तो वा युक्तो वा ह्युपपातकैः ।<br>
सद्यो भवति शुद्धात्मा स्तोत्रस्य पठनात्सकृत् २८१।<br>
प्रज्ञा लक्ष्मीर्यशः कीर्तिज्ञानधर्मविवर्धनम् ।<br>
दुष्टग्रहोपशमनं सर्वाशुभविनाशनम् २८२।<br>
सर्वव्याधिहरं पथ्यं सर्वारिष्टनिषूदनम् ।<br>
दुर्गतेस्तरणं स्तोत्रं पठितव्यं द्विजातिभिः २८३।<br>
नक्षत्रग्रहापीडासु राजचोरभयेषु च ।<br>
अग्निचोरनिपातेषु सद्यः संकीर्तयेदिदम् २८४।<br>
सिंहव्याघ्रभयं नास्ति नाभिचारभयं तथा ।<br>
भूतप्रेतपिशाचेभ्यो राक्षसेभ्यस्तथैव च २८५।<br>
पूतना जृंभकेभ्यश्च विघ्नेभ्यश्चैव सर्वदा ।<br>
नृणां क्वचिद्भयं नास्ति स्तवे ह्यस्मिन्प्रकीर्तिते २८६।<br>
वासुदेवस्य पूजां यः कृत्वा स्तोत्रमुदीरयेत् ।<br>
लिप्यते पातकैर्नासौ पद्मपत्रमिवांभसा २८७।<br>
गंगादिपुण्यतीर्थेषु या स्नानैर्नाप्यते गतिः ।<br>
तां गतिं समवाप्नोति पठन्पुण्यामिमां स्तुतिम् २८८।<br>
एककालं द्विकालं वा त्रिकालं वापि यः पठेत् ।<br>
सर्वदा सर्वकालेषु सोऽक्षयं सुखमश्नुते २८९।<br>
चतुर्णामपि वेदानां त्रिरावृत्त्या च यत्फलम् ।<br>
तत्फलं लभते स्तोत्रमधीयानः सकृन्नरः २९०।<br>
अक्षय्यं धनमाप्नोति स्त्रीणां भवति वल्लभः ।<br>
पूजां विंदति लोकेऽस्मिच्छ्रद्धया संस्मरन्हरिम् २९१।<br>
सर्वदा संपदायुक्तो विपदं नैव गच्छति ।<br>
गोभिर्न ह्रियते स्तोत्रं नित्यं यः कीर्तयेद्धि यत् २९२।<br>
अलक्ष्मी कालकर्णी च दुःस्वप्नं दुर्विचिंतितम् ।<br>
सद्यो नश्यंति भक्तानामेतं संशृण्वतां स्तवम् २९३।<br>
प्रातरुत्थाय योऽधीते शुचिर्विष्णुपरायणः ।<br>
अक्षय्यं लभते सौख्यमिह लोके परत्र च २९४।<br>
देवद्युतिप्रणीतं वै विष्णुप्रीतिकरं शुभम् ।<br>
विष्णुप्रसादजननं विष्णुदर्शनकारकम् २९५।<br>
योगसारमिदं नाम स्तोत्रं परमपावनम् ।<br>
यः पठेत्सततं भक्त्या विष्णुलोकं स गच्छति २९६।<br>
इति ते कथितं स्तोत्रं गुह्यं पापप्रणाशनम् ।<br>
अत ऊर्ध्वं प्रवक्ष्यामि पिशाचस्य विमोचनम् २९७।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे माघमाहात्म्ये वसिष्ठदिलीपसंवादे।<br>
योगसारस्तोत्रकथनंनाम अष्टाविंशत्यधिकशततमोऽध्यायः १२८।<br>
