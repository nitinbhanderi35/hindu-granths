युधिष्ठिर उवाच-<br>
इति मायामहेशेन मोहिता गिरिजा यदा ।<br>
अतः किं समभूद्ब्रह्मन्तन्ममाख्यातुमर्हसि १।<br>
नारद उवाच-<br>
क्षीराब्धौ तु शयानस्य चुक्षोभ हृदयं हरेः ।<br>
अकस्मादेव राजेंद्र नयनेऽश्रुपरिप्लुते २।<br>
दृष्ट्वा तन्महदुत्पातलक्षणं भगवांस्ततः ।<br>
उत्थाय शेषपर्यंकान्मां च वायुं विलोक्य च ३।<br>
किं कार्यमिति गोविंदस्तन्नागारिमथास्मरत् ।<br>
स चाग्रे स्मृतिमात्रेण तस्थौ बद्धांजलिः प्रभो ४।<br>
विनतानंदनं दृष्ट्वा पुरतः प्राह केशवः ।<br>
सुपर्ण तत्र गच्छ त्वं यत्र युद्धं प्रवर्तते ५।<br>
हतो जालंधरो वीरो हरो वा तेन मोहितः ।<br>
दृष्ट्वा तं शीघ्रमागत्य कथयस्व ममाखिलम् ६।<br>
जालंधरेशयोर्युद्धं द्रष्टुं शक्तस्त्वमेव हि ।<br>
कोऽन्यो महाहवे तस्मिन्ज्ञात्वा याति शरीरवान् ७।<br>
कदाचिद्दुर्गमं तत्र युद्धं शस्त्रास्त्रवृष्टिभिः ।<br>
अथ त्वं बाणसंचारं गत्वापि हितविग्रहः ८।<br>
संदृष्ट्वा पार्वतीवृत्तिं शीघ्रमायातुमर्हसि ।<br>
दैत्यमायानिरासार्थं विचिंत्य भगवांस्त्वरन् ९।<br>
गुटिकां सर्वसिद्धां च गरुडाय ददौ हरिः ।<br>
अनया न भ्रमो वीर तथेत्युक्त्वा मुखेक्षिपत् १०।<br>
एवं संप्रेरितः पत्री हरिं कृत्वा प्रदक्षिणम् ।<br>
निश्चक्राम खमाविश्य जगामाद्भुतवेगवान् ११।<br>
तत्र गत्वा रणं घोरं दैत्यसंघैः स दुःसहम् ।<br>
दृष्टवानखिलेनासौ न किंचिज्ज्ञातवान्किल १२।<br>
तस्मादुत्पत्य वेगेन गतोऽसौ मानसोत्तरम् ।<br>
शैलं तुंगतरं दुर्गमगम्यं मरुतामपि १३।<br>
विलोकयन्न ददृशे गौरीस्थानं पतंगराट् ।<br>
तत्रागत्य भुजंगारिर्ध्वनिं संश्रुतवान्किल १४।<br>
गत्वा समीपे ददृशे मायापशुपतिं ततः ।<br>
गरुडो गुटिकां क्षिप्य मुखेन भ्रममाप सः १५।<br>
ज्ञात्वा बुद्ध्वाथ दैत्योऽयमिति नायं वृषध्वजः ।<br>
हा कष्टमिति चोक्त्वा च रुदन्नागत्य चार्णवम् १६।<br>
कथयामास वृत्तांतं पुरतः कैटभद्विषः ।<br>
देव जालंधरेणायं हरो देवो विडंबितः १७।<br>
उमा प्रतारिता तेन पापेन छद्मरूपिणा ।<br>
सुरस्त्वं यदि गोविंद समरं प्रतियाह्यतः १८।<br>
मायायुद्धं तु देवेश कुरु जालंधरं प्रति ।<br>
तस्य राज्ञी मया दृष्टा पीठे जालंधरे शुभे १९।<br>
प्रासादभूम्यां क्रीडंती वाद्यगीतादिवर्त्तनैः ।<br>
सा सुंदरतरा गौर्या रंभोर्वश्योः शतादपि २०।<br>
नेदानीं मानुषे लोके न पातालेषु तत्समा ।<br>
भार्या तेन समा वेश्या नारीणां का कथा हरे २१।<br>
यस्तां स्पृशति देहेन सकृतार्थः पुमान्भवेत् ।<br>
तव श्यालकपत्नी च हर त्वं तां रम प्रियाम् ।<br>
शंकरस्योपकारं च कुरु चैवात्मनः सुखम् २२।<br>
नारद उवाच-<br>
श्रुत्वा तार्क्ष्यस्य वचनं तं निर्भर्त्स्य रमाप्रियः ।<br>
सम्यग्व्यवस्य चोपायं विससर्ज द्रुतं द्विजम् २३।<br>
श्रियंपतार्य्य संछाद्य मंचके पीतवाससा ।<br>
निर्गतोऽन्येन रूपेण योगि मायाबलेन च २४।<br>
वृंदारिकानुरागेण मोहितो मधुसूदनः ।<br>
दृष्ट्वा हरिं तु गच्छंतं प्रतिछन्नं युधिष्ठिर २५।<br>
शेषोप्यन्यतमेनासौ रूपेणागत्य केशवम् ।<br>
जगाद भक्त्या त्वं तिष्ठ ममानुज्ञातुमर्हसि २६।<br>
किं करोमि क्व गच्छामि ब्रूहि कार्यं जनार्दन ।<br>
सदा तव मुखं दृष्ट्वा भोक्ष्यामीति भवेत्सुखम् २७।<br>
श्रीभगवानुवाच-<br>
जालंधरस्त्रियं रम्यां हरिष्ये हरकारणात् ।<br>
पार्वत्याश्चोपकाराय संछाद्य स्वात्मनस्तनुम् २८।<br>
एहि यामो वयं बंधो कांतारं दुरतिक्रमम् ।<br>
वृंदाकर्षणसिद्ध्यर्थमित्युक्त्वा तौ वनं गतौ २९।<br>
ततो विष्णुश्च शेषश्च जटावल्कलधारिणौ ।<br>
आश्रमं चक्रतुः पुण्यं सर्वकामफलप्रदम् ३०।<br>
तयोः शिष्याः प्रशिष्याश्च बभूवुः कामरूपिणः ।<br>
सिंहव्याघ्रवराहाश्च ऋक्षवानरमर्कटाः ३१।<br>
अथ तस्मिन्वने वृंदां मंत्रेणाकर्षयद्धरिः ।<br>
तस्या हृदयसंतापं चकार मधुसूदनः ३२।<br>
एतस्मिन्नंतरे राज्ञी तापमुग्रमुपागता ।<br>
चामरांश्चालयामास दिव्यस्त्रीकरचालितान् ३३।<br>
प्रियस्यागमनं तन्वीं चिंतयंती मुहुर्मुहुः ।<br>
चंदनागुरुलिप्तांगी मूर्च्छां याति हि सत्वरम् ३४।<br>
तुर्ययामे विभावर्याश्चतुर्दश्यां नृपांगना ।<br>
स्वप्नं ददर्श भयदं वैधव्यभयसूचकम् ३५।<br>
जालंधरशिरः शुष्कं मर्दितं पांडुभस्मना ।<br>
गृध्रेण कृष्टनयनं छिन्नकर्णाग्रनासिकम् ३६।<br>
मुक्तकेशी करालास्या कृष्णवर्णारुणांबरा ।<br>
चखाद काली रक्तास्या हस्ते विधृतखर्परा ३७।<br>
ईदृशं ददृशे स्वप्नं तथात्मानं विडंबितम् ।<br>
दैत्यक्षयगुणोपेतं सा ददर्श नृपांगना ३८।<br>
ततः प्रबुद्धाऽसुरराजपत्नी गीतेन वाद्येन च मागधानाम् ।<br>
गेयप्रबंधैः स्तवनैर्व चोभिर्वं शस्तवैः किंपुरुषप्रपाठितैः ३९।<br>
ततस्तान्सकलान्श्रांतान्धनं दत्वा प्रसादजम् ।<br>
निवार्य विप्रानाहूय स्वप्नं दृष्टं न्यवेदयत् ।<br>
तं स्वप्नं ब्राह्मणाः श्रुत्वा तामूचुः शास्त्रपारगाः ४०।<br>
द्विजा ऊचुः -<br>
देवि दुःस्वप्नमत्युग्रमचिंत्यं भयदायकम् ।<br>
देहि दानं द्विजातिभ्यो ह्यचिंत्य भयनाशकम् ४१।<br>
धेनुर्वासांसि रत्नानि गजांश्चाभरणानि च ।<br>
ब्राह्मणाः परिसंतुष्टाः सिषिचुस्तां नृपस्त्रियम् ४२।<br>
अभिषिक्तापि सा वृंदा ज्वरेण परितप्यते ।<br>
विसृज्य विप्रप्रवरान्प्रासादमगमत्तदा ४३।<br>
तत्र स्थितापि स्वपुरं ददृशे दीप्तमंगला ।<br>
ततः स्वकर्मणा राजन्नाकृष्टा हरिणा तु सा ४४।<br>
न शशाक गृहे स्थातुं ततो राज्ञी वनं ययौ ।<br>
रथमश्वतरीयुक्तं स्मरदूतीसखीवहम् ४५।<br>
समारुह्य क्षणात्तन्वी प्राप्ता सौभाग्यकाननम् ।<br>
नानावृक्षसमायुक्तं नानापक्षिगणान्वितम् ४६।<br>
पुष्पप्रस्रवणोपेतं स्वर्गनारीविभूषितम् ।<br>
मंदानिलप्रवेशोऽस्ति यत्र नान्यस्य कस्यचित् ४७।<br>
वनं वृंदारिका दृष्ट्वा सस्मार पतिमात्मनः ।<br>
कथं जालंधरं वीरं द्रक्ष्यामि प्राप्तमग्रतः ४८।<br>
सा तत्र न सुखं लेभे विवेशान्यतमं वनम् ।<br>
सखीरथसमायुक्ता विष्णुमायाविमोहिता ४९।<br>
ततो विलोकयामास विपिनं तरुसंकुलम् ।<br>
उरुपाषाणसंरुद्धं कुरंगाक्षी भयावहम् 6.14.५०।<br>
सिंहव्याघ्रभयाकीर्णंशृगालव्यालसेवितम् ।<br>
द्रुमैः स्पृशच्छिखाकाशैर्गुहासु ध्वांतपूरितम् ५१।<br>
वनं विलोक्य सा भीमं चकिता चपलेक्षणा ।<br>
स्मरदूतीं सखीं वृंदा जगाद रथवाहिनीम् ।<br>
रथं प्रेषय मे शीघ्रं स्मरदूति गृहं प्रति ५२।<br>
स्मरदूतिरुवाच-<br>
नाहं जानामि दिग्भागं न यामि क्व रथं सखि ।<br>
श्रांता अश्व्यः प्रवर्तंते मार्गश्चात्र न विद्यते ५३।<br>
प्रेरितो दैवकेनापि स्यंदनो यातु यत्र च ।<br>
अत्र कोपि च मांसादो भक्षयिष्यति नान्यथा ५४।<br>
इत्युक्ता सा द्रुततरा रथं शीघ्रमवाहयत् ।<br>
स रथो वेगतः प्राप्तो यत्र सिद्धा मुदान्विताः ५५।<br>
तत्र सिद्धाश्च दृश्यंते काननं च भयावहम् ।<br>
न यत्र प्रबलो वायुर्न शब्दः पक्षिणामपि ५६।<br>
न च तेजः प्रकाशोऽस्ति न जलं प्रदिशो दिशः ।<br>
तत्र प्राप्तरथस्यापि लक्षणेऽभूद्विपर्ययः ५७।<br>
अश्वतर्यो न हेषंते न च शब्दश्च नेमिजः ।<br>
न चलंति पताकास्ता घंटिका न क्वणंति च ५८।<br>
न स्वनंति महाघंटा ध्वजस्तंभे निवेशिताः ।<br>
विलोक्यैवंविधं प्राह तत्र वृंदा सखीं प्रति ५९।<br>
स्मरदूति क्व यास्यामो व्याघ्रसिंहभयं वनम् ।<br>
न गृहे न सुखं राज्ये मम जातं वने सखि ६०।<br>
स्मरदूतिरुवाच-<br>
शृणुष्व देवि पश्य त्वं पुरः शैलोऽतिदारुणः ।<br>
दृष्ट्वाग्रतो न गच्छंति तुरंग्यो भयविह्वलाः ६१।<br>
तस्यास्तद्वचनं श्रुत्वा संत्रस्ता सा नृपांगना ।<br>
दृष्ट्वा हारं स्वकंठस्थं स्यंदनाच्छीघ्रमुत्थिता ६२।<br>
एतस्मिन्नंतरे प्राप्तो राक्षसो भीषणाकृतिः ।<br>
त्रिपादः पंचहस्तश्च सप्तनेत्रोऽतिदारुणः ६३।<br>
पिंगलो व्याघ्रकर्णश्च सिंहस्कंधस्तथाननः ।<br>
विहंगेशसमाः केशा लंबंते रुधिरारुणाः ६४।<br>
तं दृष्ट्वा पद्मकोशांगी सहसा सभयाभवत् ।<br>
नेत्रे कराभ्यामाच्छाद्य चकंपे कदलीव सा ६५।<br>
प्रतिहारी प्रतोदं तु त्यक्त्वा राज्ञीमभाषत ।<br>
भीतां मां त्राहि देवि त्वमयं धावति भक्षितुम् ६६।<br>
एतस्मिन्नंतरे प्राप्तो राक्षसो रथसंनिधौ ।<br>
रथमुत्क्षिप्य हस्तेन भ्रामयंश्चाश्विनीयुतम् ६७।<br>
सा राज्ञी पतिता भूमौ मृगी व्याघ्रभयादिव ।<br>
स्मरदूती तरोर्मूले छिन्नाशोकलता यथा ६८।<br>
ततस्ताश्चाश्विनीः सर्वाः भक्षयामास राक्षसः ।<br>
तेन राज्ञी धृता हस्ते सिंहेनैणवधूरिव ६९।<br>
तामुवाच ततो रक्षः प्राणैस्ते कारणं यदि ।<br>
तव भर्ता हतः संख्ये हरेणेति श्रुतं मया ७०।<br>
मामासाद्याद्य भर्तारं चिरंजीवाकुतोभया ।<br>
पिबाथ वारुणीं स्वाद्वीं महामांससमन्विताम् ।<br>
शृण्वंतीति वचो राज्ञी गतसत्वा इवाभवत् ७१।<br>
इति श्रीपाद्मे महापुराणे पंचपंचाशत्सहस्रसंहितायामुत्तरखंडे जालंधरोपाख्याने श्रीमन्माधवमायाकथनंनाम चतुर्दशोऽध्यायः १४।<br>
<br>
