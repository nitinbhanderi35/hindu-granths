महादेव उवाच।<br>
देवि वै श्रूयतां तीर्थं देवानामपि दुर्ल्लभम् ।<br>
खड्गतीर्थमिति ख्यातं सर्वपापप्रणाशनम् १।<br>
खड्गतीर्थे नरः स्नात्वा दृष्ट्वा खङ्गेश्वरं शिवम् ।<br>
न नरो दुर्गतिं गच्छेत्स्वर्गलोकं प्रगच्छति २।<br>
खड्गधारेश्वरं देवं यः पश्यति सुरोत्तमे ।<br>
कार्तिक्यां तु विशेषेण पूजनं तत्र कारयेत् ३।<br>
अयं विश्वेश्वरो देवः सर्वदा भुवि वल्लभे ।<br>
सर्वं ददाति सर्वेशो वांच्छितार्थप्रदायकः ४।<br>
वैशाखे राज्यकामार्थी यः पश्यति तमीश्वरम् ।<br>
तमर्थं लभते क्षिप्रं विश्वनाथप्रसादतः ५।<br>
पुष्पैर्धूपैश्च नैवेद्यैर्दीपैर्वा नगनंदिनि ।<br>
फलप्रदानैर्बिल्वैश्च विश्वेशं पूजयेत्ततः ६।<br>
धनधान्यप्रदं चाशु पुत्रपौत्रादिसंपदः ।<br>
प्राप्यंते नात्र संदेहः श्रीविश्वेश्वरपूजनात् ७।<br>
<br>
