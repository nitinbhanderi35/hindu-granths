शौनक उवाच-<br>
सूतसूत महाभाग धन्योसि त्वं भवांबुधौ ।<br>
यन्नोऽत्यर्थं निमग्नानां पाययस्वमृतोत्करम् १।<br>
साधोऽत्र भवनिस्तार वांछतां नः समादिश ।<br>
मंत्ररत्नं भावशुद्धं यन्मयं सचराचरम् २।<br>
सूत उवाच-<br>
शृणु शौनक वक्ष्यामि मंत्ररत्नं महाद्भुतम् ।<br>
यद्दिलीपाय गदितं वसिष्ठेन महात्मना ३।<br>
एकदा तु दिलीपेन पृष्टमेतद्गुरुं प्रति ।<br>
वसिष्ठं द्विजशार्दूलं प्रणिपत्य यथा त्वया ४।<br>
दिलीप उवाच-<br>
भगवन्भवता प्रोक्तास्सर्वधर्माविशेषतः ।<br>
वर्णाश्रमयुता धर्मा नित्यनैमित्तिकाः क्रियाः ५।<br>
राजधर्म्माश्च यज्ञाश्च तीर्थदानव्रतादिकम् ।<br>
श्रुता मया मुनिःश्रेष्ठ अक्षय्य स्वर्गभोगदाः ६।<br>
अधुना श्रोतुमिच्छामि मोक्षमार्गं सनातनम् ।<br>
दिष्ट्याहं येन गच्छामि तद्ब्रह्मन्वक्तुमर्हसि ७।<br>
को मंत्रं सर्वमंत्राणां भवरोगैकभेषजम् ।<br>
सर्वेषामेव देहीनां को हि मोक्षप्रदः परः ८।<br>
तत्समाख्याहि तत्त्वेन मयि वात्सल्यगौरवात् ९।<br>
वसिष्ठ उवाच-<br>
साधुपृष्टं त्वया राजन्सर्वलोकहितैषिणा ।<br>
वक्ष्यामि परमं गुह्यमेकं संसारतारकम् १०।<br>
पुरा महर्षयः सर्वे यज्ञदानपराः शुभाः ।<br>
पप्रच्छुर्ब्रह्मणः पुत्रं नारदं मुनिसत्तमम् ११।<br>
महर्षय ऊचुः -<br>
भगवन्केन मंत्रेण गच्छामः परमं पदम् ।<br>
तन्नो ब्रूहि महाभाग प्रसादं कर्तुमर्हसि १२।<br>
नारद उवाच-।<br>
पितामहं पुरा सर्वे योगिनः सनकादयः ।<br>
पप्रच्छुरेकमेकांते मोक्षमार्गं सुदुर्ल्लभम् १३।<br>
ब्रह्मोवाच-।<br>
शृणुध्वं योगिनः सर्वे रहस्यमिदमद्भुतम् १४।<br>
न जानंति सुराः सर्वे ऋषयश्च तपोधनाः ।<br>
सर्गादौ प्रोक्तवान्देवो मह्यं नारायणोऽव्ययः १५।<br>
ईश्वर्या सह देव्या च सम्यक्संपूजितो मया ।<br>
ततः प्रसन्नो भगवान्मम नारायणोऽव्ययः १६।<br>
प्राजापत्यं ददौ मह्यं श्रुतिजं सर्ववाङ्मयम् ।<br>
प्रकाशकानि मंत्राणि व्यापकाव्यापकानि च १७।<br>
ततस्तमब्रुवं देवं पुराणपुरुषोत्तमम् ।<br>
भगवन्केन मंत्रेण संसारोत्तारणं नृणाम् १८।<br>
तन्ममाचक्ष्व तत्त्वेन सर्वलोकहिताय वै ।<br>
को मन्त्रः सर्वमन्त्राणां पुरश्चरणवर्जितः १९।<br>
सकृदुच्चारणान्नृणां ददाति परमं पदम् ।<br>
श्रीभगवानुवाच-<br>
साधुपृष्टं महाभाग सर्वलोकहितैषिणा २०।<br>
तस्माद्वक्ष्यामि ते गुह्यं येन मामाप्नुयुर्नराः २१।<br>
सर्वेषामेव मंत्राणां मंत्ररत्नं शुभावहम् ।<br>
सकृत्स्मरणमात्रेण ददाति परमं पदम् २२।<br>
मंत्ररत्नद्वयं न्यासं प्रयतिः शरणागतिः ।<br>
लक्ष्मीनारायणमिति मन्त्रः सर्वफलप्रदः २३।<br>
नामानि मंत्ररत्नस्य पर्य्यायेण निबोधत ।<br>
तस्योच्चारणमात्रेण परितुष्टोस्मि नित्यशः २४।<br>
कुलजो वा तपस्वी वा वेदवेदांगपारगः ।<br>
यज्ञदानपरो वापि सर्वतीर्थोपसेवकः २५।<br>
व्रती वा सत्यवादी वा यतिर्वा ज्ञानवानपि ।<br>
मन्त्राधिकारी न भवेत्तं प्रयत्नेन वर्जयेत् २६।<br>
ब्राह्मणाः क्षत्रिया वैश्या स्त्रियः शूद्रास्तथेतराः ।<br>
तस्याधिकारिणः सर्वे मम भक्तास्तु ते यदि २७।<br>
अनन्यशरणानां च तथैवानन्यसेविनाम् ।<br>
अनन्यसाधकानां च वक्तव्यो मन्त्र उत्तमः २८।<br>
आर्तानामाशु फलदस्सकृदेव कृतो ह्यसौ ।<br>
दृप्तानामपि जन्तूनां देहान्तरनिवारणः २९।<br>
आर्त्तो जिज्ञासुरर्थार्थी ज्ञानी वापि प्रजापतिः ।<br>
सकृन्मां शरणं याति ततः कामानवाप्नुयात् ३०।<br>
नादीक्षिताय वक्तव्यं नाभक्ताय च मानिने ।<br>
नास्तिकाय न लुब्धाय न श्रद्धाविमुखाय च ३१।<br>
न चाशुश्रूषवे वाच्यं नासंवत्सरवासिने ।<br>
कामक्रोधविमुक्तस्तु दंभलोभविवर्जितः ३२।<br>
मां च यो व्यभिचारेण भक्तियोगेन सेवते ।<br>
वक्तव्य तस्य विधिवन्मंत्ररत्नमनुत्तमम् ३३।<br>
देशकालादिनियमानरिमित्रादि शोधनम् ।<br>
न्यासमुद्रादिकं तस्य पुरश्चरणसंयुतम् ३४।<br>
मच्चक्रांकितदेहत्वं मदीयाराधनं तथा ।<br>
मयि सन्यस्तकर्मत्वं मदनन्यशरण्यतता ३५।<br>
मयि सर्वफलन्यासो महाविश्वासपूर्वकम् ।<br>
अनन्यसाधनो यत्नस्त्वकिंचनत्वमात्मनः ३६।<br>
अवैष्णवानां संभाषा वंदनादि विवर्जनम् ।<br>
अनन्यदेवतानां च वन्दनं पूजनं तथा ३७।<br>
एवमाद्यादि नियमां प्रपन्नस्य प्रकीर्तिताः ।<br>
इत्यादिगुणयुक्तस्य वक्तव्यं मंत्रमुत्तमम् ३८।<br>
तस्य नारायणश्चाहमृषिर्विष्णुः सनातनः ।<br>
देवता च श्रिया सार्द्धमहं वात्सल्यसागरः ३९।<br>
सर्वलोकेश्वरः श्रीमान्सुशीलः सुभगस्तथा ।<br>
सर्वज्ञः सर्वशक्तिश्च सदापूर्णमनोरथः ४०।<br>
सर्वगः सर्वबंधुश्च कृपापीयूषसागरः ।<br>
श्रीमन्नारायणश्चाहं देवता समुदाहृतः ४१।<br>
छंदस्तु देवी गायत्री पंचविंशाक्षरात्मिका ।<br>
द्विस्सप्तषट्त्रिपंचद्विषडंगानि नियोजयेत् ४२।<br>
लक्ष्म्या मदनपायिन्या मां ध्यायेद्विश्वरूपिणम् ।<br>
चक्रशंखगदापद्मपाणिनं दिव्यरूपिणम् ४३।<br>
वामांकस्थश्रिया सार्द्धं पूजयेत्प्रयतं शुचिः ।<br>
अनेन मंत्ररत्नेन गंधपुष्पनिवेदनैः ।<br>
सकृत्संपूज्यमानोऽपि संतुष्टोस्मि प्रजापते ४४।<br>
ब्रह्मोवाच-<br>
सम्यगुक्तं त्वया नाथ रहस्यमिदमुत्तमम् ।<br>
मंत्ररत्नप्रभावश्च सर्वसिद्धिप्रदो नृणाम् ४५।<br>
पिता त्वं सर्वलोकानां माता त्वं गुरुरेव च ।<br>
त्वं च स्वामी सखा भ्राता गतिस्त्वं शरणं सुहृत् ४६।<br>
अहं तु तव देवेश दासश्शिष्यस्तथा सुहृत् ।<br>
तस्मान्मम दयासिंधो प्रोक्तवानिदमुत्तमम् ४७।<br>
अधुना मंत्ररत्नस्य दीक्षां सम्यग्विधानतः ।<br>
ब्रूहि सर्वत्र तत्वेन लोकानां हितकाम्यया ४८।<br>
श्रीभगवानुवाच -<br>
शणु वत्स प्रवक्ष्यामि मंत्र दीक्षाविधिं परम् ।<br>
आचार्यं संश्रयेत्पूर्वं मदाश्रयणसिद्धये ४९।<br>
आचार्यो वेदसंपन्नो विष्णुभक्तो विमत्सरः ।<br>
मंत्रज्ञो मन्त्रभक्तश्च सदा मंत्राश्रयः शुचिः ५०।<br>
सत्संप्रदायसंयुक्तो ब्रह्मविद्याविशारदः ।<br>
अनन्यसाधनश्चैव तथानन्यप्रयोजनः ५१।<br>
ब्राह्मणो वीतरागश्च क्रोधलोभविवर्जितः ।<br>
सद्वृत्तौ शासिता चैव मुमुक्षुः परमात्मवित् ५२।<br>
एवमादिगुणेपेत आचार्यः स मुदा सुहृत् ।<br>
आचाराञ्शासयेद्यस्तु स आचार्य इतीरितः ५३।<br>
यस्त्वाचार्यपराधीनस्सद्वृत्तौ शास्यते यदि ।<br>
शासने स्थिरवृत्तश्च शिष्यः सद्भिरुदाहृतः ५४।<br>
एवं लक्षणसंयुक्तं शिष्यं सर्वगुणान्वितम् ।<br>
अध्यापयेद्विधानेन मन्त्ररत्ननुत्तमम् ५५।<br>
द्वादश्यां श्रवणे वापि कर्हिचिद्वैष्णवे दिने ।<br>
सदाचार्योपसंप्रीतौ तत्र दीक्षां समाचेत् ५६।<br>
सुदर्शनं पांचजन्यं सुवर्णेन प्रकारयेत् ।<br>
रौप्येण वापि ताम्रेण कांस्येनापि प्रकारयेत् ५७।<br>
स्नाप्य पंचामृतैः शुद्धैरर्चयेत्पुरतो मम ।<br>
अर्च्चयेद्गंधपुष्पाद्यैस्तन्मंत्रेण विधानतः ५८।<br>
तत्र संस्थापयेदग्नि स्वगृह्योक्त विधानतः ।<br>
आचार्यो जुहुयादाज्यं मंत्रेणाथ द्विजोत्तमः ५९।<br>
अष्टोत्तरसहस्रं वा शतमष्टोत्तरं तु वा ।<br>
जुहुयान्मंत्ररत्नेन तथान्यैर्वैष्णवैः शुभैः ६०।<br>
मंत्रैः पुरुषसूक्ताद्यैर्जुहुयाघृतपायसम् ।<br>
तस्मिन्नग्नौ क्षिपेच्चक्रं शंखं च द्विजत्तमः ६१।<br>
षडक्षरेण जुहुयादाज्यं विंशतिसंख्यया ।<br>
प्रतप्तं चक्रमादाय मंत्रैणैव तथा गुरुः ६२।<br>
शंखेनैवांकनं कुर्याद्बाह्वोर्दक्षिणसव्ययोः ।<br>
होमशेषं समाप्याथ पुनः पूजां समाचरेत् ६३।<br>
ततः कलशमादाय पवित्रोदकपूरितम् ।<br>
मंत्रेणैवाभिमंत्र्याथ तस्य मूर्ध्न्यभिषेचयेत् ६४।<br>
सितवस्त्रधरं सम्यगाचांतं विनयान्वितम् ।<br>
ऊर्द्ध्वपुण्ड्रधरं शिष्यं मंत्रमध्यापयेद्गुरुः ६५।<br>
मंत्रार्थश्च प्रवक्तव्यो वृत्तिश्चैव विशेषतः ।<br>
लब्धमंत्रस्तदाचार्यं पूजयेद्भूषणादिभिः ६६।<br>
अनेन विधिना मंत्रं योऽधीते वैष्णवाद्गुरोः ।<br>
ततः स वैष्णवं याति नान्यथा सुरसत्तम ६७।<br>
नारद उवाच-<br>
एवमुक्त्त्वा विधातारं देवदेवो हरिः पिता ।<br>
स्वचक्रेणांकयित्वा तु तस्मै मंत्रं ददौ स्वयम् ६८।<br>
सर्वलोकेश्वरो देवो ब्रह्मा मम पिता प्रभुः ।<br>
ममापि विधिवन्मंत्रं स ददौ मुनिसत्तमाः ६९।<br>
तस्माद्यूयं मुनिश्रेष्ठा धारयित्वा सुदर्शनम् ।<br>
नारायणपदं द्वंद्वं गच्छध्वं शरणं द्विजाः ७०।<br>
वसिष्ठ उवाच-<br>
इत्युक्त्वा मुनयः सर्वे नारदेन सुरर्षिणा ।<br>
द्वयाधिकारिणः सर्वे याता विष्णोः परं पदम् ७१।<br>
तस्मात्त्वमपि राजर्षे विष्णुसायुज्यमिच्छसि ।<br>
दीक्षामार्गविधानेन धारयित्वा सुदर्शनम् ७२।<br>
नारायणपदद्वंद्वं तदेकं शरणं व्रज ।<br>
सर्वलोकेश्वरः साक्षाद्ब्रह्मा त्रिभुवनेश्वरः ७३।<br>
ममापि नारदस्यापि प्रोक्तवान्मंत्रमुत्तमम् ।<br>
शौनकादि महर्षीणां नैमिषारण्यवासिनाम् ७४।<br>
नारदः प्रददौ मंत्रं प्रपत्तिं शरणागतिम् ।<br>
एतद्गुह्यतमं राजन्न जानंति महर्षयः ७५।<br>
देवाताश्च न जानंति सिद्धा साध्याश्च दानवाः ।<br>
मयापि प्रापितो मंत्रं शक्तिपुत्रः पराशरः ७६।<br>
इदं रहस्यं परमं लक्ष्मीनारायणं द्वयम् ।<br>
राजंस्तवापि वक्ष्यामि प्रपत्ति शरणागतिम् ७७।<br>
द्वयात्परतरं मन्त्रं नास्ति सत्यं ब्रवीमि ते ।<br>
अस्मात्परतरं धर्म्मं नास्ति लोकेषु किंचन ७८।<br>
सत्यं सत्यं पुनः सत्यं ब्रह्मणा कथितं पुरा ।<br>
नारायणात्परो देवो नास्ति मुक्तिप्रदो नृणाम् ७९।<br>
तत्सेवैव भवेन्मोक्षः सर्वकर्म निकृंतनः ८०।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे वसिष्ठदिलीपसंवादे विद्योपदेशोनाम त्रयोविंशत्यधिकद्विशततमोऽध्यायः २२३।<br>
<br>
<br>
