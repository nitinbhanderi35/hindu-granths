ईश्वर उवाच-<br>
भृगुपुत्रो महानासीज्जमदग्निर्द्विजोत्तमः ।<br>
समस्तवेदवेदांगपारगश्च महातपाः १।<br>
तपस्तेपे सुधर्मात्मा महेंद्रं प्रति भामिनि ।<br>
सहस्रवर्षपर्य्यंतं गंगायाः पुलिने शुभे २।<br>
ततः प्रसन्नः प्राहेदं भगवान्पाकशासनः ।<br>
इंद्र उवाच-<br>
वरं वृणीष्व विप्रेंद्र यत्ते मनसि वर्त्तते ३।<br>
ईश्वर उवाच-<br>
ततः प्रोवाच विप्रर्षिः परितुष्टं शतक्रतुम् ।<br>
जमदग्निरुवाच-<br>
सुरभिं देहि मे देव सर्वकामदुघां सदा ४।<br>
ईश्वर उवाच-<br>
ततः प्रसन्नो देवेशस्तस्मै विप्राय गोत्रभित् ।<br>
प्रददौ सुरभिं देवीं सर्वकामदुघां तदा ५।<br>
स लब्ध्वा सुरभीं देवीं जमदग्निर्महातपाः ।<br>
उवास महदैश्वर्यः शतक्रतुरिवापरः ६।<br>
रेणुकस्य सुतां रम्यां रेणुकां नामनामतः ।<br>
उपयेमे विधानेन जमदग्निर्महातपाः ७।<br>
तया सह स धर्मात्मा रेमे वर्षाण्यनेकशः ।<br>
पौलोम्या शुभया देव्या यथा संक्रन्दनो विभुः ८।<br>
ततः स पुत्रकामत्वादिष्टिं चक्रे सुधार्म्मिकः ।<br>
इष्ट्या संतोषयामास पाकशासनमीश्वरम् ९।<br>
परितुष्टः शचीभर्त्ता तस्मै पुत्रं महाबलम् ।<br>
महौजसं महाबाहुं सर्वशत्रुप्रतापनम् १०।<br>
अथ कालेन विप्रेंद्रो रेणुकायां शुचिस्मिते ।<br>
पुत्रमुत्पादयामास महावीर्य्यं बलान्वितम् ११।<br>
विष्णोरंशांशभागेन सर्वलक्षणलक्षिणम् ।<br>
तस्मिन्सुते महावीर्य्ये भृगुस्तस्य पितामहः १२।<br>
नाम चास्मै ददौ हर्षाद्विष्णोरंशोपलक्षितम् ।<br>
चक्रेऽथ नामधेयं तु राम इत्यस्य शोभनम् १३।<br>
जमदग्नेः समुत्पन्नो जामदग्न्य इतीरितः ।<br>
तद्भार्गवान्वयः सोऽपि ववृधे द्विजपुंगवः १४।<br>
उपनीतं स्तुतो येन सर्वविद्याविशारदः ।<br>
तपस्तप्तुं जगामाथ शालग्रामाचलं प्रति १५।<br>
ददर्श कश्यपं तत्र ब्रह्मर्षिममितौजसम् ।<br>
हर्षेण पूरितस्तस्मिन्मरीचितनयो द्विजः १६।<br>
विधिना प्रददौ तस्मै मंत्रं वैष्णवमव्ययम् ।<br>
लब्धमंत्रस्तदा रामं कश्यपात्तु महात्मनः १७।<br>
पूजयामास विधिना स तदा कमलापतिम् ।<br>
षडक्षरं महामंत्रं जपन्नेव दिवानिशम् १८।<br>
ध्यायन्कमलपत्राक्षं विष्णुं सर्वगतं हरिम् ।<br>
तपस्तेपे स धर्मात्मा बहुवर्षाणि भार्गवः १९।<br>
जितेंद्रियस्तु यतवाक्तदा तस्थौ महातपाः ।<br>
जमदग्निस्तु विप्रर्षिः स्थितो गंगातटे शुभे २०।<br>
चकार विधिवद्धर्म्यं यज्ञदानादिकं महत् ।<br>
धेन्वाः प्रसादादिंद्रस्य संपूर्णास्तस्य सम्पदः २१।<br>
कस्यचित्त्वथकालस्य हैहयाधिपतिः प्रभुः ।<br>
विजित्वा सर्वराष्ट्राणि सर्वसैन्यसमावृतः २२।<br>
भार्गवस्याश्रमं प्राप्य जमदग्नेर्महीपतिः ।<br>
समीक्ष्य तं महाभागं ववंदे मुनिसत्तमम् २३।<br>
पृष्ट्वा तु कुशलं तस्य महर्षेर्भावितात्मनः ।<br>
प्रददौ नृपतिस्तस्मै वस्त्राण्याभरणानि च २४।<br>
स च संपूजयामास राजानं गृहमागतम् ।<br>
मधुपर्केण विधिना पूजयित्वा नृपोत्तमम् २५।<br>
ससैन्याय नृपेंद्राय भोजनं प्रददौ मुनिः ।<br>
प्रार्थिता सुरभिस्तेन भार्गवेण सुधीमता २६।<br>
संपूर्णमन्नपानादि ससर्ज शबला तदा ।<br>
अक्षय्यमन्नपानादि तया सृष्टं महातपाः २७।<br>
ससैन्याय नृपेंद्राय प्रददौ मुनिसत्तमः ।<br>
तां दृष्ट्वा शबलां राजा कुतूहलसमन्वितः २८।<br>
स्पृहां चकारयामास तस्यां गवि सुदुर्म्मतिः ।<br>
अयाचत्सुरभिं तत्र जमदग्निं नृपोत्तमः २९।<br>
कार्त्तवीर्य उवाच-<br>
शबलां देहि मे विप्र कपिलां सर्वकामदाम् ।<br>
अन्यधेनुसहस्राणि दास्यामि तव सुव्रत ३०।<br>
ईश्वर उवाच-<br>
इत्युक्तस्तेन राज्ञाथ जमदग्निर्महातपाः ।<br>
जमदग्निरुवाच-।<br>
न देया शबला राजन्मया तव महीपते ३१।<br>
इयं च देवदेवेन शक्रेण परिपालिता ।<br>
देवतानां धनं राजन्दातव्यं स्यात्कथं मया ३२।<br>
ईश्वर उवाच-<br>
इत्युक्तः स तदा राजा क्रोधेन कलुषीकृतः ।<br>
बलाज्जग्राह शबलां सर्वसैन्यसमावृतः ३३।<br>
ततः क्रुद्धा महाभागा शबला वरवर्णिनि ।<br>
जघान तस्य सैन्यानि शृंगैः खुरतलैरपि ३४।<br>
घातयित्वा मुहूर्त्तेन तत्सैन्यं शबला बलात् ।<br>
अंतर्द्धानं गता देवी ययौ शक्रांतिकं क्षणात् ३५।<br>
स्वसैन्यं निहतं दृष्ट्वा सोऽर्जुनः क्रोधमूर्च्छितः ।<br>
मुष्टिना ताडयामास भार्गवं द्विजसत्तमम् ३६।<br>
ताडितस्तेन बहुशो विकलांगः प्रकल्पितः ।<br>
पपात सहसा भूमौ ममार द्विजसत्तमः ३७।<br>
हत्वा मुनिवरं तत्र पापत्मा हैहयाधिपः ।<br>
महासैन्यपरीवारो विवेश नगरं स्वकम् ३८।<br>
रामस्तु देवदेवेशं पूजयामास भार्गवः ।<br>
तेन संपूजितो देवः प्रसन्नः प्राह केशवः ३९।<br>
श्रीभगवानुवाच-<br>
प्रीतोस्मि तपसा वत्स भवतो नियतात्मनः ।<br>
संप्रदास्यामि ते विप्र मच्छक्तिं परमां शुभाम् ४०।<br>
आवेशितोऽथ मच्छक्त्या जहि दुष्टान्नृपोत्तमान् ।<br>
भूभारकविनाशाय देवतानां हिताय वै ४१।<br>
ईश्वर उवाच-<br>
इत्युक्त्वा प्रददौ देवः परशुं शत्रुधर्षणम् ।<br>
वैष्णवं च महच्चापं दिव्यान्यस्त्राण्यनेकशः ।<br>
दत्वा प्रोवाच भगवाञ्जामदग्निं जनार्द्दनः ४२।<br>
श्रीभगवानुवाच-<br>
मदोत्कटान्नृपान्हत्वा बहुशः परवीरहा ।<br>
गृहाण पृथिवीं सर्वां सागरान्तां द्विजोत्तम ४३।<br>
पालयस्व च धर्मेण वीर्य्येण महता वृतः ।<br>
कालेन मत्पदं चापि मत्प्रसादाद्गमिष्यसि ४४।<br>
ईश्वर उवाच-<br>
इत्युक्त्वांतर्हितो देवो वरं दत्वा द्विजन्मने ।<br>
रामोऽपि चाथ सहसा प्रययौ पितुराश्रमम् ४५।<br>
पितरं निहतं दृष्ट्वा भार्गवः क्रोधमूर्च्छितः ।<br>
निष्क्षत्रां कर्तुमन्विच्छन्महीं नृपसमाकुलाम् ४६।<br>
जगाम हैहयपतेर्नगरं नृपसंवृतम् ।<br>
क्रोधावेशज्वलद्गात्रो द्वार्य्यतिष्ठदुदायुधः ४७।<br>
तं दृष्ट्वा तत्पुरजना जामदग्न्यं महौजसम् ।<br>
जाज्वल्यमानं वपुषा कालाग्निमिव मेनिरे ४८।<br>
भयार्ता विद्रुताः सर्वे राजानं हैहयाधिपम् ।<br>
शशंसुस्तं महासत्वं सर्वायुधसमन्वितम् ४९।<br>
श्रुत्वा स राजा तद्वाक्यं प्राह विस्मितचेतसा ।<br>
हैहयाधिप उवाच-<br>
कोऽसौ मम पुरद्वारि सायुधः संस्थितो बलात् ५०।<br>
महेंद्रो वा यमो वापि रुद्रो वा धनदोऽपि वा ।<br>
सायुधो मत्पुरद्वारि स्थातुं शक्तो न कर्हिचित् ५१।<br>
महादेव उवाच-<br>
इत्युक्त्वा पार्थिवेंद्रो ऽसौ किंकरान्सुमहाबलान् ।<br>
प्रेरयामास तं द्रष्टुं गृह्णीतेत्याह दुर्मतिः ५२।<br>
ते गत्वा ददृशुर्वीरं पुरद्वारि महाबलम् ।<br>
ज्वलंतमिव कालाग्निं दुर्निरीक्ष्यं स्वतेजसा ५३।<br>
तस्य संदर्शनेऽप्यत्र न शक्तास्ते महाबलाः ।<br>
ग्रहीतुकामस्तं वीरं समंतात्प्रययुर्भृशम् ५४।<br>
तान्दृष्ट्वा सायुधान्सर्वान्पार्थिवेन्द्रस्य किंकरान् ।<br>
प्रहसन्प्राह विप्रेन्द्रो जामदग्निर्महाबलः ५५।<br>
परशुराम उवाच-<br>
भार्गवस्य सुतो रामः संप्राप्तोऽहं नराधमाः ।<br>
स्वपितुर्निधनात्सर्वान्हनिष्यामि नृपोत्तमान् ५६।<br>
कार्तवीर्यस्य रुधिरं मत्पित्रे तिलसंयुतम् ।<br>
दास्यामि पिण्डदानं च तच्छिरः कमलेन वै ५७।<br>
महादेव उवाच-<br>
इत्युक्तास्ते महावीर्य्याः किंकरास्तस्य भूपतेः ।<br>
शरैः स्म ताडयामासुः पलालैरिव पावकम् ५८।<br>
ततः क्रुद्धो महावीर्यो रामस्सत्यपराक्रमः ।<br>
वैष्णवं चापमाकृष्य ज्यानिनादमथाकरोत् ५९।<br>
तेन नादेन महता पूरितं भुवनत्रयम् ।<br>
देवानामपि संत्रासो बभूव महदद्भुतम् ६०।<br>
ततः पावकसंकाशैराशुगैः सुमहाबलः ।<br>
ताडयामास तान्वीरान्किंकरान्वै महाबलान् ६१।<br>
हत्वा तु किंकरास्तस्य पार्थिवस्य महात्मनः ।<br>
कालाग्निरिव संतस्थौ सर्वभूतभयंकरः ६२।<br>
श्रुत्वा तु किंकरान्स्वस्य हतान्रामेण धीमता ।<br>
हैहयाधिपतिर्वीरः क्रोधसंरक्तलोचनः ६३।<br>
निर्य्ययौ सहसैन्येन यत्रास्ते भागवोऽव्ययः ।<br>
तं दृष्ट्वा घोरसंकाशं ज्वलंतं स्वेन तेजसा ६४।<br>
त्रस्ताः सर्वे जनास्तत्र शंकमाना जनक्षयम् ।<br>
ततो युद्धं महाघोरं रामस्य नृपतेस्तदा ६५।<br>
शस्त्रास्त्रपातनैर्भीमैर्मेघयोरिव वर्षतोः ।<br>
ततो रामो महातेजास्तत्सैन्यं नृपतेस्तदा ६६।<br>
निर्ददाह क्षणात्सर्वं वैष्णवास्त्रेण लीलया ।<br>
ततः परशुना रामस्तीक्ष्णेनामितविक्रमः ६७।<br>
चिच्छेद बाहुसाहस्रं कार्त्तवीर्यस्य दुर्मतेः ।<br>
न शशाक महावीर्यो योद्धुं रामेण भूपतिः ६८।<br>
नष्टवीर्य्यो बभूवात्र पापेन स्वेन दुर्म्मतिः ।<br>
चिच्छेद तच्छिरः क्रुद्धो रेणुकातनयो बली ६९।<br>
महाद्रिशृड्गंवज्रेण यथा देवपतिर्बली ।<br>
हत्वा सहस्रबाहुं तं जामदग्न्यः प्रतापवान् ७०।<br>
जघान पार्थिवान्सर्वान्क्रुद्धः परशुना मृधे ।<br>
रामं दृष्ट्वा महारौद्रं पार्थिवाः पृथिवीतले ७१।<br>
भयार्त्ता विद्रुताः सर्वे मातंगा इव केसरिम् ।<br>
विद्रुतानपि भूपालान्पितुर्निधनमन्युना ७२।<br>
जघान भार्गवः क्रुद्धो नागानिव खगेश्वरः ।<br>
निःक्षत्रं कृतवान्सर्वं जामदग्निः प्रतापवान् ७३।<br>
ररक्ष भगवानेकमिक्ष्वाकोः सुमहत्कुलम् ।<br>
मातामहस्यान्वयत्वाद्रेणुकावचनादथ ७४।<br>
तान्भ्रष्टराज्यान्कृत्वा वै मातामहकुलोद्भवान् ।<br>
न हत्वा मनुवंशांस्तान्रामो नृपकुलांतकः ७५।<br>
सर्वं तु भूभृतां वंशं नाशयामास वीर्य्यवान् ।<br>
कृत्वा चोर्वीं तु निःक्षत्रां जमदग्निसुतो बली ७६।<br>
अश्वमेधं महायज्ञं चकार विधिवद्द्विजः ।<br>
प्रददौ विप्रमुख्येभ्यः सप्तद्वीपवतीं महीम् ७७।<br>
दत्वा महीं स विप्रेभ्यो जामदग्न्यः प्रतापवान् ।<br>
तपस्तप्तुं ययौ सोऽथ नरनारायणाश्रमम् ७८।<br>
एतत्ते कथितं देवि जामदग्नेर्महात्मनः ।<br>
शक्त्यावेशावतारस्य चरितं शार्ङ्गिणः प्रभोः ७९।<br>
नोपास्यं हि भवेत्तस्य शक्त्यावेशान्महात्मनः ।<br>
उपास्यौ भगवद्भक्तैर्विप्रमुख्यैर्महात्मभिः ८०।<br>
रामकृष्णावतारौ तु परिपूर्णौ हि सद्गुणैः ।<br>
उपास्यमानावृषिभिरपवर्गप्रदौ नृणाम् ८१।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे परशुरामचरितंनामैकचत्वारिंशदधिकद्विशततमोऽध्यायः २४१ ।<br>
<br>
