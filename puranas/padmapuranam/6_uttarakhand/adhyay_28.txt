महादेव उवाच-<br>
अत्राप्युदाहरंतीममितिहासं पुरातनम् ।<br>
पुराणं परमं पुण्यं सर्वपापहरं शुभम् १।<br>
कुमारेण च लोकानां नमस्कृत्य पितामहम् ।<br>
प्रोक्तं चेदं ममाख्यानं देवर्षे ब्रह्मसूनुना २।<br>
सनत्कुमार उवाच-<br>
गतोऽहं धर्मराजानं द्रष्टुं संपूजितो मुदा ।<br>
श्रुतिभिः परया भक्त्या तेनोक्तोऽस्मि सुखासने ३।<br>
मया तत्रोपविष्टेन दृष्टं किंचिन्महाद्भुतम् ।<br>
कांचनेन विमानेन वैडूर्यकृतवेदिना ४।<br>
मणिमुक्तविचित्रेण किंकिणीजालशोभिना ।<br>
आगतं पुरुषं तत्र आसनाद्देवसत्तम ५।<br>
ससंभ्रमं समुत्थाय दृष्ट्वा धर्मः स्वयं विभुः ।<br>
गृहीत्वा दक्षिणे पाणौ पूजितोऽर्घेण वै ततः ६।<br>
शिरस्याघ्राय देवेशः पुरः स्थाप्य ततः परम् ।<br>
पूजयित्वा तु तं धर्म इदं वाक्यमुवाच ह ७।<br>
सुस्वागतं धर्मदर्शिन्प्रीतोऽस्मि दर्शनात्तव ।<br>
समीपे मम तिष्ठस्व किंचिज्ज्ञानं वदस्व मे ८।<br>
पुनर्यास्यसि तत्स्थानं यत्र ब्रह्मा व्यवस्थितः ।<br>
इत्युक्ते च ततश्चान्यो विमानवरमास्थितः ९।<br>
आगतः पुरुषो देवो यत्र तिष्ठति धर्मराट् ।<br>
स पूजितो विमानस्थः प्रश्रयावनतेन च १०।<br>
सामपूर्वं तथोक्त्वा तु यथापूर्वं नरः स्वयम् ।<br>
किमनेन कृतं कर्म यस्य तुष्टो भवान्भृशम् ११।<br>
अत्र मे कौतुकं जातं कृता हि स्वयमेव तु ।<br>
यदस्य भवता पूजा सविस्मयमनंतरम् १२।<br>
तथैवास्य कृता पूजा द्वितीयस्य नरस्य तु ।<br>
मेनेऽहं शुभकर्माणौ विमानं वरसत्तमौ १३।<br>
यस्त्वमाभ्यां स्वयं पूजां कुरुषे धर्मकारणात् ।<br>
ब्रह्माविष्णुशिवाद्यैस्तु पूज्यसे त्वं सदानिशम् १४।<br>
यस्येदृक्परमं पुण्यं किमेतौ कर्म चक्रतुः ।<br>
कथ्यतां मम सर्वज्ञ फलं दिव्यमवापतुः १५।<br>
तच्छ्रुत्वा स तु मां प्राह शृणु कर्मानयोः कृतम् ।<br>
यत्कृत्वार्हमिहायातौ तच्छृणुष्व महामते १६।<br>
धर्म उवाच-<br>
वैदिशं नाम नगरं पृथिव्यामस्ति विश्रुतम् ।<br>
तत्राभूत्पृथिवीपालो धरापाल इति श्रुतः १७।<br>
कस्मिन्काले पुरा देवी शशाप स्वगणं क्रुधा ।<br>
मदृतेन परा नारी भर्त्तुर्यन्मे निवेशिता १८।<br>
तस्माद्द्वादशवर्षाणि जंबुकस्त्वं भविष्यसि ।<br>
इत्युक्तः स च बभ्राम जंबुको मेदिनीतलम् १९।<br>
वेतसी वेत्रवत्योस्तु संगमे लोकविश्रुते ।<br>
शापांतो भविता पुत्र इत्युक्तं गिरिकन्यया २०।<br>
तत्र चानशनं कृत्वा क्षेत्रे प्राणांस्ततोऽत्यजत् ।<br>
दिव्यरूपवपुर्भूत्वा जगाम विष्णुसन्निधौ २१।<br>
तत्राश्चर्यं महद्दृष्ट्वा धरापालो महीपतिः ।<br>
विष्णोरायतनं कृत्वा क्षेत्रे प्राणंस्ततोऽत्यजत् २२।<br>
दिव्यरूपवपुर्भूत्वा स्थापयामास तं प्रभुम् ।<br>
तस्मिन्पुरे नरान्सर्वा सन्नियोज्यास्य वीक्षणे २३।<br>
शुभमायतनं विष्णोस्तस्मिन्ग्रामे सदा जनैः ।<br>
पूर्णं तु ब्राह्मणादीनां पूजयित्वा कदंबकम् २४।<br>
इतिहासपुराणज्ञं वाचकं तु विशेषतः ।<br>
पूजयित्वा द्विजश्रेष्ठं विद्याश्रेष्ठं महामतिः २५।<br>
पुस्तकं चापि संपूज्य गंधपुष्पादिभिः क्रमात् ।<br>
ततस्तमाह राजासौ वाचकं विनयान्वितः २६।<br>
एतदायतनं विष्णोः कारितं च तवाग्रतः ।<br>
चातुर्वर्ण्यमिदं चापि श्रोतुकामं कदंबकम् २७।<br>
तिष्ठतीह द्विजश्रेष्ठ कुरु पुस्तकवाचनम् ।<br>
यावत्संवत्सरं विप्र गृह्य वृत्तिं त्वनुत्तमाम् २८।<br>
स्वर्णनिष्कशतं चात्र ततो दास्ये तथापरम् ।<br>
पूर्णे वर्षे द्विजश्रेष्ठ श्रेयोऽथ महमात्मनः २९।<br>
एवं प्रवर्तितं तत्र पुण्यं पुस्तकवाचनम् ।<br>
वर्षसंगतमात्रे तु तथा च मुनिसत्तम ३०।<br>
अथायुषः क्षयाच्चायं कालधर्ममुपेयिवान् ।<br>
मया चास्य विमानं हि विष्णुना प्रेरितं दिवः ३१।<br>
इत्येषा कर्मणां व्युष्टिः पुण्यमाख्यानसंज्ञकम् ।<br>
श्रुतं पाद्मं महत्पुण्यं पवित्रं पापनाशनम् ३२।<br>
गंधपुष्पोपहारैस्तु न तुष्टिर्जायते तथा ।<br>
देवानामिह सर्वेषां पुराणश्रवणाद्यथा ३३।<br>
स्वर्णरत्नादिवस्तूनां वस्त्राणां चापि कृत्स्नशः ।<br>
ग्रामाणां नगराणां च दानात्तुष्टिर्भवेन्नहि ३४।<br>
यथा स्याद्धर्मश्रवणात्प्रीतिः सर्वदिवौकसाम् ।<br>
इतिहासपुराणानां श्रवणे मुनिसत्तम ३५।<br>
तथा स्यान्मे महाप्रीतिः साध्ये सर्वार्थकामिके ।<br>
कन्यादाने महाप्रीतिर्मम स्यान्मुनिसत्तम ३६।<br>
न तथा रोचते सा च यथा पुस्तकवाचनात् ।<br>
अथ किं बहुनोक्तेन नान्यत्प्रीतिकरं मम ३७।<br>
पुण्याख्यानमृते विप्र गुह्यमेतत्प्रकीर्तितम् ।<br>
यश्चायमपरो विप्र इहायातो नरोत्तमः ३८।<br>
संगत्यानुगतश्चायं धर्मश्रवणमुत्तमम् ।<br>
श्रुत्वा भक्तिरभूदस्य श्रद्धया परमात्मनः ३९।<br>
कृत्वा प्रदक्षिणं तस्य वाचकस्य महात्मनः ।<br>
एष विप्रो मुनिश्रेष्ठ ददौ स्वर्णस्य माषकम् ४०।<br>
नान्यद्दानं कदा चक्रे लोभाविष्टेन चेतसा ।<br>
पात्रदानात्फलप्राप्तिस्त्वस्य जाता न संशयः ४१।<br>
इत्येतत्कथितं कर्म आभ्यां चैव महामुने ४२।<br>
महादेव उवाच-<br>
एतत्पुण्यस्य माहात्म्यं ये शृण्वंति मनीषिणः ।<br>
न तेषां दुर्गतिः कच्चिज्जन्मजन्मनि जायते ४३।<br>
इति श्रीपाद्मे महापुराणे पंचपंचाशत्सहस्रसंहितायां उत्तरखण्डे उमापतिनारदसंवादे शास्त्रव्याख्यामहिमानामाष्टाविंशोऽध्यायः २८।<br>
<br>
