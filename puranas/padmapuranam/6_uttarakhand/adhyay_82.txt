पार्वत्युवाच-<br>
वैष्णवानां लक्षणं च कीदृशं प्रतिपादितम् ।<br>
महिमा कीदृशश्चैव वद विश्वेश्वर प्रभो १।<br>
महादेव उवाच -<br>
विष्णोरयं यतः प्रोक्तो ह्यतो वै वैष्णवो मतः ।<br>
सर्वस्यादिस्तु विज्ञेयो ब्रह्मारूपधरस्ततः २।<br>
यतः सकाशात्संजाता ब्राह्मणा वेदपारगाः ।<br>
ते वैष्णवास्तु विज्ञेया नैवान्ये तु कदाचन ३।<br>
शौचसत्यक्षांतियुक्तो रागद्वेषविवर्जितः ।<br>
वेदविद्याविचारज्ञो यः स वैष्णव उच्यते ४।<br>
अग्निहोत्ररतो नित्यं नित्यं चातिथिपूजकः ।<br>
पितृभक्तो मातृभक्तः स वै वैष्णव उच्यते ५।<br>
दयाधर्मेण संयुक्तस्तथा पापपराङ्मुखः ।<br>
शंखचक्रांकितोयो वै स वै वैष्णव उच्यते ६।<br>
कंठे मालाधरो यस्तु मुखे रामं सदोच्चरेत् ।<br>
गानं कुर्यात्सदा भक्त्या स नरो वैष्णवः स्मृतः ७।<br>
पुराणेषु रता नित्यं यज्ञेषु चरताः सदा ।<br>
ते नरा वैष्णवा ज्ञेयाः सर्वधर्मेषु संमताः ८।<br>
तेषां निंदां प्रकुर्वंति ये नराः पापकारिणः ।<br>
ते मृतास्तु कुयोनिं वै गच्छंति च पुनः पुनः ९।<br>
गोपालनाम्नीं मूर्तिं च येऽर्चयंति द्विजाः सदा ।<br>
धातुमात्रमयीं कृत्वा चतुर्हस्तां सुशोभिताम् १०।<br>
पूजां कुर्वंति ये विप्रास्ते ज्ञेयाः पुण्यभाजिनः ।<br>
कृत्वा पाषाणजां मूर्तिं कृष्णाख्यां रूपसुंदरीम् ११।<br>
पूजां कुर्वंति ये विप्रास्ते ज्ञेयाः पुण्यमूर्त्तयः ।<br>
शालग्रामशिला यत्र यत्र द्वारवती शिला १२।<br>
उभयोः संगमो यत्र मुक्तिस्तत्र न संशयः ।<br>
मूर्तिं मंत्रेण संस्थाप्य पूजनं क्रियते यदि १३।<br>
तदर्चनं कोटिगुणं धर्मकामार्थमोक्षदम् ।<br>
नवधा तत्र वै भक्तिः कर्तव्या च जनार्दने ।<br>
अतः पाषाणजा मूर्तिस्तथा धातुमयी त्वया १४।<br>
तस्यां भक्तैः प्रकर्त्तव्यं ध्यानं पूजनमेव च ।<br>
राजोपचारकीं पूजां मूर्तौ तत्र प्रकल्पयेत् १५।<br>
सर्वात्मानं स्मरेन्नित्यं भगवंतमधोक्षजम् ।<br>
दीनानाथैकशरणं लोकानां वृत्तिकारणम् १६।<br>
मूर्त्तौ तत्र स्मरेन्नित्यं महापातकनाशनम् ।<br>
गोपालोऽयं तथा कृष्णो रामोऽयमिति च ब्रुवन् १७।<br>
पूजां करोति यः सम्यक्स वै भागवतो नरः ।<br>
गोकुले तु यथा रूपं धृतं वै केशवेन तु १८।<br>
तादृग्रूपं प्रकर्त्तव्यं वैष्णवैर्नरसत्तमैः ।<br>
आत्मसंतोषणार्थाय स्वरूपं कारयेद्बुधः १९।<br>
यतो भक्तिस्तु बहुला जायते नात्र संशयः ।<br>
शंखचक्रगदादीनि विष्णोश्चैवायुधानि च २०।<br>
तस्यां मूर्तौ विशेषेण कर्त्तव्यानि प्रमाणतः ।<br>
चतुर्भुजां द्विनेत्रां च शंखचक्रगदाधराम् २१।<br>
पीतवासः परीधानां शोभमानां गरीयसीम् ।<br>
वनमालां दधानां तां लसद्वैडूर्यकुंडलाम् २२।<br>
मुकुटे मणिसंयुक्तां कौस्तुभोद्भासितां सदा ।<br>
सौवर्णीं चाथ रौप्यां वा ताम्रजां चाथ पैत्तलीम् २३।<br>
कारयेत्परया भक्त्या वैष्णवैर्द्विजसत्तमैः ।<br>
आगमोक्तैर्वेदमंत्रैः प्रतिष्ठाप्य विशेषतः २४।<br>
पश्चाद्वै अर्चनं कार्यं यथाशास्त्रानुसारतः ।<br>
षोडशोपचारैर्मंत्रैः पूजनं विधिपूर्वकम् २५।<br>
पूजिते तु जगन्नाथे सर्वे देवाश्च पूजिताः ।<br>
अतो येन प्रकारेण पूजनीयो महाप्रभुः २६।<br>
अनादिनिधनो देवः शंखचक्रगदाधरः ।<br>
सर्वं ददाति सर्वेशो वैष्णवान्पुण्यरूपिणः २७।<br>
यथा विष्णुस्तथा शर्वो नांतरं वर्त्तते क्वचित् ।<br>
एवं ज्ञात्वा तु भो देवि ह्युभयोर्मूर्तिकल्पनम् २८।<br>
शिवपूजां प्रकुर्वाणो विष्णुनिंदासु तत्परः ।<br>
रौरवेषु नरकेषु वसते नात्र संशयः २९।<br>
अहं विष्णुरहं रुद्रो ह्यहं ब्रह्मा पितामहः ।<br>
सर्वभूतेषु सततं संवसामि पुनः पुनः ३०।<br>
पार्वत्युवाच-<br>
के दासा वैष्णवाः के तु के भक्ता भुवि कीर्तिताः ।<br>
तेषां वै लक्षणं ब्रूहि यथार्थं वै महेश्वर ३१।<br>
महादेव उवाच-<br>
शूद्रा भवंति वै दासा वैष्णवा नारदादयः ।<br>
प्रह्लादश्चांबरीषाद्या भक्तास्ते नगनंदिनि ३२।<br>
ब्रह्मक्रियारतो नित्यं वेदवेदांगपाठकः ।<br>
शंखचक्रांकितो यस्तु स वै वैष्णव उच्यते ३३।<br>
द्विजसेवारतो नित्यं नित्यं विष्णुप्रपूजकः ।<br>
शृणोति बहुधा चैव पुराणं वेदसंमितम् ३४।<br>
स शूद्रो हरिदासस्तु इत्युक्तो नगनंदिनि ।<br>
पंचवर्षत्वमाश्रित्य कृता भक्तिरनेकधा ३५।<br>
स वै भक्त इति प्रोक्तः सर्वसाधुषु संमतः ।<br>
ध्रुवादयस्ते विज्ञेया अंबरीषादयश्च ये ३६।<br>
भक्ताश्च मुनिभिः प्रोक्ताः सर्वकालेषु भामिनि ।<br>
कलौ धन्यतमाः शूद्रा विष्णुध्यानपरायणाः ३७।<br>
इहलोके सुखं भुक्त्वा यांति विष्णोः सनातनम् ।<br>
शंखचक्रांकितो यस्तु विष्णुभक्तिप्रकारकः ३८।<br>
चतुर्विधमहोत्साहकर्त्ता चैव विशेषतः ।<br>
स शूद्रो विष्णुदासस्तु यथादृष्टं यथाश्रुतम् ३९।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे दासवैष्णवानां महिमानाम द्व्यशीतितमोऽध्यायः ८२।<br>
<br>
