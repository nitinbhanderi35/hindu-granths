युधिष्ठिर उवाच-<br>
सौभरे कस्य तीर्थस्य माहात्म्यं नारदो मुनिः ।<br>
वर्णयामास शिबये शक्रतीर्थगतस्य च १।<br>
अतस्तु मम शुश्रूषा जायते मुनिपुंगवः ।<br>
शिविनारदसंवादं ब्रूहि पुण्यं नताय मे २।<br>
सौभरिरुवाच-<br>
धर्मराज शिबीराजा श्रुत्वा नारदवर्णितम् ।<br>
द्वारकायास्तु माहात्म्यं तमेवापृच्छदादरात् ३।<br>
शिबिरुवाच-<br>
ब्रह्मांगज सुरश्रेष्ठ श्रुतं माहात्म्यमुत्तमम् ।<br>
इंद्रप्रस्थतटस्थाया द्वारकाया मयाद्भुतम् ४।<br>
अयोध्यायां यदि मुने किंचिदस्ति पवित्रकम् ।<br>
चरितं मम तद्ब्रूहि पिपासोस्त्वद्वचोऽमृतम् ५।<br>
नारद उवाच-<br>
अस्त्यत्र चरितं पुण्यं महापातकनाशनम् ।<br>
नापितस्याद्ययुक्तस्य मुकुंदस्य द्विजस्य च ६।<br>
ब्रह्महा नापितो राजन्नपमृत्युं गतो द्विजः ।<br>
प्रसादात्कोशलायास्तु द्वावपि स्वर्गतिं गतौ ७।<br>
चंद्रभागा नदी तीरे पुरी सा च निवेशिता ।<br>
तत्रास्ति नापितः पापश्चंडकोनाम गर्हितः ८।<br>
चौर्येण परवित्तानामपहर्ता स पापकृत् ।<br>
घातकः शस्त्रपाशाद्यैः पांथानामवलुंठकः ९।<br>
द्यूतमद्यरतो नित्यं परस्त्रीलंपटेंद्रियः ।<br>
भित्वा देवालयं भित्तिमिष्टिका ग्राव विक्रयी १०।<br>
स तस्योद्वसिताभ्यासे ब्राह्मणो वसति श्रिया ।<br>
संयुक्तो ब्रह्मकर्मज्ञो मुकुंदो नामतो नृप ११।<br>
स एकदा समालिंग्य तरुणीमात्मयोषितम् ।<br>
सुष्वाप सुरतायास श्लथांगो निशि निर्भयम् १२।<br>
स चंडको निशीथेऽथ प्रविवेश तदालयम् ।<br>
मुकुंदस्य समाहर्तुं हर्म्ये भूषादि वस्तु यत् १३।<br>
उपकार्या बहिस्थं यत्तद्गृहीत्वोऽगमद्गृहम् ।<br>
स्वकीयं च पुनस्तस्य ब्राह्मणस्याविशद्गृहम् १४।<br>
कपाटोत्पाटनार्थी तु यत्नेन महताऽभवत् ।<br>
लोहयंत्रावरुद्धश्च स नोद्धाटयितुं क्षमः १५।<br>
आरुरोह तदा तस्य ब्राह्मणस्याविशद्गृहम् ।<br>
प्रविश्य तद्गृहं क्रूरः कृपणं पाणिनादधत् १६।<br>
अट्टालिकां स पापिष्ठो नापितस्तस्करक्रियः ।<br>
तत्रापश्यत्प्रसुप्तौ तौ दंपतीरतिविह्वलौ १७।<br>
जगाम च तयोः पार्श्वे हेमभूषाजिघृक्षया ।<br>
शय्याया एकदेशस्थं गृहीत्वा भूषणं बहु १८।<br>
हर्तुं तदंगतो हस्तं प्रससार स नापितः ।<br>
तस्करस्पर्शतो विप्रो जजागार भयातुरः १९।<br>
न किंचिदूचे संमील्य नेत्रे तत्रैव संस्थितः ।<br>
यदा स तस्करः पापो गृहीत्वा देहभूषणम् २०।<br>
चलितः स तदा तेन दोर्भ्यामात्तो द्विजेन हि ।<br>
पश्चादागत्य वित्तस्यासहमानेन संक्षयम् २१।<br>
तेनापि नृप चौरेण कृपाणेन हतो द्विजः ।<br>
विदीर्णोदरमध्यस्तु तातमातरितीरयन् २२।<br>
वदंतः किंकिमेत्येतत्पार्श्वं तस्या ययुर्जनाः ।<br>
ददृशुस्तं निःसृतांत्रं रुधिरालिप्तविग्रहम् २३।<br>
पप्रच्छुश्च मुकुंदेदं कर्म केनेदृशं कृतम् ।<br>
सोऽपि कृच्छ्रेण महता प्रोवाचेदं स्वबांधवान् २४।<br>
मुकुंद उवाच-।<br>
ममैव परिपाकोऽयं पूर्वोपार्जितकर्मणाम् ।<br>
न कश्चित्सुखदुःखस्य दाता कस्यापि देहिनः २५।<br>
धर्मोऽधर्मश्च तावेव तेषां मूलं पुराकृतौ ।<br>
नारद उवाच-<br>
इत्युक्त्वा स तु भूयस्यापीडया गाढपीडितः २६।<br>
तत्याज भूपते प्राणान्पश्यतां सुहृदां तदा ।<br>
विललाप तदा तस्य माता द्विजसती नृप २७।<br>
निधाय तच्छिरः स्वांके कुंडलाभ्यामलंकृतम् ।<br>
मातोवाच-<br>
हा हतास्मि त्वया वत्स दशामंत्यां च गच्छता २८।<br>
दिनश्रीरिव सूर्येण पश्चिमाचललंबिना ।<br>
यदंगं चंदनालेपयोग्यं तव महामते २९।<br>
मां मज्जयार्तिशोकाब्धौ तदिदं धूलिधूसरम् ३०।<br>
तांबूलचर्वणेभ्यासो यस्त्वया विहितस्त्वसौ ।<br>
स एव रुधिरोद्गार मिश्रेण क्रियते ध्रुवम् ।<br>
तव ये लोचने पूर्वं जिग्यतुः कमलश्रियम् ३१।<br>
त एव सांप्रतं जाते तिमिरौघा वृते इव ।<br>
उत्तिष्ठोत्तिष्ठ वत्स त्वं शिष्यानध्यापयात्मनः ३२।<br>
यथावद्वैश्वदेवांते पूजयातिथिमागतम् ।<br>
द्वारि स्थिता वयस्यास्ते त्वाह्वयंति प्रयाहि तान् ३३।<br>
दातव्यं यद्ददस्वैभ्यो गृहीतव्यं गृहाण तत् ।<br>
हाहा देहि प्रतिवचः पतामि तव पादयोः ३४।<br>
नोचेदहं विमोक्ष्यामि प्राणांस्तव समीपतः ।<br>
नारद उवाच-<br>
इत्युक्त्वा मूर्छिता तस्य मुकुंदस्य प्रसूस्तदा ३५।<br>
भार्या तस्य शिरः स्वांके विधाय व्यलपच्च सा ।<br>
भार्योवाच-<br>
नाममार्गेण पाथोधे मदीयं वचनं शृणु ३६।<br>
रुष्टोऽसि चेत्समं मात्रा कुतो वद ममाग्रतः ।<br>
न कदाचित्त्वया साधो मौनमीदृक्कृतं पुरा ।<br>
केनापि लघुना भ्रात्रा ह्यपमानः कृतस्तव ३७।<br>
शुकोऽयं पंजरस्थस्ते नान्नमत्ति त्वया विना ।<br>
भोजयैनं सुसिद्धान्नं कलवाचं च सारिकाम् ३८।<br>
रामराम हरेकृष्ण विष्णो नामावलीमिति ।<br>
पाठयोत्तिष्ठ निपुणौ द्वावेतौ सारिकाशुकौ ३९।<br>
अपराद्धं मया किं ते यत्वं मां नाभिभाषसे ।<br>
यत्त्वया मे धनं दत्तं तन्मया साधुरक्षिणम् ४०।<br>
अर्पितं यत्त्वया नाथ निजतेजो ममोदरे ।<br>
सूतिकालमहं तस्य नोपेक्षे त्वामनुव्रजे ४१।<br>
नारद उवाच-<br>
एवं विलप्य सा तस्य मुकुंदस्य प्रिया तदा ।<br>
न रुरोद स्वभर्तारमनुगंतुमना सती ४२।<br>
अथ तस्य मुकुंदस्य गुरुर्वेदायनाभिधः ।<br>
संन्यासी पर्यटन्पृथ्वीं तस्य वेश्म ययौ नृप ४३।<br>
मुकुंदः क्व गतो माता भार्या तस्य च धीमतः ।<br>
न दृश्यते तदा तेन पृष्टेत्याचष्ट चेटिका ४४।<br>
चेटिकोवाच ।<br>
स्वामिन्केनापि चौरेण मम स्वामी हतो निशि ।<br>
स्नुषाया भूषणं नीतं दुकूलानि च सर्वशः ४५।<br>
स मृतः पतितो भूमौ हर्म्यस्योपरि तिष्ठति ।<br>
तस्य माता वधूश्चैव भ्रातरश्च तदंतिके ४६।<br>
विलपंति महाशोकसागरे पतिता गुरो ।<br>
नारद उवाच-<br>
इत्याकर्ण्य परिव्राट्स वचनं चेटिकोदितम् ४७।<br>
आरुह्य हर्म्यमद्राक्षीदात्मांते वासिनं मृतम् ।<br>
तदंतिके समालोक्य बंधूनां क्रंदतो भृशम् ४८।<br>
उद्धरिष्यन्निदं धीरः शोकाब्धेस्तानुवाच ह ।<br>
वेदायन उवाच-<br>
देहमुद्दिश्य वात्मानं शोकोऽयं क्रियते त्वया ४९।<br>
मातः कथय सत्यं मे नोभयोर्युज्यते हि सः ।<br>
देहोऽयं भूतसंघातः प्रारब्धेः समुपार्जितः ५०।<br>
तेषु क्षीणेषु भूतानां पृथक्त्वमुपजायते ।<br>
यदेकीभवनं तेषां कर्मभिर्जन्म तन्नृणाम् ५१।<br>
तन्नाशे तत्पृथक्त्वं च तदेव मरणं स्मृतम् ।<br>
एक्यं पृथक्त्वं भूतानां कर्मार्धा नेयतो? बुधैः ५२।<br>
अतो देहे न कर्तव्यः शोकः परवशे जडे ।<br>
अनाद्यविद्यया जीवे दृष्टे मरणजन्मनी ५३।<br>
देहस्यात्मन्यहं बुद्ध्या मन्यते नहि तत्र ते ।<br>
तन्निवृत्तौ स तद्ब्रह्म यच्छुद्धं रूपवर्जितम् ५४।<br>
स्वप्रकाशं जगद्धेतु हेत्वतीतं गुणोर्जितम् ।<br>
नित्यं विज्ञानमानंद स्वभासा भासयज्जगत् ५५।<br>
न जिह्वा लेढि तच्चक्षुर्न पश्यति शृणोति न ।<br>
श्रुतिर्जिघ्रति न घ्राणं न त्वक्स्पृशति कर्हिचित् ५६।<br>
अतीतमिंद्रियेभ्यस्तत्स्वप्रकाशकमात्मदृक् ।<br>
अविषयं मनोदूरं बुद्धेरपि न गोचरम् ५७।<br>
तस्यावताररूपाणि शुद्धसत्वानि देवताः ।<br>
सेवंते तन्न जानंति रूपं यत्सदसत्परम् ५८।<br>
एवं स्वरूपमात्मा यस्तं समुद्दिश्य कः कुधीः ।<br>
क्रोधं कुर्याद्यतस्तस्य नोत्पत्तिर्नैव संक्षयः ५९।<br>
इति श्रीपाद्मेमहापुराणे पचंपंचाशत्साहस्र्यां संहितायामुत्तरखंडे कालिंदीमाहात्म्ये नवाधिकद्विशततमोऽध्यायः २०९ ।<br>
<br>
