युधिष्ठिर उवाच-<br>
वासुदेव नमस्तुभ्यं कथयस्व ममाग्रतः ।<br>
चैत्रस्य शुक्लपक्षे तु किं नामैकादशी भवेत् १।<br>
श्रीकृष्ण उवाच-<br>
शृणुष्वैकमना राजन्कथां पुण्यां पुरातनीम् ।<br>
वसिष्ठो यामकथयत्प्राग्दिलीपाय पृच्छते २।<br>
दिलीप उवाच-<br>
भगवञ्छ्रोतुमिच्छामि कथयस्व प्रसादतः ।<br>
चैत्रमासि सिते पक्षे किंनामैकादशी भवेत् ३।<br>
वसिष्ठ उवाच-<br>
साधु पृष्टं त्वया राजन्कथयामि तवाग्रतः ।<br>
चैत्रस्य शुक्लपक्षे तु कामदा नाम नामतः ४।<br>
एकादशी पुण्यतमा पापेंधनदवानलः ।<br>
शृणु राजन्कथामेतां पापघ्नीं पुण्यदायिनीम् ५।<br>
पुरा नागपुरे रम्ये हेमरत्नविभूषिते ।<br>
पुंडरीकमुखा नागा निवसंति महोत्कटाः ६।<br>
तस्मिन्पुरे पुंडरीको राजा राज्यं चकार सः ।<br>
गन्धर्वैः किन्नरैश्चैव अप्सरोभिश्च सेव्यते ७।<br>
वराप्सरास्तु ललिता गंधर्वो ललितस्तथा ।<br>
उभौ रागेण संरक्तौ दंपती कामपीडितौ ८।<br>
रेमाते स्वगृहे रम्ये धनधान्ययुते तदा ।<br>
ललितायाश्च हृदये पतिर्वसति सर्वदा ९।<br>
हृदये तस्य ललिता नित्यं वसति भामिनी ।<br>
एकदा पुंडरीकोऽथ क्रीडते सदसि स्थितः १०।<br>
गीतं गानं प्रकुरुते ललितो दयितां विना ।<br>
पदबंधस्खलज्जिह्वो बभूव ललितां स्मरन् ११।<br>
मनोभावं विदित्वास्य कर्कटो नागसत्तमः ।<br>
पदबंधच्युतिं तस्य पुंडरीके न्यवेदयत् १२।<br>
श्रुत्वा कर्कोटकवचः पुंडरीको भुजंगराट् ।<br>
क्रोधसंरक्तनयनो बभूवातिभयंकरः १३।<br>
शशाप ललितं तत्र गायंतं मदनातुरम् ।<br>
राक्षसो भव दुर्बुद्धे क्रव्यादः पुरुषादकः १४।<br>
यतः पत्नीवशोपेतो गायमानो ममाग्रतः ।<br>
वचनात्तस्य राजेंद्र रक्षोरूपो बभूव सः १५।<br>
रौद्राननो विरूपाक्षो दृष्टमात्रो भयंकरः ।<br>
बाहूयोजनविस्तीर्णौ मुखं कंदरसन्निभम् १६।<br>
चंद्रसूर्यनिभे नेत्रे ग्रीवापर्वतसंनिभा ।<br>
नासारंध्रे तु विवरे अधरौ योजनायतौ १७।<br>
शरीरं तस्य राजेंद्र उत्थितं योजनाष्टकम् ।<br>
ईदृशो राक्षसो भूत्वा भुंजानः कर्मणः फलम् १८।<br>
ललिता तु तथालोक्य स्वपतिं विकृताकृतिम् ।<br>
चिंतयामास मनसा दुःखेन महतार्दिता १९।<br>
किं करोमि क्व गच्छामि पतिः शापेन पीडितः ।<br>
इति संस्मृत्य संस्मृत्य मनसा शर्म नालभत् २०।<br>
चचार पतिना सार्द्धं ललिता गहने वने ।<br>
बभ्राम विपिने दुर्गे कामरूपी स राक्षसः २१।<br>
निर्घृणः पापनिरतो विरूपः पुरुषादकः ।<br>
न सुखं लभते रात्रौ न दिवा पापपीडितः २२।<br>
ललिता दुःखितातीव पतिं दृष्ट्वा तथाविधम् ।<br>
बभ्राम तेन सार्द्धं सा रुदती गहने वने २३।<br>
दृष्ट्वाश्रमपदं रम्यं मुनिं संशांतविग्रहम् ।<br>
शीघ्रं जगाम ललिता नमस्कृत्याग्रतः स्थिता २४।<br>
तां दृष्ट्वा स मुनिः प्राह दुःखितां हि दयापरः ।<br>
का त्वं कस्मादिहायाता सत्यं वद ममाग्रतः २५।<br>
ललितोवाच-<br>
वीरधन्वेति गंधर्वः सुता तस्य महात्मनः ।<br>
ललितां नाम मां विद्धि पत्यर्थमिह चागताम् २६।<br>
भर्ता मे पापदोषेण राक्षसोऽभून्महामुने ।<br>
रौद्ररूपो दुराचारस्तं दृष्ट्वा नास्ति मे सुखम् २७।<br>
सांप्रतं शाधि मां ब्रह्मन्यत्कृत्यं तद्वद प्रभो ।<br>
कुरुष्व तद् व्रतं भद्रे विधिपूर्वं मयोदितम् २८।<br>
ऋषिरुवाच-<br>
चैत्रमासस्य रंभोरु शुक्लपक्षोऽस्ति सांप्रतम् ।<br>
कामदैकादशीनाम पापघ्नी ललिते परा २९।<br>
कुरुष्व तद्व्रतं भद्रे विधिपूर्वं मयोदितम् ।<br>
अस्य व्रतस्य यत्पुण्यं तत्स्वभर्त्रे प्रदीयताम् ३०।<br>
दत्ते पुण्येक्षणात्तस्य शापदोषः प्रयास्यति ।<br>
इति श्रुत्वा मुनेर्वाक्यं ललिता हर्षिताभवत् ३१।<br>
उपोष्यैकादशीं राजन्द्वादशीदिवसे तथा ।<br>
विप्रस्यैव समीपे तद्वासुदेवस्य चाग्रतः ३२।<br>
वाक्यमुवाच ललिता स्वपत्युस्तारणाय वै ।<br>
मया तु तद्व्रतं चीर्णं कामदाया उपोषणम् ३३।<br>
तस्य पुण्यप्रभावेन गच्छत्वस्य पिशाचता ।<br>
ललितावचनादेव वर्त्तमानोऽपि तत्क्षणे ३४।<br>
गतपापः स ललितो दिव्यदेहो बभूव ह ।<br>
राक्षसत्वं गतं तस्य प्राप्ता गंधर्वता पुनः ३५।<br>
हेमरत्नसमाकीर्णो रेमे ललितया सह ।<br>
विमानवरमारूढौ पूर्वरूपाधिकौ च तौ ३६।<br>
दंपती अत्यशोभेतां कामदायाः प्रभावतः ।<br>
इति ज्ञात्वा नृपश्रेष्ठ कर्तव्यैषा प्रयत्नतः ३७।<br>
लोकानां तु हितार्थाय तवाग्रे कथिता मया ।<br>
ब्रह्महत्यादि पापघ्नी पिशाचत्वविनाशनी ३८।<br>
नातः परतरा काचित्त्रैलोक्ये सचराचरे ।<br>
पठनाच्छ्रवणाद्राजन्वाजपेयफलं लभेत् ३९।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे चैत्रशुक्ला कामदानाम सप्तचत्वारिंशोऽध्यायः ४७।<br>
<br>
