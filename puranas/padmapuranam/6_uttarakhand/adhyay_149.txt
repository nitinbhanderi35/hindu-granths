महादेव उवाच।<br>
तीर्थादस्मात्परं तीर्थं मालार्कांतरतः स्थितम् ।<br>
चंदनेश्वरमागच्छेदामोदस्थानमुत्तमम् १।<br>
दुःशासनस्य रुधिरं पीत्वा भीमो महाबलः ।<br>
प्रतिज्ञामात्मनः सर्वां पूरयित्वा सुदारुणाम् २।<br>
कराभ्यां रुधिराक्ताभ्यां द्रौपद्याः केशबंधनम् ।<br>
कृत्वा दत्त्वा द्विजातिभ्यो तीर्थयात्रां ततोऽगमत् ३।<br>
साभ्रमत्यास्तटे रम्ये गतो वै भ्रातृभिः सह ।<br>
आनीतः साभ्रमत्यां यः स्वर्गाच्चंदनपादपः ४।<br>
स तु लिंगतया जातः पुण्यतीर्थप्रभावतः ।<br>
तत्र स्नात्वा च पीत्वा च कृत्वा वै पितृतर्पणम् ५।<br>
न नरो निरयं गच्छेद्रुद्रलोकमवाप्नुयात् ।<br>
चंदनेशं ततो दृष्ट्वा विश्वेशं लोकशंकरम् ६।<br>
पूजयेच्च यथाशक्त्या यत्र गत्वा न शोचति ।<br>
यत्र कैवर्तको राजा पूजां कृत्वा ह्यनेकशः ७।<br>
स गतः शिवलोकं तं यत्र गत्वा न शोचति ।<br>
मज्जंति ऋषयो यत्र यत्र देवः सनातनः ८।<br>
साक्षाद्विष्णुः परमात्मा नित्यं तिष्ठति भूतिदः ।<br>
इयं साभ्रमती धन्या धन्यो विश्वेश्वरः प्रभुः ९।<br>
यत्र तीर्थान्यनेकानि जातानि भुवि पार्वति ।<br>
अत्र चामर्दकीपुण्यैः फलैर्नानाविधैः शुभैः १०।<br>
कर्त्तव्यमर्घदानं च विधिना तत्र सुंदरि ११।<br>
<br>
