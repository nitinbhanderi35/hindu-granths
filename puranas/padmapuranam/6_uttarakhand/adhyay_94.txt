नारद उवाच- <br>
कार्तिकव्रतिनां पुंसां नियमा ये प्रकीर्तिताः ।<br>
ताञ्छृणुष्व मया राजन्कथ्यमानान्समंततः १।<br>
सर्वामिषाणि मांसानि क्षौद्रं सौवीरकं तथा ।<br>
राजमाषादिकं चापि नैवाद्यात्कार्तिकव्रती २।<br>
द्विदलं तिलतैलं च तथान्नमश्रुदूषितम् ।<br>
भावदुष्टं शब्ददुष्टं वर्जयेत्कार्तिकव्रती ३।<br>
परान्नं च परद्रोहं परदारागमं तथा ।<br>
तीर्थे प्रतिगृहं नापि गृह्णीयात्कार्तिकव्रती ४।<br>
देवदेवद्विजानां च गुरोश्च व्रतिनस्तथा ।<br>
स्त्रीराजमहतां निंदां वर्जयेत्कार्तिके व्रती ५।<br>
प्राण्यंगमामिषं चूर्णं फले जंबीरमामिषम् ।<br>
धान्ये मसूरिका प्रोक्ता चान्नं पर्युषितं तथा ६।<br>
अजागोमहिषीक्षीरादन्यदुग्धादि चामिषम् ।<br>
द्विजक्रीता रसाः सर्वे लवणं भूमिजं तथा ७।<br>
ताम्रपात्रस्थितं गव्यं जलं पल्वलसंस्थितम् ।<br>
आत्मार्थं पाचितं चान्नमामिषं तत्स्मृतं बुधैः ८।<br>
ब्रह्मचर्यमधः सुप्तिः पत्रावल्यां च भोजनम् ।<br>
चतुर्थकाले भुंजीत कुर्यादेवं सदा व्रती ९।<br>
नरकस्य चतुर्दश्यां तैलाभ्यंगं च कारयेत् ।<br>
अन्यत्र कार्तिकस्नायि तैलाभ्यंगं न कारयेत् १०।<br>
पलांडुं लशुनं शिग्रु छत्राकं गृंजनं तथा ।<br>
नालिकां मूलकं हिंगुं वर्जयेत्कार्तिकव्रती ११।<br>
अलाबुं चापि वृंताकं कूष्मांडं बृहतीफलम् ।<br>
श्लेष्मातकं कपित्थं च वर्जयेद्वैष्णवव्रती १२।<br>
रजस्वलांत्यज म्लेच्छ पतितव्रात्यकैः सह ।<br>
द्विजातिवेदबाह्यैश्च न वदेत्कार्तिकव्रती १३।<br>
श्वभिर्दृष्टं च काकैश्च सूतकान्नं च वर्जयेत् ।<br>
द्विःपाचितं च दग्धान्नं वर्जयेत्कार्तिकव्रती १४।<br>
तिलाभ्यंगं तथा शय्यां परान्नं कांस्यभोजनम् ।<br>
कार्तिके वर्जयेद्यस्तु परिपूर्णव्रती भवेत् ।<br>
एतानि वर्जयेन्नित्यं व्रती सर्वव्रतेष्वपि ।<br>
कृच्छ्राद्यं चापि कुर्वीत स्वशक्त्या विष्णुतुष्टये १५।<br>
क्रमात्कूष्मांड वृंताकं बृहती मूलकं तथा ।<br>
श्रीफलं च कलिंगं च फलं धात्रीभवं तथा १६।<br>
नारिकेरं महालाबुं पटोलं बदरीफलम् ।<br>
चर्म वैकतकं चापि बिसं वै कट्फलं तथा १७।<br>
शाकान्येतानि वर्ज्यानि क्रमात्प्रतिपदादिषु ।<br>
धात्रीफलं रवौ तद्वद्वर्जयेत्सर्वदा गृही १८।<br>
एभ्योऽपि वर्जयेत्किंचिद्यद्विष्णुप्रीतये नरः ।<br>
तत्पुनर्ब्राह्मणे दत्त्वा भक्षयेत्सर्वदैव हि १९।<br>
एवमेव हि माघेऽपि कुर्याद्वै नियमान्व्रती ।<br>
हरिजागरणं तत्र विधिप्रोक्तं च कारयेत् २०।<br>
यथोक्तकारिणं दृष्ट्वा कार्तिकव्रतिनं नरम् ।<br>
यमदूताः पलायंते गजाः सिंहार्दिता यथा २१।<br>
वरं विष्णुव्रतं ह्येतदथ यज्ञशताधिकम् ।<br>
यज्ञकृत्प्राप्नुयात्स्वर्गं वैकुंठं कार्तिकव्रती २२।<br>
भुक्तिमुक्तिप्रदानीह यानि क्षेत्राणि भूतले ।<br>
वसंति तानि तद्गेहे कार्तिक्रव्रतकारिणः २३।<br>
दुःस्वप्न्नं दुष्कृतं किंचिन्मनोवाक्कायकर्मजम् ।<br>
कार्त्तिकव्रतिनं दृष्ट्वा विलयं यांति तत्क्षणात् २४।<br>
कार्त्तिकव्रतिनः पुंसो विष्णुवाक्यप्रणोदिताः ।<br>
रक्षां कुर्वंति शक्राद्या राज्ञो वै किंकरा यथा २५।<br>
विष्णुव्रतकरा नित्यं यत्र तिष्ठंति पूजिताः ।<br>
ग्रहभूतपिशाचाद्या नैव तिष्ठंति तत्र वै २६।<br>
कार्त्तिकव्रतिनः पुण्यं यथोक्तव्रतकारिणः ।<br>
न समर्थो भवेद्वक्तुं ब्रह्मापीह चतुर्मुखः २७।<br>
विष्णुप्रियं सकलकल्मषनाशनं च सर्वत्र पुत्रधनधान्यसमृद्धिकारि ।<br>
ऊर्जे व्रतं सनियमं कुरुते मनुष्यः किं तस्य तीर्थपरिशीलन सेवया च २८।<br>
इति श्रीपाद्मे महापुराणे पंचपंचाशत्सहस्रसंहितायामुत्तरखंडे कार्त्तिकमाहात्म्ये श्रीकृष्णसत्यभामासंवादे नियमवर्णनोनाम चतुर्नवतितमोऽध्यायः ९४।<br>
<br>
