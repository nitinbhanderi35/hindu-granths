महादेवउवाच-<br>
प्रयागतीर्थमाहात्म्यं प्रवक्ष्यामि यथा श्रुतम् ।<br>
महादानपराः पुण्यकर्माणो यत्र संति हि १।<br>
यत्र गंगा च यमुना यत्र चैव सरस्वती ।<br>
तं देवतीर्थप्रवरं देवानामपि दुर्लभम् २।<br>
ईदृशं त्रिषु लोकेषु भूतं न च भविष्यति ।<br>
ग्रहाणां च यथा सूर्यो नक्षत्राणां यथा शशी ३।<br>
तीर्थानामुत्तमं तीर्थं प्रयागाख्यमनुत्तमम् ।<br>
प्रातःकाले तु भो विद्वन्प्रयागे स्नानमाचरेत् ४।<br>
महापापाद्विनिर्मुक्तः स याति परमं पदम् ।<br>
देयं किंचिद्यथाशक्ति दारिद्र्याभावमिच्छता ५।<br>
यो नरस्तत्र गत्वा वै प्रयागे स्नानमाचरेत् ।<br>
धनिको दीर्घजीवी च जायते नात्र संशयः ६।<br>
यत्र वटस्याक्षयस्य दर्शनं कुरुते नरः ।<br>
तेन दर्शनमात्रेण ब्रह्महत्या विनश्यति ७।<br>
स चाक्षयवटः ख्यातः कल्पांतेपि च दृश्यते ।<br>
शेते विष्णुर्यस्य पत्रे अतोयमव्ययः स्मृतः ८।<br>
तत्र पूजां प्रकुर्वंति मानवा विष्णुवल्लभाः ।<br>
सूत्रेणाच्छादितं कृत्वा पूजां चैव तु कारयेत् ९।<br>
माधवाख्यस्तत्र देवः सुखं तिष्ठति नित्यशः ।<br>
तस्य वै दर्शनं कार्यं महापापैः प्रमुच्यते १०।<br>
यत्र देवाश्च ऋषयो मनुष्याश्चापि सर्वशः ।<br>
स्वस्वस्थानं समाश्रित्य तत्र तिष्ठंति नित्यशः ११।<br>
गोघ्नो वापि च चांडालो दुष्टो वा दुष्टचेतनः ।<br>
बालघाती तथाऽविद्वान्म्रियते तत्र वै तदा १२।<br>
स वै चतुर्भुजो भूत्वा वैकुंठे वसते चिरम् ।<br>
प्रयागे तु नरो यस्तु माघस्नानं करोति च १३।<br>
न तस्य फलसंख्यास्ति शृणु देवर्षिसत्तम ।<br>
आपो नारा इति प्रोक्ता सर्वलोकेषु शुश्रुम १४।<br>
तेन नारायणः प्रोक्तः स्नातानां भुक्तिमुक्तिदः ।<br>
ग्रहाणां च यथा सूर्यो नक्षत्राणां यथा शशी १५।<br>
मासानां हि तथा माघः श्रेष्ठः सर्वेषु कर्मसु ।<br>
मकरस्थे रवौ माघे प्रातःकाले तथामले १६।<br>
गोःपदेऽपि जले स्नानं स्वर्गदं पापिनामपि ।<br>
योगोऽयं दुर्लभो विद्वन्त्रैलोक्ये सचराचरे १७।<br>
अस्मिन्यो यत्नमापन्नः स्नायादपि दिनत्रयम् ।<br>
पंच वा सप्त वाप्यत्र स्नानं कुर्वन्प्रयागजम् १८।<br>
चंद्रवद्वर्द्धते सोऽपि कुले वाडवसत्तम ।<br>
चराचराश्च ये जीवास्तथैव मनुजादयः १९।<br>
प्रयागं तीर्थमाश्रित्य वैकुंठं यांति तेऽचिरात् ।<br>
ये वसिष्ठादयस्तत्र ऋषयः सनकादयः २०।<br>
तेऽपि प्रयागजं तीर्थं सेवंते च पुनःपुनः ।<br>
यत्र विष्णुश्च रुद्रश्च यत्रेंद्रश्च तथा पुनः २१।<br>
तेऽपि सर्वे वसंतीह प्रयागे तीर्थसत्तमे ।<br>
दानं तत्र प्रशंसंति नियमांश्च तथैव च २२।<br>
तत्र स्नात्वा च पीत्वा च पुनर्जन्म न विद्यते २३।<br>
इति श्रीपाद्मे महापुराणे पंचपंचाशत्सहस्रसंहितायां उत्तरखण्डे उमापतिनारदसंवादे प्रयागमाहात्म्ये चतुर्विंशोऽध्यायः २४।<br>
<br>
<br>
