सूत उवाच।<br>
इति वाक्यं समाकर्ण्य पुनः पप्रच्छ पावकिः ।<br>
शालग्रामार्चनं भूयस्तच्छृणुध्वं तपोधनाः १।<br>
कार्तिकेय उवाच।<br>
भगवन्योगिनां श्रेष्ठ सर्वेधर्माः श्रुता मया ।<br>
शालग्रामार्चनं ब्रूहि विस्तरेण मम प्रभो २।<br>
ईश्वर उवाच।<br>
साधुसाधु महाप्राज्ञ यन्मां हि परिपृच्छसि ।<br>
तदहं संप्रवक्ष्यामि श्रूयतां मम वत्सल ३।<br>
शालग्रामशिलायां तु त्रैलोक्यं सचराचरम् ।<br>
महाशय महासेन नित्यं तिष्ठति संहितम् ४।<br>
दृष्टं प्रणमितं येन स्नापितं पूजितं तथा ।<br>
यज्ञकोटिगुणं पुण्यं गवां कोटिफलं लभेत् ५।<br>
छिन्नस्तेन तथा वत्स गर्भवासः सुदारुणः ।<br>
पीतं येन सदा विष्णोः शालग्रामशिलाजलम् ६।<br>
कामासक्तोऽपि यो नित्यं भक्तिभावविवर्जितः ।<br>
शालग्रामशिला पुत्र पूजयित्वाच्युतो भवेत् ७।<br>
शालग्रामशिला बिंबं हत्वा कोटिविनाशनम् ।<br>
स्मृतं संकीर्तितं ध्यातं पूजितं च नमस्कृतम् ८।<br>
शालग्रामशिलां दृष्ट्वा यांति पापान्यनेकशः ।<br>
सिंहं दृष्ट्वा यथा यांति वने मृगगणा भयात् ९।<br>
नमस्कारं तु मनुजः शालग्रामशिलार्चने ।<br>
भक्त्या वा यदि वाऽभक्त्या कृत्वा मुक्तिमवाप्नुयात् १०।<br>
वैवस्वतभयं नास्ति तथा मरणजन्मनोः ।<br>
यः करोति नरो नित्यं शालग्रामशिलार्चनम् ११।<br>
गंधपाद्यार्घनैवेद्यैर्दीपैर्धूपैर्विलेपनैः ।<br>
गीतैर्वाद्यैस्तथा स्तोत्रैः शालग्रामशिलार्चनम् १२।<br>
कुरुते मानवो यस्तु कलौ भक्तिपरायणः ।<br>
कल्पकोटिसहस्राणि रमते विष्णुसद्मनि १३।<br>
शालग्रामनमस्कारो भावेनापि नरैः कृतः ।<br>
मानुषत्वं कथं तेषां मद्भक्ता ये नरा भुवि १४।<br>
मद्भक्तास्तीव्रपापिष्ठा मत्प्रभुं न नमंति ये ।<br>
वासुदेवं न ते ज्ञेया मद्भक्ताः पापमोहिताः १५।<br>
मद्भक्तोऽपि च यो भूत्वा भुंक्ते त्वेकादशीदिने ।<br>
स याति ह्यंधतामिस्रे निरयं मम घातकः १६।<br>
मल्लिंगस्पर्शनं कार्यं नान्या शुद्धिर्विधीयते ।<br>
या तिथिर्दयिता विष्णोः सा तिथिर्मम वल्लभा १७।<br>
यस्तां नोपवसेन्मर्त्यः स पापी श्वपचाधिकः ।<br>
शालग्रामशिलायां तु सदा पुत्र वसाम्यहम् १८।<br>
दत्तं देवेन तुष्टेन स्वस्थानं मम भक्तितः ।<br>
पद्मकोटिसहस्रैस्तु पूजिते मयि यत्फलम् १९।<br>
तत्फलं कोटिगुणितं शालग्रामशिलार्चनात् ।<br>
पूजितोऽहं न तैर्मर्त्यैर्नमितोऽहं न तैर्नरैः २०।<br>
न कृतं मर्त्यलोके यैः शालग्रामशिलार्चनम् ।<br>
शालग्रामशिलाग्रे तु यः करोति ममार्चनम् २१।<br>
तेनार्चितोऽहं सेनानीर्युगानामेकविंशतिम् ।<br>
किमर्चितैर्लिंगशतैर्विष्णुभक्तिविवर्जितैः २२।<br>
शालग्रामशिलाबिंबं नार्चितं यदि पुत्रक ।<br>
अनर्हं मम नैवेद्यं पत्रं पुष्पं फलं जलम् २३।<br>
शालग्रामशिलाग्रे तु सर्वं याति पवित्रताम् ।<br>
भुक्त्वान्यदेवनैवेद्यं द्विजश्चांद्रायणं चरेत् २४।<br>
भुक्त्वा केशवनैवेद्यं यज्ञकोटिफलं लभेत् ।<br>
पादोदकेन देवस्य हत्याकोटिसमन्विताः २५।<br>
शुद्ध्यंति नात्र संदेहस्तथा शंखोदकेन हि ।<br>
यो हि माहेश्वरो भूत्वा वैष्णवं च न पूजयेत् २६।<br>
द्वेष्टा च याति नरकं यावदिंद्राश्चतुर्दश ।<br>
ज्येष्ठाश्रमी गृहे यस्य मुहूर्त्तमपि विश्रमेत् २७।<br>
पितामहा युगान्यष्टौ भवत्यमृतभोजिनः ।<br>
संसारे दुःखकांतारे निमज्ज्यंते नराधमाः २८।<br>
वर्षकोटिसहस्राणि कृष्णाराधनवर्जिताः ।<br>
स्नेहादभ्यर्चितैर्लिंगैः शालग्रामसमुद्भवैः २९।<br>
मुक्तिं प्रयांति मनुजा योगसांख्येन वर्जिताः ।<br>
मल्लिंगकोटिभिर्दृष्टैर्यत्फलं पूजितैः स्तुतैः ३०।<br>
शालग्रामशिलायां तु एकस्यामिह तद्भवेत् ।<br>
द्वादशैव शिला यो वै शालग्रामसमुद्भवाः ३१।<br>
अर्चयेद्वैष्णवो नित्यं तस्य पुण्यं न बोध मे ।<br>
कोटिलिंगसहस्रैस्तु पूजितैर्जाह्नवी तटे ३२।<br>
काशीवासे युगान्यष्टौ दिनेनैकेन तद्भवेत् ।<br>
किं पुनर्बहुना यस्तु पूजयेद्वैष्णवो नरः ३३।<br>
नाहं ब्रह्मादयो देवाः संख्यां कर्तुं समीहते ।<br>
तस्माद्भक्त्या च मद्भक्तैः प्रीत्यर्थं मम पुत्रक ३४।<br>
कर्त्तव्यं मम तद्भक्त्या शालग्रामशिलार्च्चनम् ।<br>
शालग्रामशिलारूपी यत्र तिष्ठति केशवः ३५ ।<br>
तत्र देवासुरा यक्षा भुवनानि चतुर्दश ३६।<br>
सुराणां कीर्तनैः सर्वैः कोटिभिश्च फलं लभेत् ।<br>
तत्फलं कीर्त्तनादेव केशवे सुकृतं कलौ ३७।<br>
शालग्रामशिलाग्रे तु सकृत्पिंडेन तर्पिताः ।<br>
वसंति पितरस्तस्य न संख्या तत्र विद्यते ३८।<br>
ये पिबंति नरा भक्त्या शालग्रामशिलाजलम् ।<br>
पंचगव्यसहस्रैस्तु प्राशितैः किं प्रयोजनम् ३९।<br>
प्रायश्चित्ते समुत्पन्ने किं दानैः किमुपोषणैः ।<br>
चांद्रायणैः सुचीर्णैश्च पीत्वा पादोदकं हरेः ४०।<br>
यः करोति तडागे तु प्रतिमां जलशायिनीम् ।<br>
कोटिभिश्चापि किं कार्यमन्यदेवैश्च पूजितैः ४१।<br>
विष्णुमुख्यास्तु वै देवास्तत्र जल्पंति वै सह ।<br>
प्रमाणमस्ति सर्वस्य सुकृतस्य हि पुत्रक ४२।<br>
फलप्रमाणं नैवास्तिशालग्रामशिलार्चन ।<br>
यो ददाति शिलां विष्णोः शालग्रामसमुद्भवाम् ४३।<br>
विप्राय विष्णुभक्ताय तेनेष्टं क्रतुभिः शतैः ।<br>
गृहेऽपि वसतस्तस्य गंगास्नानं दिनेदिने ४४।<br>
स स्नातः सर्वतीर्थेषु सर्वयज्ञेषु दीक्षितः ।<br>
शालग्रामशिलातोयैरभिषेकं समाचरेत् ४५।<br>
स्वर्गे मर्त्ये च पाताले पाषाणाः संति वै गुह ।<br>
शालग्रामशिला ग्राव्णा नास्ति नास्ति समा पुनः ४६।<br>
मानुषे दुर्ल्लभे लोके सफलं तस्य जीवितम् ।<br>
तिलप्रस्थशतं भक्त्या यो ददाति दिनेदिने ४७।<br>
तत्फलं समवाप्नोति शालग्रामशिलार्चनात् ।<br>
पत्रं पुष्पं फलं तोयं मूलं दूर्वादलं तथा ४८।<br>
जायते मेरुणा तुल्यं शालग्रामे समर्पितम् ।<br>
विधिहीनोऽपि यः कश्चित्क्रियामंत्रविवर्जितः ४९।<br>
चक्रांकभुज आप्नोति सम्यक्शास्त्रोदितं फलम् ।<br>
यत्तु पूर्वं मया दृष्टं केशवे क्लेशनाशनम् 6.120.५०।<br>
तत्सर्वं कथयिष्यामि तव स्नेहेन पुत्रक ।<br>
क्व त्वं वससि हे विष्णो किमाधारः किमाश्रयः ५१।<br>
कथं वा प्रीयसे देव तत्सर्वं कथयस्व मे ।<br>
श्रीकृष्ण उवाच।<br>
निवसामि सदा शंभो शालग्रामोद्भवेऽश्मनि ५२।<br>
तत्रैव रथचक्रांके यानि नामानि मे शृणु ।<br>
द्वारदेशे समे चक्रे दृश्येते नांतरं यदि ।<br>
वासुदेवः स विज्ञेयः शुक्लश्चैवातिशोभनः ५३।<br>
प्रद्युम्नः सूर्यवक्त्रस्तु नीलदीप्तिस्तथैव च ।<br>
सुषिरं च्छिद्रबहुलं दीर्घाकारं तु तद्भवेत् ५४।<br>
अनिरुद्धस्तु पीताभो वर्त्तुलश्चातिशोभनः ।<br>
रेखात्रयांकितो द्वारि दृष्टपद्मेन चिह्नवत् ५५।<br>
श्यामो नारायणो देवो नाभिचक्रे तथोन्नते ।<br>
दीर्घ रेषा समोपेतो दक्षिणे सुषिरान्वितः ५६।<br>
ऊर्ध्वंमुखं च जानीयात्सुंदरं हरिरूपिणम् ।<br>
कामदं मोक्षदं चैव अर्थदं च विशेषतः ५७।<br>
परमेष्ठी च शुक्लाभः पद्मचक्रसमन्वितः ।<br>
बिंबाकृतिस्तथा पृष्ठे सुषिरं चातिपुष्कलम् ५८।<br>
कृष्णवर्णस्तथा विष्णुर्मूले चक्रे सुशोभने ।<br>
द्वारोपरि तथा रेखा लक्ष्यते मध्यदेशतः ५९।<br>
कपिलो नरसिंहश्च पृथुचक्रः सुशोभितः ।<br>
ब्रह्मचर्येण पूज्योसावन्यथा विघ्नदो भवेत् ६०।<br>
वाराहः शक्तिलिंगस्तु चक्रे च विषमे स्मृते ।<br>
इंद्र नीलनिभः स्थूलस्त्रिरेखो नाभितः शुभः ६१।<br>
दीर्घाकांचनवर्णाया बिंदुत्रयविभूषिता ।<br>
मत्स्याख्या सा शिला ज्ञेया भुक्तिमुक्तिफलप्रदा ६२।<br>
कूर्मस्तथोन्नतः पृष्ठे वर्तुलश्चक्रपूरितः ।<br>
हरितं वर्णमाधत्ते कौस्तुभेन तु चिह्नितः ६३।<br>
हयग्रीवो हयाकारो रेखापंचकभूषितः ।<br>
बहुबिंदुसमाकीर्णः पृष्ठे नीलं च रूपकम् ६४।<br>
वैकुंठमविभिन्नांगं चक्रमेकं तथा ध्वजम् ।<br>
द्वारोपरि तथा रेखा गुंजाकारा सुशोभना ६५।<br>
श्रीधरस्तु तथा देवश्चिह्नितो वनमालया ।<br>
कदंबकुसुमाकारो रेखापंचकभूषितः ६६।<br>
वर्तुलश्चापि हृस्वश्च वामनः परिकीर्तितः ।<br>
अतसीकुसुमप्रख्यो बिंदुना परिशोभितः ६७।<br>
सुदर्शनस्ततो देवः श्यामवर्णो महाद्युतिः ।<br>
वामपार्श्वे गदाचक्रे रेखा चैव तु दक्षिणे ६८।<br>
दामोदरस्तथा स्थूलो मध्ये चक्रं प्रतिष्ठितम् ।<br>
दूर्वाभं द्वारसंकीर्णं पीतरेखं तथैव च ६९।<br>
नानावर्णो ह्यनंतस्तु नानाभोगेन चिह्नितः ।<br>
अनेकमूर्तिकोभिन्नः सर्वकामफलप्रदः ७०।<br>
विदिक्षुदिक्षुसर्वासु यस्योर्ध्वं दृश्यते मुखम् ।<br>
पुरुषोत्तमः स विज्ञेयो भुक्तिमुक्तिफलप्रदः ७१।<br>
दृश्यते शिखरे लिंगं शालग्रामशिलोद्भवम् ।<br>
यस्य योगेश्वरो देवो ब्रह्महत्यां व्यपोहति ७२।<br>
आरक्तः पद्मनाभस्तु पंकजं वक्त्रसंयुतम् ।<br>
तस्याभ्यर्चनतो नित्यं द्ररिद्रस्त्वीश्वरो भवेत् ७३।<br>
चक्रांकितं हिरण्यांगं रश्मिजालं विनिर्दिशेत् ।<br>
सुवर्णरेखाबहुलं स्फाटिकद्युतिशोभितम् ७४।<br>
अतिस्निग्धा सिद्धिकरी कृष्णा कीर्तिं ददाति च ।<br>
पांडुरा पापदहनी पितापुत्रफलप्रदा ७५।<br>
नीला प्रयच्छती लक्ष्मीं रक्ता रोगप्रदायिनी ।<br>
रूक्षा उद्वेगजननी वक्रा दारिद्र्यभागिनी ७६।<br>
एकं सुदर्शनं ज्ञेयं लक्ष्मीनारायणं द्वयम् ।<br>
तृतीयं चाच्युतं विद्याच्चतुर्थं तु जनार्दनम् ७७।<br>
पंचमं वासुदेवं च षष्ठं प्रद्युम्नमेव च ।<br>
संकर्षर्णं सप्तमं च अष्टमं पुरुषोत्तमम् ७८।<br>
नवमं च नवव्यूहं दशमं तु तदात्मकम् ।<br>
एकादशं चानिरुद्धं द्वादशं द्वादशात्मकम् ७९।<br>
अत ऊर्ध्वं तु चक्राणि दृश्यंतेऽनंतसंज्ञके ।<br>
खंडिते त्रुटिते भग्ने सालग्रामे न दोषभाक् ८०।<br>
इष्टा च यस्य या मूर्तिः स तां यत्नेन पूजयेत् ।<br>
स्कंधे कृत्वा तु योऽध्वानं वहते शैलनायकम् ८१।<br>
तस्य वश्यं भवेत्सर्वं त्रैलोक्यं सचराचरम् ।<br>
शालग्रामशिला यत्र तत्र संनिहितो हरिः ८२।<br>
तत्र दानं जपः स्नानं वाराणस्याः शताधिकम् ।<br>
कुरुक्षेत्रे प्रयागे च नैमिषे पुष्करे तथा ८३।<br>
तत्र कोटिगुणं पुण्यं वाराणस्यां महाफलम् ।<br>
ब्रह्महत्यादिकं पापं यत्किंचित्कुरुते नरः ८४।<br>
तत्सर्वं निर्दहत्याशु शालग्रामशिलार्चनम् ।<br>
शालग्रामोद्भवो देवो यत्र द्वारावतीभवः ८५।<br>
उभयोः संगमो यत्र मुक्तिस्तत्र न संशयः ।<br>
ब्रह्मचारि गृहस्थैश्च वानप्रस्थैश्च भिक्षुभिः ८६।<br>
भोक्तव्यं विष्णुनैवेद्यं नात्र कार्या विचारणा ।<br>
तत्पूजनेन मंत्राश्च न जपो न च भावना ८७।<br>
न स्तुतिर्नापि चाचारः शालग्रामशिलार्चने ।<br>
शालग्रामशिलाग्रे तु कृत्वा स्वस्तिकमादरात् ८८।<br>
कार्तिके तु विशेषेण पुनात्यासप्तमं कुलम् ।<br>
अणुमात्रं तु यः कुर्यान्मंडलं केशवाग्रतः ८९।<br>
मृदाधातुविकारैश्च कल्पकोटिं दिवं वसेत् ।<br>
यस्तु संवत्सरं पूर्णमग्निहोत्रमुपासते ९०।<br>
कार्तिके स्वस्तिकं कृत्वा सममेतन्न संशयः ।<br>
अगम्यागमने चैव ह्यभक्षस्य तु भक्षणे ९१।<br>
तत्पापं नाशमायाति मंडयित्वा हरेर्गृहम् ।<br>
मंडलं कुरुते नित्यं या नारी केशवाग्रतः ।<br>
सप्तजन्मानि वैधव्यं न प्राप्नोति कदाचन ९२।<br>
इति श्रीपाद्मेमहापुराणे पंचपंचाशत्सहस्रसंहितायामुत्तरखंडे कार्तिकमाहात्म्ये श्रीकृष्णसत्यभामासंवादे शालिग्राममाहात्म्यंनाम विंशत्यधिकशततमोऽध्यायः १२०।<br>
<br>
<br>
