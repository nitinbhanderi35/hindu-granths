पार्वत्युवाच।<br>
साभ्रमत्यपि यान्देशान्नंदिकुंडाद्विनिःसृता ।<br>
गच्छंती पावयामास कान्कान्देशान्वदस्व मे ।<br>
चकार कानि तीर्थानि विलंघ्यार्बुदपर्वतम् १।<br>
सूत उवाच।<br>
इति तत्रोदिते देव्या महादेवः स विश्वराट् ।<br>
उवाच वचनं तां वै पार्वतीं विश्वमोहिनीम् २।<br>
महादेव उवाच।<br>
नंदिकुंडात्प्रथमतः तीर्थात्परमपावनात् ।<br>
कपालमोचनं तीर्थं मुनिभिः संप्रकारितम् ३।<br>
सर्वतेजोधिकं तीर्थं पावनात्पावनं परम् ।<br>
अत्र मया परित्यक्तं कपालं ब्रह्मसंज्ञकम् ४।<br>
कपालमोचनं तीर्थमतो जातं हि पार्वति ।<br>
पावनं सर्वभूतानां प्रकटं लोकविश्रुतम् ५।<br>
कपालकुंडमाख्यातं तत्तीर्थं तीर्थराजकम् ।<br>
यत्र देवास्तथा नागा गंधर्वाः किंनरादयः ६।<br>
निवसंति महात्मानस्तीर्थे वै निर्मले शुभे ।<br>
त्रैलोक्ये विश्रुतं तीर्थं दानदं मुक्तिदायकम् ७।<br>
तत्र स्नात्वा शुचिर्भूत्वा कपालेशं प्रपूजयेत् ।<br>
उपोष्य रजनीमेकां कृत्वा ब्राह्मणभोजनम् ८।<br>
तत्रापि वस्त्रदानेन अग्निहोत्रफलं लभेत् ।<br>
तस्मिंस्तीर्थे तु यः कश्चिद्दर्शनव्रतमास्थितः ९।<br>
संत्यज्य देहमात्मानं शिवलोकं व्रजेद्ध्रुवम् ।<br>
अस्मिंस्तीर्थे पुरा स्नानात्सौदासो ब्रह्महत्यया १०।<br>
मोचितो विमलं ज्ञानं प्राप्तवान्वै सुरेश्वरि ।<br>
भागीरथ्यान्वये जातः सुदासाख्यो महाबली ११।<br>
तस्य पुत्रो मित्रसहः सौदासेति च विश्रुतः ।<br>
वसिष्ठशापतः प्राप्तः सौदासो राक्षसीं तनुम् १२।<br>
साभ्रमत्यां कृतस्नानो विमुक्तः शापजादघात् ।<br>
अत्र गंगा च यमुना गोदावरी सरस्वती १३।<br>
नंदितीर्थे वसंत्येताः पवित्राः पुण्यदाः सदा ।<br>
गोदानं भूमिदानं च शय्यादानं तथैव च १४।<br>
कन्यादानं विशेषेण कर्तव्यं ज्ञानिभिर्नरैः ।<br>
एतद्दानसमं प्रोक्तं साभ्रमत्यावगाहनम् १५।<br>
यत्र वै सकलान्येव पतितानीह भूतले ।<br>
वारिणा स्पर्शमात्रेण शुद्धत्वं यांति तान्यपि १६।<br>
अत्र श्राद्धं प्रकुर्वाणो नरो वै भक्तितत्परः ।<br>
पितरस्तस्य संतुष्टा गच्छंति परमं पदम् १७।<br>
एतदाख्यानकं दिव्यं ये शृण्वंति नराः सदा ।<br>
सर्वपापविनिर्मुक्ता विष्णोः सायुज्यमाप्नुयुः १८।<br>
कर्मणा मनसा वाचा ये स्तुवंति महेश्वरम् ।<br>
न तेषां विद्यते दुःखं यावदाभूतसंप्लवम् १९।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमा।<br>
महेश्वरसंवादे नंदितीर्थमहिमानाम षट्त्रिंशाधिकशततमोऽध्यायः १३६।<br>
<br>
