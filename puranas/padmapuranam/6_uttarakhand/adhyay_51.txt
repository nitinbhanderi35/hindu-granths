युधिष्ठिर उवाच-<br>
अपरायाश्च माहात्म्यं श्रुतं सर्वं जनार्दन ।<br>
ज्येष्ठस्य शुक्लपक्षे तु स्याद्या तां वद मानद १।<br>
श्रीकृष्ण उवाच-<br>
एनां वक्ष्यति धर्मात्मा व्यासः सत्यवतीसुतः ।<br>
सर्वशास्त्रार्थतत्त्वज्ञो वेदवेदांगपारगः २।<br>
युधिष्ठिर उवाच-<br>
श्रुता मे मानवा धर्मा वासिष्ठाश्च श्रुता मया ।<br>
द्वैपायन यथावत्त्वं वैष्णवान्वक्तुमर्हसि ३।<br>
श्रीवेदव्यास उवाच -<br>
श्रुतास्तु मानवा धर्मा वैदिकाश्च श्रुतास्त्वया ।<br>
कलौ युगे न शक्यंते ते वै कर्तुं नराधिप ४।<br>
सुखोपायमल्पधनमल्पक्लेशं महाफलम् ।<br>
पुराणानां च सर्वेषां सारभूतं महामते ५।<br>
एकादश्यां न भुंजीत पक्षयोरुभयोरपि ।<br>
द्वादश्यां तु शुचिर्भूत्वा पुष्पैः संपूज्य केशवम् ६।<br>
अन्नं भुंजीत सत्कृत्य पश्चाद्विप्रपुरःसरम् ।<br>
सूतकेऽपि न भोक्तव्यं नाशौचे च जनाधिप ७।<br>
यावज्जीवं व्रतमिदं कर्त्तव्यं पुरुषर्षभ ।<br>
स्वर्गतिं प्राप्तुमिच्छद्भिरत्र नैवास्ति संशयः ८।<br>
आपपापा दुराचाराः पापिष्ठा धर्मवर्जिताः ।<br>
एकादश्यां न भुंजाना न ते यांति यमांतिकम् ९।<br>
इति तद्वचनं श्रुत्वा कंपितोऽश्वत्थपत्रवत् ।<br>
भीमसेनो महाबाहुर्नत्वोवाच गुरुं प्रति १०।<br>
भीमसेन उवाच-<br>
पितामह महाबुद्धे शृणु मे परमं वचः ।<br>
युधिष्ठिरश्च कुंती च तथा द्रुपदनंदिनी ११।<br>
अर्जुनो नकुलश्चैव सहदेवस्तथैव च ।<br>
एकादश्यां न भुंजंति कदाचिदपि सुव्रताः १२।<br>
ते मां ब्रुवंति वै नित्यं मा भुंक्ष्व त्वं वृकोदर ।<br>
अहं तानब्रुवं तात बुभुक्षा दुःसहा मम १३।<br>
दानं दास्यामि विधिवत्पूजयिष्यामि केशवम् ।<br>
भीमसेनवचः श्रुत्वा व्यासो वचनमब्रवीत् १४।<br>
व्यास उवाच-<br>
यदि स्वर्गमभीष्टं ते नरकं दुष्टमेव च ।<br>
एकादश्यां न भोक्तव्यं पक्षयोरुभयोरपि १५।<br>
भीमसेन उवाच-<br>
पितामह महाबुद्धे कथयामि तवाग्रतः ।<br>
एकभक्ते न शक्नोमि उपवासे कुतः प्रभो १६।<br>
वृकोऽपिनाम यो वह्निः स सदा जठरे मम ।<br>
अतिवेलं यदाश्नामि तदा समुपशाम्यति १७।<br>
नैकं शक्नोम्यहं कर्तुमुपवासं महामुने ।<br>
येनैव प्राप्यते स्वर्गस्तत्कर्त्तास्मि यथातथम् ।<br>
तदेकं वद निश्चित्य येन श्रेयोऽहमाप्नुयाम् १८।<br>
व्यास उवाच-<br>
वृषस्थे मिथुनस्थे वा यदा चैकादशी भवेत् ।<br>
ज्येष्ठमासे प्रयत्नेन सोपोष्योदकवर्जिता १९।<br>
गंडूषाचमनं वारि वर्जयित्वोदकं बुधः ।<br>
उपभुंजीत नैवेह व्रतभंगोऽन्यथा भवेत् २०।<br>
उदयादुदयं यावद्वर्जयित्वोदकं नरः ।<br>
श्रूयतां समवाप्नोति द्वादशद्वादशी फलम् २१।<br>
ततः प्रभाते विमले द्वादश्यां स्नानमाचरेत् ।<br>
जलं सुवर्णं दत्त्वा च द्विजातिभ्यो यथाविधि २२।<br>
भुंजीत कृतकृत्यस्तु ब्राह्मणैः सहितो वशी ।<br>
एवं कृते च यत्पुण्यं भीमसेन शृणुष्व तत् २३।<br>
संवत्सरे तु याश्चैव एकादश्यो भवंति हि ।<br>
तासां फलमवाप्नोति ह्यत्र मे नास्ति संशयः २४।<br>
इति मां केशवः प्राह शंखचक्रगदाधरः ।<br>
सर्वान्परित्यज्य पुमान्मामेकं शरणं व्रजेत् २५।<br>
एकादश्यां निराहारस्ततः पापात्प्रमुच्यते ।<br>
द्रव्यशुद्धिः कलौ नास्ति संस्कारः स्मार्त्त एव च २६।<br>
वैदिकस्तु कुतश्चापि प्राप्ते दुष्टे कलौ युगे ।<br>
किं नु ते बहुनोक्तेन वायुपुत्र पुनः पुनः २७।<br>
एकादश्यां न भुंजीत पक्षयोरुभयोरपि ।<br>
एकादश्यां सिते पक्षे ज्येष्ठेमास्युदकं विना २८।<br>
पुण्यं फलमवाप्नोति तच्छृणुष्व वृकोदर ।<br>
संवत्सरे तु या प्रोक्ताः शुक्लः कृष्णा वृकोदर २९।<br>
उपोषिता हि सर्वाः स्युरेकादश्यो न संशयः ।<br>
धनधान्यप्रदा पुण्या पुत्रारोग्यशुभप्रदा ३०।<br>
उपोषिता नरव्याघ्र इति सत्यं ब्रवीमि ते ।<br>
यमदूता महाकायाः करालाः कृष्णरूपिणः ३१।<br>
दंडपाशधरा रौद्रा नोपसर्पंति तं नरम् ।<br>
पीतांबरधरा सौम्याश्चक्रहस्ता मनोजवाः ३२।<br>
अंतकालेन यंत्येते वैष्णवान्वैष्णवीपुरीम् ।<br>
तस्मात्सर्वप्रयत्नेन उपोष्योदकवर्जिता ३३।<br>
जलधेनुं तदा दत्त्वा सर्वपापैः प्रमुच्यते ।<br>
ततस्त्वमस्यां कौंतेय सोपवासोऽर्चनं हरेः ३४।<br>
कुरु सर्वप्रयत्नेन सर्वपापप्रशांतये ।<br>
स्वप्नेन मेऽपराधोस्ति दंतरागतयापि वा ३५।<br>
भोक्ष्येपरेऽह्नि देवेश ह्यशनं वासराद्धरेः ।<br>
इत्युच्चार्य ततो मंत्र उपवासपरो भवेत् ३६।<br>
सर्वपापविनाशाय श्रद्धा दम समन्वितः ।<br>
मेरुमंदरमात्राघं स्त्रिया पुंसा च यत्कृतम् ३७।<br>
सर्वं तद्भस्मतां याति एकादश्याः प्रभावतः ।<br>
न शक्नुवंति ये दातुं जलधेनुं नराधिप ३८।<br>
सकांचनः प्रदातव्यो घटको वस्त्रसंयुतः ।<br>
तोयस्य नियमं योऽस्या कुरुते वै स पुण्यभाक् ३९।<br>
फलं कोटिसुवर्णस्य यामेयामे श्रुतं फलम् ।<br>
स्नानं दानं जपं होमं यदस्यां कुरुते नरः ४०।<br>
तत्सर्वं चाक्षयं प्राप्तमेतत्कृष्णप्रभाषितम् ।<br>
किं वापरेण धर्मेण निर्जलैकादशीं विना ४१।<br>
उपोष्य सम्यग्विधिवद्वैष्णवं पदमाप्नुयात् ।<br>
सुवर्णमन्नं वासो वा यदस्यां संप्रदीयते ४२।<br>
तदस्य कुरुशार्दूल सर्वं चाप्यक्षयं भवेत् ।<br>
एकादश्यां दिने योऽन्नं भुंक्ते पापं भुनक्ति सः ४३।<br>
इहलोके स चांडालो मृतः प्राप्नोति दुर्गतिम् ।<br>
ये च दास्यंति दानानि द्वादश्यां समुपोषिताः ४४।<br>
ज्येष्ठमासे सिते पक्षे प्राप्स्यंति परमं पदम् ।<br>
ब्रह्महा मद्यपः स्तेनो गुरुद्वेषी सदानृती ४५।<br>
मुच्यंते पातकैः सर्वैर्निर्जलायैरुपोषिता ।<br>
विशेषं शृणु कौंतेय निर्जलैकादशी दिने ४६।<br>
यत्कर्त्तव्यं नरैः स्त्रीभिर्दानं श्रद्धासमन्वितैः ।<br>
जलशायी च संपूज्यो देया धेनुस्तथाम्मयी ४७।<br>
प्रत्यक्षा वा नृपश्रेष्ठ घृतधेनुरथापि वा ।<br>
दक्षिणाभिः सुपुष्टाभिर्मिष्टान्नैश्च पृथग्विधैः ४८।<br>
तोषणीयाः प्रयत्नेन द्विजा धर्मभृतां वर ।<br>
तुष्टा भवंति वै विप्रास्तैस्तुष्टैर्मोक्षदो हरिः ४९।<br>
आत्मद्रोहः कृतस्तैर्हि यैरेषा न ह्युपोषिता ।<br>
पापात्मानो दुराचारा मुष्टास्ते नात्र संशयः 6.51.५०।<br>
कुलानां शतमागामि अतीतानां तथा शतम् ।<br>
आत्मना सह तैर्नीतं वासुदेवस्य मंदिरम् ५१।<br>
शांतैर्दांतैर्दानपरैरर्चयद्भिस्तथा हरिम् ।<br>
कुर्वद्भिर्जागरं रात्रौ यैरेषा समुपोषिता ५२।<br>
अन्नं वस्त्रं तथा गावो जलं शय्यासनं शुभम् ।<br>
कमंडलुं तथा छत्रं दातव्यं निर्जला दिने ५३।<br>
उपानहौ यो ददाति पात्रभूते द्विजोत्तमे ।<br>
स सौवर्णेन यानेन स्वर्गलोके महीयते ५४।<br>
यश्चेमां शृणुयाद्भक्त्या यश्चापि परिकीर्तयेत् ।<br>
उभौ तौ स्वर्गमाप्नोति नात्र कार्या विचारणा ५५।<br>
यत्फलं संनिहत्यायां राहुग्रस्ते दिवाकरे ।<br>
कृत्वा श्राद्धं लभेन्मर्त्यस्तदस्याः श्रवणादपि ५६।<br>
नियमं च प्रकर्त्तव्यं दंतधावनपूर्वकम् ।<br>
एकादश्यां निराहारो वर्जयिष्यामि वै जलम् ५७।<br>
केशवप्रीणनार्थाय अन्यदाचमनादृते ।<br>
द्वादश्यां देवदेवेशः पूजनीयस्त्रिविक्रमः ५८।<br>
गंधैर्धूपैस्तथा पुष्पैर्वासोभिः प्रियदर्शनैः ।<br>
पूजयित्वा विधानेन मंत्रमेतमुदीरयेत् ५९।<br>
देवदेव हृषीकेश संसारार्णवतारक ।<br>
उदकुंभप्रदानेन नय मां परमां गतिम् ६०।<br>
ज्येष्ठे मासि तु वै भीम या शुक्लैकादशी शुभा ।<br>
निर्जला समुपोष्यात्र जलकुंभान्सशर्करान् ६१।<br>
प्रदाय विप्रमुख्येभ्यो मोदते विष्णुसन्निधौ ।<br>
ततः कुंभाः प्रदातव्या ब्राह्मणानां च भक्तितः ६२।<br>
भोजयित्वा ततो विप्रान्स्वयं भुंजीत तत्परः ।<br>
एवं यः कुरुते पूर्णां द्वादशीं पापनाशिनीम् ६३।<br>
सर्वपापविनिर्मुक्तो पदं गच्छत्यनामयम् ।<br>
ततः प्रभृति भीमेन कृता ह्येकादशी शुभा ।<br>
पांडवद्वादशी नाम्ना लोके ख्याता बभूव ह ६४।<br>
इति श्रीपाद्मे महापुराणे पंचपंचाशत्साहस्र्यां संहितयामुत्तरखंडे उमापतिनारदसंवादे ज्येष्ठशुक्ला निर्जलैकादशीनामैकपंचाशत्तमोऽध्यायः ५१।<br>
<br>
