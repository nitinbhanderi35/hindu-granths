पार्वत्युवाच।<br>
शालग्रामशिला शुद्धा मूर्त्तयः संति भूतले ।<br>
तासां चैव तु मूर्तीनां पूजनं कतिधा स्मृतम् १।<br>
ब्राह्मणैः कति पूज्यास्ताः क्षत्रियैर्वा सुरेश्वर ।<br>
वैश्यैर्वापि कथं शूद्रैः स्त्रीभिर्वापि समादिश २।<br>
महादेव उवाच।<br>
शालग्रामशिला पुण्या पवित्रा धर्मकारिणी ।<br>
यस्या दर्शनमात्रेण ब्रह्महा शुध्यते नरः ३।<br>
तद्गृहं सर्वतीर्थानां प्रवरं श्रुतिनोदितम् ।<br>
यत्रेयं सर्वदा मूर्तिः शालग्रामशिला शुभा ४।<br>
ब्राह्मणैः पंचपूज्या स्युश्चतस्रः क्षत्रियैस्तथा ।<br>
वैश्यैस्तिस्रस्तथापूज्याएकापूज्याप्रयत्नतः ५।<br>
तस्यादर्शनमात्रेणशूद्रो मुक्तिमवाप्नुयात् ।<br>
अनेन विधिना देवि ये नराः पूजयंति वै ६।<br>
भोगान्सर्वांस्तत्र भुक्त्वा यांति विष्णोः सनातनम् ।<br>
इयं सा महती मूर्तिः सर्वदा पापहारिणी ७।<br>
कैलासाद्यं फलं देवि जायते पूजनाद्यतः ।<br>
तत्र गंगा च यमुना गोदावरी सरस्वती ८।<br>
तिष्ठते च शिला यत्र सर्वं तत्र न संशयः ।<br>
किमत्र बहुनोक्तेन भूयोभूयो वरानने ९।<br>
पूजनं मनुजैः सम्यक्कर्त्तव्यं मुक्तिमिच्छुभिः ।<br>
भक्तिभावेन देवेशि येऽर्चयंति जनार्दनम् १०।<br>
तेषां दर्शनमात्रेण ब्रह्महा शुध्यते जनः ।<br>
दासभावेन ये शूद्राः स्वर्चनं कुर्वते सदा ११।<br>
तेषां पुण्यं न जानंति ब्रह्माद्याश्च सुरेश्वरि ।<br>
भक्तिभावेन ये विप्रा हरिमभ्यर्चयंति वै १२।<br>
एकविंशतिकुलं तैस्तु तारितं तेषु जन्मसु ।<br>
शंखचक्रांकितो यस्तु विप्रः पूजनमाचरेत् १३।<br>
पूजितं तु जगत्सर्वं तेन विष्णुप्रपूजनात् ।<br>
पितरः संवदंत्यस्मत्कुले जाताश्च वैष्णवाः १४।<br>
तत्कुलं तारितं तैस्तु यावदाभूतसंप्लवम् ।<br>
ते तु चास्मान्समुद्धृत्य नयंते विष्णुमंदिरम् १५।<br>
स एव दिवसो धन्यो धन्या माताऽथ बांधवाः ।<br>
पिता तस्य च वै धन्यो धन्या वै सुहृदस्तथा १६।<br>
सर्वे धन्यतमा ज्ञेया विष्णुभक्तिपरायणाः ।<br>
तेषां दर्शनमात्रेण महापापात्प्रमुच्यते १७।<br>
उपपातकानि सर्वाणि महांति पातकानि च ।<br>
तानि सर्वाणि नश्यंति वैष्णवानां च दर्शनात् १८।<br>
पावका इव दीप्यंते ये नरा वैष्णवा भुवि ।<br>
विमुक्ताः सर्वपापेभ्यो मेघेभ्य इव चंद्रमाः १९।<br>
आर्द्रशुष्कं लघुस्थूलं वाङ्मनः कर्मभिः कृतम् ।<br>
तत्सर्वं नाशमायाति वैष्णवानां च दर्शनात् २०।<br>
हिंसादिकं च यत्पापं ज्ञानाज्ञानं कृतं च यत् ।<br>
तत्सर्वं नाशमायाति दर्शनाद्वैष्णवस्य च २१।<br>
निःपापास्त्रिदिवं यांति पापिष्ठा यांति शुद्धिताम् ।<br>
दर्शनादेव साधूनां सत्यं तुभ्यं मयोदितम् २२।<br>
संसारकर्दमालेपप्रक्षालनविशारदः ।<br>
पावनः पावनानां च विष्णुभक्तो न संशयः २३।<br>
प्रत्यहं विष्णुभक्ता ये स्मरंति मधुसूदनम् ।<br>
ते तु विष्णुमया ज्ञेया विष्णुस्तत्र न संशयः २४।<br>
नवनीलघनश्यामं नलिनायतलोचनम् ।<br>
शंखचक्रगदापद्मधरं पीतांबरावृतम् २५।<br>
कौस्तुभेन विराजंतं वनमालाधरं हरिम् ।<br>
उल्लसत्कुंडलज्योतिः कपोलवदनश्रिया २६।<br>
विराजितं किरीटेन वलयांगदनूपुरैः ।<br>
प्रसन्नवदनांभोजं चतुर्बाहुं श्रियान्वितम् २७।<br>
एवं ध्यायंति ये विप्रा विष्णुं चैव तु पार्वति ।<br>
ते विप्रा विष्णुरूपाश्च वैष्णवास्ते न संशयः २८।<br>
तेषां दर्शनमात्रेण भक्त्या वा भोजनेन वा ।<br>
पूजनेन च देवेशि वैकुंठं लभते ध्रुवम् २९।<br>
इति श्रीपाद्मे महापुराणे पंचपंचाशत्सहस्रसंहितायामुत्तरखंडे शालग्रामशिलापूजनमाहात्म्यंनामैकत्रिंशाधिकशततमोऽध्यायः १३१।<br>
<br>
