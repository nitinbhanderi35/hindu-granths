पार्वत्युवाच-<br>
तामसानि च शास्त्राणि समाचक्ष्व ममानघ ।<br>
संप्रोक्तानिच तैर्व्विप्रैर्भगवद्भक्तिवर्जितैः ।<br>
तेषां नामानि क्रमशः समाचक्ष्व सुरेश्वर १।<br>
रुद्र उवाच-<br>
शृणु देवि प्रवक्ष्यामि तामसानि यथाक्रमम् २।<br>
तेषां स्मरणमात्रेण मोहः स्याज्ज्ञानिनामपि ।<br>
प्रथमं हि मयैवोक्तं शैवं पाशुपतादिकम् ३।<br>
मच्छक्त्यावेशितैर्व्विप्रैः प्रोक्तानि च ततः शृणु ।<br>
कणादेन तु संप्रोक्तं शास्त्रं वैशेषिकं महत् ४।<br>
गौतमेन तथा न्यायं सांख्यं तु कपिलेन वै ।<br>
धिषणेन तथा प्रोक्तं चार्व्वाकमतिगर्हितम् ५।<br>
दैत्यानां नाशनार्थाय विष्णुना बुद्धरूपिणा ।<br>
बौद्धशास्त्रमसत्प्रोक्तं नग्ननीलपटादिकम् ६।<br>
मायावादमसच्छास्त्रं प्रच्छन्नं बौद्ध उच्यते ।<br>
मयैव कथितं देवि कलौ ब्राह्मणरूपिणा ७।<br>
अपार्थं श्रुतिवाक्यानां दर्शयन्लोकगर्हितम् ।<br>
स्वकर्म्मरूपं त्याज्यत्वमत्रैव प्रतिपाद्यते ८।<br>
सर्वकर्म्मपरिभ्रष्टैर्वैधर्म्मत्वं तदुच्यते ।<br>
परेशजीवपारैक्यं मया तु प्रतिपाद्यते ९।<br>
ब्रह्मणोस्य स्वयं रूपं निर्गुणं वक्ष्यते मया ।<br>
सर्वस्य जगतोऽप्यत्र मोहनार्थं कलौ युगे १०।<br>
वेदार्थवन्महाशास्त्रं मायया यदवैदिकम् ।<br>
मयैव कल्पितं देवि जगतां नाशकारणात् ११।<br>
मदाज्ञया जैमिनिना पूर्वं वेदमपार्थकम् ।<br>
निरीश्वरेण वादेन कृतं शास्त्रं महत्तरम् १२।<br>
शास्त्राणि चैव गिरिजे तामसानि निबोध मे ।<br>
पुराणानि च वक्ष्यामि तामसानि यथाक्रमात् १३।<br>
ब्राह्मं पाद्मं वैष्णवं च शैवं भागवतं तथा ।<br>
तथैव नारदीयं तु मार्कण्डेयन्तु सप्तमम् १४।<br>
आग्नेयमष्टमं प्रोक्तं भविष्यं नवमं तथा ।<br>
दशमं ब्रह्मवैवर्तं लिङ्गमेकादशं स्मृतम् १५।<br>
द्वादशं च वराहं च वामनं च त्रयोदशम् ।<br>
कौर्म्मं चतुर्दशं प्रोक्तं मात्स्यं पंचदशं स्मृतम् १६।<br>
षोडशं गारुडं प्रोक्तं स्कंदं सप्तदशं स्मृतम् ।<br>
अष्टादशं तु ब्रह्मांडं पुराणानि यथाक्रमम् १७।<br>
मात्स्यं कौर्मं तथा लैड्गं शैवं स्कांदं तथैव च ।<br>
आग्नेयं च षडेतानि तामसानि निबोध मे १८।<br>
वैष्णवं नारदीयं च तथा भागवतं शुभम् ।<br>
गारुडं च तथा पाद्मं वाराहं शुभदर्शने १९।<br>
सात्विकानि पुराणानि विज्ञेयानि शुभानि वै ।<br>
ब्रह्मांड ब्रह्मवैवर्त्तं मार्कंडेयं तथैव च २०।<br>
भविष्यं वामनं ब्राह्मं राजसानि निबोध मे ।<br>
सात्विका मोक्षदाः प्रोक्ता राजसाः सर्वदा शुभाः २१।<br>
तथैव तामसा देवि निरयप्राप्तिहेतवः ।<br>
तथैव स्मृतयः प्रोक्ता ऋषिभिस्त्रिगुणान्विताः २२।<br>
सात्विका राजसाश्चैव तामसा शुभदर्शने ।<br>
वासिष्ठं चैव हारीतं व्यासं पाराशरं तथा २३।<br>
भारद्वाजं काश्यपं च सात्विका मुक्तिदाः शुभाः ।<br>
याज्ञवल्क्यं तथात्रेयं तैत्तिरं दाक्षमेव च २४।<br>
कात्यायनं वैष्णवं च राजसां स्वर्गदाः शुभाः ।<br>
गौतमं बार्हस्पत्यं च सांवर्त्तं च यमं स्मृतम् २५।<br>
साख्यं चौशनसं चेति तामसा निरयप्रदाः ।<br>
किमत्र बहुनोक्तेन पुराणेषु स्मृतिष्वपि २६।<br>
तामसा नरकायैव वर्जयेत्तान्विचक्षणः ।<br>
एतत्ते सर्वमाख्यातं प्रसंगाच्छुभदर्शनम् ।<br>
शेषां च प्रभवावस्थां हरेर्वक्ष्यामि ते शृणु २७।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे तामसशास्त्रकथनंनाम षट्त्रिंशदधिकद्विशततमोऽध्यायः २३६ ।<br>
<br>
