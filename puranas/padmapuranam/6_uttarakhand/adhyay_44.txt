युधिष्ठिर उवाच-<br>
फाल्गुनस्यासिते पक्षे किंनामैकादशीभवेत् ।<br>
कथयस्व प्रसादेन वासुदेव ममाग्रतः १।<br>
श्रीकृष्ण उवाच-<br>
नारदः परिपप्रच्छ ब्रह्माणं कमलासनम् ।<br>
फाल्गुनस्यासिते पक्षे विजयानाम नामतः ।<br>
तस्याः पुण्यं द्विजश्रेष्ठ कथयस्व प्रसादतः २।<br>
ब्रह्मोवाच-<br>
शृणु नारद वक्ष्यामि कथां पापहराम्पराम् ।<br>
यन्न कस्यचिदाख्यातं मयैतद्विजयाव्रतम् ३।<br>
पुरातनं व्रतं ह्येतत्पवित्रं पापनाशनम् ।<br>
जयं ददाति विजया नृपाणां वै न संशयः ४।<br>
पुरा रामो वनं यातो वर्षाण्येव चतुर्दश ।<br>
न्यवसत्पंचवट्यां तु सहसीतः सलक्ष्मणः ५।<br>
तत्रैव वसतस्तस्य रामस्य विजयात्मनः ।<br>
रावणेन हृता लौल्याद्भार्या सीता यशस्विनी ६।<br>
तेन दुःखेन रामोऽपि मोहमभ्यागतस्तदा ।<br>
भ्रमन्जटायुषमथो ददर्श विगतायुषम् ७।<br>
कबंधो निहतः पश्चाद्भ्रमतारण्यमध्यतः ।<br>
सुग्रीवेण समं तस्य सखित्वं समपद्यत ८।<br>
वानराणामनीकानि रामार्थंसंगतानि च ।<br>
ततो हनुमता दृष्टा लंकोद्याने तु जानकी ९।<br>
रामसंज्ञापनं तस्यै दत्तं कर्म महत्कृतम् ।<br>
पुनः समेत्य रामेण सर्वं तत्र निवेदितम् १०।<br>
अथ श्रुत्वा रामचंद्रो वाक्यं चैव हनूमतः ।<br>
सुग्रीवानुमतेनैव प्रस्थानं समरोचयत् ११।<br>
सौमित्रेकेन पुण्येन तीर्यते वरुणालयः ।<br>
अगाधो नितरामेष यादोभिश्च समाकुलः ।<br>
उपायं नैव पश्यामि येनासौ सुतरो भवेत् १२।<br>
लक्ष्मण उवाच-<br>
आदिदेवस्त्वमेवासि पुराणपुरुषोत्तमः ।<br>
बकदाल्भ्यो मुनिश्चात्र वर्तते द्वीपमध्यतः १३।<br>
अस्मात्स्थानाद्योजनार्द्धमाश्रमस्तस्य राघव ।<br>
अन्ये च ब्राह्मणास्तत्र बहवो रघुनंदन १४।<br>
तं पृच्छ गत्वा राजेंद्र पुराणमृषिपुंगवम् ।<br>
इति वाक्यं ततः श्रुत्वा लक्ष्मणस्यातिशोभनम् १५।<br>
जगाम राघवो द्रष्टुं बकदाल्भ्यं महामुनिम् ।<br>
प्रणनाम मुनिं मूर्ध्ना रामो विष्णुमिवामरः १६।<br>
ज्ञात्वा मुनिस्ततो रामं पुराणं पुरुषोत्तमम् ।<br>
केनापि कारणेनैव प्रविष्टो मानुषीं तनुम् १७।<br>
उवाच स ऋषिस्तुष्टः कुतो राम तवागमः १८।<br>
राम उवाच-<br>
त्वत्प्रसादादहं विप्र तीरं नदनदीपतेः ।<br>
आगतोऽस्मि ससैन्योऽत्र लंकां जेतुं सराक्षसाम् १९।<br>
भवतश्चानुकूलत्वात्तीर्यतेऽब्धिर्यथा मया ।<br>
तमुपायं वद मुने प्रसादं कुरु सांप्रतम् २०।<br>
एतस्मात्कारणादेव द्रष्टुं त्वाहमिहागतः ।<br>
रामस्य वचनं श्रुत्वा बकदाल्भ्यो महामुनिः २१।<br>
उवाच सुप्रसन्नात्मा रामं राजीवलोचनम् ।<br>
कर्तव्यमद्य ते राम व्रतानां व्रतमुत्तमम् २२।<br>
कृतेन येन सहसा विजयस्ते भविष्यति ।<br>
लंकां जित्वा राक्षसांश्च स्वच्छां कीर्तिमवाप्स्यसि २३।<br>
एकाग्रमानसो भूत्वा व्रतमेतत्समाचर ।<br>
फाल्गुनस्यासिते पक्षे विजयैकादशी भवेत् २४।<br>
तस्या व्रतेन हे राम विजयस्ते भविष्यति ।<br>
निःसंशयं समुद्रं त्वं तरिष्यसि सवानरः २५।<br>
विधिस्तु श्रूयतां राजन्व्रतस्यास्य फलप्रदः ।<br>
दशम्यां दिवसे प्राप्ते कुंभमेकं तु कारयेत् २६।<br>
हैमं वा राजतं वापि ताम्रं वाप्यथ मृन्मयम् ।<br>
स्थापयेच्छोभितं चैव जलपूर्णं सपल्लवम् २७।<br>
सप्तधान्यान्यधस्तस्य यवानुपरि विन्यसेत् ।<br>
तस्योपरि न्यसेद्देवं हैमं नारायणं प्रभुम् २८।<br>
एकादशीदिने प्राप्ते प्रातः स्नानं समाचरेत् ।<br>
निश्चलं स्थापयेत्कुंभं कंठमाल्यानुलेपनैः २९।<br>
पूगीफलैर्नालिकेरैः पूजयेच्च विशेषतः ।<br>
गंधैर्धूपैश्चदीपैश्च नैवेद्यैर्विविधैरपि ३०।<br>
कुंभाग्रे तद्दिनं राम नीयते सत्कथादिभिः ।<br>
रात्रौ जागरणं चैव तस्याग्रे कारयेद्बुधः ३१।<br>
प्रकाशयेद्घृतदीपमखंडव्रतहेतवे ।<br>
द्वादशीदिवसे प्राप्ते मार्तंडस्योदये सति ३२।<br>
नीत्वा कुंभं जलोद्देशे नद्याः प्रस्रवणे तथा ।<br>
तडागे स्थापयित्वा तं पूजयित्वा यथाविधि ३३।<br>
दद्यात्सदेवं तं कुंभं ब्राह्मणे वेदपारगे ।<br>
कुंभेन सह राजेंद्र महादानानि दापयेत् ३४।<br>
अनेनविधिना राम यूथपैः सह संगतः ।<br>
कुरु व्रतं प्रयत्नेन विजयस्ते भविष्यति ३५।<br>
इति श्रुत्वा ततो रामो यथोक्तमकरोत्तदा ।<br>
कृते व्रते स विजयी बभूव रघुनंदनः ३६।<br>
प्राप्ता सीता जिता लंका पौलस्त्यो निहतो रणे ।<br>
अनेनविधिना पुत्र ये कुर्वंति नरा व्रतम् ३७।<br>
इहलोकजयप्राप्तिः परलोकस्तथाक्षयः ।<br>
एतस्मात्कारणात्पुत्र कर्तव्यं विजयाव्रतम् ३८।<br>
विजयायाश्च माहात्म्यं सर्वकिल्बिषनाशनम् ।<br>
पठनाच्छ्रवणाच्चैव वाजपेयफलं लभेत् ३९।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे फाल्गुनकृष्णाविजयामाहात्म्यंनाम चतुश्चत्वारिंशोऽध्यायः ४४।<br>
<br>
