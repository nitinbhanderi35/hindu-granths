महादेव उवाच-<br>
श्रावणे मासि संप्राप्ते पवित्रारोपणो विधिः ।<br>
यस्मिन्कृते तु देवेशि दिव्यभक्तिः प्रजायते १।<br>
पवित्रारोपणं विष्णोः कर्तव्यं श्रद्धया बुधैः ।<br>
संपूर्णा जायते तस्य पूजा पार्वति वार्षिकी २।<br>
पवित्रारोपणे विष्णोर्जायते सुखमात्मनः ।<br>
संपूजिते सदा विष्णौ नानासुखमवाप्नुयात् ३।<br>
सूत्रं वाससमानीय ब्राह्मण्या कर्तितं तथा ।<br>
स्वेनैव कर्तितं सूत्रं तेनैव च प्रकारयेत् ४।<br>
सच्छूद्र्या कर्तितं सूत्रं तद्ग्राह्यं वा तथैव च ।<br>
अन्यथा विक्रयेणापि ग्राह्यं चापि यथातथम् ५।<br>
क्षौमेनैव प्रकर्तव्यः पवित्रारोपणो विधिः ।<br>
रूप्येण वा तथा कार्यं पवित्रं विष्णुदैवतम् ६।<br>
सौवर्णेनापि देवेशि कर्तव्यं विधिपूर्वकम् ।<br>
अभावे सर्वधातूनां ग्राह्यं सूत्रं तथा बुधैः ७।<br>
कृत्वा तु त्रिवृतं सूत्रं प्रक्षाल्यमुदकेन तु ।<br>
लिंगे लिंगप्रमाणं च प्रतिमायां यथाविधिः ८।<br>
पादौ वै जानुपर्यंतं तथा नाभिसमं स्मृतम् ।<br>
ज्येष्ठं मध्यं कनिष्ठं च पवित्रं कारयेद्बुधः ९।<br>
संवत्सरदिनैस्तद्वत्तदर्द्धार्द्धेन संख्यया ।<br>
सूत्रेणैव प्रकर्त्तव्यं ग्रंथिनाष्टोत्तरं शतम् १०।<br>
तदर्द्धसंख्यकेनापि युक्तं वा तत्र पार्वति ।<br>
लिंगे वै लिंगसंज्ञं तु गंगानागैश्च संयुतम् ११।<br>
प्रतिमायां तथा देवि पवित्रं वनमालकम् ।<br>
यथाशोभा तथा कार्यं येन विष्णुः प्रसीदति १२।<br>
एकं वै सुपवित्रं तु गंधाख्यं कारयेत्सदा ।<br>
तंतुना यच्च संयुक्तं कर्त्तव्यं वैष्णवैर्नरैः १३।<br>
देवानां च तथा प्रोक्तं पवित्रं विष्णुदैवतम् ।<br>
अंबरीषाद्या भक्ताश्च अन्येऽपि च ध्रुवादयः १४।<br>
पवित्राणि ततः पश्चाद्दातव्यानीह पार्वति ।<br>
प्रतिपद्धनदस्योक्ता पवित्रारोपणे तिथिः १५।<br>
लक्ष्म्या देव्या द्वितीया तु तिथीनामुत्तमा तिथिः ।<br>
तृतीया तु तव प्रोक्ता चतुर्थी गणपस्य च १६।<br>
पंचमी चंद्रमसश्चैव षष्ठी वै कार्त्तिकस्य च ।<br>
सप्तमी च रवेः प्रोक्ता दुर्गायाश्चाष्टमी स्मृता १७।<br>
नवमी चैव मातॄणां यमस्य दशमी तथा ।<br>
एकादशी तु सर्वेषां द्वादशी माधवस्य च १८।<br>
त्रयोदशी तु कामस्य शर्वस्योक्ता चतुर्दशी ।<br>
तद्वत्पंचदशी ख्याता धातुर्वै ह्यर्चने पुनः १९।<br>
एता वै तिथयः प्रोक्ताः पवित्रारोपणोचिताः ।<br>
कनिष्ठे द्वादश प्रोक्ता मध्यमे द्विगुणा स्मृताः २०।<br>
त्रिगुणाश्चोत्तमे चैव ग्रंथयश्च पवित्रके ।<br>
कर्पूरकेसराभ्यां वा चंदनेन हरिद्रया २१।<br>
रंजयित्वा तु तत्सर्वं स्थाप्यं नवकरंडके ।<br>
देवस्य यजनं यत्र स्थाप्यानि देववत्तदा २२।<br>
आदौ देवार्चनं कृत्वा वासनं सपवित्रकम् ।<br>
अधिवासिते पवित्रे तु ततो वै पूजनं स्मृतम् २३।<br>
पवित्रेषु च यद्देवास्तेषां निकटमाचरेत् ।<br>
ब्रह्माविष्णुस्तथा रुद्रस्त्रयो वै सूत्रदेवताः २४।<br>
क्रिया च पौरुषी वीरा चतुर्थी चापराजिता ।<br>
जया च विजया चैव मुक्तिदा च सदाशिवा २५।<br>
मनोन्मनी तु नवमी दशमी सर्वतोमुखी ।<br>
ग्रंथीनां देवताश्चैव सूत्रेषु विनिवेशयेत् २६।<br>
आवाहनमुद्रया वै शास्त्रोक्तविधिना ततः ।<br>
आवाह्य तत्र ताः सम्यक्संनिधीकरणं स्मृतम् २७।<br>
संनिधीकरणमुद्रया संनिधीकरणम् ।<br>
रक्ष्यामुद्रया संरक्ष्य धेनुमुद्रया अमृतीकृत्य ।<br>
आनीय देवस्याग्रे कलशोदकं गृहीत्वा ।<br>
आगमोक्तेन मंत्रेण प्रोक्षणं विधाय क्लीं कृष्णाय इति मंत्रेण प्रोक्षणं गंधधूपदीप।<br>
नैवेद्यादिकं दत्त्वा तांबूलादिकं दत्त्वा षोडशोपचारादिना पवित्रदेवता।<br>
अभ्यर्च्य गंधपवित्रं धूपितं कृत्वा देवाभिमुखः सन् ।<br>
नमस्कारमुद्रया देवं अभिमंत्रयीत ।<br>
आमंत्रितो महादेव सार्द्धं देव्या गणादिभिः ।<br>
मंत्रैर्वा लोकपालैश्च सहितः परिवारकैः २८।<br>
आगच्छ भगवन्विष्णो विधिसंपूर्णहेतवे ।<br>
प्रातस्त्वत्पूजनं कुर्मः सान्निध्यं नियतं कुरु २९।<br>
तद्गंधं च पवित्रं च देवस्य राघवस्य च ।<br>
श्रीविष्णोश्चरणे तत्नि क्षिप्य प्रातः ।<br>
स्वक्रियां विधाय पुण्याहस्वस्तिवाचन जयजय शब्दैर्घंटादि वादित्र।<br>
निर्घोषतूर्यादिशब्दैः पवित्रैः पूजां कुर्यात् ।<br>
ततः प्रथमं ज्येष्ठं ततो मध्यमं कनिष्ठं च ।<br>
एभिः सर्वैर्यथाक्रमेण पूजां कुर्यात् ।<br>
ॐवासुदेवाय विद्महे विष्णुदेवाय धीमहि ।<br>
तन्नो देवः प्रचोदयात् ।<br>
इति पवित्रदानं अथवा स्वमंत्रैः ।<br>
ततो वै महतीं पूजां विष्णोः कुर्यात्प्रसादिनीम् ।<br>
यया वै कृतया देवि विष्णुरात्मा प्रसीदति ३०।<br>
समंताद्दीपमाला च कत्तर्व्या च विधानतः ।<br>
चतुर्विधं तथा चान्नं नैवेद्यं कारयेद्बुधः ३१।<br>
पवित्राणि ततो दद्यात्पूजितानि तु शोभने ।<br>
भक्त्या चैव विशेषेण श्रीगुरुं पूजयेत्ततः ३२।<br>
वस्त्रालंकारविधिना पूजनीयो गुरुर्महान् ।<br>
पूजयित्वा गुरुं तत्र पवित्रं धारयेत्ततः ३३।<br>
अथ ये वैष्णवाः संति तेभ्यस्तांबूलादिकं दत्त्वा पूर्णाहुतिमग्नये दत्त्वा श्रीनिवासाय श्रीकृष्णाय कर्म निवेदयेत् ।<br>
मंत्रहीनं क्रियाहीनं भक्तिहीनं तु केशव ।<br>
यत्पूजितो मया सम्यक्संपूर्णं यातु मे ध्रुवम् ३४।<br>
तत उद्वास्य इष्टबंधुभिस्तथा वैष्णवैर्विप्रैर्वा सहितः सन्मृष्टमन्नं स्वयं भुंजीत ।<br>
एतत्पूजनकं दिव्यं ये शृण्वंति द्विजोत्तमाः ।<br>
सर्वपापविनिर्मुक्ता यांति विष्णोः परं पदम् ३५।<br>
यावत्तपति वै चंद्रो यावत्तपति वै रविः ।<br>
पवित्रारोपकस्तद्वत्तप्यते नात्र संशयः ३६।<br>
पृथिव्यां यानि दानानि नियमाश्च तथा पुनः ।<br>
सर्वे वै पूर्णतां यांति पवित्रारोपणे कृते ३७।<br>
उत्सवानां च राजायं पवित्रारोपणो विधिः ।<br>
ब्रह्महा शुध्यते तत्र नात्र कार्या विचारणा ३८।<br>
सत्यं सत्यं पुनः सत्यं यदुक्तं नगनंदिनि ।<br>
पवित्रारोपणे पुण्यं दर्शने तु तथा स्मृतम् ३९।<br>
शूद्रैर्वाथ महाभागे पवित्रारोपणो विधिः ।<br>
कृतो यैर्भक्तिभावेन ते वै धन्यतमाः स्मृताः ४०।<br>
धन्योऽहं कृतकृत्योऽहं सौभाग्यो धरणीतले ।<br>
मया तु या कृता भक्तिर्वैष्णवी मुक्तिदायिनी ४१।<br>
इति श्रीपाद्मे महापुराणे पंचपंचाशत्साहस्र्यां संहितायां उत्तरखंडे उमामहेश्वरसंवादे पवित्रारोपणंनाम षडशीतितमोऽध्यायः ८६।<br>
<br>
