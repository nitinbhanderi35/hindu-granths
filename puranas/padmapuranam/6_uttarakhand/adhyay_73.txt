महादेव उवाच-<br>
ॐरामरक्षास्तोत्रस्य श्रीमहर्षिर्विश्वामित्रऋषिः ।<br>
श्रीरामो देवता अनुष्टुप्छंदः ।<br>
विष्णुप्रीत्यर्थे जपे विनियोगः १।<br>
अतसीपुष्पसंकाशं पीतवाससमच्युतम् ।<br>
ध्यात्वा वै पुंडरीकाक्षं श्रीरामं विष्णुमव्ययम् २।<br>
पातु वो हृदयं रामः श्रीकंठः कंठमेव च ।<br>
नाभिं पातु मखत्राता कटिं मे विश्वरक्षकः ३।<br>
करौ पातु दाशरथिः पादौ मे विश्वरूपधृक् ।<br>
चक्षुषी पातु वै देव सीतापतिरनुत्तमः ४।<br>
शिखां मे पातु विश्वात्मा कर्णौ मे पातु कामदः ।<br>
पार्श्वयोस्तु सुरत्राता कालकोटिदुरासदः ५।<br>
अनंतः सर्वदा पातु शरीरं विश्वनायकः ।<br>
जिह्वां मे पातु पापघ्नो लोकशिक्षाप्रवर्त्तकः ६।<br>
राघवः पातु मे दंतान्केशान्रक्षतु केशवः ।<br>
सक्थिनी पातु मे दत्त विजयो नाम विश्वसृक् ७।<br>
एतां रामबलोपेतां रक्षां यो वै पुमान्पठेत् ।<br>
स चिरायुः सुखी विद्वान्लभते दिव्यसंपदम् ८।<br>
रक्षां करोति भूतेभ्यः सदा रक्षा तु वैष्णवी ।<br>
रामेति रामभद्रेति रामचंद्रेति यः स्मरेत् ९।<br>
विमुक्तः स नरः पापान्मुक्तिं प्राप्नोति शाश्वतीम् ।<br>
वसिष्ठेन इदं प्रोक्तं गुरवे विष्णुरूपिणे १०।<br>
ततो मे ब्रह्मणः प्राप्तं मयोक्तं नारदं प्रति ।<br>
नारदेन तु भूर्लोके प्रापितं सुजनेष्विह ११।<br>
सुप्त्वावाथ गृहे वापि मार्गे गच्छंत एव वा ।<br>
ये पठंति नरश्रेष्ठास्ते नराः पुण्यभागिनः १२।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे रामक्षास्तोत्रंनाम त्रिसप्ततितमोऽध्यायः ७३।<br>
<br>
