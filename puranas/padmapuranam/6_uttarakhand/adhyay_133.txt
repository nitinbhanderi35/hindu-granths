पार्वत्युवाच।<br>
द्वीपेऽस्मिन्यानि तीर्थानि तानि मे वद सुव्रत ।<br>
द्वीपानां द्वीपराजोऽयं सर्वदा भुवि निर्मितः ।<br>
संख्यया त्वं वद स्वामिन्कृपां कृत्वा ममोपरि १।<br>
महादेव उवाच।<br>
सर्वगः सर्वभूतेषु द्रष्टव्यः सर्वतो भुवि ।<br>
सप्तलोकेषु यत्किंचिद्दृश्यते सचराचरम् २।<br>
तत्वं तेन विना देवि न दृष्टं न श्रुतं मया ।<br>
अतो विष्णुर्महादेवः केशवः क्लेशनाशनः ।<br>
तीर्थरूपेण वर्तेत द्वीपे ह्यस्मिन्सुरेश्वरि ३।<br>
तानि तीर्थानि वक्ष्यामि सांप्रतं नात्र संशयः ।<br>
प्रथमं पुष्करं क्षेत्रं तीर्थानां प्रवरं शुभम् ।<br>
वाराणसी द्वितीयं तु क्षेत्रं मुक्तिप्रदायकम् ४।<br>
तृतीयं नैमिषं क्षेत्रमृषीणां पावनं स्मृतम् ।<br>
प्रयागं वै चतुर्थं तु तीर्थानामुत्तमं स्मृतम् ५।<br>
कार्मुकं पंचमं प्रोक्तं उत्पन्नं गंधमादने ।<br>
एकादशं कान्यकुब्जं यत्र तिष्ठति वामनः ६।<br>
सप्तमं विश्वकायं तु अवरे पर्वते शुभे ।<br>
अष्टमं गौतमाख्यं च मंदरे निर्मितं पुरा ७।<br>
मदोत्कटं तु नवमं दशमं रथचैत्रकम् ।<br>
एकादशं कान्यकुब्जं यत्र तिष्ठति वामनः ८।<br>
द्वादशं मलयं चैव कुब्जाम्रकमतः परम् ।<br>
विश्वेश्वरं गिरिकर्णं केदारं गतिदायकम् ९।<br>
बाह्यं हिमवतः पृष्ठे गोकर्णे गोपकं तथा ।<br>
स्थानेश्वरं हिमाद्रौ च बिल्वके बिल्वपत्रिकम् १०।<br>
श्रीशैले माधवं तीर्थं भद्रं भद्रेश्वरे तथा ।<br>
वाराहे विजयं प्रोक्तं वैष्णवं वैष्णवे गिरौ ११।<br>
रौद्रं तु रुद्रकोटे तु पैत्र्यं कालिजरे गिरौ ।<br>
कंपिले कापिलं तीर्थं मुकुटे कर्कोटकं तथा १२।<br>
शालग्रामोद्भवं तीर्थं गल्लिकायां सुरेश्वरि ।<br>
नर्मदायां शिवाख्यं तु मायायां विश्वरूपकम् १३।<br>
उत्पलाक्षं सहस्राक्षं जातं वै रैवते गिरौ ।<br>
गंगायां पितृतीर्थं च विष्णुपादोद्भवं तथा १४।<br>
विपाशायां विपापा च पाटले पुंड्रवर्द्धनम् ।<br>
नारायणं सुपार्श्वे तु त्रिकूटे विष्णुमंदिरम् १५।<br>
विपुले विपुलं नाम कल्याणं मलयाचले ।<br>
कौरवं कोटितीर्थे च सुगंधं गंधमादने १६।<br>
कुब्जाम्रके त्रिसंध्यं तु गंगांद्वारे हरिप्रियम् ।<br>
शैलं विंध्यप्रदेशे तु बदर्यां सारस्वतं स्मृतम् १७।<br>
कालिद्यां कालरूपं च सह्ये वै सायकं स्मृतम् ।<br>
चांद्रं चंद्रप्रदेशे तु रमणं तीर्थनायकम् १८।<br>
यमुनायां मृगाख्यं तु करवीरे कुरूद्भवम् ।<br>
विनायके पर्वते वै उमाख्यं तीर्थमेव च १९।<br>
आरोग्यं भास्करे देशे महाकाले महेश्वरम् ।<br>
तीर्थं अभयदं नामामृताख्यं विंध्यकंधरे २०।<br>
मंडपे विश्वरूपं च स्वाहाख्यं ईश्वरे पुरे ।<br>
वैगलेयं प्रचंडायां चांडिकंमरकंटके २१।<br>
सोमेश्वरं तथा तीर्थे प्रभासे पुष्करं तथा ।<br>
देवमात्रं सरस्वत्यां पारावततटे स्थितम् २२।<br>
महालयं महापद्मे पयोष्ण्यां पिंगलेश्वरम् ।<br>
सिंहिकायां तथा तीर्थं सौरवेरविसंज्ञकम् २३।<br>
कार्तिकं कृत्तिकाक्षेत्रे शांकरं शंकरे गिरौ ।<br>
उत्पलाख्यं ततो दिव्यं सुभद्रा सिंधुसंगमे २४।<br>
गाणपत्यं ततश्चैव पर्वतो विष्णुसंज्ञके ।<br>
जालंधरे ततः प्रोक्तं तीर्थं विष्णुमुखं च यत् २५।<br>
तारे वै तारकं प्रोक्तं पर्वते विष्णुसंज्ञके ।<br>
देवदारुवने पौंड्रं पौष्कं काश्मीरमंडले २६।<br>
भौमं हिमं हिमाद्रौ च तुष्टिकं पौष्टिकं पुनः ।<br>
कपालमोचनं तीर्थं जातं मायापुरे तथा २७।<br>
शंखोद्धारं ततश्चैव देवं वै शंखधारकम् ।<br>
पिंडे वै पिंडनामानं सिद्धे वैखानसं भवेत् २८।<br>
अच्छोदे विष्णुकामं तु धर्मकामार्थमोक्षदम् ।<br>
औषध्यं चोत्तरेकूले कुशद्वीपे कुशोदकम् २९।<br>
मन्मथं हेमकूटे तु कुमुदे सत्यवादनम् ।<br>
वदंत्यावाश्वकं तीर्थं विंध्ये वै मातृकं स्मृतम् ३०।<br>
चित्ते ब्रह्ममयं तीर्थं तीर्थानां पावनं स्मृतम् ।<br>
एतेषां सर्वतीर्थानामुत्तमं शृणु सुंदरि ३१।<br>
विष्णोर्नाममयं तीर्थं न भूतं न भविष्यति ।<br>
ब्रह्महा हेमहारी वा बालहा गोघ्न एव च ३२।<br>
मुच्यते नाममात्रेण प्रसादात्केशवस्य तु ।<br>
कलौ द्वारवती रम्या धन्यो देवो जनार्दनः ३३।<br>
ये पश्यंति नरा देवं मुक्तिस्तेषां सुनिश्चला ।<br>
एवं धन्यतमं देवं विष्णुं सर्वेश्वरं प्रभुम् ३४।<br>
चिंतयामि महादेवि विद्वत्संस्थो जनार्दनम् ।<br>
अष्टोत्तरं तु तीर्थानां शतमेतदुदाहृतम् ३५।<br>
यो जपेच्छृणुयाद्वापि सर्वपापैः प्रमुच्यते ।<br>
एषु तीर्थेषु यः स्नात्वा पश्येन्नारायणं हरिम् ३६।<br>
सर्वपापविनिर्मुक्तो याति विष्णोः सनातनम् ।<br>
जगन्नाथं महातीर्थं लोकानां पावनं स्मृतम् ३७।<br>
ये गच्छंति नरश्रेष्ठास्तेपि यांति परां गतिम् ।<br>
शताष्टकं महापुण्यं श्रावयेत्पितृकर्मणि ३८।<br>
इहलोके सुखं भुक्त्वा याति विष्णोः सनातनम् ।<br>
गोदाने श्राद्धदाने वा अहन्यहनि वा पुनः ३९।<br>
देवार्चनविधौ विद्वान्परं ब्रह्माधिगच्छति ४०।<br>
इति श्रीपाद्मे महापुराणे पंचपंचाशत्साहस्र्यां संहितायां उत्तरखंडे जंबूद्वीपतीर्थवर्णनंनाम त्रयस्त्रिंशाधिकशततमोऽध्यायः १३३।<br>
<br>
