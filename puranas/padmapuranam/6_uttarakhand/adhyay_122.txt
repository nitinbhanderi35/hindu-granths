कार्तिकेय उवाच।<br>
दीपावलिफलं नाथ विशेषाद्ब्रूहि सांप्रतम् ।<br>
किमर्थं क्रियते सा तु तस्याः का देवता भवेत् १।<br>
किं च तत्र भवेद्देयं किं न देयं वद प्रभो ।<br>
प्रहर्षः कोऽत्र निर्दिष्टः क्रीडा कात्र प्रकीर्तिता २।<br>
सूत उवाच।<br>
इति स्कंदवचः श्रुत्वा भगवान्कामशोषणः ।<br>
साधूक्त्वा कार्तिकं विप्राः प्रहसन्निदमब्रवीत् ३।<br>
श्रीशिव उवाच।<br>
कार्तिकस्यासिते पक्षे त्रयोदश्यां तु पावके ।<br>
यमदीपं बहिर्दद्यादपमृत्युर्विनश्यति ४।<br>
मृत्युना पाशहस्तेन कालेन भार्यया सह ।<br>
त्रयोदशीदीपदानात्सूर्यजः प्रीयतामिति ५।<br>
कार्तिके कृष्णपक्षे च चतुर्दश्यां विधूदये ।<br>
अवश्यमेव कर्त्तव्यं स्नानं च पापभीरुभिः ६।<br>
पूर्वविद्धा चतुर्दश्या कार्तिकस्य सितेतरे ।<br>
पक्षे प्रत्यूषसमये स्नानं कुर्यादतंद्रितः ७।<br>
तैले लक्ष्मीर्जले गंगा दीपावल्यां चतुर्दशीम् ।<br>
प्राप्तः स्नानं हि यः कुर्याद्यमलोकं न पश्यति ८।<br>
अपामार्गस्तथा तुंबी प्रपुन्नाटं च वाह्वलम् ।<br>
भ्रामयेत्स्नानमध्ये तु नरकस्य क्षयाय वै ९।<br>
सीतालोष्टसमायुक्त सकंटक दलान्वित ।<br>
हर पापमपामार्ग भ्राम्यमाणः पुनः पुनः १०।<br>
अपामार्गं प्रपुन्नाटं भ्रामयेच्छिरसोपरि ।<br>
ततश्च तर्पणं कार्यं यमराजस्य नामभिः ११।<br>
यमाय धर्मराजाय मृत्यवे चांतकाय च ।<br>
वैवस्ताय कालाय सर्वभूतक्षयाय च १२।<br>
औदुंबराय दध्नाय नीलाय परमेष्ठिने ।<br>
वृकोदराय चित्राय चित्रगुप्ताय वै नमः १३।<br>
नरकाय प्रदातव्यो दीपः संपूज्य देवताः ।<br>
ततः प्रदोषसमये दीपान्दद्यान्मनोहरान् १४।<br>
ब्रह्मविष्णुशिवादीनां भवनेषु विशेषतः ।<br>
कूटागारेषु चैत्येषु सभासु च नदीषु च १५।<br>
प्राकारोद्यानवापीषु प्रतोली निष्कुटेषु च ।<br>
मंदुरासु विविक्तासु हस्तिशालासु चैव हि १६।<br>
एवं प्रभातसमये ह्यमावास्यां तु पावकं ।<br>
स्नात्वा देवान्पितॄन्भक्त्या संपूज्याथ प्रणम्य च १७।<br>
कृत्वा तु पार्वणं श्राद्धं दधिक्षीरघृतादिभिः ।<br>
भोज्यैर्नानाविधैर्विप्रान्भोजयित्वा क्षमापयेत् १८।<br>
ततोपराह्णसमये पोषयेन्नागरान्प्रिय ।<br>
तेषां गोष्ठीं च मानं च कृत्वा संभाषणं नृपः १९।<br>
वक्तृणां वत्सरं यावत्प्रीतिरुत्पद्यते गुह ।<br>
अप्रबुद्धे हरौ पूर्वं स्त्रीभिर्लक्ष्मीः प्रबोधयेत् २०।<br>
प्रबोधसमये लक्ष्मीं बोधयित्वा तु सुस्त्रिया ।<br>
पुमान्वै वत्सरं यावल्लक्ष्मीस्तं नैव मुंचति २१।<br>
अभयं प्राप्य विप्रेभ्यो विष्णुभीता सुरद्विषः ।<br>
सुप्तं क्षीरोदधौ ज्ञात्वा लक्ष्मीं पद्माश्रितां तथा २२।<br>
त्वं ज्योतिः श्री रविश्चंद्रो विद्युत्सौवर्णतारकः ।<br>
सर्वेषां ज्योतिषां ज्योतिर्दीपज्योतिः स्थिता तु या २३।<br>
या लक्ष्मीर्दिवसे पुण्ये दीपावल्यां च भूतले ।<br>
गवां गोष्ठे तु कार्तिक्यां सा लक्ष्मीर्वरदा मम २४।<br>
शंकरश्च भवानी च क्रीडया द्यूतमास्थितौ ।<br>
भवान्याभ्यर्चिता लक्ष्मीर्धेनुरूपेण संस्थिता २५।<br>
गौर्या जित्वा पुरा शंभुर्नग्नो द्यूते विसर्जितः ।<br>
अतोऽयं शंकरो दुःखी गौरी नित्यं सुखेस्थिता २६।<br>
प्रथमं विजयो यस्य तस्य संवत्सरं सुखम् ।<br>
एवं गते निशीथे तु जने निद्रार्धलोचने २७।<br>
तावन्नगरनारीभिस्तूर्य डिंडिमवादनैः ।<br>
निष्कास्यते प्रहृष्टाभिरलक्ष्मीश्च गृहांगणात् २८।<br>
पराजये विरुद्धं स्यात्प्रतिपद्युदिते रवौ ।<br>
प्रातर्गोवर्द्धनः पूज्यो द्यूतं रात्रौ समाचरेत् २९।<br>
भूषणीयास्तथा गावो वर्ज्या वहनदोहनात् ।<br>
गोवर्द्धनधराधार गोकुलत्राणकारक ३०।<br>
विष्णुबाहुकृतोच्छ्राय गवां कोटिप्रदो भव ।<br>
या लक्ष्मीर्लोकपालानां धेनुरूपेण संस्थिता ३१।<br>
घृतं वहति यज्ञार्थे मम पापं व्यपोहतु ।<br>
अग्रतः संतु मे गावो गावो मे संतु पृष्ठतः ।<br>
गावो मे हृदये संतु गवां मध्ये वसाम्यहम् ३२।<br>
इतिगोवर्द्धनपूजा ।<br>
सद्भावेनैव संतोष्य देवान्सत्पुरुषान्नरान् ।<br>
इतरेषामन्नपानैर्वाक्यदानेन पंडितान् ३३।<br>
वस्त्रैस्तांबूलदीपैश्च पुष्पकर्पूरकुंकुमैः ।<br>
भक्ष्यैरुच्चावचैर्भोज्यैरंतःपुर निवासिनः ३४।<br>
ग्रामर्षभं च दानैश्च सामंतान्नृपतिर्धनैः ।<br>
पदातिजनसंघांश्च ग्रैवेयैः कटकैः शुभैः ३५।<br>
स्वानमात्यांश्च तान्राजा तोषयेत्स्वजनान्पृथक् ।<br>
यथार्थं तोषयित्वा तु ततो मल्लान्नटांस्तथा ३६।<br>
वृषभांश्च महोक्षांश्च युद्ध्य्मानान्परैः सह ।<br>
राजान्यांश्चापि योधांश्च पदातीन्स समलंकृतान् ३७।<br>
मंचारूढः स्वयं पश्येन्नटनर्तकचारणान् ।<br>
योधयेद्वासयेच्चैव गोमहिष्यादिकं च यत् ३८।<br>
वत्सानाकर्षयेद्गोभिरुक्तिप्रत्युक्ति वादनात् ।<br>
ततोपराह्णसमये पूर्वस्यां दिशि पावके ३९।<br>
मार्गपालद्यं प्रबध्नीयाद्दुर्गस्तंभेऽथ पादपे ।<br>
कुशकाशमयीं दिव्यां लंबकैर्बहुभिर्गुह ४०।<br>
वीक्षयित्वा गजानश्वान्मार्गपाल्यास्तले नयेत् ।<br>
गावैर्वृषांश्चमहिषान्महिषीर्घंटिकोत्कटाः ४१।<br>
कृतहोमैर्द्विजेंद्रैस्तु बध्नीयान्मार्गपालिकाम् ।<br>
नमस्कारं ततः कुर्यान्मंत्रेणानेन सुव्रतः ४२।<br>
मार्गपालि नमस्तुभ्यं सर्वलोकसुखप्रदे ।<br>
मार्गपालीतले स्कंद यांति गावो महावृषाः ४३।<br>
राजानो राजपुत्राश्च ब्राह्मणाश्च विशेषतः ।<br>
मार्गपालद्यं समुल्लंघ्य निरुजः सुखिनो हि ते ४४।<br>
कृत्वैतत्सर्वमेवेह रात्रौ दैत्यपतेर्बलेः ।<br>
पूजां कुर्यात्ततः साक्षाद्भूमौ मंडलके कृते ४५।<br>
बलिमालिख्य दैत्येंद्रं वर्णकैः पंचरंगकैः ।<br>
सर्वाभरणसंपूर्णं विंध्यावलिसमन्वितम् ४६।<br>
कूष्मांडमय जंभोरु मधुदानवसंवृतम् ।<br>
संपूर्णं हृष्टवदनं किरीटोत्कटकुंडलम् ४७।<br>
द्विभुजं दैत्यराजानं कारयित्वा स्वके पुनः ।<br>
गृहस्य मध्ये शालायां विशालायां ततोऽर्चयेत् ४८।<br>
मातृभ्रातृजनैः सार्द्धं संतुष्टो बंधुभिः सह ।<br>
कमलैः कुमुदैः पुष्पैः कल्हारै रक्तकोत्पलैः ४९।<br>
गंधपुष्पान्ननैवेद्यैः सक्षीरैर्गुडपायसैः ।<br>
मद्यमांससुरालेह्य चोष्य भक्ष्योपहारकैः 6.122.५०।<br>
मंत्रेणानेन राजेंद्र सः मंत्री सपुरोहितः ।<br>
पूजां करिष्यते यो वै सौख्यं स्यात्तस्य वत्सरम् ५१।<br>
बलिराज नमस्तुभ्यं विरोचनसुत प्रभो ।<br>
भविष्येंद्र सुराराते पूजेयं प्रतिगृह्यताम् ५२।<br>
एवं पूजाविधिं कृत्वा रात्रौ जागरणं ततः ।<br>
कारयेद्वै क्षणं रात्रौ नटनर्तकगायकैः ५३।<br>
लोकैश्चापि गृहस्यांते सपर्यां शुक्लतंडुलैः ।<br>
संस्थाप्य बलिराजानं फलैः पुष्पैश्च पूजयेत् ५४।<br>
बलिमुद्दिश्य वै तत्र कार्यं सर्वं च पावके ।<br>
यानि यान्यक्षयान्याहु ऋषयस्तत्वदर्शिनः ५५।<br>
यदत्र दीयते दानं स्वल्पं वा यदि वा बहु ।<br>
तदक्षयं भवेत्सर्वं विष्णोः प्रीतिकरं शुभम् ५६।<br>
रात्रौ ये न करिष्यंति तव पूजां बलेर्नराः ।<br>
तेषामश्रोत्रियं धर्मं सर्वं त्वामुपतिष्ठतु ५७।<br>
विष्णुना च स्वयं वत्स तुष्टेन बलये पुनः ।<br>
उपकारकरं दत्तमसुराणां महोत्सवम् ५८।<br>
तदा प्रभृति सेनाने प्रवृत्ता कौमुदी सदा ।<br>
सर्वोपद्रवविद्रावा सर्वविघ्नविनाशिनी ५९।<br>
लोकशोकहरा काम्या धनपुष्टिसुखावहा ।<br>
कुशब्देन मही ज्ञेया मुद हर्षे ततो द्वयम् ६०।<br>
धातुत्वे निगमैश्चैव तेनैषा कौमुदी स्मृता ।<br>
कौमोदं ते जना यस्मान्नानाभावैः परस्परम् ६१।<br>
हृष्टतुष्टाः सुखापन्नास्तेनैषा कौमुदी स्मृता ।<br>
कुमुदानि बलेर्यस्यां दीयंते तेन षण्मुख ६२।<br>
अघार्थं पार्थिवैः पुत्र तेनैषा कौमुदी स्मृता ।<br>
एकमेवमहोरात्रं वर्षेवर्षे च कार्तिके ६३।<br>
दत्तं दानवराजस्य आदर्शमिव भूतल ।<br>
यः करोति नृपो राज्ये तस्य व्याधिभयं कुतः ६४।<br>
सुभिक्षं क्षेममारोग्यं तस्य संपदनुत्तमा ।<br>
नीरुजश्च जनाः सर्वे सर्वोपद्रववर्जिताः ६५।<br>
कौमुदी क्रियते तस्माद्भावं कर्तुं महीतले ।<br>
यो यादृशेन भावेन तिष्ठत्यस्यां च षण्मुख ६६।<br>
हर्षदुःखादिभावेन तस्य वर्षं प्रयाति हि ।<br>
रुदिते रोदते वर्षं हृष्टे वर्षं प्रहर्षितम् ६७।<br>
भुक्ते भोक्ता भवेद्वर्षं स्वस्थे स्वस्थं भविष्यति ।<br>
तस्मात्प्रहृष्टैः कर्त्तव्या कौमुदी च शुभैर्नरैः ६८।<br>
वैष्णवी दानवी चेयं तिथिः प्रोक्ता च कार्तिके ६९।<br>
दीपोत्सवंजनित सर्वजनप्रसादं कुर्वंति ये शुभतया बलिराजपूजाम् ।<br>
दानोपभोगसुखबुद्धिमतां कुलानां हर्षं प्रयाति सकलं प्रभुदं च वर्षम् ७०।<br>
स्कंदैतास्तिथयो नूनं द्वितीयाद्याश्च विश्रुताः ।<br>
मासैश्चतुर्भिश्च ततःप्रावृट्काले शुभावहाः ७१।<br>
प्रथमा श्रावणे मासि तथा भाद्रपदे परा ।<br>
तृतीयाश्वयुजेमासि चतुर्थी कार्तिके भवेत् ७२।<br>
कलुषा श्रावणे मासि तथा भाद्रपदेमला ।<br>
आश्विने प्रेतसंचारा कार्तिके याम्यकामता ७३।<br>
गुह उवाच।<br>
कस्मात्सा कलुषा प्रोक्ता कस्मात्सा निर्मला मता ।<br>
कस्मात्सा प्रेतसंचारा कस्माद्याम्या प्रकीर्तिता ७४।<br>
सूत उवाच।<br>
इति स्कंदवचः श्रुत्वा भगवान्भूतभावनः ।<br>
उवाच वचनं श्लक्ष्णं प्रहसन्वृषभध्वजः ७५।<br>
महेश उवाच।<br>
पुरा वृत्रवधे वृत्ते प्राप्ते राज्ये पुरंदरे ।<br>
ब्रह्महत्यापनोदार्थमश्वमेधः प्रवर्तितः ७६।<br>
क्रोधादिंद्रेण वज्रेण ब्रह्महत्या निषूदिता ।<br>
षड्विधा सा क्षितौ क्षिप्ता वृक्षतोयमहीतले ७७।<br>
नार्यां भ्रूणहणिवह्नौ संविभज्य यथाक्रमम् ।<br>
तत्पापश्रवणात्पूर्वं द्वितीयाया दिनेन च ७८।<br>
नारीवृक्षनदीभूमिवह्निभ्रूणहनस्तथा ।<br>
कलुषीभवनं जातो ह्यतोर्थं कलुषा स्मृता ७९।<br>
मधुकैटभयो रक्ते पुरा मग्नानु मेदिनी ।<br>
अष्टांगुला पवित्रा सा नारीणां तु रजोमलम् ८०।<br>
नद्यः प्रावृण्मला सर्वा वह्निरूर्ध्वं मषीमलः ।<br>
निर्यासमलिना वृक्षाः संगाद्भ्रूणहनो मलाः ८१।<br>
कलुषानि चरंत्यस्यां तेनैषा कलुषा मता ।<br>
देवर्षिपितृधर्माणां निंदका नास्तिकाः शठाः ८२।<br>
तेषां सा वाङ्मलात्पूता द्वितीया तेन निर्मला ।<br>
अनध्यायेषु शास्त्राणि पाठयंति पठंति च ८३।<br>
सांख्यकास्तार्किकाः श्रौतास्तेषां शब्दापशब्दजात् ।<br>
मलात्पूता द्वितीयायां ततोर्थे निर्मला च सा ८४।<br>
कृष्णस्य जन्मना वत्स त्रैलोक्यं पावितं भवेत् ।<br>
नभस्येते विनिर्दिष्टा निर्मला सा तिथिर्बुधैः ८५।<br>
अग्निष्वात्ता बर्हिषद आज्यपाः सोमपास्तथा ।<br>
पितॄन्पितामहान्प्रेतसंचारात्प्रेतसंचरा ८६।<br>
प्रेतास्तु पितरः प्रोक्तास्तेषां तस्यां तु संचरः ।<br>
पुत्रपौत्रेस्तुदौहित्रैः स्वधामंत्रैस्तु पूजिताः ८७।<br>
श्राद्धदानमखैस्तृप्ता यांत्यतः प्रेतसंचरा ।<br>
महालये तु प्रेतानां संचारो भुवि दृश्यते ८८।<br>
तेनैषा प्रेतसंचारा कीर्तिता शिखिवाहन ।<br>
यमस्य क्रियते पूजा यतोऽस्या पावके नरैः ८९।<br>
तेनैषा याम्यका प्रोक्ता सत्यं सत्यं मयोदितम् ।<br>
एतत्कार्तिकमाहात्म्यं ये शृण्वंति नरोत्तमाः ९०।<br>
कार्तिकस्नानजं पुण्यं तेषां भवति निश्चितम् ९१।<br>
कार्तिके च द्वितीयायां पूर्वाह्णे यममर्चयेत् ।<br>
भानुजायां नरः स्नात्वा यमलोकं न पश्यति ९२।<br>
कार्तिके शुक्लपक्षे तु द्वितीयायां तु शौनक ।<br>
यमो यमुनया पूर्वं भोजितः स्वगृहेऽचितः ९३।<br>
द्वितीयायां महोत्सर्गो नारकीयाश्च तर्पिताः ।<br>
पापेभ्यो विप्रयुक्तास्ते मुक्ताः सर्वनिबंधनात् ९४।<br>
आशंसिताश्च संतुष्टाः स्थिताः सर्वे यदृच्छया ।<br>
तेषां महोत्सवो वृत्तो यमराष्ट्रसुखावहः ९५।<br>
अतो यमद्वितीयेयं त्रिषुलोकेषु विश्रुता ।<br>
तस्मान्निजगृहे विप्र न भोक्तव्यं ततो बुधैः ९६।<br>
स्नेहेन भगिनीहस्ताद्भोक्तव्यं पुष्टिवर्द्धनं ।<br>
दानानि च प्रदेयानि भगिनीभ्यो विधानतः ९७।<br>
स्वर्णालंकारवस्त्राणि पूजासत्कारसंयुतम् ।<br>
भोक्तव्यं सह जायाश्च भगिन्याहस्ततः परम् ९८।<br>
सर्वासु भगिनीहस्ताद्भोक्तव्यं बलवर्द्धनम् ।<br>
ऊर्जे शुक्लद्वितीयायां पूजितस्तर्पितो यमः ९९।<br>
महिषासनमारूढो दंडमुद्गरभृत्प्रभुः ।<br>
वेष्टितः किंकरैहृष्टैस्तस्मै याम्यात्मने नमः 6.122.१००।<br>
यैर्भगिन्यः सुवासिन्यो वस्त्रदानादि तोषिताः ।<br>
न तेषां वत्सरं यावत्कलहो न रिपोर्भयम् १०१।<br>
धन्यं यशस्यमायुष्यं धर्मकामार्थसाधनम् ।<br>
व्याख्यातं सकलं पुत्र सरहस्यं मयानघ १०२।<br>
यस्यां तिथौ यमुनया यमराजदेवः संभोजितः प्रतितिथौ स्वसृसौहृदेन ।<br>
तस्मात्स्वसुः करतलादिह यो भुनक्ति प्राप्नोति वित्तशुभसंपदमुत्तमां सः १०३।<br>
इति श्रीपाद्मेमहापुराणे पंचपंचाशत्ससहस्रसंहितायामुत्तरखंडे कार्तिकमाहात्म्ये।<br>
द्वाविंशत्यधिकशततमोऽध्यायः १२२।<br>
