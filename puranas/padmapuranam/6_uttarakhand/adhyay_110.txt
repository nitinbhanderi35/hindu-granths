धर्मदत्त उवाच।<br>
जयश्च विजयश्चैव विष्णोर्द्वास्थौ मया श्रुतौ ।<br>
किंतु ताभ्यां पुरा चीर्णं यस्मात्तद्रूपधारिणौ १।<br>
गणावूचतुः।<br>
तृणबिंदोस्तु कन्यायां देवहूत्यां पुरा द्विज ।<br>
कर्दमस्य तु दृष्ट्यैव पुत्रौ द्वौ संबभूवतुः २।<br>
ज्येष्ठो जयः कनिष्ठोऽभूद्विजयश्चेति नामतः ।<br>
अन्यस्यामभवत्पश्चात्कपिलो योगधर्मवित् ३।<br>
जयश्च विजयश्चैव विष्णुभक्तिरतौ सदा ।<br>
संनियम्येंद्रियग्रामं धर्मशीलौ बभूवतुः ४।<br>
नित्यमष्टाक्षरी जाप्यौ विष्णुव्रतकरावुभौ ।<br>
साक्षात्कारं ददौ विष्णुस्तयोर्नित्यार्चने सदा ५।<br>
मरुत्तेन कदाचित्तावाहूतौ यज्ञकर्मणि ।<br>
जग्मतुर्यज्ञकुशलौ देवर्षिगणसेवितौ ६।<br>
जयस्तत्राभवद्ब्रह्मा याजको विजयोऽभवत् ।<br>
ततो यज्ञविधिं कृत्स्नं परिपूर्णं च चक्रतुः ७।<br>
मरुतोऽवभृथस्नातस्ताभ्यां वित्तं ददौ बहु ।<br>
तत्समादाय तौ वित्तं जग्मतुः स्वाश्रमं प्रति ८।<br>
यजनाय तदा विष्णोस्तुष्ट्यर्थं तौ तदा मुने ।<br>
तद्धनं विभजंतो वै पस्पर्द्धाते परस्परम् ९।<br>
जयोऽब्रवीत्समो भागः क्रियतामिति तत्र सः ।<br>
विजयश्चाब्रवीत्तत्र यल्लब्धं येन तस्य तत् १०।<br>
ततो जयोऽशपत्क्रोधाद्विजयं क्षुब्धमानसः ।<br>
गृहीत्वा न ददास्येतत्तस्माद्ग्राहो भवेति तम् ११।<br>
विजयस्तस्य तं शापं श्रुत्वा सोऽप्यशपच्च तम् ।<br>
मदभ्रांतोशपद्यस्मात्तस्मान्मातंगतां व्रज १२।<br>
तौ तथा चख्यतुर्विष्णुं दृष्ट्वा नित्यार्चने विभुम् ।<br>
शापयोस्तुनिवृत्तिं तौ ययाचाते रमापतिम् १३।<br>
भक्तावावां कथं देव ग्राहमांतगयोनिगौ ।<br>
भविष्यावः कृपासिंधो तच्छापो विनिवर्त्यताम् १४।<br>
श्रीभगवानुवाच।<br>
मद्भक्तयोर्वचोऽसत्यं न कदाचिद्भविष्यति ।<br>
मयापि नान्यथा कर्तुं शक्यते तत्कदाचन १५।<br>
प्रह्लादवचनात्स्तंभऽप्याविर्भूतो ह्यहं पुरा ।<br>
तथांबरीषवाक्येन जातो मार्गे स्वयं किल १६।<br>
तस्माद्ध्रुवमिमौ शापावनुभूय स्वयंकृतौ ।<br>
लभेतां मत्पदं नित्यमित्युक्त्वांतर्दधे हरिः १७।<br>
गणावूचतुः ।<br>
ततस्तौ ग्राहमातंगा बभूतां गंडकी तटे ।<br>
जातिस्मरौ च तद्योन्यामपि विष्णुव्रते स्थितौ १८।<br>
कदाचित्स गजः स्नातुं कार्तिके गंडकीं गतः ।<br>
तावज्जग्राह च ग्राहः संस्मरञ्छापकारणम् १९।<br>
ग्राहगृहीतोऽसौ नागः संस्मार श्रीपतिं तदा ।<br>
तावदाविरभूद्विष्णुः शंखचक्रगदाधरः २०।<br>
तॄतस्तौ ग्राहमातंगौ चक्रं क्षिप्त्वा समुद्धृतौ ।<br>
दत्त्वा च निजसारूप्यं वैकुंठमनयद्विभुः २१।<br>
तदाप्रभृति तत्स्थानं हरिक्षेत्रमिति श्रुतम् ।<br>
चक्रसंघर्षणाद्यस्मिन्पाषाणोऽपि हि लांछितः २२।<br>
ताविमौ विश्रुतौ लोके जयश्च विजयश्च ह ।<br>
नित्यं विष्णुप्रियौ द्वाःस्थौ पृष्टौ यौ हि त्वया द्विज २३।<br>
अतस्त्वमपि धर्मज्ञ नित्यं विष्णुव्रते स्थितः ।<br>
त्यक्तमात्सर्यदंभो हि भव स्वसमदर्शनः २४।<br>
तुलामकरमेषेषु प्रातःस्नायी सदा भव ।<br>
एकादशीव्रते तिष्ठ तुलसीवनपालकः २५।<br>
ब्राह्मणानपि गाश्चापि वैष्णवांश्च सदा भज ।<br>
मसूराश्चारनालाश्च वृंताकानपि खाद मा २६।<br>
एवं त्वमपि देहांते तद्विष्णोः परमं पदम् ।<br>
प्राप्नोषि धर्मदत्त त्वं तद्भक्त्यैव यथा वयम् २७।<br>
तवाजन्मव्रतात्तस्माद्विष्णुसंतुष्टिकारकात् ।<br>
न यज्ञा न च दानानि न तीर्थान्यधिकानि वै २८।<br>
धन्योऽसि विप्राग्र्य यतस्त्वयैतद्व्रतं कृतं तुष्टिकरं जगद्गुरोः ।<br>
यत्पुण्यभागाप्तफलं मुरारेः प्रणीयतेस्माभिरियं सलोकताम् २९।<br>
नारद उवाच।<br>
इत्थं तौ धर्मदत्तं तमुपदिश्य विमानगौ ।<br>
तया कलहया सार्द्धं वैकुंठभवनं गतौ ३०।<br>
धर्मदत्तोप्यसौ जातप्रत्ययस्तद्व्रते स्थितः ।<br>
देहांते तद्विभोः स्थानं भार्याभ्यामन्वितोऽभ्यगात् ३१।<br>
इतिहासमिमं पुराभवं शृणुते यश्च पुमान्यथाविधि ।<br>
हरिसंनिधिकारिणीं मतिं लभतेऽसौ कृपया जगद्गुरोः ३२।<br>
इति श्रीपाद्मे महापुराणे पंचपंचाशत्सहस्रसंहितायामुत्तर।<br>
खण्डे कार्तिकमाहात्म्ये श्रीकृष्णसत्यभामासंवादे कलहोपाख्याने गणपूर्वपुण्यवर्णनोनाम दशाधिशततमोऽध्यायः११०।<br>
<br>
