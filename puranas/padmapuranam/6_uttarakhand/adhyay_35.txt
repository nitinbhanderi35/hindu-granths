महादेव उवाच-<br>
अतस्त्वां संप्रवक्ष्यामि उन्मीलनीमनुत्तमाम् ।<br>
यस्याः श्रवणमात्रेण जन्मसंसारबंधनात् १।<br>
पापात्मा मुच्यते पापैः स्वर्गलोके महीयते ।<br>
देवताः पितरश्चैव तस्या गतिमवाप्नुयुः २।<br>
विद्यार्थी लभते विद्यां सर्वकामानवाप्नुयात् ।<br>
तस्या व्रतान्न संदेहः स्वर्गलोके महीयते ३।<br>
स्वस्थानं तत्र वै प्राप्तः शिवलोके महीयते ।<br>
अतस्त्वं कुरुषे राजन्वैष्णवानां तु पूजनम् ४।<br>
वैष्णवानां तु ये राजन्सेवा कुर्वंति नित्यशः ।<br>
तेषां दंडं च कुरुषे नो वा तेषां नराधिपः ५।<br>
भोजनानंतरं तेषां भोजनं कुरुते नृप ।<br>
तैरेव पूजितो विष्णुर्यैर्भक्त्या तु प्रपूजितः ६।<br>
शालग्रामशिलाभूतां दत्त्वा मूर्द्धनि प्रत्यहम् ।<br>
त्वं धारयसि भूपाल कंठे नित्यं सुभक्तितः ७।<br>
धूपशेषं तु वै विष्णोर्भक्त्या भजसि भूपते ।<br>
आरार्तिकं सदा कृत्वा भक्तानां वेदयेर्नृप ८।<br>
शंखोदकं हरेर्मूर्ध्नि भ्रामयित्वा तु भक्तितः ।<br>
नित्यं बिभर्षि शिरसि शेषं यच्छसि वैष्णवान् ९।<br>
नैवेद्यं प्रत्यहं कृत्वा सर्वोपस्करसंयुतम् ।<br>
विष्वक्सेनाय दत्वा वै स्वयं भुनक्षि वाडव १०।<br>
विष्णोर्निवेदितं चान्नं वैष्णवैः सह भुज्यते ।<br>
नित्यं नामसहस्रेण भक्त्या स्तौषि जनार्दनम् ११।<br>
दीपार्घदानं वै विष्णोः कुरुषे गीतनर्तनम् ।<br>
श्यामांकुरैः पूजयसे पूज्यंते नृपसत्तम १२।<br>
श्यामांकुरैः सदा वत्स पूजनं चाति दुर्ल्लभम् ।<br>
पृथ्वीदानसमं पुण्यं दूर्वया पूजने कृते १३।<br>
अतो वै नास्ति लोकेऽस्मिन्दूर्वायाः सदृशं भुवि ।<br>
तया वै पूजनं कार्यं विष्णुसायुज्यमिच्छता १४।<br>
अतस्त्वं कुरुषे नित्यं पूजनं दूर्वया सह ।<br>
यवाक्षतैर्विशेषेण पूजनं कुरुषेन वा १५।<br>
पक्षेपक्षे नृपश्रेष्ठ विधिवद्द्वादशीव्रतम् ।<br>
यत्कृतं तु महाराज महापापप्रणाशनम् १६।<br>
मोक्षदं सुखदं चैव तथायुष्यप्रदं सदा ।<br>
एतद्विष्णुव्रतं प्रोक्तं वैष्णवानां तु मोक्षदम् १७।<br>
गृहस्थानां तु सुखदं यतीनां मुक्तिदायकम् ।<br>
सर्वरोगादिशमनं पवित्रं कायशोधनम् १८।<br>
व्रतमेतच्च कुरुषे नो वा चैव नराधिप ।<br>
दशमीवेधरहितं कुरुषे जागरान्वितम् १९।<br>
तुलसीपत्रनिकरैर्नित्यं पूजयसे हरिम् ।<br>
गोपीचंदनजं पत्रं भाले वा नृपसत्तम २०।<br>
धारितं सर्वलोकानां पवित्रीकरणं नृप ।<br>
अतस्त्वं च धारयसे गोपीचंदनसंभवम् २१।<br>
ब्रह्महा हेमहारी च मद्यपानी तथैव च ।<br>
अगम्यगो महापापी तथा ह्यनृतभाषितः २२।<br>
ते सर्वे मुक्तिमायांति तिलकं धारणादृताः ।<br>
बिभर्षि कंठे नित्यं त्वं धात्रीफलसमुद्भवाम् २३।<br>
मालां मुख्यायुतसमां तुलसीपत्रसंभवाम् ।<br>
शालग्रामशिलायुक्तां द्वारकायां समुद्भवाम् २४।<br>
नित्यं पूजयसे भूप भुक्तिमुक्तिफलप्रदाम् ।<br>
पद्मसंज्ञं पुराणं वै पठसे पुरतो हरेः २५।<br>
चरितं दैत्यराज्यस्य प्रह्लादस्य च भूपते ।<br>
वासरं वासुदेवस्य सवेधं कुर्वतो नरान् २६।<br>
निवारयसि भूपाल शास्त्रं दृष्ट्वा प्रयत्नतः ।<br>
सवेधं वासरं विष्णोर्यस्मिन्राष्ट्रे प्रवर्तते २७।<br>
लिप्यते तेन पापेन राजा भवति नारकी ।<br>
वेधं चतुर्विधं त्यक्त्वा समुपोष्य हरेर्दिनम् ।<br>
कुलकोटिं समुद्धृत्य विष्णुलोके महीयते २८।<br>
गौतम उवाच-<br>
शृणु भूपाल वक्ष्यामि वैष्णवाख्यं महाव्रतम् ।<br>
यं श्रुत्वा पापिनः सर्वे मुक्तिमायांति तत्क्षणात् २९।<br>
द्वादशीसंभवं पुण्यं मया ख्यातं न कस्यचित् ३०।<br>
वैष्णवोऽसि महाराज भक्तो भागवते नृणाम् ।<br>
वैष्णवं तु महागुह्यं तद्व्रतं त्वं निशामय ३१।<br>
उन्मीलनी नाम पुरा भक्त्या मे माधवेन तु ।<br>
कथिता सुप्रसन्नेन तां ते भूप वदाम्यहम् ३२।<br>
एकादशी अहोरात्रं प्रभाते घटिका भवेत् ।<br>
उन्मीलनी तु सा ज्ञेया विशेषेण हरिप्रिया ३३।<br>
त्रैलोक्ये यानि तीर्थानि पुण्यान्यायतनानि च ।<br>
कोट्यंशे नैव तुल्यानि मखा वेदास्तपांसि च ३४।<br>
उन्मीलनी समं किंचिन्न भूतं न भविष्यति ।<br>
प्रयागो न कुरुक्षेत्रं न काशी न च पुष्करः ३५।<br>
शैलो हिमाचलो नैव न मेरुर्गंधमादनः ।<br>
शैलो न नीलनिषधो न विंध्यो नैव नैमिषम् ३६।<br>
गोदावरी न कावेरी चंद्रभागा न वेदिका ।<br>
न तापी न पयोष्णी च न क्षिप्रा नैव चंदना ३७।<br>
चर्मण्वती च सरयूश्चंद्रभागा न गंडिका ।<br>
गोमती च विपाशा च शोणाख्यश्च महानदः ३८।<br>
किमत्र बहुनोक्तेन भूयोभूयो नराधिप ।<br>
उन्मीलनीसमं किंचिन्न देवः केशवात्परः ३९।<br>
उन्मीलनीमनु प्राप्य यैः कृतं केशवार्चनम् ।<br>
पापचक्रसमूहस्य राशयः पतिताः क्षणात् ४०।<br>
यस्मिन्मासे महीपाल तिथिरुन्मीलनी भवेत् ।<br>
तन्मासनाम्ना गोविंदः पूजनीयः प्रयत्नतः ४१।<br>
जातरूपमयः कार्यं मासनाम्ना तु माधवः ।<br>
स्वशक्त्या विश्वरूपस्तु श्रद्धाभक्तिसमन्वितः ४२।<br>
पवित्रोदकसंयुक्तं पंचरत्नसमन्वितम् ।<br>
गंधपुष्पाक्षतैर्युक्तं कुंभं स्रग्दामभूषितम् ४३।<br>
पात्रं च सोदकं कार्यं गोधूमैश्चापि पूरितम् ।<br>
नानारत्नैश्च संयुक्तं नानागंधैः प्रपूजितम् ४४।<br>
मल्लिकामोदसंयुक्तं जातीपुष्पैः प्रपूजितम् ।<br>
श्वेताख्यैस्तंदुलैश्चैव पूरणीयः प्रयत्नतः ४५।<br>
प्रदद्याद्वस्त्रयुग्मं तु उपवीतं तु सोत्तरम् ।<br>
उपानहौ तु राजर्षे आतपत्रं शिरोपरि ४६।<br>
भोजनं जलपात्रं च सप्तधान्यं तिलैः सह ।<br>
रूप्यं चैव तु कार्पासं पायसं मुद्रिका हरेः ४७।<br>
धेनुर्वात्र तु दातव्या वत्सालंकारसंयुता ।<br>
सुवर्णशृंगी रौप्यखुरी ताम्रपृष्ठी तथैव च ४८।<br>
कांस्यदोहीं रत्नपुच्छीं दद्याद्वै गुरवे तदा ।<br>
शय्यां सोपस्करां दद्यात्साधवे भक्तिपूर्वकम् ४९।<br>
धूपं दीपं तु नैवेद्यं फलपत्रं निवेदयेत् ।<br>
पूजनीयो महाभक्तैर्मंत्रैरेभिस्तु केशवः 6.35.५०।<br>
तुलसीपत्रसंयुक्तैः पुष्पैः कालोद्भवैस्तथा ।<br>
मासनाम्नैव चरणौ जानुनी विष्णुरूपिणे ५१।<br>
गुह्ये तु गुह्यपतये कटे वै पीतवाससे ।<br>
ब्रह्ममूर्तिभृते नाभावुदरे विश्वयोनये ५२।<br>
हृदये ज्ञानगम्याय कंठे वैकुंठमूर्तये ।<br>
ऊर्द्ध्वगाय ललाटे तु बाहौ दक्षांतकारिणे ५३।<br>
उत्तमांगे सुरेशाय सर्वांगे सर्वमूर्तये ।<br>
स्वनाम्ना चायुधादीनि पूजनीयानि भक्तितः ५४।<br>
अर्घदानं प्रकर्तव्यं नालिकेरादिभिः समम् ।<br>
शंखोपरि जले कृत्वा गंधपुष्पाक्षतान्वितम् ५५।<br>
सूत्रेणावेष्टितं कृत्वा दद्यादर्घं विधानतः ।<br>
देवदेव महादेव श्रीकेशव जनार्दन ५६।<br>
सुब्रह्मण्य नमस्तेऽस्तु पुण्यराशिविवर्धन ।<br>
शोकमोहमहापापान्मामुद्धर भवार्णवात् ५७।<br>
सुकृतं न कृतं किचिज्जन्मकोटिशतैरपि ।<br>
तथापि मां महास्वामिन्मामुद्धर भवार्णवात् ५८।<br>
व्रतेनानेन देवेश ये चान्ये मम पूर्वजाः ।<br>
वियोनिं च गताश्चान्ये पापमृत्युवशं गताः ५९।<br>
ये भविष्यंति येऽतीताः प्रेतलोकान्समुद्धर ।<br>
श्रांतोस्म्यहमधीनस्य भक्तिरव्यभिचारिणी ६०।<br>
दत्तमर्घं मया तुभ्यं भक्त्या गृह्ण गदाधर ।<br>
दत्वार्घं धूपदीपाद्यैर्नैवेद्यैर्विष्णुसंभवैः ६१।<br>
स्तोत्रैर्नीराजनैर्गीतैर्भृत्यैः संतोषयेद्धरिम् ।<br>
वस्त्रैर्दानैश्च गोदानैर्भोजनैस्तोषयेद्गुरुम् ६२।<br>
तथातथा विधातव्यं गुरुर्वै प्रीतिमाप्नुयात् ।<br>
लोकानां तारणार्थाय धात्रा सृष्टो गुरुर्यतः ६३।<br>
अतो वै गुरुपूजा च कर्त्तव्या वै प्रयत्नतः ।<br>
अहितं यो नाशयति स्वहितं दर्शयेत्सदा ६४।<br>
स गुरुः स च विज्ञेयः सर्वधर्मार्थकोविदः ।<br>
अकुर्वन्वित्तशाठ्यं तु गुरवे तं निवेदयेत् ६५।<br>
गुरोर्निवेदिते भूप परिपूर्णं भवेद्व्रतम् ।<br>
कृत्वा दिवातनं कर्म भोजनं ब्राह्मणैः सह ६६।<br>
कर्त्तव्यं नृपशार्दूल दिनं नेयं कथानकैः ।<br>
अनेन विधिना यस्तु कुर्यादुन्मीलनीव्रतम् ६७।<br>
कल्पकोटिसहस्राणि वसते विष्णुसन्निधौ ६८।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे उन्मीलनीव्रतंनाम पंचत्रिंशोऽध्यायः ३५।<br>
<br>
