महादेव उवाच-<br>
शृणु देवि प्रवक्ष्यामि धर्ममाहात्म्यमुत्तमम् ।<br>
यच्छ्रुत्वा न पुनर्जन्म जायते भुवि कर्हिचित् १।<br>
धर्मादर्थं च कामं च मोक्षं चैतत्त्रयं लभेत् ।<br>
तस्माद्धर्मं समीहेत विद्वान्यः स बुधः स्मृतः २।<br>
तपसा चैव दानेन व्रतेन नियमेन च ।<br>
तपसा प्राप्यते स्वर्गः सात्विकेन तथैव च ३।<br>
इहायातो लभेद्राज्यं क्रोधलोभविवर्जितः ।<br>
जन्मांतरेण मुक्तिः स्यात्पदं विंदति वैष्णवम् ४।<br>
तपसा राजसेनेह राजसश्चैव जायते ।<br>
तप्त्वा तामसभावेन क्रूरकर्मा हि निष्ठुरः ५।<br>
तपस्तद्रक्षसां चोक्तं भुक्तिदं तामसात्मनाम् ।<br>
यत्तप्तं सात्विकं चैव तत्तपो भवति ध्रुवम् ६।<br>
रजस्तमोभ्यां नियतं तपस्यां वने सतां वायुभुजां सुनिर्जने ।<br>
तपस्विनां चैव धनादिवांच्छतां वनेऽपि दोषाः प्रभवंति रागिणाम् ७।<br>
गृहेऽपि पंचेंद्रियनिग्रहस्तपस्त्वकुत्सिते कर्मणि यः प्रवर्त्तते ।<br>
निवृत्तरागस्य तपोवनं गृहं गृहाश्रमोऽतो गदितः स्वधर्मः ८।<br>
सुदुस्तरः सत्वजितेंद्रियाणां संहन्यते श्रेष्ठतमः शुभाश्रमः ।<br>
गृहस्तु धर्मः प्रवरो मनीषिणां ब्रह्मादिभिश्चाभिहितो नगात्मजे ९।<br>
तप्त्वा तपस्वी विपिने क्षुधार्तो गृहं समायाति सदान्नदातुः ।<br>
भक्त्या स चान्नं प्रददाति तस्मै तपोविभागं भजते हि तस्य १०।<br>
गृहाश्रमं ज्येष्ठमिहाश्रमाणां सम्यक्च यः पालयते मनुष्यः ।<br>
इहैव भुंजन्समनुष्यभोगान्स्वर्गं प्रयातीति न संशयोऽत्र ।<br>
गृहं सदा पालयतां नराणां पापं समायाति कथं हि देवि ११।<br>
गृहाश्रमः पुण्यतमः सर्वदा तीर्थवद्गृहम् ।<br>
अस्मिन्गृहाश्रमे पुण्ये दानं देयं विशेषतः १२।<br>
देवानां पूजनं यत्र अतिथीनां च भोजनम् ।<br>
पथिकानां च शरणं अतो धन्यतमो मतः १३।<br>
तद्गृहं तु समाश्रित्य येऽर्चयंति द्विजान्नराः ।<br>
आयुर्लक्ष्मीस्तथा पुत्रा न हीयंते कदाचन १४।<br>
शृणु सुंदरि वक्ष्यामि महापापविशोधनम् ।<br>
सर्वसंपत्करं दानं इहामुत्रफलप्रदम् १५।<br>
शुभेकाले समायाते समभ्यर्च्य स्वदैवतम् ।<br>
नित्यं नैमित्तकं कृत्वा दद्याद्दानं स्वशक्तितः १६।<br>
गृहीत्वा परद्रव्यं च द्विजदेवेभ्य एव हि ।<br>
दद्यात्स निरयं दृष्ट्वा पश्चाद्याति परां गतिम् १७।<br>
शतानीको यथा दानात्सपुत्रश्चैव तारितः ।<br>
दत्त्वान्ये च द्विजेभ्यश्च स गंता धर्मतो दिवम् १८।<br>
धर्मस्थानेषु यैर्दत्तं तेषां धर्ममुदाहृतम् ।<br>
शृणु देवि प्रवक्ष्यामि वित्तदानं समासतः १९।<br>
देहशुद्धिकरं दानं न भूतं न भविष्यति ।<br>
पापहीनो येन पुमान्जायते नात्र संशयः २०।<br>
भोगान्भुक्त्वा ततश्चायं याति विष्णुं सनातनम् ।<br>
पुरा वै ब्रह्मणा प्रोक्तं भार्गवाय महात्मने २१।<br>
पापयुक्ताय रामाय तुलावृषभमेव च ।<br>
पापकर्मरतश्चैव भवबंधक्रियो नृपः २२।<br>
अभक्षभक्षणरता भ्रूणहा गुरुतल्पगः ।<br>
एतेप्यनृतवादी च प्रसूयंते वियोनिषु २३।<br>
अयाज्ययाजनं कृत्वा याचयित्वा तु निंदितान् ।<br>
सदा कोपसमायुक्ताः साधूनां पीडने रताः २४।<br>
विश्वासोपहताश्चैषामसुभिर्धर्मनिंदकाः ।<br>
पापैरेभिः समायुक्ता ज्ञात्वात्मानं गतायुषम् २५।<br>
इति ज्ञात्वा तु तैर्देवि दानं देयं विशेषतः ।<br>
बहवो धर्मकर्त्तारो वैष्णवा भुवि विश्रुताः २६।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे दानधर्मोनाम चतुःसप्ततितमोऽध्यायः ७४।<br>
<br>
