सूत उवाच।<br>
पुनः प्रोवाच भगवान्महादेवो वृषध्वजः ।<br>
श्रोतारमुपसंगम्य भक्तियुक्तं षडाननम् १।<br>
ईश्वर उवाच।<br>
कार्तिको वैष्णवो मासः सर्वमासेषु चोत्तमः ।<br>
अस्मिन्मासे त्रयस्त्रिंशद्देवाः संनिहिताः कलौ २।<br>
ऊर्जे मासि महाभागौ भोजनानि द्विजातये ।<br>
तिलधेनुं हिरण्यं च रजतं भूमिवाससी ३।<br>
गोप्रदानानि दास्यंति सर्वभावेन सुव्रत ।<br>
सर्वेषामेव दानानां कन्यादानं विशिष्यते ४।<br>
ब्राह्मणायात्र ये कन्यां दास्यंति विधिवन्नराः ।<br>
वैकुंठे वसतिस्तेषां यावदिंद्राश्चतुर्दश ५।<br>
रोमकाले तु संप्राप्ते सोमो भुंक्ते तु कन्यकाम् ।<br>
ऋतुकाले तु गंधर्वा वह्निस्तु कुचदर्शने ६।<br>
तावद्विवाहयेत्कन्यां यावन्नर्तुमती भवेत् ।<br>
विवाहस्त्वष्टवर्षायाः कन्यायाः शस्यते बुधैः ७।<br>
दातव्या श्रोत्रियायैव ब्राह्मणाय तपस्विने ।<br>
साक्षादधीतवेदाय विधिना ब्रह्मचारिणे ८।<br>
कन्यावरप्रमाणाया एष एव विधिः स्मृतः ।<br>
यावंति चैव रोमाणि कन्यायाश्च तनौ सुत ९।<br>
तावद्वर्षसहस्राणि रुद्रलोके महीयते ।<br>
सहस्रमेव धेनूनां शतं चानुडुहां समम् १०।<br>
दशानुडुत्समं यानं दशयानसमो हयः ।<br>
हयदानसहस्रेभ्यो गजदानं विशिष्यते ११।<br>
गजदानसहस्राणां स्वर्णदानं च तत्समम् ।<br>
स्वर्णभारसहस्राणां विद्यादानं च तत्समम् १२।<br>
विद्यादानात्कोटिगुणं भूमिदानं विशिष्यते ।<br>
भूमिदानसहस्रेभ्यो गोप्रदानं विशिष्यते १३।<br>
गोप्रदानसहस्रेभ्यो ह्यन्नदानं विशिष्यते ।<br>
अन्नाधारमिदं सर्वं जगत्स्थावरजंगमम् १४।<br>
तस्माद्देयं प्रयत्नेन कार्तिके शिखिवाहन ।<br>
त्रीणि तुल्यप्रदानानि त्रीणि तुल्यफलानि च १५।<br>
कार्तिकेय उवाच।<br>
अन्यानपि महादेव धर्मान्मे वक्तुमर्हसि ।<br>
यान्कृत्वा सर्वपापानि प्रक्षाल्य त्रिदशो भवेत् १६।<br>
सूत उवाच।<br>
इतिपृष्टस्तदा शंभुः पुनर्वक्तुं प्रचक्रमे ।<br>
यावत्किं बहुधा स्तुत्वात्तच्छृणुध्वं तपोधनाः १७।<br>
ईश्वर उवाच।<br>
परान्नं वर्जयेद्यस्तु कार्तिके नियमे कृते ।<br>
परान्नवर्जनादेव लभेच्चांद्रायणं फलम् १८।<br>
तं प्राप्तं कार्तिकं दृष्ट्वा परान्नं यस्तु वर्जयेत् ।<br>
दिनेदिने तु कृच्छ्रस्य फलंप्राप्नोति मानवः १९।<br>
कार्तिके वर्जयेत्तैलं कार्तिके वर्जयेन्मधु ।<br>
कार्तिके वर्जयेत्कांस्यं संघान्नं च विशेषतः २०।<br>
राक्षसीं योनिमाप्नोति सकृन्मांसस्य भक्षणात् ।<br>
षष्टिवर्षसहस्राणि विष्ठायां परिपच्यते २१।<br>
तन्मुक्तो जायते पापो विष्ठाशी ग्रामसूकरः ।<br>
प्रवृत्तानां तु भक्षाणां कार्तिके नियमे कृते २२।<br>
अवश्यं विष्णुरूपत्वं प्राप्यते मोक्षदं पदम् ।<br>
न कार्तिकसमो मासो न दैवं केशवात्परम् २३।<br>
न वेदसदृशं शास्त्रं न तीर्थं गंगया समम् ।<br>
न सत्यं न समं वृत्तं न कृतेन समं युगम् २४।<br>
न तृप्ती रसना तुल्या न दानसदृशं सुखम् ।<br>
न धर्मसदृशं मित्रं न ज्योतिश्चक्षुषा समम् २५।<br>
अव्रतेन क्षिपेद्यस्तु मासं दामोदरप्रियम् ।<br>
कर्मभ्रष्टः स विज्ञेयो हीनयोनिषु जायते २६।<br>
कार्तिकः प्रवरो मासो वैष्णवानां सदा प्रियः ।<br>
समुद्रगा नदी पुण्या दुर्लभा स्नानशालिनाम् २७।<br>
कुलशीलवतीकन्या दुर्लभा दंपती नृणाम् ।<br>
दुर्लभा जननी लोके पिता चैव विशेषतः २८।<br>
दुर्लभं साधुसन्मानं दुर्लभो धार्मिकः सुतः ।<br>
दुर्लभो द्वारिकावासो दुर्लभं कृष्णदर्शनम् २९।<br>
दुर्लभं गोमतीस्नानं दुर्लभं कार्तिकव्रतम् ।<br>
ब्राह्मणेभ्यो महीं दत्त्वा ग्रहणे चंद्रसूर्ययोः ३०।<br>
यत्फलं लभते वत्स तत्फलं भूमिशायिनः ।<br>
भोजनं द्विजदंपत्योः पूजयेच्च विलेपनैः ३१।<br>
कंबलानि च रत्नानि वासांसि विविधानि च ।<br>
तूलिकाश्च प्रदातव्याः प्रच्छादनपटैः सह ३२।<br>
उपानहा वातपत्रं कार्तिके देहि पावके ।<br>
यः करोति नरो नित्यं कार्तिके पत्रभोजनम् ३३।<br>
न दुर्गतिमवाप्नोति यावदिंद्राश्चतुर्दश ।<br>
सर्वकामफलं तस्य सर्वतीर्थफलं लभेत् ३४।<br>
न चापि नरकं पश्येद्ब्रह्मपत्रेषु भोजनात् ।<br>
ब्रह्मा एष स्मृतः साक्षात्पालाशः सर्वकामदः ३५।<br>
मध्यमं वर्जयेत्पत्रं कार्तिके शिखिवाहन ।<br>
ब्रह्मा विष्णुश्च रुद्रश्च त्रयो देवास्त्रिपत्रके ३६।<br>
ऐश्वरं वर्जयेत्पत्रं ब्रह्माविष्णुरनुत्तमः ।<br>
सर्वपुण्यमवाप्नोति शेषपत्रेषु भोजनात् ३७।<br>
भोजनान्मध्यपत्रे तु कपिलापयसस्तथा ।<br>
प्राशनान्मुनिशार्दूल नरो नरकमाप्नुयात् ३८।<br>
अज्ञानाद्भुंजते यस्तु शूद्रो वा कपिलापयः ।<br>
कपिलां ब्राह्मणे दत्त्वा शुद्धो भवति कार्तिके ३९।<br>
तिलदानं नदीस्नानं सर्वदा साधुदर्शनम् ।<br>
भोजनं ब्रह्मपत्रेषु कार्तिके मुक्तिदायकम् ४०।<br>
मौनी पालाशभोजी च जलस्नायी सदा क्षमी ।<br>
कार्तिके क्षितिशायी च हन्यात्पापं युगार्जितम् ४१।<br>
जागरं कार्तिके मासि यः करोत्यरुणोदये ।<br>
दामोदराग्रे सेनानीर्गोसहस्रफलं लभेत् ४२।<br>
पितृपक्षेऽन्नदानेन ज्येष्ठाषाढे च वारिणा ।<br>
कार्तिके तत्फलं पुंसां परदीपप्रबोधनात् ४३।<br>
बोधनात्परदीपस्य वैष्णवानां च सेवनात् ।<br>
कार्तिके फलमाप्नोति राजसूयाश्वमेधयोः ४४।<br>
नदीस्नानं कथाविष्णोर्वैष्णवानां च दर्शनम् ।<br>
न भवेत्कार्तिके यस्य हरेत्पुण्यं दशाब्दिकम् ४५।<br>
पुष्करं यः स्मरेत्प्राज्ञः कर्मणा मनसा गिरा ।<br>
कार्तिके मुनिशार्दूल लक्षकोटिगुणं भवेत् ४६।<br>
प्रयागो माघमासे तु पुष्करं कार्तिके तथा ।<br>
अवंती माधवे मासि हन्यात्पापं युगार्जितम् ४७।<br>
धन्यास्ते मानवा लोके कलिकाले विशेषतः ।<br>
कुर्वंति स्कंद नित्यं ये सर्वथा हरिसेवनम् ४८।<br>
किं दत्तैर्बहुभिः पिंडैर्गयाश्राद्धादिभिर्मुने ।<br>
तारितास्तेन पितरो नरकाच्च न संशयः ४९।<br>
क्षीरादिस्नपनं विष्णोः क्रियते पितृकारणात् ।<br>
कल्पकोटिं दिवं प्राप्य वसंति त्रिदशैः सह 6.118.५०।<br>
कार्तिके नार्चितो यैस्तु कृष्णस्तु कमलेक्षणः ।<br>
जन्मकोटिषु विप्रेंद्र न तेषां कमला गृहे ५१।<br>
दष्टा मुष्टा विनष्टास्ते पतिताः कलिकंदरे ।<br>
यैर्नार्चितो हरिर्भक्त्या कमलैरसितैः सितैः ५२।<br>
पद्मेनैकेन देवेशं योऽर्चयेत्कमलापतिम् ।<br>
वर्षायुतसहस्रस्य पापस्य कुरुते क्षयम् ५३।<br>
अपराधसहस्राणि तथा सप्तशतानि च ।<br>
पद्मेनैकेन देवेशः क्षमेत प्रणतोऽर्चितः ५४।<br>
तुलसीपत्रलक्षेण कार्तिके योऽर्चयेद्धरिम् ।<br>
पत्रेपत्रे मुनिश्रेष्ठ मौक्तिकं लभते फलम् ५५।<br>
तुलसीगंधमिश्रं तु यत्किंचित्क्रियते सुत ।<br>
कल्पकोटिसहस्राणि प्रीतो भवति केशवः ५६।<br>
मुखे शिरसि देहे तु कृष्णोत्तीर्णां तु यो वहेत् ।<br>
तुलसीं षण्मुखप्रीत्या न तस्य स्पृशते कलिः ५७।<br>
कृष्णोत्तीर्णैस्तु निर्माल्यैर्यो गात्रं परिमार्जयेत् ।<br>
सर्वरोगैस्तथा पापैर्मुक्तो भवति षण्मुख ५८।<br>
विष्णोरंगारशेषेण यस्यांगं स्पृशते सुत ।<br>
दुरितानि विनश्यंति व्याधयो यांति संक्षयम् ५९।<br>
शंखोदकं हरेर्भक्तिर्निर्माल्यं पादयोर्जलम् ।<br>
चंदनं धूपशेषं तु ब्रह्महत्यापहारकम् ६०।<br>
इति श्रीपाद्मे महापुराणे पंचपंचाशत्सहस्रसंहितायामुत्तरखंडे कार्तिकमाहात्म्ये श्रीशिवकार्तिकेयसंवादे प्रश्नोत्तरोनाम अष्टादशाधिकशततमोऽध्यायः ११८।<br>
<br>
