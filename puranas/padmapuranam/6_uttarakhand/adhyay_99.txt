नारद उवाच-<br>
स मां संपूज्य विधिवद्दानवेंद्रो ऽतिभक्तितः ।<br>
संप्रहस्य तदा वाक्यं जगाद नृपसत्तम १।<br>
जलंधर उवाच-<br>
कुतस्त्वागम्यते ब्रह्मन्किं च दृष्टं त्वया क्वचित् ।<br>
यदर्थमिह चायातस्तदा ज्ञापय मां मुने २।<br>
नारद उवाच-<br>
गतः कैलासशिखरं दैत्येंद्राहं यदृच्छया ।<br>
तत्रोमया सहासीनं दृष्टवानस्मि शंकरम् ३।<br>
योजनायुतविस्तीर्णे कल्पद्रुम महावने ।<br>
कामधेनुशताकीर्णे चिंतामणि सुदीपिते ४।<br>
तं दृष्ट्वा महदाश्चर्यं वितर्को मेऽभवत्तदा ।<br>
क्वापीदृशी भवेद्वृद्धिस्त्रिलोक्यां वा न वेति च ५।<br>
तावत्तवापि दैत्येंद्र समृद्धिः सम्भृता मया ।<br>
तद्विलोकनकामोऽहं त्वत्सान्निध्यमिहागतः ६।<br>
त्वत्समृद्धिमिमां पश्यन्स्त्रीरत्नरहितां ध्रुवम् ।<br>
तर्कयामि शिवादन्यत्त्रिलोक्यां न समृद्धिमान् ७।<br>
अप्सरो नागकन्याश्च यद्यपि त्वद्वशे स्थिताः ।<br>
तथापि ता न पार्वत्या रूपेण सदृशा ध्रुवम् ८।<br>
यस्या लावण्यजलधौ निमग्नश्चतुराननः ।<br>
स्वधैर्यममुचत्पूर्वं तया कान्योपमीयते ९।<br>
वीतरागोऽपि हि यथा मदनारिः स्वलीलया ।<br>
विश्वतंत्रोऽपि तपसा स चात्मवशगः कृतः १०।<br>
सौंदर्यगहने भ्रामन्शबरीरूपया पुरा ।<br>
यस्याः पुनः पुनः पश्यन्रूपं धाता विसर्जने ११।<br>
ससर्जाप्सरसस्तास्तास्तत्समैकापि नाभवत् ।<br>
अतः स्त्रीरत्नसंभोक्तुः समृद्धिस्तस्य सा वरा १२।<br>
तथा न तव दैत्येंद्र सर्वरत्नाधिपस्य च ।<br>
एवमुक्त्वा तमामंत्र्य गते मयि स दैत्यराट् १३।<br>
तद्रूपश्रवणादासीदनंगज्वरपीडितः ।<br>
अथ संप्रेषयामास दूतं च सिंहिकासुतम् १४।<br>
त्र्यंबकाय तदा किंचिद्विष्णुमायाविमोहितः ।<br>
कैलासमगमद्राहुः सर्वशुक्लेंदुवर्चसम् १५।<br>
कार्त्स्न्येन कृष्णपक्षेंदुवर्चसं स्वांगजेन तु ।<br>
निवेदितस्तदादेशान्नंदिना च प्रवेशितः ।<br>
त्र्यंबकाभ्रूलतासंज्ञा प्रेरितो वाक्यमब्रवीत् १६।<br>
राहुरुवाच-<br>
देवपन्नगसेव्यस्य त्रैलोक्याधिपतेः प्रभोः ।<br>
सर्वरत्नेश्वरस्य त्वमाज्ञां शृणु वृषध्वज १७।<br>
श्मशानवासिनो नित्यं मुंडमालाधरस्य च ।<br>
दिगंबरस्य ते भार्या कथं हैमवती शुभा १८।<br>
अहं रत्नाधिनाथोऽस्मि सा च स्त्री रत्नसंज्ञका ।<br>
तस्मान्ममैव सा योग्या नैव भिक्षाशिनस्तव १९।<br>
नारद उवाच-<br>
वदत्येवं तदा राहौ भ्रूमध्याच्छूलपाणिनः ।<br>
अभवत्पुरुषो रौद्रस्तीव्राशनिसमस्वनः २०।<br>
सिंहास्यः प्रचलज्जिह्वः सज्वलन्नयनो महान् ।<br>
ऊर्ध्वकेशः शुष्कतनुर्नृसिंह इव चापरः २१।<br>
स तं खादितुमारेभे दृष्ट्वा राहुर्भयातुरः ।<br>
अधावदतिवेगेन बहिः स च दधार तम् २२।<br>
स च राहुर्महाबाहुर्मेघगंभीरया गिरा ।<br>
उवाच देवदेवेशं पाहि मां शरणागतम् २३।<br>
ब्राह्मणं मां महादेव खादितुं समुपागतः ।<br>
एतस्माद्रक्ष देवेश शरणागतवत्सल २४।<br>
महादेवो वचः श्रुत्वा ब्राह्मणस्य तदाब्रवीत् ।<br>
नैवासौ वध्यतामेति दूतोऽयं परवान्यतः २५।<br>
मुंचेति पुरुषः श्रुत्वा राहुं तत्याज सोंबरे ।<br>
राहुं त्यक्त्वा स षुरुषो महादेवं व्यजिज्ञपत् २६।<br>
पुरुष उवाच-<br>
क्षुधा मां बाधते स्वामिन्क्षुत्क्षामश्चास्मि सर्वथा ।<br>
किं भक्ष्यं मम देवेश तदाज्ञापय मां प्रभो २७।<br>
ईश्वर उवाच-<br>
संभक्षयात्मनः शीघ्रं मांसं त्वं हस्तपादयोः २८।<br>
नारद उवाच-<br>
सशिवेनैवमाज्ञप्तश्चखाद पुरुषः स्वयम् ।<br>
हस्तपादोद्भवं मांसं शिरःशेषो यदाभवत् २९।<br>
दृष्ट्वा शिरोऽवशेषं तु सुप्रसन्नः सदाशिवः ।<br>
पुरुषं भीमकर्माणं तमुवाच सविस्मयः ३०।<br>
ईश्वर उवाच-<br>
त्वं कीर्तिमुखसंज्ञो हि भव मद्द्वारगः सदा ।<br>
त्वदर्चां नैव कुर्वंति नैव ते मत्प्रियंकराः ३१*।<br>
नारद उवाच-<br>
तदाप्रभृति देवस्य द्वारे कीर्तिमुखः स्थितः ।<br>
नार्चयंतीह ये पूर्वं तेषामर्चा वृथा भवेत् ३२।<br>
राहुर्विमुक्तो यस्तेन सोऽपतद्बर्बरस्थले ।<br>
अतः स बर्बरोद्भूत इति भूमौ पृथां गतः ३३।<br>
ततश्च राहुः पुनरेव जातमात्मानमस्मिन्निति मन्यमानः ।<br>
समेत्य सर्वं कथयां बभूव जलंधरायेशविचेष्टितं तत् ३४।<br>
इति श्रीपाद्मे महापुराणे पंचपंचाशत्सहस्रसंहितायामुत्तरखंडे कार्तिकामाहात्म्ये श्रीकृष्णसत्यभामासंवादे दूतसंवादो जालंधरोपाख्यानंनाम नवनवतितमोऽध्यायः ९९।<br>
<br>
