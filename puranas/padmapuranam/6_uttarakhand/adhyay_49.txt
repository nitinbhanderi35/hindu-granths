युधिष्ठिर उवाच-<br>
वैशाख शुक्लपक्षे तु किन्नामैकादशी भवेत् ।<br>
किं फलं को विधिस्तत्र कथयस्व जनार्दन १।<br>
श्रीकृष्ण उवाच-<br>
इदमेव पुरा पृष्टं रामचंद्रेण धीमता ।<br>
वसिष्ठं प्रति राजेंद्र यत्त्वं मामनुपृच्छसि २।<br>
राम उवाच-<br>
भगवञ्छ्रोतुमिच्छामि व्रतानामुत्तमं व्रतम् ।<br>
सर्वपापक्षयकरं सर्वदुःखनिकृंतनम् ३।<br>
मया दुःखानि भुक्तानि सीताविरहजानि तु ।<br>
ततोऽहं भयभीतोऽस्मि पृच्छामि त्वां महामुने ४।<br>
वसिष्ठ उवाच-<br>
साधु पृष्टं त्वया राम तवैषा नैष्ठिकी मतिः ।<br>
त्वन्नामग्रहणेनैव पूतो भवति मानवः ५।<br>
तथापि कथयिष्यामि लोकानां हितकाम्यया ।<br>
पवित्रं पावनानां च व्रतानामुत्तमं व्रतम् ६।<br>
वैशाखस्य सिते पक्षे राम चैकादशी भवेत् ।<br>
मोहिनी नाम सा प्रोक्ता सर्वपापहरापराः ७।<br>
मोहजालात्प्रमुच्यंते पातकानां समूहतः ।<br>
अस्या व्रत प्रभावेन सत्यं सत्यं वदाम्यहम् ८।<br>
अतः कारणतो राम कर्तव्यैषा भवादृशैः ।<br>
पातकानां क्षयकरी महादुःखविनाशिनी ९।<br>
शृणुष्वैकमना राम कथां पापहरां पराम् ।<br>
यस्याः श्रवणमात्रेण महापापं प्रणश्यति १०।<br>
सरस्वत्यास्तटे रम्ये पुरी भद्रावती शुभा ।<br>
द्युतिमान्नाम नृपतिस्तत्र राज्यं करोति वै ११।<br>
चंद्रवंशोद्भवो नाम धृतिमान्सत्यसंगरः ।<br>
तत्र वैश्यो निवसति धनधान्यसमृद्धिमान् १२।<br>
धनपाल इति ख्यातः पुण्यकर्मप्रवर्त्तकः ।<br>
प्रपा कूप मठाराम तडाग गृहकारकः १३।<br>
विष्णुभक्तिरतः शांतस्तस्यासन्पंचपुत्रकाः ।<br>
सुमना द्युतिमांश्चैव मेधावी सुकृतस्तथा १४।<br>
पंचमो धृष्टबुद्धिश्च महापापरतः सदा ।<br>
परस्त्रीसंगनिरतो विटगोष्ठी विशारदः १५।<br>
द्यूतादि व्यसनासक्तः परस्त्री रतिलालसः ।<br>
न च देवार्चने बुद्धिर्नपितॄन्न द्विजान्प्रति १६।<br>
अन्यायवर्ती दुष्टात्मा पितुर्द्रव्यक्षयंकरः ।<br>
अभक्ष्यभक्षकः पापी सुरापाने रतः सदा १७।<br>
वेश्याकंठे क्षिप्तबाहुर्भ्रमन्दुष्टश्चतुष्पथे ।<br>
पित्रा निष्कासितो गेहात्परित्यक्तश्च बांधवैः १८।<br>
स्वदेहभूषणान्येव क्षयं नीतानि तेन वै ।<br>
गणिकाभिः परित्यक्तो निंदितश्च धनक्षयात् १९।<br>
ततश्चिंतापरो जातो वस्त्रहीनः क्षुधार्दितः ।<br>
किं करोमि क्वगच्छामि केनोपायेन जीव्यते २०।<br>
तस्करत्वं समारब्धं तत्रैव नगरे पितुः ।<br>
गृहीतो राजपुरुषैर्मुक्तश्च पितृगौरवात् २१।<br>
पुनर्बद्धः पुनस्त्यक्तः पुनर्बद्धः ससंभ्रमैः ।<br>
धृष्टबुद्धिर्दुराचारो निबध्य निगडै र्दृढैः २२।<br>
कशाघातैस्ताडितश्च पीडितश्च पुनः पुनः ।<br>
न स्थातव्यं हि मंदात्मंस्त्वया मद्देशगोचरे २३।<br>
एवमुक्त्वा ततो राज्ञा मोचितो दृढबंधनात् ।<br>
निर्जगाम भयात्तस्य गतोऽसौ गहनं वनम् २४।<br>
क्षुत्तृषापीडितश्चायमितश्चेतश्च धावति ।<br>
सिंहवन्निजघानासौ मृग शूकर चित्रलान् २५।<br>
आमिषाहार निरतो वने तिष्ठति सर्वदा ।<br>
करे शरासनं कृत्वा निषंगं पृष्ठ संगतम् २६।<br>
अरण्यचारिणो हंति पक्षिणश्च पदाचरन् ।<br>
चकोरांश्च मयूरांश्च कंक तित्तिर मूषिकान् २७।<br>
एतानन्यान्हिनस्त्यंधो धृष्टबुद्धिस्तु निर्घृणः ।<br>
पूर्वजन्मकृतैः पापैर्निमग्नः पापकर्दमे २८।<br>
दुःखशोकसमाविष्टः पीड्यमानो दिवानिशम् ।<br>
कौंडिन्यस्याश्रमपदं प्राप्तः पुण्यागमात्क्वचित् २९।<br>
माधवे मासि जाह्नव्याः कृतस्नानं तपोधनम् ।<br>
आससाद धृष्टबुद्धिः शोकभारेण पीडितः ३०।<br>
तद्वस्त्रबिंदुस्पर्शेन गतपापो हताशुभः ।<br>
कौंडिन्यस्याग्रतः स्थित्वा प्रत्युवाच कृतांजलि ३१।<br>
धृष्टबुद्धिरुवाच-<br>
भो भो ब्रह्मन्द्विजश्रेष्ठ दयां कृत्वा ममोपरि ।<br>
येन पुण्यप्रभावेन मुक्तिर्भवति तद्वद ३२।<br>
कौंडिन्य उवाच-<br>
शृणुष्वैकमनाभूत्वा येन पापक्षयस्तव ।<br>
वैशाखस्य सिते पक्षे मोहिनी नाम विश्रुता ३३।<br>
एकादशीव्रतं तस्याः कुरु मद्वाक्यनोदितः ।<br>
मेरुतुल्यानि पापानि क्षयं गच्छंति देहिनाम् ३४।<br>
बहुजन्मार्जितान्येषा मोहिनी समुपोषिता ।<br>
इति वाक्यं मुनेः श्रुत्वा धृष्टबुद्धिः प्रसन्नधीः ३५।<br>
व्रतं चकार विधिवत्कौंडिन्यस्योपदेशतः ।<br>
कृते व्रते नृपश्रेष्ठ गतपापो बभूव सः ३६।<br>
दिव्यदेहस्ततो भूत्वा गरुडोपरिसंस्थितः ।<br>
जगाम वैष्णवं लोकं सर्वोपद्रव वर्जितम् ३७।<br>
इतीदृशं रामचंद्र उत्तमं मोहिनी व्रतम् ।<br>
नातः परतरं किंचित्त्रैलोक्ये सचराचरे ३८।<br>
यज्ञादितीर्थदानानि कलां नार्हंति षोडशीम् ।<br>
पठनाच्छ्रवणाद्राजन्गोसहस्र फलं लभेत् ३९।<br>
इति श्रीपाद्मेमहापुराणे पंचपंचाशत्साहस्र्यां सहितायामुत्तरखंडे उमापतिनारदसंवादे वैशाखशुक्ले मोहन्येकादशीनाम एकोनपंचाशत्तमोऽध्यायः४९।<br>
<br>
