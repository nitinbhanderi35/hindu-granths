पार्वत्युवाच-<br>
भगवन्यत्रदेवेशो राक्षसान्मधुसूदनः ।<br>
जघान केन रूपेण यथावद्वक्तुमर्हसि १।<br>
वैभवं च स्थवीयस्य मत्स्यकूर्म्मादिरूपकम् ।<br>
विस्तरेण समाख्याहि मम प्रीत्या महेश्वर २।<br>
महादेव उवाच-<br>
शृणु देवि प्रवक्ष्यामि वैभवं स्वस्थमानसा ।<br>
मत्स्यकूर्म्मादि यद्रूपमवतारात्मकं हरेः ३।<br>
दीपादुत्पाद्यते दीपो यथावत्तद्भविष्यति ।<br>
परावस्थापरेशस्य सव्यूहा विभवादयः ४।<br>
उक्ता देवावतारास्तु विविधाकारकाः शुभाः ।<br>
अर्च्चावतारा देवस्य वैभवाः परमात्मनः ५।<br>
प्राजापत्येन वै ब्रह्मा स सम्राट्परमोत्सवः ।<br>
भृगुं मरीचिमत्रिं च दक्षं कर्द्दममेव च ६।<br>
पुलस्त्यं पुलहं चैव गिरिशं च तथा क्रतुम् ।<br>
नवप्रजानां पतय इमे प्रोक्ता यथाक्रमम् ७।<br>
मरीचिर्भगवांस्तत्र जनयामास कश्यपम् ।<br>
कश्यपस्याभवञ्जायाश्चतस्रः शुभदर्शने ८।<br>
अदितिश्च दितिश्चैव कद्रुश्च विनता तथा ।<br>
अदितिर्जनयामास देवांस्तु शुभदर्शनान् ९।<br>
दितिश्च राक्षसान्पुत्रांस्तामसान्सुमहासुरान् ।<br>
शंबूकस्तु हयग्रीवो हिरण्याक्षो महाबलः १०।<br>
हिरण्यकशिपुर्जंभो मयाद्याः सुमहातपाः ।<br>
मकरस्तु महावीर्यो ब्रह्मलोकमुपागतः ११।<br>
ब्रह्माणं मोहयित्वाऽसौ वेदाञ्जग्राह वीर्यवान् ।<br>
ग्रसित्वा च श्रुतिं सोऽथ प्रविवेश महार्णवम् १२।<br>
ततः सर्वं जगच्छून्यमभवद्धर्मसंकरः ।<br>
नाधीतं न वषट्कारं वर्णाश्रमविवर्जितम् १३।<br>
ततः प्रजापतिर्देवः सर्वदेवगणैर्वृतः ।<br>
गत्वा दुग्धांबुधिं देवं तुष्टाव शरणं गतः १४।<br>
ब्रह्मोवाच-<br>
प्रसीद देव मे नाथ नागपर्यंकसंस्थित ।<br>
सर्वेश सर्वदेवात्मन्सर्ववेदमयाच्युत १५।<br>
आद्यं जगद्भुवो बीजं मध्ये त्वं सर्वतोऽधिकः ।<br>
अंते च पशुनाथस्त्वं स्वेच्छया तस्तमेव च १६।<br>
त्वमेव धत्से चिद्रूपं जगत्सर्वं सनातनम् ।<br>
त्वमव्यक्तो हि भूतादिः प्रधानपुरुषोऽव्ययः १७।<br>
त्वमादिमध्यांतवपुर्जगतः परमेश्वरः ।<br>
त्वमेव सर्वलोकानामाश्रयः पुरुषोत्तमः १८।<br>
भूतादिस्त्वं महद्भूतं भूतसंघस्य कारणम् ।<br>
त्वमेव कारणमाश्रित्य रमते धाम आत्मवान् १९।<br>
त्वमादिभूतश्चांतस्त्वं त्वं वायुः सर्व्वगो महान् ।<br>
त्वमादिस्त्वमनादिश्च त्वमग्निस्तेजसां निधिः २०।<br>
त्वमापः सर्व्वजगतां जीवनं परमेश्वरः ।<br>
त्वं भूमिर्जगदाधारो भूधरस्त्वं महामते २१।<br>
सरितं सागरस्त्वं वै सर्व्वस्यादिस्त्वमेव च ।<br>
देवर्षिः सर्वभूतानि त्वमेव पुरुषोत्तम २२।<br>
त्वयैव प्रेरिता लोकाश्चेष्टंते साध्वसाधुषु ।<br>
दैत्येनोपद्रुता वेदाः प्रविष्टा महदर्णवम् २३।<br>
वेदाधारमिदं सर्व्वं जगत्स्थावरजंगमम् ।<br>
वेदाश्चैव हि सर्व्वेषां धर्माणां परितः स्थितिः २४।<br>
वेदेषु सर्वदेवानां नित्यतृप्तिर्भविष्यति ।<br>
तस्माद्वेदान्समानेतुं त्वमेवार्हसि केशव २५।<br>
श्रीमहादेव उवाच-<br>
एवमुक्तो हृषीकेशो ब्रह्मणा परमेश्वरः ।<br>
मत्स्यरूपं समास्थाय प्रविवेश महोदधिम् २६।<br>
तं दैत्यं सुमहाघोरं माकरंरूपमास्थितः ।<br>
तुण्डाग्रेण विदार्याथ जघानामरपूजितं २७।<br>
तं हत्वा सर्ववेदांश्च साङ्गोपाङ्गसमन्वितान् ।<br>
गृहीत्वा प्रददौ तस्मै ब्रह्मणे स महाद्युतिः २८।<br>
अन्योन्यमिश्रिता वेदा ग्रसितास्तेन रक्षसा ।<br>
व्यक्ता भगवता तेन व्यासरूपेण धीमता २९।<br>
पृथग्भूता समं वेदा व्यासेनैव महात्मना ।<br>
एवं मत्स्यावतारेण रक्षिताः सर्व्वदेवताः ३०।<br>
श्रुतिप्रदानेन जगत्त्रयं तदा कृत्वा निरातंकमहो रमाधवः ।<br>
संस्तूयमानः सुरसिद्धसंघैरंतर्दधे योगिभिरर्च्चितांघ्रिः ।<br>
वासुदेवो हि भवगान्सर्वदेवमयो हरिः ३१।<br>
इति श्रीपाद्मे महापुराणे पंचपंचाशत्सहस्रसंहितायामुत्तरखंडे उमामहेश्वरसंवादे मत्स्यावतारवर्णनंनाम त्रिंशदधिकद्विशततमोऽध्यायः २३० ।<br>
<br>
