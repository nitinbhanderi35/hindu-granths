<sup id="cite_ref-1" class="reference"><a href="#cite_note-1">[१]</a></sup>ईश्वर उवाच-<br>
अतः परं प्रवक्ष्यामि भवानि भवमुक्तये ।<br>
गीताचतुर्दशाध्यायमवधारय सुस्मिते १।<br>
मेदिन्यां यत्किलस्थूलमस्ति काश्मीरमंडलम् ।<br>
राजधानी सरस्वत्या आस्ते चैव मनोहरा २।<br>
यामधिष्ठाय वाग्देवी ब्रह्मलोकं प्रयच्छति ।<br>
हंसमारुह्यमानापि सावित्रीप्रहतैरपि ३।<br>
सरस्वतीपदांभोज सेवामाश्रित्य कुंकुमैः ।<br>
यत्र गौरवयंत्याशा हंसपक्षपुटोद्भवैः ४।<br>
निरंतरं तया चैव नृणां संस्कृतभाषिणाम् ।<br>
सुपर्वाणमयी भाषा निमेषेणोपलभ्यते ५।<br>
प्रातर्गृहांगणोद्भूतै र्यत्रकुंकुमपांसुलैः ।<br>
सर्वतोरुणितच्छाय शशांकरविमंडलम् ६।<br>
तत्रासीत्तेजसां राशिः शौर्यवर्मा नरेश्वरः ।<br>
उद्यदुज्ज्वलबाणौघ खंडितारातिमंडलः ७।<br>
अभूच्च सिंहलद्वीपे राजा सिंहपराक्रमः ।<br>
नाम्ना विक्रमवेतालः कलानामपि शेवधिः ८।<br>
उभौ परस्परं मैत्रीं वर्द्धयांचक्रतुः क्रमात् ।<br>
तत्तद्देशसमुत्पन्नैरपूर्वैः प्रचुरोत्करैः ९।<br>
एकदा प्रहितं प्रेम्णा प्रभूतं शौर्यवर्मणा ।<br>
राजा विक्रमवेतालो<sup id="cite_ref-2" class="reference"><a href="#cite_note-2">[२]</a></sup> विलोक्य शुनकीद्वयम् १०।<br>
मत्तमातंगतुरग मणिभूषणचामरम् ।<br>
प्रेषयामास मित्राय प्रभूतं शौर्यवर्मणे ११।<br>
एकदा शिबिकारूढश्चारु चामरवीजितः ।<br>
सुवर्णशृंखलारूढं वाद्यडिंडिमडंबरम् १२।<br>
शुनीयुगलमादाय मृगया कौतुकोत्सुकः ।<br>
राजा जगाम बाह्यालीं समं राजकुमारकैः १३।<br>
पणबंधविधानेन समुपेतं शशामिषम् ।<br>
तत्र राजकुमाराणां महान्कोलाहलोऽभवत् १४।<br>
ततः समानवयसा केनचिद्राजसूनुना ।<br>
बहुमूल्यं पणं कृत्वा राजाचिक्रीडकौतुकी १५।<br>
ततोवतार्य दोलाया विरुदावलिगर्विताम् ।<br>
धावतः शशकस्योच्चैः पृष्ठे मुंचन्नृपं शुनीम् १६।<br>
मुमोच राजपुत्रोऽपि प्रेमपात्रं महाभुजः ।<br>
विरराम शुनीमुच्चैः संकीर्त्य विरुदावलीम् १७।<br>
अलक्ष्यमाणवेगेऽस्मिन्शुनीयुगलकेभृशम् ।<br>
धावत्युत्थितमेवासीत्पश्यतां सर्वभूभृताम् १८।<br>
पपात गर्ते महति शशकोऽतिश्रमादसौ ।<br>
पतितोऽपि शुनी वश्यो नाभवच्छशशावकः १९।<br>
ततः शनैः समुत्थाय धावन्नाक्रम्यरोषतः ।<br>
जगृहे राजशुन्याऽसौ शशकः फेनमुद्वमन् २०।<br>
ततः कथंचिदुप्लुत्य गच्छन्विस्खलयञ्छशः ।<br>
राजपुत्रशुनक्यासौ गृहीतः कंधरातटे २१।<br>
जितमस्माभिरत्यर्थमिति संजल्पतां नृणाम् ।<br>
कोलाहले शंकिताया शुन्या निर्गतवान्मुखात् २२।<br>
ततो दंष्ट्राव्रणश्रेणी क्षरद्रुधिरधारकः ।<br>
क्वापि र्ममरभूभागे निलीयस्थितवाञ्छशः २३।<br>
जिघ्रंत्या राजशुन्याऽसौ भूभागं धनरोषया ।<br>
दृष्टमात्रः परित्रस्तो हस्तमात्रं ततोऽगमत् २४।<br>
यत्र कर्पूरकदली क्रोडव्याघ्रदरीतलः ।<br>
चोली कपोलफलकान्चुबन्वाति समीरणः२५।<br>
उद्भिन्न केतकीकोशरजोमुकुलितेक्षणः ।<br>
विस्रब्धाहरणा यत्रच्छायां तां परितन्वतः २६।<br>
नारिकेलफलैर्यत्र स्वयं निपतितैरधः ।<br>
अपि चूतफलैस्तृप्ताः पक्वैः शाखामृगा अपि २७।<br>
अपि केसरिणो यत्र खेलंति कलभैः समम् ।<br>
फणिनः केकिबर्हेषु निर्विशंकं विशंति च २८।<br>
यत्राश्रमांतरे विप्रो <sup id="cite_ref-3" class="reference"><a href="#cite_note-3">[३]</a></sup>वत्सनामा जितेंद्रियः ।<br>
शांतश्चतुर्दशाध्यायं जपन्नास्ते निरंतरम् २९।<br>
तत्र तच्छिष्यपादाब्ज प्रक्षालनजलैः कृते ।<br>
कर्दमे न्यपतद्गत्वा जीवशेषो मुहुः श्वसन् ३०।<br>
ततः कर्दमसंस्पर्शमात्रनिस्तीर्ण संसृतिः ।<br>
दिव्यं विमानमारुह्य निर्ययौ शशको दिवम् ३१।<br>
ततः शुन्यपि लिप्तांगीस्तोकैः कर्दमबिंदुभिः ।<br>
क्षुत्पिपासार्तिरहिता शुनीरूपं विहाय सा ३२।<br>
ततो दिव्यांगनारम्यं गंधर्वैरुपशोभितम् ।<br>
दिव्यं विमानमारुह्य शुन्यपि त्रिदिवं ययौ ३३।<br>
ततो जहास मेधावी शिष्यो नाम्ना स्वकंधरः ।<br>
विचार्य विस्मितः पूर्वजन्मवैरस्य कारणम् ३४।<br>
राजापि पर्यपृच्छत्तं विस्मयस्मेरलोचनः ।<br>
प्रणम्य परया भक्त्या विनयैकपयोनिधिः ३५।<br>
कथां कथय मे विप्र हीनयोनि निषेवितौ ।<br>
अज्ञौयौ जग्मतुः स्वर्गे शुनी शशकशावकौ ३६।<br>
शिष्य उवाच।<br>
वत्सनामा द्विजन्मास्ते वनेऽमुष्मिन्जितेंद्रियः ।<br>
चतुर्दशं तु ह्यध्यायं गीतानां सर्वदा जपन् ३७।<br>
शिष्योऽहं तस्य भूपाल ब्रह्मविद्याविशारदः ।<br>
चतुर्दश तु अध्यायं जपामि प्रत्यहं नृप ३८।<br>
मदीयचरणांभोजप्रक्षालनजले लुठन् ।<br>
शशस्त्रिदिवमापन्नः शुनक्या सह भूपते ३९।<br>
राजोवाच।<br>
हेतुना केन कथय हसितं च द्विजोत्तम ।<br>
अतः किमपि साकूतं मन्यमानेन सादरम् ४०।<br>
शिष्य उवाच।<br>
महाराष्ट्रेति नगरं नाम्ना प्रत्युदकं महत् ।<br>
तत्रासीद्ब्राह्मणो नाम्ना <sup id="cite_ref-4" class="reference"><a href="#cite_note-4">[४]</a></sup>केशवः कितवाग्रणीः ४१।<br>
विलोभनाभवत्तस्य जाया स्वैरविहारिणी ।<br>
तेन सा हन्यते क्रोधाद्वैरं संचिंत्य जन्मनः ४२।<br>
ततः स्त्रीवधपापेन शशको जायते द्विजः ।<br>
किल्बिषाच्छुनकी सापि जाता वंचनजन्मनः ४३।<br>
पूर्वेण जन्मनाभ्यस्तं वैरं विस्मरतो नहि ।<br>
आसेदिवद्भ्यां बहुधा योन्यंतरमपि क्वचित् ४४।<br>
इत्याकलय्य सकलं भूपालः श्रद्धयान्वितः ।<br>
गीतामभ्यस्य सकलामवाप परमां गतिम् ४५।<br>
इति श्रीपाद्मेमहापुराणे पंचपंचाशत्सहस्रसंहितायामुत्तरखंडे गीतामाहात्म्ये अष्टाशीत्यधिकशततमोऽध्यायः १८८।<br>
