श्रीमहादेव उवाच।<br>
ततो गच्छेः महत्तीर्थे संगमेश्वरमुत्तमम् ।<br>
यत्र हस्तिमती पुण्या साभ्रमत्या हि संगता १।<br>
शापं कौडिन्यमुनितः प्राप्य शुष्काभवन्नदी ।<br>
बहिश्चर्येति नाम्ना वै लोके ख्यातिमुपागता २।<br>
तत्तीर्थं संप्रवक्ष्यामि पुण्यं त्रैलोक्यविश्रुतम् ।<br>
सर्वपापहरं पुण्यं त्रैलोक्ये चापि विश्रुतम् ३।<br>
यत्र तीर्थे नरः स्नात्वा दृष्ट्वा देवं महेश्वरम् ।<br>
मुच्यते सर्वपापेभ्यो रुद्रलोकं प्रगच्छति ४।<br>
शृणु देवि प्रवक्ष्यामि एतच्छापस्य कारणम् ।<br>
यथैह शुष्करूपा हि जाता शापस्य कारणात् ५।<br>
यत्र साभ्रमती पुण्या गंगा नाम महानदी ।<br>
तत्र हस्तिमती नाम गंगया सह संगता ६।<br>
तत्रारब्धं च मुनिना तपो वै परमं महत् ।<br>
एवं बहुगते काले ऋषिणा परमात्मना ७।<br>
आराधितो हृषीकेशो नारायणनिरंजनः ।<br>
तस्यास्तटे तु देवेशि वर्षाणि च बहून्यपि ८।<br>
गतानि च विशेषेण मुनेस्तस्य तु पार्वति ।<br>
कदाचिद्दैवयोगाच्च वर्षाकालः समागतः ९।<br>
नदी तत्र तु संपूर्णा कालयोगेन सुव्रते ।<br>
तत्कौंडिन्येन ऋषिणा स्थानं त्यक्तं तदा निशि १०।<br>
रात्रौ दुःखं महज्जातं हाहेति करुणो रुदन् ।<br>
किं कर्तव्यमिति ध्यायन्नतिचिंतापरोऽभवत् ११।<br>
आश्रमो हि महादिव्यो ऋषिणैव समायुतः ।<br>
स गतो वारियोगेन हस्तिमत्यां सुरोत्तमे १२।<br>
फलानि चैव मूलानि पुस्तकानि बहून्यपि ।<br>
तानि तस्यां गतान्येव वारियोगेन सुंदरि १३।<br>
स कौंडिन्यो ऋषिश्रेष्ठः शशाप तां नदीं किल ।<br>
उदकेन विना त्वं च भविष्यसि कलौ युगे १४।<br>
एवं स दत्त्वा वै शापं हस्तिमत्या महेश्वरि ।<br>
गतोऽसौ विप्रप्रवरो विष्णुलोकं सनातनम् १५।<br>
अद्यापि वर्तते तीर्थं संगमेश्वरसंज्ञकम् ।<br>
यं दृष्ट्वा मुच्यते पापी ब्रह्महत्यादि पातकात् १६।<br>
<br>
