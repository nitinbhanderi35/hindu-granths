नारद उवाच-<br>
गुणाधिकेभ्यो विप्रेभ्यो दातुकामोऽपि मानवः ।<br>
कानिकानि च लोकेऽस्मिन्दद्यात्सर्वं तथा वद १।<br>
महादेव उवाच-<br>
लोके तत्वं हि संज्ञाय शृणु देवर्षिसत्तम ।<br>
अन्नमेवं प्रशंसंति सर्वमन्ने प्रतिष्ठितम् २।<br>
तस्मादन्नं विशेषेण दातुमिच्छंति मानवाः ।<br>
अन्नेन सदृशं दानं न भूतं न भविष्यति ३।<br>
अन्नेन धार्यते विश्वं जगत्स्थावरजंगमम् ।<br>
अन्नमूर्जस्करं लोके प्राणाह्यन्ने प्रतिष्ठिताः ४।<br>
दातव्यं भक्ष्यमेवान्नं ब्राह्मणाय महात्मने ।<br>
कुटुंबं पीडयित्वापि आत्मनो भूतिमिच्छता ५।<br>
नारदासौ विदांश्रेष्ठो यो दद्यादन्नमर्थिने ।<br>
ब्राह्मणायार्तरूपाय पारलौकिकमात्मनः ६।<br>
आत्मीयभूतिमन्विच्छेत्काले द्विजमुपस्थितम् ।<br>
श्रांतमध्वनि वर्त्तंतं गृहस्थं गृहमागतम् ७।<br>
अन्नदः प्राप्नुते विद्वान्सुशीलो वीतमत्सरः ।<br>
क्रोधमुत्पतितं हित्वा दिवि चेह च यत्सुखम् ८।<br>
नाभिनिंदेच्च अतिथिं न द्रुह्याच्च कथंचन ।<br>
ब्रह्मविदेऽर्पयेदन्नं तच्च दानं विशिष्यते ९।<br>
श्रांतायादृष्टपूर्वाय अन्नमध्वनि वर्तिने ।<br>
यो दद्याच्च परिक्लिष्टं सर्वधर्ममवाप्नुयात् १०।<br>
पितृदेवांस्तथा विप्रातिथींश्च महामुने ।<br>
यो नरः प्रीणयेतान्नैस्तस्य पुण्यमनंतकम् ११।<br>
कृत्वापि सुमहत्पापं यो दद्यादन्नमर्थिने ।<br>
ब्राह्मणाय विशेषेण स तु पापैः प्रमुच्यते १२।<br>
ब्राह्मणेष्वक्षयं दानमन्नं शूद्रे महत्फलम् ।<br>
अन्नदानं च शूद्रे च ब्राह्मणे चावशिष्यते १३।<br>
न पृच्छेद्गोत्रचरणं न च स्वाध्यायमेव च ।<br>
भिक्षुको ब्राह्मणो ह्यत्र दद्यादन्नं प्रयाति च १४।<br>
अन्नदस्य शुभा वृक्षाः सर्वकामफलान्विताः ।<br>
संभवंतीह लोके च हर्षयुक्तास्त्रिविष्टपे १५।<br>
अन्नदानेन ये लोकास्तान्शृणुष्वमहामुने ।<br>
विमानानि प्रकाशंते दिवि तेषां महात्मनाम् १६।<br>
नानासंस्थानरूपाणि नानाकामान्वितानि च ।<br>
सर्वकामफलाश्चापि वृक्षा भुवनसंस्थिताः १७।<br>
हेमवाप्यः शुभाः सर्वा दीर्घिकाश्चैव सर्वशः ।<br>
घोषवंति च यानानि मुक्तान्यथ सहस्रशः १८।<br>
भक्ष्यभोज्यमयाः शैला वासांस्याभरणानि च ।<br>
क्षीरं स्रवंत्यः सरितस्तथैवाज्यस्य पर्वताः १९।<br>
प्रासादाः शुभ्रवर्णाभाः शय्याश्च कनकोज्वलाः ।<br>
तदन्नं दातुमिच्छंति तस्मादन्नप्रदो भवेत् २०।<br>
एते लोकाः पुण्यकृतामन्नदानं महत्फलम् ।<br>
तस्मादन्नं विशेषेण दातव्यं मानवैर्भुवि २१।<br>
इति श्रीपाद्मे महापुराणे पंचपंचाशत्सहस्रसंहितायां उत्तरखण्डे उमापतिनारदसंवादे अन्नदानप्रशंसानाम षड्विंशोऽध्यायः २६।<br>
<br>
