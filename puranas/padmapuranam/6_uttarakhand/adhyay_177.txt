<sup id="cite_ref-1" class="reference"><a href="#cite_note-1">[१]</a></sup>श्रीभगवानुवाच।<br>
जनस्थाने जडो नाम द्विजन्मा कौशिकान्वयी ।<br>
हित्वा जात्युचितं धर्मं वणिग्वृत्त्यां मनो दधे १।<br>
व्यसनी परदारेषु दीव्यन्नक्षैः पिबन्मधु ।<br>
मृगया निरतो नित्यं कालमेवं निनाय सः २।<br>
क्षीणे वित्ते ततो रात्रौ चौर्यामारब्धवांस्ततः ।<br>
प्रतिपेदे धनं तेन यज्वनां यष्टुमर्थिनाम् ३।<br>
स दूरमगमत्तेन वाणिज्यायोत्तरां दिशम् ।<br>
कस्तूरिमगुरुं कृष्णं चामरांश्चंद्रिकोज्ज्वलान् ४।<br>
गृहीत्वा वृत्य चानिन्ये पंचषादध्वयोजनात् ।<br>
अथापरस्मिन्नहनि प्रियादर्शनदोहनि ५।<br>
दूरमध्वानमुल्लंघ्य रवावस्तमिते सति ।<br>
ध्वांते प्रसर्पति स्वैरं दिशो दश तरोस्तले ६।<br>
गतो वशं सदस्यूनां निजघ्ने तैश्च सत्वरम् ।<br>
धर्मलोपादसौ जज्ञे घोरश्चोग्रतरो ग्रहः ७।<br>
पिपासितो बुभुक्षार्तो लेलिहानश्च सृक्किणी ।<br>
उर्ध्वकेशोऽतिजंघालुः पृष्टलग्नोदरो महत् ८।<br>
अस्थिमात्रशरीरोऽभूद्दुर्वृत्तनयनो भृशम् ।<br>
अत्रांतरे सुतस्तस्य धर्मात्मा वेदकोविदः ९।<br>
पर्यपालयदत्यर्थं दिदृक्षुस्तं तदागमत् ।<br>
नित्यमन्वेषयन्वार्त्तां पांथेभ्यो नोपलब्धवान् १०।<br>
ततः कदाचिदायाते सहायिनि च मानवे ।<br>
तस्माद्विदितवृत्तांतः शुशोच पितरं बहु ११।<br>
ततो विमृश्य मेधावी चिकीर्षुः पारलौकिकम् ।<br>
वाराणसीं ससंभारः स गंतुमुपचक्रमे १२।<br>
मार्गे निवासान्सप्ताष्टौ नीत्वा तस्य तरोस्तले ।<br>
संध्यां प्रचक्रमे कर्तुं यत्रास्य निहतः पिता १३।<br>
तत्राध्यायं स गीतानां तृतीयं संजजाप ह ।<br>
ततो घोरस्वरस्तत्र व्योममध्ये परामृशत् १४।<br>
ददर्श घोरमाकाशात्पतंतं पितरं ततः ।<br>
विस्मयेन भयेनापि विकलीकृतचेतनः १५।<br>
तेजसा भूयसा व्याप्तमालुलोके पुरोऽम्बरे ।<br>
किंकिणीकोटिसंकीर्णं तेजसा व्याप्तदिङ्मुखम् १६।<br>
विमानमग्रतोऽपश्यद्दिव्यमध्यग्रचेतनः ।<br>
तत्रापश्यत्समारूढं दिव्याभिः स्त्रीभिरावृतम् १७।<br>
संस्तूयमानं मुनिभिः पितरं पीतवाससम् ।<br>
प्रणतस्तं समालोक्य युयुजे तेन चाशिषा १८।<br>
ततोऽपृच्छदिदं वृत्तं स च तस्मै न्यवेदयत् ।<br>
दुस्त्यजात्कर्मणो वत्स वपुषो पुण्यकारणात् १९।<br>
मोचितोऽस्मि त्वया दैवादध्यायं जपतांतिके ।<br>
तन्निवर्त्तस्व जपतः सांप्रतं त्वामुपस्थितम् २०।<br>
वाराणसीं यदर्थं यत्तदनुष्ठितमात्मनः ।<br>
श्रीभगवानुवाच।<br>
एवमुक्तः स च प्राह पितरं दीप्ततेजसम् २१।<br>
सुत उवाच।<br>
हितं ममानुशाधि त्वं कार्यमन्यन्मयानु किम् ।<br>
श्रीभगवानुवाच।<br>
ततः प्राह पिता पुत्रं कार्यमेतत्त्वयानघ २२।<br>
यन्मयाचरितं कर्म भ्रात्रा मम तु तत्कृतम् ।<br>
स यातो नरकं घोरं तं मोचयितुमर्हसि २३।<br>
अन्ये मदन्वये ये वै निरयं प्रतिपेदिरे ।<br>
ते च मोचयितव्यास्ते इति मेऽस्ति मनोरथः २४।<br>
इत्येवमुक्तः पुत्रस्तं पुनः प्राह कृतांजलि ।<br>
कर्मणा केन तान्सर्वान्मोचयामि तदादिश २५।<br>
एवं निवेदितो वाक्यं पिता सुतमुवाच ह ।<br>
पितोवाच।<br>
येनाहं मोचितो वत्स तदनुष्ठातुमर्हसि २६।<br>
अनुष्ठाय तदुत्पन्नं तेभ्यः पुण्यं समुत्सृज ।<br>
ततोऽहमिव ते सर्वे पूर्वे संत्यज्य यातनाम् २७।<br>
गमिष्यंत्यचिरेणैव तद्विष्णोः परमं पदम् ।<br>
स संदिष्टोवदत्पुत्रो यद्येवं तात नारकान् २८।<br>
सर्वानपि विमोक्ष्यामि यदि ते रोचते वचः ।<br>
एवमस्तु शिवं भूयादुपपन्नं महत्प्रियम् २९।<br>
इत्यादिश्य पिता पुत्रं ययौ विष्णोः परं पदम् ।<br>
सोऽपि तस्मात्परावृत्त्य जनस्थानं प्रपद्य च ३०।<br>
सुंदरस्य पुरः शौरेश्चालये कालमभ्यगात् ।<br>
स कुर्वाणोःसमादीनि पित्रा च यदुदीरितम् ३१।<br>
उत्ससर्ज कृतं पुण्यं मोचयिष्यन्स नारकान् ।<br>
अत्रांतरे पदे विष्णोर्यातनापदमीयुषः ३२।<br>
नारकान्मोचयिष्यंतः किंकरा यममभ्ययुः ।<br>
तेन ते पूजिताः सर्वे सत्क्रियाभिरनेकधा ३३।<br>
कुशलं परिपृष्टास्ते सर्वतः सुखमूचिरे ।<br>
एमं सत्कृत्य मेधावी पितृलोक महेश्वरः ३४।<br>
हेतुमागमने पृच्छत्ते च तस्मै न्यवेदयन् ।<br>
विद्धि कीनाशनाथ त्वं शेषपर्यंकशायिना ३५।<br>
शौरिणा प्रहितानस्मान्समादेष्टुं त्वदंतिके ।<br>
अस्मन्मुखेन देवस्त्वां कुशलं परिपृच्छति ३६।<br>
नारकान्प्राणिनः सर्वान्विमोक्तुं च नियच्छति ।<br>
इत्याकर्ण्य समादिष्टं विष्णोरमिततेजसः ३७।<br>
न तेन मूर्ध्ना संभाव्य दध्यौ किंचन चेतसा ।<br>
विमुक्तान्निरयात्सर्वांस्तान्विलोक्य मदोत्कटान् ३८।<br>
स तैरनुगतः सर्वैर्विष्णोरायतनं ततः ।<br>
ययौ स वरयानेन यत्रास्ते दुग्धवारिधिः ३९।<br>
तदंत उदितानेकसूर्यकोटिसमप्रभम् ।<br>
इंदीवरदलश्याममालुलोक जगद्गुरुम् ४०।<br>
शय्याफणिफणारत्नमरीच्यामिश्रतेजसम् ।<br>
विलोक्यमानमानंदनिर्भरं प्रीतमानसम् ४१।<br>
भावानुगैर्दृगालीकैः श्रिया प्रेम्णेक्षितं मुहुः ।<br>
योगिभिः परितो जुष्टं ध्याननिष्पंदतारकैः ४२।<br>
स्तूयमानं महेंद्रेण पराजेतुं विरोधिनः।<br>
आम्नायवचसामंते ब्रह्मणो निःसृतैर्मुखात् ४३।<br>
मूर्तिमद्भिर्वचोभिश्च गीयमानं गुणोत्करम् ।<br>
संप्रीतं चाप्युदासीनमपि सर्वासु योनिषु ४४।<br>
योगसंचितपुण्यानां यौगपद्येन जंतुषु ।<br>
विलोकमानमात्मानमखिलं सचराचरम् ४५।<br>
आमोद्यन्नमालोकैरात्मानं दीप्तिपूरितैः ।<br>
आबिभ्राणं वपुर्व्यापि द्योतितं भोगिनस्विषा ४६।<br>
इंदीवरदलश्यामं ज्योत्स्नयेव नभस्तलम् ।<br>
विलोक्य तं स तुष्टाव धिया बहुलयानतः ४७।<br>
यम उवाच।<br>
नमः समस्तनिर्माणनिर्मलीभूतचेतसे ।<br>
वद नोद्गीर्णवेदाय विश्वरूपाय वेधसे ४८।<br>
बलवेगसुदुर्द्धर्ष दानवेंद्र मदद्रुहे ।<br>
नमः स्थितौ च सत्वाय विश्वाधाराय विष्णवे ४९।<br>
नमः पातकसंघात जिष्णवेऽखिलदेहिनाम् ।<br>
ईषदुन्मीलल्लालाटनेत्राग्निप्रभवार्चिषे 6.177.५०।<br>
त्वं हि सर्वस्य लोकस्य गुरुरात्मा महेश्वरः ।<br>
विसृज्य वैष्णवान्सर्वानतस्त्वमनुकंपसे ५१।<br>
व्यापयन्नखिलं लोकं मायया परिबृंहितम् ।<br>
न तया परिभूतोऽसि न च तत्प्रभवैर्गुणैः ५२।<br>
अंतरावर्तमानोऽपि न ताभ्यामभिभूयसे ।<br>
दृशा विषयवर्तिन्या निग्रहीतमना अपि ५३।<br>
तया फलाभिगामिन्या आत्मन्येवाभिलीयसे ।<br>
न तवास्ति महिम्नोंतो यथा निरवधिः स्वयम् ५४।<br>
मौनमेवात्रयुक्तं मे विषयोऽसि कथं गिराम् ।<br>
इति स्तुत्वा ततो वाक्यमिदमाह कृतांजलि ५५।<br>
विनियोगादमी युक्ता देहिनो निर्गुणा मया ।<br>
समादिश यदन्यन्मे कार्यमस्ति जगद्गुरो ५६।<br>
इति विज्ञापितस्तेन तमाह मधुसूदनः ।<br>
मेघगंभीरया वाचा सिंचन्निव सुधारसैः ५७।<br>
पापादुद्धार्य ते लोको मया समयवर्तिना ।<br>
त्वयि विन्यस्तभारोऽहं नानुशोचामि देहिनः ५८।<br>
तदाचर निजं कर्म प्रयाहि स्वं निकेतनम् ।<br>
श्रीभगवानुवाच।<br>
इत्युक्त्वांतर्दधे देवः सोऽपि स्वपुरमाययौ ५९।<br>
सोऽपि स्वजातिजान्सर्वान्निरयस्थाननेकशः ।<br>
उद्धृत्य वरयानेन विष्णुलोकं ययौ स्वयम् ६०।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे गीतामाहात्म्ये सप्तसप्तत्यधिकशततमोऽध्यायः १७७।<br>
<br>
