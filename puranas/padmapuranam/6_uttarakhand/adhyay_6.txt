नारदउवाच-<br>
एवं द्वंद्वेषु युद्धेषु संप्रवृत्तेष्वनेकशः ।<br>
जघानाथ हरिः क्रुद्धो गदया कालनेमिनम् १।<br>
विहाय मूर्च्छां संचित्य विष्णुं बाणैर्जघान सः ।<br>
ततः क्रुद्धेन हरिणा स क्षितौ पातितो व्यसुः २।<br>
राजन्जघान संचिंत्य राहुं खड्गेन चंद्रमाः ।<br>
राहुस्तु तं परित्यज्य तदा सूर्यमधावत ३।<br>
सहस्राशुं रणे जित्वा राहुश्चंद्रमधावत ।<br>
जघान तं च खङ्गेन समरे रजनीपतिः ४।<br>
सैंहिकेयांगकाठिन्यात्खङ्गं चूर्णमभूत्तदा ।<br>
जघान मुष्टिना गाढं कठिनेन विधुंतुदः ५।<br>
चंद्रमुत्थाप्य तं कंठे धृत्वा वेगान्महामृधे ।<br>
गिलित्वा राहुणा चंद्रोप्युद्गीर्णश्च ततः पुनः ६।<br>
मृगं स्वचिह्नमुरसि निधाय विससर्ज ह ।<br>
स उच्चैःश्रवसं गृह्य हयरत्नं विधुंतुदः ७।<br>
जालंधरांतिकं नीत्वा भक्त्या तस्मै न्यवेदयत् ।<br>
दुर्वारणो रणे क्रुद्धस्तं यमं गदया हनत् ८।<br>
निशितैर्मार्गणैर्भिन्नः शक्रपुत्रेण चाहवे ।<br>
धृत्वा जयंतं संह्रादः परिघाघातमूर्च्छितम् ९ ।<br>
ऐरावतं समारुह्य ययौ जालंधरं प्रति ।<br>
हतवांश्चैव गदया निह्रादं धनदो रणे १०।<br>
रुद्रास्त्रिशूलनिर्घातैर्निशुंभं जघ्नुरोजसा ।<br>
निशुंभो बाणजालैश्च पीडयामास तानति ११।<br>
शुंभासुरो देवगणान्पूरयामास मार्गणैः ।<br>
मृत्युं मायामय मयो बद्ध्वा पाशैर्निनायतम् १२।<br>
ददौ जालंधरायासौ पौलोम्ने सोऽपि सिंधवे ।<br>
अब्धिना च मुखे क्षिप्तो लोको जीवतु निर्भयः १३।<br>
बद्ध्वा च नमुचिं पाशैर्वासवोऽपि रसातलम् ।<br>
निन्ये विश्वस्य हंतारं अथ जालंधरो ययौ १४।<br>
अथेंद्रबलयोर्युद्धमभूद्राजन्सुदारुणम् ।<br>
बलांगरोचिषो भांति दिशो दश रवेरिव १५।<br>
सर्वाण्यस्त्राणि शक्रस्य शीर्णान्यंगे बलस्य च ।<br>
बलीयसा बलेनेंद्रो मुद्गरेण हतो हृदि १६।<br>
ननादेंद्रस्ततो भीमं तच्छ्रुत्वा स बलोहसत् ।<br>
हसतस्तस्य निश्चेरुर्मुखतो मौक्तिकानि च १७।<br>
तस्यांगस्याभिलाषेण न युद्धमकरोत्तदा ।<br>
तुष्टाव वासवोऽत्यर्थं तं बलं बलसागरम् १८।<br>
वरं वृणु सुरश्रेष्ठेत्युक्तः प्राह बलं प्रति ।<br>
यदि तुष्टोऽसि दैत्येश स्वं वपुर्दातुमर्हसि १९।<br>
तदिंद्र वचनं श्रुत्वा भित्त्वा शस्त्रैर्गृहाण माम् ।<br>
इत्युवाच बलं सोऽपि किमदेयं महात्मनाम् २०।<br>
(गीरिव श्रोत्रहीनस्य लोलाक्षीव विचक्षुषः (अतिरिक्त श्लोकाः)।<br>
परेषु पुष्पमालेव श्रीः कदर्यस्य निष्फला १।<br>
महात्मानो न गृह्णंति हिंसमानान्रिपूनपि ।<br>
सपत्नीः प्रापयंत्यब्धिं सिंधवो नगनिम्नगाः २।<br>
सुजनो न याति विकृतिं परहितनिरतो विनाशकालेऽपि ।<br>
छिन्नोऽपि चंदनतरुः सुरभयतिमुखं कुठारस्य ३।<br>
देवं परं विनश्यति तनुरपि न श्रीर्निवेदितासत्सु ।<br>
अवशिष्यते हिमांशोः सैव कलाशिरसि या शंभोः ४।<br>
ते साधवो भुवनमंडलमौलिभूता ये साधुतामनुपकारिषु दर्शयंति ।<br>
आत्मप्रयोजनवशात्कृतछिन्नदेहाः पूर्वापकारिषु खलोपि हितानुरक्तः५)।<br>
तथेत्युक्त्वा सहस्राक्षो मुद्गरेणाहनद्बलम् ।<br>
न बिभेद तदा देहः शक्रश्चिंतामवाप ह २०।<br>
सस्मारितो मातलिना वज्रेणांगं जघान तत् ।<br>
तेन वज्रप्रहारेण बलांगं तद्व्यशीर्यत २१।<br>
बलांगस्यैकभागस्तु पपात कनकाचले ।<br>
तुहिनाद्रौ द्वितीयस्तु तृतीयो गोनगेऽपतत् २२।<br>
चतुर्थो देवनद्यां च पंचमो मंदरे तथा ।<br>
वज्राकरे पपातांशः षष्ठश्च विजयांगजः २३।<br>
तस्य जातिविशुद्धस्य परिशुद्धेन कर्मणा ।<br>
कायस्यावयवाः सर्वे रत्नबीजत्वमागताः २४।<br>
वज्रादस्थिकणाः कीर्णाः षट्कोणा मणयोऽभवन् ।<br>
अक्षिभ्यामिन्द्रनीला वै माणिक्यं श्रुतिसंभवम् २५।<br>
क्षतजात्पद्मरागाः स्युः मेदसो मरकतास्तथा ।<br>
प्रवालानि च जिह्वातो दंता मुक्तास्तथाभवन् २६।<br>
मज्जोद्भवं मरकतं गारुत्मतमभून्नसा ।<br>
कांस्यं पुरीषं रजतं वीर्यं ताम्रं च मूत्रजम् २७।<br>
अंगस्योद्वर्तनाज्जातं पित्तलं ब्रह्मवीतिकाः ।<br>
नादाद्वैदूर्यमुत्पन्नं रत्नं चारुतरं तथा २८।<br>
नखेभ्यः कनकोत्पत्ती रुधिराच्च रसोद्भवः ।<br>
मेदसः स्फटिकं जातं प्रवालं मांससंभवम् २९।<br>
बलदेहोद्भवान्यासन्रत्नानि पृथिवीतले ।<br>
पुण्योपचयसंपत्त्या भोक्ष्यंते विमलैर्जनैः ३०।<br>
अत्रांतरे हतं श्रुत्वा बलं मघवता मृधे ।<br>
प्रभावती नाम राज्ञी ययौ तच्चरणांतिकम् ३१।<br>
विललाप पतिं दृष्ट्वा विकीर्णावयवं रणे ।<br>
प्रभावत्यश्रुपूर्णाक्षी मुक्तकेशी घनस्तनी ३२।<br>
हा नाथ बलविक्रांत कांतदेह जगत्प्रिय ।<br>
मां त्वं विहाय किं चात्र कैवल्यं गतवानसि ३३।<br>
जराकुष्ठादिभिर्व्याप्तं बुद्ध्वा देहं त्यजंति न ।<br>
देहिनोऽन्ये परं कांतं त्वया देहो वृथोज्झितः ३४।<br>
तव देहेन दिव्येन हारकं भूष्यते प्रिय ।<br>
रणोत्सुकेन भवता या वेणी ग्रथिता मम ३५।<br>
तामुद्ग्रथय वैधव्यदुःखार्त्तायाः स्वयं प्रिय ।<br>
एवं विलपतीं वीक्ष्य बलराज्ञीं समुद्रजः ।<br>
दुःखितः शुक्रमित्याह बलं जीवय भार्गव ३६।<br>
शुक्र उवाच-।<br>
इच्छयामरणं प्राप्तं तं कथं जीवयाम्यहम् ।<br>
तथापि मंत्रसामर्थ्याद्वाचमुच्चारयिष्यति ३७।<br>
जालंधर उवाच-।<br>
बलस्य रूप वचनं श्रोतुमिच्छामि भार्गव ।<br>
जालंधरेणैवमुक्तः क्षणं ध्यानपरोऽभवत् ३८।<br>
अथोदतिष्ठद्वदनात्स्वनः श्रोत्रमनोरमः ।<br>
प्रभावतीं प्रति व्यक्तं वाद्यभांडा दिवोत्थितः ३९।<br>
प्रभावति स्वदेहं त्वं ममांगेषु लयं नय ।<br>
इति तस्य वचः श्रुत्वा नदी जाता प्रभावती ४०।<br>
बलाङ्गेष्वेव लीना सा सुमेरोः पूर्ववाहिनी ।<br>
यस्यास्तोयेन संजाता रत्नानां कांतिरुत्तमा ४१।<br>
