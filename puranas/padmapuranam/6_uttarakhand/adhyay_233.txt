शंकर उवाच-<br>
ततः प्रोवाच भगवान्सुरांश्चैव महामुनीन् ।<br>
देव्या सह प्रहृष्टात्मा सर्वलोकहिताय वै १।<br>
श्रीभगवानुवाच-<br>
शृणुध्वं मुनयः सर्वे देवताश्च महाबलाः ।<br>
एकादशी महापुण्या सर्वोपद्रवनाशिनी २।<br>
लक्ष्मीसंदर्शनार्थाय भवद्भिः समुपोषिता ।<br>
तस्मात्तु सर्वदा पुण्या द्वादशी मम वल्लभा ३।<br>
अद्यप्रभृति ये लोका उषिताः पूर्ववासरे ।<br>
द्वादश्यामुदिते भानौ श्रद्धया परया युताः ४।<br>
ये पूजयंति मां भक्त्या तुलस्या च श्रिया सह ।<br>
सर्वे ते बन्ध निर्मुक्ताः प्राप्नुवंति पदं मम ५।<br>
नार्च्चयंति च ये वै मां द्वादश्यां पुरुषोत्तमम् ।<br>
ते नराः पापकर्माणो मम मायाविमोहिताः ६।<br>
ये नार्चयंति पापिष्ठा नरा नरकगामिनः ।<br>
तान्पापान्विषयैर्वद्धान्ममपूजापराङ्मुखान् ७।<br>
क्षिपत्यजस्रं संसारे माया मम दुरत्यया ।<br>
रुद्र उवाच-<br>
एवमुक्त्वा तु भगवान्परमात्मा सनातनः ८।<br>
संस्तूयमानो मुनिभिः प्रययौ कमलालयम् ।<br>
क्षीराब्धौ शेषपर्य्यङ्के विमाने सूर्य्यसन्निभे ९।<br>
देव्या सह विशालाक्ष्या रमया परमेश्वरः ।<br>
दर्शनार्थं सुराणां च तत्र सन्निहितोऽभवत् १०।<br>
ततः सुरगणाः सर्व्वे कूर्म्मरूपं सनातनम् ।<br>
भक्त्या संपूजयित्वाथ तुष्टुवुर्हृष्टमानसाः ११।<br>
ततः प्रसन्नो भवगान्कूर्म्मरूपी जनार्द्दनः ।<br>
भगवानुवाच-<br>
वरं वृणीध्वं देवेशा यद्वो मनसि वर्त्तते ।<br>
रुद्र उवाच-<br>
ततो देवगणाः सर्वे कूर्म्मरूपं जनार्दनम् १२।<br>
उचुः प्रांजलयः सर्व्वे हर्ष निर्भरमानसाः ।<br>
देवा ऊचुः-<br>
शेषस्य दिग्गजानां च सहायार्थं महाबल १३।<br>
धर्तुमर्हसि देवेश सप्तद्वीपवतीं महीम् ।<br>
रुद्र उवाच-<br>
एवमस्त्विति हृष्टात्मा भगवांल्लोकभावनः १४।<br>
धारयामास धरणीं सप्तद्वीपसमावृताम् ।<br>
ततो देवाः सगंधर्वा दैत्यदानवमानुषाः १५।<br>
महर्षिभिरनुज्ञाताः स्वर्लोकान्प्रतिपेदिरे ।<br>
तदाप्रभृति ते सर्व्वे देवा ब्रह्मपुरोगमाः १६।<br>
सिद्धा ये मानुषाश्चैव योगिनो मुनिसत्तमाः ।<br>
विष्णोराज्ञां पुरस्कृत्य भक्त्या परमया युताः १७।<br>
एकादश्यामुपोष्याथ भक्त्या चैव जनार्दनम् ।<br>
द्वादश्यामर्च्चनं चक्रुर्विधिना वरवर्णिनि १८।<br>
एतत्तु सर्वमाख्यातं देव्या जन्म वरानने ।<br>
कौर्म्यं च वैभवं विष्णोः किमन्यच्छ्रोतुमिच्छसि १९।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे एकादश्युपवासकथनंनाम त्रयस्त्रिंशदधिकद्विशततमोऽध्यायः २३३ ।<br>
<br>
<br>
