महादेव उवाच-।<br>
गांगं वक्ष्यामि माहात्म्यं यथोक्तं मुनिसत्तम ।<br>
यस्य श्रवणमात्रेण अघं नश्यति तत्क्षणात् १।<br>
गंगागंगेति योब्रूयाद्योजनानां शतैरपि ।<br>
मुच्यते सर्वपापेभ्यो विष्णुलोकं स गच्छति २।<br>
चरणाब्जसमुद्भूता गंगा नामेति विश्रुता ।<br>
पापानां स्थूलराशीनां नाशिनी चेति नारद ३।<br>
नर्मदा सरयूश्चैव तथा वेत्रवती नदी ।<br>
तापी पयोष्णी चंद्रा च विपाशा कर्मनाशिनीम् ४।<br>
पुष्या पूर्णा तथा दीपा विदीपा सूर्यतेजसा ।<br>
सहस्रवृषदानात्तु यत्फलं लभते ध्रुवम् ५।<br>
तत्फलं समवाप्नोति गंगादर्शनतः क्षणात् ।<br>
इयं गंगा महापुण्या ब्रह्मघ्नानां विशेषतः ६।<br>
तेषां निरययुक्तानां गंगा पापप्रहारिणी ।<br>
चंद्र सूर्योपरागे च यत्फलं विद्यतेऽनघ ७।<br>
तत्फलं समवाप्नोति गंगादर्शनमात्रतः ।<br>
यथा सूर्योदये तात तमो गच्छति दूरतः ८।<br>
तथा गंगाप्रभावेन विलयं याति पातकम् ।<br>
मान्येयं सर्वदा लोके पवित्रा पापनाशिनी ९।<br>
कल्याणरूपा सततं विष्णुना निर्मिता पुरा ।<br>
दिव्यरूपा तु जननी दीनानां पावनी स्मृता १०।<br>
देवानां च यथा विष्णुस्तथा गंगोत्तमा नदी ।<br>
ये कुर्वंति नराः स्नानं माघमासे निरंतरम् ११।<br>
न तेषां विद्यते दुःखं कल्पानां च शतत्रयम् ।<br>
यत्र गंगा च यमुना यत्र चैव सरस्वती ।<br>
तत्र स्नात्वा च पीत्वा च मुक्तिभागी न संशयः १२।<br>
महादेव उवाच-।<br>
त्वद्वार्तां प्रियतो ब्रवीमि यदहं सा स्तुस्तुतिस्ते प्रभो यद्भुंजे तव तन्निवेदनमथो यद्यामि सा प्रेष्यता ।<br>
यच्छांतः स्वपिमि त्वदंघ्रियुगले दंडप्रणामोऽस्तु नः।<br>
स्वामिन्यच्च करोमि तेन स भवान्विश्वेश्वरः प्रीयताम् १३।<br>
दृष्टेन वंदितेनापि स्पृष्टेन च धृतेन के ॥<br>
नरा येन विमुच्यंते तदेतद् यामुनं जलम्॥ १४॥<br>
तावद् भ्रमंति भुवने मनुजा भवोत्थ दारिद्य्र रोग मरण व्यसनाभिभूताः ॥<br>
यावज्जलं तव महानदि नीलनीलं पश्यंति नो दधति मूर्धसु सूर्यपुत्रि ॥१५॥<br>
यत्संस्मृतिः सपदि कृंतति दुष्कृतौघं पापावलीं जयति योजन लक्षतोऽपि ॥<br>
यन्नाम नाम जगदुच्चरितं पुनाति दिष्ट्या हि सा पथिदृशो भविताद्य गंगा ॥१६॥<br>
आलोकोत्कंठितेन प्रमुदित मनसा वर्त्म यस्याः प्रयातं सद्यस्मिन्कृत्यमेतामथ प्रथम कृती जज्ञिवान्स्वर्गसिंधुम् ॥<br>
स्नानं संध्या निवापः सुर यजनमपि श्राद्ध विप्राशनाद्यं सर्वं संपूर्णमेतत्भवति भगवतः प्रीतिदं नातिचित्रम् ॥१७॥<br>
देवीभूत परं ब्रह्म परमानंददायिनी ॥<br>
अर्घं गृहाण मे गंगे पापं हर नमोस्तुते ॥१८॥<br>
साक्षाद्धर्म द्रवौघं मुररिपु चरणांभोज पीयूषसारं॥<br>
दुःखस्याब्धेस्तरित्रं सुरमनुजनुतं स्वर्गसोपान मार्गम्। ।<br>
सर्वांहोहारि वारि प्रवर गुणगणंभासि या संवहंती॥<br>
तस्यै भागीरथि श्रीमति मुदितमना देवि कुर्वे नमस्ते ॥१९॥<br>
स्वःसिंधो दुरिताब्धिमग्न जनता संतारणि प्रोल्लसत्कल्लोला। ।<br>
मलकांतिनाशिततमस्तोमे जगत्पावनि ॥<br>
गंगे देवि पुनीहि दुष्कृतभयक्रांतं कृपाभाजनं मातर्मां शरणागतं शरणदे रक्षाथभोभीषितम् ॥२०॥<br>
हं हो मानस कंपसे किमु सखे त्रस्तोभयान्नारकात्किं ते।<br>
भीतिरिति श्रुतिर्दुरितकृत्संजायते नारकी ॥<br>
माभैषीः शृणु मे गतिं यदि मया पापाचल।<br>
स्पर्द्धिनी प्राप्ता ते निरयं कथः किमपरं किं मे न धर्मं धनम् ॥२१॥<br>
सर्वेशादि प्रशंसा मुदमनुभवनं मज्जनं यत्र चोक्तं स्वर्नार्योवीक्ष्यहृष्टा।<br>
विबुध सुरपतिः प्राप्तिसंभावनेन ॥<br>
नीरे श्रीजह्नु कन्येयम् अनियमरताः स्नांति ये तावकीने॥<br>
देवत्वं ते लभंते स्फुटम् अशुभकृतोप्यत्र वेदाः प्रमाणम् ॥२२॥<br>
बुद्धे सद्बुद्धिरेवं भवतु तव सखे मानस स्वस्तिते ऽस्तु॥<br>
आस्तां पादौ पदस्थौ सततमिह युवां साधु दृष्टी च दृष्टी ॥<br>
वाणि प्राणप्रियेधि प्रकट गुण वपुः प्राप्नुहि प्राणि पुष्टिं यस्मात्सर्वैर्भवद्भिः॥<br>
सुखमतुलमहं प्राप्नुवं तीर्थपुण्यम् ॥२३॥<br>
श्रीजाह्नवी रविसुता परमेष्ठिपुत्री सिंधुत्रयाभरणतीर्थवर प्रयाग। ।<br>
सर्वेश मामनुगृहाण नयस्व चोर्ध्वमंतस्तमो दशविधं दलय स्वधाम्ना ॥२४॥<br>
वागीश विष्ण्वीश पुरंदराद्याः पापप्रणाशाय विदांविदोऽपि। ।<br>
भजंति यत्तीरमनीलनीलं सतीर्थराजो जयति प्रयागः ॥२५॥<br>
कलिंदजा संगम वाप्ययत्र प्रत्यग्गता स्वर्गधुनीधुनोति। ।<br>
अध्यात्म तापत्रितयं जनस्य स तीर्थराजो जयति प्रयागः ॥२६॥<br>
श्यामो वटः श्यामगुणोवृणोति स्वच्छायया श्यामल याजनानाम्। ।<br>
श्यामश्रमं कृंतति यत्रदृष्टः स तीर्थराजो जयति प्रयागः ॥२७॥<br>
ब्रह्मादयोप्यात्मकृतिं विहाय भजंति पुण्यात्मक भागधेयम् ॥<br>
यत्रोज्झितादंडधरः स्वदंडं स तीर्थराजो जयति प्रयागः ॥२८॥<br>
यत्सेवया देव नृदेवतादि देवर्षयः प्रत्यहमामनंति। ।<br>
स्वर्गं च सर्वोत्तम भूमिराज्यं स तीर्थराजो जयति प्रयागः ॥२९॥<br>
एनांसि हंतीति प्रसिद्धवार्ता नाम प्रतापेन दृशो भवंति। ।<br>
यस्य त्रिलोकीं प्रतताप गोभिः स तीर्थराजो जयति प्रयागः ॥३०॥<br>
धत्ते ऽभितश्चामर चारुकांतिं सितासिते यत्रसरिद्वरेण्ये ॥<br>
आद्यो वटश्छत्रमिवातिभाति स तीर्थराजो जयति प्रयागः ॥३१॥<br>
ब्राह्मीनपुत्री त्रिपथास्त्रिवेणी समागमे साक्षतयागमात्रात् ॥<br>
यत्राप्नुतान्ब्रह्मपदं नयंति स तीर्थराजो जयति प्रयागः॥ ३२॥<br>
केषांचिज्जन्मकोटिर्व्रजति सुवचसां यामियामीति यस्मिन्केषां॥<br>
चित्प्रेप्सतां यं नियतमतियतेद् वर्षवृंदं वरिष्ठम्। ।<br>
यत्प्राप्तं भाग्यलक्षैर्भवति भवति नो वास वाचामवाच्यो। ।<br>
दिष्ट्या वेणी विशिष्टो भवति दृगतिथिः कं प्रयाग प्रयागः ॥३३॥<br>
लोकानामक्षमाणां मखकृतिषु कलौ स्वर्गकामैर्जय स्तुत्यादि स्तोत्रैर्वचोभिः॥<br>
कथममरपद प्राप्ति चिंतातुराणाम् ॥<br>
अग्निष्टोमाश्वमेध प्रमुख मखफलं सम्यगालोच्यसांगं॥<br>
ब्रह्माद्यैस्तीर्थराजो ऽभिमतद उपदिष्टो ऽयमेव प्रयागः ॥३४॥<br>
मया प्रमादातुरतादि दोषतः संध्या विधिर्नो समुपासितोऽभूत्। ।<br>
चेदत्र संध्यां चरते प्रसादतः संध्यास्तु पूर्णा ऽखिलजन्मनोऽपि मे ॥३५॥<br>
अन्यत्रापि प्रगर्जन्महिमनि तपसि प्रेमभिर्विप्रकृष्टैर्ध्यातः॥<br>
संकीर्तितो योऽभिमत पद विधातानिशं निर्व्यपेक्षंम् ॥<br>
श्रीमत्पांशुं त्रिवेणीपरिवृढम् अतुलं तीर्थराजं प्रयागं गोलंकारप्रकाशं स्वयममरवरं चेतनं तं नमामि ॥३६॥<br>
अस्माभिः सुतपोन्वतप्त किमहो एज्यंत किंवाध्वराः।<br>
पात्रे दानमदायि किं बहुविधं किं वा सुराश्चार्चिताः ।<br>
किं सत्तीर्थमसेवि किं द्विजकुलं पूजादिभिः सत्कृतं येन प्रापि सदा।<br>
शिवस्य शिवदा सा राजधानी स्वयम् ३७।<br>
भाग्यैर्मेऽधिगता ह्यनेकजनुषां सर्वाघविध्वंसिनी।<br>
सर्वाश्चर्यमयी शिवपुरी संसारसिंधोस्तरी ।<br>
लब्धं सज्जनुषः फलं कुलमलं चक्रे पवित्रीकृतः।<br>
स्वात्मा चाप्यखिलं कृतं किमपरं सर्वोपरिष्टात्स्थितम् ३८।<br>
जीवन्नरः पश्यति भद्र लक्षमेवं वदंतीति मृषा न यस्मात् ।<br>
तस्मान्मया वै वपुषे दृशे न प्राप्तापि काशी क्षणभंगुरेण ३९।<br>
काश्यां विधातुममरैरपि दिव्यभूमौ सत्तीर्थ लिंगगणनार्चनता न शक्या ।<br>
यानीह गुप्त विवृतानि पुरातनानि सिद्धानि योजितकरः प्रणमामि तेभ्यः ४०।<br>
किं भीत्या दुरितव्रजात्किमु मुदा पुण्यैरगण्यैः कृतैः।<br>
किं विद्याभ्यसनान्मदेन जडतादोषाद्विषादेन किम् ।<br>
किं गर्वेण धनोदयादधनतातापेन किं भोजनाः ।<br>
स्नात्वा श्रीमणिकर्णिकापयसि चेद्विश्वेश्वरो दृश्यते ४१।<br>
अल्पस्फीति निरामयापि तनुता प्रव्यक्तशक्यात्मता प्रोत्साहाढ्य बलेन केवलमनोरागद्वितीयेन यत् ।<br>
अप्राप्यापि मनोरथैरविषयास्वप्नप्रवृत्तेरपि प्राप्ता सा।<br>
पि गदाधरस्य नगरी सद्योपवर्गप्रदा ४२।<br>
मन्येनात्मकृतिर्नपूर्वपुरुषप्राप्तेर्बलं चात्र यन्नापीदं स्वजन।<br>
प्रमाणमचलं किंस्वापतापादिकम्।<br>
यादुष्प्राप गयाप्रयागयमुना काशीसुपर्वागमात्प्राप्तिस्तत्र।<br>
महाफलो विजयते श्रीशारदानुग्रहः ४३।<br>
यः श्राद्धसमये दूरात्स्मृतोऽपि पितृमुक्तिदः ।<br>
तं गयायां स्थितं साक्षान्नमामि श्रीगदाधरम् ४४।<br>
पंथानं समतीत्य दुस्तरमिमं दूरादवीयस्तरं क्षुद्र व्याघ्रतरक्षुकंटकफणिप्रत्यार्थिभिः संकुलम् ।<br>
आगत्य प्रथमव्ययं कृपणवाग्याचेज्जनः ।<br>
कर्परीश्रीमद्वारिगदाधर प्रतिदिनं त्वां द्रष्टुमुत्कंठते ४५।<br>
सर्वात्मन्निजदर्शनेन च गयाश्राद्धेन वै देवताः प्रीणन्विश्वमनीहवत्कथमिहौदासीन्यमालंबसे ।<br>
किं ते सर्वदनिर्दयत्वमधुना किं वा प्रभुत्वं कलेः किं वा सत्वनिरीक्षणं नृषु चिरं किं वास्य सेवारुचिः ४६।<br>
गदाधर मया श्राद्धं संचीर्णं त्वत्प्रसादतः ।<br>
अनुजानीहि मां देव गमनाय गृहं प्रति ४७।<br>
चतुर्णां देवतानां च स्तोत्रं स्वर्गार्थदायकम् ।<br>
श्राद्धकाले पठेन्नित्यं स्नानकाले तु यः पठेत् ४८।<br>
सर्वतीर्थसमं स्नानं श्रवणात्पठनाज्जपात् ।<br>
प्रयागस्य च गंगाया यमुनायाः स्तुतेर्द्विज ।<br>
श्रवणेन विनश्यंति दोषाश्चैव तु कर्मजाः ४९।<br>
इति श्रीपाद्मे महापुराणे पंचपंचाशतसहस्रसंहितायां उत्तरखण्डे उमापतिनारदसंवादे गंगाप्रयागयमुनास्तुतिर्नामद्वाविंशोऽध्यायः २२।<br>
<br>
