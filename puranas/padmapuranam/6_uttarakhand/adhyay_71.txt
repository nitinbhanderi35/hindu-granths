ऋषय ऊचुः -<br>
सूत जीव चिरं साधो त्वयातिकरुणात्मना ।<br>
संवादो ह्यद्भुतः प्रोक्तो यश्चासीन्नारदेशयोः १।<br>
भगवन्नाममहिमा नारदेन महात्मना ।<br>
कीदृक्श्रुतः समाख्याहि श्रद्धया शृण्वतां गुरो २।<br>
सूत उवाच-<br>
शृणुध्वं मुनयः सर्वे पुरावृत्तं वदाम्यहम् ।<br>
यस्मिञ्छ्रुते द्विजश्रेष्ठाः कृष्णे भक्तिर्विवर्द्धते ३।<br>
एकदा नारदो द्रष्टुं पितरं सुसमाहितः ।<br>
जगाम मेरुशिखरं सिद्धचारणसेवितम् ४।<br>
तत्र देवं समासीनं ब्रह्माणं जगतां पतिम् ।<br>
नमस्कृत्याब्रवीद्विप्रा नारदो मुनिसत्तमः ५।<br>
नारद उवाच-<br>
नाम्नोऽस्य यावतीशक्तिर्वद विश्वेश्वर प्रभो ।<br>
कीदृक्तु नाममहिमा अव्ययस्य महात्मनः ६।<br>
योऽयं विश्वेश्वरः साक्षादयं नारायणो हरिः ।<br>
परमात्मा हृषीकेशः सर्वजीवेषु संगतः ७।<br>
मायाविमोहिताः सर्वे भगवंतमधोक्षजम् ।<br>
नैव जानंत्यसारेऽस्मिन्नरा मूढाः कलौ युगे ८।<br>
ब्रह्मोवाच-<br>
अस्मिन्कलौ विशेषेण नामोच्चारणपूर्वकम् ।<br>
भक्तिः कार्या यथा वत्स तथा त्वं श्रोतुमर्हसि ९।<br>
दृष्टं परेषां पापानामनुक्तानां विशोधनम् ।<br>
विष्णोर्जिष्णोः प्रयत्नेन स्मरणं पापनाशनम् १०।<br>
मिथ्या ज्ञात्वा ततः सर्वं हरेर्नामपठन्जपन् ।<br>
सर्वपापविनिर्मुक्तो याति विष्णोः परंपदम् ११।<br>
ये वदंति नरा नित्यं हरिरित्यक्षरद्वयम् ।<br>
तस्योच्चारणमात्रेण विमुक्तास्ते न संशयः १२।<br>
प्रायश्चित्तानि सर्वाणि कृष्णानुस्मरणं परम् ।<br>
प्रातर्निशि तथा सायं मध्याह्नादिषु संस्मरन् १३।<br>
नारायणमवाप्नोति सद्यः पापक्षयं नरः ।<br>
विष्णुसंस्मरता देव समस्तक्लेशसंक्षये १४।<br>
मुक्तिं प्रयाति स्वर्गाप्तिस्तस्य विष्णोस्तु कीर्त्तनात् ।<br>
वासुदेवे मनो यस्य जपहोमार्चनादिषु १५।<br>
तदक्षयं विजानीयाद्यावदिंद्राश्चतुर्दश ।<br>
क्व नाकपृष्ठगमनं पुनरावृत्तिलक्षणम् १६।<br>
क्व जपो वासुदेवस्य मुक्तिबीजमनुत्तमम् ।<br>
तन्मुखं परमं तीर्थं यत्रावर्त्तं वितन्वती १७।<br>
नमो नारायणायेति भाति प्राची सरस्वती ।<br>
तस्मादहर्निशं विष्णुस्मरणात्पुरुषोत्तमः १८।<br>
न याति नरकं पुत्र संक्षीणकलिकल्मषः ।<br>
सत्यं सत्यं पुनः सत्यं भाषितं मम सुव्रत १९।<br>
नामोच्चारणमात्रेण महापापात्प्रमुच्यते ।<br>
रामरामेति रामेति रामेति च पुनर्जपन् २०।<br>
स चांडालोऽपि पूतात्मा जायते नात्र संशयः ।<br>
कुरुक्षेत्रं तथा काशी गया वै द्वारिका तथा २१।<br>
सर्वं तीर्थं कृतं तेन नामोच्चारणमात्रतः ।<br>
कृष्णकृष्णेति कृष्णेति इति वायो जपन्पठन् २२।<br>
इहलोकं परित्यज्य मोदते विष्णुसंनिधौ ।<br>
नृसिंहेति मुदा विप्र सततं प्रजपन्पठन् २३।<br>
महापापात्प्रमुच्येत कलौ भागवतो नरः ।<br>
ध्यायन्कृते यजन्यज्ञैस्त्रेतायां द्वापरेऽर्चयन् २४।<br>
यदाप्नोति तदाप्नोति कलौ संकीर्त्य केशवम् ।<br>
एतज्ज्ञात्वा निमग्नाश्च जगदात्मनि केशवे २५।<br>
सर्वपापपरिक्षीणा यांति विष्णोः परं पदम् ।<br>
मत्स्यः कूर्मो वराहश्च नृसिंहो वामनस्तथा २६।<br>
रामो रामश्च कृष्णश्च बुद्धः कल्की ततः स्मृतः ।<br>
एते दशावताराश्च पृथिव्यां परिकीर्तिताः २७।<br>
एतेषां नाममात्रेण ब्रह्महा शुध्यते सदा ।<br>
प्रातः पठन्जपन्ध्यायन्विष्णोर्नाम यथा तथा २८।<br>
मुच्यते नात्र संदेहः स वै नारायणो भवेत् ।<br>
सूत उवाच-<br>
श्रुत्वा वै नारदो ह्येतद्विस्मयं परमं गतः २९।<br>
उवाच पितरं तत्र किमुक्तं देवसत्तम ।<br>
देवाः सहस्रशः संति रुद्राः संति सहस्रशः ३०।<br>
पितरः संति शतशः यक्षाश्च किन्नरास्तथा ।<br>
भूताः प्रेताः पिशाचाश्च ये केचिद्देवयोनयः ३१।<br>
तेषां नाम्ना च माहात्म्यं श्रुतं दृष्टं तथा न च ।<br>
श्रीविष्णोर्नाममाहात्म्यं यादृशं च श्रुतं मया ३२।<br>
यस्य वै नाममात्रेण मुच्यते नात्र संशयः ।<br>
किं वै तीर्थकृते देव पृथिव्यामटने कृते ३३।<br>
यस्य वै नाममहिमा श्रुत्वा मोक्षमवाप्नुयात् ।<br>
तन्मुखं तु महत्तीर्थं तन्मुखं क्षेत्रमेव च ३४।<br>
यन्मुखे रामरामेति तन्मुखं सर्वकामिकम् ।<br>
कानि वै तस्य नामानि कति वीर्याणि सुव्रत ३५।<br>
तत्सर्वं च विशेषेण मम ब्रूहि पितामह ।<br>
ब्रह्मोवाच-<br>
व्यापकोऽयं सदा विष्णुः परमात्मा सनातनः ३६।<br>
अनादिनिधनः श्रीमान्भूतात्मा भूतभावनः ।<br>
यस्मादहं हि संजातो सोऽयं विष्णुः सदावतु ३७।<br>
सोऽयं कालस्य कालो वै सोऽयं मम तु पूर्वजः ।<br>
अक्षयः पुंडरीकाक्षो मतिमानव्ययः पुमान् ३८।<br>
शेषशायी सदा विष्णुः सहस्रशीर्षा महत्प्रभुः ।<br>
सर्वभूतमयः साक्षाद्विश्वरूपो जनार्दनः ३९।<br>
कैटभारिरयं विष्णुर्धाता देवो जगत्पतिः ।<br>
तस्याहं नामगोत्रं च न वेद्मि पुरुषर्षभ ४०।<br>
वेदवाद्यप्यहं तात नाहं ज्ञाता कदाचन ।<br>
अतस्त्वं गच्छ देवर्षे यत्रास्ति किल विश्वराट् ४१।<br>
स च तत्त्वं मुनिश्रेष्ठ सर्वं ते कथयिष्यति ।<br>
स एव पुरुषः श्रीमान्कैलासाधिपतिः सदा ४२।<br>
सर्वेषां विष्णुभक्तानामयं श्रेष्ठः परात्परः ।<br>
पंचवक्त्रो ह्युमाकांतः सर्वदुःखनिबर्हणः ४३।<br>
विश्वेश्वरो विश्वनाथः सर्वदा भक्तवत्सलः ।<br>
तत्र गच्छ सुरश्रेष्ठ तत्सर्वं कथयिष्यति ४४।<br>
पितुर्वचनमाकर्ण्य तत्र गंतुं प्रचक्रमे ।<br>
विज्ञातुं नाममाहात्म्यं कैलासभवनं प्रति ४५।<br>
यत्र विश्वेश्वरो देवो नित्यं तिष्ठति भूतिदः ।<br>
ददर्श नारदस्तत्र देवं तं सुरपूजितम् ४६।<br>
कैलासशिखरासीनं देवदेवं जगद्गुरुम् ।<br>
पंचवक्त्रं दशभुजं त्रिनेत्रं शूलपाणिनम् ४७।<br>
कपालिनं सखट्वांगं तीक्ष्णं शूलासिधारिणम् ।<br>
पिनाकधारिणं भीमं वरदं वृषवाहनम् ४८।<br>
भस्मांगं व्यालशोभाढ्यं शशांककृतशेखरम् ।<br>
नीलजीमूतसंकाशं सूर्यकोटिसमप्रभम् ४९।<br>
क्रीडंतं तत्र देवेशं साष्टांगं दंडवत्पुनः ।<br>
तं दृष्ट्वा तु महादेवो विस्मयोत्फुल्ललोचनः 6.71.५०।<br>
वैष्णवानां परः श्रेष्ठः प्राह वाडवसत्तमम् ।<br>
कस्मादिह समायातो वद देवर्षिसत्तम ५१।<br>
नारद उवाच-<br>
एकस्मिन्नेव काले तु गतोऽहं ब्रह्मणोंतिकम् ।<br>
श्रुतं तत्र मया देव विष्णोर्माहात्म्यमुत्तमम् ५२।<br>
ब्रह्मणा कथितं तत्र ममाग्रे देवसत्तम ।<br>
नाम्नोऽस्य यावती शक्तिः सा श्रुता ब्रह्मणो मुखात् ५३।<br>
तत्र पृष्टं मया पूर्वं विष्णोर्नामसहस्रकम् ।<br>
तदाहं ब्रह्मणा चोक्तं नाहं जानामि नारद ५४।<br>
जानात्ययं महारुद्रस्तत्सर्वं कथयिष्यति ।<br>
महाश्चर्यं तु संप्राप्य ह्यागतस्तव सन्निधौ ५५।<br>
अस्मिन्कलियुगे घोरेऽल्पायुषश्चैव मानवाः ।<br>
विधर्मेषु रता नित्यं नामनिष्ठा न वै पुनः ५६।<br>
पाखंडिनस्तथा विप्रा धर्मेषु विरताः सदा ।<br>
संध्याहीन व्रतभ्रष्टा दुष्टा मलिनरूपिणः ५७।<br>
यथा विप्रास्तथा क्षत्रा वैश्याश्चैव पुनः पुनः ।<br>
एवं शूद्रास्तथान्ये च न वै भागवता नराः ५८।<br>
शूद्रा द्विजातिबाह्याश्च कलौ विश्वेश्वर प्रभो ।<br>
धर्माधर्मौ न जानंति हितं वाऽहितमेव वा ५९।<br>
एवं ज्ञात्वा ह्यहं स्वामिन्नागतः संनिधौ तव ।<br>
पुनश्च नाममाहात्म्यं श्रुतं वै ब्रह्मणो मुखात् ६०।<br>
त्वं देवः सर्वदेवानां त्वं नाथो मम सर्वदा ।<br>
त्रिपुरारिश्च विश्वात्मा धाता त्वं च पुनः पुनः ६१।<br>
कथयस्व प्रसादेन विष्णोर्नामसहस्रकम् ।<br>
सौभाग्यजननं पुंसां परं भक्तिकरं सदा ६२।<br>
ब्राह्मणानां ब्रह्मदं च क्षत्रियाणां जयप्रदम् ।<br>
वैश्यानां धनदं नित्यं शूद्राणां सुखदायकम् ६३।<br>
तदहं श्रोतुमिच्छामि त्वत्सकाशान्महेश्वर ।<br>
त्वं समर्थोऽसि भक्तानां सर्वदा केशवं प्रति ६४।<br>
कथयस्व प्रसादेन यदि गोप्यं न सुव्रत ।<br>
इदं पवित्रं परमं सर्वतीर्थमयं सदा ६५।<br>
अतो वै श्रोतुमिच्छामि वद विश्वेश्वर प्रभो ।<br>
श्रुत्वा नारदवाक्यानि विस्मयोत्फुल्ललोचनः ६६।<br>
रोमांचितस्ततो जातो विष्णोर्नामानि संस्मरन् ।<br>
ईश्वर उवाच-<br>
एतद्गोप्यं परं ब्रह्मन्विष्णोर्नामसहस्रकम् ६७।<br>
एतच्छ्रुत्वा नरो वत्स न लभेद्दुर्गतिं क्वचित् ।<br>
कदाचिच्च गते काले पार्वती मामुवाच ह ६८।<br>
पार्वत्युवाच -<br>
कैलासाधिपते मह्यं कथयस्व यथातथम् ।<br>
त्वं किं जपसि देवेश परैश्वर्यसमाहितः ६९।<br>
सदा त्वं भस्मलिप्तांगः कृत्तिवासाः सदा कथम् ।<br>
जटाधरः कथं जातो वद विश्वेश्वर प्रभो ७०।<br>
त्वं देवः सर्वदेवानां त्वं गुरुः सर्वकर्मणाम् ।<br>
त्वं पतिर्मम विश्वेश विश्वनाथ जगत्प्रभो ७१।<br>
महादेव उवाच-<br>
इति पृष्टं मम ब्रह्मन्पार्वत्या च पुनः पुनः ।<br>
तदा सर्वं मया ख्यातं तस्याश्चाग्रे विशेषतः ७२।<br>
शृणु नारद वक्ष्यामि यदुक्तं पार्वतीं प्रति ।<br>
येन प्रसन्नो भगवान्मुक्तिदाता न संशयः ७३।<br>
ममायं तु पिता साक्षाद्बन्धुश्चैव तु सर्वदा ।<br>
तस्याहं सर्वदा भक्तो ह्ययं मम पतिः सदा ७४।<br>
तदहं संप्रवक्ष्यामि शृणुष्व गदतो मम ।<br>
सूत उवाच-<br>
एवमुक्त्वा नारदाय कथयामास वै द्विजाः ७५।<br>
उमायै यत्पुरा प्रोक्तं विष्णोर्नामसहस्रकम् ।<br>
महेशाच्चैव तत्प्राप्तं कैलासे नारदेन वै ७६।<br>
कदाचिद्दैवयोगेन कैलासात्स समागतः ।<br>
नैमिषारण्यसंज्ञं तु तीर्थं वै परमाद्भुतम् ७७।<br>
तत्रस्था ऋषयः सर्वे दृष्ट्वा तं ऋषिसत्तमम् ।<br>
पूजां चक्रुर्विशेषेण नारदाय महात्मने ७८।<br>
आगतं नारदं ज्ञात्वा विस्मयोत्फुल्ललोचनाः ।<br>
पुष्पवृष्टिं प्रचक्रुस्ते वैष्णवा द्विजसत्तमाः ७९।<br>
पाद्यमर्घ्यं ततः कृत्वा कृत्वा चारार्तिकं ततः ।<br>
निवेद्य फलमूलानि दंडवत्पतिता भुवि ८०।<br>
ऊचुश्च कृतकृत्याः स्म देशे ह्यस्मिन्महामुने ।<br>
भवतो दर्शनं जातं पवित्रं पापनाशनम् ८१।<br>
त्वत्प्रसादाच्च देवेश पुराणानि श्रुतानि च ।<br>
ब्रह्मन्केन प्रकारेण सर्वपापक्षयो भवेत् ८२।<br>
विना दानेन तपसा विना तीर्थ तपो मखैः ।<br>
विना दानैर्विना ध्यानैर्विना चेंद्रियनिग्रहैः ।<br>
विना शास्त्रसमूहैश्च कथं मुक्तिरवाप्यते ८३।<br>
नारद उवाच-<br>
कैलासशिखरासीनं देवदेवं जगद्गुरुम् ।<br>
प्रणिपत्य महादेवं पर्यपृच्छदुमाप्रियम् ८४।<br>
पार्वत्युवाच-<br>
भगवंस्त्वं परो देवः सर्वज्ञः सर्वपूजितः ।<br>
स त्वमत्त्यर्च्यते देवैरिंद्रसूर्यादिकैरपि ८५।<br>
लभंतेऽभिमतां सिद्धिं सर्वेऽभ्यर्च्य वरप्रदम् ।<br>
त्वं जन्ममृत्युरहितः स्वयंभूः सर्वशक्तिमान् ८६।<br>
सदा ध्यायसि किं स्वामिन्दिग्वासा मदनांतकः ।<br>
तपश्चरसि कस्मात्त्वं जटिलो भस्मधूसरः ८७।<br>
किं वा जपसि देवेश परं कौतूहलं हि मे ।<br>
अनुग्राह्या यदा तेऽस्मि तत्त्वं कथय सुव्रतम् ८८।<br>
महादेव उवाच-<br>
नेदं कस्यापि कथितं गोपनीयमिदं मम ।<br>
किंतु वक्ष्यामि ते भद्रे त्वं भक्तासि प्रियासि मे ८९।<br>
पुरा सत्ययुगे देवि विशुद्धमतयोऽखिलाः ।<br>
यजंति विष्णुमेवैकं ज्ञात्वा सर्वेश्वरेश्वरम् ९०।<br>
प्रयांति परमामृद्धिमैहिकामुष्मिकीं प्रिये ।<br>
यां न प्राप्ताः सुराः सर्वे ऋषयः क्लेशसंयुताः ९१।<br>
ते तां गतिं प्रपद्यंते ये नामकृतनिश्चयाः ।<br>
मन्मुखादपि संश्रुत्य देवा विष्णुबहिर्मुखाः ९२।<br>
वेदैः पुराणैः सिद्धांतैर्भिन्नैर्विभ्रांतचेतसः ।<br>
निश्चयं नाधिगच्छंति किं तत्वं किं परं पदम् ९३।<br>
तुलापुरुषदानाद्यैरश्वमेधादिभिर्मखैः ।<br>
वाराणसीप्रयागादि तीर्थस्नानादिभिः प्रिये ९४।<br>
गयाश्राद्धादिभिः पित्र्यैर्वेदपाठादिभिर्जपैः ।<br>
तपोभिरुग्रैर्नियमैर्यमैर्भूतदयादिभिः ९५।<br>
गुरुशुश्रूषणैः सेव्यैर्धर्मैर्वर्णाश्रमान्वितैः ।<br>
ज्ञानध्यानादिभिः सम्यक्चरितैर्जन्मकोटिभिः ९६।<br>
न यांति तत्परं श्रेयो विष्णुं सर्वेश्वरेश्वरम् ।<br>
सर्वभावैः समाश्रित्य पुराणपुरुषोत्तमम् ९७।<br>
अनन्यगतयो मर्त्या भोगिनोऽपि परंतपे ।<br>
ज्ञानवैराग्यरहिता ब्रह्मचर्यादिवर्जिताः ९८।<br>
सर्वधर्मोज्झिता विष्णोर्नाममात्रैकजल्पिनः ।<br>
सुखेन यां गतिं यांति न तां सर्वेऽपि धार्मिकाः ९९।<br>
स्मर्त्तव्यः सततं विष्णुर्विस्मर्तव्यो न जातुचित् ।<br>
सर्वे विधिनिषेधाः स्युरेतस्यैव विधिं कराः 6.71.१००।<br>
किंतु ब्रह्मादयो देवा ऋषयश्च निरंहसः ।<br>
निर्भयं विष्णुनाम्नैव यथेष्टं पदमागताः १०१।<br>
अलब्ध्वा चात्मनः पूजां सम्यगाराधितो हरिः ।<br>
मयास्मादपि च श्रेष्ठं वांच्छताहं कृतात्मना १०२।<br>
ततः साक्षाज्जगन्नाथ प्रसन्नो भक्तवत्सलः ।<br>
अंशांशेनात्मनैवैतान्पूजयामास केशवः १०३।<br>
देवान्पितॄन्द्विजान्हव्यकव्याद्यैः करुणामयः ।<br>
ततः प्रभृति पूज्यंते त्रैलोक्ये सचराचरे १०४।<br>
ब्रह्मादयः सुराः सर्वे प्रसादाच्छार्ङ्गधन्वनः ।<br>
मां चोवाच यथा मत्तः पूज्यः श्रेष्ठो भविष्यसि १०५।<br>
त्वामाराध्य तथा शंभो गृहीष्यामि वरं सदा ।<br>
द्वापरादौ युगे भूत्वा कलया मानुषादिषु १०६।<br>
स्वागमैः कल्पितैस्त्वं च जनान्मद्विमुखान्कुरु ।<br>
मां च गोपय येन स्यात्सृष्टिरेषोत्तरोत्तरा १०७।<br>
एष मोहं सृजाम्याशु योजनान्मोहयिष्यति ।<br>
त्वं च रुद्र महाबाहो मोहशास्त्राणि कारय १०८।<br>
अतथ्यानि वितथ्यानि दर्शयस्व महाभुज ।<br>
प्रकाशं कुरु चात्मानमप्रकाशं च मां कुरु १०९।<br>
ततस्तं प्रणिपत्याहमवोचं परमेश्वरम् ।<br>
ब्रह्महत्या सहस्रस्य पापं शाम्येत्कथंचन ११०।<br>
न पुनस्त्वदविज्ञानं कल्पकोटिशतैरपि ।<br>
तस्मान्मया कृता स्पर्द्धा पवित्रः स्यां कथं हरे १११।<br>
तन्मे कथय गोविंद पायश्चित्तं यदिच्छसि ।<br>
ततः प्रसन्नो भगवानवोचत्तत्त्वमात्मनः ११२।<br>
येनाहमधिकस्तस्मादभवं नगनंदिनि ।<br>
तमेव तपसा नित्यं भजामि स्तौमि चिंतये ११३।<br>
परमो विष्णुरेवैकस्तज्ज्ञानं मुक्तिसाधनम् ।<br>
शास्त्राणां निर्णयस्त्वेषस्तदन्यन्मोहनाय च ११४।<br>
दानं विना च या मुक्तिः साम्यं च मम विष्णुना ।<br>
तीर्थादिमात्रतो ज्ञानं ममाधिक्यं च विष्णुतः ११५।<br>
अभेदश्चास्मदादीनां मुक्तानां हरिणा तथा ।<br>
इत्यादि सर्वमोहाय कथ्यते सति नान्यथा ।<br>
तेनाद्वितीय महिमो जगत्पूज्योऽस्मि पार्वति ११६।<br>
पार्वत्युवाच -<br>
तन्मे कथय देवेश यथाहमपि शंकर ।<br>
सर्वेश्वरी निरुपमा तव स्यां सदृशी प्रभो ११७।<br>
महादेव उवाच-<br>
साधुसाधु त्वया पृष्टं विष्णोर्भगवतः प्रिये ।<br>
नाम्नां सहस्रं वक्ष्यामि मुख्यं त्रैलोक्यमुक्तिदम् ११८।<br>
अस्य श्रीविष्णोर्नामसहस्रस्तोत्रस्य श्रीमहादेव ऋषिरनुष्टुपच्छंदः ।<br>
ह्रीं बीजं श्रीं शक्तिः क्लीं कीलकं चतुर्वर्गधर्मकामार्थमोक्षार्थे जपे विनियोगः ।<br>
ॐवासुदेवाय विद्महे महाहंसाय धीमहि ।<br>
तन्नो विष्णुः प्रचोदयात् अंगन्यासकरन्यासौ विधिपूर्वं यदा पठेत् ।<br>
तत्फलं कोटिगुणितं भवत्येव न संशयः ११९।<br>
श्रीवासुदेवः परंब्रह्म इति हृदये ।<br>
मूलप्रकृतिरिति शिरः ।<br>
महावराह इति शिखा ।<br>
सूर्यवंशध्वज इति कवचम् ।<br>
ब्रह्मादिकाम्यललित जगदाश्चर्य शैशव इति नेत्रम् ।<br>
यथार्थखंडिताशेष इत्यस्त्रम् ।<br>
नमोनारायणायेति न्यासं सर्वत्र कारयेत् ।<br>
ॐनमोनारायणाय पुरुषाय महात्मने ।<br>
विशुद्धसत्वधिष्ण्याय महाहंसाय धीमहि ।<br>
ॐह्रां ह्रीं ह्रूं ह्रैं ह्रौं ह्रः ।<br>
क्लीं कृष्णाय विष्णवे ह्रीं रामाय धीमहि तन्नो देवः प्रचोदयात् ।<br>
क्ष्रौं नृसिंहाय विद्महे श्रीं श्रीकंठाय धीमहि तन्नो विष्णुः प्रचोदयात् ।<br>
ॐवासुदेवाय विद्महे देवकीसुताय धीमहि तन्नः कृष्णः प्रचोदयात् ।<br>
ॐ ह्रां ह्रीं ह्रूं ह्रैं ह्रौं ह्रः।<br>
क्लीं कृष्णाय गोविंदाय गोपीजनवल्लभाय स्वाहा ।<br>
इति मंत्रम् समुच्चार्य जपेद्वा विष्णुमव्ययम् ।<br>
श्रीनिवासं जगन्नाथं तस्य स्तोत्रं पठेत्सुधीः १२०।<br>
ॐवासुदेवः परं ब्रह्म परमात्मा परात्परः ।<br>
परंधाम परंज्योतिः परंतत्वं परं पदम् १२१।<br>
परः शिवः परोध्येयः परं ज्ञानं परागतिः ।<br>
परमार्थः परंश्रेयः परानंदः परोदयः १२२।<br>
परो व्यक्तात्परं व्योम परमर्द्धिः परेश्वरः ।<br>
निरामयो निर्विकारो निर्विकल्पो निराश्रयः १२३।<br>
निरंजनो निरातंको निर्लेपो निरवग्रहः ।<br>
निर्गुणो निष्कलोऽनंतोऽभयोऽचिंत्योऽबलोचितः १२४।<br>
अतीन्द्रियो मितो पारोऽनीशोऽनीहोऽव्ययोऽक्षयः ।<br>
सर्वज्ञः सर्वगः सर्वः सर्वदः सर्वभावनः १२५।<br>
सर्वशास्ता सर्वसाक्षी पूज्यः सर्वस्य सर्वदृक्? ।<br>
सर्वशक्तिः सर्वसारः सर्वात्मा सर्वतोमुखः १२६।<br>
सर्वावासः सर्वरूपः सर्वादिः सर्वदुःखहा ।<br>
सर्वार्थः सर्वतोभद्रः सर्वकारणकारणम् १२७।<br>
सर्वातिशयितः सर्वाध्यक्षः सर्वसुरेश्वरः ।<br>
षड्विंशको महाविष्णुर्महागुह्यो महाविभुः १२८।<br>
नित्योदितो नित्ययुक्तो नित्यानंदः सनातनः ।<br>
मायापतिर्योगपतिः कैवल्यपतिरात्मभूः १२९।<br>
जन्ममृत्युजरातीतः कालातीतो भवातिगः ।<br>
पूर्णः सत्यः शुद्धबुद्धस्वरूपो नित्यचिन्मयः १३०।<br>
योगप्रियो योगगम्यो भवबंधैकमोचकः ।<br>
पुराणपुरुषः प्रत्यक्चैतन्यः पुरुषोत्तमः १३१।<br>
वेदांतवेद्यो दुर्ज्ञेयस्तपत्रयविवर्जितः ।<br>
ब्रह्मविद्याश्रयो नाद्यः स्वप्रकाशः स्वयंप्रभुः १३२।<br>
सर्वोपेय उदासीनः प्रणवः सर्वतः समः ।<br>
सर्वानवद्यो दुष्प्राप्यस्तुरीयस्तमसः परः १३३।<br>
कूटस्थः सर्वसंश्लिष्टो वाङ्मनोगोचरातिगः ।<br>
संकर्षणः सर्वहरः कालः सर्वभयंकरः १३४।<br>
अनुल्लंघ्यश्चित्रगतिर्महारुद्रो दुरासदः ।<br>
मूलप्रकृतिरानंदः प्रद्युम्नो विश्वमोहनः १३५।<br>
महामायो विश्वबीजं परशक्तिः सुखैकभूः ।<br>
सर्वकाम्योऽनतलीलः सर्वभूतवशंकरः १३६।<br>
अनिरुद्धः सर्वजीवो हृषीकेशो मनःपतिः ।<br>
निरुपाधिप्रियो हंसोक्षरः सर्वनियोजकः १३७।<br>
ब्रह्मप्राणेश्वरः सर्वभूतभृद्देहनायकः ।<br>
क्षेत्रज्ञः प्रकृतिः स्वामी पुरुषो विश्वसूत्रधृक् १३८।<br>
अंतर्यामी त्रिधामांतः साक्षी त्रिगुण ईश्वरः ।<br>
योगिगम्यः पद्मनाभः शेषशायी श्रियःपतिः १३९।<br>
श्रीसदोपास्यपादाब्जो नित्यश्रीः श्रीनिकेतनः ।<br>
नित्यं वक्षःस्थलस्थश्रीः श्रीनिधिः श्रीधरो हरिः १४०।<br>
वश्यश्रीर्निश्चलः श्रीदो विष्णुः क्षीराब्धिमंदिरः ।<br>
कौस्तुभोद्भासितोरस्को माधवो जगदार्तिहा १४१।<br>
श्रीवत्सवक्षा निःसीम कल्याणगुणभाजनः ।<br>
पीतांबरो जगन्नाथो जगत्त्राता जगत्पिता १४२।<br>
जगद्बंधुर्जर्गत्स्रष्टा जगद्धाता जगन्निधिः ।<br>
जगदेकस्फुरद्वीर्योऽनहंवादी जगन्मयः १४३।<br>
सर्वाश्चर्यमयः सर्वसिद्धार्थः सर्वरंजितः ।<br>
सर्वामोघोद्यमो ब्रह्मरुद्राद्युत्कृष्टचेतनाः १४४।<br>
शंभोः पितामहो ब्रह्मपिता शक्राद्यधीश्वरः ।<br>
सर्वदेवप्रियः सर्वदेवमूर्तिरनुत्तमः १४५।<br>
सर्वदेवैकशरणं सर्वदेवैकदैवतम् ।<br>
यज्ञभुग्यज्ञफलदो यज्ञेशो यज्ञभावनः १४६।<br>
यज्ञत्राता यज्ञपुमान्वनमाली द्विजप्रियः ।<br>
द्विजैकमानदो विप्र कुलदेवो सुरांतकः १४७।<br>
सर्वदुष्टांतकृत्सर्वसज्जनानन्यपालकः ।<br>
सप्तलोकैकजठरः सप्तलोकैकमंडनः १४८।<br>
सृष्टिस्थित्यंतकृच्चक्री शार्ङ्गधन्वा गदाधरः ।<br>
शंखभृन्नंदकी पद्मपाणिर्गरुडवाहनः १४९।<br>
अनिर्देश्यवपुः सर्वपूज्यस्त्रैलोक्यपावनः ।<br>
अनंतकीर्तिर्निःसीम पौरुषः सर्वमंगलः 6.71.१५०।<br>
सूर्यकोटिप्रतीकाशो यमकोटिदुरासदः ।<br>
मयकोटिजगत्स्रष्टा वायुकोटिमहाबलः १५१।<br>
कोटींदु जगदानंदी शंभुकोटिमहेश्वरः ।<br>
कंदर्पकोटिलावण्यो दुर्गकोट्यरिमर्दनः १५२।<br>
समुद्रकोटिगंभीरस्तीर्थकोटि समाह्वयः ।<br>
कुबेरकोटि लक्ष्मीवाञ्छक्रकोटि विलासवान् १५३।<br>
हिमवत्कोटिनिष्कंपः कोटिब्रह्मांडविग्रहः ।<br>
कोट्यश्वमेधपापघ्नो यज्ञकोटिसमार्चनः १५४।<br>
सुधाकोटिस्वास्थ्यहेतुः कामधुक्कोटिकामदः ।<br>
ब्रह्मविद्याकोटिरूपः शिपिविष्टः शुचिश्रवाः १५५।<br>
विश्वंभरस्तीर्थपादः पुण्यश्रवणकीर्तनः ।<br>
आदिदेवो जगज्जैत्रो मुकुंदः कालनेमिहा १५६।<br>
वैकुंठोऽनंतमाहात्म्यो महायोगेश्वरोत्सवः ।<br>
नित्यतृप्तोलसद्भावो निःशंको नरकांतकः १५७।<br>
दीनानाथैकशरणं विश्वैकव्यसनापहः ।<br>
जगत्कृपाक्षमो नित्यं कृपालुः सज्जनाश्रयः १५८।<br>
योगेश्वरः सदोदीर्णो वृद्धिक्षयविवर्जितः ।<br>
अधोक्षजो विश्वरेताः प्रजापति शताधिपः १५९।<br>
शक्रब्रह्मार्चितपदः शंभुब्रह्मोर्ध्वधामगः ।<br>
सूर्यसोमेक्षणो विश्वभोक्ता सर्वस्य पारगः १६०।<br>
जगत्सेतुर्धर्मसेतुधरो विश्वधुरंधरः ।<br>
निर्ममोऽखिललोकेशो निःसंगोऽद्भुतभोगवान् १६१।<br>
वश्यमायो वश्यविश्वो विष्वक्सेनः सुरोत्तमः ।<br>
सर्वश्रेयः पतिर्दिव्यानर्घ्यभूषणभूषितः १६२।<br>
सर्वलक्षणलक्षण्यः सर्वदैत्येंद्रदर्पहा ।<br>
समस्तदेवसर्वस्वं सर्वदैवत नायकः १६३।<br>
समस्तदेवकवचं सर्वदेवशिरोमणिः ।<br>
समस्तदेवतादुर्गः प्रपन्नाशनिपंजरः १६४।<br>
समस्तभयहृन्नामा भगवान्विष्टरश्रवाः ।<br>
विभुः सर्वहितोदर्को हतारिः स्वर्गतिप्रदः १६५।<br>
सर्वदैवतजीवेशो ब्राह्मणादिनियोजकः ।<br>
ब्रह्मशंभुः परार्धायुर्ब्रह्मज्येष्ठः शिशुः स्वराट् १६६।<br>
विराड्भक्तपराधीनः स्तुत्यः स्तोत्रार्थसाधकः ।<br>
परार्थकर्त्ताकृत्यज्ञः स्वार्थकृत्य सदोज्झितः १६७।<br>
सदानंदः सदाभद्रः सदाशांतः सदाशिवः ।<br>
सदाप्रियः सदातुष्टः सदापुष्टः सदार्चितः १६८।<br>
सदापूतो पावनाग्र्यो वेदगुह्यो वृषाकपिः ।<br>
सहस्रनामा त्रियुगश्चतुर्मूर्तिश्चतुर्भुजः १६९।<br>
भूतभव्यभवन्नाथो महापुरुषपूर्वजः ।<br>
नारायणो मुंजकेशः सर्वयोगविनिःसृतः १७०।<br>
वेदसारो यज्ञसारः सामसारस्तपोनिधिः ।<br>
साध्यः श्रेष्ठः पुराणर्षिः निष्ठा शांतिः परायणः १७१।<br>
शिवत्रिशूलविध्वंसी श्रीकंठैकवरप्रदः ।<br>
नरः कृष्णो हरिर्धर्मनंदनो धर्मजीवनः १७२।<br>
आदिकर्त्ता सर्वसत्यः सर्वस्त्रीरत्नदर्पहा ।<br>
त्रिकालजित कंदर्प्प उर्वशीसृङ्मुनीश्वरः १७३।<br>
आद्यः कविर्हयग्रीवः सर्ववागीश्वरेश्वरः ।<br>
सर्वदेवमयो ब्रह्मा गुरुर्वागीश्वरीपतिः १७४।<br>
अनंतविद्याप्रभवो मूलाविद्याविनाशकः ।<br>
सर्वज्ञदो जगज्जाड्यनाशको मधुसूदनः १७५।<br>
अनेकमंत्रकोटीशः शब्दब्रह्मैकपारगः ।<br>
आदिविद्वान्वेदकर्त्ता वेदात्मा श्रुतिसागरः १७६।<br>
ब्रह्मार्थवेदहरणः सर्वविज्ञानजन्मभूः ।<br>
विद्याराजो ज्ञानमूर्त्तिर्ज्ञानसिंधुरखंडधीः १७७।<br>
मत्स्यदेवो महाशृंगो जगद्बीजबहित्रदृक् ।<br>
लीलाव्याप्ताखिलांभोधिश्चतुर्वेदप्रवर्त्तकः १७८।<br>
आदिकूर्मोऽखिलाधारस्तृणीकृतजगद्भरः ।<br>
अमरीकृतदेवौघः पीयूषोत्पत्तिकारणम् १७९।<br>
आत्माधारो धराधारो यज्ञांगो धरणीधरः ।<br>
हिरण्याक्षहरः पृथ्वीपतिः श्राद्धादिकल्पकः १८०।<br>
समस्तपितृभीतिघ्नः समस्तपितृजीवनम् ।<br>
हव्यकव्यैकभुक्हव्यकव्यैकफलदायकः १८१।<br>
रोमांतर्लीनजलधिः क्षोभिताशेषसागरः ।<br>
महावराहो यज्ञघ्नध्वंसको यज्ञिकाश्रयः १८२।<br>
श्रीनृसिंहो दिव्यसिंहः सर्वानिष्टार्थदुःखहा ।<br>
एकवीरोऽद्भुतबलो यंत्रमंत्रैकभंजनः १८३।<br>
ब्रह्मादिदुःसहज्योतिर्युगांताग्र्यतिभीषणः ।<br>
कोटिवज्राधिकनखो जगद्दुष्प्रेक्ष्यमूर्तिधृक् १८४।<br>
मातृचक्रप्रमथनो महामातृगणेश्वरः ।<br>
अचिंत्यामोघवीर्याढ्यः समस्तासुरघस्मरः १८५।<br>
हिरण्यकशिपुछेदी कालः संकर्षणीपतिः ।<br>
कृतांतवाहनासह्यः समस्तभयनाशनः १८६।<br>
सर्वविघ्नांतकः सर्वसिद्धिदः सर्वपूरकः ।<br>
समस्तपातकध्वंसी सिद्धमंत्राधिकाह्वयः १८७।<br>
भैरवेशो हरार्तिघ्नः कालकोटिदुरासदः ।<br>
दैत्यगर्भश्राविनामास्फुटद्र् ब्रह्मांडगर्जितः १८८।<br>
स्मृतमात्राखिलत्राताऽद्भुतरूपो महाहरिः ।<br>
ब्रह्मचर्यशिरः पिंडी दिक्पालोऽर्द्धांगभूषणः १८९।<br>
द्वादशार्कशिरोदामा रुद्रशीर्षैकनूपुरः ।<br>
योगिनीग्रस्तगिरजा त्राताभैरवतर्जकः १९०।<br>
वीरचक्रेश्वरोऽत्युग्रोऽपमारिः कालशंबरः ।<br>
क्रोधेश्वरो रुद्रचंडी परिवारादिदुष्टभुक् १९१।<br>
सर्वाक्षोभ्यो मृत्युमृत्युः कालमृत्युनिवर्त्तकः ।<br>
असाध्यसर्वरोगघ्नः सर्वदुर्ग्रहसौम्यकृत् १९२।<br>
गणेशकोटिदर्पघ्नो दुःसहाशेषगोत्रहा ।<br>
देवदानवदुर्दर्शो जगद्भयदभीषणः १९३।<br>
समस्तदुर्गतित्राता जगद्भक्षकभक्षकः ।<br>
उग्रशोंबरमार्जारः कालमूषकभक्षकः ।<br>
अनंतायुधदोर्दंडी नृसिंहो वीरभद्रजित् १९४।<br>
योगिनीचक्रगुह्येशः शक्रारि पशुमांसभुक् ।<br>
रुद्रो नारायणो मेषरूप शंकरवाहनः १९५।<br>
मेषरूपशिवत्राता दुष्टशक्तिसहस्रभुक् ।<br>
तुलसीवल्लभो वीरो वामाचारोऽखिलेष्टदः १९६।<br>
महाशिवः शिवारूढो भैरवैककपालधृक् ।<br>
किल्लीचक्रेश्वरः शक्र दिव्यमोहनरूपदः १९७।<br>
गौरीसौभाग्यदो मायानिधीर्मायाभयापहः ।<br>
ब्रह्मतेजोमयो ब्रह्मश्रीमयश्च त्रयीमयः १९८।<br>
सुब्रह्मण्यो बलिध्वंसी वामनोऽदितिदुःखहा ।<br>
उपेंद्रो नृपतिर्विष्णुः कश्यपान्वयमंडनः १९९।<br>
बलिस्वराज्यदः सर्वदेवविप्रान्नदोऽच्युतः ।<br>
उरुक्रमस्तीर्थपादस्त्रिपदस्थस्त्रिविक्रमः 6.71.२००।<br>
व्योमपादः स्वपादांभः पवित्रितजगत्त्रयः ।<br>
ब्रह्मेशाद्यभिवंद्यांघ्रिर्द्रुतधर्मांघ्रिधावनः २०१।<br>
अचिंत्याद्भुतविस्तारो विश्ववृक्षो महाबलः ।<br>
राहुमूर्धापरांगच्छिद्भृगुपत्नीशिरोहरः २०२।<br>
पापत्रस्तः सदापुण्यो दैत्याशानित्यखंडनः ।<br>
पूरिताखिलदेवाशो विश्वार्थैकावतारकृत् २०३।<br>
स्वमायानित्यगुप्तात्मा भक्तचिन्तामणिः सदा ।<br>
वरदः कार्त्तवीर्यादि राजराज्यप्रदोऽनघः २०४।<br>
विश्वश्लाघ्यामिताचारो दत्तात्रेयो मुनीश्वरः ।<br>
पराशक्तिसदाश्लिष्टो योगानंदः सदोन्मदः २०५।<br>
समस्तेंद्रारितेजोहृत्परमामृतपद्मपः ।<br>
अनुसूयागर्भरत्नं भोगमोक्षसुखप्रदः २०६।<br>
जमदग्निकुलादित्यो रेणुकाद्भुतशक्तिकृत् ।<br>
मातृहत्यादिनिर्लेपः स्कंदजिद्विप्रराज्यदः २०७।<br>
सर्वक्षत्रांतकृद्वीरदर्पहा कार्त्तवीर्यजित् ।<br>
सप्तद्वीपावतीदाता शिवार्चक यशप्रदः २०८।<br>
भीमः परशुरामश्च शिवाचार्यैकविश्वभुक् ।<br>
शिवाखिलज्ञानकोशो भीष्माचार्योऽग्निदैवतः २०९।<br>
द्रोणाचार्यगुरुर्विश्वजैत्रधन्वाकृतांतजित् ।<br>
अद्वितीयतपोमूर्त्तिर्ब्रह्मचर्यैकदक्षिणः २१०।<br>
मनुःश्रेष्ठः सतांसेतुर्महीयान्वृषभो विराट् ।<br>
आदिराजः क्षितिपिता सर्वरत्नैकदोहकृत् २११।<br>
पृथुर्जन्माद्येकदक्षो गीः श्रीः कीर्तिः स्वयंवृतः ।<br>
जगद्वृत्तिप्रदश्चक्रवर्त्तिश्रेष्ठोद्वयास्त्रधृक् २१२।<br>
सनकादिमुनिप्राप्य भगवद्भक्तिवर्द्धनः ।<br>
वर्णाश्रमादिधर्माणां कर्त्ता वक्ता प्रवर्त्तकः २१३।<br>
सूर्यवंशध्वजो रामो राघवः सद्गुणार्णवः ।<br>
काकुत्स्थो वीरराड्राजा राजधर्मधुरंधरः २१४।<br>
नित्यस्वस्थाश्रयः सर्वभद्र ग्राही शुभैकदृक् ।<br>
नररत्नं रत्नगर्भो धर्माध्यक्षो महानिधिः ।<br>
सर्वश्रेष्ठाश्रयः सर्वशास्त्रार्थग्रामवीर्यवान् २१५।<br>
जगद्वशो दाशरथिः सर्वरत्नाश्रयो नृपः ।<br>
समस्तधर्मसूः सर्वधर्मद्रष्टाऽखिलाघहा २१६।<br>
अतींद्रो ज्ञानविज्ञानपारदश्च क्षमांबुधिः ।<br>
सर्वप्रकृष्टशिष्टेष्टो हर्षशोकाद्यनाकुलः ।<br>
पित्राज्ञात्यक्तसाम्राज्यः सपन्नोदयनिर्भयः २१७।<br>
गुहदेशार्पितैश्वर्यः शिवस्पर्द्धाजटाधरः ।<br>
चित्रकूटाप्तरत्नाद्रिर्जगदीशो वनेचरः २१८।<br>
यथेष्टामोघसर्वास्त्रो देवेंद्रतनयाक्षिहा ।<br>
ब्रह्मेंद्रदिनतैषीको मारीचघ्नो विराधहा २१९।<br>
ब्रह्मशापहताशेष दंडकारण्यपावनः ।<br>
चतुर्दशसहस्रोग्र रक्षोघ्नैकशरैकधृक् २२०।<br>
खरारिस्त्रिशिरोहंता दूषणघ्नो जनार्दनः ।<br>
जटायुषोऽग्निगतिदोऽगस्त्यसर्वस्व मंत्रराट् २२१।<br>
लीलाधनुः कोट्यपास्तदुंदुभ्यस्थिमहाचयः ।<br>
सप्ततालव्यधाकृष्ट ध्वस्तपातालदानवः २२२।<br>
सुग्रीवराज्यदो हीनमनसैवाभयप्रदः ।<br>
हनुमद्रुद्रमुख्येश समस्तकपिदेहभृत् २२३।<br>
सनागदैत्यबाणैकव्याकुलीकृतसागरः ।<br>
सम्लेच्छकोटिबाणैकशुष्कनिर्दग्धसागरः २२४।<br>
समुद्राद्भुतपूर्वैक बंधसेतुर्यशोनिधिः ।<br>
असाध्यसाधको लंकासमूलोत्कर्षदक्षिणः २२५।<br>
वरदृप्तजगच्छल्य पौलस्त्यकुलकृंतनः ।<br>
रावणिघ्नः प्रहस्तच्छित्कुंभकर्णभिदुग्रहा २२६।<br>
रावणैकशिरश्च्छेत्ता निःशंकेंद्रैकराज्यदः ।<br>
स्वर्गास्वर्गत्वविच्छेदी देवेंद्रानिंद्रताहरः २२७।<br>
रक्षो देवत्वहृद्धर्मा धर्मत्वघ्नः पुरुष्टुतः ।<br>
नतिमात्रदशास्यारिर्दत्तराज्यविभीषणः २२८।<br>
सुधावृष्टिमृताशेष स्वसैन्योज्जीवनैककृत् ।<br>
देवब्राह्मणनामैक धाता सर्वामरार्चितः २२९।<br>
ब्रह्मसूर्येंद्ररुद्रादि वृंदार्पितसतीप्रियः ।<br>
अयोध्याखिलराजन्यः सर्वभूतमनोहरः २३०।<br>
स्वामितुल्यकृपादंडो हीनोत्कृष्टैकसत्प्रियः ।<br>
स्वपक्षादिन्यायदर्शी हीनार्थाधिकसाधकः २३१।<br>
व्याधव्याजानुचितकृत्तारकोखिलतुल्यकृत् ।<br>
पार्वत्याधिक्यमुक्तात्मा प्रियात्यक्तः स्मरारिजित् २३२।<br>
साक्षात्कुशलवच्छद्मेंद्रादितातोऽपराजितः ।<br>
कोशलेंद्रो वीरबाहुः सत्यार्थ त्यक्तसोदरः २३३।<br>
शरसंधाननिर्धूत धरणीमंडलोदयः ।<br>
ब्रह्मादिकाम्यसांनिध्यसनाथीकृतदैवतः २३४।<br>
ब्रह्मलोकाप्तचांडालाद्यशेषप्राणिसार्थकः ।<br>
स्वनीतगर्दभाश्वादिश्चिरायोध्यावनैककृत् २३५।<br>
रामद्वितीयः सौमित्रिर्लक्ष्मणः प्रहतेंद्रजित् ।<br>
विष्णुभक्ताप्तरामांघ्रिपादुकाराज्यनिर्वृतः २३६।<br>
भरतोऽसह्यगंधर्वकोटिघ्नो लवणांतकः ।<br>
शत्रुघ्नो वैद्यराजायुर्वेदगर्भौषधीपतिः २३७।<br>
नित्यामृतकरो धन्वंतरिर्यज्ञो जगद्धरः ।<br>
सूर्यारिघ्नः सुराजीवो दक्षिणेशो द्विजप्रियः २३८।<br>
छिन्नमूर्धायदेशार्कः शेषांगस्थापितामरः ।<br>
विश्वार्थाशेषकद्रास्त्र शिरच्छेदाक्षताकृतिः २३९।<br>
वाजपेयादिनामाग्निर्वेदधर्मपरायणः ।<br>
श्वेतद्वीपपतिः सांख्यप्रणेता सर्वसिद्धिराट् २४०।<br>
विश्वप्रकाशितज्ञानयोगमोहतमिस्रहा ।<br>
देवहूत्यात्मजः सिद्धः कपिलः कर्दमात्मजः २४१।<br>
योगस्वामी ध्यानभंग सगरात्मजभस्मकृत् ।<br>
धर्मो वृषेन्द्रः सुरभीपतिः शुद्धात्मभावितः २४२।<br>
शंभुस्त्रिपुरदाहैकस्थैर्थविश्वरथोद्वहः ।<br>
भक्तशंभुजितो दैत्यामृतवापीसमस्तपः २४३।<br>
महाप्रलयविश्वैकद्वितीयाखिलनागराट् ।<br>
शेषदेवः सहस्राक्षः सहस्रास्य शिरोभुजः २४४।<br>
फणामणिकणाकारयोजिताब्ध्यंबुदक्षितिः ।<br>
कालाग्निरुद्रजनको मुशलास्त्रो हलायुधः २४५।<br>
नीलांबरो वारुणीशो मनोवाक्कायदोषहा ।<br>
असंतोषो दृष्टिमात्रपातितैकदशाननः २४६।<br>
बलिसंयमनो घोरो रौहिणेयः प्रलंबहा ।<br>
मुष्टिकघ्नो द्विविदहा कालिंदीकर्षणो बलः २४७।<br>
रेवतीरमणः पूर्वभक्तिखेदाच्युताग्रजः ।<br>
देवकीवसुदेवाह्व कश्यपादितिनंदनः २४८।<br>
वार्ष्णेयः सात्वतां श्रेष्ठः शौरिर्यदुकुलोद्वहः ।<br>
नराकृतिः परंब्रह्म सव्यसाची वरप्रदः २४९।<br>
ब्रह्मादिकाम्यलालित्य जगदाश्चर्य शैशवः ।<br>
पूतनाघ्नः शकटभिद्यमलार्जुनभंजनः 6.71.२५०।<br>
वातासुरारिः केशिघ्नो धेनुकारिर्गवीश्वरः ।<br>
दामोदरो गोपदेवो यशोदानंददायकः २५१।<br>
कालीयमर्दनः सर्वगोपगोपीजनप्रियः ।<br>
लीलागोवर्द्धनधरो गोविंदो गोकुलोत्सवः २५२।<br>
अरिष्टमथनः कामोन्मत्तगोपीविमुक्तिदः ।<br>
सद्यः कुवलयापीडघाती चाणूरमर्दनः २५३।<br>
कंसारिरुग्रसेनादिराज्यव्यापारितापरः ।<br>
सुधर्मांकितभूर्लोको जरासंधबलांतकः २५४।<br>
त्यक्तभग्नजरासंधो भीमसेनयशःप्रदः ।<br>
सांदीपनमृतापत्यदाता कालांतकादिजित् २५५।<br>
समस्तनारकित्राता सर्वभूपतिकोटिजित् ।<br>
रुक्मिणीरमणो रुक्मिशासनो नरकांतकः २५६।<br>
समस्तसुंदरीकांतो मुरारिर्गरुडध्वजः ।<br>
एकाकीजितरुद्रार्क मरुदाद्यखिलेश्वरः २५७।<br>
देवेंद्रदर्पहा कल्पद्रुमालंकृतभूतलः ।<br>
बाणबाहुसहच्छिन्नं नद्यादिगणकोटिजित् २५८।<br>
लीलाजित महादेवो महादेवैकपूजितः ।<br>
इंद्रार्थार्जुननिर्भंग जयदः पांडवैकधृक् २५९।<br>
काशिराजशिरश्छेत्ता रुद्रशक्त्यैकमर्दनः ।<br>
विश्वेश्वरप्रसादाक्षः काशीराजसुतार्दनः २६०।<br>
शंभुप्रतिज्ञाविध्वंसी काशीनिर्दग्धनायकः ।<br>
काशीशगतकोटिघ्नो लोकशिक्षाद्विजार्चकः २६१।<br>
युवतीव्रतयोवश्यः पुराशिववरप्रदः ।<br>
शंकरैकप्रतिष्ठाधृक्स्वांश शंकरपूजकः २६२।<br>
शिवकन्याव्रतपतिः कृष्णरूप शिवारिहा ।<br>
महालक्ष्मीवपुर्गौरीत्राता वैदलवृत्रहा २६३।<br>
स्वधाममुचुकुंदैकनिष्कालयवनेष्टकृत् ।<br>
यमुनापतिरानीत परिलीनद्विजात्मजः २६४।<br>
श्रीदामरंकभक्तार्थभूम्यानीतेंद्रवैभवः ।<br>
दुर्वृत्तशिशुपालैकमुक्तिदो द्वारकेश्वरः २६५।<br>
आचांडालदिकप्राप्य द्वारकानिधिकोटिकृत् ।<br>
अक्रूरोद्धवमुख्यैकभक्तस्वच्छंदमुक्तिदः २६६।<br>
सबालस्त्रीजलक्रीडामृतवापीकृतार्णवः ।<br>
ब्रह्मास्त्रदग्धगर्भस्थ परीक्षिज्जीवनैककृत् २६७।<br>
परिलीनद्विजसुतानेताऽर्जुनमदापहः ।<br>
गूढमुद्राकृतिग्रस्त भीष्माद्यखिलकौरवः २६८।<br>
यथार्थखंडिताशेष दिव्यास्त्रपार्थमोहहृत् ।<br>
गर्भशापछलध्वस्तयादेवोर्वी भयापहः २६९।<br>
जराव्याधारिगतिदः स्मृतिमात्राखिलेष्टदः ।<br>
कामदेवो रतिपतिर्मन्मथः शंबरांतकः २७०।<br>
अनंगो जितगौरीशो रतिकांतः सदेप्सितः ।<br>
पुष्पेषुर्विश्वविजयि स्मरः कामेश्वरीप्रियः २७१।<br>
उषापतिर्विश्वकेतुर्विश्वदृप्तोऽधिपूरुषः ।<br>
चतुरात्मा चतुर्व्यूहश्चतुर्युगविधायकः २७२।<br>
चतुर्वेदैकविश्वात्मा सर्वोत्कृष्टांशकोटिशः ।<br>
आश्रमात्मा पुराणर्षिर्व्यासः शाखासहस्रकृत् २७३।<br>
महाभारतनिर्माता कवींद्रो बादरायणः ।<br>
कृष्णद्वैपायनः सर्वपुरुषार्थैकबोधकः २७४।<br>
वेदांतकर्ता ब्रह्मैकव्यंजकः पुरुवंशकृत् ।<br>
बुद्धो ध्यानजिताशेष देवदेवो जगत्प्रियः २७५।<br>
निरायुधो जगज्जैत्रः श्रीधरो दुष्टमोहनः ।<br>
दैत्यवेदबहिःकर्त्ता वेदार्थश्रुतिगोपकः २७६।<br>
शौद्धोदनिर्दष्टदृष्टिः सुखदः सदसस्पतिः ।<br>
यथायोग्याखिलकृपः सर्वशून्योऽखिलेष्टदः २७७।<br>
चतुष्कोटिपृथक्तत्वं प्रज्ञापारमितेश्वरः ।<br>
पाखंडवेदमार्गेशः पाखंडश्रुतिगोपकः २७८।<br>
कल्की विष्णुयशःपुत्रः कलिकालविलोपकः ।<br>
समस्तम्लेच्छदुष्टघ्नः सर्वशिष्टद्विजातिकृत् २७९।<br>
सत्यप्रवर्त्तको देव द्विजदीर्घक्षुधापहः ।<br>
अश्ववारादि रेवंतः पृथ्वीदुर्गतिनाशनः २८०।<br>
सद्यः क्ष्माऽनंतलक्ष्मीकृन्नष्टनिःशेषधर्मवित् ।<br>
अनंतस्वर्णयोगैक हेमपूर्णाखिलद्विजः २८१।<br>
असाध्यैकजगच्छास्ता विश्ववंद्यो जयध्वजः ।<br>
आत्मतत्वाधिपः कर्तृश्रेष्ठो विधिरुमापतिः २८२।<br>
भर्तृश्रेष्ठः प्रजेशाग्र्यो मरीचिर्जनकाग्रणीः ।<br>
कश्यपो देवराजेंद्रः प्रह्लादो दैत्यराट्शशी २८३।<br>
नक्षत्रेशो रविस्तेजः श्रेष्ठः शुक्रः कवीश्वरः ।<br>
महर्षिराट्भृगुर्विष्णुरादित्येशो बलिस्वराट् २८४।<br>
वायुर्वह्निः शुचिः श्रेष्ठः शंकरो रुद्रराट्गुरुः ।<br>
विद्वत्तमश्चित्ररथो गंधर्वाग्र्योक्षरोत्तमः २८५।<br>
वर्णादिरग्र्यस्त्रीगौरीशक्त्याग्र्याशीश्च नारदः ।<br>
देवर्षिराट्पांडवाग्र्योऽर्जुनोवादः प्रवादराट् २८६।<br>
पवनः पवनेशानो वरुणो यादसां पतिः ।<br>
गंगातीर्थोत्तमोद्यूतं छलकाग्र्यं वरौषधम् २८७।<br>
अन्नं सुदर्शनोऽस्त्राग्र्यं वज्रं प्रहरणोत्तमम् ।<br>
उच्चैःश्रवावाजिराज ऐरावतइभेश्वरः २८८।<br>
अरुंधत्येकपत्नीशो ह्यश्वत्थोऽशेषवृक्षराट् ।<br>
अध्यात्मविद्याविद्याग्र्यः प्रणवच्छंदसां वरः २८९।<br>
मेरुर्गिरिपतिर्मार्गो मासाग्र्यः कालसत्तमः ।<br>
दिनाद्यात्मा पूर्वसिद्धः कपिलः सामवेदराट् २९०।<br>
तार्क्ष्यः खगेंद्र ऋत्वग्र्यो वसंतः कल्पपादपः ।<br>
दातृश्रेष्ठः कामधेनुरार्तिघ्नाग्र्य सुहृत्तमः २९१।<br>
चिंतामणिर्गुरुश्रेष्ठो माता हिततमः पिता ।<br>
सिंहो मृगेंद्रो नागेंद्रो वासुकिर्नृवरो नृप २९२।<br>
वर्णेशो ब्राह्मणश्चेतः करुणाग्र्यं नमोनमः ।<br>
इत्येतद्वासुदेवस्य विष्णोर्नामसहस्रकम् २९३।<br>
सर्वापराधशमनं परं भक्तिविवर्द्धनम् ।<br>
अक्षयं ब्रह्मलोकादि सर्वस्वर्गैकसाधनम् २९४।<br>
विष्णुलोकैकसोपानं सर्वदुःखविनाशनम् ।<br>
समस्तसुखदं सद्यः परं निर्वाणदायकम् २९५।<br>
कामक्रोधादिनिःशेषमनोमलविशोधनम् ।<br>
शांतिदं पावनं नॄणां महापातकिनामपि २९६।<br>
सर्वेषां प्राणिनामाशु सर्वाभीष्टफलप्रदम् ।<br>
समस्तविघ्नशमनं सर्वारिष्टविनाशनम् २९७।<br>
घोरदुःखप्रशमनं तीव्रदारिद्र्यनाशनम् ।<br>
ऋणत्रयापहं गुह्यं धनधान्ययशस्करम् २९८।<br>
सर्वैश्वर्यप्रदं सर्वसिद्धिदं सर्वधर्मदम् ।<br>
तीर्थयज्ञतपोदानव्रतकोटिफलप्रदम् २९९।<br>
जगज्जाड्यप्रशमनं सर्वविद्यापवर्त्तकम् ।<br>
राज्यदं भ्रष्टराज्यानां रोगिणां सर्वरोगहृत् 6.71.३००।<br>
वंध्यानां सुतदं चायुःक्षीणानां जीवितप्रदम् ।<br>
भूतग्रहविषध्वंसि ग्रहपीडाविनाशनम् ३०१।<br>
मांगल्यं पुण्यमायुष्यं श्रवणात्पठनाज्जपात् ।<br>
सकृदस्याखिलावेदाः सांगा मंत्राश्च कोटिशः ३०२।<br>
पुराणशास्त्रस्मृतयः श्रुता स्युः पठितास्तथा ।<br>
जप्त्वा चैकाक्षरं श्लोकं पादं वा पठति प्रिये ३०३।<br>
नित्यं सिध्यति सर्वेष्टमचिरात्किमुताखिलम् ।<br>
नानेन सदृशं सद्यः प्रत्ययं सर्वकर्मसु ३०४।<br>
इदं भद्रे त्वया गोप्यं पाठ्यं स्वार्थैकसिद्धये ।<br>
नावैष्णवाय दातव्यं विकल्पोपहतात्मने ३०५।<br>
भक्तिश्रद्धाविहीनाय विष्णुसामान्यदर्शिने ।<br>
देयं पुत्राय शिष्याय सुहृदे हितकाम्यया ३०६।<br>
मत्प्रसादादृतेनेदं ग्रहीष्यंत्यल्पमेधसः ।<br>
कलौ सद्यः फलं कल्पग्रामं नेष्यति नारदः ३०७।<br>
लोकानां भाग्यहीनानां येन दुःखं विनश्यति ।<br>
द्वित्रेषु वैष्णवेष्वेतदार्यावर्ते भविष्यति ३०८।<br>
नास्ति विष्णोः परं धाम नास्ति विष्णोः परं तपः ।<br>
नास्ति विष्णोः परो धर्मो नास्ति मंत्रो ह्यवैष्णवः ३०९।<br>
नास्ति विष्णोः परं सत्यं नास्ति विष्णोः परो मखः ।<br>
नास्ति विष्णोः परं ध्यानं नास्ति विष्णोः परा गतिः ३१०।<br>
किं तस्य बहुभिर्मंत्रैः शास्त्रैर्वा र्बहुविस्तरैः ।<br>
वाजपेयसहस्रैर्वा भक्तिर्यस्य जनार्दने ३११।<br>
सर्वतीर्थमयो विष्णुः सर्वशास्त्रमयः प्रभुः ।<br>
सर्वक्रतुमयो विष्णुः सत्यं सत्यं वदाम्यहम् ।<br>
आब्रह्मसारसर्वस्वं सर्वमेतन्मयोदितम् ३१२।<br>
पार्वत्युवाच-<br>
धन्यास्म्यनुगृहीतास्मि कृतार्थास्मि जगत्पते ।<br>
यन्मयेदं श्रुतं स्तोत्रं त्वद्रहस्यं सुदुर्लभम् ३१३।<br>
अहो बत महत्कष्टं समस्तदुःखहे हरौ ।<br>
विद्यमानेऽपि देवेशे मूढाः क्लिश्यंति संसृतौ ३१४।<br>
यमुद्दिश्य सदा नाथं महेशोऽपि दिगंबरः ।<br>
जटिलो भस्मलिप्तांगो तपस्वी वीक्ष्यते जनैः ३१५।<br>
ततोऽधिकोऽस्ति देवः को लक्ष्मीकांतान्मधुद्विषः ।<br>
यत्तत्त्वं चिंत्यते नित्यं त्वया योगेश्वरेण हि ३१६।<br>
ततः परं किमधिकं पदं श्रीपुरुषोत्तमात् ।<br>
तमविज्ञाय कं मूढाः यजंते ज्ञानमानिनः ३१७।<br>
मुषितास्मि त्वया नाथ चिरं यदयमीश्वरः ।<br>
प्रकाशितो न मे यस्मात्त्वदाद्या दिव्यशक्तयः ३१८।<br>
अहो सर्वेश्वरो विष्णुः सर्वदेवोत्तमोत्तमः ।<br>
भवदादिगुरुर्मूढैः सामान्य इव वीक्ष्यते ३१९।<br>
महीयसां हि माहात्म्यं भजमानान्भजंति ते ।<br>
द्विषतोऽपि वृथा पापानुपेक्ष्यंते क्षमान्विताः ३२०।<br>
मयापि बाल्ये स्वपितुः प्रजा दृष्टा बुभुक्षिताः ।<br>
दुःखादशक्तया पोष्टुं श्रियमाराध्य वै भृताः ३२१।<br>
तया संनिहिताभ्यश्च प्रजाभ्यो भवदादयः ।<br>
विलसंति स शक्राद्याः ससुहृन्मित्रबांधवाः ३२२।<br>
तया विना क्व देवत्वं क्वैश्वर्यं क्व परिग्रहः ।<br>
सर्वे भवंति जीवंतो यातनास्वेव संस्थिताः ३२३।<br>
तामृतेनैव धर्मोऽथ कामो मोक्षोऽपि दूरतः ।<br>
क्षुधितानां दुर्गतानां कुतो योगसमाधयः ३२४।<br>
स च संसारसारैकः सर्वलोकैकनायकः ।<br>
वशगा कमला यस्य त्यक्त्वा तामपि शंकरः ३२५।<br>
अनौद्धत्येन शौचेन रूपेणार्जवसंपदा ।<br>
सर्वातिशयवीर्येण संपूर्णस्य महात्मनः ३२६।<br>
कस्तेन तुल्यतामेति देवदेवेन विष्णुना ।<br>
यस्यांशांशावतारेण विना सर्वं विलीयते ३२७।<br>
जगदेतत्तथाप्याहुर्दोषायैतद्विमोहिताः ।<br>
नास्य जन्म न वा मृत्युर्नाप्राप्यं स्वार्थमेव च ३२८।<br>
कामाद्यासक्तचित्तत्वात्किं तु सर्वेश्वरप्रभो ।<br>
त्वन्मयत्वात्प्रमादाद्वा शक्नोमि पठितुं न चेत् ३२९।<br>
विष्णोः सहस्रनामैतत्प्रत्यहं वृषभध्वज ।<br>
नाम्नैकेन तु येन स्यात्तत्फलं ब्रूहि मे प्रभो ३३०।<br>
महादेव उवाच-<br>
रामरामेति रामेति रमे रामे मनोरमे ।<br>
सहस्रनामतत्तुल्यं रामनाम वरानने ३३१।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे विष्णोर्नामसहस्रं संपूर्णं नामैकसप्ततितमोऽध्यायः ७१।<br>
<br>
