महादेव उवाच-<br>
शृणु सुंदरि वक्ष्यामि स्तोत्रं चाभ्युदयं ततः ।<br>
यच्छ्रुत्वा मुच्यते पापी ब्रह्महा नात्र संशयः १।<br>
धाता वै नारदं प्राह तदहं तु ब्रवीमि ते ।<br>
तमुवाच ततो देवः स्वयंभूरमितद्युतिः २।<br>
प्रगृह्य रुचिरं बाहुं स्मारयेच्चौर्ध्वदेहिकम् ।<br>
भगवान्नारायणः श्रीमान्देवश्चक्रायुधोहरिः ३।<br>
शार्ङ्गधारी हृषीकेशः पुराणपुरुषोत्तमः ।<br>
अजितः खड्गभृज्जिष्णुः कृष्णश्चैव सनातनः ४।<br>
एकशृंगो वराहस्त्वं भूतभव्यभवात्मकः ।<br>
अक्षरं ब्रह्म सत्यं तु आदौ चांते च राघवः ५।<br>
लोकानां तु परो धर्मो विष्वक्सेनश्चतुर्भुजः ।<br>
सेनानी रक्षणस्त्वं च वैकुंठस्त्वं जगत्प्रभुः ६।<br>
प्रभवश्चाव्ययस्त्वं च उपेंद्रो मधुसूदनः ।<br>
पृश्निगर्भो धृतार्चिस्त्वं पद्मनाभो रणांतकृत् ७।<br>
शरण्यं शरणं च त्वामाहुः सेन्द्रा महर्षयः ।<br>
ऋक्सामश्रेष्ठो वेदात्मा शतजिह्वो महर्षयः ८।<br>
त्वं यज्ञस्त्वं वषट्कारस्त्वमोंकारः परंतपः ।<br>
शतधन्वा वसुः पूर्वं वसूनां त्वं प्रजापतिः ९।<br>
त्रयाणामपि लोकानां आदिकर्ता स्वयंप्रभुः ।<br>
रुद्राणामष्टमो रुद्रः साध्यानामपि पंचमः १०।<br>
आश्विनौ चापि कर्णौ ते सूर्यचंद्रौ च चक्षुषी ।<br>
अंते चादौ च मध्ये च दृश्यसे त्वं परंतपः ११।<br>
प्रभवो निधनं चास्य न विदुः को भवानिति ।<br>
दृश्यसे सर्वलोकेषु गोषु च ब्रह्मणेषु च १२।<br>
दिक्षु सर्वासु गगने पर्वतेषु गुहासु च ।<br>
सहस्रनयनः श्रीमाञ्छतशीर्षः सहस्रपात् १३।<br>
त्वं धारयसि भूतानि वसुधां च सपर्वताम् ।<br>
अंतःपृथिव्यां सलिले सर्वसत्वमहोरगः १४।<br>
त्रींल्लोकान्धारयन्नास्ते देवगंधर्वदानवान् ।<br>
अहं ते हृदयं राम जिह्वा देवी सरस्वती १५।<br>
देवा रोमाणि गात्रेषु निर्मितास्ते स्वमायया ।<br>
निमिषस्ते स्मृता रात्रिरुन्मेषो दिवसस्तथा १६।<br>
संस्कारस्ते भवेद्देहो न तदस्ति विना त्वया ।<br>
जगत्सर्वं शरीरे तत्स्थैर्यं च वसुधातलम् १७।<br>
अग्निः कोपः प्रसादस्ते शेषः श्रीमांश्च लक्ष्मणः ।<br>
त्वया लोकास्त्रयः क्रांताः पुराणैर्विक्रमैस्त्रिभिः १८।<br>
त्वयेंद्रश्च कृतो राजा बलिर्बद्धो महासुरः ।<br>
लोकान्संहृत्य कालस्त्वं निवेश्यात्मनि केवलम् १९।<br>
करोष्येकार्णवं घोरं दृश्यादृश्ये च नान्यथा ।<br>
त्वया सिंहवपुः कृत्वा परमं दिव्यमुत्तमम् २०।<br>
भयदः सर्वभूतानां हिरण्यकशिपुर्हतः ।<br>
त्वमश्ववदनो भूत्वा पातालतलमाश्रितः २१।<br>
संहृतं परमं हव्यं रहस्यं वै पुनः पुनः ।<br>
यत्परं श्रूयते ज्योतिर्यत्परं श्रूयते परः २२।<br>
यत्परं परतश्चै वपरमात्मेति कथ्यते ।<br>
परो मंत्रः परं तेजस्तमेव हि निगद्यसे २३।<br>
हव्यं कव्यं पवित्रं च प्राप्तिः स्वर्गापवर्गयोः ।<br>
स्थित्युत्पत्तिविनाशांस्ते त्वामाहुः प्रकृतेः परम् २४।<br>
यज्ञश्च यजमानश्च होता चाध्वर्युरेव च ।<br>
भोक्ता यज्ञफलानां च त्वं वै वेदैश्च गीयसे २५।<br>
सीतालक्ष्मीर्भवान्विष्णुर्देवः कृष्णः प्रजापतिः ।<br>
वधार्थं रावणस्य त्वं प्रविष्टो मानुषीं तनुम् २६।<br>
तदिदं च त्वया कार्यं कृतं धर्मभृतां वर ।<br>
निहतो रावणो राम प्रहृष्टा देवताः कृताः २७।<br>
अमोघं देववीर्यं ते न ते मोघः पराक्रमः ।<br>
अमोघदर्शनं राम न च मोघस्तव स्तवः २८।<br>
अमोघास्ते भविष्यंति भक्तिमंतो नरा भुवि ।<br>
ये च त्वां देव संभक्ताःपुराणं पुरुषोत्तमम् २९।<br>
इममार्षस्तवं पुण्यमितिहासं पुरातनम् ।<br>
ये नराः कीर्तयिष्यंति नास्ति तेषां पराभवः ३०।<br>
कथमिह हि पराभवं व्रजेयुः पुरुषवराः पुरुषोत्तमे हि भक्ताः ।<br>
नहि जगति चतुर्भुजप्रियाणां त्रिदश इहास्ति वरप्रदो विशिष्टः ३१।<br>
स्तोत्राणां प्रवरं स्तोत्रं राघवस्य महात्मनः ।<br>
त्रिकाले यः पठेन्नित्यं महापातकवानपि ३२।<br>
संध्याकाले द्विजश्रेष्ठैः श्राद्धकाले विशेषतः ।<br>
पठनीयं प्रयत्नेन भक्तिभावेन चेतसा ३३।<br>
इदं गोप्यं हि परमं नाख्येयं कर्हिचित्क्वचित् ।<br>
पठनान्मुक्तिमाप्नोति सात्त्वतः स भवेद्ध्रुवम् ३४।<br>
प्रथमं पिंडपूजांते ब्राह्मणैर्द्विजसत्तमैः ।<br>
पठितव्यमिदं स्तोत्रं श्राद्धमक्षयमाप्नुयात् ३५।<br>
इदं पवित्रं परमं जनानां मुक्तिदायकम् ।<br>
लिखित्वा वै गृहे यस्तु धारयेत्सुसमाधिना ३६।<br>
आयुः श्रीश्च बलं तस्य वृद्धिं याति दिनेदिने ।<br>
लिखित्वा ब्राह्मणे दद्याद्धीमान्यो वै कदाचन ३७।<br>
विमुक्ताः पूर्वजास्तस्य यांति विष्णोः परं पदम् ।<br>
चतुर्णां चैव वेदानां पाठे चैव तु यत्फलम् ३८।<br>
समवाप्नोति जापेन नरः स्तोत्रं पठन्जपन् ।<br>
धृत्वा वै शंखचक्रादि ब्राह्मणैर्वेदतत्परैः ३९।<br>
श्राद्धकाले महादेवि अक्षयं तद्भवेद्ध्रुवम् ।<br>
कंठे पद्माक्षमालां च शंखचक्रादिधारणम् ४०।<br>
ततः श्राद्धं प्रकुर्वीत इदं स्तोत्रं पठन्जपन् ।<br>
विधिना भक्तिभावेन पूर्णं भवति नान्यथा ४१।<br>
अतो भक्तिमता पुंसा पठनीयं प्रयत्नतः ।<br>
पठनात्सर्वमाप्नोति स नरः सुखमेधते ४२।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे आभ्युदयिकमूर्ध्वदैहिकस्तोत्रं नाम षट्सप्ततितमोऽध्यायः ७६ ।<br>
<br>
