पार्वत्युवाच-<br>
देवदेव महादेव सर्वज्ञ सकलार्थद ।<br>
कृपां मयि परां कृत्वा यत्पृच्छे तद्वदस्व मे १।<br>
श्रुतं च गीतामाहात्म्यं बह्वाश्चर्यकथायुतम् ।<br>
तेन मे भक्तिरुत्पन्ना श्रोतुं कृष्णकथां पराम् २।<br>
पुराणेषु तु सर्वेषु श्रीमद्भागवतं परम् ।<br>
यत्र प्रतिपदं कृष्णो गीयते बहुधर्षिभिः ।<br>
तन्माहात्म्यं यथातत्वं सेतिहासं वदाधुना ३।<br>
ईश्वर उवाच-।<br>
नैमिषे सूतमासीनमभिवाद्य महामतिम् ।<br>
कथामृतरसास्वादकुशलः शौनकोऽब्रवीत् ४।<br>
शौनक उवाच ।<br>
अज्ञानध्वांतविध्वंसि कोटिजन्माघनाशनम् ५।<br>
श्रीमद्भागवताख्यानं सूताख्याहि रसायनम् ।<br>
भक्तिज्ञानविरागाढ्यो विवेको वर्द्धते कथम् ६।<br>
माहामोहनिरासश्च वैष्णवैः क्रियते कथम् ।<br>
इह घोरे कलौप्रायो जीवश्चासुरतां गतः ७।<br>
क्लेशाक्रांतस्य तस्याथ शोधने किं रसायनम् ।<br>
श्रेयसां यद्भवेच्छ्रेयः पावनानां च पावनम् ८।<br>
कृष्णप्रीतिकरं यच्च साधनं तद्वदाधुना।<br>
चिंतामणिं लोकसुखं सुरेंद्रास्पदसंपदम् ९।<br>
प्रयच्छति गुरुः प्रीतो वैकुंठं चातिदुर्लभम् १०।<br>
सूत उवाच-।<br>
प्रीतोऽहं ते द्विजश्रेष्ठाः कथयिष्ये यथाश्रुतम् ।<br>
सारात्सारतरं यच्च संसारभयनाशनम् ११।<br>
भक्तिप्रवर्द्धकं यच्च कृष्णसंतुष्टिहेतुकम् ।<br>
तन्मे कथयतः साधो सावधानतया शृणु १२।<br>
कालव्यालमुखालीढ जगत्त्राणविधायकम् ।<br>
श्रीमद्भागवतं शास्त्रं कलौ कृष्णेन भाषितम् १३।<br>
एतस्मादपरं किंचिन्मनः शुद्धिकरं नहि ।<br>
जन्मांतरकृतैः पुण्यैर्लभ्यते साधुभिस्तु तत् १४।<br>
राज्ञः परीक्षितो मोक्षं ज्ञात्वा कमलसंभवः ।<br>
तोलयामास शास्त्राणि पुराणानि महांति च १५।<br>
श्रीमद्भागवतं तत्र गरीयो भुवि संगतम् ।<br>
श्रीमद्भागवती वार्ता सुराणामपि दुर्लभा १६।<br>
इति संचित्य बहुशो मुनयः साधवोऽमलाः ।<br>
मेनिरे भगवद्रूपं श्रीमद्भागवतं क्षितौ १७।<br>
पठनाच्छ्रवणाद्यस्य नरो याति हरेः पदम् ।<br>
वर्षेण श्रवणं तस्य बहुसौख्यप्रदायकम् १८।<br>
मासेन भक्तिराभास्यं लभते द्विजसत्तम ।<br>
सप्ताहेन श्रुतं चैतत्सर्वथा मुक्तिदायकम् १९।<br>
किं बहूक्तेन वै साधो श्रीमद्भागवताऽमृतम् ।<br>
नित्यं सद्भिः प्रपातव्यं कृष्णलीलाप्रकाशकम् २०।<br>
सनकाद्यैः पुरा प्रोक्तं नारदाय दयापरैः ।<br>
ब्रह्मणः श्रुतपूर्वाय सप्ताहश्रवणे विधिः २१।<br>
शौनक उवाच-।<br>
पितुर्लब्ध्वा वरं ज्ञानं श्रीमद्भागवताभिधम् ।<br>
नारदो लोकतत्वज्ञः सर्वदा ह्यटते महीम् २२।<br>
कुत्र तैः संगमो जातो नारदस्य महात्मभिः ।<br>
श्रुतो देवर्षिणा यत्र सप्ताहश्रवणे विधिः २३।<br>
सूत उवाच-।<br>
अत्र ते वर्णयिष्यामि भक्तियुक्तं कथानकम् ।<br>
यत्पुरा ब्रह्मरातेन मह्यं प्रोक्तं दयालुना २४।<br>
एकदा तु विशालायामुपविष्टमधोमुखम् ।<br>
नारदं सनकाद्यास्ते ददृशुर्दीनमानसम् २५।<br>
तं दृष्ट्वा चिंतयानं तु देवर्षिर्भ्रातरं स्वकम् ।<br>
पप्रच्छुर्विस्मयाविष्टा मुनयस्तत्वचिंतकाः २६।<br>
कुमारा ऊचुः-।<br>
किं त्वं चिंतयसे ब्रह्मन्नतिदीन इवातुरः ।<br>
तवेत्थं मुक्तिसंगस्य नोचितं वद कारणम् २७।<br>
नारद उवाच-।<br>
अहं पृथ्व्यां समायातो ज्ञात्वा सर्वोत्तमोत्तमाम् ।<br>
तीर्थैर्नानाविधैर्युक्तां पुण्यदैः पुण्यरूपिणीम् २८।<br>
पुष्करे च प्रयागे च काश्यां गोदावरीतटे ।<br>
हरिक्षेत्रे कुरुक्षेत्रे श्रीरंगे सेतुबंधने २९।<br>
एतेष्वन्येषु तीर्थेषु भ्रममाण इतस्ततः ।<br>
नापश्यं कुत्रचिच्छर्म मनः संतोषकारकम् ३०।<br>
कलिना धर्ममित्रेण धरेयं बाधिताऽधुना ।<br>
सत्यं शौचं दया दानं नास्ति कुत्रापि भूतले ३१।<br>
उदरंभरिणो लोका वराकाः कूटसाक्षिणः ।<br>
मंदाः सुमंदमतयो महापाखंडसंश्रयाः ३२।<br>
स्त्रीप्रधानगृहस्थाश्च वर्णिनो व्रतवर्जिताः ।<br>
वानप्रस्थाः पुरावासा न्यासिनो भोगतत्परा ३३।<br>
कन्याविक्रयिणो लोभात्कृषिकर्मपरायणाः ।<br>
भ्रष्टाचारा दंभिनश्च स्वेच्छाचारनिदर्शिनः ३४।<br>
आश्रमा यवनै रुद्धास्तीर्थानि सरितो ह्रदाः ।<br>
देवतायतनान्यत्र दुष्टैरुच्छेदितानि च ३५।<br>
योगी सिद्धोऽथवा ज्ञानी सत्क्रियोऽत्र न दृश्यते ।<br>
कलिदावानलेनाद्य साधनं भस्मतां गतम् ३६।<br>
अट्टशूला जनपदाः शिवशूला द्विजातयः ।<br>
कामिन्यः केशशूलिन्यो दृश्यंते भुवि सर्वतः ३७।<br>
एकदाहमनुप्राप्तो यमुनायास्तटं शुभम् ।<br>
दृष्टं वृंदावनं तत्र यत्र लीला हरेरभूत् ३८।<br>
तत्र यच्चाद्भुतं दृष्टं श्रूयतां तन्मुनीश्वराः ।<br>
एका तु तरुणी तत्र निषण्णाखिन्नमानसा ३९।<br>
द्वौ वृद्धौ पतितौ पार्श्वे निःश्वसंतावचेतनौ ।<br>
शुश्रूषंती प्रबोधंती रुदती च तयोः पुरः ४०।<br>
दृष्टा दिशो निरीक्षंती रक्षितारमिवात्मनः ।<br>
वीज्यमाना बहुस्त्रीभिर्बोध्यमाना मुहुर्महुः ४१।<br>
दृष्ट्वा दूराद्गतश्चाऽहं कौतुकेन तदंतिकम् ।<br>
मां दृष्ट्वोत्थाय सा बाला वचनं चेदमब्रवीत् ४२।<br>
बालोवाच-।<br>
भो साधोऽत्र क्षणं तिष्ठ मम चिंतामपाकुरु ।<br>
पुंसां च दर्शनं भद्र सर्वाघौघनिवारणम् ।<br>
पुण्येन प्राक्तनेनैव दर्शनं तव जायते ४३।<br>
अतो मे मानसं दुःखं च्छेत्तुमर्हसि मानद ।<br>
नारद उवाच ।<br>
एवमुक्तस्तया चाहं कृपया स्निग्धमानसः ।<br>
अपृच्छंतां वरारोहां कौतुकेन समाकुलः ४४।<br>
का त्वमेतौ च कौ भद्रे काश्चेमाः पद्मलोचनाः ।<br>
आख्याहि मत्पुरः सर्वं तव दुःखस्य कारणम् ४५।<br>
इति पृष्टा मया सा तु बाला दुःखितमानसा ।<br>
प्रोवाच निखिलं दुःखमात्मनो दुःखकारणम् ४६।<br>
बालोवाच-।<br>
अहं भक्तिरिति ख्याता एतौ मे तनयौ वरौ ।<br>
ज्ञानवैराग्यनामानौ कालयोगेन जर्जरौ ४७।<br>
गंगाद्याः सरितश्चेमा मम सेवार्थमागताः ।<br>
एताभिः सेविता नित्यं सत्कारेणापि नारद ४८।<br>
न च श्रेयो लभे किंचित्क्षीणाऽहं सर्वतो मुने ।<br>
ममपूर्वं तु वृत्तातं शृणु ब्राह्मणसत्तम ४९।<br>
येनाऽहं दुःखिता जाता न लभे शर्म कुत्रचित् ।<br>
उत्पन्ना द्रविडे चाहं कर्णाटे वृद्धिमागता 6.193.५०।<br>
स्थिता किंचिन्महाराष्ट्रे गुर्जरे जीर्णतां गता ।<br>
तत्र घोरकलेर्योगात्पाखंडैः खंडितांगका ५१।<br>
दुर्बलाहं चिरं जाता पुत्राभ्यां सह मंदताम् ५२।<br>
वृंदावनमिदं प्राप्ता दैवयोगेन नारद ।<br>
जाता हं तु पुनर्बाला नवीनेव सुरूपिणी ५३।<br>
इमौ तु शयितावत्र सुतौ मे क्लिष्टमानसौ ।<br>
अतिवृद्धौ परित्यज्य गंतुं नाहं क्षमाधुना ५४।<br>
अहं बाला कथं जाता सुतौ मे जरठौ कुतः ।<br>
त्रयाणामेकभावानां वैपरीत्यं कुतोऽभवत् ५५।<br>
घटते जरठा माता बालकौ तनयाविति ।<br>
अतः शोचामि चात्मानं विस्मयाविष्टमानसा ५६।<br>
यदि त्वं वेत्सि धर्मज्ञ कृपालो दीनपालक ।<br>
वद सर्वं यथातत्वं कारणं चात्र यद्भवेत् ५७।<br>
एवं पृष्टस्तया चाहं क्षणं चैव विमृश्य तु ।<br>
अवोचं भक्तिमाभाष्य क्लिष्टां कालेन भूयसा ५८।<br>
ज्ञानेनाहं प्रपश्यामि वृत्तं सर्वं तवानघे ।<br>
मा विषादं कुरु प्राज्ञे हरिः शं ते करिष्यति ५९।<br>
सर्वसत्वहरो बाले युगोऽयं दारुणः कलि ।<br>
लुप्तोऽनेन सदाऽचारो योगमार्गस्तपांसि च ६०।<br>
जनाश्चाघा (द्या) सुरायंते शाठ्यदुष्कृतकारिणः ।<br>
संतो ह्यस्मिन्सुदुःखार्ता असंतो हृष्टमानसाः ६१।<br>
दृश्यते धीरचित्तस्तु पंडितोऽपि न कोऽपि च ।<br>
अस्पृश्य नवलोक्येयं दुष्टभाराकुलाधरा ६२।<br>
अन्वब्दं क्रमतो जातो मंगलं हीयतेऽन्वहम् ।<br>
न त्वां तव सुतौ चेमौ कोऽपि पश्यति भामिनि ६३।<br>
यूयं तु रागबहुलैस्त्यक्ता जर्जरतां गताः ।<br>
वृंदावनस्य संयोगाद्बालात्वमभवः पुनः ६४।<br>
धन्यं वृंदावनं चेदं भक्तिर्यत्राभवन्नवा ।<br>
अत्रेमौ ग्राहकाभावान्नवीनत्वं न चागतौ ६५।<br>
किंचिदात्मसुखेनेह प्रसुप्ताविति लक्ष्यते ।<br>
भक्तिरुवाच-।<br>
कथं परिक्षिता राज्ञा स्थापितोद्य शुचिः कलि ।<br>
दयापरेण हरिणा ह्यधर्मः किमुपेक्षितः ६६।<br>
एनं मे संशयं छिंधि त्वद्वाचा सुखितास्म्यहम् ।<br>
तस्या वचः समाकर्ण्य भूयोऽहमवदं द्विजाः ६७।<br>
यदि पृष्टस्त्वया बाले प्रेमतः श्रवणं कुरु ।<br>
यदा मुकुंदो भगवान्क्ष्मां त्यक्त्वा स्वपदं गतः ६८।<br>
कलिस्तद्दिनमारभ्य प्रवृत्तः सत्यबाधकः ।<br>
दृष्टो दिग्विजये राज्ञा दीनवच्छरणं गतः ६९।<br>
न हतोऽस्य गुणद्रष्टा सर्वसाधारणं त्विदम् ।<br>
यत्फलं तपसा नैति न योगे न समाधिना ७०।<br>
तत्फलं लभते धीमान्कलौ केशवकीर्तनात् ।<br>
एतादृशं कलिं दृष्ट्वा सारात्सारफलप्रदम् ७१।<br>
विष्णुरातः स्थापितवान्कलिजानां हिताय च ।<br>
कुकर्माचरणात्सारः सर्वतो निर्गतोऽधुना ७२।<br>
पदार्थाः संस्थिता भूमौ बीजहीनास्तुषा यथा ।<br>
विप्रैर्भागवतीवार्त्ता गेहे गेहे जने जने ७३।<br>
कारिता धनलोभेन कथासारस्ततो गतः ।<br>
अत्युग्रभूरिकर्माणो नास्तिका दांभिका जनाः ७४।<br>
तिष्ठंति सर्वतीर्थेषु तीर्थसारस्ततो गतः ।<br>
कामक्रोधमहालोभतृष्णाव्याकुलचेतसः ७५।<br>
समारभंते कर्माणि कर्मसारस्ततो गतः ।<br>
मनसश्चाजयाल्लोभाद्दंभात्पाखंडसंश्रयात् ७६।<br>
शास्त्रानभ्यसनाच्चैव ध्यानयोगफलं गतम् ।<br>
पंडितास्ते कलत्रेषु रमंते महिषा इव ७७।<br>
पुत्रोत्पादनदक्षाश्च न दक्षा मुक्तिसाधने ।<br>
न हि वैष्णवता कुत्र संप्रदायपुरःसराः ७८।<br>
देवनिंदापराः सर्वे साधुनिंदापरायणाः ।<br>
अयं तु युगधर्मोऽस्ति दीयते कस्य दूषणम् ७९।<br>
अतस्त्वं पुंडरीकाक्षं स्मृत्वा सौख्यमवाप्स्यसि ८०।<br>
एवं मयोक्तं वचनं श्रुत्वा सा विस्मयं गता ।<br>
उवाच वचनं भूयो मां प्रशस्य द्विजोत्तमाः ८१।<br>
भक्तिरुवाच-।<br>
देवर्षे त्वं तु धन्योऽसि मद्भाग्येन समागतः ।<br>
साधूनां दर्शनं लोके सर्वसिद्धिप्रदायकम् ८२।<br>
सुखोपायो यथा मे स्यात्तथादिश मुनेऽधुना ।<br>
सर्वज्ञस्य तव ब्रह्मन्न साध्यं किमपीह वै ८३।<br>
अजयदजितमायां यस्य कायाधवस्ते वचनरचनमेकं केवलं चाकलय्य ।<br>
ध्रुवपदमुपयातो यत्कृपातो ध्रुवो वै तमहमरणभूतं ब्रह्मपुत्रं नतास्मि ८४।<br>
इति श्रीपाद्मे महापुराणे पंचपंचाशत्सहस्रसंहितायामुत्तरखंडे भागवतमाहात्म्ये त्रिनवत्यधिकशततमोऽध्यायः १९३ ।<br>
<br>
