नारद उवाच-<br>
क्रमेण वर्द्धमानोऽसौ बाल्यभावे स बालकः ।<br>
निपत्य मारुतोत्संगे सागरं प्रति धावति १।<br>
आनीय चक्रे स च पंजरस्थान्क्रीडापरः केसरिणां किशोरान् ।<br>
सिंहादिनेभादिनि युद्धमेवं युधोपयोगीव तदीय वीर्यम् २।<br>
तस्मादाकाशमुत्पत्य खेचरान्पातयेद्भुवि ।<br>
गर्जितैर्भीषयामास स्वर्गं हि सह सागरम् ३।<br>
समुद्रांतर्गतं सर्वं सत्वजातं तु पार्थिव ।<br>
ग्रस्तं सिंधुसुतेनेति तद्भयाच्छन्नतां गतम् ४।<br>
दृष्ट्वा निःसत्वकं तोयं तद्भयाद्वडवानलः ।<br>
निजदेशं परित्यज्य प्रविवेश हिमालयम् ५।<br>
स बालत्वं परित्यज्य क्रमेणार्णवनंदनः ।<br>
ततो नवं वयः प्राप्य विक्रमेणाक्रमद्दिवम् ६।<br>
एकदा पितरं प्राह समुद्रं सिंधुनंदनः ।<br>
मन्निवासोचितं स्थानं देहि तातातिविस्तृतम् ७।<br>
संबुद्ध्य वचनं सूनोः स जगाद महार्णवः ।<br>
पुत्र दास्याम्यहं राज्यं तव वा भुवि दुर्ल्लभम् ८।<br>
अनंतरं दैत्यगुरुः समुद्रं भार्गवो गतः ।<br>
तमागतं विलोक्याब्धिर्विधिना समपूजयत् ९।<br>
अथ नदिपतिदत्ते प्राप्तसौंदर्यनिर्यन्मणिमहसि स तस्मिन्नासने सन्निविष्टः ।<br>
रुचिररुचि सुमेरोः सुंदरे शृंगभागे कमलजइव कांतिं किंचिदुच्चैर्जहार १०।<br>
कृतांजलिपुटो भूत्वा व्याजहारार्णवः कविम् ।<br>
दिष्ट्या तवात्रागमनं वद किं करवाण्यहम् ११।<br>
तदा दैत्यकुलाचार्यः प्राह तं सागरं कविः ।<br>
किं तेन जातु जातेन मातुर्यौवनहारिणा १२।<br>
प्ररोहति नयः स्वस्य वंशस्याग्रे ध्वजो यथा ।<br>
तवात्मजो विक्रमेण त्रैलोक्यं भोक्ष्यति ध्रुवम् १३।<br>
जंबूद्वीपे महापीठं योगिनीगणसेवितम् ।<br>
आप्लावितं त्वयेदानीं मुंच जालंधरालयम् १४।<br>
तत्र राज्यं प्रयच्छास्मै तनयाय महार्णव ।<br>
अजेयश्चाप्यवध्यश्च तत्रस्थोऽयं भविष्यति १५।<br>
एवमुक्तोऽर्णवः प्रीत्या भार्गवेणाथ लीलया ।<br>
अपासर्पत्सुतप्रीत्यै जले स्थलमदर्शयत् १६।<br>
शतयोजनविस्तीर्णमायतं च शतत्रयम् ।<br>
देशं जालंधरं पुण्यं तस्य नाम्नैव विश्रुतम् १७।<br>
दैत्यवर्यं समाहूय मयं प्रोवाच सागरः ।<br>
पुरं जालंधरे पीठे कुरु जालंधराय वै १८।<br>
अंभोधिनैवमुक्तस्तु चक्रे रत्नमयं पुरम् ।<br>
प्राकारगोपुरद्वारं सोपानगृहभूमिकम् १९।<br>
यत्रेंद्रनीलसंबद्धप्रासादतल संस्थिताः ।<br>
मेनिरे जलदोद्योगं तांडवस्थाः शिखंडिनः २०।<br>
यत्र प्रवालमाणिक्य भवनोत्था मरीचयः ।<br>
सेव्यंते शकुनैश्चूतरुचिरांकुरशंकया २१।<br>
यत्र कांचनहर्म्येषु त्विषो वह्निषु कातराः ।<br>
विलोक्य प्रपलायंते दावशंकाः शिखंडिनः २२।<br>
यत्र स्फटिकशालोत्थ प्रभासं मिश्रिता दिशः ।<br>
विभांति मंदरोद्भ्रांताः सफेनार्णवसंनिभाः २३।<br>
यत्र मोहं स्वहर्म्येषु विभातालोकसंस्थिताः ।<br>
चक्रिरे ललनाः पूर्णसांध्यचंद्रोपमाननाः २४।<br>
यत्रेन्द्र नीप कादंब पवनोद्यानमोदिताः ।<br>
चित्तं विशंत्यो नारीणां चक्रिरे मोहनज्वरम् २५।<br>
यत्र लेख्यगतं नॄणां विलोक्य सुरतं जनः ।<br>
संयाति द्विगुणं नूनं निजकांतारतोद्यमः २६।<br>
यत्र वातायनोद्धूत धूपधूमस्य लेखयः ।<br>
नभो बभूव तद्गंगाकालिंदीसंगमोपमम् २७।<br>
यत्रानेकगृहोद्भूत प्रभया सकलं नभः ।<br>
विभातींद्रायुधाकीर्णं शरन्मेघ इवोन्नतः २८।<br>
यत्रानिशं भ्रमभ्रांताः सूर्यवाहाः प्रपीडिताः ।<br>
विश्रामं यांति मध्याह्ने प्रासादशिरसि स्थिताः २९।<br>
यत्रकुत्रच हर्म्येषु बिभ्रत्यो मालतीस्रजः ।<br>
रात्रौ संभूतनक्षत्रा इव रेजुर्वरांगनाः ३०।<br>
यत्र हाटकहिंदोल शृंखलाघर्षणोद्भवः ।<br>
चकार सुंदरीं शब्दः स्फुटं मेरुभुवोभुवम् ३१।<br>
साकं सरिद्भिः पुत्रस्योशनसा सह सागरः ।<br>
तत्राभिषेकमकरोद्वादित्रैर्निज गर्जितैः ३२।<br>
याः स्कंदस्य जगाद तारकजये देवः स्वयंभूः स्वयं स्वः साम्राज्यमहोत्सवेऽपि च शचीकांतस्य वाचस्पतिः ।<br>
ताभिश्चित्रविंरिंचि वक्त्रसरसी हंसीभिराशास्महे वाणीभिर्वसुधाविवाहसमये मंत्रोत्सवैर्मंगलम् ३३।<br>
महापद्मसहस्रं तु सैन्यमात्मोदरोद्भवम् ।<br>
जालंधराय पुत्राय ददौ भीमं महोदधिः ३४।<br>
जालंधराय शुक्रोऽपि प्रीत्या विद्यां निजां ददौ ।<br>
मृतसंजीवनीं नाम्ना मायां रुद्रविमोहिनीम् ३५।<br>
शस्त्रास्त्रविद्या अन्याश्च विधिना अब्धिसूनवे ।<br>
यदन्यत्सकलं तस्मै व्याख्यातं कविना तदा ३६।<br>
ततो जालंधरं पुत्रमभिषिच्यार्णवो ययौ ।<br>
स्वस्थानं दिव्यदेहेन नदीभिः परिवारितः ३७।<br>
दृष्ट्वा जालंधरो दिव्यपुरं गोपुरमंडितम् ।<br>
व्यचरत्सह शुक्रेण द्विजसंघैः सुपूजितः ३८।<br>
एतस्मिन्नंतरे दैत्याः पातालस्था महाबलाः ।<br>
प्राप्ता जालंधरं सर्वे कालनेमिपुरोगमाः ३९।<br>
ततो महाबला वीरा बलं क्षीरोदसंनिभम् ।<br>
तस्य शुंभासुरं दैत्यं सेनापतिमकल्पयन् ४०।<br>
बलं स्ववशगं कृत्वा कृत्वा भुवि स्थिरं जलम् ।<br>
जालंधरस्तदा राज्यं पितृदत्तं चकार सः ४१।<br>
अत्रांतरेऽप्सराः काचित्स्वर्णेत्यासीत्पुरा दिवि ।<br>
तस्याः क्रौंचप्रसादेन वृंदानाम सुताभवत् ४२।<br>
धात्रा विभवसंयुक्तं सौंदर्यं यत्कृतं पृथक् ।<br>
तत्तदेकगतं द्रष्टुं वृंदागात्रं विनिर्मितम् ४३।<br>
तां वृंदामतिचार्वंगीं प्रमदां जनमोहिनीम् ।<br>
स्वर्णा जालंधरस्यार्थे ददौ शुक्राय याचते ४४।<br>
शुक्र उवाच-।<br>
कंदर्पस्य जगन्नेत्र शस्त्रेणाश्चर्यकारिणा ।<br>
रूपेणानेन रंभोरु दीर्घायुः सुखिनी भव ४५।<br>
निर्माय स्वयमेव विस्मितमनाः सौंदर्यसारेण यं।<br>
स्वव्यापारपरिश्रमस्य कलशं वेधाः समारोपयत् ।<br>
कंदर्पं पुरुषं स्त्रियो विदधते यस्मिन्न दृष्टे सति द्रष्टव्यावधि।<br>
रूपमाप्नुहि पतिं तं दीर्घनेत्रं भटम् ४६।<br>
उपयेमे विवाहेन गांधर्वेणार्णवात्मजः ।<br>
वृंदां तौ दंपती जातौ जनानंदकरौ नृप ४७।<br>
चंचलत्वं परित्यक्तं तया जालंधरोऽपि हि ।<br>
वृत्तेन वृद्धकार्येण चकमे न परस्त्रियम् ४८।<br>
कदाचित्स सभासीनो दृष्ट्वा राहुं शिरोहृतम्।<br>
कस्मात्कायार्द्धशेषोऽयं इति पप्रच्छ भार्गवम् ४९।<br>
स तस्य कथयामास पूर्ववृत्तांतमादितः ।<br>
यथा निर्मथितो देवैः क्षीरोदोऽमृतकारणात् 6.4.५०।<br>
तच्छ्रुत्वा विस्मितो वाक्यं प्राह जालंधरोऽसुरः ।<br>
प्रसादसुमुखो राहुं कामरूपो भवाधुना ५१।<br>
इति शुक्रस्य मंत्रेण सिंधुसूनुः प्रतापवान् ।<br>
पितृव्यं संस्मरन्वीर विग्रहं त्वकरोत्सुरैः ५२।<br>
इति श्रीपाद्मे महापुराणे पंचपंचाशत्सहस्रसंहितायामुत्तरखंडे नारद युधिष्ठिरसंवादे जालंधरोपाख्याने वृंदाविवाहो जालंधराभिषेकोनाम चतुर्थोऽध्यायः ४।<br>
<br>
