नारद उवाच।<br>
इत्थं तद्वचनं श्रुत्वा धर्मदत्तः सविस्मयः ।<br>
प्रणम्य दंडवद्भूमौ वाक्यमेतदुवाच ह १।<br>
धर्मदत्त उवाच।<br>
आराधयंति सर्वेऽपि विष्णुं भक्तार्त्तिनाशिनम् ।<br>
यज्ञैर्दानैर्व्रतैस्तीर्थैस्तपोभिश्च यथाविधि २।<br>
विष्णुप्रीतिकरं तेषां विष्णुसान्निध्यकारकम् ।<br>
यत्कृत्वा तानि चीर्णानि सर्वाण्यपि भवंति हि ३।<br>
गणावूचतुः ।<br>
साधु पृष्टं त्वया विप्र शृणुष्वैकाग्रमानसः ।<br>
सेतिहासां कथां विप्र कथ्यमानां पुराभवाम् ४।<br>
कांतिपुर्यां पुरा चोल चक्रवर्त्ती नृपोऽभवत् ।<br>
यस्य नाम्ना च ते देशाश्चोलाख्या अभवन्किल ५।<br>
यस्मिन्शासति भूचक्रं दरिद्रो नैव दुःखितः ।<br>
पापबुद्धिः सरुग्वापि नैव कश्चिदभून्नरः ६।<br>
यस्याप्यत्यंतयज्ञस्य ताम्रपर्णी तटावुभौ ।<br>
सुवर्णयूपैः शोभाढ्यावास्तां चैत्ररथोपमौ ७।<br>
स कदाचिदगाद्राजा ह्यनंतशयनं द्विज ।<br>
यत्रासौ जगतां नाथो योगनिद्रामुपासते ८।<br>
तत्र श्रीरमणं देवं संपूज्य विधिवन्नृपः ।<br>
मणिमुक्ताफलैर्दिव्यैः स्वर्णपुष्पैश्च शोभनैः ९।<br>
प्रणम्य दंडवद्यावदुपविष्टः स तत्र वै ।<br>
तावद्ब्राह्मणमायां तमपश्यद्देवसन्निधौ १०।<br>
देवार्चनार्थमायांतं तुलस्युदकपाणिनम् ।<br>
स्वपुरीवासिनं तत्र विष्णुदासाह्वयं<sup id="cite_ref-1" class="reference"><a href="#cite_note-1">[१]</a></sup> द्विजम् ११।<br>
तत्राभ्येत्य स विप्रर्षिर्देवदेवमपूजयत् ।<br>
विष्णुसूक्तेन संस्नाप्य तुलसीमंजरीदलैः १२।<br>
तुलसीपूजया तस्य रत्नपूजां तथा कृताम् ।<br>
आच्छादितां समालोक्य राजा क्रुद्धोऽब्रवीद्वचः १३।<br>
राजोवाच।<br>
माणिक्यस्वर्णपूजात्र शोभाढ्या या मया कृता ।<br>
विष्णुदास कथं सेयमाच्छन्ना तुलसीदलैः १४।<br>
विष्णुभक्तिं न जानासि वराकोऽसि मतो मम ।<br>
यस्त्विमामतिशोभाढ्यां पूजामाच्छादयस्यहो १५।<br>
इति तद्वचनं श्रुत्वा सक्रोधः स द्विजोत्तमः ।<br>
राज्ञो गौरवमुल्लंघ्य जगाद वचनं तदा १६।<br>
विष्णुदास उवाच।<br>
राजन्मुक्तिं न जानासि गर्वितोऽसि नृपश्रिया ।<br>
किंस्विद्विष्णुव्रतं पूर्वं त्वया चीर्णं वदस्व तत् १७।<br>
गणावूचतुः ।<br>
तद्ब्राह्मणवचः श्रुत्वा प्रहस्य स नृपोत्तमः ।<br>
विष्णुदासं तदा गर्वादुवाच वचनं द्विज १८।<br>
इत्थं चेत्कथ्यसे विप्र विष्णुभक्त्यातिगर्वितः ।<br>
भक्तिस्ते कियतीविष्णोर्दरिद्रस्याधनस्य च १९।<br>
यज्ञदानादिकं चैव विष्णुतुष्टिकरं कृतम् ।<br>
नापि देवालयं पूर्वं त्वया विप्र क्वचित्कृतम् २०।<br>
ईदृशस्यापि ते गर्व एष तिष्ठति भक्तितः ।<br>
तच्छृण्वंतु वचो मेऽद्य सर्वेप्येते द्विजोत्तमाः २१।<br>
साक्षात्कारमहं विष्णोरेष वादो गमिष्यति ।<br>
यथा तु सर्वेऽपि ततो भक्तिं ज्ञास्यथ चावयोः २२।<br>
गणावूचतुः ।<br>
इत्युक्त्वा स नृपो गच्छन्निजं राजगृहं द्विजः ।<br>
आरेभे वैष्णवं सत्रं कृत्वाचार्यं तु मुद्गलम् २३।<br>
ऋषिसंघसमाजुष्टं बभूव बहुदक्षिणम् ।<br>
यद्वद्ब्रह्मकृतं पूर्वं गयाक्षेत्रे समृद्धिमत् २४।<br>
विष्णुदासोऽपि तत्रैव तस्थौ देवालये व्रती ।<br>
पंचैतान्नियमान्कृत्वा विष्णुतुष्टिकरान्सदा २५।<br>
माघोर्जयोर्व्रतं सम्यक्तुलसीवनपालनम् ।<br>
एकादशीव्रतं जाप्यं द्वादशाक्षरविद्यया २६।<br>
उपचारैः षोडशभिर्गीतनृत्यादिमंगलैः ।<br>
नित्यं विष्णोस्तथा पूजां व्रतान्येतानि सोऽकरोत् २७।<br>
नित्यं संस्मरणं विष्णोर्गच्छन्भुंजन्स्वपन्नपि ।<br>
सर्वभूतस्थितं विष्णुमपश्यत्समदर्शनः २८।<br>
माघकार्तिकयोर्नित्यं विशेषनियमानपि ।<br>
अकरोद्विष्णुतुष्ट्यर्थं सोद्यापनविधिं तथा २९।<br>
एवं समाराधयतोः श्रियः पतिं तयोस्तु चोलेश्वरविष्णुदासयोः ।<br>
अगादनेहा बहु तद्व्रतस्थयोस्तन्निष्ठकर्मेन्द्रियकर्मणोस्तयोः ३०।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे कार्तिकमाहात्म्ये श्रीकृष्णसत्यभामासंवादे कलहोपाख्याने अष्टाधिकशततमोऽध्यायः १०८।<br>
<br>
