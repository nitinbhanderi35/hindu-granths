नारद उवाच-<br>
इत्युक्त्वा तस्य विप्रस्य पितरौ दिव्यरूपिणौ ।<br>
विमानवरमारुह्य गतौ हरिपुरं प्रति १।<br>
तयोः पुत्रस्तु तत्रैव कोशलायां दिनत्रयम् ।<br>
उषित्वा स्वगृहं प्रायात्चिंतयंस्तीर्थवैभवम् २।<br>
इयमेव तु कथ्यंते विबुधैः कोशला नृप ।<br>
कथयिष्यामि तत्तेऽहं श्रवणोत्सुकचेतसे ३।<br>
ते दाक्षिणात्या बटवस्तस्यामूषु मुमूर्षवः ।<br>
समर्थार्थप्रदायिन्यां कोशलायां विपद्यताम् ४।<br>
कश्चिदेकस्तदा तेषु तामनादृत्य कोशलाम् ।<br>
गच्छन्नारायणस्थानं विष्णुना वारितः पथि ५।<br>
वृद्धब्राह्मणरूपेण प्रोक्तं चेति द्विजं प्रति ।<br>
वृद्धब्राह्मण उवाच-<br>
क्व यासि ब्राह्मणश्रेष्ठ त्यक्त्वेमां कोशलां शुभाम् ६।<br>
इंद्रप्रस्थमिदं तीर्थं सर्वतीर्थोत्तमं द्विज ।<br>
कोशला ह्यत्र पुत्रेयं मुक्तिदा विष्णुवल्लभा ७।<br>
यत्र यासि विहायैनां निष्कामपददायिनीम् ।<br>
न सिद्धिर्भविता तत्र विष्णुस्ते च पराङ्मुखः ८।<br>
मुक्तिं चेदिच्छसे विप्र तीर्थेन्या संप्रगृह्य च ।<br>
यस्य यस्येच्छया स्नासि तं तं वर्गं प्रदास्यति ९।<br>
तव दृष्टिपथे विप्र सर्पोऽपि सुरतामियात् ।<br>
अस्याः प्रसादतो मुक्तौ स्वर्गस्थौ विप्रदंपती १०।<br>
संजातप्रत्ययोऽपि त्वमेतन्माहात्म्यदर्शनात् ।<br>
लब्ध्वा भाग्योदयेनापि कथमेनां विमुंचसि ११।<br>
यथा कश्चित्तृषार्तोऽपि लब्ध्वाप्यमृतवारिधिम् ।<br>
तं त्यक्त्वा याति पंकांभस्तद्वत्त्वं मूढ दृश्यसे १२।<br>
यथा चिंतामणिं कश्चित्कूपे क्षिपति मोहितः ।<br>
हस्तस्थं या गतिस्तस्य दृश्यते सा गतिस्तव १३।<br>
आराध्य विष्णुं विश्वेशं यथा कश्चित्पुमान्कुधीः ।<br>
सुखमैंद्रियकं तुच्छं याचते सा गतिस्तव १४।<br>
न याति कोशलामेनां त्यक्त्वा सर्वार्थदायिनीम् ।<br>
स्नातस्यात्र दिव प्राप्तिर्मृतस्यामृतसंस्थितिः १५।<br>
नारद उवाच-<br>
राजन्नाकर्ण्य विप्रोऽसौ द्विजश्रेयभृतो हरेः ।<br>
वाक्यं प्रोवाच विप्राय श्रेष्ठं बदरिकाश्रमम् १६।<br>
विप्र उवाच-<br>
भो भो विप्रवर श्रद्धा तव वाक्येन जायते ।<br>
मम श्रुतवतः पूर्वमल्पग्रामस्य वैभवम् १७।<br>
इंद्रप्रस्थमिदं तीर्थं न कदाचिन्मया श्रुतम् ।<br>
कुतस्तु कोशलावृद्ध एतदंतरवर्तिनी १८।<br>
यत्र नारायणः साक्षान्मुक्ता यत्र च योगिनः ।<br>
मुक्त्वा तमाश्रमं पुण्यं तिष्ठाम्यत्र कथं द्विज १९।<br>
यथागत्य स्वयं विष्णुरित्युक्त्वा मां निवारयेत् ।<br>
बदर्याश्चाधिकं क्षेत्रमिंद्रप्रस्थमिदं द्विज २०।<br>
तदाहं न प्रतिष्ठामि चालितोऽपि तमाश्रमम् ।<br>
मुक्तिकामः स्वसदनान्नान्यथा स्थितिरत्र मे २१।<br>
नारद उवाच-<br>
इत्युक्ते तेन विप्रेण प्रादुरासीच्चतुर्भुजः ।<br>
विहाय प्राकृतं रूपं दिव्यरूपधरो हरिः २२।<br>
उवाच च महाभागं तं द्विजं मोक्षकामुकम् ।<br>
विष्णुरुवाच-<br>
इंद्रप्रस्थमिदं विप्र सर्वतीर्थोत्तमोत्तमम् ।<br>
ब्रह्मज्ञेष्विव सर्वेषु शंभुर्गंगानदीष्विव २३।<br>
हिमवानिव शैलेषु पक्षिराडिव पक्षिषु ।<br>
त्रिदशेषु यथा शक्रो वैष्णवेष्विव नारदः २४।<br>
तेजस्विषु यथा सूर्यः क्षीराब्धिरिव चाब्धिषु ।<br>
यथा वर्णेषु भूदेवः सृष्टिष्विव पितामहः २५।<br>
विष्णोर्यथावतारेषु कौशल्या जनितो वरः ।<br>
तथा समस्ततीर्थेषु शक्रप्रस्थमिदं वरम् २६।<br>
निष्कामो वा सकामो वा याति तीर्थे क्वचिन्नरः ।<br>
तत्र तत्र समस्तात्मा फलदाताहमेव वै २७।<br>
इंद्रप्रस्थांतरगतां त्यक्त्वा यो याति कोशलाम् ।<br>
स नो फलमवाप्नोति भक्तो वरदवृंदपात् २८।<br>
नारद उवाच-<br>
एवं निशम्य तद्वाक्यं दृष्ट्वा तद्रूपमुत्तमम् ।<br>
प्रणिपत्य रमाकांतं तस्यामेवागमद्द्विजः २९।<br>
भगवानपि विश्वात्मा सपद्यंतर्दधे विभुः ।<br>
तत्त्वमुद्दिश्य तं विप्रं तेन भावेन पूजितः ३०।<br>
तत्रागत्य स विप्रोऽसौ कोशलायां नराधिप ।<br>
कथयामास तद्वृत्तं सर्वं सर्वान्स्वसंगिनः ३१।<br>
तेपि श्रुत्वा महाभागा दाक्षिणात्या द्विजातयः ।<br>
तस्यामनशनं कृत्वा तत्यजुः प्राकृतं वपुः ३२।<br>
तदेव गरुडारूढः श्रीविष्णुं समुपागतः ।<br>
विमानैः स्वगणैः सार्द्धं तावद्भिर्दीप्तिभास्वरैः ३३।<br>
ते तं दृष्ट्वा समायांतं विमानं गणसंयुतम् ।<br>
वपुषा दिव्यरूपेण दंडवत्पतिता भुवि ३४।<br>
तुष्टवुश्च द्विजाः सर्वे दिव्यज्ञानवपुर्द्धराः ।<br>
तं दिव्यरूपिणं देवदेववंद्यपदांबुजम् ३५।<br>
ब्राह्मणा ऊचुः -<br>
नमस्तेऽतसीपुष्पसंकाशभासं तनुं बिभ्रते पीतवासो वृताय ।<br>
लसत्कुंडलप्रोतनानोपलाय श्रुतौ चंचला व्यापिनीलांबुदाय ३६।<br>
भक्तिस्त्वदीया किल कल्पवल्ली समाश्रिता यच्छति चित्तवांच्छितम् ।<br>
यथा तथैषा तव कोशला विभो जनैरुभे ते कृपया तवाप्यते ३७।<br>
वंदामहे ते चरणारविंदं वृदांरकैर्वृंदितमीश्वराद्यैः ।<br>
विचिंत्यमानं हृदि योगिवृंदैः कंदं परानंदभुवो विमुक्तेः ३८।<br>
प्राप्ताः कामं श्रीपतेत्वत्स्वरूपं श्रीवत्साद्यैर्लक्षितं चारुचिह्नैः ।<br>
वांच्छामस्ते दासभावं तथापि प्राप्तं सर्वैरादृतं नारदाद्यैः ३९।<br>
यत्सौख्यं ते दासभावं गतानां तन्नो लक्ष्म्या वक्षसोंतर्वसंत्याः ।<br>
तज्जानाति श्रीपते श्रीमहेशो नान्यो लोके येन तच्चानुभूतम् ४०।<br>
मध्येऽस्माकं श्रीपते सेवकानां नीरागाणामप्यसौ माननीयः ।<br>
अस्मात्तं ते नारदाद्या मुनीशास्त्वद्भक्ताप्तैर्लोकनाथं भजंते ४१।<br>
कामं ब्रह्मानंदमासोंतरात्मा त्वद्दास्ये नो तृप्तिमायाति शंभुः ।<br>
वारंवारं त्वद्गुणानाग्रहीतुं नृत्यत्युच्चैस्त्वत्परो भावयुक्तः ४२।<br>
हेतोरस्माद्देहिनः स्वस्य दास्यं यत्प्राप्तानां नोर्मयः संभवंति ।<br>
त्वच्चिह्नांगौ द्वारपालौ तदीयौ मोहाद्धामप्राप्य तौ तत्स्वकीयम् ४३।<br>
लोकादस्मादंतरेण त्वदिच्छा त्वल्लोकानां नोद्यते चाशुपातः ।<br>
को जानीयात्तावकीमत्र मायां दुर्विज्ञेयां ब्रह्म शर्वादिदेवैः ४४।<br>
नारद उवाच-<br>
एवं तैः स्तूयमानः स प्रभुर्निजपदोन्मुखः ।<br>
उवाच तान्दाक्षिणात्यान्मेघगंभीरया गिरा ४५।<br>
श्रीभगवानुवाच-<br>
भोभो द्विजा भवंतोऽस्या कोशलायाः प्रसादतः ।<br>
सारूप्यमपि मे प्राप्ता दासभावं च यास्यथ ४६।<br>
अद्यप्रभृति मे विप्रास्तीर्थमेतदनुत्तमम् ।<br>
दक्षिणकोशलेत्युच्चैर्नाम्ना ख्यातं भविष्यति ४७।<br>
यत्र दाशरथी भूत्वा निहनिष्यद्दशाननम् ।<br>
सा कथ्यते मुनिवरैः सर्वैरुत्तरकोशला ४८।<br>
विपन्नो ज्ञानवान्यस्या वैकुंठमधिरोहति ।<br>
विनापि तद्वसेद्योऽस्यां सोऽपि स्वर्गं च गच्छति ४९।<br>
इमां ततो दशगुणामाहुर्दक्षिणकोशलाम् ।<br>
एकादशगुणामेके सम्यगाहुर्मुनीश्वराः ५०।<br>
इयानेव विशेषोऽस्ति तस्या अस्या मतिर्मम ।<br>
तस्यां मृतं नयंत्येते वैकुंठं मामका गणाः ५१।<br>
अस्यां मृतं स्वयमहमनन्यवदमानसम् ।<br>
आरोप्य गरुडं दत्त्वा सारूप्यं प्रापयामि तत् ५२।<br>
नारद उवाच-<br>
इत्युक्त्वा तान्द्विजान्विष्णुर्नीत्वा वैकुंठमभ्यगात् ।<br>
महिमानं स्तुवन्नस्य स्वयं तीर्थस्य भूपते ५३।<br>
एतत्ते सर्वमाख्यातं कारणं जगतीपते ।<br>
येनेयं कथ्यते विज्ञैरिह दक्षिणकोशला ५४।<br>
कलिमलकुलहंता शृण्वतां मानवानां कमलनयनपादप्राप्तये वांच्छितश्च ।<br>
नृपवर महिमा ते वर्णितः कोशलाया मधुवनभववृत्तं शृण्वतस्ते वदामि ५५।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे कालिंदीमाहात्म्ये कोशलामहिमावर्णनंनाम द्वादशाधिकद्विशततमोऽध्यायः २१२।<br>
<br>
