युधिष्ठिर उवाच-<br>
श्रावणस्य सिते पक्षे किंनामैकादशीभवेत् ।<br>
तन्नः कथय गोविंद वासुदेव नमोऽस्तु ते १।<br>
श्रीकृष्ण उवाच-<br>
शृणु राजन्प्रवक्ष्यामि आख्यानं पापनाशनम् ।<br>
यत्प्रोक्तं ब्रह्मणा पूर्वं पृच्छते नारदाय वै २।<br>
नारद उवाच-<br>
भगवन्श्रोतुमिच्छामि त्वत्तोऽहं कमलासन ।<br>
श्रावणस्यासिते पक्षे किं नामैकादशी भवेत् ३।<br>
को देवः को विधिस्तस्याः किं पुण्यं कथय प्रभो ।<br>
इति तस्य वचः श्रुत्वा ब्रह्मा वचनमब्रवीत् ४।<br>
ब्रह्मोवाच-<br>
शृणु नारद ते वच्मि लोकानां हितकाम्यया ।<br>
श्रावणैकादशी कृष्णा कामिका नाम नामतः ५।<br>
अस्याः श्रवणमात्रेण वाजपेयफलं लभेत् ।<br>
अस्यां यजति देवेशं शंखचक्रगदाधरम् ६।<br>
श्रीधराख्यं हरिं विष्णुं माधवं मधुसूदनम् ।<br>
पूजयेद्ध्यायते यो वै तस्य पुण्यंफलं शृणु ७।<br>
न गंगायां न काश्यां च नैमिषे न च पुष्करे ।<br>
तत्फलं समवाप्नोति यत्फलं कृष्णपूजनात् ८।<br>
गोदावर्यां गुरौ सिंहे व्यतीपाते च दंडके ।<br>
यत्फलं समवाप्नोति तत्फलं कृष्णपूजनात् ९।<br>
ससागरवनोपेतां यो ददाति वसुंधराम् ।<br>
कामिकाव्रतकारी च ह्युभौ समफलौ स्मृतौ १०।<br>
प्रसूयमानां यो धेनुं दद्यात्सोपस्करां नरः ।<br>
तत्फलं समवाप्नोति कामिकाव्रतकारकः ११।<br>
श्रावणे श्रीधरं देवं पूजयेद्यो नरोत्तमः ।<br>
तेनैव पूजिता देवा गंधर्वोरगपन्नगाः १२।<br>
तस्मात्सर्वप्रयत्नेन कामिकादिवसे हरिः ।<br>
पूजनीयो यथाशक्ति मानुषैः पापभीरुभिः १३।<br>
ये संसारार्णवे मग्नाः पापपंकसमाकुले ।<br>
तेषामुद्धरणार्थाय कामिकाव्रतमुत्तमम् १४।<br>
नातः परतरा काचित्पवित्रा पापहारिणी ।<br>
एवं नारद जानीहि स्वयमाह परो हरिः १५।<br>
अध्यात्मविद्या निरतैर्यत्फलं प्राप्यते नरैः ।<br>
ततो बहुतरं विद्धि कामिकाव्रतसेविनाम् १६।<br>
रात्रौ जागरणं कृत्वा कामिकाव्रतकृन्नरः ।<br>
न पश्यति यमं रौद्रं नैव गच्छति दुर्गतिम् १७।<br>
न पश्यति कुयोनिं च कामिकाव्रतसेवनात् ।<br>
कामिकाया व्रते चीर्णे कैवल्यं योगिनो गताः १८।<br>
तस्मात्सर्वप्रयत्नेन कर्तव्या नियतात्मभिः ।<br>
तुलसीप्रभवैः पत्रैः यो नरः पूजयेद्धरिम् १९।<br>
न लिप्यते स पापेन पद्मपत्रमिवांभसा ।<br>
सुवर्णभारमेकं तु रजतं च चतुर्गुणम् २०।<br>
तत्फलं समवाप्नोति तुलसीदलपूजनात् ।<br>
रत्न मौक्तिक वैडूर्य प्रवालादिभिरर्चितः २१।<br>
न तुष्यति तथा विष्णुस्तुलसीदलतो यथा ।<br>
तुलसीमंजरीभिश्च पूजितो येन केशवः २२।<br>
या दृष्टा निखिलाघसंघशमनी स्पृष्टा वपुः पावनी।<br>
रोगाणामभिवंदितानि रसिनी सिक्तांतकत्रासिनी ।<br>
प्रत्यासत्तिविधायिनी भगवतः कृष्णस्य संरोपिता।<br>
न्यस्ता तच्चरणे विमुक्तिफलदा तस्यै तुलस्यै नमः २३।<br>
दीपं ददाति यो मर्त्यो दिवारात्रं हरेर्दिने ।<br>
तस्य पुण्यस्य संख्यातुं चित्रगुप्तो न वेत्त्यलम् २४।<br>
कृष्णाग्रे दीपको यस्य ज्वलत्येकादशीदिने ।<br>
पितरस्तस्य तृप्यंति अमृतेन दिवि स्थिताः २५।<br>
घृतेन दीपं प्रज्वाल्य तिलतैलेन वा पुनः ।<br>
प्रयाति सूर्यलोकं च दीपकोटिशतार्चितः २६।<br>
अयं तवाग्रे कथितः कामिकामहिमा मया ।<br>
अतो नरैः प्रकर्त्तव्या सर्वपातकहारिणी २७।<br>
ब्रह्महत्यापहरणी भ्रूणहत्याविनाशिनी ।<br>
वैष्णवस्थानदात्री च महापुण्यफलप्रदा २८।<br>
श्रुत्वा माहात्म्यमेतस्या नरः श्रद्धासमन्वितः ।<br>
विष्णुलोकमवाप्नोति सर्वपापैः प्रमुच्यते २९।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे श्रावणकृष्णैकादशीनाम चतुष्पंचाशत्तमोऽध्यायः ५४।<br>
<br>
