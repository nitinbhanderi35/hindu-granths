युधिष्ठिर उवाच-<br>
ज्येष्ठस्य कृष्णपक्षे तु किं नामैकादशी भवेत् ।<br>
श्रोतुमिच्छामि माहात्म्यं तद्वदस्व जनार्दन १।<br>
श्रीकृष्ण उवाच-<br>
साधु पृष्टं त्वया राजन्लोकानां हितकाम्यया ।<br>
बहुपुण्यप्रदा ह्येषा महापातकनाशिनी २।<br>
अपरा नाम राजेंद्र अपरा पुत्रदायिनी ।<br>
लोके प्रसिद्धितां याति अपरां यस्तु सेवते ३।<br>
ब्रह्महत्याभिभूतोऽपि गोत्रहा भ्रूणहा तथा ।<br>
परापवादवादी च परस्त्री रसिकोऽपि च ४।<br>
अपरा सेवनाद्राजन्विपाप्मा भवति ध्रुवम् ।<br>
कूटसाक्ष्यं कूटमानं तुलाकूटं करोति यः ५।<br>
कूटवेदं पठेद्यस्तु कूटशास्त्रं तथैव च ।<br>
ज्योतिषी गणकः कूटः कूटायुर्वैदिको भिषक् ६।<br>
कूटसाक्ष्य समायुक्तो विज्ञेया नरकौकसः ।<br>
अपरा सेवनाद्राजन्पापैर्मुक्ता भवंति ते ७।<br>
क्षत्त्रियः क्षात्रधर्मं यस्त्यक्त्वा युद्धात्पलायते ।<br>
स याति नरकं घोरं स्वीयधर्मबहिष्कृतः ८।<br>
अपरा सेवनात्सोऽपि पापं त्यक्त्वा दिवं व्रजेत् ।<br>
विद्यावान्यः स्वयं शिष्यो गुरुनिंदां करोति च ९।<br>
स महापातकैर्युक्तो निरयं याति दारुणम् ।<br>
अपरा सेवनात्सोऽपि सद्गतिं प्राप्नुयान्नरः १०।<br>
महिमानमपरायाः शृणु राजन्वदाम्यहम् ।<br>
मकरस्थे रवौ माघे प्रयागे यत्फलं नृणाम् ११।<br>
काश्यां यत्प्राप्यते पुण्यमुपरागे निमज्जनात् ।<br>
गयायां पिंडदानेन पितॄणां तृप्तिदो यथा १२।<br>
सिंहस्थिते देवगुरौ गौतम्यां स्नातको नरः ।<br>
कन्यागते गुरौ राजन्कृष्णवेणी निमज्जनात् १३।<br>
यत्फलं समवाप्नोति कुंभकेदार दर्शनात् ।<br>
बदर्याश्रमयात्रायां तत्तीर्थसेवनादपि १४।<br>
यत्फलं समवाप्नोति कुरुक्षेत्रे रविग्रहे ।<br>
गजाश्व हेमदानेन यज्ञं कृत्वा सदक्षिणम् १५।<br>
तादृशं फलमाप्नोति अपरा व्रतसेवनात् ।<br>
अर्धप्रसूतां गां दत्वा सुवर्णं वसुधां तथा १६।<br>
नरो यत्फलमाप्नोति अपराया व्रतेन तत् ।<br>
पापद्रुमकुठारीयं पापेंधन दवानलः १७।<br>
पापांधकारतरणिः पापसारंग केसरी ।<br>
बुद्बुदा इव तोयेषु पुत्तिका इव जंतुषु १८।<br>
जायंते मरणायैव एकादश्या व्रतं विना ।<br>
अपरां समुपोष्यैव पूजयित्वा त्रिविक्रमम् १९।<br>
सर्वपापविनिर्मुक्तो विष्णुलोके महीयते ।<br>
लोकानां च हितार्थाय तवाग्रे कथितं मया ।<br>
पठनाच्छ्रवणाद्राजन्गोसहस्रफलं लभेत् २०।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे ज्येष्ठकृष्णापरैकादशीनाम पंचाशत्तमोऽध्यायः ५०।<br>
<br>
