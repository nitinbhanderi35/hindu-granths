श्रीभगवानुवाच ।<br>
आदिमस्यैवमाख्यानमुदीरितमनुत्तमम् ।<br>
शृणु माहात्म्यमन्येषामध्यायानामपींदिरे १।<br>
दक्षिणस्यां दिशि श्रीमानासीदाम्नायवादिनाम् ।<br>
पुरे पुरंदराह्वाने देवशर्मेति विश्रुतः २।<br>
अर्चितातिथिराम्नातो वेदशास्त्रविशारदः ।<br>
आहर्ता क्रतुसंघानां तापसानां प्रियः सदा ३।<br>
देवान्संतर्पयामास हव्यैर्हुतवहं चिरम् ।<br>
न चोपलेभे धर्मात्मा शांतिमेकांतिकीं ततः ४।<br>
निःश्रेयसं स जिज्ञासुस्तापसाननुवासरम् ।<br>
सिषेवे सत्यसंकल्पाननल्पैरेव कल्पकैः ५।<br>
एवमाचरतस्तस्य काले महति गच्छति ।<br>
मुक्तकर्मा ततः कश्चित्प्रादुरासीत्पुरा भुवि ६।<br>
अनुभूतनिराकांक्षी नासाग्रन्यस्तलोचनः ।<br>
शांतचेताः परं ब्रह्म ध्यायन्नानंदनिर्भरः ७।<br>
पादौ तस्योपसंगृह्य प्रणतेनांतरात्मना ।<br>
चकार विधिवत्तस्मै विद्वानतिथिसत्क्रियाम् ८।<br>
तं च शुद्धेन भावेन परितुष्टं तपस्विनम् ।<br>
प्रणतः परिपप्रच्छ निर्वाणस्थितिमात्मनः ९।<br>
स तस्मै कथयामास पुरेऽसौ पुरनामनि ।<br>
मित्रवंतमजापालमुपदेष्टारमात्मवित् १०।<br>
स चाभिवंद्य तत्पादावेत्यसौ पुरमूर्जितम् ।<br>
तस्योत्तरदिशोभागे ददर्श विपुलं वनम् ११।<br>
मारुतांदोलितानेक कुसुमामोदसुंदरम् ।<br>
उन्मत्तभ्रमरोद्गीत नादापूरितदिङ्मुखम् १२।<br>
तस्मिन्वने सरित्तीरे निषीदंतं शिलातले ।<br>
मित्रवंतं ददर्शाथ सानंदस्तिमितेक्षणम् १३।<br>
अपि स्वाभाविकं वैरं हित्वान्योन्यं विरोधिभिः ।<br>
सत्वैरावृतमुद्याने मंदस्यंदनभास्वति १४।<br>
शांतेषु मृगयूथेषु दशानंदमनोज्ञया ।<br>
कृपानुविद्धया भूमिं निषिंचंतमिवामृतम् १५।<br>
उपेत्य विनयेनामुमुन्मनाः प्रीतमानसः ।<br>
किंचिदानम्रशिरसा तेनापि स तु सत्कृतः १६।<br>
उपतस्थे ततो विद्वान्मित्रवंतमनन्यधीः ।<br>
समाप्तध्यानकालं स पर्यपृच्छत्समाहितः १७।<br>
देवशर्मोवाच।<br>
आत्मानं वेत्तुमिच्छामि तदमुष्मिन्मनोरथे ।<br>
लब्धसिद्धिमुपायं मामुपदेष्टुं त्वमर्हसि १८।<br>
श्रीभगवानुवाच।<br>
परामृश्य क्षणं सोऽपि मित्रवानिदमब्रवीत् ।<br>
मित्रवानुवाच।<br>
विद्वन्विद्धि पुरावृत्तमुच्यमानमिदं मया १९।<br>
अस्ति गोदावरीतीरे प्रतिष्ठानाभिधं पुरम् ।<br>
तत्र दुर्दमनामासीदन्वये च मनीषिणाम् २०।<br>
तत्रास्ति विक्रमो नाम सेव्यमानो महीपतिः ।<br>
दानानि प्रत्यहं गृह्णन्वर्त्तते उदरंभरः २१।<br>
कालेन कालपाशेन बद्धानीतो यमालयम् ।<br>
निरयेषु समग्रेषु यातना अनुभूय च २२।<br>
कस्मिंश्चित्स कुले जातो दुर्वृत्तानां द्विजन्मनाम् ।<br>
भवांतरानुवर्तिन्या विद्यया स पुरस्कृतः २३।<br>
उपयेमे दुराधर्षां कन्यकामधमे कुले ।<br>
कालेन सा वयो हित्वा शैशवं यौवनं ययौ २४।<br>
पीनस्तनी च सुश्रोणी मदविह्वललोचना ।<br>
पतिं न सेहे दुर्वृत्तं चकमे स्वपतीन्परान् २५।<br>
वृत्तिमाहर्तुकामस्मिन्निर्गता सा पुराद्बहिः ।<br>
संगता कामुकेनासौ चिरं चांडालजन्मना २६।<br>
दधे गर्भमसौ तस्मात्सा च कन्योपपद्यते ।<br>
सैव भार्यापि तस्यासीत्पूर्वपापप्रसंगतः २७।<br>
सैव वृद्धा ततः काले डाकिनी समजायत ।<br>
कुसंगात्कुमतिर्जाता दुष्टनारीप्रसंगतः २८।<br>
चखाद व्याधितं व्याधमसृगास्वादलालसा ।<br>
भ्रमंती विपिने घोरे जनैर्दृष्ट्वा बहिष्कृता २९।<br>
परेतलोकमासाद्य व्याधौ व्याघ्रोऽभ्यवर्त्तत ।<br>
नरकान्दारुणान्भुक्त्वा जीवहिंसा प्रभावतः ३०।<br>
सापि कालेन दुष्टात्मा मृत्युवेगमुपागता ।<br>
निरयानेत्य दुर्द्धर्षानजाजायत मद्गृहे ३१।<br>
तामन्या अप्यहं विद्वन्पालयन्काननांतरे ।<br>
अपश्यन्द्वीपिनं घोरं जिघांसंतमिवाखिलम् ३२।<br>
समालोक्य तमायांतं भयेन प्रपलायितम् ।<br>
अजायूथं परित्यज्य मया मरणभीरुणा ३३।<br>
उपदुद्राव स द्वीपी पूर्ववैरमनुस्मरन् ।<br>
अजा तु तत्समीपेऽगात्सत्वरं सरिदंतिके ३४।<br>
तत्र सा भयमुत्सृज्य हित्वा वैरमनर्गला ।<br>
अवतस्थे स च द्वीपी तूष्णीमासीदमत्सरः ३५।<br>
तं तथाविधमालोक्य सा वक्तुमुपचक्रमे ।<br>
द्वीपिन्नभीप्सितं भुंक्ष्व मांसमुद्धृत्य सादरः ३६।<br>
नेयं भवति ते बुद्धिः कथं वैरमतिं त्यजः ।<br>
इत्याकर्ण्य तदा वाक्यं प्राह द्वीपी विमत्सरः ३७।<br>
स्थानेऽस्मिन्मे गतो द्वेषः क्षुत्पिपासा च निर्ययौ ।<br>
न प्रार्थयामि तेन त्वां समीपे समुपस्थिताम् ३८।<br>
सैवमुक्ता पुनः प्राह जाताहं निर्भया कथम् ।<br>
किमत्र कारणं वेत्सि यदि मे वक्तुमर्हसि ३९।<br>
एवमुक्तः पुनर्द्वीपी तामाहाजां न वेद्म्यहम् ।<br>
पुरोगतमिमं प्रष्टुं महांतमिति निर्गतौ ४०।<br>
ताभ्यामुभाभ्यामागत्य पृष्टोऽहं बहुविस्मयः ।<br>
अहं च सहितस्ताभ्यामपृच्छं वानरेश्वरम् ४१।<br>
मया पृष्टः स विप्रेदमब्रवीत्सादरं कपिः ।<br>
शृणु वक्ष्याम्यजापाल वृत्तमत्र पुरातनम् ४२।<br>
इदमायतनं पश्य पुरोवनगतं महत् ।<br>
अत्र त्र्यंबकलिंगं हि द्रुहिणेन प्रतिष्ठितम् ४३।<br>
सुकर्मानाम मेधावी पर्युपास्ते तपश्चरन् ।<br>
वनपुष्पाण्यपाहृत्य सुरपूज्यं पुरोभवम् ४४।<br>
संस्नाप्य सरिदंभोभिः केवलं कर्मणा वसन् ।<br>
काले महति तस्यागादतिथिः कश्चिदंतिकम् ४५।<br>
उपाहृत्य फलाहारं स तस्मै पर्यकल्पयत् ।<br>
तेनातिथ्येन संप्रीतः सुकर्माणमभाषत ४६।<br>
किमिदं कर्मणो मूलं फलं भुक्त्वा तु तिष्ठसि ।<br>
गतानुगतया वृत्त्या किं वा केवलमीहसे ४७।<br>
स एवमुक्तः प्रायेण प्रीतेनात्मविदा तदा ।<br>
प्रत्युवाच वचः स्पष्टमात्मनो हितमुत्तमम् ४८।<br>
विद्वन्न वेद्मि तत्वेन फलमेतस्य कर्मणः ।<br>
बुभुत्सया परः शंभुः सेव्यते केवलं यया ४९।<br>
फलमेतस्य सेवायाः परिपाकं कपर्दिनः ।<br>
यन्मांसमनुगृह्णासि संस्पृश्यात्ममनोरथम् 6.176.५०।<br>
तस्यैवं सूनृतं वाक्यं श्रुत्वा प्रीतस्तपोधनः ।<br>
द्वितीयमालिलेखाऽसौ गीताध्यायं शिलातले ५१।<br>
आदिदेशाशु तं विप्रं पठनाभ्यसनाय च ।<br>
फलिष्यत्यात्मनः स्वैरं परितस्ते मनोरथः ५२।<br>
इत्युक्त्वांतर्दधे धीमान्पुरतस्तस्य पश्यतः ।<br>
विस्मितस्तस्य चादेशात्सोऽन्वतिष्ठदनारतम् ५३।<br>
ततः कालेन महता भावितात्मा प्रसन्नधीः ।<br>
यत्रयत्र चचारासौ शांतं तत्तत्तपोवनम् ५४।<br>
न द्वंद्वबाधा नैव क्षुत्पिपासा न च वा भयम् ।<br>
तपसा तस्य जानीहि द्वितीयाध्यायजापिनः ५५।<br>
मित्रवानुवाच।<br>
एवमुक्तश्च तेनाऽहं ख्यापयित्वा परां कथाम् ।<br>
अनुज्ञातप्रसंनेन च्छागीव्याघ्रयुतोगमम् ५६।<br>
गत्वा शिलातले पश्यमध्यायं लिखितं पठेत् ।<br>
तस्यैवावर्त्तनादाप्तं तपसः पारमुत्तमम् ५७।<br>
तेन त्वमपि कल्याण नित्यमाहर्तुमर्हसि ।<br>
अध्यायं तेन ते मुक्तिरदूरस्था भविष्यति ५८।<br>
देवशर्मा समादिष्टस्तेन मित्रवता स्वयम् ।<br>
अभ्यर्च्य प्रणतो भूत्वा पुरंदरपुरं ययौ ५९।<br>
तत्रात्मविदमासाद्य देवतायतने क्वचित् ।<br>
वृत्तमेतन्निवेद्यादावध्यायमपठत्ततः ६०।<br>
शिक्षितस्तेन पूतात्मा पठन्नध्यायमादरात् ।<br>
द्वितीयमाससादोच्चैर्निरवद्यं परं पदम् ६१।<br>
द्वितीयस्येदमाख्यानं कथितं शृणु सांप्रतम् ।<br>
तृतीयस्याथ वक्ष्यामि माहात्म्यमपि चेंदिरे ६२।<br>
इति श्रीपाद्मेमहापुराणे पंचपंचाशत्साहस्र्यां संहितायामुत्तरखंडे गीता।<br>
माहात्म्ये सतीश्वरसंवादे षट्सप्तत्यधिकशततमोऽध्यायः १७६।<br>
