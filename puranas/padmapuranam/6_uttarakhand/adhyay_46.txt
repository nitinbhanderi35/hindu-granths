युधिष्ठिर उवाच-<br>
फाल्गुनस्य सिते पक्षे श्रुता चामलकी तथा ।<br>
चैत्रस्य कृष्णपक्षे तु किं नामैकादशी भवेत् १।<br>
श्रीकृष्ण उवाच-<br>
शृणु राजेंद्र वक्ष्यामि आख्यानं पापनाशनम् ।<br>
यल्लोमशोऽब्रवीत्पृष्टो मांधात्रा चक्रवर्तिना २।<br>
मांधातोवाच -<br>
भगवन्श्रोतुमिच्छामि लोकानां हितकाम्यया ।<br>
चैत्रस्य प्रथमे पक्षे का नामैकादशी भवेत् ।<br>
को विधिः किं फलं तस्याः कथयस्व प्रसादतः ३।<br>
लोमश उवाच-<br>
चैत्रमास्यसिते पक्षे नाम्ना वै पापमोचनी ।<br>
एकादशी समाख्याता पिशाचत्वविनाशिनी ४।<br>
शृणु तस्याः प्रवक्ष्यामि कामदां सिद्धिदां नृप ।<br>
कथां विचित्रां शुभदां पापघ्नीं धर्मदायिनीम् ५।<br>
पुरा चैत्ररथोद्देशे अप्सरोगणसेविते ।<br>
वसंतसमये प्राप्ते षट्पदाकुलिते वने ६।<br>
गंधर्वकन्यावादित्रै रमंति सह किंनरैः ।<br>
पाकशासनमुख्याश्च क्रीडांते त्रिदिवौकसः ७।<br>
नापरं सुखदं किंचिद्विना चैत्ररथाद्वनम् ।<br>
तस्मिन्वने तु मुनयस्तपंति बहुलं तपः ८।<br>
मेधावि नामानमृषिं तत्रस्थं ब्रह्मचारिणम् ।<br>
अप्सरास्तं मुनिवरं मोहनायोपचक्रमे ९।<br>
मंजुघोषेति विख्याता भावं तस्य वितन्वती ।<br>
क्रोशमात्रं स्थिता तस्य भयादाश्रमसन्निधौ १०।<br>
गायंती मधुरं साधु पीडयंती विपंचिकाम् ।<br>
गायंतीं तामथालोक्य पुष्पचंदनसेविताम् ११।<br>
कामोऽपि विजयाकांक्षी शिवभक्तान्मुनीश्वरान् ।<br>
तस्याः शरीरे संवासमकरोन्मनसः सुतः १२।<br>
कृत्वा भ्रुवौ धनुष्कोटिं गुणं कृत्वा कटाक्षकम् ।<br>
मार्गणौ नयने कृत्वा पक्ष्मयुक्ते यथाक्रमम् १३।<br>
कुचौ कृत्वा पटकुटीं विजयायोपचक्रमे ।<br>
मंजुघोषाभवत्तस्य कामस्यैव वरूथिनी १४।<br>
मेधाविनं मुनिं दृष्ट्वा सापि कामेन पीडिता ।<br>
यौवनोद्भिन्नदेहोऽसौ मेधाव्यपि विराजते १५।<br>
सितोपवीतसहितो दृष्टः स्मर इवापरः ।<br>
मेधावी वसते चासौ च्यवनस्याश्रमे शुभे १६।<br>
मंजुघोषा स्थितं तत्र दृष्ट्वा सा मुनिपुंगवम् ।<br>
मदनस्य वशं प्राप्ता मंदं मंदमगायत १७।<br>
रणद्वलयसंयुक्तां शिंजन्नूपुरमेखलाम् ।<br>
गायंतीं तां तथाभूतां विलोक्य मुनिपुंगवः १८।<br>
मदनेन ससैन्येन नीतो मोहवशं बलात् ।<br>
मंजुघोषा समागम्य मुनिं दृष्ट्वा तथाविधम् १९।<br>
हावभावकटाक्षैस्तं मोहयामास चांगना ।<br>
अधः संस्थाप्य वीणां सा सस्वजे तं मुनीश्वरम् २०।<br>
वलितेव लता वृक्षं वातवेगेन कंपितम् ।<br>
सोऽपि रेमे तया सार्द्धं मेधावी मुनिपुंगवः २१।<br>
तस्मिन्नेव ततो दृष्ट्वा तस्यास्तं देहमुत्तमम् ।<br>
शिवतत्वं गतं तस्य कामतत्त्ववशं गतः २२।<br>
न निशां न दिनं सोऽपि रमन्जानाति कामुकः ।<br>
बहुवर्षं गतः कालो मुनेराचारलोपतः २३।<br>
मंजुघोषा देवलोकगमनायोपचक्रमे ।<br>
गच्छंती तं प्रत्युवाच रमंतं मुनिसत्तमम् ।<br>
आदेशो दीयतां ब्रह्मन्स्वदेशगमनाय मे २४।<br>
मेधाव्युवाच-<br>
अद्यैव त्वं समायाता प्रदोषादौ वरानने ।<br>
यावत्प्रभातसंध्या स्यात्तावत्तिष्ठ ममांतिके ।<br>
इति श्रुत्वा मुनेर्वाक्यं भयभीता बभूव सा २५।<br>
पुनर्वै रमयामास तमृषिं नृपसत्तम ।<br>
मुनेः शापभयाद्भीता बहुलान्परिवत्सरान् २६।<br>
वर्षाणां पंचपंचाशन्नवमासदिनत्रयम् ।<br>
सा रेमे मुनिना तस्य निशार्द्धमिव चाभवत् २७।<br>
सा तं पुनरुवाचाथ तस्मिन्काले गते मुनिम् ।<br>
आदेशो दीयतां ब्रह्मन्गंतव्यं स्वगृहे मया २८।<br>
मेधाव्युवाच-<br>
प्रभातमधुना चास्ते श्रूयतां वचनं मम ।<br>
संध्या यावच्च कुर्वेऽहं तावत्त्वं वै स्थिरा भव २९।<br>
इति वाक्यं मुनेः श्रुत्वा जातानंदसमाकुला ।<br>
स्मितं कृत्वा तु सा किंचित्प्रत्युवाच शुचिस्मिता ३०।<br>
अप्सरा उवाच-।<br>
कियत्प्रमाणा विप्रेंद्र तव संध्या गतानघ ।<br>
मयि प्रसादं कृत्वा तु गतकालो विचार्यताम् ३१।<br>
इति तस्या वचः श्रुत्वा विस्मयोत्फुल्ललोचनः ।<br>
गतकालस्य विप्रेंद्र प्रमाणमकरोत्तदा ३२।<br>
समाश्च सप्तपंचाशद्गतास्तस्य तया सह ।<br>
चुक्रोध सततस्तस्यै ज्वालामाली बभूव ह ३३।<br>
नेत्राभ्यां विस्फुलिंगान्स मुंचमानोऽतिकोपनः ।<br>
कालरूपां तु तां दृष्ट्वा तपसः क्षयकारिणीम् ३४।<br>
दुःखार्जितं क्षयं नीतं तपोदृष्ट्वातयासह ।<br>
सकंपोष्ठो मुनिस्तत्रप्रत्युवाचाकुलेंद्रियः ३५।<br>
तां शशापाथमेधावी त्वं पिशाची भवेति च ।<br>
धिक्त्वां पापे दुराचारे कुलटे पातकप्रिये ३६।<br>
तस्य शापेन सा दग्धा विनयावनता स्थिता ।<br>
उवाच वचनं सुभ्रूः प्रसादं वांछती मुनिम् ।<br>
प्रसादं कुरु विप्रेंद्र शापस्यानुग्रहं कुरु ३७।<br>
सतां संगो हि भवति वचोभिः सप्तभिः पदैः ।<br>
त्वया सह मम ब्रह्मन्नीता वै बहुवत्सराः ।<br>
एतस्मात्कारणात्स्वामिन्प्रसादं कुरु सुव्रत ३८।<br>
मुनिरुवाच-<br>
शृणु मे वचनं भद्रे शापानुग्रहकारकम् ।<br>
किं करोमि त्वया पापे क्षयं नीतं महत्तपः ३९।<br>
चैत्रस्य कृष्णपक्षे तु भवेदेकादशी शुभा ।<br>
पापमोचनिका नाम सर्वपापक्षयंकरी ४०।<br>
तस्या व्रते कृते शुभ्रे पिशाचत्वं प्रयास्यति ।<br>
इत्युक्त्वा सोऽपि मेधावी जगाम पितुराश्रमम् ४१।<br>
तमागतं समालोक्य च्यवनः प्रत्युवाचतम् ।<br>
किमेतद्विहितं पुत्र त्वया पुण्यं क्षयं कृतम् ४२।<br>
मेधाव्युवाच-<br>
पातकं वै कृतं तात रमिता चाप्सरा मया ।<br>
प्रायश्चित्तं ब्रूहि तात येन पापक्षयो भवेत् ४३।<br>
च्यवन उवाच-<br>
चैत्रस्य चासिते पक्षे नाम्ना वै पापमोचनी ।<br>
अस्या व्रते कृते पुत्र पापराशिः क्षयं व्रजेत् ४४।<br>
इति श्रुत्वा पितुर्वाक्यं कृतं तेन व्रतोत्तमम् ।<br>
गतं पापं क्षयं तस्य तपोयुक्तो बभूव सः ४५।<br>
साप्येवं मंजुघोषा च कृत्वैतद्व्रतमुत्तमम् ।<br>
पिशाचत्वाद्विनिर्मुक्ता पापमोचनिकाव्रतात् ।<br>
दिव्यरूपधरा सा वै गता नाके वराप्सराः ४६।<br>
लोमश उवाच-<br>
पापमोचनिकां राजन्ये कुर्वंति नरोत्तमाः ।<br>
तेषां पापं च यत्किंचित्तत्सर्वं च क्षयं व्रजेत् ४७।<br>
पठनाच्छ्रवणाद्राजन्गोसहस्रफलं लभेत् ।<br>
ब्रह्महा हेमहारी च सुरापो गुरुतल्पगः ४८।<br>
व्रतस्य चास्य करणात्पापमुक्ता भवंति ते ।<br>
बहुपुण्यप्रदं ह्येतत्करणाद्व्रतमुत्तमम् ४९।<br>
इति श्री पाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे चैत्रकृष्णैकादशी पापमोचनीनाम षट्चत्वारिंशोऽध्यायः ४६।<br>
<br>
