युधिष्ठिर उवाच-<br>
साधु कृष्ण जगन्नाथ आदिदेव जगत्पते ।<br>
कथयस्व प्रसादेन कृपां कुरु ममोपरि १।<br>
माघस्य कृष्णपक्षे तु का वा चैकादशी भवेत् ।<br>
किं नाम को विधिस्तस्या एतद्विस्तरतो वद २।<br>
श्रीभगवानुवाच-<br>
शृणु त्वं नृपशार्दूल कृष्णमाघस्य या भवेत् ।<br>
षट्तिला नाम विख्याता सर्वपापप्रणाशिनी १।<br>
षट्तिलायाः शृणुष्व त्वं कथां पापहरां शुभाम् ।<br>
यां पुलस्त्यो मुनिश्रेष्ठो दालभ्यं प्रति चोक्तवान् २।<br>
दालभ्य उवाच-<br>
मर्त्यलोकमनुप्राप्ताः पापं कुर्वंति जंतवः ।<br>
ब्रह्महत्यादिपापैश्च युक्ता ये विविधादिभिः ३।<br>
परद्रव्यापहाराश्च परव्यसनमोहिताः ।<br>
कथं न यांति नरकं ब्रह्मंस्तद्ब्रूहि तत्त्वतः ४।<br>
अनायासेन भगवन्दानेनाल्पेन केनचित् ।<br>
पापं प्रशमनं याति एतन्मे वक्तुमर्हसि ५।<br>
पुलस्त्य उवाच-<br>
साधुसाधु महाभाग गुह्यमेतत्सुदुर्ल्लभम् ।<br>
यन्न कस्यचिदाख्यातं विष्णुब्रह्मेंद्रदैवतैः ६।<br>
तदहं कथयिष्यामि त्वया पृष्टो द्विजोत्तम ।<br>
माघमासे तु संप्राप्ते शुचिस्नातो जितेंद्रियः ७।<br>
कामक्रोधाभिमानेर्ष्यालोभ पैशुन्य वर्जितः ।<br>
देवदेवं च संस्मृत्य पादौ प्रक्षाल्य वारिभिः ८।<br>
भूमावपतितं गृह्य गोमयं तत्र मानवः ।<br>
तिलान्प्रक्षिप्य कार्पांसं पिंडिकाश्चैव कारयेत् ९।<br>
अष्टोत्तरशतं चैव नात्र कार्या विचारणा ।<br>
ततो माघे च संप्राप्ते ह्याषाढर्क्षं भवेद्यदि १०।<br>
मूलं वा कृष्णपक्षस्यैकादशी नियमांस्ततः ।<br>
गृह्णीयात्पुण्यकाले च विधानं तत्र मे शृणु ११।<br>
देवदेवं समभ्यर्च्य सुस्नातः प्रयतः शुचिः ।<br>
कृष्णनामानि संकीर्त्य पुनः प्रस्खलितादिषु १२।<br>
रात्रौ जागरणं कुर्यादादौ होमं च कारयेत् ।<br>
अर्चयेद्देवदेवेशं द्वितीयेऽह्नि पुनर्हरिम् १३।<br>
चंदनागुरुकर्पूरैर्नैवेद्यं कृसरं तथा ।<br>
संस्मृत्य नाम्ना च ततः कृष्णाख्येन पुनः पुनः १४।<br>
कूष्मांडैर्नारिकेरैश्च ह्यथवा बीजपूरकैः ।<br>
सर्वाभावेऽपि विप्रेंद्र शस्तपूगफलैर्वृतम् ।<br>
अर्घं दद्याद्विधानेन पूजयित्वा जनार्दनम् १५।<br>
कृष्णकृष्ण कृपालुस्त्वमगतीनां गतिर्भव ।<br>
संसारार्णव मग्नानां प्रसीद पुरुषोत्तम १६।<br>
नमस्ते पुंडरीकाक्ष नमस्ते विश्वभावन ।<br>
सुब्रह्मण्य नमस्तेऽस्तु महापुरुषपूर्वज ।<br>
गृहाणार्घ्यं मया दत्तं लक्ष्म्या सह जगत्पते १७।<br>
इत्यर्घमंत्रः ।<br>
ततस्तु पूजयेद्विप्रमुदकुंभं प्रदापयेत् ।<br>
छत्रोपानहवस्त्रैश्च कृष्णो मे प्रीयतामिति १८।<br>
कृष्णा धेनुः प्रदातव्या यथाशक्ति द्विजोत्तमे ।<br>
तिलपात्रं द्विजश्रेष्ठ दद्यात्पात्रविचक्षणः १९।<br>
स्नाने प्राशनके शस्तास्तथा कृष्णतिला मुने ।<br>
तान्प्रदद्यात्प्रयत्नेन यथाशक्ति द्विजोत्तमे ।<br>
तिलप्ररोहजाः क्षत्रे यावत्संख्यास्तिला द्विज २०।<br>
तावद्वर्षसहस्राणि स्वर्गलोके महीयते ।<br>
तिलस्नायी तिलोद्वर्ती तिलहोमी तिलोदकी २१।<br>
तिलदाता च भोक्ता च षट्तिलाः पापनाशनाः ।<br>
नारद उवाच-<br>
कृष्णकृष्ण महाबाहो नमस्ते विश्वभावन २२।<br>
षट्तिलैकादशीभूतं कीदृशं फलमस्ति वै ।<br>
सोपाख्यानं मम ब्रूहि यदि तुष्टोऽसि यादव ।<br>
श्रीकृष्ण उवाच<br>
शृणु राजन्यथावृत्तं दृष्टं तत्कथयामि ते ।<br>
मर्त्यलोके पुरा ह्यासीद्ब्राह्मण्येका च नारद ।<br>
व्रतचर्यारता नित्यं देवपूजारता सदा २३।<br>
मासोपवासनिरता मम भक्ता च सर्वदा ।<br>
कृष्णोपवाससंयुक्ता मम पूजापरायणा २४।<br>
शरीरं क्लेशितं चैव उपवासैर्द्विजोत्तम ।<br>
देवानां ब्राह्मणानां च कुमारीणां च भक्तितः २५।<br>
गृहादिकं प्रयच्छंती सर्वकालं महासती ।<br>
अतिकृच्छ्ररता सा तु सर्वकालं तु वै द्विज २६।<br>
न दत्ता भिक्षुके भिक्षा ब्राह्मणा न च तर्पिताः २७।<br>
ततः कालेन महता मया वै चिंतितं द्विज ।<br>
शुद्धमस्याः शरीरं हि व्रतैः कृच्छ्रैर्न संशयः २८।<br>
अर्चितो वैष्णवो लोकः कायक्लेशेन वै तया ।<br>
न दत्तमन्नदानं हि येन तृप्तिः परा भवेत् २९।<br>
एवं ज्ञात्वा अहं ब्रह्मन्मर्त्यलोकमुपागतः ।<br>
कापालं रूपमास्थाय भिक्षापात्रे च याचिता ३०।<br>
कस्मात्त्वमागतो ब्रह्मन्क्व यासि वद मेऽग्रतः ।<br>
पुनरेव मया प्रोक्तं देहि भिक्षां च सुंदरि ३१।<br>
तया कोपेन महता मृत्पिंडस्ताम्रभाजने ।<br>
क्षिप्तो यावदहं ब्रह्मन्पुनः स्वर्गं गतो द्विज ३२।<br>
ततः कालेन महता तापसी सुमहाव्रता ।<br>
सदेहा स्वर्गमायाता व्रतचर्या प्रभावतः ३३।<br>
मृत्पिंडिकाप्रदानेन गृहं प्राप्तं मनोरमम् ।<br>
संजातं चैव विप्रर्षे धान्यराशि विवर्जितम् ३४।<br>
गृहं यावन्निरीक्षेत न किंचित्तत्र पश्यति ।<br>
तावद्गृहाद्विनिष्क्रांता ममांते चागता द्विज ३५।<br>
क्रोधेन महताविष्टमिदं वचनमब्रवीत् ।<br>
मया व्रतैश्च कृच्छ्रैश्च उपवासैरनेकशः ३६।<br>
पूजयाराधितो देवः सर्वलोकस्य पालकः ।<br>
न तत्र दृश्यते किंचिद्गृहे मम जनार्दन ३७।<br>
ततश्चोक्तं मया तस्यै गृहं गच्छ महाव्रते ।<br>
आगमिष्यंति सुतरां कौतूहल समन्विताः ३८।<br>
देवपत्न्यो हि द्रष्टुं त्वां विस्मयाभिसमन्विताः ।<br>
द्वारं नोद्घाटय विना षट्तिलापुण्यवाचनात् ३९।<br>
एवमुक्ता मया सा तु गता वै मानुषी तदा ।<br>
अत्रांतरे समायाता देवपत्न्यश्च वाडव ४०।<br>
ताभिश्च कथितं तत्र त्वां द्रष्टुं हि समागताः ।<br>
द्वारमुद्घाटयस्वाद्य त्वां प्रपश्याम शोभने ४१।<br>
मानुष्युवाच-<br>
यदि मद्दर्शनं कार्यं सत्यं वाच्यं विशेषतः ।<br>
षट्तिलाया व्रतं पुण्यं द्वारोद्घाटनकारणात् ४२।<br>
श्रीकृष्ण उवाच-।<br>
एकापिनावदत्तत्र षट्तिलैकादशीव्रतम् ।<br>
अन्यया कथितं तत्र द्रष्टव्या मानुषी मया ४३।<br>
ततो द्वारं समुद्घाट्य दृष्टा ताभिश्च मानुषी ।<br>
न देवी न च गंधर्वी नासुरी न च पन्नगी ४४।<br>
दृष्टा पूर्वं तथा नारी यादृशीयं द्विजर्षभ ।<br>
देवीनामुपदेशेन षट्तिलाया व्रतं कृतम् ४५।<br>
मानुष्या सत्यव्रतया भुक्तिमुक्तिफलप्रदम् ।<br>
रूपकांतिसमायुक्ता क्षणेन समवाप सा ४६।<br>
धनं धान्यं च वस्त्रादि सुवर्णं रौप्यमेव च ।<br>
भवनं सर्वसंपन्नं षट्तिलायाः प्रभावतः ४७।<br>
रूपकांतिसमायुक्ता क्षणेन समपद्यत ४८।<br>
अतितृष्णा न कर्त्तव्या वित्तशाठ्यं विवर्जयेत् ।<br>
आत्मवित्तानुसारेण तिलान्वस्त्राणि दापयेत् ४९।<br>
लभते चैवमारोग्यं नरो जन्मनि जन्मनि ।<br>
न दारिद्र्यं न कष्टत्वं न च दौर्भाग्यमेव च 6.42.५०।<br>
संभवेद्वै द्विजश्रेष्ठ षट्तिलासमुपोषणात् ।<br>
अनेन विधिना भूप तिलदाता न संशयः ५१।<br>
मुच्यते पातकैः सर्वैरनायासेन मानवः ।<br>
दानं च विधिवत्पात्रे सर्वपातकनाशनम् ।<br>
नानर्थः कश्चिन्नायासः शरीरे नृपसत्तम ५२।<br>
