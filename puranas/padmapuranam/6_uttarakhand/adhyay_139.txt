महादेव उवाच।<br>
साभ्रमत्युत्तरे कूले अग्नितीर्थमिति श्रुतम् ।<br>
तस्याश्चोत्तरपूर्वेण नातिदूरे कृतास्पदम् १।<br>
तीर्थं पालेश्वरं नाम चंडी यत्र प्रतिष्ठिता ।<br>
पीठं तद्योगमातॄणां सर्वसिद्धिविधायकम् २।<br>
यत्र ताः सर्वदेवानां कार्यार्थे मातरः स्थिताः ।<br>
परमं यत्नमास्थाय लोकानुग्रहकारणात् ३।<br>
त्रिरात्रमुषितो भूत्वा तस्मिंस्तीर्थे दृढव्रतः ।<br>
अभिगच्छेत्तमीशानं देवेशं चंडिकेश्वरम् ४।<br>
साभ्रमत्यां कृतस्नानो मातृतीर्थस्य संनिधौ ।<br>
समाधिविधिना युक्तो गच्छेद्वै मातृमंडलम् ५।<br>
गोसहस्रप्रदानस्य फलं प्राप्नोति मानवः ।<br>
अग्नितीर्थे नरः स्नात्वा चामुंडादर्शने कृते ६।<br>
न भयं जायते तस्य रक्षोभूतपिशाचजम् ।<br>
गोखुरा च नदी यत्र साभ्रमत्यां तु संगता ७।<br>
तत्र तीर्थसहस्राणि तिष्ठंतीति सुरेश्वरि ।<br>
श्राद्धं तत्र प्रकर्त्तव्यं तिलचूर्णेन पार्वति ८।<br>
पिंडान्दत्त्वा द्विजान्भोज्य अक्षयं पदमाप्नुयात् ।<br>
यत्र कुकर्दमो राजा पापिष्ठो दुर्द्धरः खलः ९।<br>
मूढोऽहंकारसंयुक्तो द्विजानां परिनिंदकः ।<br>
गोघ्नोऽपि बलहा चैव पापिष्ठो दुर्दमः सदा १०।<br>
राज्यं च कुर्वतस्तस्य पुरे पिंडारसंज्ञके ।<br>
तदा मृत्तिः समापन्ना धर्मे योगे सुरेश्वरि ११।<br>
मृतोऽसौ तत्र संजातः प्रेतरूपो महेश्वरि ।<br>
पीतास्यः शुष्कतुंडश्च पीतरोमाऽथ कर्कशः १२।<br>
उच्चस्तरो बहुरोमा क्षुत्पिपासाप्रपीडितः ।<br>
वायुभक्षं प्रकुर्वाणः प्रगच्छति इतस्ततः १३।<br>
बहुप्रेतैः समायुक्तो हाहेति करुणो रुदन् ।<br>
किं कर्तव्यमिति प्राहुः प्रेतास्ते वै समीपगाः १४।<br>
तेऽपि तदा रोदमानाः क्षुत्पिपासादि पीडिताः ।<br>
अन्ये प्रेता दुरात्मानो राज्ञः संगतिमाययुः १५।<br>
राज्ञा सार्द्धं च गच्छंति लोकान्विजनकान्बहून् ।<br>
नोदकमथवा चान्नं न मार्गे दृश्यते कदा १६।<br>
ते प्रेता दुष्टरूपाश्च विचरंति महीतले ।<br>
भक्षंति शवमांसानि पिबंति रुधिरं सदा १७।<br>
एवं कुकर्दमो राजा सदा तैः परिवारितः ।<br>
कदाचिद्दैवयोगेन गुरोराश्रममन्वगात् १८।<br>
पूर्वजन्मकृतं पुण्यं तेन योगेन संगतः ।<br>
पार्वत्युवाच।<br>
किं कृतं तेन वै पुण्यं वद विश्वेश्वर प्रभो १९।<br>
अयं पापी दुरात्मा च ब्राह्मणानां च दुःखदः ।<br>
सत्संगतिः कथं जाता तन्मे दुस्तरतो वद २०।<br>
महादेव उवाच।<br>
एतेन नरदेवेन पूर्वजन्मनि यत्कृतम् ।<br>
तत्सर्वं कथयिष्यामि शृणु त्वं नगनंदिनि २१।<br>
पूर्वजन्मन्ययं देवि ब्राह्मणो वेदपाठकः ।<br>
संपूज्य च महादेवं कृत्वा चातिथिपूजनम् २२।<br>
भोजनं कुरुते नित्यमसौ वाडवसत्तमः ।<br>
तेन पुण्यप्रभावेन पुरो पिंडारसंज्ञके २३।<br>
राजा वै तत्र संजातः कुकर्दम इति श्रुतः ।<br>
कर्मणा मनसा चैव न कृतं पुण्यमेव च २४।<br>
तेन देवाभियोगेन मृतो वै प्रेतराडभूत् ।<br>
शुष्कास्यः शुष्करूपश्च पीतवर्णः करालकः २५।<br>
पूर्वजन्मकृतं पुण्यं न नश्यति सुरेश्वरि ।<br>
तेन पुण्याभियोगेन संगतो गुरुणाश्रमे २६।<br>
कहोडो वर्तते तत्र तेन दृष्टोऽथ प्रेतराट् ।<br>
शुष्कास्यः शुष्करूपश्च पीतवर्णः करालकः २७।<br>
गंभीराक्षो महापापी दुष्टैः प्रेतैश्च संयुतः ।<br>
ऊर्द्ध्वरोमा जटायुक्तः कालरूपो भयंकरः २८।<br>
एवं दृष्ट्वा तदा देवि विह्वलो वाडवोऽभवत् ।<br>
कहोड उवाच।<br>
अस्मिन्मनोरमे चाहं स्थाने वै परमाद्भुते २९।<br>
अग्निपालेश्वरे तीर्थे नित्यं तिष्ठामि भूमिप ।<br>
यजमानस्त्वमस्माकं कथं जातोऽसि प्रेतराट् ३०।<br>
दुरात्मा दुष्टरूपश्च कालरूपो भयंकरः ।<br>
केन कर्मविपाकेन जातो वै भूतले शुभे ३१।<br>
प्रेत उवाच।<br>
शृणु वाडव मे पापं पूर्वजन्मनि यत्कृतम् ।<br>
अहं कुकर्दमो राजा पुरे पिंडारसंज्ञके ३२।<br>
तत्रस्थेन मया देव यत्कृतं तच्छृणुष्व हि ।<br>
ब्रह्मणां हिंसनं चैव पुराऽसत्यादिभाषणम् ३३।<br>
प्रजानां पीडनं चैव जीवानां हिंसनं सदा ।<br>
गवां वै दुःखकर्ताऽहं ब्राह्मणव्रतलोपनः ३४।<br>
अस्नातः सर्वदा विप्र सज्जनानां विदूषकः ।<br>
विष्णुनिंदापरो नित्यं वैष्णवानां च निंदकः ३५।<br>
दुराचारो दुरात्मा च वृषलीसंयुतः सदा ।<br>
तत्र तत्र प्रभुंजानो नाऽहं शौचपरायणः ३६।<br>
तेन कर्माभियोगेन मृतो वै द्विजराट्ततः ।<br>
प्रेतयोनिं प्रपन्नोऽस्मि दुःखी जातो ह्यनेकधा ३७।<br>
यस्य माता पिता नास्ति यस्य स्वजनबांधवाः ।<br>
तस्य बंधुर्गुरुर्माता पितापि गुरुरेव च ३८।<br>
इति ज्ञात्वा तु भो ब्रह्मन्मुक्तिं दातुं त्वमर्हसि ३९।<br>
कहोड उवाच।<br>
शृणु त्वं नृपतिश्रेष्ठ करिष्ये वचनं तव ।<br>
मुक्तिं यास्यति वै सद्यो भवांस्त्विह न संशयः ४०।<br>
एकादश पुरोगाश्च प्रेता ये तव संगताः ।<br>
ते चापि मुक्तिमायांति सुतीर्थेऽस्मिन्विशेषतः ४१।<br>
तदा वै तेन विप्रेण तीर्थे गत्वा सुरेश्वरि ।<br>
सर्वैश्चकारयामास तिलपिंडोदकक्रियाः ४२।<br>
न मासो न तिथिर्देवी तीर्थे गत्वा पुनः पुनः ।<br>
कर्त्तव्यं श्राद्धकर्मादि ब्रह्मणोक्तं पुरा मम ४३।<br>
कृते कर्मणि देवेशि मुक्तास्ते तीर्थराजके ।<br>
विमानवरमारूढास्ते गता मामकीं पुरीम् ४४।<br>
संगता गोखुरा यत्र साभ्रमत्या सुरेश्वरि ।<br>
तत्र स्नानं च दानं च कोटियज्ञफलं लभेत् ४५।<br>
यत्राग्नितीर्थं वर्तेत कपालेश्वरसंज्ञकम् ।<br>
तत्र मुक्तिस्तु संप्रोक्ता सत्यं सत्यं भवेद्ध्रुवम् ४६।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे अग्निपालेश्वरमहिमानामैकोनचत्वारिंशत्यधिकशततमोऽध्यायः १३९।<br>
<br>
