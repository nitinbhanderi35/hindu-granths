युधिष्ठिर उवाच-<br>
आषाढस्य सिते पक्षे का च एकादशी भवेत् ।<br>
किं नाम को विधिस्तस्या एतद्विस्तरतो वद १।<br>
श्रीकृष्ण उवाच-<br>
कथयामि महापुण्यां स्वर्गमोक्षप्रदायिनीम् ।<br>
शयनीं नामनामेति सर्वपापहरां पराम् २।<br>
यस्याः श्रवणमात्रेण वाजपेयफलं लभेत् ।<br>
सत्यं सत्यं मया प्रोक्तं नातः परतरं नृणाम् ३।<br>
पापिनां पापनाशाय सृष्टा धात्रा महोत्तमा ।<br>
अतः परा न राजेंद्र वर्त्तते मोक्षदायिनी ४।<br>
एतस्मात्कारणाद्राजन्श्रूयतां गतिरुत्तमा ।<br>
भवेन्नराणां श्रोतॄणां कथायाः श्रवणादपि ५।<br>
ते सदा वैष्णवा राजन्मम भक्तिपरायणाः ।<br>
आषाढे वामनश्चैव पूज्यते परमेश्वरः ६।<br>
वामनः पूजितो येन कमलैः कमलेक्षणः ।<br>
आषाढस्य सिते पक्षे कामिकाया दिने तथा ७।<br>
तेनार्चितं जगत्सर्वं त्रयो देवाः सनातनाः ।<br>
कृता चैकादशी येन हरिवासरमुत्तमम् ८।<br>
युधिष्ठिर उवाच-<br>
संशयोऽस्ति महान्मेऽत्र श्रूयतां पुरुषोत्तम ।<br>
कथं सुप्तोऽसि देवेश कथं च बलिमाश्रितः ९।<br>
कथं च भूमौ संवेशः किं कुर्वंति जनाः परे ।<br>
एतद्वद महाप्राज्ञ संशयोऽस्ति महान्मम १०।<br>
श्रीकृष्ण उवाच -<br>
श्रूयतां राजशार्दूल कथां पापहरां पराम् ।<br>
यस्याः श्रवणमात्रेण सर्वपापक्षयो भवेत् ११।<br>
बलिनामा पूर्वमासीद्दैत्यस्त्रेतायुगे नृप ।<br>
पूजयंश्चैव मां नित्यं मद्भक्तो मत्परायणः १२।<br>
यज्ञैस्तु विधिवद्दैत्यो यजते मां सनातनम् ।<br>
भक्त्या च परया राजन्यज्ञकृद्व्रतकृत्तथा १३।<br>
परं विचार्य बहुधा मघोना चैव सूक्तिभिः ।<br>
गुरुणा दैवतैः सार्द्धं बहुधा पूजितोऽप्यहम् १४।<br>
ततो वामनरूपेण अवतारे च पंचमे ।<br>
अत्युग्ररूपेण तदा सर्वब्रह्मांडरूपिणा १५।<br>
वाक्छलेन जिता दैत्याः सत्यमाश्रित्य संस्थितः ।<br>
शुक्रस्तं वारयामास यन्नारायण इत्ययम् १६।<br>
याचिता वसुधा राजन्सार्द्धत्रयपदी मया ।<br>
संकल्पोदकमात्रे तु करे तेनैव चार्पिते १७।<br>
रूपमीदृग्विधं राजंस्तदा शृणु मया कृतम् ।<br>
भूर्लोके चरणौ न्यस्य भुवर्लोके तु जानुनी १८।<br>
स्वर्लोके च कटिं न्यस्य महर्लोके तथोदरम् ।<br>
जनलोके च हृदयं तपोलोके तु कंठकम् १९।<br>
सत्यलोके मुखं स्थाप्य मस्तकं च तदूर्द्ध्वकम् ।<br>
चंद्रसूर्यग्रहाश्चैव नक्षत्राणि तथैव च २०।<br>
देवाः सेंद्राश्च नागाश्च यक्षगंधर्वकिन्नराः ।<br>
स्तुवंतो वेदसंभूतैः सूक्तैश्च विविधैस्तथा २१।<br>
करे गृहीत्वा च बलिं त्रिपदैः पूरिता मही ।<br>
अर्द्धं च तस्य पृष्ठे च पदं न्यस्तं मया तदा २२।<br>
गतो रसातलं राजन्दानवो मम पूजकः ।<br>
क्षिप्तोऽधो दानवश्चैव किमकुर्वं ततः परम् २३।<br>
विनयेनानतोसौ वै सुप्रसन्नो जनार्दनः ।<br>
आषाढशुक्लपक्षे तु कामिका हरिवासरः २४।<br>
तस्यामेका च मूर्तिर्मे बलिमाश्रित्य तिष्ठति ।<br>
द्वितीया शेषपृष्ठे वै क्षीरसागरमध्यतः २५।<br>
स्वपित्येव महाराज यावदागामि कार्तिकी ।<br>
तावद्भवेत्सुधर्मात्मा सर्वधर्मोत्तमोत्तमः २६।<br>
व्रतं च कुरुते मर्त्यः स याति परमां गतिम् ।<br>
एतस्मात्कारणाद्राजन्कर्त्तव्या च प्रयत्नतः २७।<br>
नातः परतरा काचित्पवित्रा पापनाशिनी ।<br>
यस्यां स्वपिति देवेशः शंखचक्रगदाधरः २८।<br>
तस्यां च पूजयेद्देवं शंखचक्रगदाधरम् ।<br>
रात्रौ जागरणं कृत्वा भक्त्या चैव विशेषतः २९।<br>
नास्याः पुण्यस्य संख्यानं कर्तुं शक्तश्चतुर्मुखः ।<br>
एवं यः कुरुते राजन्नेकादश्या व्रतोत्तमम् ३०।<br>
सर्वपापहरं चैव भुक्तिमुक्तिप्रदायकम् ।<br>
स च लोके मम सदा श्वपचोऽपि प्रियंकरः ३१।<br>
दीपदानेन पालाशपत्रे भुक्त्या व्रतेन च ।<br>
चातुर्मास्यं नयंतीह ते नरा मम वल्लभाः ३२।<br>
चातुर्मास्ये हरौ सुप्ते भूमिशायी भवेन्नरः ।<br>
श्रावणे वर्जयेच्छाकं दधि भाद्रपदे तथा ३३।<br>
दुग्धमाश्वयुजि त्याज्यं कार्तिके द्विदलं त्यजेत् ।<br>
अथवा ब्रह्मचर्यस्थः स याति परमां गतिम् ३४।<br>
एकादश्या व्रतेनैव पुमान्पापैर्विमुच्यते ।<br>
कर्तव्या सर्वदा राजन्विस्मर्तव्या न कर्हिचित् ३५।<br>
शयनी बोधिनी मध्ये या कृष्णैकादशीभवेत् ।<br>
सैवोपोष्या गृहस्थस्य नान्या कृष्णा कदाचन ३६।<br>
शृणुयाच्चैव यो राजन्कथां पापहरां पराम् ।<br>
अश्वमेधस्य यज्ञस्य फलं प्राप्नोति मानवः ३७।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे देवशयन्येकादशीनाम त्रिपंचाशत्तमोऽध्यायः ५३।<br>
<br>
