कुमारा ऊचुः।<br>
पितर्येवं वनं प्राप्ते पश्चादागत्य नारद ।<br>
जननीं तर्जयामास धुंधुकारी महाखलः १।<br>
क्व वित्तं तिष्ठति ब्रूहि मातरं प्रति नारद ।<br>
सर्वथा त्वां हनिष्यामि न चेद्ब्रूया निधानकम् २।<br>
सा तस्य वचनात्त्रस्ता रात्रौ दुःखितमानसा ।<br>
निपत्य कूपे तु मृता लोकैर्ज्ञात्वा बहिः कृता ३।<br>
गोकर्णस्तां तु निर्हृत्य द्विजैस्तज्ज्ञातिबांधवैः ।<br>
तीर्थयात्रां ययौ प्राज्ञः समदुःखसुखो मुने ४।<br>
धुंधुकारी गृहे तिष्ठन्स्वके पण्यवधूवृतः ।<br>
अत्युग्रकर्माचारेण तत्पोषणविमूढधीः ५।<br>
भूषणान्यभिलिप्स्यंत्यस्तमूचुर्वारयोषितः ।<br>
भोभो प्रिय वयं सर्वांस्त्वयानाथेन संगताः ६।<br>
स्थिता नैवात्र कोप्यन्यो धनदोभ्येति मानद ।<br>
तस्मात्सूक्ष्माणि वस्त्राणि भूषणानि द्युमंति च ७।<br>
देहि नोचेद्व्रजिष्यामस्त्वत्सकाशान्नरांतरम् ।<br>
इति श्रुत्वा वचस्तासां चिंतयित्वा क्षणं स च ८।<br>
निर्गतः स्वगृहाद्रात्रौ कामांधो मृत्युमस्मरन् ।<br>
मुषित्वा कस्यचिद्गेहाद्वस्त्राण्याभरणानि च ९।<br>
ददौ ताभ्यो मुदायुक्तः प्रीत्यै तासां स नारद ।<br>
तानि दृष्ट्वा ह्यमूल्यानि वस्त्राण्याभरणानि च १०।<br>
ताः स्त्रियश्चिंतयामासुश्चौर्येणैतानि चामुना ।<br>
आहृतानीति निश्चित्य परस्परममंत्रयन् ११।<br>
चौर्यं करोत्यसौ नित्यमेनं राजा गृहीष्यति ।<br>
वित्तं हृत्वा पुनश्चैव मारयिष्यति निश्चितम् १२।<br>
अतो रहसि चास्माभिर्हत्वामुं चौर्यकारिणम् ।<br>
वित्तं च बहु संगृह्य किमन्यत्र न गम्यते १३।<br>
इति ताः क्रूरहृदयाः सुप्तं कंठग्रहं तदा ।<br>
पाशैः सुतीक्ष्णैर्बद्ध्वा च व्यापादयितुमुद्यताः १४।<br>
यदा च न मृतश्चासौ भृशं कंठग्रहेण वै ।<br>
तदांगाराणि बहुशो मुखे चास्य विचिक्षिपुः १५।<br>
अग्निज्वालातिदुःखेन व्याकुलो निधनं गतः ।<br>
तद्देहं चिक्षिपुर्गर्ते प्रायः साहसिकाः स्त्रियः १६।<br>
न ज्ञातं तच्चरित्रं तु केनापि मुनिसत्तम ।<br>
लोकैः पृष्टा वदंति स्म दूरे यातः पतिर्हि नः १७।<br>
आगमिष्यति दीर्घेण कालेन धनकर्षितः ।<br>
अतः स्त्रीणां न विश्वासः कर्त्तव्यो विदुषां वरैः १८।<br>
विश्वस्तं सर्वथा घ्नंति प्रार्थयंत्यो नवं नवम् ।<br>
सुधामयं वचो यासां कामिनां रसवर्द्धनम् १९।<br>
हृदयं क्षुरधाराभं प्रियः को नाम योषिताम् ।<br>
अथ ता बहुलं वित्तं गृहीत्वा वारयोषितः २०।<br>
ग्रामांतरं ययुः शीघ्रं भयाद्राज्ञोऽतिविह्वलाः ।<br>
धुंधुकारी बभूवाथ महाप्रेतः कुकर्मकृत् २१।<br>
वात्यारूपधरो नित्यं धावन्दुर्मृत्युतो दिशः ।<br>
शीतातपपरिक्लिष्टो निराहारः पिपासितः २२।<br>
न च लेभे सुखं क्वापि हाहेति प्रवदन्मुहुः।<br>
कियत्कालांतरे त्वेनं मृतं चैवावबुध्य च २३।<br>
गोकर्णस्तीर्थयात्रायां गयाश्राद्धमथाकरोत् ।<br>
समाप्य तीर्थयात्रां तु स्वंपुरं समुपेयिवान २४।<br>
सभाजितः सपौरैस्तु प्रीत्या स्वजनबांधंवैः ।<br>
उवास स्वगृहे चैव दिनानि कतिचिद्दिवजः २५।<br>
रात्रौ प्रसुप्तं गोकर्णं ज्ञात्वा वेश्मांगणे स तु ।<br>
धुंधुकारी महादुष्टो रौद्रं रूपं व्यदर्शयत् २६।<br>
क्षणं नागः क्षणं चोष्ट्रः क्षणं स महिषोऽभवत् ।<br>
क्षणमग्निः क्षणं सर्पः क्षणेन पुरुषोऽभवत् २७।<br>
वैपरीत्यमिदं दृष्ट्वा गोकर्णो धैर्यसंयुतः ।<br>
चिंतयामास मेधावी किमेतदिति विस्मितः २८।<br>
अयं दुर्गतिमापन्नः कोप्यस्ति पुरुषाधमः ।<br>
इति निश्चित्य मनसा तमुवाच दयान्वितः २९।<br>
गोकर्ण उवाच-<br>
कस्त्वमुग्रतरो रात्रौ भीषयन्मामुपागतः ।<br>
प्रेतो चाथ पिशाचो वा कुतः प्राप्तो दशामिमाम् ३०।<br>
तद्ब्रूहि त्वं महाभाग किं कार्यं ते मयाधुना ।<br>
घोररूपो यतो रात्रौ मत्समीपमुपागतः ३१।<br>
इति श्रुत्वा वचो भ्रातुर्धुंधुकारी महाखलः ।<br>
प्रेतभावमनुप्राप्तो रुरोद भृशमातुरः ३२।<br>
वक्तुं नैव क्षमो वाचा प्रेतत्वेन विमोहितः ।<br>
संज्ञया निर्दिदेशाथ जलं पातुं पिपासितः ३३।<br>
अथासौ सुमहाभागो गोकर्णः साधुसंमतः ।<br>
स्वकांजलौ जलं कृत्वा प्राक्षिपत्तमुदीरयन् ३४।<br>
तत्क्षिप्तं तज्जलं भ्रात्रा गोकर्णेन महात्मना ।<br>
उपस्थितं च तृप्त्यर्थं प्रेतस्य धुंधुकारिणः ३५।<br>
अथोवाचागतज्ञानः प्रदत्तेनांबुनामुना ।<br>
पुण्यात्मनात्मनो भ्रात्रा गोकर्णेन च नारद ३६।<br>
प्रेत उवाच-<br>
अहं भ्राता त्वदीयोऽस्मि धुंधुकारीति नामतः ।<br>
आत्मनः कर्मदोषेण प्रेतत्वं समुपागतः ३७।<br>
मम माता मृता दुःखाद्बहुशस्तर्जिता मया ।<br>
द्रव्यहेतोस्ततः पश्चाद्वारस्त्रीपोषणोत्सुकः ३८।<br>
निषिद्धं कृतवान्कर्म चौर्यादिधनलोभतः ।<br>
एकदा प्रार्थितस्ताभिर्भूषणान्यंबराण्यहम् ३९।<br>
धनिकस्य गृहाद्रात्रौ मुषित्वा तान्युपानयम् ।<br>
ततस्ता धनलोभेन पाशैर्बद्ध्वा गले बलात् ४०।<br>
मां तु व्यापादयामासुर्वह्निक्षेपेण मानद ।<br>
गृहीत्वा मद्धनं भूरि ताः सर्वा भूपतेर्भयात् ४१।<br>
पलायिताः पुरादस्मात्स्वार्थोन्मूलित सौहृदाः ।<br>
अतः प्रेतत्वमापन्नो भ्रातरद्य त्वयांबुना ४२।<br>
सिक्तः संज्ञामहं प्राप्तः पुण्येनातिकृपालुना ।<br>
वाताहारेण जीवामि दैवादिष्टफलोदयः ४३।<br>
अपश्यं त्वामहं सुप्तं भ्रातरं स्वगृहांगणे ।<br>
ततस्त्वामनभिज्ञं मां धर्षणाय कृतोद्यमः ४४।<br>
अभवं सहसा साधो ज्ञातश्चाहं त्वयाधुना ।<br>
दीनबंधो दयासिंधो भ्रातर्मामाशु मोचय ४५।<br>
प्रेतभावादमुष्मात्त्वं कृतार्थोऽसि न संशयः ।<br>
इति श्रुत्वा वचो भ्रातुर्गोकर्णो ज्ञानवान्सुधीः ४६।<br>
भ्रातरं प्राह खिन्नात्मा दुःखितं धुंधुकारिणम् ।<br>
गोकर्ण उवाच-<br>
तुभ्यं दत्तो मया पिंडो गयायां त्वामहं भृतम् ४७।<br>
श्रुत्वा लोकमुखाद्भ्रातस्त्वं कथं प्रेततां गतः ।<br>
गयापिंडप्रदानेन दुर्गतोऽपि शुभां गतिम् ४८।<br>
प्राप्नोति नात्र संदेहस्त्वं कथं न दिवं गतः ।<br>
भ्रातुरित्थंवचः श्रुत्वा गोकर्णस्य महात्मनः ४९।<br>
धुंधुकारी दुःखितात्मा प्रोवाच पुरतः स्थितः ।<br>
गयाश्राद्धशतेनापि न मे मुक्तिर्भविष्यति 6.197.५०।<br>
उपायोऽन्यश्चिंतनीयो ममोद्धाराय वै त्वया ।<br>
इति तद्वाक्यमाकर्ण्य गोकर्णो विस्मयं गतः ५१।<br>
प्राह श्राद्धैर्न मुक्तिश्चेत्तर्ह्यसाध्या गतिस्तव ।<br>
इदानीं त्वं निजस्थानमातिष्ठ प्रेत निर्भयः ५२।<br>
विचार्याहं करिष्यामि मुक्त्युपायं परं तव ।<br>
इति वाक्यं समाकर्ण्य धुंधुकारी ततो गतः ५३।<br>
निजं स्थानं श्मशानस्थं कलिद्रुममतः परम् ।<br>
शेषां रात्रिं स गोकर्णश्चिंतयन्नेव नारद ५४।<br>
तस्य मुक्तिं स्थितस्तत्र तदुपायं न चाध्यगात् ।<br>
प्रातस्ततः स गोकर्णः स्वज्ञाति कुलबांधवान् ५५।<br>
धर्मशास्त्रविदोविप्रान्रात्रिवृत्तं न्यवेदयत् ।<br>
ते विचार्य च तद्वृत्तं शास्त्रेषु बहुशो द्विजाः ५६।<br>
यदा न ज्ञातवंतस्तद्वृत्तं सूर्यं तदा स्तुवन् ।<br>
द्विजा ऊचुः-<br>
नमस्ते भास्करादित्य तमोहंतर्गभस्तिमन् ५७।<br>
लोकसाक्षिन्जगद्धाम सुरासुरनमस्कृत ।<br>
द्वादशात्मन्हरिहय भास्वन्लोकप्रबोधक ५८।<br>
त्वं गतिः सर्वलोकानां सततं धर्मशीलिनाम् ।<br>
त्वं ब्रह्मा त्वं हरिः शूली सृष्टिस्थितिविनाशकृत् ५९।<br>
त्वामृते नास्ति लोकेस्मिञ्छरणं प्राणिनां विभो ।<br>
शर्वस्त्वं क्षितिरूपोऽसि भवोऽसि जलरूपधृक् ६०।<br>
त्वमग्निरुपो रूद्रोसि वायुरस्युग्ररूपधृक् ।<br>
भीमोस्याकाशदेहस्त्वं यज्वा पशुपतिः स्वयम् ६१।<br>
महादेवः सोममूर्तिरीशानः सूर्य एव हि ।<br>
तवाष्टौमूर्त्तयो दिव्या इज्यंते वेदवादिभिः ६२।<br>
सर्वकामसमृद्ध्यर्थं व्याप्तलोकत्रयस्य च ।<br>
मत्स्यस्त्वं वेदधृक् चासि कूर्मश्चाद्रिधरो वरः ६३।<br>
धराधरो वराहोसि लोकधृक्त्वं त्रिविक्रमः ।<br>
ब्रह्मध्रुग्घ्नो भार्गवस्त्वं लोकध्रुक्ग्घ्नोसि राघवः ६४।<br>
भूभारहंता कृष्णोसि बुद्धोस्यसुरमोहकृत् ।<br>
कल्क्यसि म्लेच्छहंता त्वं धर्मग्लानौ युगेयुगे ६५।<br>
देवासुरमनुष्याणां पशुपक्ष्यंबुचारिणाम् ।<br>
नानाविधानं जीवानां त्वं स्रष्टा ब्रह्मरूपधृक् ६६।<br>
इंद्रोसि धर्मराजोसि वरुणस्त्वं धनेश्वरः ।<br>
लोकपालस्वरूपेण वर्त्तसे गोगणेश्वर ६७।<br>
त्रयीमूर्त्तिस्त्रिकालेज्यस्त्रिधामा त्रिगुणात्मकः ।<br>
त्वमेव पूज्यसे लोकैस्त्रिधा भिन्नो दिवाकरः ६८।<br>
पद्मप्रबोधनकरस्त्वमेवासि जगत्पते ।<br>
इत्युदीर्य द्विजश्रेष्ठा यावत्तस्थुर्मुनीश्वर ६९।<br>
तावदाकाशगः प्राह स्फुटं तेषां तु शृण्वताम् ।<br>
श्रीसूर्य उवाच-<br>
श्रूयतांभोद्विजश्रेष्ठा यदर्थं वर्णितोस्म्यहम् ७०।<br>
भवद्भिर्धुंधुलीसूनोर्महापातकशांतये ।<br>
आत्मदेवस्य पुण्येन गोकर्णो रौहिणो ह्ययम् ७१।<br>
श्रीभागवतसप्ताहस्तस्योद्धर्ता भविष्यति ।<br>
यद्भवद्भिः कृतं स्तोत्रं मम वैभववर्णनम् ७२।<br>
तेन स्तुत्वा नरोविप्रा देवयानं लभिष्यति ।<br>
पुत्रार्थी च धनार्थी च धर्मार्थी मोक्षकामुकः ७३।<br>
वांछा चिंतामणिस्तोत्रं पठित्वात्यंतमाप्नुयात् ।<br>
इत्युक्त्वा भास्करो देवो विरराम दिविस्थितः ७४।<br>
ते द्विजाः साध्विति प्रोचुर्गोकर्णं हृष्टमानसाः ।<br>
ततः समाजे विप्राणां तुंगभद्रा तटे शुभे ७५।<br>
कौतुकं सुमहद्द्रष्टुं तत्रागान्नागरीप्रजा ।<br>
गोकर्णो ज्ञाततत्वार्थो वक्ताध्यासनमास्थितः ७६।<br>
नारायणादिकान्नत्वा सप्ताहं समवर्त्तयन् ।<br>
श्रीहरेस्तु वचः शास्त्रं तीर्थपादाब्जसंभवम् ७७।<br>
यदि सत्यं तदाप्नोतु धुंधुलीतनयो गतिम् ।<br>
इति संकल्प्य मनसा श्रीमद्भागवताभिधम् ७८।<br>
जन्माद्यस्य यतश्चेति धीमह्यंतमुपावदत् ।<br>
तत्र प्रेतं समागत्य स्थानं पश्यन्नितस्ततः ७९।<br>
सप्तग्रंथियुतं वंशं प्रविष्टो वातरूपधृक् ।<br>
शृण्वत्सु वैष्णवाग्र्येषु ब्राह्मणेष्वथ नारद ८०।<br>
शुश्राव धुंधुलीपुत्रो ग्रंथिछिद्रस्थितोऽन्वहम् ।<br>
यदा कथाविरामोऽभूत्प्रथमेऽहनि नारद ८१।<br>
तदैकाकी चकग्रंथिः पुस्फोटात्यद्भुतं ह्यभूत्।<br>
द्वितीयादिष्वहःस्वेवमेकैकग्रंथिभेदनम् ८२।<br>
बभूव सप्तमे भिन्ने स सद्यः प्रेततां जहौ ।<br>
दिव्यरूपधरो भूत्वा तुलसीदाममंडितः ८३।<br>
पीतवासा घनश्यामः प्रबभौ भूषणान्वितः ।<br>
गोकर्णं भ्रातरं नत्वा प्रोवाचाखिल तत्वदृक् ८४।<br>
त्वयाऽहं मोचितो बंधो कृपया प्रेतकश्मलात् ।<br>
धन्या भागवतीवार्ता प्रेतत्वोन्मूलिनी श्रुता ८५।<br>
सप्ताहोपि तथा धन्यो विष्णुलोकगतिप्रदः ।<br>
यत्प्रभावाद्विमुक्तोऽहं प्रेतभावाद्भृशातुरः ८६।<br>
आर्द्रं शुष्कं लघुस्थूलं वाङ्मनः कर्मभिः कृतम् ।<br>
पातकं भस्मसात्कुर्यात्सप्ताहोऽग्निरिवेंधनम् ८७।<br>
अस्मिन्वै भारते वर्षे देवानामप्यभीप्सिते ।<br>
शृण्वतां भगवच्छास्त्रं गतिरत्युत्तमा भवेत् ८८।<br>
स्नाय्वस्थि मज्जा मांसासृक्संघातं देहमुच्यते ।<br>
शुचि भागवतास्वादादशुचित्वन्यथा मतम् ८९।<br>
कर्मकश्मलसंदुष्टो देहो नरकभाजनम् ।<br>
अतो दोषनिवृत्यर्थमेतदेव हि साधनम् ९०।<br>
बुद्बुदा इव तोयेषु मशका इव जंतुषु ।<br>
जायंते मरणायैव भगवच्छास्त्रवर्जिताः ९१।<br>
भिद्यते हृदयग्रंथिश्छिद्यंते सर्वसंशयाः ।<br>
क्षीयंते चास्य कर्माणि श्रुते भागवते द्विजाः ९२।<br>
एवं ब्रुवति वै तस्मिन्विमानवरमागतम् ।<br>
वैकुंठात्तदधिष्ठाय गतोऽसौ विष्णुमंदिरम् ९३।<br>
विष्णुलोकं गतेतस्मिन्सर्वे विस्मितमानसाः ।<br>
बभूवुश्चापि पप्रच्छुर्गोकर्णं ते द्विजोत्तमाः ९४।<br>
द्विजा ऊचुः ।<br>
श्रुतं भागवतं सर्वैरस्माभिरिह संगतैः ।<br>
किं कारणं महाभाग त्वद्भ्रातैको गतो हरिम् ९५।<br>
गोकर्ण उवाच-<br>
श्रूयतामभिधास्यामि कारणं भातृसद्गतौ ।<br>
यच्छ्रुत्वा यूयमेवापि गोलोकं च गमिष्यथ ९६।<br>
सप्ताहश्रवणं कार्यमुपवासपरायणैः ।<br>
कृष्णैकतानमतिभिर्गोलोक गतिदायकम् ९७।<br>
पुनः शुणुध्वं सप्ताहं श्रीमद्भागवतं द्विजाः ।<br>
एकाग्रचित्ताः सततं कृष्णप्रेमामृतप्रदम् ९८।<br>
इति श्रुत्वा वचस्तस्य गोकर्णस्य द्विजोत्तमाः ।<br>
पुनः श्रोतुं भागवतं सप्ताहं समुपावसन् ९९।<br>
कृष्णैकतानमतयो नियमेन च नारद ।<br>
पुनस्ते शुश्रुवुः सर्वे श्रीमद्भागवतं द्विजाः 6.197.१००।<br>
कथावसाने भगवान्कृष्णः कमललोचनः ।<br>
आविरासीन्मुनिश्रेष्ठ शंखचक्रगदाब्जधृक् १०१।<br>
किरीटकुंडलधरो वनमाली विभूषितः ।<br>
पीतवासा घनश्यामः कटकांगदभूषितः १०२।<br>
तं दृष्ट्वा ते द्विजाः सर्वे विष्वक्सेनादिभिर्युतम् ।<br>
पार्षदप्रवरैर्हृष्टाः प्रणेमुर्भुवि संगताः १०३।<br>
जयशब्दो नमः शब्दस्तदासीत्सर्वतो मुने ।<br>
अथ शंखध्वनिं चक्रे हरिः संहर्षयन्द्विजान् १०४।<br>
तदानेके विमानास्तु वैकुंठात्समुपागताः ।<br>
द्विजानां पश्यतां तत्र पार्षदप्रवरैर्युताः १०५।<br>
गोकर्णं तु समालिंग्य ददौ सारूप्यमात्मनः ।<br>
श्रोतॄनन्यान्घनश्यामान्पीतकौशेयवाससः १०६।<br>
किरीटिनः कुंडलिनो हारिणो वनमालिनः ।<br>
चकार तत्क्षणात्तत्र महदाश्चर्यमप्यभूत् १०७।<br>
तस्मिन्ग्रामे स्थिता ये तु आचांडालजना मुने ।<br>
समारुह्य विमानांस्तान्ययुः कृष्णाज्ञया दिवम् १०८।<br>
गोकर्णसहितः कृष्णो गोपगोपीजनप्रियः ।<br>
गोलोकं समनुप्राप्तः सर्वलोकोपरिस्थितम् ।<br>
यत्र वृंदावनं रम्यं शतशृंगसमावृतम् १०९।<br>
तद्बाह्ये परितोवृतं विजययाह्यत्यद्भुतं राजतेऽरण्यं यत्र तु मंडपानि सुबहून्यच्छोदवाप्यो ह्रदाः ॥<br>
गावः कामदुघाः सुरद्रुमततिच्छायाश्रिता गोपकैः क्रीडातत्परमानसैः परिवृतो नंदात्मजः क्रीडति ११०।<br>
मध्ये त्वस्य सुकाननस्य रचितो वृंदावनेशेच्छया रम्यं रत्नसमूहभर्मखचितं प्राकारमुद्भासयन् ।<br>
न्यग्रोधः सुमहांस्ततः प्रतिदिशं गोपीजनाध्यासितं वत्सालंकृतमद्भुताकृति महच्छ्रीगोकुलं राजते १११।<br>
तन्मध्ये भवनं हरेरधिकृतं प्रोद्भासते भास्वरं यस्मिन्नंदगृहेश्वरी समुदितास्ते राधया राधिताः ।<br>
यद्भाग्यं महदप्युमापतिमुखैश्चिंत्यं सदाभ्यंतरैस्तत्सूनोर्मधुराकृतेरधिचकास्त्यंडौघभास्यांशुभिः ११२।<br>
वातांबुपर्णाशनदेहशोषणैस्तपोभिरुग्रैर्जपयज्ञकर्मभिः ।<br>
असाध्यमप्यायसधेनुसंभवो लोकं न गाहाख्यमखप्रवर्त्तनात् ११३।<br>
इतिहासमिमं पुण्यं यः पठेच्छृणुयादपि॥ ।<br>
सोऽपि गोलोकमभ्येति किं श्रीभागवतं पुनः ११४।<br>
<br>
