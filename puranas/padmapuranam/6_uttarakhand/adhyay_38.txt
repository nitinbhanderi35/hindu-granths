महादेव उवाच-<br>
एकस्मिन्समये पुत्र गतोऽहं विष्णुसन्निधौ ।<br>
तत्र पृष्टं मया पूर्वं माहात्म्यं द्वादशीभवम् १।<br>
नारद उवाच<br>
कीदृशी स्यान्महादेव महाद्वादशिका परा ।<br>
तस्या व्रते फलं कीदृग्वद सर्वेश्वर प्रभो २।<br>
शिव उवाच-<br>
इयमेकादशी ब्रह्मन्महापुण्यफलप्रदा ।<br>
ऋक्षयोगैश्च संयुक्ता कर्त्तव्या मुनिसत्तमैः ३।<br>
जया च विजया चैव जयंती पापनाशिनी ।<br>
सर्वपापहराश्चैताः कर्त्तव्याः फलकांक्षिभिः ४।<br>
एकादश्यां यदा ऋक्षं शुक्लपक्षे पुनर्वसुः ।<br>
नाम्ना सा च जया ख्याता तिथीनामुत्तमा तिथिः ५।<br>
तामुपोष्य नरः पापान्मुच्यते नात्र संशयः ।<br>
यदा च शुक्लद्वादश्यां नक्षत्रं श्रवणं भवेत् ६।<br>
विजया सा समाख्याता तिथीनामुत्तमा तिथिः ।<br>
सहस्रगुणितं दानं यस्यां वै विप्र भोजनम् ७।<br>
होमस्तथोपवासश्च सहस्राधिफलप्रदः ।<br>
यदा च शुक्लद्वादश्यां प्राजापत्यं हि जायते ८।<br>
जयंती नाम सा प्रोक्ता सर्वपापहरा तिथिः ।<br>
सप्तजन्मकृतं पापं स्वल्पं वा यदि वा बहु ९।<br>
प्रक्षालयति गोविंदस्तस्यामभ्यर्चितो ध्रुवम् ।<br>
यदा वै शुक्लद्वादश्यां पुष्यं भवति कर्हिचित् १०।<br>
तदा तु सा महापुण्या भविता पापनाशिनी ।<br>
यो ददाति तिलप्रस्थं नित्यं संवत्सरं प्रति ११।<br>
उपवासं च यस्तस्यां करोत्येतत्समं स्मृतम् ।<br>
तस्यां जगत्पतिर्देवस्तुष्टः सर्वेश्वरो हरिः १२।<br>
प्रत्यक्षतां प्रयात्येव तत्रानंतफलं स्मृतम् ।<br>
सगरेण ककुत्स्थेन नहुषेण च साधितः १३।<br>
तस्यामाराधितः कृष्णो दत्तवानखिलं भुवि ।<br>
वाचिकान्मानसाद्वापि कायजाच्च विशेषतः १४।<br>
सप्तजन्मकृतात्पापान्मुच्यते नात्र संशयः ।<br>
तामेकां समुपोष्याथ पुण्यनक्षत्रसंयुताम् १५।<br>
एकादशीसहस्रस्य फलं प्राप्नोति मानवः ।<br>
स्नानं दानं जपो होमः स्वाध्यायो देवतार्चनम् १६।<br>
यत्तस्यां क्रियते किंचित्तदक्षयफलं स्मृतम् ।<br>
तस्मादेषा प्रकर्तव्या यत्नेन फलकांक्षिभिः १७।<br>
पंचमेनाश्वमेधेन यदि स्नातो युधिष्ठिरः ।<br>
पर्यपृच्छत धर्मात्मा कृष्णं यदुकुलोद्वहम् १८।<br>
युधिष्ठिर उवाच-<br>
उपवासस्य नक्तस्य त्वेकभुक्तस्य मे प्रभो ।<br>
किं पुण्यं किं फलं तस्य ब्रूहि सर्वं जनार्दन १९।<br>
श्रीभगवानुवाच-<br>
हेमंते चैव संप्राप्ते मासे मार्गे च शोभने ।<br>
कृष्णपक्षे च या पार्थ द्वादशी तामुपोषयेत् ।<br>
दशम्यां चैकभक्तश्च शुद्धचित्तो दृढव्रतः २०।<br>
नक्तं चैव तथा ज्ञात्वा दशम्यां नियतः सदा ।<br>
दिवसस्याष्टमे भागे मंदीभूते दिवाकरे २१।<br>
नक्तं च तद्विजानीयान्न नक्तं निशिभोजनम् ।<br>
नक्षत्रदर्शनान्नक्तं गृहस्थस्य विधीयते २२।<br>
यतेर्दिनाष्टमे भागे रात्रौ तस्य निषेधनम् ।<br>
ततः प्रभातसमये कृत्वा च नियमं व्रती २३।<br>
मध्याह्ने च तथा पार्थ स्नानं शुचिः समाचरेत् ।<br>
अधमं कूपके स्नानं वाप्यां स्नानं च मध्यमम् २४।<br>
तडागे चोत्तमं स्नानं नद्यां स्नानं ततः परम् ।<br>
पीड्यंते जंतवो यत्र जलमध्ये व्यवस्थिते २५।<br>
तत्र स्नाने कृते पार्थ पापं पुण्यं समं भवेत् ।<br>
गृहे चैवोत्तमं स्नानं जलं चैव विशोधयेत् २६।<br>
तस्मात्तु पांडवश्रेष्ठ गृहे स्नानं समाचरेत् ।<br>
अश्वक्रांते रथक्रांते विष्णुक्रांते वसुंधरे २७।<br>
मृत्तिके हर मे पापं यन्मया पूर्वसंचितम् ।<br>
क्रोधलोभौ परित्यज्य चैकचित्तो दृढव्रतः २८।<br>
नालापेतांत्यजं चैव तथा पाखंडिनो नरान् ।<br>
मिथ्यावादरतांश्चैव तथा ब्राह्मणनिंदकान् २९।<br>
अन्यांश्चैव दुराचारानगम्यागमनेरतान् ।<br>
परद्रव्यापहारांश्च परदाराभिगामिनः ३०।<br>
केशवं पूजयित्वा तु नैवेद्यं तत्र कारयेत् ।<br>
दीपं दद्याद्गृहे तत्र भक्तियुक्तेन चेतसा ३१।<br>
तद्दिने वर्जयेत्पार्थ निद्रां चैव तु मैथुनम् ।<br>
धर्मशास्त्रविनोदेन दिनं सर्वं निवारयेत् ३२।<br>
रात्रौ जागरणं कृत्वा भक्तियुक्तो नृपोत्तम ।<br>
विप्रेभ्यो दक्षिणां दद्यात्प्रणिपत्य क्षमापयेत् ३३।<br>
यथा कृष्णा तथा शुक्ला विधिनैवं प्रकारयेत् ।<br>
एकादशीं द्विजः पार्थ विभेदं नैव कारयेत् ३४।<br>
एवं हि कुरुते यस्तु शृणु तस्य हि यत्फलम् ।<br>
शंखोद्धारे नरः स्नात्वा दृष्ट्वा देवं गदाधरम् ३५।<br>
एकादश्युपवासस्य कलां नार्हति षोडशीम् ।<br>
संक्रांतिषु चतुर्लक्षं यो ददाति नृपोत्तम ३६।<br>
एकादश्युपवासस्य कलां नार्हति षोडशीम् ।<br>
प्रभासक्षेत्रे यत्पुण्यं ग्रहणे चंद्र सूर्ययोः ३७।<br>
तत्फलं जायते नूनमेकादश्युपवासिनः ।<br>
केदारे चोदकं पीत्वा पुनर्जन्म न विद्यते ३८।<br>
तथा चैकादशी पार्थ गर्भवासक्षयंकरी ।<br>
अश्वमेधस्य यज्ञस्य पृथिव्यां यत्फलं लभेत् ३९।<br>
तस्माच्छतगुणं पुण्यमेकादश्युपवासिनः ।<br>
तपस्विनो गृहे यस्य भुंजते च द्विजोत्तमाः ४०।<br>
तत्फलं जायते नूनमेकादश्युपवासिनः ।<br>
गोसहस्रेण यत्पुण्यं दत्वा वेदांतपारगे ४१।<br>
तस्माच्छतगुणं पुण्यमेकादश्युपवासिनः ।<br>
येषां देहे त्रयो देवा ब्रह्मविष्णुमहेश्वराः ४२।<br>
वसंति तेषां ते तुल्या एकादश्युपवासिनः ।<br>
ते नराः पुण्यकर्माणो ये भक्ता हरिपूजकाः ४३।<br>
एकादशीव्रतस्यापि पुण्यसंख्या न विद्यते ।<br>
एतत्पुण्यं भवेत्तस्य यत्सुरैरपि दुर्ल्लभम् ४४।<br>
एतस्मादर्द्धपुण्यं तु प्राप्यते नक्तभोजनात् ।<br>
नक्तस्यार्द्धं भवेत्पुण्यमेकभक्तेन देहिनाम् ४५।<br>
तावद्गर्जंति तीर्थानि दानानि नियमानि च ।<br>
यावन्नोपोषयेज्जंतुर्वासरं विष्णुवल्लभम् ४६।<br>
तस्मात्त्वं पांडवश्रेष्ठ व्रतमेतत्समाचर ।<br>
पुण्यसंख्यां न जानामि यत्त्वं पृच्छसि पांडव ४७।<br>
एतद्धि कथितं पार्थ यद्गोप्यं व्रतमुत्तमम् ।<br>
एकादशीसमं नास्ति कृत्वा यज्ञसहस्रकम् ४८।<br>
युधिष्ठिर उवाच-<br>
उत्पन्ना सा कथं देव पुण्या चैकादशी तिथिः ।<br>
कथं पवित्रा विश्वेऽस्मिन्कथं वै देवताप्रिया ४९।<br>
श्रीभगवानुवाच -<br>
पुरा कृतयुगे पार्थ मुरनामेति दानवः ।<br>
अत्यद्भुतो महारौद्र सर्वदेवभयंकरः 6.38.५०।<br>
इंद्रोऽपि निर्जितस्तेन सर्वदेवास्तथा नृप ।<br>
महासुरेण तेनैव मृत्युना च दुरात्मना ५१।<br>
स्वर्गान्निराकृतास्तेन विचरंति महीतले ।<br>
सशंका भयभीताश्च सर्वे गत्वा महेश्वरम् ५२।<br>
इंद्रेण कथितं सर्वमीश्वरस्यापि चाग्रतः ।<br>
स्वर्गलोकपरिभ्रष्टा विचरंति महीतले ५३।<br>
मर्त्येषु संस्थिता देवा न शोभंते महेश्वर ।<br>
उपायं ब्रूहि मे देव ह्यमरा यांति कां गतिम् ५४।<br>
महादेव उवाच-<br>
देवराजसुरश्रेष्ठयत्रास्तेगरुडध्वजः ।<br>
शरण्यश्च जगन्नाथः परित्राता परायणः ५५।<br>
तत्र गच्छ सुरश्रेष्ठ स वो रक्षां विधास्यति ।<br>
ईश्वरस्य वचः श्रुत्वा देवराजो महामतिः ५६ ।<br>
त्रिदशैः सहितो यत्र गतस्तत्र युधिष्ठिर ।<br>
जलमध्ये प्रसुप्तं तं दृष्ट्वा देवं गदाधरम् ५७।<br>
कृतांजलिपुटो भूत्वा इंद्रः स्तोत्रमुदीरयत् ५८।<br>
इंद्र उवाच-<br>
ॐनमो देवदेवेश देवदानववंदित ।<br>
दैत्यारे पुंडरीकाक्ष त्राहि नो मधुसूदन ५९।<br>
सुराः सर्वे समायाता भयभीताश्च दानवात् ।<br>
शरणं त्वां जगन्नाथ त्राहि मां भक्तवत्सल ६०।<br>
त्राहि नो देवदेवेश त्राहि त्राहि जनार्दन ।<br>
त्राहि वै पुंडरीकाक्ष दानवानां विनाशक ६१।<br>
त्वत्समीपं गताः सर्वे त्वमेव शरणं प्रभो ।<br>
चशरणागतानां देवानां सहायं कुरु वै प्रभो ६२।<br>
त्वं पतिस्त्वं मतिर्देव त्वं कर्ता त्वं च कारणम् ।<br>
त्वं माता सर्वलोकानां त्वमेव जगतः पिता ६३।<br>
भगवन्देवदेवेश शरणागतवत्सल ।<br>
शरणं तव चायाता भयभीताश्च देवताः ६४।<br>
देवता निर्जिताः सर्वाः स्वर्गभ्रष्टाः कृताः प्रभो ।<br>
अत्युग्रेण हि दैत्येन मुरनाम्ना महौजसा ।<br>
इंद्रस्य वचनं श्रुत्वा विष्णुर्वचनमब्रवीत् ६५।<br>
श्रीभगवानुवाच-<br>
कीदृशो दानवः शक्र किं रूपं कीदृशं बलम् ।<br>
क्व स्थानं तस्य दुष्टस्य किं वीर्यं कः पराक्रमः ।<br>
किं वरं तस्य दुष्टस्य ममाख्याहि महामते ६६।<br>
इंद्र उवाच-<br>
पूर्वं बभूव देवेश ब्रह्मवंशसमुद्भवः ।<br>
तालजंघस्तु नाम्ना च अत्युग्रोऽपि महासुरः ६७।<br>
तस्य पुत्रो हि विख्यातो मुरनामेति दानवः ।<br>
अत्युत्कटो महावीर्यो देवतानां भयंकरः ६८।<br>
पुरी चंद्रावती नाम्ना तत्र स्थाने वसत्यसौ ।<br>
निर्जिता देवताः सर्वा स्वर्गात्तेन विवासिताः ६९।<br>
इंद्रोऽन्यो रोपितस्तेन वातश्चैव हुताशनः ।<br>
चंद्रसूर्यो कृतौ चान्यौ वायुर्वरुण एव च ७०।<br>
सर्वमात्मकृतं तेन सत्यं सत्यं जनार्दन ।<br>
देवलोकः कृतस्तेन सर्वस्थानविवर्जितः ७१।<br>
तस्य तद्वचनं श्रुत्वा कोपमानो जनार्दनः ।<br>
हनिष्ये दानवं दुष्टं देवतानां भयंकरम् ७२।<br>
त्रिदशैः सहितो देवो गतश्चंद्रावतीं पुरीम् ।<br>
दृष्टो देवैस्तु दैत्येंद्रो गर्जमानः पुनः पुनः ७३।<br>
तेन सर्वे जिता देव गताश्चैव दिशो दश ।<br>
हरिं निरीक्ष्य प्रोवाच तिष्ठतिष्ठेति दानवः ७४।<br>
भगवानब्रवीत्तं च क्रोधसंरक्तलोचनः ।<br>
श्रीभगवानुवाच-<br>
रे दानव दुराचार मम बाहुं निरीक्षय ७५।<br>
ततस्ते सम्मुखाः सर्वे विष्णुना दुष्टदानवाः ।<br>
हता बाणैः पुनर्दिव्यैर्जाताश्च भयविह्वलाः ७६।<br>
चक्रं मुक्तं च कृष्णेन दैत्यसैन्येषु पांडव ।<br>
तेनच्छिन्नास्तु शतशो बहवो निधनं गताः ७७।<br>
एकोपि दानवस्तत्र युध्यमानो मुहुर्मुहुः ।<br>
नष्टाः सर्वे सुरास्तेन निर्जितो मधुसूदनः ७८।<br>
निर्जितं तेन दैत्येन बाहुयुद्धमजायत ।<br>
बाहुयुद्धं कृतं तेन दिव्यं वर्षसहस्रकम् ७९।<br>
विष्णुश्चिंतां प्रपन्नश्च नष्टाः सर्वाश्च देवताः ।<br>
विष्णुश्च निर्जितस्तेन गतो बदरिकाश्रमम् ८०।<br>
गुहा सिंहावती नाम तत्र सुप्तो जनार्दनः ।<br>
योजनद्वादशवती एकद्वारा च पांडव ८१।<br>
तस्यां विष्टः प्रसुप्तश्च दानवो हंतुमुद्यतः ।<br>
महायुद्धेन तेनैव श्रांतोऽसौ योगमायया ८२।<br>
दानवः पृष्ठतो लग्नो प्रविष्टः स तदा गुहाम् ।<br>
प्रसुप्तं तत्र मां दृष्ट्वा दानवो हर्षमागतः ८३।<br>
इत्थं मां निर्जितं मत्वा प्रविष्टं शंकया हरिम् ।<br>
निःसंदेहं हनिष्यामि दानवानां भयंकरम् ८४।<br>
निर्गता कन्यका तत्र विष्णुदेहाद्युधिष्ठिर ।<br>
रूपवती सुसौभाग्या दिव्यप्रहरणायुधा ८५।<br>
तस्य तेजोंऽशसंभूता महाबलपराक्रमा ।<br>
दृष्टा सा दानवेंद्रेण मुरनाम्ना धनंजय ८६।<br>
युद्धं समाहितं तेन स्त्रिया चैव प्रयाचितम् ।<br>
कन्यका युध्यते तत्र सर्वयुद्धविशारदा ८७।<br>
हुंकारैर्भस्मसाज्जातो मुर नामा महासुरः ।<br>
निहते दानवे तस्मिंस्तत्र देवस्त्वबुध्यत ८८।<br>
पतितं दानवं दृष्ट्वा ततो विस्मयमागतः ।<br>
केनायं च हतो रौद्रो ह्यत्युग्रो मम शात्रवः ८९।<br>
अत्युग्रं च कृतं कर्म मम कारुण्यतः कृतम् ।<br>
कन्योवाच-<br>
तेन देवाश्च गंधर्वा सयक्षोरगराक्षसाः ९०।<br>
इंद्राद्याः सकला जित्वा स्वर्गाच्चैव निराकृताः ।<br>
हरिः सुप्तो मया दृष्टो मुरः पृष्ठे समागतः ९१।<br>
संहरिष्यति त्रैलोक्यं सुप्ते चैव जर्नादने ।<br>
तस्यास्तद्वचनं श्रुत्वा विष्णुर्वचनमब्रवीत् ९२।<br>
अहं च निर्जितो येन कथं सोऽपि त्वया जितः ।<br>
एकादश्युवाच-<br>
त्वत्प्रसादाच्च भो स्वामिन्महादैत्यो मया हतः ९३।<br>
श्रीभगवानुवाच-<br>
आनंदं त्रिषु लोकेषु मुनयो देवता गताः ।<br>
ब्रूहि त्वं च मया भद्रे यत्ते मनसि रोचते ।<br>
ददामि च न संदेहो यत्सुरैरपि दुर्ल्लभम् ९४।<br>
एकादश्युवाच-<br>
यदि तुष्टोऽसि मे देव सत्यमुक्तं जनार्दन ।<br>
वरमेकं तु वांच्छामि हृदये च जगत्पते ९५।<br>
प्रार्थयामि च देवेश ईप्सितं च मया प्रभो ।<br>
यदि सत्यं जगन्नाथ तिस्रो वाचो ददासि मे ९६।<br>
श्रीभगवानुवाच-<br>
सत्यं सत्यं मया प्रोक्तं अवश्यं तव सुव्रते ।<br>
तिस्रो वाचो मया दत्ता न चावाक्यं भवेदिह ९७।<br>
एकादश्युवाच-<br>
त्रिभुवनेषु च देवेश चतुर्युगेषु सांप्रतम् ।<br>
त्रिषु लोकेषु सर्वत्र तादृशं कुरु मे प्रभो ९८।<br>
सर्वतीर्थप्रधानं हि सर्वविघ्नविनाशिनी ।<br>
सर्वसिद्धिकरी देवी त्वत्प्रसादाद्भवाम्यहम् ९९।<br>
मामुपोष्यंति ये भक्त्या तव भक्त्या जनार्दन ।<br>
सर्वसिद्धिर्भवेत्तेषां यदि तुष्टोऽसि मे प्रभो 6.38.१००।<br>
उपवासं च नक्तं च एकभक्तं करोति च ।<br>
तस्य वित्तं च धर्मं च मोक्षं वै देहि माधव १०१।<br>
विष्णुरुवाच-।<br>
यत्त्वं वदसि कल्याणि तत्सर्वं च भविष्यति ।<br>
सर्वान्मनोरथान्भद्रे दास्यसि त्वं च नान्यथा १०२।<br>
मम भक्ताश्च ये लोके ये च भक्तास्तु कार्त्तिके ।<br>
चतुर्युगेषु विख्यातास्त्रिषु लोकेषु वै प्रभो १०३।<br>
त्वां च शक्तिमहं मन्ये एकादशीव्रतस्थिताः ।<br>
मम पूजां करिष्यंति मोक्षगास्ते न संशयः १०४।<br>
तृतीया चाष्टमी चैव नवमी च चतुर्दशी ।<br>
एकादशी विशेषेण तिथिरेषा हरिप्रिया ।<br>
सर्वतीर्थाधिकं पुण्यं सत्यं सत्यं न संशयः १०५।<br>
इदं दत्त्वा वरं तस्यै तिस्रो वाचो न संशयः ।<br>
हृष्टा पुष्टा च संजाता एकादशीमहाव्रता १०६।<br>
शत्रुं हंसि परां तस्य ददासि परमां गतिम् ।<br>
त्वं हंसि सर्वविघ्नानि सर्वसिद्धिवरप्रदा १०७।<br>
उभयोः पक्षयोः पार्थ तुल्या एकादशी शुभा ।<br>
न शुक्ला नैव कृष्णा च विभेदं नैव कारयेत् १०८।<br>
विभेदो नैव कर्त्तव्यः समस्तव्रतकारिभिः ।<br>
दिवा वा यदि वा रात्रौ शृणोति भक्तितत्परः १०९।<br>
तिथिरेका भवेत्सर्वा पक्षयोरुभयोरपि ।<br>
उभयैकादशी स्वल्पा ह्यंते चैव त्रयोदशी ११०।<br>
मध्ये तु द्वादशी पूर्णा त्रिस्पृशा सा हरिप्रिया ।<br>
एकामुपोषयेत्तां वै सहस्रैकादशीफलम् १११।<br>
सहस्रगुणितं ह्येवं द्वादश्यां पारणे कृते ।<br>
अष्टम्येकादशी षष्ठी तृतीया च चतुर्दशी ११२।<br>
पूर्वविद्धा न कर्तव्या परविद्धामुपोषयेत् ।<br>
एकादशी ह्यहोरात्रं प्रभाते घटिका भवेत् ११३।<br>
सा तिथिः परिहर्तव्या उपोष्या द्वादशीयुता ।<br>
एवंविधा मया प्रोक्ता पक्षयोरुभयोरपि ११४।<br>
एकादश्यां प्रकुर्वीत ह्युपवासं न संशयः ।<br>
ते यांति वैष्णवं स्थानं यत्रास्ते गरुडध्वजः ११५।<br>
धन्यास्ते मानवा लोके विष्णुभक्तिपरायणाः ।<br>
एकादश्याश्च माहात्म्यं सर्वकालेषु यः पठेत् ११६।<br>
गोसहस्रफलं सोऽपि पुण्यं प्राप्नोति मानवः ।<br>
दिवा वा यदि वा रात्रौ ये वै शृण्वंति भक्तितः ११७।<br>
ब्रह्महत्यादिपापेभ्यो मुच्यंते नात्र संशयः ।<br>
विष्णुधर्मसमं नास्ति गीतार्थं च नृपोत्तम ।<br>
एकादशीसमं नास्ति व्रतं पापप्रणाशनम् ११८।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे एकादश्युत्पत्ति मुरवधोनामाष्टत्रिंशोऽध्यायः३८।<br>
<br>
