<sup id="cite_ref-1" class="reference"><a href="#cite_note-1">[१]</a></sup>श्रीमहादेव उवाच।<br>
अतः परं प्रवक्ष्यामि नवमाध्यायमादरात् ।<br>
संशृणुष्व स्थिरीभूय तुहिनाचल कन्यके १।<br>
अस्ति <sup id="cite_ref-2" class="reference"><a href="#cite_note-2">[२]</a></sup>माहिष्मतीनाम नगरी नर्मदातटे ।<br>
तत्रासीन्माधवो नाम द्विजन्मा स शिवो द्विजः २।<br>
वेदवेदांगतत्वज्ञः कालेकालेऽतिथिप्रियः ।<br>
अर्जयित्वा बहुधनं विद्ययैव विशुद्धधीः ३।<br>
महांतमध्वरं कर्तुं समारेभे कदाचन ।<br>
आलंभनार्थमानीतश्छागः पूजितविग्रहः ४।<br>
वाचमूचे हसन्नुच्चैर्जगद्विस्मयकारकः ।<br>
किमेतैर्बहुभिर्यागैर्विधिवद्विहितैरपि ५।<br>
विनश्वरफलैर्जन्म जरामरणहेतुभिः ।<br>
एतावत्यपि मे विप्र दशेयं दृश्यतामिति ६।<br>
छागस्यैवं वचोतीव कुतूहलपरं जनाः ।<br>
निशम्य विस्मयं याताः कृतमंडपवासिनः ७।<br>
ततो बद्धांजलिपुटो द्विजातिस्तिमितेक्षणः ।<br>
प्रणम्य श्रद्दधानस्तमपृच्छच्छागमादरात् ८।<br>
द्विज उवाच।<br>
किं जातीयः किमात्मा त्वं किं वृत्तमिति मे वद ।<br>
केन वा कर्मणा वासीच्छागत्वमिति कारणम् ९।<br>
छाग उवाच।<br>
आसं पुरा द्विजातीनामन्वये चातिनिर्मले ।<br>
आहर्ता क्रतुसंघानां वेदविद्याविशारदः १०।<br>
एकदा मम गेहिन्या पुत्ररोगप्रशांतये ।<br>
छागः प्रयाचितो मत्तः चंडिकाभक्तिनम्रया ११।<br>
ततो निहन्यमानस्य चंडिकामंडपस्थले ।<br>
छागस्य जननी मां तु शशाप ब्रह्मवादिनी १२।<br>
अशास्त्रीयाध्वना पाप मत्सुतं यज्जिघांससि ।<br>
द्विजात्यधमतेन त्वमजा योनिमवाप्स्यसि १३।<br>
ततोऽहं प्रेत्यकालेन छागोऽभूवं द्विजोत्तम ।<br>
निस्तीर्य चानेकविधा योनिसंतापयातनाः १४।<br>
विप्र उवाच।<br>
जातिस्मरत्वमप्यस्ति पशुयोनिमुपेयुषः ।<br>
त्वदीयजन्मशुश्रूषा कुतूहलरसोन्मुखम् १५।<br>
छाग उवाच।<br>
मनः सर्वान्द्विजानेतानपि तत्कथयाखिलम् ।<br>
कदाचिन्मर्कटो भूवमाहितुंडिकशिक्षया १६।<br>
क्रीडद्भिर्वीक्षितो डिंभैर्नृत्यन्प्रतिगृहांगणे ।<br>
उदारानात्मनो दारान्विलोक्य तनयानपि १७।<br>
क्रियापराङ्मुखो जातस्त्यक्तनर्तनसंभ्रमः ।<br>
ततो वर्तुलदंडैश्च दुःसहैराहितुंडिकः १८।<br>
मामुच्चैस्ताडयांचक्रे रुषा लोहितलोचनः ।<br>
ततोऽहं मूर्च्छितोऽभूवं क्षरत्क्षतजसंततिः १९।<br>
आजिघ्रन्नन्नमुदकमगमं कालधर्मताम् ।<br>
ततोऽहमासीच्छुनकः परिभ्राम्यन्गृहे गृहे २०।<br>
कुक्षिं भरिरहं मार्गे त्यक्तोच्छिष्टान्नभक्षकः ।<br>
कदाचिदाविशं स्वांतरात्मवेश्ममहानसम् २१।<br>
बुभुक्षितो भक्षयितुं स्थाली स्थापितमोदनम् ।<br>
जिघ्रन्भूमितलं पश्यन्दिशो दश शनैर्भयात् २२।<br>
शंकमानो जनरवात्पार्श्वे च विलिहन्निव ।<br>
ततः कदाचिदागत्य वीक्षितस्तनुजैर्निजैः २३।<br>
जायया च जरत्याहं ताडितो लकुटादिभिः ।<br>
ततो भग्नकटिर्यातो बहुशोणितमुद्वहन् २४।<br>
निर्जगाम बहिर्गेहात्कथंचिन्मूर्च्छयाकुलः ।<br>
अंगेषु पूतिगंधेषु क्रिमिगर्भेषु कालतः २५।<br>
ततः कदश्वतां प्राप्तः शौंडिकस्य च वेश्मनि ।<br>
अश्वोभवमहं विद्वन्मृतः कालक्रमादिह २६।<br>
कदाचिच्चत्वरे तेन समानीतो जनाकुले ।<br>
विक्रयाय जरालीढ पतयालुरदावलि २७।<br>
जायया द्वारकायात्रां कर्तुमुद्यतयासकृत् ।<br>
मौल्येनाल्पीयसा क्रेतुं तुरंगं चेष्टमानया २८।<br>
जगृहेहं तया दाम्ना अल्पेन वसुना जरन् ।<br>
गंतुं चारभतद्वित्रैः पुत्रैरारुह्य मां समम् २९।<br>
शनैः शनै सरस्तीरे मग्नोऽहं गाढकर्दमे ।<br>
तत्राहं कुटिलग्रीवश्चापतन्कर्दमान्तरे ३०।<br>
ताड्यमानो मुहुः पुत्रैः लकुटोपलपाणिभिः ।<br>
उत्थाप्यमानो बहुधा प्राणान्मोचितवानहम् ३१।<br>
ततो निश्चित्य मां तत्र मृतं भग्नोद्यमाः सुताः ।<br>
आक्रुश्य मातरं दीनां प्रावृत्य निर्ययुर्गृहम् ३२।<br>
ततः संप्रेत्य बहुना कालेन छागतां गतः ।<br>
निस्तीर्णानेकहीनोच्च योनिसंतापयातनः ३३।<br>
द्विज उवाच।<br>
किमनेन महाछाग दुःखजातेन नित्यशः ।<br>
यथावदंजसा मह्यं सुखमात्यंतिकं भवेत् ३४।<br>
छाग उवाच।<br>
आश्चर्यं कथयिष्यामि पुनरन्यदपि द्विज ।<br>
स्वस्थमापृच्छमानस्य तवास्ति यदि कौतुकम् ३५।<br>
अस्ति नाम्ना <sup id="cite_ref-3" class="reference"><a href="#cite_note-3">[३]</a></sup>कुरुक्षेत्रं नगरं मोक्षदायकम् ।  <br>
सूर्यवंशोऽभवत्तत्र चंद्रशर्मा महीपतिः ३६।<br>
सूर्योपरागसमये श्रद्धया परयान्वितः ।<br>
दानं स कालपुरुषं<sup id="cite_ref-4" class="reference"><a href="#cite_note-4">[४]</a></sup> दातुं समुपचक्रमे ३७।<br>
समाहूय द्विजन्मानं वेदवेदांगपारगम् ।<br>
स्नातुं पुण्योदकैः पुण्यैर्ययौ सार्द्धं पुरोधसा ३८।<br>
अथोच्चैः कालपुरुषो वाचमूचे हसन्निव ।<br>
अन्येनैव प्रगृह्णंति क्षेत्रे चाण्वपि किंचन ३९।<br>
सूर्योपरागसमये कुरुक्षेत्राभिधे स्थले ।<br>
दानं च कालपुरुषं जिघृक्षसि कथं द्विज ४०।<br>
ज्ञात्वापि निश्चितं सर्वमेतत्पातककारकम् ।<br>
प्रवर्तसे कथं कर्तुं धनलोभान्धया धिया ४१।<br>
इत्थमाकर्ण्य तद्वाक्यं जगद्विस्मयकारकम् ।<br>
किमनेन महादानभयेनेत्यवदद्द्विजः ४२।<br>
एवंविध महादान पातकागाधवारिधिम् ।<br>
जानामि तरितुं सम्यगुपायमहमेव हि ४३।<br>
ततः स्नात्वा महीपालः परिधाय च वाससी ।<br>
शुचिः प्रसन्नहृदयः सितमाल्यानुलेपनः ४४।<br>
अवलंब्य करांभोजं पार्श्ववर्तिपुरोधसः ।<br>
समाययौ सेव्यमानः स तत्कालोचितैर्जनैः ४५।<br>
समागत्य च भूपालः संप्रादात्कालपूरुषम् ।<br>
यथोचितेन विधिना तस्मै भक्त्या द्विजन्मने ४६।<br>
निर्भिद्य कालपुरुषहृदयं निर्दयोदयः ।<br>
पापात्मा निर्ययौ कश्चिच्चांडालो रक्तलोचनः ४७।<br>
किंच प्रापितकालस्य परनिंदारसोत्सवे ।<br>
निंदा चांडालिका देहपार्श्वमागाद्द्विजन्मनः ४८।<br>
एतच्चांडालयुगलं निर्गत्यारुणलोचनम् ।<br>
ततः संचरितं चक्रे प्रसह्यांगे द्विजन्मनः ४९।<br>
गीतानां नवमाध्यायं जपन्नेव हृदिस्थितः ।<br>
कंपमानं द्विजं किंचित्तूष्णीं पश्यति भूपतौ 6.183.५०।<br>
अंतर्निद्राणगोविंदं कंपमानमिवांबुधिम् ।<br>
मरुदांदोलनैर्विद्वान्द्विजन्मा पापसंश्रयम् ५१।<br>
ततो गीताक्षरोद्भूतैर्वैष्णवैः परिपीडितम् ।<br>
पलायमानं चांडालयुगलं निष्फलोद्यमम् ५२।<br>
तन्निश्चक्राम वेगेन द्विजातेः पार्श्ववर्ति यत् ।<br>
शरीरे वर्त्तमानं च परनिंदारसोत्सवे ५३।<br>
इत्थं कलितवृत्तांतः प्रत्यक्षं क्षितिवल्लभः ।<br>
पर्यपृच्छद्द्विजन्मानं विस्मयस्मेरलोचनः ५४।<br>
कथमापदियं घोरा निस्तीर्णा महती त्वया ।<br>
कं मंत्रं जपता विप्र कं वासं स्मरतासुरम् ५५।<br>
कः पुमान्का च सा योषित्कथमेतावुपस्थितौ ।<br>
कथं च शांतिमापन्नावित्युदीरय मे द्विज ५६।<br>
द्विज उवाच।<br>
चांडालमूर्तिमासाद्य मूर्तिकिल्बिषमुल्बणम् ।<br>
योषिन्मूर्त्तिमयीं निंदाद्वयमेतदवैम्यहम् ५७।<br>
गीताया नवमाध्यायमंत्रमाला मया स्मृता ।<br>
तन्माहात्म्यमिदं सर्वं त्वमवेहि महीपते ५८।<br>
गीताया नवमाध्यायं जपामि प्रत्यहं नृप ।<br>
निस्तीर्णाश्चापदस्तेन कुप्रतिग्रहसंभवाः ५९।<br>
अभ्यस्य नवामाध्यायं राजा तस्माद्द्विजन्मनः ।<br>
तावुभावपि लेभाते परां निर्वृतिमुत्तमाम् ६०।<br>
इति श्रीपाद्मे महापुराणे पंचपंचाशत्सहस्रसंहितायामुत्तरखंडे गीतामाहात्म्ये त्र्यशीत्यधिकशततमोऽध्यायः १८३।<br>
<br>
