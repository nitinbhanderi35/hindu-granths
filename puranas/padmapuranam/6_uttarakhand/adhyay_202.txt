देवल उवाच-<br>
शृणुष्व भो महाप्राज्ञ दिलीपस्य महीपतेः ।<br>
कथां दिव्यां विचित्रां च शृणुतां पापनाशिनीम् १।<br>
वैवस्वतमनोर्वंशे दिलीपो भूभुजां वरः ।<br>
आसीत्प्राचीनबर्हिस्तु स्वायंभुवमनोरिव २।<br>
स तु धर्मभृतां श्रेष्ठो धर्मेण प्रतिपालयन् ।<br>
महीं महीपतिर्लोकान्गुणैराद्धैररंजयत् ३।<br>
मगधाधिपतेः पुत्री महिषी तस्य भूपतेः ।<br>
सुदक्षणाख्यया ख्याता शचीवासीद्दिवस्पतेः ४।<br>
गते महति काले तु महिष्यां नाभवत्सुतः ।<br>
दध्याविति निजस्वांते स सम्राट्कोशलाधिपः ५।<br>
रत्नाकरसुमेर्वादि नगरत्नैर्विराजितम् ।<br>
धृतं भूवलयं दोषो भूषायै नाप्रजस्य मे ६।<br>
वर्गत्रयी यथाकालं सेविता न विरोधिता ।<br>
तथापि मेऽनपत्यस्य न सौख्यं विद्यते हृदि ७।<br>
यज्ञैराराधितो विष्णुरिंद्राद्याश्च सुरोत्तमाः ।<br>
दीर्घिकारामकूपाश्च कारिताः सर्वतो भुवि ८।<br>
गोभूहिरण्यवासोभिः षड्रसान्वितभोजनैः ।<br>
विप्रा अतिथयश्चैव भक्त्या संतोषिता मया ९।<br>
वृत्यर्थं पृथिवीपालानुद्धृत्य युधि धर्मतः ।<br>
धनेन महता कोशो मया हि बहुलीकृतः १०।<br>
उन्मार्गगामिनो मत्ता निजधर्मविलंघिनः ।<br>
विमुखः पितृदेवेभ्यो दंड्यास्ते दंडिता मया ११।<br>
पंचपर्वसु वैष्णव्यां रवौ पित्र्ये च कर्मणि ।<br>
दशम्यैकादशीतिथ्योर्न स्त्रीसेवा कृता मया १२।<br>
ऋतुकालावधौ स्नातां स्वस्त्रियं नाहमत्यजम् ।<br>
अनृतावपि तद्योग्ये काले चेत्प्रार्थितस्तया १३।<br>
तदा तस्यां सकामिन्यां सकामं रमितं मया ।<br>
एवं धर्मार्थकामा मे यथाकालं निषेविताः १४।<br>
महिष्यां केन दोषेण जायते मे न संततिः ।<br>
अतीतानागतज्ञानो वसिष्ठो गुरुरेव नः १५।<br>
कथयिष्यति तं दोषं यन्मे पुत्रो न जायते ।<br>
देवल उवाच-<br>
इत्यालोच्य स भूपालो गमिष्यन्नाश्रमं गुरोः ।<br>
मंत्रिष्वारोपयामास कोशलामृद्धिकोशलाम् १६।<br>
अथ प्रजासृजं देवं पूजयित्वाश्रमं गुरोः ।<br>
प्रतस्थाते पुत्रकामौ दंपती तौ शुभेऽहनि १७।<br>
कतिचिद्वासरैर्मार्गमुल्लंघ्यैकरथे स्थितौ ।<br>
तौ दंपती गुरोः सायमाश्रमं प्रापतुः शुभम् १८।<br>
वैश्वदेवांत संप्राप्तातिथिसत्कारकृन्मुनिम् ।<br>
हुताशनहुतद्रव्यप्रसरद्धूममालया १९।<br>
पवित्रयंतमात्मस्थान्मुनीनागंतुकानपि ।<br>
मृगैर्दूर्वाप्रतानौघप्रपूर्णोदरमंथरम् २०।<br>
अभ्यागच्छद्भिरभितो मंडपं स मृगीगणैः ।<br>
वासवृक्षमिलत्पक्षिकुलकोलाहलाकुलम् २१।<br>
परस्परविनिर्मुक्तवैरव्याघ्रमृगादिकम् ।<br>
जपध्यानपरर्षीणां क्षणश्रांतश्रुतिध्वनिम् २२।<br>
अनध्ययनकालोत्थ क्रीडारक्तकुमारकम् ।<br>
तस्मिन्वसिष्ठमद्राष्टां दंपती तौ कृतक्रियम् २३।<br>
बृस्यां निषणमव्यग्रमरुंधत्योपसेवितम् ।<br>
स ववंदे गुरोः पादौ महिषी सा च तत्स्त्रियः २४।<br>
आशिषा गुरुरप्येनं युयोजारुंधती च ताम् ।<br>
अतिथिं तमथाभ्यर्च्य मधुपर्कादिभिर्गुरुः २५।<br>
अर्हणैरर्हतां श्रेष्ठो वसिष्ठ इति पृष्टवान् ।<br>
वसिष्ठ उवाच-<br>
भो भो भूमिभृतां श्रेष्ठ राज्ये कुशलमस्ति ते २६।<br>
कुले च कच्चिल्लोके च निजधर्मानुवर्त्तिनि ।<br>
धर्मेण पालिता कच्चित्वया वीरवसुंधरा २७।<br>
संवर्द्धयति ते कोशं धर्मधीरिव सात्विकी ।<br>
तव जानपदा राजन्पौराश्च स्थितिमात्मनः २८।<br>
सारवंतो विमुंचंति कच्चिन्नांबुधयो यथा ।<br>
स्नेहेन साहचर्येण सहवासतया प्रभो २९।<br>
लक्ष्मीनारायणायेते कच्चित्ते पुरदंपती ।<br>
काम्यव्रतानि राजेंद्र प्रजानां नगरे तव ।<br>
फलंति वांछितं कच्चिद्धरिचंदनवद्दिवि ३०।<br>
देवल उवाच-<br>
पृष्ट्वैवं स मुनिश्रेष्ठो वसिष्ठो मुनिपुंगवः ।<br>
योगप्रभावोपनतैर्नृपं भोज्यैरभोजयत् ३१।<br>
अरुंधतीच तां राज्ञीं बह्वादरसमन्विता ।<br>
नानाव्यंजनपक्वान्नैरभोजयदुदारधीः ३२।<br>
कृतभोजनमासीनं स्वस्थः स्वस्थं मुनिर्नृपम् ।<br>
पुनः पप्रच्छ संगृह्य पाणिना पाणिमानतम् ३३।<br>
वसिष्ठ उवाच-<br>
सप्तांग संयुतं राज्यं निजधर्मरतप्रजम् ।<br>
प्रीतबंधुजनामात्यं शस्त्रास्त्रविधिवद्भटम् ३४।<br>
वश्यमित्रं हृतामित्रं कृष्णार्चापरमानसम् ।<br>
यस्यास्ति नृपते राज्यं स्वर्गराज्येन तस्य किम् ३५।<br>
इक्ष्वाकुवंशराजानः पुत्रानुत्पाद्य धार्मिकाः ।<br>
राज्यं च तेषु विन्यस्य प्रपन्नास्तपसि प्रभो ३६।<br>
त्वं युवा दृष्टपुत्रास्यो नाधिकारी तपोविधौ ।<br>
किमर्थमागतो ह्यत्र राज्यं त्यक्त्वा तथाविधम् ३७।<br>
राजोवाच-<br>
ब्रह्मन्नाहं तपः कर्तुमागतस्तावकाश्रमे ।<br>
स्वर्गकामनया त्यक्त्वा राज्यमत्र तथाविधम् ३८।<br>
ब्रह्मन्सत्यमिदं चोक्तं भवता यत्तपोवनम् ।<br>
राज्यमारोप्य पुत्रेषु प्राप्ता इक्ष्वाकुवंशजाः ३९।<br>
न तैस्त्यक्तं महीराज्यमिदं स्वर्गगतैरपि ।<br>
तन्मूर्तिरस्यां विमनास्तिष्ठति ह्येव संततिः ४०।<br>
यथा बाल्यं गतं तात यौवनं च समागतम् ।<br>
यास्यत्यदोपि च तथा जराप्येष्यति निश्चितम् ४१।<br>
जरसोऽनतरं मृत्युः पुरुषस्य न संशयः ।<br>
मृत्युंगते मयि ब्रह्मन्विनातनयसंभवम् ४२।<br>
कस्येदं जगतीराज्यं भविष्यति गुरो वद ।<br>
तस्मादपत्यहीनस्य राज्येऽपि मम तिष्ठतः ४३।<br>
ममत्वं विद्यते नात्र पुरस्तात्तदभावतः ।<br>
वर्गत्रयस्य वै सम्यक्संवेत्ता त्वं गुरो मम ४४।<br>
केन दोषेण मे पुत्रो जायते न तपोनिधे ।<br>
ध्यानेन दोषमालोक्य तं गुरो कथयाशुमे ४५।<br>
तस्य प्रतिक्रियां कुर्यां श्रुत्वा संतानलब्धये ।<br>
देवल उवाच-<br>
इत्याकर्ण्य वसिष्ठस्तु वचस्तस्य महीपतेः ४६।<br>
उवाच संततिस्तंभहेतुं वीक्ष्य समाधिना ।<br>
वसिष्ठ उवाच-<br>
त्वं पुरा राजशार्दूल संसेव्य सुरनायकम् ४७।<br>
स्नातामिमां वधूं स्मृत्वा चलितो निजमंदिरम् ।<br>
गच्छतस्त्वरया तात संतानोत्कंठितस्य ते ४८।<br>
आसीत्सुरतरोर्मूले कामेधनुः स्थिता पथि ।<br>
उत्पादिता त्वया तस्याः पूज्यांघ्रिरजसोऽतिरुट् ४९।<br>
प्रदक्षिणनमस्कारसदाचारमकुर्वता ।<br>
साऽशपत्त्वामतिक्रोधात्पुत्रो नोत्पत्स्यते तव ५०।<br>
मम संतानशुश्रूषां यावत्त्वं न करिष्यसि ।<br>
गच्छंस्त्वमृतुदानाय त्वरया सुतकामुकः ५१।<br>
तन्मना नाश्रृणोः शापं नयंताक्षनिनादतः ।<br>
तस्याः सुतासुतां धेनुं नंदिनीं ससुतां मम ५२।<br>
आराधयानया वध्वा सार्द्धं सा दास्यते सुतम् ।<br>
देवल उवाच-<br>
इत्युक्तवति तत्रर्षौ वसिष्ठे सा तु नंदिनी ५३।<br>
तपोवनात्समायाता वत्सस्नेहस्नुतस्तनी ।<br>
तां दृष्ट्वा हृष्टहृदयो वसिष्ठो मुनिपुंगवः ।<br>
उवाच भूपतिं भूयो दर्शयित्वा च नंदिनीम् ५४।<br>
वसिष्ठ उवाच-<br>
राजन्समागता ह्येषा स्मृतमात्रशुभाह्वया ।<br>
अतो विद्धि समीपस्थां कार्यसिद्धिमिहात्मनः ५५।<br>
आराधितानुगत्येयं त्वयारण्ये तथाश्रमे ।<br>
वध्वा प्रसादात्ते पुत्रं दास्यते नात्र संशयः ५६।<br>
यथानाभिभवेदेनां जंतुः कश्चिद्वनोद्भवः ।<br>
तथा चारय राजेंद्र वने हिंस्रो धनुर्द्धर ५७।<br>
देवल उवाच-<br>
तथेति लघुवादिने नृपतये स्नुषायै च सक्षपाशयनहेतवे सदुटजं ददौ तापसः ।<br>
स तत्र सहभार्यया समधिशय्यदर्भास्तृतां महीमगमयन्निशां नियतमानसो विश्पतिः ५८।<br>
इति श्रीपाद्मे महापुराणे पंचपंचाशत्सहस्रसंहितायामुत्तरखंडे कालिंदीमाहात्म्ये द्व्यधिकद्विशततमोध्यायः २०२।<br>
।<br>
