महेश्वर उवाच-<br>
शृणु नारद वक्ष्यामि वैष्णवानां च लक्षणम् १।<br>
यच्छ्रुत्वा मुच्यते लोको ब्रहत्यादिपातकात् ।<br>
तेषां वै लक्षणं यादृक्स्वरूपं यादृशं भवेत् २।<br>
तादृशं मुनिशार्दूल शृणु त्वं वच्मि सांप्रतम् ।<br>
विष्णोरयं यतो ह्यासीत्तस्माद्वैष्णव उच्यते ३।<br>
सर्वेषां चैव वर्णानां वैष्णवः श्रेष्ठ उच्यते ।<br>
येषां पुण्यतमाहारस्तेषां वंशे तु वैष्णवः ४।<br>
क्षमा दया तपः सत्यं येषां वै तिष्ठति द्विज ।<br>
तेषां दर्शनमात्रेण पापं नश्यति तूलवत् ५।<br>
हिंसाधर्माद्विनिर्मुक्ता यस्य विष्णौ स्थिता मतिः ।<br>
शंखचक्रगदापद्मं नित्यं वै धारयेत्तु यः ६।<br>
तुलसीकाष्ठजां मालां कंठे वै धारयेद्यतः ।<br>
तिलकानि द्वादशधा नित्यं वै धारयेद्बुधः ७।<br>
धर्माधर्मं तु जानाति यः स वैष्णव उच्यते ।<br>
वेदशास्त्ररतो नित्यं नित्यं वै यज्ञयाजकः ८।<br>
उत्सवांश्च चतुर्विंशत्कुर्वंति च पुनः पुनः ।<br>
तेषां कुलं धन्यतमं तेषां वै यश उच्यते ९।<br>
ते वै लोके धन्यतमा जाता भागवता नराः ।<br>
एक एव कुले यस्य जातो भागवतो नरः १०।<br>
तत्कुलं तारितं तेन भूयोभूयश्च वाडव ।<br>
अंडजा उद्भिजाश्चैव ये जरायुज योनयः ११।<br>
ते तु सर्वेऽपि विज्ञेयाः शंखचक्रगदाधराः ।<br>
येषां दर्शनमात्रेण ब्रह्महा शुद्ध्यते सदा १२।<br>
किंतु वक्ष्यामि देवर्षे तेभ्यो धन्यतमा भुवि ।<br>
वैष्णवा ये तु दृश्यंते भुवनेऽस्मिन्महामुने १३।<br>
ते वै विष्णुसमाश्चैव ज्ञातव्यास्तत्वकोविदैः ।<br>
कलौ धन्यतमा लोके श्रुता मे नात्र संशयः १४।<br>
विष्णोः पूजा कृता तेन सर्वेषां पूजनं कृतम् ।<br>
महादानं कृतं तेन पूजिता येन वैष्णवाः १५।<br>
फलं पत्रं तथा शाकमन्नं वा वस्त्रमेव च ।<br>
वैष्णवेभ्यः प्रयच्छंति ते धन्या भुवि सर्वदा १६।<br>
अर्चितो वैष्णवो यैस्तु सर्वेषां चैव पूजनम् ।<br>
कृतं यैरर्चितो विष्णुस्ते वै धन्यतमा मताः १७।<br>
तेषां दर्शनमात्रेण शुद्ध्यते पातकान्नरः ।<br>
किमन्यद्बहुनोक्तेन भूयोभूयश्च वाडव १८।<br>
अतो वै दर्शनं तेषां स्पर्शने सुखदायकम् ।<br>
यथा विष्णुस्तथा चायं नांतरं वर्तते क्वचित् १९।<br>
इति ज्ञात्वा तु भो वत्स सर्वदा पूजयेद्बुधः ।<br>
एक एव तु यैर्विप्रो वैष्णवो भुवि भोज्यते ।<br>
सहस्रं भोजितं तेन द्विजानां नात्र संशयः २०।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे वैष्णवमाहात्म्यंनाम अष्टषष्टितमोऽध्यायः ६८।<br>
<br>
