महादेव उवाच।<br>
शृणु देवि प्रवक्ष्यामि व्रतं त्रैलोक्यदुर्लभम् ।<br>
यं श्रुत्वा मुच्यते लोको ब्रह्महत्यादिपातकात् १।<br>
उत्पतिः स्वप्रकाशस्य भक्तानां सुखहेतवे ।<br>
तिथिर्वापि समासो वै संजातः पुण्यकारकः २।<br>
यस्य नाम गृणन्देवि मुक्तिं लभति शाश्वतीम् ।<br>
स एव परमात्मा च कारणानां च कारणम् ३।<br>
विश्वात्मा विश्वरूपी च सर्वेषां भगवान्प्रभुः ।<br>
द्वादशार्का धृता येन नृसिंहेन महात्मना ।<br>
स एव प्रकटीजातो भक्तानां शमभीप्सया ४।<br>
पार्वत्युवाच।<br>
अवतारा ह्यसंख्याताः कथिताः सुरसत्तम ।<br>
नृसिंहाख्यं परं धाम वद विश्वेश्वर प्रभो ।<br>
येन विज्ञानमात्रेण सुख लोकमवाप्नुयात् ५।<br>
महादेव उवाच।<br>
हिरण्यकशिपुं हत्वा देवदेवं जगद्गुरुम् ।<br>
सुखासीनं तदुत्संगे स्थितो वचनमब्रवीत् ६।<br>
प्रह्लादो ज्ञानिनां श्रेष्ठः पितॄहंतारमुत्तमम् ७।<br>
प्रह्लाद उवाच।<br>
नमस्ते भगवन्विष्णो नृसिंहाद्भुतरूपिणे ।<br>
त्वद्भक्तोहं सुरश्रेष्ठ त्वां पृच्छामि च तत्वतः ८।<br>
स्वामिंस्त्वयि ममाभिन्ना भक्तिर्जाता ह्यनेकधा ।<br>
कथं तेऽहं प्रियो जातः कारणं वद मे प्रभो ९।<br>
नृसिंह उवाच।<br>
कथयामि महाप्राज्ञ शृणुष्वैकाग्रमानसः ।<br>
भक्तेर्यत्कारणं वत्स प्रियत्वस्य च यत्पुनः १०।<br>
पुरा कस्य द्विजस्यापि जातस्त्वं नाप्यधीतवान् ।<br>
नाम्ना तु वसुदेवो हि वेश्यायामति लंपटः ११।<br>
तस्मिन्जन्मनि नैवं च चकार सुकृतं कियत् ।<br>
भुक्त्वा मधु घृतं चैव वेश्यासंगमलालसः १२।<br>
मद्व्रतस्य प्रभावेन भक्तिर्जाता तवानघ ।<br>
प्रह्लादोवाच।<br>
विस्तराद्वद देवेश कस्य पुत्रस्य किं व्रतम् १३।<br>
वेश्यायां वर्तमानेन कथंचिद्धि कृतं मया ।<br>
ममोपरि कृपां कृत्वा सर्वं कथय सांप्रतम् १४।<br>
नृसिंह उवाच।<br>
सृष्ट्यर्थं तु पुरा ब्रह्मा चक्रे ह्येतदनुत्तमम् ।<br>
मद्व्रतस्य प्रभावेन निर्मितं सचराचरम् १५।<br>
ईश्वरेण व्रतं चीर्णं वधार्थं त्रिपुरस्यच ।<br>
व्रतस्यास्यप्रभावेन त्रिपुरस्तु निपातितः १६।<br>
अन्यैश्च बहुभिर्देवैरृषिभिश्च पुरातनैः ।<br>
राजभिश्च महाप्राज्ञैर्विहितं व्रतमुत्तमम् १७।<br>
व्रतस्यास्य प्रभावेन सर्वे सिद्धिमवाप्नुयुः ।<br>
मम ते वै प्रिया जाता दिवि भोगाननेकशः १८।<br>
भुक्त्वा मयि विलीनास्तु प्रह्लाद त्वं विशस्व माम् ।<br>
कार्यार्थमवतारस्ते मच्छरीरत्पृथग्यतः १९।<br>
न तेषां पुनरावृत्तिर्महाकल्पशतैरपि ।<br>
दरिद्रो लभते लक्ष्मीं धनदस्य च यादृशी २०।<br>
ततः कामी लभेत्कामं राज्यार्थी राज्यमुत्तमम् ।<br>
आयुष्कामो लभेदायुर्यादृशं च शिवस्य हि २१।<br>
अवैधव्यकरं स्त्रीणां पुत्रदं भाग्यदं तथा ।<br>
धनधान्यकरं चैव तथाशोकविनाशनम् २२।<br>
स्त्रियो वा पुरुषा वापि कुर्वंति व्रतमुत्तमम् ।<br>
तेभ्यो ददाम्यहं सौख्यं भुक्ति मुक्ति फलं तथा २३।<br>
बहुनोक्तेन किं वत्स व्रतस्यास्य फलस्य हि ।<br>
मद्व्रतस्य फलं वक्तुं नाहं शक्तो न शंकरः २४।<br>
प्रह्लाद उवाच।<br>
भगवंस्त्वत्प्रसादेन श्रुतं व्रतमनुत्तमम् ।<br>
व्रतस्यास्य फलं श्रोतुं त्वयि मे भक्ति कारणम् २५।<br>
अधुना श्रोतुमिच्छामि व्रतस्यास्य विधिं परम् ।<br>
कस्मिन्मासे भवेदेव कस्मिंश्चिद्वासरे प्रभो २६।<br>
एतद्विस्तरतो देव वक्तुमर्हसि सांप्रतम् ।<br>
विधिना येन वै स्वामिन्समग्रफलभाग्भवेत् २७।<br>
नृसिंह उवाच।<br>
प्रह्लाद वत्स भद्रं ते शृणुष्वैकमना व्रतम् ।<br>
वैशाखेसित पक्षे तु चतुर्दश्यां समाचरेत् २८।<br>
ममाविर्भावसंयुक्तं मम संतुष्टिकारणम् ।<br>
शृणु पुत्र ममोत्पत्तिं भक्तानां सुखहेतवे २९।<br>
पश्चिमायां दिशायां च संजातं कारणांतरात् ।<br>
मौलिस्तानमिदं क्षेत्रं पवित्रं पापनाशनम् ३०।<br>
तस्मिन्क्षेत्रे तु विख्यातो ब्राह्मणो वेदपारगः ।<br>
हारीत इति नाम्ना च ज्ञानध्यानपरायणः ३१।<br>
तस्य स्त्री तु महापुण्या सतीरूपा सदा प्रभो ।<br>
लीलावती तु नाम्ना च भर्तुर्वशपरा सदा ३२।<br>
ताभ्यां तपो महत्तप्तं कालं बहुतरं सुत ।<br>
एकविंशयुगाश्चैव यातास्तत्र न संशयः ।<br>
तस्मिन्क्षेत्रे तु वै ताभ्यां प्रत्यक्षो वाभवत्तदा ३३।<br>
नृसिंह उवाच।<br>
यं यं वांछयसे ब्रह्मंस्तं ददामि न संशयः ।<br>
ताभ्यामुक्तं तदा तस्मै दीयते चेद्वरो मम ३४।<br>
त्वादृशो मम पुत्रस्तु ह्यधुनैव भवत्विति ।<br>
मयोक्तं तु तदा वत्स पुत्रोऽहं ते न संशयः ३५।<br>
विश्वकर्मा ह्यहं साक्षात्परमात्मा परात्परः ।<br>
उदरेऽहं न वत्स्यामि यतोऽहं वै सनातनः ३६।<br>
हारीतेन तदा चोक्तं भवत्वेवं न संशयः ।<br>
तदाप्रभृति वै क्षेत्रे स्थितोऽहं भक्तकारणात् ३७।<br>
अत्रागत्य प्रकुर्वीत दर्शनं भक्तसत्तमः ।<br>
तस्याहं सकलां बाधां नाशयामि निरंतरम् ३८।<br>
एतस्मात्कारणाच्चैव व्रतं वै विधिपूर्वकम् ।<br>
ये कुर्वंति नरश्रेष्ठा न तेषां विद्यते भयम् ३९।<br>
बालरूपमयं ध्यात्वा ताभ्यां सह विशेषतः ।<br>
पूजनं कुरुते रात्रौ स वै नारायणो भवेत् ४०।<br>
चतुर्भुजं महादंष्ट्रं कालरूपं दुरासदम् ।<br>
सूर्यकोटिप्रतीकाशं यमकोटिदुरासदम् ।<br>
सिंहवच्च मुखं यस्य नरवच्चांगसंयुतम् ४१।<br>
श्रीनृसिंहं दिव्यसिंहं कालरूपं भजेत्सदा ।<br>
एवं ज्ञात्वा विशेषेण यः स्थानं मामकं व्रजेत् ४२।<br>
व्रतं पवित्रं परमं श्रीकदंब प्रदं महत् ।<br>
अंते मुक्तिप्रदं चैव भक्तानां च न संशयः ४३।<br>
येन वै क्रियमाणेन सहस्रद्वादशी फलम् ।<br>
स्वाती नक्षत्र संयोगे शनिवारे तु मद्व्रतम् ४४।<br>
सिद्धियोगस्य संयोगे वणिजे करणे तथा ।<br>
योगैः सर्वैश्च संयोगं हत्याकोटि विनाशनम् ४५।<br>
एतदन्यतरैर्योगे मद्दिनं पापनाशनम् ।<br>
विज्ञाय मद्दिनं यस्तु लंघयेत्स तु पापकृत् ४६।<br>
अकर्त्ता नरकं याति यावच्चंद्र दिवाकरौ ।<br>
प्राप्ते मम दिने वत्स दंतधावनपूर्वकम् ४७।<br>
ममाग्रे व्रतसंकल्पं मद्भक्तो विजितेंद्रियः ।<br>
अद्याहं ते विधास्यामि व्रतं निर्विघ्नतां नय ४८।<br>
व्रतस्थेन न कर्त्तव्यं दुष्टसंभाषणादिकम् ।<br>
ततो मध्याह्नसमये नद्यादौ विमले जले ४९।<br>
गृहे वा देवखाते वा तडागे वाथ शोभने ।<br>
वैदिकेन तु मंत्रेण स्नानं कुर्याद्विचक्षणः 6.174.५०।<br>
मृत्तिका गोमयेनैव तथा धात्रीफलेन च ।<br>
तिलैश्च विधिवत्स्नायात्सर्वपापौघ शांतये ५१।<br>
परिधाय शुभे वस्त्रे नित्यकर्म समारभेत् ।<br>
ततो गृहं विलिप्याथ कुर्यादष्टदलं शुभम् ५२।<br>
कलशं तत्र संस्थाप्य ताम्रंत्रसमन्वितम् ।<br>
तस्योपरि न्यसेत्पात्रं तंडुलैः परिपूरितम् ५३।<br>
हैमीं च तत्र मन्मूर्ति स्थाप्य लक्ष्म्या समन्विताम् ।<br>
निर्माय शक्त्या स्वर्णेन स्नाप्य पंचामृतैस्ततः ५४।<br>
ततो ब्राह्मणमाहूय आचार्यं नातिलोलुपम् ।<br>
शास्त्रज्ञमग्रतः कृत्वा ततो देवं समर्चयेत् ५५।<br>
मंडपं कारयेत्तत्र पुष्पस्तबक शोभितम् ।<br>
ऋतुकालोद्भवैः पुष्पैः पूज्योऽहं च यथाविधि ५६।<br>
उपचारैः षोडशभिर्मंत्रैर्नियमैश्च यः ।<br>
ततः पौराणिकैर्मंत्रैः पूजनीयो विशेषतः ५७।<br>
चंदनं च सकर्पूरं घनकुंकुममिश्रितम् ।<br>
कालोद्भवानि पुष्पाणि तथा तुलसीदलानि च ५८।<br>
श्रीनृसिंहाय यो दद्यात्स मुक्तो नात्र संशयः ।<br>
कृष्णागुरुमयं धूपं सर्वदा हरिवल्लभम् ५९।<br>
हरये गुरवे दद्यात्सर्वकामार्थसिद्धये ।<br>
महादीपः प्रकर्त्तव्यो ह्यज्ञानध्वांत नाशनः ।<br>
महानीराजनं कुर्याद्घंटानाद पुरःसरम् ६०।<br>
नैवेद्यं शर्करां चापि भक्ष्यभौज्यसमन्वितम् ।<br>
ददामि ते रमाकांत सर्वपापक्षयं कुरु ६१।<br>
नैवेद्य मंत्र।<br>
नृसिंहाच्युत देवेश तव जन्मदिने शुभे ।<br>
उपवासं करिष्यामि सर्वभोगविवर्जितः ६२।<br>
तेन प्रीतो भव स्वामिन्पापं जन्म निराकुरु ।<br>
रात्रौ जागरणं कार्यं गीतवादित्र निःस्वनैः ६३।<br>
पुराणपठनं नित्यं श्रीनृसिंकथाश्रयम् ।<br>
ततः प्रभातसमये स्नानं कृत्वा ह्यनंतरम् ६४।<br>
पूर्वोक्तेन विधानेन पूजयेन्मां प्रतर्पयन् ।<br>
वैष्णवं कारयेच्छ्राद्धं मदग्रे स्वस्थमानसः ६५।<br>
ततो दानानि देयानि वक्ष्यमाणानि यान्युत ।<br>
पात्रेभ्यः स द्विजेभ्यो हि लोकद्वय जिगीषया ६६।<br>
सहस्वर्णमयो देवो मम संतोषकारकः ।<br>
गोभूतिलहिरण्यादि प्रददाति द्विजातये ६७।<br>
शय्या सतूलिका देया सप्तधान्यसमन्विता ।<br>
अन्यानि च यथाशक्त्या देयानि निजशक्तितः ६८।<br>
वित्तशाठ्यं न कुर्वीत यथोक्तफलकांक्षया ।<br>
ब्राह्मणान्भोजयेत्पश्चात्तेभ्यो दद्यात्सुदक्षिणाम् ६९।<br>
निर्धनैरपि कर्त्तव्यं देयं शक्त्यनुसारतः ।<br>
सर्वेषामेव वर्णानामधिकारोऽस्ति मद्व्रते ।<br>
मद्भक्तैस्तु विशेषेण कर्त्तव्यं मत्परायणैः ७०।<br>
ततः प्रार्थना मंत्रः ।<br>
मद्वंशे येन राजा ता ये भविष्याश्च मानवाः ।<br>
तानुद्धरस्व देवेश दुःखदाद्भवसागरात् ७१।<br>
पातकार्णवमग्नस्य व्याधिभिश्चांबुचारिभिः ।<br>
जीवैस्तु परिभूतस्य महादुःखगतस्य मे ७२।<br>
करावलंबनं देहि शेषशायी जगत्पते ।<br>
व्रतेनानेन देवेश भुक्तिमुक्तिप्रदो भव ७३।<br>
एवं प्रार्थ्य ततो देवं विसृज्य च यथाविधि ।<br>
उपहारादिकं सर्वे आचार्याय निवेदयेत् ७४।<br>
दक्षिणाभिश्च संतोष्या ब्राह्मणांश्च विसर्जयेत् ।<br>
मम ध्यान समायुक्तो भुंजीत सह बंधुभिः ७५।<br>
अकिंचनोपि नियतमुपोष्यति चतुर्दशीम् ।<br>
सप्त जन्म कृतात्पापान्मुच्यते नात्र संशयः ७६।<br>
य इदं शृणुयाद्भक्त्या व्रतं पापप्रणाशनम् ।<br>
तस्य श्रवणमात्रेण ब्रह्महत्यां व्यपोहति ७७।<br>
पवित्रं परमं गुह्यं कीर्तयेद्यस्तु मानवः ।<br>
सर्वकामानवाप्नोति व्रतस्यास्य फलं सदा ७८।<br>
य इदं कुरुते शक्त्या काले मध्याह्न संज्ञके ।<br>
लीलावत्या सह ऋषिं श्रीनृसिंह प्रसादतः ७९।<br>
पूजयेत्परया भक्त्या मुक्तिं प्राप्नोति शाश्वतीम् ।<br>
तस्मिन्क्षेत्रे तु यो गत्वा श्रीनृसिंहं प्रपूजयेत् ८०।<br>
वांच्छितं लभते नित्यं श्रीनृसिंह प्रसादतः ।<br>
श्रीनृसिंह महद्रूप कालकोटिदुरासद ८१।<br>
भैरवेश हरार्तिघ्न बालरूप नमोस्तु ते ।<br>
श्रीनृसिंहाय रूपाय बालाय बालरूपिणे ८२।<br>
व्यापकाय सुनंदाय स्वात्मप्रकट रूपिणे ।<br>
सर्वजीवात्मकायैव विश्वेशाय स्वरात्मने ८३।<br>
मार्तंड मंडलस्थाय दयासिंधो नमोस्तु ते ।<br>
चतुर्विंशस्वरूपाय कालरुद्राग्निरूपिणे ८४।<br>
जगदेकस्वरूपाय नृसिंहाय नमोस्तु ते ।<br>
भाले दधार यो देवो नृसिंहो वीरभद्र जित् ८५।<br>
द्वादशादित्यबिंबानि सुतप्तानि प्रमाणतः ।<br>
तत्र सिंधु महापुण्या नदी रम्या विशेषतः ८६।<br>
तस्याः समीपे नगरं वर्त्ततेऽद्यापि सुंदरि ।<br>
मौलिस्तानेति विख्यातं सर्वदा देवनिर्मितम् ८७।<br>
वसतिर्वर्त्तते तत्र हारीतस्य महात्मनः ।<br>
लीलावती तु तत्रैव तिष्ठते नात्र संशयः ८८।<br>
प्रतिशब्दो भवेत्तत्र सिंधुनद्याः समीपतः ।<br>
कलौ युगे तु संप्राप्ते म्लेच्छा वै पापचारिणः ८९।<br>
निवसंति तु तत्रैव बहवो नात्र संशयः ।<br>
नृसिंहजन्मनि यथा शब्दोऽभूदद्भुतः परः ९०।<br>
नृसिंहेति नृसिंहेति य उच्चैर्नदते नरः ।<br>
तादृशः प्रतिशब्दो वै जायते नगनंदिनि ९१।<br>
ब्रह्महा हेमहारी वा सुरापो गुरुतल्पगः ।<br>
सिंधौ गत्वा विशेषेण स्नानं कुर्वंति ये जनाः ९२।<br>
मुच्यते नात्र संदेहः श्रीनृसिंह प्रसादतः ।<br>
दशारात्रिप्रमाणेन मानवा ये वसंति हि ९३।<br>
ते ज्ञेयाः पुण्यकर्माणो नासत्यं मामकं वचः ।<br>
निवसंति कलौ तत्र वर्णा ये द्विजपूर्वकाः ९४।<br>
म्लेच्छवत्तेऽपि विज्ञेया वेदबाह्याः सुरोत्तमैः ।<br>
मांसं खादंति ते तत्र मद्यपानं पपुः सदा ९५।<br>
अतो ह्यधर्मरूपास्ते पापिष्ठा नात्र संशयः ।<br>
संध्याहीना यथा विप्रा वेदबाह्यास्तथैव च ९६।<br>
निवसंति पुरे तस्मिन्पश्चिमायां सुरेश्वरि ।<br>
एकमेव परं तीर्थं नृसिंहाख्यं सुविस्तरम् ।<br>
यं श्रुत्वा मुच्यते पापान्नरः सद्यो न संशयः ९७।<br>
इति श्रीपाद्मेमहापुराणे पंचपंचाशत्साहस्र्यां संहितायामुत्तरखंडे नृसिंहोत्पत्तिर्नाम चतुःसप्तत्यधिकशततमोऽध्यायः १७४।<br>
