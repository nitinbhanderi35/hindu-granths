महादेव उवाच।<br>
साभ्रमत्यास्तटे तीर्थं गयातीर्थमनुत्तमम् ।<br>
चित्रांगवदनं नाम मालार्काधिष्ठितं शुभम् १।<br>
कल्पपादपसंतानैर्मंदारैश्चोपशोभितम् ।<br>
चूतनिंबकदंबैश्च काश्मर्यश्वत्थतिंदुकैः २।<br>
तस्मादपहरेत्कुष्ठं योजनस्मृतिविभ्रमात् ।<br>
यस्य संजायते कुष्ठं तस्य मालार्कको हरेत् ३।<br>
या तु वेदोक्तविधिना नारी तत्राभिषिंचति ।<br>
मृतवत्साऽथवा वंध्या पुत्रं प्राप्नोति साचिरात् ४।<br>
संध्यास्नानं जपो होमः स्वाध्यायो देवतार्चनम् ।<br>
कृतं भास्करभक्तेन मालार्के ह्यक्षयं भवेत् ५।<br>
अत्र गत्वा तु देवेशि श्रीरवेर्व्रतमाचरेत् ।<br>
इहलोके सुखं भुक्त्वा रवेर्लोकं हि याति वै ६।<br>
मृतवत्सो हि राजर्षिस्तत्र गत्वाऽकरोत्तपः ।<br>
स राजा प्राप्तवान्पुत्रं श्रीमालार्कप्रसादतः ७।<br>
अत्र गत्वा विशेषण उपवासी जितेंद्रियः ।<br>
मालार्कं पूजयेद्यो वै मुक्तिभागी भवेद्ध्रुवम् ८।<br>
वसिष्ठप्रमुखाविप्रा देवा इंद्रादयः सदा ।<br>
निवसंति सुरश्रेष्ठे मालार्के रविसन्निधौ ९।<br>
<br>
