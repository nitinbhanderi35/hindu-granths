पार्वत्युवाच-<br>
विस्तरेण मयाचक्ष्व मंत्रार्थपदगौरवम् ।<br>
ईश्वरस्य स्वरूपं च तद्विभूतिगुणांस्तथा १।<br>
तद्विष्णोः परमं धामव्यूहभेदांस्तथा हरेः ।<br>
सर्वमाख्याहि तत्त्वेन मम सर्वसुरेश्वर २।<br>
ईश्वर उवाच-<br>
शृणु देवि प्रवक्ष्यामि स्वरूपं परमात्मनः ।<br>
विभूतिगुणसंघातं तदवस्थात्मकं हरेः ३।<br>
यः परः पुरुषो विष्णुर्नारायण उदाहृतः ।<br>
स ईश्वरश्च जगतां परमात्मा सनातनः ४।<br>
विश्वतः पाणिपादश्च चक्षुष्मान्विश्वतः प्रभुः ।<br>
विश्वानि भुवनान्यस्मिन्धामानि परमाणि वै ५।<br>
धारयन्सोऽप्यत्यतिष्ठेन्मनांसि च मनीषिणाम् ।<br>
एवं बहुस्वरूपः सञ्छ्रीपतिः पुरुषोत्तमः ।<br>
ईश्वरर्य्या सहभोगार्थं दिव्यमंगलरूपवान् ६।<br>
बृहच्छरीरोऽग्निसमानरूपो युवा कुमारत्वमुपेयिवान्हरिः ।<br>
रेमे श्रियासौ जगतां जनन्या स्वज्योत्स्नया चंद्रइवामृतांशुः ७।<br>
अयं च जगदीश्वर्य्या कुमारो नित्ययौवनः ।<br>
कंदर्प्पकोटिलावण्यः स तस्थे परमे पदे ८।<br>
भोगार्थं परमं व्योम लीलार्थमखिलं जगत् ।<br>
भोगेन क्रीडया विष्णोर्विभूतिद्वयसंस्थितिः ९।<br>
भोगे नित्यस्थितिस्तस्य लीलां संहरते कदा ।<br>
भोगो लीला उभौस्तस्य धार्य्येते शक्तिमत्तया १०।<br>
त्रिपाद्व्याप्तिः परे धाम्नि पादोस्येहाभवत्पुनः ।<br>
त्रिपाद्विभूतिर्नित्या स्यादनित्यं पादमैश्वरम् ११।<br>
नित्यं तद्रूपमीशस्य परे धाम्नि स्थितं शुभम् ।<br>
अच्युतं शाश्वतं दिव्यं सदा यौवनमाश्रितम् १२।<br>
नित्यं संभोगमीश्वर्या श्रिया भूम्या च संवृतम् ।<br>
नित्यैवेषा जगन्माता विष्णोः श्रीरनपायिनी १३।<br>
यथा सर्वगतो विष्णुस्तथा लक्ष्मीश्शुभानने ।<br>
ईशाना सर्वजगतो विष्णुपत्नी सदा शिवा १४।<br>
सर्वतः पाणिपादांता सर्वतोऽक्षिशिरोमुखी ।<br>
नारायणी जगन्माता समस्तजगदाश्रया १५।<br>
यदपाङ्गाश्रितं सर्वं जगत्स्थावरजङ्गमम् ।<br>
जगत्स्थितिलयौ यस्या उन्मीलननिमीलनात् १६।<br>
सर्वस्याद्या महालक्ष्मीस्त्रिगुणा परमेश्वरी ।<br>
लक्ष्यालक्ष्यस्वरूपा सा व्याप्य कृत्स्नं व्यवस्थिता १७।<br>
शून्यं तदखिलं विश्वं विलोक्य परमेश्वरी ।<br>
शून्यं तदखिलं स्वेन पूरयामास तेजसा १८।<br>
सा लक्ष्मीर्धरणी चैव नीलादेवीति विश्रुता ।<br>
आधारभूता जगतः पृथिवीरूपमाश्रिता १९।<br>
तोयादिरसरूपेण सैव नीलावपुर्भवेत् ।<br>
लक्ष्मीरूपत्वमापन्ना धनवाग्रूपिणी हि सा २०।<br>
एवं देवीस्वरूपा सा जगतः श्रीः श्रीताहरिम् ।<br>
समस्तविद्याभेदा स्युर्लक्ष्मीरूपा वरानने २१।<br>
श्रीरूपमखिलं सर्वं तस्या हि वपुरुच्यते ।<br>
सौंदर्यं शीलवृत्तं च सौभाग्यं स्त्रीषु संस्थितम् ।<br>
तस्या रूपं च गिरिजे सर्वासां मूर्ध्नि योषिताम् २२।<br>
यस्याः कटाक्षाय तमोग्रदृष्ट्या ब्रह्माशिवस्स्वर्गपतिर्महेंद्रः ।<br>
चंद्रश्च सूर्यो धनदोपमोग्निः प्रभूतमैश्वर्यमवाप्नुवंति २३।<br>
लक्ष्मीः श्रीः कमला विद्या माता विष्णुप्रिया सती ।<br>
पद्मालया पद्महस्ता पद्माक्षी लोकसुंदरी २४।<br>
भूतानामीश्वरी नित्या सह्या सर्वगता शुभा ।<br>
विष्णुपत्नी महादेवी क्षीरोदतनया रमा २५।<br>
अनंता लोकमाता भूर्नीला सर्वसुखप्रदा ।<br>
रुक्मिणी च तथा सीता सर्ववेदवती शुभा २६।<br>
सती सरस्वती गौरी शांतिः स्वाहा स्वधा रतिः ।<br>
नारायणी वरारोहा विष्णोर्नित्यानपायिनी २७।<br>
एतानि पुण्यनामानि प्रातरुत्थाय यः पठेत् ।<br>
स महाश्रियमाप्नोति धनधान्यमकल्मषम् २८।<br>
हिरण्यवर्णां हरिणीं सुवर्णरजतः स्रजाम् ।<br>
चंद्रां हिरण्मयीं लक्ष्मीं विष्णोरनपगामिनीम् २९।<br>
गन्धद्वारां दुराधर्षां नित्यपुष्टां करीषिणीम् ।<br>
ईश्वरीं सर्वभूतानां तामिहोपह्वये श्रियम् ३०।<br>
एवं ऋक्संहितायां तु स्तूयमाना महेश्वरी ।<br>
सर्वैश्वर्यसुखं प्रादाच्छिवादीनां दिवौकसाम् ३१।<br>
अस्येशाना हि जगतो विष्णुपत्नी सनातनी ।<br>
यदपाङ्गाश्रितं सर्वं जगत्स्थावरजंगमम् ३२।<br>
यस्य वक्षसि सा देवी प्रभाग्नाविव तिष्ठति ।<br>
स वै सर्वेश्वरः साक्षादक्षरः पुरुषोऽव्ययः ३३।<br>
स वै नारायणः श्रीमान्वात्सल्यगुणसागरः ।<br>
स्वामी सुशीलः सुभगः सर्वज्ञः सर्वशक्तिमान् ३४।<br>
नित्यं संपूर्णकामश्च नैसर्गिकसुहृत्सखा ।<br>
कृपापीयूषजलधिः शरणं सर्वदेहिनाम् ३५।<br>
स्वर्गापवर्गसुखदो भक्तानां करुणाकरः ।<br>
श्रीमते विष्णवे तस्मै दास्यं सर्वं करोम्यहम् ३६।<br>
देशकालाद्यवस्था तु सर्वासु कमलापतेः ।<br>
इति स्वरूपं संसिद्धं सुखं दास्यमवाप्नुयात् ३७।<br>
एवं विदित्वा मंत्रार्थं तद्भक्तिं सम्यगाचरेत् ।<br>
दासभूतमिदं तस्य जगत्स्थावरजंगमम् ३८।<br>
श्रीमन्नारायणः स्वामी जगतां प्रभुरीश्वरः ।<br>
माता पिता सुतो बंधुर्निवासः शरणं गतिः ३९।<br>
कल्याणगुणवान्श्रीशः सर्वकामफलप्रदः ।<br>
योऽसौ निर्गुण इत्युक्तः शास्त्रेषु जगदीश्वरः ४०।<br>
प्राकृतैर्हेयसंयुक्तैर्गुणैर्हीनत्वमुच्यते ।<br>
यत्र मिथ्या प्रपञ्चत्वं वाक्यैर्वेदांतगोचरैः ४१।<br>
दृश्यमानमिदं सर्वमनित्यमिति चोच्यते ।<br>
अत्रापि प्राकृतं रूपमण्डस्यैव विनाशनम् ४२।<br>
प्राकृतानां हि रूपाणामनित्यत्वं तथोच्यते ।<br>
इममर्थं महादेवि प्रकृतेरुद्भवं हरेः ४३।<br>
क्रीडार्थं देवदेवस्य विष्णोर्लीलाधिकारिणः ।<br>
लोकैश्चतुर्भिर्दशभिः सागरैर्द्वीपसंयुतैः ४४।<br>
भूतैश्चतुर्विधैश्चापि भूधरैश्च महोच्छ्रयैः ।<br>
परिपूर्णमिदं रम्यमंडं प्रकृतिसंभवम् ४५।<br>
दशोत्तरगुणोपेतं सप्तावरणसंवृतम् ।<br>
कलाकाष्ठादिरूपेण यः कालं परिवर्तते ४६।<br>
कालेनैव जगत्सर्गस्थितिसंहरणं भवेत् ।<br>
चतुर्युगसहस्रं वै ब्रह्मणो दिवसो भवेत् ४७।<br>
तावंति रात्रिवर्षाणि ब्रह्मणोऽव्यक्तजन्मनः ।<br>
क्षये तु ब्रह्मणः प्राप्ते सर्वसंहारको भवेत् ४८।<br>
अंडमंडगता लोका दह्यंते कालवह्निना ।<br>
सर्वात्मानस्तथा विष्णोः प्रकृतौ विनिवेशिताः ४९।<br>
अंडावरणभूतानि प्रकृतौ लयमाप्नुयुः ।<br>
सा सर्वजगदाधारा प्रकृतिर्हरिसंश्रिता ५०।<br>
तया जगत्सर्गलयौ करोति भगवान्सदा ।<br>
क्रीडार्थं देवदेवेन सृष्टा माया जगन्मयी ५१।<br>
अविद्या प्रकृतिर्माया गुणत्रयमयी सदा ।<br>
सर्गस्थितिलयानां सा हेतुभूता सनातनी ५२।<br>
योगनिद्रा महामाया प्रकृतिस्त्रिगुणान्विता ।<br>
अव्यक्ता च प्रधानं च विष्णोर्लीलाविकारिणः ५३।<br>
जगत्सर्गलयौ स्यातां प्रकृतेरेव सर्वदा ।<br>
असंख्यप्रकृतेः स्थानं निबिडध्वान्तमव्ययम् ५४।<br>
ऊर्ध्वं तु सीम्नि विरजा निस्सीमाधस्सनातनी ।<br>
तयादृतं जगत्सर्वं स्थूलसूक्ष्माद्यवस्थया ५५।<br>
विकाससंकोचावस्थे तस्यां सर्गलयौ स्मृतौ ।<br>
एवं सर्वाणि भूतानि प्रकृत्यंतर्गतानि वै ५६।<br>
ततः शून्यमिदं सर्वं प्रकृत्यंतर्गतं महत् ।<br>
एवं प्रकृतिरूपाया विभूते रूपमुत्तमम् ५७।<br>
त्रिपाद्विभूतिरूपं तु शृणु भूधरनंदिनि ।<br>
प्रधान परमव्योम्नोरंतरे विरजा नदी ५८।<br>
वेदांगस्वेदजनिततोयैः प्रस्राविता शुभा ।<br>
तस्याः पारे परे व्योम्नि त्रिपाद्भूतिस्सनातनी ५९।<br>
अमृतं शाश्वतं नित्यमनन्तं परमं पदम् ।<br>
शुद्धं सत्वमयं दिव्यमक्षरं ब्रह्मणः पदम् ६०।<br>
अनेककोटिसूर्याग्नि तुल्य वर्चसमव्ययम् ।<br>
सर्ववेदमयं शुद्धं सर्गप्रलयवर्जितम् ६१।<br>
असंख्यमजरं नित्यं जाग्रत्स्वप्नादिवर्जितम् ।<br>
हिरण्मयं मोक्षपदं ब्रह्मानंदसुखावहम् ६२।<br>
समानाधिक्यरहितमाद्यंतरहितं शुभम् ।<br>
तेजसात्यद्भुतं रम्यं नित्यमानंदसागरम् ६३।<br>
एवमादिगुणोपेतं तद्विष्णोः परमं पदम् ।<br>
न तद्भासयते सूर्यो न शशांको न पावकः ६४।<br>
यद्गत्वा न निवर्तंते तद्धाम परमं हरेः ।<br>
तद्विष्णोः परमं धाम शाश्वतं नित्यमच्युतम् ।<br>
न हि वर्णयितुं शक्यं कल्पकोटिशतैरपि ६५।<br>
हरेः पदं वर्णयितुं न शक्यं मया च धात्रा च मुनींद्रसङ्घैः ।<br>
यस्मिन्पदे ह्यच्युत ईश्वरो यः सो अङ्ग वेद यदि वा न वेद ६६।<br>
यदक्षरं वेदगुह्यं यस्मिन्देवा अधि विश्वे निषेदुः ।<br>
यस्तन्नो वेद किमृचा करिष्यति ये तद्विदुस्त इमे समासते ६७।<br>
तद्विष्णोः परमं धाम सदा पश्यंति सूरयः ।<br>
अक्षरं शाश्वतं दिव्यं देवि चक्षुरिवाततम् ६८।<br>
तत्प्रवेष्टुमशक्यं च ब्रह्मरुद्रादिदैवतैः ।<br>
ज्ञानेन शास्त्रमार्गेण वीक्ष्यते योगिपुंगवैः ६९।<br>
अहं ब्रह्मा च देवाश्च न जानंति महर्षयः ।<br>
सर्वोपनिषदामर्थं दृष्ट्वा वक्ष्यामि सुव्रते ७०।<br>
विष्णोः पदे हि परमे पदे तत्सशुभाह्वयेः ।<br>
यत्र गावो भूरिशृंगा आसते सुसुखाः प्रजाः ७१।<br>
अत्राह तत्परं धाम गोपवेषस्य शार्ङ्गिणः ।<br>
तद्भाति परमं धाम गोभिर्गोपैस्सुखाह्वयैः ७२।<br>
आदित्यवर्णं तमसः परस्ताज्ज्योतिरच्युतम् ।<br>
आधारो ब्रह्मणो लोकश्शुद्धसत्त्वस्सनातनः ७३।<br>
सामान्या विभिते भूमिन्तेऽस्मिन्शाश्वते पदे ।<br>
तस्थतुर्जागरूकेस्मिन्युवानौ श्रीसनातनौ ७४।<br>
यतः स्वसारौ युवती भूनीले विष्णुवल्लभे ।<br>
अत्र पूर्वे ये च साध्या विश्वेदेवास्सनातनाः ७५।<br>
ते ह नाकं महिमानस्सचन्ते शुभदर्शनाः ।<br>
तत्र विज्ञानिनो विप्रा जागृवांसस्समिन्धते ७६।<br>
तत्पदं ज्ञानिनो विप्रा यांति संवासमिच्छवः ।<br>
तद्विष्णोः परमं धाम मोक्ष इत्यभिधीयते ७७।<br>
तस्मिन्बंधविनिर्मुक्ताः प्राप्नुवन्ति सुखं पदम् ।<br>
तत्प्राप्य न निवर्तंते तस्मान्मोक्ष उदाहृतः ७८।<br>
मोक्षं परं पदं दिव्यममृतं विष्णुमंदिरम् ।<br>
अक्षरं परमं धाम वैकुण्ठं शाश्वतं पदम् ७९।<br>
नित्यञ्च परमं व्योम सर्वोत्कृष्टं सनातनम् ।<br>
पर्य्यायवाचकान्यस्य परधाम्नोच्युतस्य च ।<br>
तस्य त्रिपाद्विभूतेस्तु रूपं वक्ष्यामि विस्तरात् ८०।<br>
इति श्रीपाद्मेमहापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे त्रिपाद्विभूतिकथनंनाम सप्तविंशत्यधिकद्विशततमोऽध्यायः २२७ ।<br>
<br>
