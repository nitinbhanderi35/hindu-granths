नारद उवाच-<br>
ये देवैर्निर्जिताः पूर्वं दैत्याः पातालसंस्थिताः १।<br>
ते हि भूमंडलं जाता निर्भयास्तमुपासितुम् ।<br>
कदाचिच्छिन्नशिरसं राहुं दृष्ट्वा स दैत्यराट् ।<br>
पप्रच्छ भार्गवं विप्रं केनेदं विहितं प्रभो २।<br>
भार्गवस्तस्य शिरसश्छेदं राहोः शशंस ह ।<br>
अमृतार्थं समुद्रस्य मथनं देवकारितम् ३।<br>
रत्नापहरणं चैव दैत्यानां च पराभवम् ।<br>
तच्छ्रुत्वा क्रोधरक्ताक्षः स्वपितुर्मथनं तदा ४।<br>
स दूतं प्रेषयामास घस्मरं शक्रसंनिधौ ।<br>
दूतस्त्रिविष्टपं गत्वा सुधर्मां प्राप्य सत्वरम् ५।<br>
गर्वादखर्वमौलिस्तु देवेंद्रं वाक्यमब्रवीत् ।<br>
दूत उवाच-<br>
जलंधरोऽब्धितनयः सर्वदैत्यजनेश्वरः ६।<br>
दूतोऽहं प्रेषितस्तेन स यदाह शृणुष्व तत् ।<br>
कस्मात्त्वया मम पिता मथितः सागरोऽद्रिणा ७।<br>
नीतानि सर्वरत्नानि तानि शीघ्रं प्रयच्छ मे ।<br>
इति दूतवचः श्रुत्वा विस्मितस्त्रिदशाधिपः ।<br>
उवाच घस्मरं घोरं भयरोषसमन्वितः ८।<br>
ईश्वर उवाच-<br>
शृणु दूत मया पूर्वं मथितः सागरो यथा ।<br>
अद्रयो मद्भयाद्भीताः स्वकुक्षिस्थास्तथा कृताः ९।<br>
अन्येऽपि मद्द्विषस्तेन रक्षिता दितिजास्तथा ।<br>
तस्मात्तद्रत्नजातं तु मयाप्यपहृतं किल १०।<br>
शंखोऽप्येवं पुरा देवानद्विषत्सागरात्मजः ।<br>
ममानुजेन निहतः प्रविष्टः सागरोदरम् ११।<br>
तद्गच्छ कथयस्वास्यसर्वं मथनकारणम् १२।<br>
नारद उवाच-<br>
इत्थं विसर्जितो दूतस्तदेंद्रेणागमद्गृहम् ।<br>
तदिंद्रवचनं दैत्यराजायाकथयत्तदा १३।<br>
तन्निशम्य तदा दैत्यो रोषात्प्रस्फुरिताधरः ।<br>
उद्योगमकरोत्तूर्णं सर्वदेवजिगीषया १४।<br>
तदोद्योगे सुरेंद्रस्य दिग्भ्यः पातालतस्तथा ।<br>
दितिजाः प्रत्यपद्यंत शतशः कोटिशस्तथा १५।<br>
अथ शुंभनिशुंभाद्यैर्बलाधिपतिकोटिभिः ।<br>
गत्वा त्रिविष्टपं दैत्यो युद्धायाधिष्ठितोऽभवत् १६।<br>
निर्ययुस्त्वमरावत्या देवा युद्धाय दंशिताः ।<br>
पुरमावृत्य तिष्ठंति दृष्ट्वा दैत्यबलं महत् १७।<br>
ततः समभवद्युद्धं देवदानवसेनयोः ।<br>
मुशलैः परिघैर्बाणैर्गदापरशुशक्तिभिः १८।<br>
तेऽन्योन्यं समधावेतां जघ्नतुश्च परस्परम् ।<br>
क्षणेनाभवतां सेने रुधिरौघ परिप्लुते १९।<br>
पतितैः पात्यमानैश्च गजाश्वरथपत्तिभिः ।<br>
व्यराजत रणे भूमिः संध्याभ्रपटलैरिव २०।<br>
तत्र युद्धे हतान्दैत्यान्भार्गवस्तूदतिष्ठयत् ।<br>
विद्ययाऽमृतजीविन्या मंत्रितैस्तोयबिंदुभिः २१।<br>
देवास्तत्र तथा युद्धे जीवयेदंगिरस्सुतः ।<br>
दिव्यौषधीः समानीय द्रोणदेश्याः पुनः पुनः २२।<br>
दृष्ट्वा देवांस्तथा युद्धे पुनरेव समुत्थितान् ।<br>
जलंधरः क्रोधवशो भार्गवं वाक्यमब्रवीत् २३।<br>
जलंधर उवाच-<br>
मया देवा हता युद्धे उत्तिष्ठंति कथं पुनः ।<br>
तव संजीवनीविद्या नैवान्यत्रेति विश्रुतम् २४।<br>
भृगुरुवाच-<br>
दिव्यौषधीः समानीय द्रोणाद्रेरंगिराः सुरान् ।<br>
जीवयत्येष वै शीघ्रं द्रोणाद्रिं समपाहर २५।<br>
नारद उवाच-<br>
इत्युक्तः स तु दैत्येंद्रो नीत्वा द्रोणाचलं तदा ।<br>
प्राक्षिपत्सागरे तूर्णं पुनरागान्महाहवम् २६।<br>
अथ देवान्हतान्दृष्ट्वा द्रोणाद्रिमगमद्गुरुः ।<br>
तावत्तत्र गिरींद्रं तं न ददर्श सुरार्चितः २७।<br>
ज्ञात्वा दैत्यहृतं द्रोणं विषण्णो भयविह्वलः ।<br>
आगत्य दूराद्व्याजह्रे श्वासाकुलितविग्रहः २८।<br>
पलायध्वं पलायध्वं नायं जेतुं हि शक्यते ।<br>
रुद्रांशसंभवो ह्येष स्मरध्वं शक्रचेष्टितम् २९।<br>
श्रुत्वा तद्वचनं देवा भयविह्वलितास्तदा ।<br>
दैत्यैस्तैर्वध्यमानास्ते पलायंत दिशो दश ३०।<br>
देवान्विदारितान्दृष्ट्वा दैत्यः सागरनंदनः ।<br>
शंखभेरीजयरवैः प्रविवेशामरावतीम् ३१।<br>
प्रविष्टे नगरं दैत्ये देवाःशक्रपुरोगमाः ।<br>
सुवर्णाद्रिगुहां प्राप्य न्यवसन्दैत्यतापिताः ३२।<br>
ततश्च सर्वेष्वसुराधिकारेष्विंद्रादिकानां विनिवेशयत्तदा ।<br>
शुंभादिकान्दैत्यवरान्पृथक्पृथक्स्वयं सुवर्णाद्रिगुहामगात्पुनः ३३।<br>
इति श्रीपाद्मे महापुराणे पंचपंचाशत्सहस्रसंहितायामुत्तरखंडे कार्तिकमाहात्म्ये अमरावतीविजयोनाम सप्तनवतितमोऽध्यायः ९७।<br>
<br>
