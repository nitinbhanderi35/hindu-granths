सूत उवाच-<br>
एवं संप्रार्थितो विप्रास्तया भक्त्यातिदीनया।<br>
यतश्चाकथयं तद्वै तच्छृणुध्वं दयालवः १।<br>
नारद उवाच-<br>
मा खिदस्त्वं वृथा बाले समाधाय मनो हृदि ।<br>
श्रीकृष्णचरणांभोजं स्मर सौख्यं लभिष्यसि २।<br>
द्रौपदी च परित्राता येन कौरवकश्मलात् ।<br>
पालिता गोपसुंदर्यः स कृष्णः क्वापि नो गतः ३।<br>
त्वं तु भक्तिः प्रिया तस्य सततं प्राणतोऽधिका ।<br>
त्वयाहूतस्तु भगवान्याति नीचगृहेष्वपि ४।<br>
सत्यादि त्रियुगे बोधो विरागो मुक्तिसाधकौ ।<br>
कलौ तु केवला भक्तिर्ब्रह्मसायुज्यकारिणी ५।<br>
इति निश्चित्य विद्रूपी स्वकां गात्त्वां ससर्ज ह ।<br>
परमानंदचिन्मूर्तिः स्वप्रियां प्रीतमानसः ६।<br>
बध्वांजलि त्वया पृष्टः किं करोमीति वै हरिः ।<br>
त्वां तदाज्ञापयत्कृष्णो मद्भक्तान्पोषयेति च ७।<br>
अंगीकृतं त्वया तद्वै प्रसन्नोऽभूद्धरिस्तदा ।<br>
मुक्तिदासीं ददौ तुभ्यं ज्ञानवैराग्य आत्मजौ ८।<br>
भक्तानां पोषणं नित्यं वैकुंठस्था करोषि च ।<br>
भूमौ च भक्तपोषाय छायारूपं समाश्रिता ९।<br>
विमुक्ति ज्ञानवैराग्यैः सह चैवागतात्र हि ।<br>
कृतादिद्वापरांते हि काले मुक्ति मुदास्थिता १०।<br>
कलौ तु संक्षयं प्राप्ता पाषंडामयपीडिता ।<br>
त्वदाज्ञया गता शीघ्रं वैकुंठे पुनरेव सा ।<br>
स्मृतमात्रा त्वयाद्यापि मुक्तिरायाति सत्वरम् ११।<br>
पुत्रीकृत्य त्वयैमौ च स्वपार्श्वे परिरक्षितौ ।<br>
उपेक्षातः कलौ मंदौ वृद्धौ जातौ सुतौ तव १२।<br>
तथापि चिंतां मुंचत्वमुपायं चिंतयाम्यहम् ।<br>
कलिना सदृशः कोऽपि युगो नास्ति वरानने १३।<br>
तस्मिंस्त्वां ख्यापयिष्यामि गेहे गेहे जने जने ।<br>
अन्यधर्मांस्तिरस्कृत्य पुरस्कृत्य महोत्सवान् १४।<br>
यदि प्रवर्त्तये न त्वां तदा दासो हरेर्नहि ।<br>
त्वदन्विताश्च ये जीवा भविष्यंति कलाविह १५।<br>
पापिनोऽपि गमिष्यंति निर्भया हरिमंदिरम् ।<br>
येषां चित्ते भवेद्भक्तिः सर्वदा प्रेमरूपिणी १६।<br>
न ते पश्यंति कीनाशं स्वप्नेऽप्यमलमूर्त्तयः ।<br>
न प्रेतो न पिशाचो वा राक्षसो वासुरोपि च १७।<br>
भक्तियुक्तमनस्कानां स्पर्शने दर्शने प्रभुः ।<br>
न तपोभिर्न वेदैश्च न ज्ञानेनापि कर्मणा १८।<br>
हरिर्हि साध्यते भक्त्या प्रमाणं तत्र गोपिकाः ।<br>
नृणां जन्मसहस्रेण भक्तिः सुकृतिनां भवेत् १९।<br>
कलौ भक्तिः कलौ भक्तिर्भक्त्याकृष्णः पुरः स्थितः ।<br>
भक्तिद्रोहकरा ये च ते सीदंति जगत्त्रये २०।<br>
दुर्वासा दुःखमापन्नः पुरा भक्तिविनिंदकः ।<br>
अलं वृत्तैरलंतीर्थैरलं योगैरलं मखैः २१।<br>
अलं ज्ञानकथालापैर्भक्तिरेकैव मुक्तिदा ।<br>
एवमुक्तं मया सा तु स्वमाहात्म्यं निशम्य वै २२।<br>
सर्वांगहर्षसंयुक्ता मां पुनर्वाक्यमब्रवीत् ।<br>
अहो नारद धन्योऽसि प्रीतिस्ते मयि निश्चला २३।<br>
न कदाचिन्विमुंचामि चित्तं ते मयि संगतम् ।<br>
कृपालुना त्वया साधो मद्बाधा ध्वंसिता क्षणात् २४।<br>
पुत्रयोश्चेतना नास्ति ममेमौ प्रतिबोधय ।<br>
तस्यास्तद्वचनं श्रुत्वा कारुण्येनान्वितो ह्यहम् २५।<br>
तयोः प्रबोधनं कर्तुं प्रवृत्तः पाणिना स्पृशन् ।<br>
मुखं संसृज्य कर्णांते शब्दमुच्चैः समुच्चरन् २६।<br>
ज्ञान प्रबुद्ध्य्तां शीघ्रं वैराग्यप्रतिबुध्यताम् ।<br>
वेदवेदांतघोषैश्च गीता पाठैर्मुहुर्मुहुः २७।<br>
बोध्यमानौ तदा तेन कथंचिद्बोधमागतौ ।<br>
नेत्रैरनवलोकंतौ जृंभंतौ सालसावुभौ २८।<br>
बकवत्पलितौ प्रायः शुष्ककाष्ठसमांगकौ ।<br>
क्षुत्क्षामौ तौ निरीक्ष्यैव पुनः स्वापमुपागतौ २९।<br>
तदा चिंतापरोऽभूवं किं विधेयं मयेति च ।<br>
अहो निद्रा कथं याति वृद्धत्वं चानयोः परम् ३०।<br>
चिंतयन्नित गोविंदं स्मरन्नासं द्विजोत्तमाः ।<br>
व्योमवाणी तदैवाभून्मा ऋषे खिद्यतामिति ३१।<br>
उद्यमस्सफलस्ते तु भविष्यति न संशयः ।<br>
एतदर्थं तु सत्कर्म सुरर्षे त्वं समाचर ३२।<br>
तत्कर्मतेऽभिधास्यंति साधवः साधुभूषणाः ।<br>
सत्कर्मणि कृते तस्मिन्स्वपनं वृद्धतानयोः ३३।<br>
गमिष्यति क्षणाद्भक्तिः सर्वतः प्रसरिष्यति ।<br>
इत्याकाशवचः स्पष्टं निशम्यापि मया द्विजाः ३४।<br>
न ज्ञातं यन्नभोवाण्या गोप्यत्वेन निरूपितं ।<br>
किं तत्कर्म च येनैतौ भवतो ज्ञानसंयुतौ ३५।<br>
क्व भविष्यंति ते संतः कथं वक्ष्यंति कर्म सत् ।<br>
मयात्र किं प्रकर्त्तव्यं यदुक्तं व्योमभाषया ३६।<br>
अथ तौ तत्र संस्थाप्य निर्गतोऽहं बहिर्द्विजाः ।<br>
वृंदारण्यादपृच्छं च यत्र तत्र द्विजोत्तमान् ३७।<br>
वृत्तांतं सर्व एवाथ श्रुत्वा विस्मितमानसाः ।<br>
नैवोत्तरं प्रयच्छंति ह्यनभिज्ञानभोगिरः ३८।<br>
असाध्यं केचन प्रोचुराविज्ञेयमथापरे ।<br>
मूकी बभूवुरन्ये तु चिंतयानाः पुनः पुनः ३९।<br>
वेदवेदांतघोषैश्च गीतापाठैर्मुहुर्मुहुः ।<br>
बोध्यमानं त्रिकं तत्तु नोदतिष्ठदहो विधिः ४०।<br>
योगिना नारदेनापि स्वयं न ज्ञायते तु यत् ।<br>
तत्कथं शक्यते कर्तुमितरैरिह मानुषैः ।<br>
ततश्चिंतातुरश्चाहं बदरीवनमागतः ४१।<br>
तपश्चरामि चात्रैव तदर्थं कृतनिश्चयः ।<br>
तावद्ददर्श पुरतः सनकाद्यान्मुनीश्वरान् ।<br>
कोटिसूर्यसमाभासानुवाच मुनिसत्तमान् ४२।<br>
इदानीं भूरिभागेन भवतां दर्शनं ह्यभूत् ।<br>
तदुपायं महाभागा वदंतु प्रीतमानसाः ४३।<br>
भवंतो योगिनां श्रेष्ठा बुद्धिमंतो बहुश्रुताः ।<br>
कुमारा एवपंचाब्दाः पूर्वेषामपिपूर्वजाः ४४।<br>
सदा वैकुंठनिलया हरिकीर्त्तनतत्पराः ।<br>
लीलामृतकथोन्मत्ता हरिस्मरणतत्पराः ४५।<br>
अतो हि कालदुहिता युष्मान्नैव प्रबाधते ।<br>
येषां भ्रूभंगमात्रेण द्वारपालौ हरेः पुरा ४६।<br>
दैत्यौ भूत्वा त्रिजन्मानि पुनस्तत्स्थानमास्थितौ ।<br>
अशरीरगिरोक्तं यत्किंतत्साधनमुच्यताम् ४७।<br>
अनुष्ठेयं यथा यत्र प्रब्रुवंतु कृपालवः ।<br>
भक्तिज्ञानविरागाणांसुखमुत्पद्यतेयथा ।<br>
ख्यातिर्वः सर्वलोकेषु तथा साधूच्यतां बुधाः ४८।<br>
कुमारा ऊचुः-<br>
मा चिंतां कुरु देवर्षे स्वचित्ते हर्षमावह ।<br>
उपायः सुखासाध्योऽत्र विद्यते विश्वसौख्यदः ४९।<br>
अहो नारद धन्योऽसि विरक्तानां शिरोमणिः ।<br>
श्रीकृष्णप्रेमपात्राणामग्रणीर्वदतां वरः 6.194.५०।<br>
त्वयि चित्रं न देवर्षे भक्तिसाधनतत्परे ।<br>
उचितं कृष्णदासानां भक्तेः संचारणं भुवि ५१।<br>
ऋषिभिर्बहुधा लोके उपायाः सिद्धये कृताः ।<br>
श्रमसाध्याश्च ते सर्वे प्रायः स्वर्गफलप्रदाः ५२।<br>
वैकुंठसाधकः पंथा गुप्तो लोकेषु वर्त्तते ।<br>
तस्योपदेशकः साधुः प्रायो भाग्येन लभ्यते ५३।<br>
यत्ते सत्कर्म निर्दिष्टं व्योमवाचा मुनीश्वर ।<br>
तज्ज्ञेयमिह सर्वज्ञैर्ज्ञानयज्ञः पुरातनैः ५४।<br>
श्रीमद्भागवतालापो ज्ञानयज्ञः शुकोदितः ।<br>
भक्तिज्ञानविरागाणां सुखदः प्रतिभाति नः ५५।<br>
कलिदोषा इमे सर्वे श्रीमद्भागवत ध्वनेः ।<br>
प्रभीताः प्रलयायंते सिंहशब्दाद्वृका इव ५६।<br>
ज्ञानवैराग्यसंयुक्ता भक्तिः प्रेमरसावहा ।<br>
प्रतिगेहं प्रतिजनं सुखक्रीडां करिष्यति ५७।<br>
सूत उवाच-<br>
कुमारोक्तं समाकर्ण्य नारदः प्रीतमानसः ।<br>
पुनः प्रोवाच भगवांस्तदुत्कर्षं विभावयन् ५८।<br>
नारद उवाच-<br>
वेदवेदांतघोषैश्च गीतापाठैः प्रबोधितम् ।<br>
नोदतिष्ठत्त्रिकं तत्तु कलिदोषतिरस्कृतम् ५९।<br>
कथं भागवतालापात्तद्विबोधमिहैष्यति ।<br>
छिंदंतु संशयं ह्येनं भवंतोऽमोघदर्शनाः ६०।<br>
विलंबो नात्र कर्त्तव्यः शरणागतवत्सलाः ।<br>
ततस्ते सनकाद्यास्तु विरक्ता ह्यूर्द्ध्वरेतसः ६१।<br>
सिद्धाः सनातना विप्रा नारदं प्रोचुरादरात् ६२।<br>
कुमारा ऊचुः ।<br>
वेदोपनिषदां साराज्जाता भागवती कथा ।<br>
अत्युत्तमा ततो भाति पृथग्भूता फलोन्नतिः ६३।<br>
आमूलाग्रं रसोस्त्येव रसालस्य यथा फले ।<br>
पृथग्भूतं तु पानेन यथा विश्वमनोहरः ६४।<br>
यथा दुग्धेस्थितं सर्पिर्न च स्वादूपकल्प्यते ।<br>
पृथग्भूतं तु तद्दिव्यं देवानां प्रीतिवर्द्धनम् ६५।<br>
इक्षुष्विवादिमध्यांतं शर्करा व्याप्य तिष्ठति ।<br>
पृथग्भूता तु सा मिष्टा तथा भागवती कथा ६६।<br>
श्रीमद्भागवतं नाम पुराणं रसमेव हि ।<br>
भक्तिज्ञानविरागाणां सौख्यायैव प्रकाशितम् ६७।<br>
कृष्णेन ब्रह्मणे नाभिकंजस्थाय हृदैव हि ।<br>
तच्चतुःश्लोकमखिलं ब्रह्मैव प्रतिभासते ६८।<br>
तुभ्यं च ब्रह्मणा प्रोक्तं तच्चरित्रनिदर्शनम् ।<br>
त्वयापि व्यासदेवाय प्रोक्तं तत्तापहानये ६९।<br>
यदीयस्मरणात्सद्यो निर्विण्णो बादरायणः ।<br>
चकार महदाख्यातुमात्माराम मनोहरम् ७०।<br>
अत्र ते विस्मयः केन येन पृच्छेः पुनः पुनः ।<br>
श्रीमद्भागवतं शास्त्रं क्षमं कृष्णानुकर्षणे ७१।<br>
सूत उवाच-<br>
एतन्निशम्य वचनं समुदाहृतं तु योगीश्वरैः सनकमुख्यतमैरभीष्टम् ।<br>
भक्त्या विधृत्य चरणं च प्रणम्य मूर्ध्ना हृष्टो जगाद जगदाधिनिवर्त्तकांस्तान् ७२।<br>
नारद उवाच-।<br>
संदर्शनं च भवतां विनिहंत्यघौघं श्रेयस्तनोति भवदुःखदवार्दितानाम् ।<br>
निःशेषशेषमुखगीतकथैकपानात्प्रेमप्रकाशनकृते शरणं गतो वः ७३।<br>
पुण्योदयेन बहुजन्मसमर्जितेन सत्संगमो यदि भवेत्कृतिनो जनस्य ।<br>
अज्ञानहेतुकृतमोहमहांधकारो नश्येत्तदा ह्युदयमेति महान्विवेकः ७४।<br>
इति श्रीपाद्मेमहापुराणे पंचपंचाशत्साहस्रयां संहितायामुत्तरखंडे।<br>
श्रीभागवतमाहात्म्ये चतुर्नवत्यधिकशततमोऽध्यायः १९४।<br>
<br>
