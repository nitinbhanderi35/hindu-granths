ॐ श्रीविष्णवे नमः ।<br>
ॐ श्रीवेदव्यासाय नमः ।<br>
ॐ नारायणं नमस्कृत्य नरं चैव नरोत्तमम् ।<br>
देवीं सरस्वतीं व्यासं ततो जयमुदीरयेत् १।<br>
अज्ञानतिमिरांधस्य ज्ञानांजनशलाकया ।<br>
चक्षुरुन्मीलितं येन तस्मै श्रीगुरवे नमः २।<br>
ऋषय ऊचुः -।<br>
श्रुतं पातालखंडं च त्वयाख्यातं विदांवर ।<br>
नानाख्यानसमायुक्तं परमानंददायकम् ३।<br>
अधुना श्रोतुमिच्छामो भगवद्भक्तिवर्द्धनम् ।<br>
पाद्मे यच्छेषमस्तीह तद्ब्रूहि कृपया गुरो ४।<br>
सूत उवाच-।<br>
शृणुध्वं मुनयः सर्वे यदुक्तं शंकरेण हि ।<br>
पृच्छते नारदायैव विज्ञानं पापनाशनम् ५।<br>
एकादा नारदो लोकान्पर्यटन्भगवत्प्रियः ।<br>
गतोऽद्रि मंदरं शंभुं प्रष्टुं किंचिन्मनोगतम् ६।<br>
तत्रासीनमुमानाथं प्रणिपत्य शिवाज्ञया ।<br>
उपविष्टः समादिष्ट आसनेऽभिमुखो विभोः ७।<br>
नारद उवाच।<br>
पप्रच्छ इदमेवेशं यन्मां पृच्छथ सत्तमाः ।<br>
भगवन्देवदेवेश पार्वतीश जगद्गुरो ८।<br>
भगवत्तत्वविज्ञानं येन स्यात्तन्ममादिश ।<br>
शिव उवाच।<br>
शृणु नारद वक्ष्यामि पुराणं वेदसंमितम् ९।<br>
यच्छ्रुत्वा सर्वपापेभ्यो मुच्यते नात्र संशयः ।<br>
प्रथमोत्तरकीर्तिः स्यात्पर्वताख्यानमेव च १०।<br>
जालंधरं तथाख्यानं श्रीशैलाख्यं ततः परम् ।<br>
हरिद्वारस्य व्याख्यानं विष्णुपादोद्भवां तथा ११।<br>
प्रयागतीर्थं ते वक्ष्ये दशाश्वमेधिकं च तत् ।<br>
तुलसीमहिमाचैव शंखचक्रगदादिकम् १२।<br>
द्वारकायास्तथाख्यानं महोत्सवविधिस्ततः ।<br>
तडाकजं तथा पुण्यं वापीकूपप्रपादिकम् १३।<br>
गाणपत्यं ततो वक्ष्ये वैष्णवागममेव च ।<br>
जीर्णोद्धारस्य माहात्म्यं मंदाकिनी समागमम् १४।<br>
साभ्रमत्यास्तु माहात्म्यं माहात्म्यं तीरजं तथा ।<br>
स्त्रीशूद्राणां तथा धर्मं तथा त्याज्यैश्च धारणम् १५।<br>
उमामहेशसंवादे प्रोक्तं नामसहस्रकम् ।<br>
कैलासात्तत्समानीतं नारदेनाग्रजन्मना १६।<br>
लोकानां ब्राह्मणानां च क्षत्रियाणां विशेषतः ।<br>
स्त्रीशूद्राणां विशेषेण पठितव्यं समाहितैः १७।<br>
इदं पवित्रं परमं पुण्यमायुष्यवर्धनम् ।<br>
पठितव्यं विशेषेण विष्णोः सायुज्यमाप्नुयात् १८।<br>
विष्णोर्नामसहस्रं तत्पावनं भुवि विश्रुतम् ।<br>
चतुर्विंशतिमूर्तीनां स्थानकानीह संवदेत् १९।<br>
तेषां च मातापितरावंतरं च ब्रवीम्यहम् ।<br>
गोत्रं वेदांश्चतेषां वै कर्माणीह तथैव च २०।<br>
स्त्रियस्तेषां प्रवक्ष्यामि यथाविज्ञानदर्शनात् ।<br>
चतुर्विंशत्येकादशीनां द्वादशीनां प्रभावताम् २१।<br>
गोदावर्याश्च माहात्म्यं शंखचक्रादिधारणम् ।<br>
ब्राह्मणानां विशेषेण धारणं विधिपूर्वकम् २२।<br>
यमुनायाश्च माहात्म्यं गंडिकायास्तथा मुने ।<br>
वेत्रवत्यास्तु माहात्म्यं वच्म्यहं ते न संशयः २३।<br>
गिल्लितीर्थोद्भवं पुण्यं शिलाक्षेत्रं महच्च यत् ।<br>
तत्सर्वं संप्रवक्ष्यामि खंडे उत्तरसंज्ञके २४।<br>
अर्बुदेश्वरमाहात्म्यं तत्र तीर्थादिकं च यत् ।<br>
सरस्वत्याश्च माहात्म्यं सिद्धक्षेत्रादिकं च यत् २५।<br>
पद्मनाभसमुत्पत्तिं तुलस्याश्चैव धारणम् ।<br>
गोपीचंदनमाहात्म्यं पट्टपूजां तथैव च २६।<br>
निरंजनस्य माहात्म्यं तथा विज्ञानदर्शनम् ।<br>
तत्र दीपप्रदानं च धूपदानं विशेषतः २७।<br>
कार्तिकस्याथ माहात्म्यं माहात्म्यं माघजं तथा ।<br>
सर्वेषां च व्रतानां च माहात्म्यं विधिपूर्वकम् २८।<br>
शृणु नारद वक्ष्यामि जगन्नाथाख्यमुत्तमम् ।<br>
यं दृष्ट्वा मुच्यते लोको ब्रह्महत्यादिपातकात् २९।<br>
यत्र सिद्धं तथा भुक्तं पारलौकिकदायकम् ।<br>
ब्राह्मणा यत्र भुंजन्ति वेदशास्त्र विशारदः ३०।<br>
अन्येषां चैव लोकानां का कथा चैव सुव्रत ।<br>
पंचविंशत्यत्र नागा नर्तक्यो विविधास्तथा ३१।<br>
ब्रह्महत्या बालहत्या गवांहत्या तथैव च ।<br>
ताः सर्वा विलयं यांति जगन्नाथस्य दर्शनात् ३२।<br>
जगन्नाथेत्युच्चरञ्जंतुर्महापापैः प्रमुच्यते ।<br>
विष्णोः पूजनकं पुष्पैस्तन्माहात्म्यमपि ब्रुवे ३३।<br>
पर्वतानां वर्णनं च देशानां वर्णनं तथा ।<br>
गोपूजनादिमाहात्म्यं सिद्धानां चैव पूजनम् ३४।<br>
सिक्थे दत्ते तु यत्पुण्यं तत्सर्वं प्रवदाम्यहम् ।<br>
कदलीगर्भदानं च वृक्षदानं ततः परम् ३५।<br>
अश्वदानं हस्तिदानं जपमाहात्म्यमुत्तमम् ।<br>
मंत्रदीक्षागमं चैव गुरोर्लक्षणमेव च ३६।<br>
शिष्यस्य लक्षणं प्रोक्तं यथा पौराणिका विदुः ।<br>
चरणोदकमाहात्म्यं पितृश्राद्धादिकं च यत् ३७।<br>
पितृक्षयाहदानं च नीलोत्सर्गविधिस्ततः ।<br>
ग्रहणं चंद्रसूर्यस्य तत्र दानं च यद्भवेत् ३८।<br>
शालग्रामस्य दानस्य माहात्म्यं माल्यगंधयोः ।<br>
दशम्यैकादशीवेधं द्वादशी हरिवासरम् ३९।<br>
तेषां चैव तुमाहात्म्यं रुद्रनामादिकं च यत् ।<br>
मथुरायाश्च माहात्म्यं कुरुक्षेत्रादिकं तथा ४० ।<br>
सेतुबंधस्य चाख्यानं श्रीरामेश्वरजं तथा ।<br>
त्र्यंबकस्य च माहात्म्यं पंचवट्याश्च यत्फलम् ४१।<br>
दंडकारण्यमाहात्म्यं शृणु वाडवसत्तम ।<br>
दंडकारण्यमाहात्म्यं नृसिंहोत्पत्तिकारणम् ४२।<br>
गीतायाश्चैव माहात्म्यं तथा भागवतस्य च ।<br>
कालिंद्याश्चैव माहात्म्यमिन्द्रप्रस्थस्य वर्णनम् ४३।<br>
रुक्मांगदचरित्रं तु महिमा वैष्णवस्य च ।<br>
वैष्णवे ह्येकभुक्ते तु शृणु वाडवसत्तम ४४।<br>
ससागरां च पृथिवीं दत्त्वा चैव तु यत्फलम् ।<br>
तत्फलं समवाप्नोति भुक्ते ह्येके तु वैष्णवे ४५।<br>
सात्विकाः सत्त्वसंपन्ना राजसाः कामुकाः स्मृताः ।<br>
तामसा अधमाः प्रोक्ता वैष्णवानां तु लक्षणम् ४६।<br>
ब्राह्मणा वैष्णवा ये तु वेदधर्मपरायणाः ।<br>
तेषां माहात्म्यं वक्ष्यामि यथोक्तं चैव नारद ४७।<br>
विष्णुनिंदारता ये वै द्रव्यलोभेन सत्तम ।<br>
तेषां पापं तु वक्ष्यामि सांप्रतं ऋषिसत्तम ४८ ।<br>
ज्वालामुख्यास्तथाख्यानं हिमशैलेक्षणं तथा ।<br>
ब्रह्मोत्पत्तिस्तु वै यत्र तं प्रदेशं वदाम्यहम् ४९।<br>
कायस्थानां समुत्पतिर्गयाव्याख्यानमेव च ।<br>
गदाधरस्वरूपं च फल्गुवर्णनमेव च 6.1.५०।<br>
एतेषां चैव माहात्म्यं पाद्मे दृष्टं तथा श्रुतम् ।<br>
महाबोधस्वरूपं च सकल्केर्यश एव च ५१।<br>
रामगयाया माहात्म्यं तथा प्रेतशिलाभवम् ।<br>
ब्रह्मणश्च तथाख्यानं शिलाख्यानं वदाम्यहम् ५२।<br>
ब्रह्मयोनेस्तथाख्यानमक्षयाख्य वटस्य च ।<br>
श्राद्धे तत्र महत्पुण्यं यत्तत्सर्वं वदाम्यहम् ५३।<br>
महेश्वरकृतां भक्तिं विष्णुना च महात्मना ।<br>
अद्यापि काश्यां जपति महारुद्रो ह्यनामयम् ५४।<br>
माहात्म्यं च ततो वक्ष्ये सागरस्य हि नारद ।<br>
तिलतर्पणजं पुण्यं यवजं पुण्यमेव च ५५।<br>
तुलसीदलसंयुक्तं तर्पणं देवजं तथा ।<br>
तन्माहात्म्यं प्रवक्ष्यामि यथोक्तं ब्रह्मणा मम ५६।<br>
शंखनादस्य माहात्म्यं पुण्यं चासंख्यसंज्ञकम् ५७।<br>
रवेर्वारस्य माहात्म्यं योगस्य विष्णुसंज्ञिनः ।<br>
वैधृतस्य च माहात्म्यं व्यतीपातस्य वै तथा ५८।<br>
एतत्सर्वं प्रवक्ष्यामि यथोक्तं चैव नारद ।<br>
अन्नदानं वस्त्रदानं भूमिदानं तथैव च ५९।<br>
शय्यादानं च गोदानं तथा वृषभमेव च ।<br>
जन्माष्टम्याश्च माहात्म्यं मत्स्यमाहात्म्यमेव च ६०।<br>
कूर्ममाहात्म्यं तत्प्रोक्तं वाराहस्य तथैव च ।<br>
माहात्म्यं च गवादीनां दानानां प्रवदाम्यहम् ६१।<br>
प्रह्लादमुखभक्ता ये ये केचिद्भुवि विश्रुताः ।<br>
तन्माहात्म्यं ततो वक्ष्ये शृणु देवर्षिसत्तम ६२।<br>
जागरे महिमा चैव दीपदाने कृते च यत् ।<br>
प्रहरेषु पृथक्पूजाफलं देवर्षिसत्तम ६३।<br>
पर्शुरामस्य चाख्यानं रेणुकाया वधस्तथा ।<br>
ब्राह्मणानां भूमिदानं रामेणैव च यत्कृतम् ६४।<br>
रामस्याश्रमजं पुण्यं वदाम्यहमशेषतः ।<br>
नर्मदायास्तथाख्यानं पुण्यपूजनयोस्तथा ६५।<br>
दानं वेदपुराणानामाश्रमाणां निरूपणम् ।<br>
हिरण्यदानपुण्यं च ब्रह्मांडदानमेव च ६६।<br>
पद्मपुराणदानं च खंडानां व्यक्तयस्तथा ।<br>
प्रथमं सृष्टिखंडं च द्वितीयं भूमिखंडकम् ६७।<br>
स्वर्गखंडं तृतीयं च तुर्यं पातालसंज्ञकम् ।<br>
उत्तरं पंचमं प्रोक्तं खंडान्यनुक्रमेण वै ६८।<br>
एतत्पद्मपुराणं तु व्यासेन तु महात्मना ।<br>
कृतं लोकहितार्थाय ब्राह्मणश्रेयसे तथा ६९।<br>
शूद्राणां पुण्यजननं तीव्रदारिद्र्यनाशनम् ।<br>
मोक्षदं सुखदं चाशु कल्याणप्रदमव्ययम् ।<br>
श्रुत्वा दानं तथा कुर्याद्विधिना तत्र नारद ७०।<br>
इति श्रीपाद्मे महापुराणे पंचपंचाशत्सहस्रसंहितायामुत्तरखंडे महेशनारदसंवादे बीजसमुच्चयोनाम प्रथमोऽध्यायः १।<br>
<br>
