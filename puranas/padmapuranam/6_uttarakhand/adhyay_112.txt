श्रीकृष्ण उवाच।<br>
इति तद्वचनं श्रुत्वा पृथुर्विस्मितमानसः ।<br>
संपूज्य नारदं भक्त्या विससर्ज तदा प्रिये १।<br>
तस्माद्व्रतत्रयं ह्येतन्ममातीवप्रियंकरम् ।<br>
माघकार्तिकयोस्तद्वत्तथैवैकादशीव्रतम् २।<br>
वनस्पतीनां तुलसी मासानां कार्तिकः प्रियः ।<br>
एकादशी तिथीनां च क्षेत्राणां द्वारका मम ३।<br>
एतेषां सेवनं यस्तु करोति च जितेंद्रियः ।<br>
स मे वल्लभतां याति न तथा यजनादिभिः ४।<br>
पापेभ्यो न भयं तेन कर्त्तव्यं नियमादपि ।<br>
एतेषां सेवनं कांते कुर्वता मत्प्रसादतः ५।<br>
सत्यभामोवाच।<br>
विस्मापनीयं तन्नाथ यत्त्वया कथितं मम ।<br>
परदत्तेन पुण्येन कलहा मुक्तिमागता ६।<br>
इत्थं प्रभावो मासोऽयं कार्त्तिकस्ते प्रियंकरः ।<br>
स्वामिद्रोहादिपापानि स्नानदानैर्गतानि यत् ७।<br>
दत्तं च लभते पुण्यं यत्परेण कृतं विभो ।<br>
अदत्तं केन मार्गेण लभते चापि मानवः ८।<br>
श्रीकृष्ण उवाच।<br>
अदत्तान्यपि पुण्यानि पापानि च यथा नरैः ।<br>
प्राप्यंते कर्मणा येन तद्यथावन्निशामय ९।<br>
देशग्रामकुलानि स्युर्भागभांजि कृतादिषु ।<br>
कलौ तु केवलं कर्त्ता फलभुक्पुण्यपापयोः १०।<br>
अकृतेऽपि हि संसर्गे व्यवस्थेयमुदाहृता ।<br>
संसर्गात्पुण्यपापानि यथा यांति निबोध तत् ११।<br>
एकत्रमैथुनाद्यानादेकपात्रस्थभोजनात् ।<br>
फलार्द्धं प्राप्नुयान्मर्त्यो यथावत्पुण्यपापयोः १२।<br>
अध्यापनाद्याजनाद्वाप्येकपंक्त्यशनादपि ।<br>
तुर्यांशं पुण्यपापानां नित्यं प्राप्नोति मानवः १३।<br>
एकासनादेकयानान्निःश्वासस्यांगसंगतः ।<br>
षडंशं फलभागी स्यान्नयतं पुण्यपापयोः १४।<br>
स्पर्शनाद्भाषणाद्वापि परस्य स्तवनादपि ।<br>
दशांशं पुण्यपापानां नित्यं प्राप्नोति मानवः १५।<br>
दर्शनश्रवणाभ्यां च मनोध्यानात्तथैव च ।<br>
परस्य पुण्यपापानां शतांशं प्राप्नुयान्नरः १६।<br>
परस्य निंदां पैशुन्यं धिक्कारं च करोति यः ।<br>
तत्कृतं पातकं प्राप्य स्वपुण्यं प्रददाति सः १७।<br>
कुर्वतः पुण्यकर्माणि सेवां यः कुरुते नरः ।<br>
पत्नीभृतकशिष्येभ्यो यदन्यः कोऽपि मानवः १८।<br>
तस्य सेवानुरूपेण द्रव्यं किंचिन्न दीयते ।<br>
सोऽपि सेवानुरूपेण तत्पुण्यफलभाग्भवेत् ।<br>
एकपंक्त्यश्नतां यस्तु लंघयेत्परिवेषणम् १९।<br>
तस्य पापषडंशं तु लभेद्वै परिवेषकः ।<br>
स्नानसंध्यादिकं कुर्वन्यः स्पृशेद्वा प्रभाषते २०।<br>
स पुण्यकर्मषष्ठांशं दद्यात्तस्मै सुनिश्चितम् ।<br>
धर्मोद्देशेन यो द्रव्यमपरं याचते नरः २१।<br>
तत्पुण्यकर्मजं तस्य धनदस्त्वाप्नुयात्फलम् ।<br>
अपहृत्य परद्रव्यं पुण्यकर्म करोति यः २२।<br>
कर्मकृत्पापभाक्तत्र धनिनस्तद्भवं फलम् ।<br>
नापनुद्य ऋणं यस्तु परस्य म्रियते नरः २३।<br>
धनी तत्पुण्यमाधत्ते स्वधनस्यानुरूपतः ।<br>
बुद्धिदस्त्वनुमंता च यश्चोपकरणप्रदः २४।<br>
बलकृच्चापि षष्ठांशं प्राप्नुयात्पुण्यपापयोः ।<br>
प्रजाभ्यः पुण्यपापानां राजा षष्ठांशमुद्धरेत् २५।<br>
शिष्याद्गुरुः स्त्रियो भर्त्ता पितापुत्रात्तथैव च ।<br>
स्वपतेरपि पुण्यस्य योषिदर्द्धमवाप्नुयात् २६।<br>
चित्तस्यानुव्रता शश्वद्वर्तते तुष्टिकारिणी ।<br>
परहस्तेन दानादि कुर्वतः पुण्यकर्मणि २७।<br>
विना भृतकपुत्राभ्यां कर्त्ता षष्ठांशमुद्धरेत् ।<br>
वृत्तिदो वृत्तिसंभोक्तुः पुण्यमष्टांशमुद्धरेत् २८।<br>
आत्मनो वा परस्यापि यदि सेवां न कारयेत् २९।<br>
श्रीकृष्ण उवाच।<br>
इत्थं ह्यदत्तान्यपि पुण्यपापान्या यांति नित्यं परसंचितानि ।<br>
शृणुष्व चेमं इतिहासमग्र्यं पुराभवं पुण्यमतिप्रदं च ३०।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे कार्त्तिकमाहात्म्ये श्रीकृष्णसत्यभामासंवादे पुण्यपापांशकथनंनाम द्वादशाधिकशततमोऽध्यायः ११२।<br>
<br>
