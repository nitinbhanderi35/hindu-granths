नारद उवाच-<br>
इत्याकर्ण्य वचस्तस्य पुंडरीको महामनाः ।<br>
उवाच निजबंधुं तं शृण्वतां निजसंगिनाम् १।<br>
पुंडरीक उवाच-<br>
केन पुण्येन तीर्थेऽस्मिन्मृत्युर्भरत तेऽभवत् ।<br>
यदि जानासि तद्ब्रूहि पापं विख्यातमेव ते २।<br>
भरत उवाच-<br>
पुंडरीक शृणुष्वेदं कथयामि तवाग्रतः ।<br>
एतत्तीर्थप्रदं पुण्यं कृतं यदिह जन्मनि ३।<br>
एकदा तु धनं जित्वा समागच्छन्निजं गृहम् ।<br>
अपश्यं मृतकं बालं मृतस्यानाथमापणे ४।<br>
निधाय तमहं मूर्ध्नि नीत्वा गंगातटे शुभे ।<br>
वस्त्रादिभिरलंकृत्य चक्रे दाहादिसत्क्रियाम् ५।<br>
द्यूतेनोपार्ज्जितं द्रव्यं तत्सर्वं व्ययितं मया ।<br>
तेन पुण्येन प्राप्तं मे तीर्थमेतच्छुभावहम् ६।<br>
कुरु त्वं मम देहस्य संस्कारं दाहपूर्वकम् ७।<br>
श्रीनारद उवाच-<br>
संस्कारे विहिते राजन्भरतः पापवानपि ।<br>
तीर्थस्यास्य प्रसादेन पुष्करस्य गतो दिवि ।<br>
मासमेकं यथा विष्णुः पुंडरीकगृहे हरिः ८।<br>
उवासास्य प्रसादेन तीर्थस्य शृणु सांप्रतम् ।<br>
अत्र तीर्थे स धर्मात्मा भरतस्यापि सद्गतिम् ।<br>
दृष्ट्वेति हृदये मेने तीर्थमेतत्तु कामदम् ९।<br>
अत्रेति वांच्छया सस्नौ पुंडरीकः स पंडितः ।<br>
माघमासं स्वरूपेण हरिर्वसतु मे गृहे १०।<br>
एवं स्नात्वा स कामेन ययौ निजगृहं प्रति ।<br>
तीर्थेऽत्र नृपतिश्रेष्ठ पुंडरीकोऽखिलार्थदे ११।<br>
बंधुभ्यो मरणं भ्रातुर्भरतस्य जगाद ह ।<br>
तेपि श्रुत्वा शुचं चक्रुर्माययावृतबुद्धयः १२।<br>
पुंडरीकस्तदा कुर्वन्गृहे स्वस्मिन्निजक्रियाः ।<br>
उवासेति महानंदस्तपस्यायास्यते हरिः १३।<br>
पूर्णिमायामथो पौष्यां चक्रे स परमोत्सवम् ।<br>
मत्वेति श्वो गृहे मह्यं हरिरायास्यति ध्रुवम् १४।<br>
श्रीखंडजलसेकेन गोमयालेपनेन च ।<br>
मुक्ताचूर्णचतुष्केन समस्कुरुत केतनम् १५।<br>
शतद्वयं ब्राह्मणानां नानाभोज्यैरभोजयत् ।<br>
वह्वीभिर्दक्षिणाभिश्च तानेव समतोषयत् १६।<br>
नानावादित्रकुशलैः कलकंठैश्च गायनैः ।<br>
रजन्यां स्वजनैर्गायंश्चक्रे जागरणं तथा १७।<br>
अथ प्रभाते तान्सर्वान्गायनादीन्विसृज्य सः ।<br>
गोविंदागमनाकांक्षी गृहमध्ये उपाविशत् १८।<br>
अथ तस्य गृहाभ्यासे निवर्त्य निजवाहनम् ।<br>
प्राविशद्गृहमध्ये तु कर्तुं स्वजनवांछितम् १९।<br>
स पुंडरीकस्तं दृष्ट्वा माधवं समुपागतम् ।<br>
उत्थायासनतस्तूर्णं ववंदे शिरसा नृप २०।<br>
उवाच च स धर्म्मात्मा गोविंदालोकनिर्वृतः ।<br>
संपूज्यार्घादिदानेन विष्टरे तं निवेशितम् २१।<br>
पुंडरीक उवाच-<br>
भवता भव तापघ्नं सुस्पष्टं तदनुष्ठितम् ।<br>
तावदत्र त्वया विष्णो स्थीयतां स्थितिकारिणा २२।<br>
यावदस्य पुनीतस्य समाप्तिस्तपसो भवेत् ।<br>
यत्र त्वं सेवकास्ते च वसंति परिचर्यया २३।<br>
तत्रैव खलु वैकुंठं सर्वदोषविवर्जितः ।<br>
यद्गृहे तव कर्माणि वर्ण्यं ते साधुभिर्विभो २४।<br>
हरिर्निवसते तत्र सन्मुखादिति नः श्रुतम् ।<br>
येषां वचसि ते नाम हृदि रूपं च सुंदरम् २५।<br>
कर्णयोश्च गुणारोपस्त एव खलु साधवः ।<br>
भवतो भवते स्वांतं येषां शुश्रूषणे विभो २६।<br>
उत्तमांगे च निर्माल्यं त एव खलु साधवः ।<br>
येषां तु बुद्धिः शत्रौ च मित्रे च कमलापते २७।<br>
चयापचययोश्चैव त एव खलु साधवः ।<br>
येषां विकुरुते चेतो न विकारस्य कारणे २८।<br>
संति लक्ष्मीपते नूनं त एव खलु साधवः ।<br>
यत्र त्वं साधवस्तत्र संतो यत्र ततो भवान् ।<br>
भवानतो विज्ञाय तां साधुं माघे मम गृहे वस २९।<br>
नारद उवाच-<br>
इत्याकर्ण्य वचस्तस्य पुंडरीकस्य माधवः ।<br>
उवाच वचनं भासादंतानां भासयन्दिशः ३०।<br>
श्रीभगवानुवाच-<br>
साधूनामुत्तमः साधुस्त्वं पृथिव्यां महामते ।<br>
यत्त्वया पुण्यतीर्थे तु स्नातं मत्संगवांछया ३१।<br>
उत्तिष्ठ जाह्नवीतोय माघे स्नानं कुरु द्विज ।<br>
माघांते स्नापयामि त्वां पूर्णिमायां तु पुष्करे ३२।<br>
प्रयागे माघमासे तु पूर्णं यत्स्नानजं फलम् ।<br>
तत्सर्वं पुष्करे तीर्थे दिनैकस्नानतो भवेत् ३३।<br>
नारद उवाच-<br>
एवमुक्तः स विप्रेंद्रः पुंडरीको मुरारिणा ।<br>
किंचिदभ्युदिते सूर्ये स्नानं गंगाजलेऽकरोत् ३४।<br>
प्रत्यक्ष पुंडरीकाक्ष पुंडरीकः समर्चयत् ।<br>
तुलसीविकसत्पुष्पयवकुंकुमचंदनैः ३५।<br>
धूपैरगरुजैरंगवासितांगं रमापतिम् ।<br>
नीराजयति कर्पूरदीपकैः पंचभिः स्म सः ३६।<br>
चतुर्विधमयैर्भोज्यैर्भोजयित्वा जगद्गुरुम् ।<br>
सुप्तं स मणिपर्यंके चामरैस्तमवीजयत् ३७।<br>
पादसंवाहनं जातु चक्रे तस्य रमापतेः ।<br>
जातकर्पूरसंयुक्तं ददौ तांबूलवीटकम् ३८।<br>
उष्णीषं बध्नतस्तस्य श्रीपतेः पुरतस्तदा ।<br>
तस्थौ जातु स विप्रेंद्रः करेणानीय दर्पणम् ३९।<br>
एवं निजगृहे तस्य वसतः स भवच्छिदः ।<br>
सपर्यां विदधद्विप्रो माघं निन्ये स मस्तकम् ४०।<br>
अथ माघावसाने तु पूर्णिमायां रमापतेः ।<br>
स्मृतिमात्रागतं तार्क्ष्यमपश्यत्पुरतः स्थितम् ४१।<br>
तं दृष्ट्वा पुंडरीकाक्षः पुंडरीकमुवाच ह ।<br>
श्रीभगवानुवाच-<br>
श्रूयतां भो द्विजश्रेष्ठ यद्वचोऽहं वदामि ते ४२।<br>
इंद्रप्रस्थगते तीर्थे पुष्करे ते यदृच्छया ।<br>
स्नानायते मया दत्तं यन्मासमुषितं मया ४३।<br>
अद्यपक्षींद्रमारुह्य मया सह महामते ।<br>
व्रज तीर्थशिरोरत्नं तदेव प्रति पुष्करे ४४।<br>
चतुर्वर्गप्रदे तस्मिन्स्नानं कुर्वन्यदीच्छसि ।<br>
तदहं ते प्रदास्यामि यदहं तद्वशे द्विज ४५।<br>
पापोऽपि भरतस्ते वै भ्राता यत्र मृतो गतः ।<br>
स्वर्गं स्वर्गसुखाकांक्षी किमन्यत्तस्य वर्ण्यते ४६।<br>
नारद उवाच-<br>
एवमुक्त्वा स देवेंद्रो ब्राह्मणेंद्रं नरेंद्र तम् ।<br>
पतगेंद्रं समारोप्य सर्वतीर्थेंद्रमागमत् ४७।<br>
पुंडरीकस्य देहात्तु तेन तत्प्राणवायुना ।<br>
समं ज्योतिः स निर्गत्य गोविंदपदमाविशत् ४८।<br>
एवं पुष्करतीर्थेऽस्मिन्निंद्रप्रस्थगते नृप ।<br>
स्नानेन पुंडरीकस्तु लेभे सायुज्यमीश्वरे ४९।<br>
एवं तीर्थानुरोधेन गोविंदोऽपि च तद्गृहे ।<br>
मासमेकं सुखं राजन्नुवास निजबंधुवत् ५०।<br>
केन वर्णयितुं शक्यो महिमा पुष्करस्य वै ।<br>
शक्रप्रस्थगतस्यास्य कोट्यंशो वर्णितो मया ५१।<br>
माहात्म्यश्रवणादस्य श्रद्धया लभते नरः ।<br>
अश्वमेधक्रतुफलं पठनादपि भूपते ५२।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे कालिंदीमाहात्म्ये पुष्करमहिमावर्णनोनामैकोनविंशाधिकद्विशततमोऽध्यायः २१९ ।<br>
<br>
