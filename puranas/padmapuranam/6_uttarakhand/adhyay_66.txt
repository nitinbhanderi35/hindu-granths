नारद उवाच-<br>
यमस्याराधनं ब्रूहि मद्धितार्थं सुरोत्तम ।<br>
कथं न गम्यते देव नरेण नरकांतरे १।<br>
श्रूयते यमलोके तु सदा वैतरणी नदी ।<br>
अनाधृष्यात्वपारा च दुस्तरा बहुशोणिता २।<br>
दुस्तरा सर्वभूतानां सा कथं सुतरा भवेत् ।<br>
भयमेतन्महादेव यमलोकं प्रति प्रभो ३।<br>
तस्य निर्मोचनार्थाय ब्रूहि कृत्यमशेषतः ।<br>
भगवन्देवदेवेश कृपां कृत्वा ममोपरि ४।<br>
महादेव उवाच-<br>
द्वारवत्यां पुरा विप्र स्नातोऽहं लवणांभसि ।<br>
ददृशे मुनिमायांतं मुद्गलं नाम वाडव ५।<br>
ज्वलंतमिवचादित्यं तपसा द्योततांगकम् ।<br>
मां प्रणम्य मुनिः प्राह मुद्गलो विस्मयान्वितः ६।<br>
मुद्गल उवाच-<br>
अकस्मान्मूर्च्छितो देव पतितोऽस्मि धरातले ।<br>
प्रज्वलंति ममांगानि गृहीतो यमकिंकरैः ७।<br>
बलादाकृष्यमाणोऽहं पुरुषॐगुष्ठमात्रकः ।<br>
बद्धो यमभटैर्गाढं नीतोऽस्मि शमनांतिकम् ८।<br>
क्षणात्सभायां पश्यामि यमं पिंगललोचनम् ।<br>
कृष्णमुखं महारौद्रं मृत्युव्याधिशतान्वितम् ९।<br>
वातपित्त श्लेष्मदोषैर्मूर्तिमद्भिस्तु सेवितम् ।<br>
कायशोषज्वरातंक स्फोटिका लूतकादिभिः १०।<br>
ज्वालांगमर्दशीर्षार्ति भगंदर बलक्षयैः ।<br>
कंठमालाक्षिरोगैश्च मूत्रकृच्छ्रज्वरव्रणैः ११।<br>
विमूर्च्छिका गलग्राह हृद्रोगैर्भूततस्करैः ।<br>
इत्थं बहुविधै रौद्रैर्नानारूपैर्भयंकरैः १२।<br>
कपालशिरोहस्तैश्च संग्रामे नरके तथा ।<br>
राक्षसैर्दानवैर्घोरैरुपविष्टैः पुरः स्थितैः १३।<br>
धर्माधिकारिभिश्चात्र चित्रगुप्तादि लेखकैः ।<br>
व्याघ्र सिंह वराहैश्च शिखासर्पैः सुदुर्द्धरैः १४।<br>
वृश्चिकैर्दंष्ट्रिभिर्भूतैः कीटकैर्मत्कुणादिभिः ।<br>
वृक चित्रादि शुनकैः कंकैर्गृध्रैश्च जंबुकैः १५।<br>
तस्करैर्भूतदारिद्रैर्मारिभिर्डाकिनीग्रहैः ।<br>
मुक्तकेशैः श्वासकासैर्भ्रुकुटी कुटिलाननैः १६।<br>
बृहत्प्रतापैर्नोभीतैः शासकैः पापकर्मणाम् ।<br>
यमः सभायां शुशुभे सेव्यमानः परिग्रहैः १७।<br>
भीमाटविकजीवैश्च यथा व्यालांजनो गिरिः ।<br>
ततो विश्वेश्वरः प्राह समयः किंकरान्प्रति १८।<br>
नामभ्रांतैर्भवद्भिश्च समानीतः कथं मुनिः ।<br>
भीमकस्यात्मजो ग्रामे कौंडिन्ये मुद्गलाभिधः १९।<br>
क्षीणायुः क्षत्रियः सोऽस्ति आनेयो मुच्यतामसौ ।<br>
श्रुत्वैतत्ते गतास्तस्मादायाताः पुनरेव ते २०।<br>
धर्मराजं पुनः प्राहुः सर्वे ते यमकिंकराः ।<br>
तत्रास्माभिर्गतैर्देही क्षीणायुर्नोपलक्षितः २१।<br>
यम उवाच-<br>
किं कारणमदृश्यास्ते प्रायेण भवतां नराः ।<br>
सुकृता द्वादशीयैस्तु ख्याता वैतरणी नदी २२।<br>
उज्जयिन्यां प्रयागे वा यमुनायां च ये मृताः ।<br>
तिलहस्तिहिरण्यादि दत्तं यैस्तु गवाह्निकम् २३।<br>
दूता ऊचुः -<br>
तद्व्रतं कीदृशं ब्रह्मन्ब्रूहि सर्वमशेषतः ।<br>
किं तत्र देव कर्त्तव्यं पुरुषैस्तवतोषदम् २४।<br>
येन कृता नरश्रेष्ठ द्वादशी कृष्णपक्षजा ।<br>
उपवासे च तेनैव कथं पापात्प्रमुच्यते २५।<br>
तद्व्रतं केन विधिना कर्त्तव्यं च यथा वद ।<br>
सुप्रसन्नेन वक्तव्यं दयां कृत्वा दयानिधे २६।<br>
श्रीमुद्गल उवाच-<br>
दूतानां वचनं श्रुत्वा उवाच मधुरं तदा ।<br>
सर्वं वदामि भो दूता यथादृष्टं यथाश्रुतम् २७।<br>
यम उवाच-<br>
मार्गशीर्षादि मासे तु या इमाः कृष्णपक्षजाः ।<br>
तासु पूर्वासु विधिवद्दूता वैतरणीव्रतम् २८।<br>
प्रतिमासं च कर्त्तव्यं यावद्वर्षं भवेद्ध्रुवम् ।<br>
यां तु कृत्वा तु भो दूता मुच्यते नात्र संशयः २९।<br>
उपवासस्य नियमः कर्त्तव्यो विष्णु तुष्टिदः ।<br>
अद्य मे देवदेवेश उपवासो भविष्यति ३०।<br>
द्वादश्यां पूज्य गोविंदं भक्तिभावसमन्वितम् ।<br>
स्वप्नेंद्रियस्य वैकल्याद्भोजनं यच्च मैथुनम् ३१।<br>
तत्सर्वं क्षम मे देव कृपां कृत्वा ममोपरि ।<br>
एवं वै नियमं कृत्वा मध्याह्ने तीर्थमाव्रजेत् ३२।<br>
मृद्गोमय तिलान्नीत्वा गंतव्यं विधिपूर्वकम् ।<br>
स्नानं तत्र प्रकर्तव्यं व्रतसंपूर्णहेतवे ३३।<br>
अश्वक्रांतेति मंत्रेण स्नानं कुर्याद्विशेषतः ।<br>
अश्वक्रांते रथक्रांते विष्णुक्रांते वसुंधरे ३४।<br>
मृत्तिके हर मे पापं यन्मया पूर्वसंचितम् ।<br>
तया हतेन पापेन सर्वपापैः प्रमुच्यते ३५।<br>
काश्यां चैव तु संभूतास्तिला वै विष्णुरूपिणः ।<br>
तिलस्नानेन गोविंदः सर्वं पापं व्यपोहति ३६।<br>
विष्णुदेहोद्भवा देवि महापापापहारिणी ।<br>
सर्वं पापं हर त्वं वै सर्वेषां हि नमोऽस्तु ते ३७।<br>
तुलसीपत्रकं धृत्वा नामोच्चारणपूर्वकम् ।<br>
स्नानं सुकृतिभिः प्रोक्तं कर्तव्यं विधिपूर्वकम् ३८।<br>
एवं स्नात्वा समुत्तीर्य परिधाय सुवाससी ।<br>
तर्पयित्वा पितॄन्देवांस्ततो विष्णोस्तु पूजनम् ३९।<br>
संस्थाप्य चाव्रणं कुंभं पंचपल्लवसंयुतम् ।<br>
पंचरत्नसमोपेतं दिव्यस्रग्गंधवासितम् ४०।<br>
जलपूर्णं सद्रव्यंच ताम्रपात्रसमन्वितम् ।<br>
तत्रस्थं श्रीधरं देवं देवदेवं तपोनिधिम् ४१।<br>
पूर्णेन विधिना राजन्कुर्यात्पूजां गरीयसीम् ।<br>
मृद्गोमयादिरचितं मंडलं कारयेच्छुभम् ४२।<br>
तंडुलैः शुक्लधौतैश्च अश्मपिष्टैश्च कारयेत् ।<br>
धर्मराजः प्रकर्त्तव्यो हस्ताद्यव यवान्वितः ४३।<br>
नदीं वैतरणीं ताम्रां स्थापयित्वा तदग्रतः ।<br>
पूजयेच्च पृथक्सम्यक्समावाहनपूर्वकम् ४४।<br>
आवाहयामि देवेशं यमं वै विश्वरूपिणम् ।<br>
इहाभ्येहि महाभाग सान्निध्यं कुरु केशव ४५।<br>
इदं पाद्यं श्रियः कांत सोपविष्टं हरे प्रभो ।<br>
विश्वोद्यानरतो नित्यं कृपां कुरु ममोपरि ४६।<br>
भूतिदाय नमः पादावशोकाय च जानुनी ।<br>
उरू नमः शिवायेति विश्वमूर्ते नमः कटिम् ४७।<br>
कंदर्पाय नमो मेढ्रमादित्याय फलं तथा ।<br>
दामोदराय जठरं वासुदेवाय वै स्तनौ ४८।<br>
श्रीधराय मुखं केशान्केशवायेति वै नमः ।<br>
पृष्ठं शार्ङ्गधरायेति चरणौ वरदाय च ४९।<br>
स्वनाम्ना शंखचक्रासिगदापरशुपाणये ।<br>
सर्वात्मने नमस्तुभ्यं शिर इत्यभिधीयते 6.66.५०।<br>
मत्स्यं कूर्मं च वाराहं नारसिंहं च वामनम् ।<br>
रामं रामं च कृष्णं च बुधं कल्किं नमोऽस्तु ते५१।<br>
सर्वपापौघनाशार्थं पूजयामि नमो नमः ।<br>
एभिश्च सर्वशो मंत्रैर्विष्णुं ध्यात्वा प्रपूजयेत् ५२।<br>
धर्मराज नमस्तेऽस्तु धर्मराज नमोऽस्तु ते ।<br>
दक्षिणाशापते तुभ्यं नमो महिषवाहन ५३।<br>
चित्रगुप्त नमस्तुभ्यं विचित्राय नमोनमः ।<br>
नरकार्तिप्रशांत्यर्थं कामान्यच्छ ममेप्सितान् ५४।<br>
यमाय धर्मराजाय मृत्यवे चांतकाय च ।<br>
वैवस्वताय कालाय सर्वभूतक्षयाय च ५५।<br>
वृकोदराय चित्राय चित्रगुप्ताय वै नमः ।<br>
नीलाय चैव दध्नाय नित्यं कुर्यान्नमो नमः ५६।<br>
एवं द्वादशभिः पूज्यो नामभिर्धर्मराट्प्रभुः।<br>
वैतरणी सुदुःपारे पापघ्नि सर्वकामदे ५७।<br>
इहाभ्येहि महाभागे गृहाणार्घं मया कृतम् ।<br>
यमद्वारपथे घोरे ख्याता वैतरणी नदी ५८।<br>
तस्यामुद्धरणार्थाय जन्ममृत्युजरातिगा ।<br>
या दुस्तरा दुष्कृतिभिः सर्वप्राणिभयापहा ५९।<br>
यस्यां भयात्प्रमज्जंति प्राणिनो यातनापराः ।<br>
तर्तुकामस्तु तां घोरं जया देवि नमोनमः ६०।<br>
तस्यां देवाधितिष्ठंति या सा वैतरणी नदी ।<br>
सा चापि पूजिता भक्त्या प्रीत्यर्थं केशवस्य च ६१।<br>
यस्यास्तटे प्रविशंति ऋषयः पितरस्तथा ।<br>
सा चापि सिंधुरूपेण पूजिता पापहारिका ६२।<br>
तरीतुं तां प्रदास्यामि सर्वपापविमुक्तये ।<br>
पुण्यार्थं संप्रवक्ष्यामि तुभ्यं वैतरणी नदीम् ६३।<br>
मयासि पूजिता भक्त्या प्रीत्यर्थं केशवस्य च ।<br>
कृष्णकृष्णजगन्नाथ संसारादुद्धरस्व माम् ६४।<br>
नामग्रहणमात्रेण सर्वं पापं हरस्व मे ।<br>
यज्ञोपवीतं परमं कारितं नवतंतुभिः ६५।<br>
प्रतिगृह्णीष्व देवेश प्रीतो यच्छ ममेप्सितम् ।<br>
इदं तव च तांबूलं यथाशक्त्या सुशोभनम् ६६।<br>
प्रतिगृह्णीष्व देवेश मामुद्धर भवार्णवात् ।<br>
पंचवर्ती प्रदीपोऽयं देवेशारार्तिकं तव ६७।<br>
मोहांधकारद्युमणे भक्तियुक्तो भवार्तिहृत् ।<br>
परमान्नं सुपक्वान्नं समस्तरससंयुतम् ६८।<br>
निवेदितं मया भक्त्या भगवन्प्रतिगृह्यताम् ।<br>
द्वादशाक्षरमंत्रेण यथासंख्य जपेन च ६९।<br>
प्रीयतां मे श्रियःकांतः प्रीतो यच्छतु वांछितम् ।<br>
पंच गावः समुत्पन्ना मथ्यमाने महोदधौ ७०।<br>
तासां मध्ये तु या नंदा तस्यै धेन्वै नमोनमः ।<br>
गां संपूज्य विधानेन अर्घ्यं दद्यात्समाहितः ७१।<br>
सर्वकामदुघे देवि सर्वांतकनिवारिणी ।<br>
आरोग्यं संततिं दीर्घां देहि नंदिनि मे सदा ७२।<br>
पूजिता च वसिष्ठेन विश्वामित्रेण धीमता ।<br>
कपिले हर मे पापं यन्मया पूर्वसंचितम् ७३।<br>
गावो ममाग्रतः संतु गावो मे संतु पृष्ठतः ।<br>
नाके मामुपतिष्ठंतु हेमशृंगी पयोमुचः ७४।<br>
सुरभ्यः सौरभेयाश्च सरितः सागरा यथा ।<br>
सर्वदेवमये देवि सुभद्रे भक्तवत्सले ७५।<br>
एवं संपूज्य विधिवद्दद्याद्गोषु गवाह्निकम् ।<br>
सौरभेयः सर्वहिताः पवित्राः पापनाशनाः ७६।<br>
प्रतिगृह्णंतु मे ग्रासं गावस्त्रैलोक्यमातरः ।<br>
गंगदायै नमो भूत्यै सर्वपापप्रहाणये ७७।<br>
अनेनैव तु मंत्रेण गदां वैधारयेद्बुधः ।<br>
पं नमः पद्मनाभाय पद्मं वै धारयेत्सुधीः ७८।<br>
चं चक्ररूपिणे विष्णो धारणं चक्रजं स्मृतम् ।<br>
शं शंखरूपिणे तुभ्यं नमोऽस्तु सुखकारिणे ७९।<br>
मंत्रेणानेन वै दूता धारणं शंखजं स्मृतम् ।<br>
चतुर्णामायुधानां तु धारणं मुनिभिः स्मृतम् ८०।<br>
अग्निहोत्रं यथा नित्यं वेदस्याध्ययनं तथा ।<br>
ब्राह्मणस्य तथैवेदं तप्तमुद्रादि धारणम् ८१।<br>
चंदनेन सुगंधेन गोपिकाचंदनेन तु ।<br>
धारणं च विशेषेण ब्राह्मणैर्वेदपारगैः ८२।<br>
चांडालोऽपि भवेच्छुद्धो धारणाच्च न संशयः ।<br>
ऊर्ध्वं पुंड्रमृजुं सौम्यं सचिह्नं धारयेद्यदि ८३।<br>
स चांडालोऽपि शुद्धात्मा पूज्य एव सदा द्विजैः ।<br>
चांडालानां गृहे दूतास्तुलसी यत्र दृश्यते ८४।<br>
तत्रत्या तुलसी ग्राह्या भक्तिभावेन चेतसा ८५।<br>
इति श्रीपाद्मे महापुराणे उत्तरखंडे पंचपंचाशत्साहस्र्यांसंहितायामुमापतिनारदसंवादे यमाराधनं नाम षट्षष्टितमोऽध्यायः ६६।<br>
