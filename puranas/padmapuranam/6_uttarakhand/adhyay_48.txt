युधिष्ठिर उवाच-<br>
वैशाखस्यासिते पक्षे किंनामैकादशी भवेत् ।<br>
महिमानं कथय मे वासुदेव नमोऽस्तु ते १।<br>
श्रीकृष्ण उवाच-<br>
सौभाग्यदायिनी राजन्निहलोके परत्र च ।<br>
वैशाखकृष्णपक्षे तु नाम्ना चैव वरूथिनी २।<br>
वरूथिन्या व्रतेनैव सौख्यं भवति सर्वदा ।<br>
पापहानिश्च भवति सौभाग्यप्राप्तिरेव च ३।<br>
दुर्भगा या करोत्येनां सा स्त्री सौभाग्यमाप्नुयात् ।<br>
लोकानां चैव सर्वेषां भुक्तिमुक्तिप्रदायिनी ४।<br>
सर्वपापहरा नॄणां गर्भवासनिकृंतनी ।<br>
वरूथिन्या व्रतेनैव मांधाता स्वर्गतिं गतः ५।<br>
धुंधुमारादयश्चान्ये राजानो बहवस्तथा ।<br>
ब्रह्मकपालनिर्मुक्तो बभूव भगवान्भवः ६।<br>
दशवर्षसहस्राणि तपस्तप्यति यो नरः ।<br>
कुरुक्षेत्रे रविग्रहे स्वर्णभारं ददाति यः ।<br>
तत्तुल्यंफलमाप्नोतिवरूथिन्याव्रतंचरन् ७।<br>
श्रद्धावान्यस्तु कुरुते वरूथिन्या व्रतं नरः ।<br>
वांछितं लभते सोऽपि इहलोके परत्र च ८।<br>
पवित्रा पावनी ह्येषा महापातकनाशिनी ।<br>
भुक्तिमुक्तिप्रदा चैव कर्तॄणां नृपसत्तम ९।<br>
अश्वदानान्नृपश्रेष्ठ गजदानं विशिष्यते ।<br>
गजदानाद्भूमिदानं तिलदानं ततोऽधिकम् १०।<br>
तस्माच्च स्वर्णदानं वै अन्नदानं ततोऽधिकम् ।<br>
अन्नदानात्परं दानं न भूतं न भविष्यति ११।<br>
पितृदेवमनुष्याणां तृप्तिरन्नेन जायते ।<br>
तत्समं कविभिः प्रोक्तं कन्यादानं नृपोत्तम १२।<br>
धेनुदानं च तत्तुल्यमित्याह भगवान्स्वयम् ।<br>
प्रोक्तेभ्यः सर्वदानेभ्यो विद्यादानं विशिष्यते १३।<br>
तत्फलं समवाप्नोति नरः कृत्वा वरूथिनीम् ।<br>
कन्यावित्तेन जीवंति ये नराः पापमोहिताः १४।<br>
पुण्यक्षयं ते गच्छंति निरयं यातनामयम् ।<br>
तस्मात्सर्वप्रयत्नेन न ग्राह्यं कन्यकाधनम् १५।<br>
यश्च गृह्णाति लोभेन कन्यां क्रीत्वा च तद्धनम् ।<br>
सोऽन्यजन्मनि राजेंद्र ओतुर्भवति निश्चितम् १६।<br>
कन्यां पुण्येन यो दद्याद्यथाशक्ति स्वलंकृताम् ।<br>
तत्पुण्यसंख्यां नृपते चित्रगुप्तो न शक्नुयात् १७।<br>
तत्तुल्यं फलमाप्नोति नरः कृत्वा वरूथिनीम् ।<br>
कांस्यं मांसं मसूरांश्च चणकान्कोद्रवांस्तथा १८।<br>
शाकं मधु परान्नं च पुनर्भोजन मैथुने ।<br>
वैष्णवो व्रतकर्ता च दशम्यां दश वर्जयेत् १९।<br>
द्यूतं क्रीडां च निद्रां च तांबूलं दंतधावनम् ।<br>
परापवादं पैशुन्यं स्तेयं हिंसां तथा रतिम् २०।<br>
क्रोधं चैवानृतं वाक्यमेकादश्यां विवर्जयेत् ।<br>
कांस्यं मांसं सुरां क्षौद्रं तैलं पतितभाषणम् २१।<br>
व्यायामं च प्रवासं च पुनर्भोजनमैथुनम् ।<br>
वृषपृष्ठं मसूरान्नं द्वादश्यां परिवर्जयेत् २२।<br>
अनेन विधिना राजन्विहिता यैर्वरूथिनी ।<br>
सर्वपापक्षयं कृत्वा दद्यात्प्रांतेऽक्षयां गतिम् ।<br>
रात्रौ जागरणं कृत्वा पूजितो मधुसूदनः २३।<br>
सर्वपापविनिर्मुक्तास्ते यांति परमां गतिम् ।<br>
तस्मात्सर्वप्रयत्नेन कर्तव्या पापभीरुभिः २४।<br>
क्षपारितनयाद्भीतो नरः कुर्याद्वरूथिनीम् ।<br>
पठनाच्छ्रवणाद्राजन्गोसहस्रफलं लभेत् ।<br>
सर्वपापविनिर्मुक्तो विष्णुलोके महीयते २५।<br>
इति श्रीपाद्मे महापुराणे पंचपंचाशत्साहस्र्यां संहितायामुमापतिनारदसंवादे वैशाखकृष्णवरूथिनी एकादशी नाम अष्टचत्वारिंशोऽध्यायः ४८।<br>
<br>
