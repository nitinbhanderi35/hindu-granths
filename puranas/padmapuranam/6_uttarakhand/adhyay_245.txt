श्रीपार्वत्युवाच-<br>
रघुनाथस्य चरितं साधूक्तं हि त्वया विभो ।<br>
श्रुत्वा धन्यास्मि देवेश त्वत्प्रसादान्महेश्वर १।<br>
वसुदेवसुतस्यास्य कृष्णस्य चरितं महत् ।<br>
श्रोतुमिच्छामि देवेश चरितं कल्मषापहम् २।<br>
रुद्र उवाच-<br>
शृणु देवि प्रवक्ष्यामि कृष्णस्यास्य महात्मनः ।<br>
चरितं वासुदेवस्य सर्वेषां फलदं नृणाम् ३।<br>
यदूनामन्वये देवि वसुदेव इतीरितः ।<br>
देवमीढस्यपुत्रोऽभूत्सर्वधर्मविदांवरः ४।<br>
देवकस्यैव दुहितां देवकीं देववर्णिनीम् ।<br>
उपयेमे विधानेन मथुरायां नृपात्मजः ५।<br>
उग्रसेनस्य पुत्रोऽभूत्कंसः शूरो महाबलः ।<br>
तयो रथवरं तत्र चोदयामास सारथिः ६।<br>
समागतेषु तेष्वेवं पथि रम्ये शुभावहे ।<br>
अंतरिक्षेऽशरीरावाक्प्राह गंभीरया गिरा ७।<br>
आकाशवागुवाच-<br>
अस्यास्तवाष्टमो गर्भः कंस प्राणान्हरिष्यति ८।<br>
रुद्र उवाच-<br>
तच्छ्रुत्वा हंतुमारेभे कंसोऽपि भगिनीं तदा ।<br>
तमब्रवीत्सुसंरब्धं वसुदेवः स्वबुद्धिना ९।<br>
वसुदेव उवाच-<br>
न हंतव्या महाभाग भगिनी धर्मतस्त्वया ।<br>
गर्भानेव समुत्पन्नाञ्जहि राजन्महाबल १०।<br>
रुद्र उवाच-<br>
तथेत्याह तदा कंसो वसुदेवं च देवकीम् ।<br>
निबध्य स्वगृहे रम्ये सर्वभोगे न्यवेशयत् ११।<br>
एतस्मिन्नंतरे देवि पापिभारप्रपीडिता ।<br>
जगाम धरणीदेवी सहसा ब्रह्मणोंतिकम् १२।<br>
समेत्य जगतामीशं ब्रह्माणं परमेष्ठिनम् ।<br>
प्राह गंभीरया वाचा धरणी लोकधारिणी १३।<br>
धरण्युवाच-।<br>
प्रजापते न शक्तास्मि धर्तुं लोकानिमान्प्रभो ।<br>
राक्षसाः पापकर्माणः संस्थिता मयि सुव्रत १४।<br>
जगतः सकलान्धर्मान्विध्वंसंतो महाबलाः ।<br>
अधर्मवर्च्चसः सर्वे नराः पापविमोहिताः १५।<br>
स्वल्पमल्पतरं धर्मं लोकेऽस्मिन्न च दृश्यते ।<br>
धर्मेणैव धृता देव सत्यशौचदमेन च ।<br>
तस्मादधर्मसंभूतं न लोकं धर्तुमुत्सहे १६।<br>
रुद्र उवाच-<br>
इत्युक्त्वा धरणीदेवी तत्रैवांतरधीयत ।<br>
ततः सुरगणाः सर्वे ब्रह्मरुद्रपुरोगमाः १७।<br>
क्षीराब्धेरुत्तरं कूलमधिगम्य जगत्पतिम् ।<br>
तुष्टुवुः स्तुतिभिर्दिव्यैर्मुनयश्च महातपाः ।<br>
ततः प्रसन्नः प्राहेशः सर्वांस्तान्मुनिसत्तमान् १८।<br>
श्रीभगवानुवाच-<br>
भो भो देवगणास्सर्वे किन्निमित्तमिहागताः ।<br>
रुद्र उवाच-<br>
ततः पितामहः प्राह देवदेवं जनार्दनम् १९।<br>
ब्रह्मोवाच-<br>
देवदेव जगन्नाथ पृथिवी भारपीडिता ।<br>
राक्षसा बहवो लोके समुत्पन्ना दुरासदाः २०।<br>
जरासंधश्च कंसश्च प्रलम्बो धेनुकादयः ।<br>
दुरात्मानः प्रबाधंते सर्वलोकान्सनातनान् २१।<br>
भारावतरणं कर्तुं पृथिव्यास्त्वमिहार्हसि ।<br>
रुद्र उवाच-<br>
एवमुक्तो हृषीकेशो ब्रह्मणा परमेष्ठिना ।<br>
प्राह गंभीरया वाचा जगतीपतिरव्ययः २२।<br>
श्रीभगवानुवाच-।<br>
अवतीर्याथ लोकेस्मिन्यदूनामन्वये सुराः ।<br>
अवनीभारमव्यग्रमपास्यामि महाबलाः २३।<br>
रुद्र उवाच-<br>
एवमुक्ताः सुरास्सर्वे नमस्कृत्वा जनार्दनम् ।<br>
स्वान्स्वान्लोकान्समासाद्य परेशं तेन्वचिंतयन् ।<br>
ततो नारायणीं मायां परमेशः समब्रवीत् २४।<br>
श्रीभगवानुवाच-<br>
हिरण्याक्षस्य षट्पुत्रान्समानीयावनीतले ।<br>
वसुदेवस्य पत्न्यां तु देवक्यां सन्निवेशय २५।<br>
अनंतांशः सप्तमोऽत्र संप्रविष्टस्तु माचिरम् ।<br>
तस्याः सपत्न्यां रोहिण्यां ददस्व शुभदर्शने २६।<br>
ततोऽष्टमे ममांशस्तु देवक्यां संभविष्यति ।<br>
नंदगोपस्य पत्न्यां तु यशोदायां सनातनी २७।<br>
तवांशभूता महानिद्रा विंध्यं गत्वा महाचलम् ।<br>
तत्र संपूज्यमाना हि देवैरिंद्र पुरोगमैः ।<br>
हन्याद्दैत्यान्महावीर्याञ्शुंभासुरपुरोगमान् २८।<br>
रुद्र उवाच-<br>
तथेत्युक्त्वा महामाया हिरण्याक्षसुतांस्तदा ।<br>
पर्यायेण च देवक्यां षड्गर्भान्संन्यवेशयत् २९।<br>
ताञ्जघान तदा कंसो जातमात्रान्महाबलः ।<br>
ततस्तु सप्तमो गर्भो ह्यनंतांशेन चोदितः ३०।<br>
वर्धमानं तु गर्भं तं रोहिण्यां समुपानयत् ।<br>
गर्भसंकर्षणात्तस्यां जातः संकर्षणोऽव्ययः ३१।<br>
कृष्णाष्टम्यां तु रोहिण्यां प्रौष्ठपद्यां शुभोदये ।<br>
रोहिणी जनयामास पुत्रं संकर्षणं प्रभुम् ३२।<br>
ततस्तु देवकी गर्भमापेदे भगवान्हरिः ।<br>
आपन्नगर्भां तां दृष्ट्वा कंसो भयनिपीडितः ३३।<br>
ततः सुरगणाः सर्वे हर्षनिर्भरमानसाः ।<br>
तुष्टुवुर्देवकीं तत्र विमानस्था नभस्तले ३४।<br>
ततस्तु दशमे मासि कृष्णे नभसि पार्वति ।<br>
अष्टम्यामर्द्धरात्रे च तस्यां जातो जनार्दनः ३५।<br>
इंदीवरदलश्यामः पद्मपत्रायतेक्षणः ।<br>
चतुर्भुजः सुंदरांगो दिव्याभरणभूषितः ३६।<br>
श्रीवत्सकौस्तुभोरस्को वनमालाविभूषितः ।<br>
वसुदेवस्य जातोऽसौ वासुदेवः सनातनः ३७।<br>
तं दृष्ट्वा जगतां नाथं कृष्णमानकदुंदुभिः ।<br>
उवाच प्रांजलिर्भूत्वा नमस्कृत्य जगन्मयम् ३८।<br>
वसुदेव उवाच-<br>
जातोऽसि मे जगन्नाथ भक्तकल्पतरो प्रभो ।<br>
त्वमेव सर्वदेवानामनादिः पुरुषोत्तमः ३९।<br>
त्वमचिन्त्यमहद्भूतो योगिध्येयः सनातनः ।<br>
मम पुत्रत्वमापन्नो धरण्यां धरणीधर ४०।<br>
दृष्ट्वैतदद्भुतं रूपमैश्वरं पुरुषोत्तम ।<br>
दानवाः पापकर्माणो न सहंते महौजसः ४१।<br>
रुद्र उवाच-<br>
इत्यर्थितः स्तुतस्तेन पद्मनाभः सनातनः ।<br>
उपसंहृतवान्रूपं चतुर्भुजसमन्वितम् ४२।<br>
मानुषेणैव भावेन द्विभुजेन व्यरोचत ।<br>
येचांगरक्षकाः सर्वे दानवास्तत्र संस्थिताः ४३।<br>
ते चापि मायया तस्या मोहितास्तमसावृताः।<br>
एतस्मिन्नंतरे देवमादायानकदुंदुभिः ४४।<br>
प्रययौ नगरात्तूर्णं सर्वदेवैरभिष्टुतः ।<br>
पयोधरे वर्षमाणे नागराजो महाबलः ४५।<br>
फणासहस्रेणाच्छाद्य भक्त्या देवं समन्वगात् ।<br>
तौ गोपुरकपाटौ तु तत्पादस्पर्शनात्तदा ४६।<br>
भिद्यमानौ सुविवृतौ तत्रस्थाश्च विमोहिताः ।<br>
स्रोतस्विनी सुपूर्णाया यमुनापि महात्मनः ४७।<br>
प्रवेशाज्जानुमात्रं तु जलं सा चाप्युपावहत् ।<br>
उत्तीर्य यमुनां सोथाव्रजत्तत्तीरसंस्थितम् ४८।<br>
संस्तूयमानस्त्रिदशैः प्रविवेश यदूत्तमः ।<br>
तत्र नंदस्य पत्नी सा प्रसूता गोव्रजे शुभे ४९।<br>
विमोहिता माययैव सुषुप्ता तमसा वृता ।<br>
तस्यास्तु शयने देवं विनिक्षिप्य स यादवः ५० 6.245.50।<br>
तां कन्यां समुपादाय प्रययौ मथुरां पुनः ।<br>
पत्न्यै दत्वाऽथ तां बालामुवास सुसमाहितः ५१।<br>
रुरोद बालभावात्सा देवकीशयनं गता ।<br>
अथ बालाध्वनिं श्रुत्वा तद्गृहं साङ्गरक्षकाः ५२।<br>
कंसायावेदयामासुर्देवकीप्रसवं शुभम् ।<br>
कंसस्तूर्णमुपेत्यैनां जग्राह बालिकां तदा ५३।<br>
चिक्षेप च शिलापृष्ठे सापि तूर्णं वियत्स्थिता ।<br>
तस्योत्तमांगे स्वपदं दत्वा पूर्णमुखास्थिता ५४।<br>
उवाचाष्टभुजादेवी तदा राक्षसपुंगवम् ।<br>
देव्युवाच-<br>
किं मयाक्षिप्तया मंद जातो यस्त्वां वधिष्यति ५५।<br>
सर्वस्य जगतः स्रष्टा धर्ता हर्ता च यः प्रभुः ।<br>
अस्मिन्लोके समुत्पन्नः स ते प्राणान्हरष्यिति ५६।<br>
रुद्र उवाच-<br>
इत्युक्त्वा तेजसा देवी सहसा पूरयन्नभः ।<br>
जगाम देवगंधर्वैः स्तूयमाना हिमाचलम् ५७।<br>
कंसस्तदोद्विग्नमनाः समाहूय स्वदानवान् ।<br>
प्रलंबचाणूरमुखानुवाचभय पीडितः ५८।<br>
कंस उवाच-<br>
अस्माद्भयात्सुरगणा उपेत्य क्षीरसागरम् ।<br>
आचचक्षुर्हरेः सर्वं रक्षो विध्वंसनं प्रति ५९।<br>
तेषां तु वचनं श्रुत्वा धरण्यां धरणीधरः ।<br>
मानुषेणैव भावेन समुत्पन्नो हि सोऽव्ययः ६०।<br>
तदद्य सर्वे यूयं वै राक्षसाः कामरूपिणः ।<br>
समुद्रिक्तबलान्बालान्मारयध्वमशंकिताः ६१।<br>
रुद्र उवाच-<br>
इत्यादिश्य ततः कंसो वसुदेवं च देवकीम् ।<br>
आश्वास्य मोचयित्वाथ स्ववेश्मांतर्विवेश ह ।<br>
वसुदेवस्ततो गत्वा नंदव्रजमनुत्तमम् ६२।<br>
तेन संपूजितस्तत्र निक्षिप्य तनयं मुदा ।<br>
उवाच नंदपत्नीं तां यशोदां यदुनंदनः ६३।<br>
वसुदेव उवाच-<br>
सुभगे मत्सुतमिमं रोहिणीजठरोद्भवम् ।<br>
स्वपुत्रमिव रक्षस्व भिया कंसादिहागतम् ६४।<br>
रुद्र उवाच-<br>
तथेत्याह तदा तन्वी नंदपत्नी दृढव्रता ।<br>
लब्ध्वैव युगलं पुत्रमुत्पुपोष मुदान्विता ६५।<br>
निक्षिप्य तनयौ गेहं नंदगोपस्य यादवः ।<br>
विश्रब्धः प्रययौ तूर्णं मथुरां कंसपालिताम् ६६।<br>
ततो गर्गः शुभदिने वसुदेवेन नोदितः ।<br>
नंदगोपव्रजं गत्वा तत्रस्थैः पूजितो द्विजः ६७।<br>
विधिना जातकं कर्म कृत्वा देवस्य गोकुले ।<br>
नाम चात्राकरोद्दिव्यं पुत्रयोर्वासुदेवयोः ६८।<br>
संकर्षणो रौहिणेयो बलभद्रो महाबलः ।<br>
राम इत्यादिनामानि पूर्वजस्याकरोद्दिवजः ६९।<br>
श्रीधरः श्रीकरः श्रीमान्कृष्णोऽनंतो जगत्पतिः ।<br>
वासुदेवो हृषीकेश इत्याद्यवरजस्य च ७०।<br>
रामकृष्णाविति ख्यातिमस्मिँल्लोके गमिष्यतः ।<br>
एवमुक्त्वा द्विजश्रेष्ठः संपूज्य पितृदेवताः ७१।<br>
संपूज्यमानो गोपालैराययौ मथुरां पुनः ।<br>
कंसेन प्रेषिता रात्रौ पूतनाबालघातिनी ७२।<br>
विषलिप्तं स्तनं दत्वा कृष्णायामिततेजसे ।<br>
कृष्णस्तु राक्षसीं ज्ञात्वा पपौ गाढं स्तनं भृशम् ७३।<br>
प्राणैः सह महातेजा राक्षस्या यदुपुंगवः ।<br>
सा विह्वलांगी सहसा विच्छिन्नस्नायुबंधना ७४।<br>
पपात वेपमाना सा ममार च महास्वना ।<br>
तस्याः शब्देन महता पूरितं च नभस्तलम् ७५।<br>
त्रस्ताः सर्वे ततो गोपा दृष्ट्वा तां पतितां भुवि ।<br>
कृष्णं च क्रीडमानं तं राक्षस्या महतोरसि ७६।<br>
समुद्विग्नास्ततस्तूर्णमादाय तनयं तदा ।<br>
रक्षोभिया तदा तस्मिन्गोपुरीषेण मूर्द्धनि ७७।<br>
संमार्जयामास तदा गोवालेन तदाननम् ।<br>
नंदगोपः समभ्येत्य सुतमादाय भामिनि ७८।<br>
भगवन्नामभिस्तस्य सर्वांगेषु प्रमार्जनम् ।<br>
कृत्वा तां तामसीं भीमां बहिर्विन्यस्य गोव्रजात् ७९।<br>
ददाह गोपवृंदैश्च त्रासितैस्तत्र गोव्रजे ।<br>
कदाच्छिकटस्याधः शयानो भगवान्हरिः ८०।<br>
प्रसार्य चरणौ तत्र रुरोद मधुसूदनः ।<br>
तस्य पादप्रहारेण शकटं परिवर्तितम् ८१।<br>
विध्वस्तकुंभभाडं तद्विपरीतं पपात वै ।<br>
ततो गोप्यश्च गोपाश्च दृष्ट्वा तच्छकटं महत् ८२।<br>
विस्मयं परमं जग्मुः किमेतदिति शंकिताः ।<br>
यशोदा च तदा तूर्णं बालं जग्राह विस्मिता ८३।<br>
अल्पेनैव हि कालेन बालकौ तौ यदूत्तमौ ।<br>
वर्द्धमानौ यशोदायाः स्तनपानेन पोषितौ ८४।<br>
जानुभ्यामथ हस्ताभ्यां रिंगमाणौ विरेजतुः ।<br>
मायावी राक्षसस्तत्र कृतश्च बटुवेषधृक् ८५।<br>
कृष्णं हंतुं समारब्धो विचचार महीतले ।<br>
ज्ञात्वा कृष्णस्तु तं रक्षो निजघान तलेन वै ८६।<br>
राक्षसेनैव रूपेण निपपात ममार च ।<br>
विचचार ततः सर्वं गोव्रजं मधुसूदनः ८७।<br>
नवनीतं जहाराशु गोपीनां च गृहे गृहे ।<br>
तदा यशोदा कुपिता दाम्ना मध्ये उलूखले ८८।<br>
निबध्य कृष्णं प्रययौ विक्रेतुं गोरसादिकम् ।<br>
कर्षमाणस्ततः कृष्णो दाम्ना बद्ध उलूखले ८९।<br>
यमलार्जुनयोर्मध्ये जगाम धरणीधरः ।<br>
उलूखलेन गोविंदः पातयामास तौ द्रुमौ ९०।<br>
भग्नस्कंधौ निपतितौ स्वरेण धरणीतले ।<br>
तेन शब्देन महता जग्मुस्तत्र महौजसः ९१।<br>
गोपवृद्धास्ततो दृष्ट्वा विस्मयं परमं गताः ।<br>
यशोदापि समुद्विग्ना विमुच्य धरणीधरम् ९२।<br>
तं विस्मितं समादाय स्तनं प्रादान्महात्मने ।<br>
यस्मिन्निबध्यमानस्तु दाम्ना मात्रा जगत्पतिः ९३।<br>
तस्मिन्महर्षिभिः सर्वैर्दामोदर इतीरितः ।<br>
तौ तु किंनरतां प्राप्तौ विमुक्तौ यमलार्जुनौ ९४।<br>
गोपवृद्धास्ततः सर्वे नंदगोपपुरोगमाः ।<br>
महोत्पातमिमं ज्ञात्वा स्थानांतरमुपाययुः ९५।<br>
वृंदावने मनोरम्ये यमुनायास्तटे शुभे ।<br>
निवासं चक्रिरे रम्यं गवांगोपीजनस्य च ९६।<br>
तत्र तौ रामकृष्णौ तु वर्द्धमानौ महाबलौ ।<br>
वत्सपालयुतौ वत्सान्पालयामासतुस्तदा ९७।<br>
गोवत्समध्यगं कृष्णं बको नाम महासुरः ।<br>
बकरूपेण तं हंतुमुद्युक्तोऽत्र यदूत्तमम् ९८।<br>
तं दृष्ट्वा वासुदेवोऽपि लोष्टमुद्यम्य लीलया ।<br>
ताडयामास पक्षांते पपातोर्व्यां महासुरः ९९।<br>
ततः कतिपयाहस्तु गोवत्सान्पालयन्वने ।<br>
छायायां जंबुवृक्षस्य प्रसुप्तौ पल्लवे मृदौ १०० 6.245.100।<br>
एतस्मिन्नंतरे देवो ब्रह्मा देवगणैर्वृतः ।<br>
द्रष्टुं कृष्णं समागम्य सुप्तौ दृष्ट्वा यदूत्तमौ १०१।<br>
वत्सान्गोपशिशून्हृत्वा जगाम त्रिदिवं पुनः ।<br>
प्रबुद्धौ तौ समालोक्य विनष्टाञ्शिशुवत्सकान् १०२।<br>
गोवत्सागोपबालाश्च क्व गता इति विस्मितौ ।<br>
ज्ञात्वा कृष्णस्तु तत्कर्म प्रजापतिकृतं तदा १०३।<br>
तथैव ससृजे बालान्गोवत्सांश्च सनातनः ।<br>
यथातूर्णं यथारूपं तथैव मधुसूदनः १०४।<br>
ससर्ज वत्सान्गोपालानविता जगतां प्रभुः ।<br>
दृष्ट्वा सायाह्नसमये गावस्त्वेषां च मातरः १०५।<br>
स्वान्स्वान्वत्सानुपागम्य यथापूर्वं प्रवर्तिताः ।<br>
एवं संवत्सरे काले गते तत्र महात्मनः १०६।<br>
प्रजापतिः पुनस्तस्मै ददौ वत्सान्सबालकान् ।<br>
कृतांजलिपुटो भूत्वा परिणीय प्रणम्य च ।<br>
भयादुवाच गोविंदं ब्रह्मा त्रिभुवनेश्वरः १०७।<br>
ब्रह्मोवाच-<br>
नमो नमस्ते सर्वात्मंस्तत्वज्ञानस्वरूपिणे ।<br>
नित्यानंदस्वरूपाय प्रियतात्मन्महात्मने १०८।<br>
अणुर्बृहत्स्थूलतररूपः सर्वगतोऽव्ययः ।<br>
अनादिमध्यांतरूप स्वरूपात्मन्नमोस्तु ते १०९।<br>
नित्यज्ञानबलैश्वर्य वीर्यतेजोमयस्य च ।<br>
महाशक्ते नमस्तुभ्यं पूर्णषाड्गुण्यमूर्तये ११०।<br>
त्वं वेदपुरुषो ब्रह्मन्महापुरुषएव च ।<br>
शरीरपुरुषत्वस्य छंदःपुरुष एव च १११।<br>
चत्वारः पुरुषास्त्वं च पुराणः पुरुषोत्तम ।<br>
विभूतयस्तव ब्रह्मन्पृथिव्यग्न्यनिलादयः ११२।<br>
तव वाचा समुद्भूतौ क्ष्मा वह्नी जगदीश्वर ।<br>
अंतरिक्षं च वायुश्च सृष्टौ प्राणेन ते विभो ११३।<br>
चक्षुषा तव संसृष्टौ द्यौश्चादित्यस्तथाव्यय ।<br>
दिशश्च चंद्रमाः सृष्टाः श्रोत्रेण तव चानघ ११४।<br>
अपांस्रावश्च वरुणो मनसा ते महेश्वर ।<br>
उक्ते महति मीमांसे यत्तद्ब्रह्मप्रकाशते ११५।<br>
तथैव चाध्वरेष्वेतदेतदेव महाव्रते ।<br>
छंदोगे ये नभस्येतद्दिव्ये तद्वायुरेव तत् ११६।<br>
आकश एतदेवेदमोषधीष्वेवमेव च ।<br>
नक्षत्रेषु च सर्वेषु ग्रहेष्वेतद्दिवाकरे ११७।<br>
एवंभूतेष्वेवमेव ब्रह्मेत्याचक्षते श्रुतिः ।<br>
तदेव परमं ब्रह्म प्रज्ञातं परितोमृतम् ११८।<br>
हिरण्मयोऽव्ययो यज्ञः शुचिः शुचिषदित्यपि ।<br>
वैदिकान्यभिधेयानि तथैतान्यस्य न क्वचित् ११९।<br>
चक्षुर्मयं श्रोत्रमयं छंदोमय मनोमयम् ।<br>
वाङ्मयं परमात्मानं परेशं शंसति श्रुतिः १२०।<br>
इति सर्वोपनिषदामर्थस्त्वं कमलेक्षण ।<br>
स्तोतुं न शक्तोऽयं त्वां तु सर्ववेदांतपारगम् १२१।<br>
महापराधमेतत्ते वत्सापहरणं मया ।<br>
कृतं तत्क्षम्यतां नाथ शरणागतवत्सल १२२।<br>
महेश्वर उवाच-<br>
एवं स्तुत्वा हरिं वेधाः प्रणम्य च पुनः पुनः ।<br>
वत्सान्दत्वा पुनस्तस्मै प्रययौ स्वयमालयम् १२३।<br>
हृदि कृत्वा सदा देवि बालरूपं हरिं विधिः ।<br>
उवास त्रिदशैः सार्द्धं हृष्टपुष्टो महातपाः १२४।<br>
कृष्णेन सृष्टा वत्सा वै पूर्ववत्सास्तथार्भकाः ।<br>
अवापुरैक्यतां तत्र पश्यतां त्रिदिवौकसाम् १२५।<br>
कृष्णस्तु वत्सपालैर्वै प्रययौ नंदगोकुलम् ।<br>
ततः कतिपयाहस्सु गोपालैर्यदुपुंगवः १२६।<br>
ह्रदं गत्वाऽथ कालिंद्यास्तत्रस्थं सुमहाविषम् ।<br>
सहस्रशीर्षबलिनं नागराजानमच्युतः १२७।<br>
निष्पिष्य फलसाहस्रं पादेनैकेन लीलया ।<br>
प्राणसंशयमापन्नं चकार मधुसूदनः १२८।<br>
स कालियो लब्धसंज्ञस्तमेव शरणं ययौ ।<br>
ररक्ष भगवान्कृष्णो नागं त्यक्तविषं तदा १२९।<br>
वैनतेयभयाद्भीतं स्वपदेनांक्य मूर्द्धसु ।<br>
ह्रदाद्विवासयामास कालिंद्या यदुपुंगवः १३०।<br>
त्यक्त्वा स तं ह्रदं तूर्णं पुत्रदारसमन्वितः ।<br>
नमस्कृत्वाथ गोविंदं प्रययौ कालियस्तदा १३१।<br>
विषदग्धास्तु ये पूर्वं तत्तीरस्थाश्च शाखिनः ।<br>
कृष्णेन वीक्षितास्तूर्णं फलिनः पुष्पिणोऽभवन् १३२।<br>
अथ कालेन कौमारमवाप्य मधुसूदनः ।<br>
गोवृंदं पालयामास सर्वदेवमयः प्रभुः १३३।<br>
स्वसमानवयोभिस्तु गोपालैस्तु यदूत्तमः ।<br>
वृंदावने मनोरम्ये सरामो विचचार ह १३४।<br>
तत्र हत्वा महाघोरं सर्परूपं महासुरम् ।<br>
अपहत्य महाकायं मेरुमंदारगौरवम् १३५।<br>
धेनुकस्य वनं प्राप्य तालहिंतालगह्वरम् ।<br>
प्रविश्यतद्वनंरम्यंफलितंतालगह्वरम् ।<br>
धेनुकं पर्वताकारं खररूपधरं सदा १३६।<br>
पादौ गृह्य समुत्क्षिप्य तालेन विजघान ह ।<br>
तत्क्षणादेव तत्पालास्तदंते रेमिरे तदा १३७।<br>
निष्क्रम्य तद्वनात्तूर्णं भांडीरं वटमागताः ।<br>
तत्र ते रामकृष्णाभ्यां चिक्रीडुर्बाललीलया १३८।<br>
गोपवेषेण तत्रागात्प्रलंबोनाम राक्षसः ।<br>
रामं स्वपृष्ठमारोप्य ययौ तूर्णं नभस्तलम् १३९।<br>
मत्वा तं राक्षसं रामो मुष्टिना तस्य मूर्द्धनि ।<br>
ताडयामास रोषेण विह्वलांगस्ततोऽपतत् १४०।<br>
राक्षसेनैव रूपेण विनदन्भैरवं स्वनम् ।<br>
भिन्नशीर्षतनुस्तत्र ममार रुधिरोक्षितः १४१।<br>
ततः प्रदोषसमयेगोव्रजे नंदनंदनः ।<br>
उवासगोपकन्याभिः क्रीडन्कौमोदवर्चसे १४२।<br>
अरिष्टनामा दैत्येशो गत्वा तत्र वृषाकृतिः ।<br>
कृष्णं हंतुं समागत्य जगर्ज च महास्वनम् १४३।<br>
तं दृष्ट्वा विद्रुताः सर्वे गोपाला भयपीडिताः ।<br>
कृष्णोऽपि दृष्ट्वा तं रौद्रमागतं दनुजाधिपम् १४४।<br>
तालवृक्षं समुत्पाट्य शृंगमध्ये व्यपीडयत् ।<br>
स तु भग्नशिरः शृंगो वमन्वै रुधिरं बहु १४५।<br>
पपात भीमवेगेन निनदंस्त्यक्तजीवितः ।<br>
इत्थं हत्वा महाकायमरिष्टं दनुजाधिपम् १४६।<br>
आहूय गोपबालांश्च तत्रैवोवास गोव्रजे ।<br>
ततः कतिपयाहस्सु केशी नाम महासुरः १४७।<br>
हयकायेन गोविंदं हंतुं व्रजमुपाययौ ।<br>
स गत्वा गोव्रजं रम्यमुच्चैर्हेषामथाकरोत् १४८।<br>
तेन शब्देन महता पूरितं भुवनत्रयम् ।<br>
भीताः सर्वे सुरगणाः शंकमाना युगक्षयम् १४९।<br>
तत्रस्था मोहिताः सर्वे गोपागोप्यश्च विह्वलाः ।<br>
लब्धसंज्ञास्तु ते सर्वे विद्रुताश्च समंततः १५० 6.245.150।<br>
गोप्यस्तु शरणं जग्मुः कृष्णं त्राहीति चाब्रुवन् ।<br>
न भेतव्यं न भेतव्यमित्याह भक्तवत्सलः १५१।<br>
समाश्वास्य ततस्तूर्णं मुष्टिना वासवानुजः ।<br>
ताडयामास शिरसि तस्य दैत्यस्य लीलया १५२।<br>
विभिन्नदंतनेत्रोऽसौ विननाद महास्वनम् ।<br>
महाशिलां समुत्क्षिप्य तस्यांगे वै न्यपातयत् १५३।<br>
स तु चूर्णितसर्वांगो निनदन्भैरवं स्वनम् ।<br>
पपात सहसा भूमौ ममार च महासुरः १५४।<br>
केशिनं निहतं दृष्ट्वा दिवि देवगणा भृशम् ।<br>
मुमुचुः पुष्पवर्षाणि साधुसाध्विति चाब्रुवन् १५५।<br>
इत्थं शिशुत्वे वै दैत्यान्हरिर्हत्वा बलोत्कटान् ।<br>
स मुमोद सुखेनैव बलरामसमन्वितः १५६।<br>
इंदीवरदलश्यामः पद्मपत्रनिभेक्षणः ।<br>
पीतांबरधरः स्रग्वी वनमालाविभूषितः १५७।<br>
कौस्तुभोद्भासितोरस्कश्चित्रमाल्यानुलेपनः ।<br>
विचित्राभरणैर्युक्तः कुंडलाभ्यां विराजितः १५८।<br>
आमुक्ततुलसीमालः कस्तूरीतिलकांचितः ।<br>
सुस्निग्धनीलकुटिल कबरीकृतकेशवान् १५९।<br>
बद्धैर्नानाविधैः पुष्पैर्बर्हिबर्हावतंसकः ।<br>
रक्तारविंदसदृश हस्तपादतलाधरः १६०।<br>
पक्षमध्यगशीतांशु कलंकभ्रूलताननः ।<br>
हारनूपुरकेयूरैः कटकाभ्यां विराजितः १६१।<br>
वृंदावने महारम्ये फलपुष्पविराजिते ।<br>
रम्यं निनादयन्वेणुं तत्रास्ते यदुनंदनः १६२।<br>
अवधीरित कंदर्पकोटिलावण्यमच्युतम् ।<br>
सर्वागोपस्त्रियो दृष्ट्वा मन्मथास्त्रेण पीडिताः १६३।<br>
पुरा महर्षयः सर्वे दंडकारण्यवासिनः ।<br>
दृष्ट्वा रामं हरिं तत्र भोक्तुमैच्छत्सुविग्रहम् १६४।<br>
ते सर्वे स्त्रीत्वमापन्नाः समुद्भूतास्तु गोकुले ।<br>
हरिं संप्राप्य कामेन ततो मुक्ता भवार्णवात् १६५।<br>
क्रोधेनैव यथा दैत्याः समेत्य मधुसूदनम् ।<br>
निधनं प्राप्य संग्रामे हता मुक्तिमवाप्नुयुः १६६।<br>
कामक्रोधौ नृणां लोके निरयस्यैव कारणम् ।<br>
हरिं समेत्य भावेन मुक्ता गोप्यः सुरद्विषः १६७।<br>
कामाद्भयाद्वा द्वेषाद्वा ये भजंति जनार्दनम् ।<br>
ते प्राप्नुवंति वैकुंठं किं पुनर्भक्तियोगतः १६८।<br>
तस्य वेणुध्वनिं श्रुत्वा रजन्यां बल्लवांगनाः ।<br>
शयनादुत्थिताः सर्वा विकीर्णांबरमूर्द्धजाः १६९।<br>
त्यक्त्वा पतीन्सुतान्बधूंस्त्यक्त्वा लज्जां कुलं स्वकम् ।<br>
जगत्पतिं समाजग्मुः कंदर्पशरपीडिताः १७०।<br>
समेत्य गोप्यः सर्वास्तु भुजैरालिंग्य केशवम् ।<br>
बुभुजुश्चाधरं देव्यः सुधामृतमिवामराः १७१।<br>
ताभिः सर्वाभिरात्मेशः क्रीडयामास गोव्रजे ।<br>
तेनापि ताः स्त्रियः सर्वा रेमिरे निर्भया व्रजे १७२।<br>
इत्येवं रमयामासुरहन्यहनि केशवम् ।<br>
वृंदावने मनोरम्ये कालिंदीपुलिने तथा १७३।<br>
पार्वत्युवाच-<br>
धर्मसंरक्षणार्थाय जगत्यामवतीर्य सः ।<br>
परदाराभिगमनं कथं कुर्याज्जनार्दनः १७४।<br>
रुद्र उवाच-<br>
स्वशरीरे परेष्वंगभेदो नास्ति शुभानने ।<br>
सर्वं जगच्च तस्यांगं पृथगत्र न विद्यते १७५।<br>
स्त्रीपुंभेदो न वै तस्य पुरुषस्य महात्मनः ।<br>
नैसर्गिकस्य भर्तृत्वादात्मेशत्वाज्जगत्पतेः १७६।<br>
तथापहृतपाप्मत्व सामर्थ्याद्व्यापिनः प्रभोः ।<br>
दोषोऽत्र नास्ति सुभगे देवस्य परमात्मनः १७७।<br>
वसिष्ठ उवाच-<br>
एवमुक्त्वा तु गिरिजां रुद्रः श्रीत्रिपुरान्तकः ।<br>
कृष्णस्यशेषं चरितमाख्यातुं संप्रचक्रमे १७८।<br>
रुद्र उवाच-<br>
शरत्काले तु संप्राप्ते नंदगोपपुरोगमाः ।<br>
गोपा महोत्सवं कर्तुमारब्धास्त्रिदशांपतेः १७९।<br>
तदुत्सवं तु गोविंदो निवार्याथ शतक्रतोः ।<br>
गोवर्द्धनाद्रिराजस्य कारयामास वीर्यवान् १८०।<br>
ततः क्रुद्धः सहस्राक्षो नंदगोपस्य गोव्रजे ।<br>
ववर्ष च महावृष्टिं सप्तरात्रं निरंतरम् १८१।<br>
गोवर्द्धनं समुत्पाट्य महाशैलं जनार्दनः ।<br>
गवां संरक्षणार्थाय धारयामास लीलया १८२।<br>
तस्यच्छायां गिरेः प्राप्य गोपागोप्यश्च सुव्रते ।<br>
अवसंश्च सुखेनैव हर्म्यांतरगता इव १८३।<br>
ततः शक्रः सहस्राक्षो भीतः संभ्रांतचेतसा ।<br>
वारयामास तद्वर्षं ययौ नंदस्य तद्व्रजम् १८४।<br>
कृष्णोऽपि तं महाशैलं यथापूर्वं निवेशयत् ।<br>
गोपवृद्धाश्च ते सर्वे नंदगोपपुरोगमाः १८५।<br>
परिपूज्य च गोविंदं परं विस्मयमाययुः ।<br>
ततः शतक्रतुर्देवः समेत्य मधुसूदनम् ।<br>
तुष्टाव प्रांजलिर्भूत्वा हर्षगद्गदया गिरा १८६।<br>
इन्द्र उवाच-<br>
नमस्ते पुंडरीकाक्ष सर्वज्ञाति त्रिविक्रम ।<br>
त्रिगुणातीत सर्वेश विश्वस्यात्मन्नमोस्तु ते १८७।<br>
त्वं यज्ञस्त्वं वषट्कारस्त्वमोङ्कारः क्रतुर्हविः ।<br>
त्वमेव सर्वदेवानां पिता माता च केशव १८८।<br>
अग्रे हिरण्यगर्भस्त्वं भूतस्य समवर्त्तत ।<br>
त्वमेवैकः पतिरसि पुरुषस्त्वं हिरण्मयः १८९।<br>
पृथिवीं द्यामिमां देव त्वमेव धृतवानसि ।<br>
आत्मदः फलदो यश्च स्यादेवं जगदीश्वर १९०।<br>
अवाप्तं तच्च त्रिदशैः प्रकाशं जगतांपतेः ।<br>
अमृतं चैव मृत्युश्च छाया तव सनातन १९१।<br>
तस्मै देवाय भवते विधेम हविषा वयम् ।<br>
हेमवंत इमे यस्य समुद्भूता हिरण्मयाः १९२।<br>
समुद्रा रसना यस्य वाहस्तस्यैव केशव ।<br>
इमा दिशः प्रतिदिशो वायुर्यस्य तवाव्यय १९३।<br>
तस्मै देवाय भवते विधेम हविषा वयम् ।<br>
येन त्वया समारूढा पृथिवी वर्द्धता पुनः १९४।<br>
स्वर्लोकः स्तंभितो येन त्वया ब्रह्मन्महेश्वर ।<br>
त्वमंतरिक्षे रजसोवसानः सर्वगोव्ययः १९५।<br>
तस्मै देवाय भवते विधेम हविषा वयम् ।<br>
यं क्रंदसि राजमाने तप्तभासे गुणान्विते १९६।<br>
अभ्यैक्षेतां च मनसा अवश्यं श्रीश्च सर्वदा ।<br>
यत्रास्ति सूर उदितो विभाति परमे पदे १९७।<br>
तस्मै देवाय भवते विधेम हविषा वयम् ।<br>
यदापो बृहतीर्विश्व ब्रह्ममायं जनार्दनाः १९८।<br>
गर्भं दधानाः सर्गेऽत्र जनयंतीरघौघकृत् ।<br>
समवर्तत देवानामसुरेकोऽव्ययो विभुः १९९।<br>
तस्मै देवाय भवते विधेम हविषा वयम् ।<br>
या आपो महिना दक्षं पर्यपश्यत्प्रजापतिम् २००। 6.245.200।<br>
यज्ञं दधानास्तत्रादौ जनयंतीर्हविः पुमान् ।<br>
यो देवेष्वेक एवासीदधिदेवः परात्परः २०१।<br>
तस्मै देवाय भवते विधेम हविषा वयम् ।<br>
मा नो हिंसीज्जनिता यः पृथिव्या अव्ययः पुमान् २०२।<br>
यो वा दिवं सत्यधर्मा जजानाव्यय ईश्वरः ।<br>
यश्चंद्रो बृहतीरपो जजान सकलं जगत् २०३।<br>
तस्मै देवाय भवते विधेम हविषा वयम् ।<br>
एतानि विश्वजातानि बभूव परिता प्रभो २०४।<br>
त्वदुत्पन्नप्रजाध्यक्ष भविष्यद्भूतमच्युतः ।<br>
यजामस्त्वां च यत्कामास्तन्नो अस्तु समासतः २०५।<br>
त्रयाणां पतयः स्याम तव कारुण्यवीक्षणात् ।<br>
हिरण्मयाख्यः पुरुषो हिरण्यश्मश्रुकेशवान् २०६।<br>
आप्रणखात्सर्वं हिरण्यं सविता तु हिरण्यभाक् ।<br>
असौ सर्वगतो ब्रह्मा यस्त्वादित्ये व्यवस्थितः २०७।<br>
तद्वै देवस्य सवितुर्वरेण्यं भर्ग उत्तमम् ।<br>
सदा धीमहि ते रूपं धियो यो नः प्रभाति हि २०८ ।<br>
नमस्ते पुंडरीकाक्ष श्रीश सर्वेश केशव ।<br>
वेदांतवेद्य यज्ञेश यज्ञरूप नमोस्तु ते २०९।<br>
नमस्ते वासुदेवाय गोपवेषाय ते नमः ।<br>
तत्सर्वध्वंसनादेव अपराधं मया कृतम् २१०।<br>
तत्क्षम्यतां जगन्नाथ घृणाब्धे पुरुषोत्तम ।<br>
अल्पेनैव हि कालेन जहि कंसं दुरासदम् ।<br>
देवानां हि हितं कृत्वा सुखेवस्थाय मेदिनीम् २११।<br>
महादेव उवाच-<br>
इति संस्तुत्य गोविंदं सर्वदेवेश्वरो हरिः ।<br>
सुधामृतेनाभ्यषिंचद्दिव्यांबरविभूषणैः २१२।<br>
अर्चयित्वा तु देवेशं जगाम त्रिदिवं पुनः ।<br>
गोपवृद्धाश्च गोप्यश्च दृष्ट्वा तत्र शतक्रतुम् २१३।<br>
तेन ते पूजिताश्चैव प्रहर्षमतुलं ययुः ।<br>
रामकृष्णौ महावीर्यौ दिव्याभरणभूषितौ २१४।<br>
नंदस्य गोव्रजे रम्ये सुसुखेनैव तस्थतुः ।<br>
एतस्मिन्नंतरे देवि नारदो मुनिसत्तमः २१५ ।<br>
सहसा मथुरां गत्वा कंसस्यांतिकमाविशत् ।<br>
राज्ञा संपूजितास्तत्र समासीनः शुभासने २१६।<br>
सर्वं विज्ञापयामास चेष्टितं शार्ङ्गिणस्तदा ।<br>
देवतानां समुद्योगं जन्म वै केशवस्य च २१७।<br>
तथा च वसुदेवेन पुत्रनिक्षेपणं व्रजे ।<br>
निधनं राक्षसानां च सर्पराजविवासनम् २१८।<br>
धारणं गिरिवर्यस्य शतक्रतुसमागमम् ।<br>
निवेदयित्वा कंसस्य सर्वं निरवशेषतः २१९।<br>
प्रययौ ब्रह्मभवनं पूजितस्तेन रक्षसा ।<br>
कंसः समुद्विग्नमना मंत्रिभिः परिवेष्टितः २२०।<br>
मंत्रयामास तैः साकमात्मनो निधनं प्रति ।<br>
तत्र बुद्धिमतां श्रेष्ठमक्रूरं धर्मवत्सलम् ।<br>
उवाचात्महितं कार्यं दानवेंद्रो महाबलः २२१।<br>
कंस उवाच-<br>
मद्भयात्त्रिदशाः सर्वे शतक्रतुपुरोगमाः ।<br>
विष्णोः समीपमागत्य भयार्त्ताः शरणं गताः २२२।<br>
स तेषामभयं दत्वा भगवान्भूतभावनः ।<br>
उत्पन्नो देवकीगर्भे मां हंतुं मधुसूदनः २२३।<br>
वसुदेवोऽपि दुष्टात्मा वंचयित्वा तु मां निशि ।<br>
पुत्रं निक्षिप्तवान्गेहे नंदस्य सुदुरात्मनः २२४।<br>
बालेनैव दुराधर्षो विजघान महासुरान् ।<br>
मां हंतुमपि संनद्धो भवेदेव न संशयः २२५।<br>
स तु हंतुं न वै शक्तः सेंद्रैरपि सुरासुरैः ।<br>
उपायेनैव हंतव्यः समानीय मया तदा २२६।<br>
मदोत्कटैस्तु मातंगैर्मल्लैश्च वरवाजिभिः ।<br>
येनकेनाप्युपायेन हंतुं शक्यमिहैव तु २२७।<br>
तस्मात्त्वं गोव्रजं गत्वा कृष्णं रामं च यादव ।<br>
सर्वान्गोपालवृद्धांश्च नंदगोपपुरोगमान् ।<br>
उपभोक्तुं धनुर्यागामिहानय यदूत्तम २२८।<br>
महादेव उवाच-।<br>
तथेत्युक्त्वा यदुश्रेष्ठो रथमारुह्य वीर्यवान् ।<br>
प्रययौ गोकुलं रम्यं कृष्णं संदर्शनोत्सुकः २२९।<br>
महाभागवतश्रेष्ठो गवां मध्ये व्यवस्थितम् ।<br>
ददर्श कृष्णमक्लिष्टमक्रूरो विनयान्वितः २३०।<br>
नीलनीरदसंकाशं सर्वाभरणभूषितम् ।<br>
पद्मपत्रं विशालाक्षं दीर्घबाहुमनामयम् २३१।<br>
पीतवस्त्रेण संवीतं सर्वावयवसुंदरम् ।<br>
कौस्तुभोद्भासितोरस्कं रत्नकुंडलशोभितम् २३२।<br>
तुलसीवनमालाढ्यं वन्यपुष्पावतंसकम् ।<br>
गोपकन्यापरिवृतं दृष्ट्वा तत्र जनार्दनम् २३३।<br>
पुलकांकितसर्वांगो हर्षाश्रुप्लुतलोचनः ।<br>
अवरुह्य रथात्तस्मात्प्रणनाम यदूद्वहः २३४।<br>
हर्षात्समेत्य गोपालं परिणीय प्रणम्य च ।<br>
रक्तारविंदसदृशौ वज्रचक्राङ्कचिह्नितौ २३५।<br>
स्वमूर्ध्नि धृत्वा पादाब्जौ प्रणनाम पुनः पुनः ।<br>
कैलासशिखराभासं नीलांबरधरं प्रभुम् २३६।<br>
शरत्पूर्णेंदुसदृशं मुक्तादामविभूषितम् ।<br>
बलरामं ततो दृष्ट्वा प्रणनाम स यादवः २३७।<br>
हर्षेणोत्थाप्य तौ वीरौ परिगृह्य यदूत्तमौ ।<br>
गृहमाजग्मतुर्वीरौ तेनाक्रूरेण वृष्णिना २३८।<br>
नंदगोपस्तु तं दृष्ट्वा यदुश्रेष्ठं समागतम् ।<br>
अभिगम्य महातेजा निवेश्य परमासने २३९।<br>
अर्चयामास विधिवदर्घ्यपाद्यादिभिर्मुदा ।<br>
वस्त्रैः समर्हणैर्दिव्यैरर्चयामास भक्तितः २४०।<br>
अक्रूरो रामकृष्णाभ्यां वस्त्राण्याभरणानि च ।<br>
प्रददौ नंदगोपाय यशोदायै च यादवः २४१।<br>
पृष्ट्वा कुशलमव्यग्रमासीनस्तु कुशासने ।<br>
राजकार्याणि सर्वाणि संपृष्टोवाच बुद्धिमान् २४२।<br>
अक्रूर उवाच-<br>
एष कृष्णो महातेजास्साक्षान्नारायणोऽव्ययः ।<br>
देवतानां हितार्थाय साधूनां रक्षणाय च २४३।<br>
भूभारकविनाशाय धर्मसंस्थापनाय च ।<br>
कंसादीनां तु दैत्यानां सर्वेषां निधनाय च २४४।<br>
संप्रार्थितः सुरगणैर्मुनिभिश्च महात्मभिः ।<br>
देवकीजठरे जातः प्रावृट्काले महानिशि २४५।<br>
भयात्कंसस्य देवेशमानीयानकदुंदुभिः ।<br>
तव गेहे तदा रात्रौ पुत्रं निःक्षिप्तवान्हरिम् २४६।<br>
तस्मिन्नेव तु कालेऽपि यशोदा तु यशस्विनी ।<br>
कन्यां मायांशसंभूतां प्रसूता तु शुभाननाम् २४७।<br>
तया संमोहितं सर्वमिदं व्रजकुलं शुभम् ।<br>
मूर्च्छिताया यशोदायाः शयने यदुपुङ्गवम् २४८।<br>
कृष्णं निक्षिप्य तां कन्यामादाय स्वगृहं ययौ ।<br>
तां तु निक्षिप्य देवक्याः शयने बहिरागमत् २४९।<br>
सा रुरोद ततः क्षिप्र देवकीशयने स्थिता ।<br>
तच्छ्रुत्वा सहसा कंसः कन्यामादाय सुव्रत २५० 6.245.250।<br>
भ्रामयित्वा शिलापृष्ठे चिक्षेपोत्पत्य वीर्यवान् ।<br>
समुत्थाय च सा कन्या सायुधाष्टभुजान्विता ।<br>
गगनस्था रुषा कंसं प्राह गंभीरया गिरा २५१।<br>
कन्योवाच-<br>
योऽनंतः सर्वदेवानामीश्वरः पुरुषोत्तमः ।<br>
यातस्तव वधार्थाय गोव्रजे दानवाधम २५२।<br>
अक्रूर उवाच-<br>
इत्युक्त्वा सा महामाया हिमवंतं समाययौ ।<br>
तदाप्रभृति दुष्टात्मा भयादुद्विग्नमानसः २५३।<br>
दानवान्प्रेषयामास निधनाय महात्मनः ।<br>
बालेनैव हताः सर्वे लीलयानेन धीमता २५४।<br>
अत्यद्भुतानि कर्माणि कृतवान्परमेश्वरः ।<br>
गोवर्द्धनादिधरणं नागराजविवासनम् २५५।<br>
समागमं महेंद्रस्य निधनं सर्वरक्षसाम् ।<br>
श्रुत्वा देवर्षिणा ख्यातमतीव भयपीडितः २५६।<br>
इतो नीत्वा महाबाहू रामकृष्णौ दुरासदौ ।<br>
मदोत्कटैर्महानागैर्मल्लैर्वा हंतुमुद्यतः २५७।<br>
कृष्णस्यानयनार्थाय प्रेरयामास मामिह ।<br>
वसुदेवस्य दुष्टात्मा निग्रहं कृतवानसौ २५८।<br>
एतत्सर्वं समाख्यातं चेष्टितं सुदुरात्मनः ।<br>
उपभोक्तुं धनुर्यागं यूयं सर्वे व्रजौकसः २५९।<br>
दध्याज्यादिगृहीत्वा वै श्वोभूते गंतुमर्हथ ।<br>
सहिता रामकृष्णाभ्यां गोपाः सर्वे तदंतिकम् २६०।<br>
कृष्णेन निहतः कंसो भविष्यति न संशयः ।<br>
परित्यज्य भयं तस्माद्गमिष्यध्वं नृपाज्ञया २६१।<br>
ईश्वर उवाच-<br>
इत्युक्त्वा स तदाक्रूरस्तूष्णीमासीत्सुबुद्धिमान् ।<br>
तस्य तद्वचनं श्रुत्वा दारुणं रोमहर्षणम् २६२।<br>
नंदगोपमुखाः सर्वे गोपवृद्धा भयातुराः ।<br>
अभाषिरे महादुःखसागरे शोकमोहिताः २६३।<br>
तानाश्वास्य हरिस्तत्र दृष्ट्वा कमललोचनः ।<br>
न भीः कार्येति संप्राह राक्षसं प्रति वीर्यवान् २६४।<br>
विनाशाय प्रयास्यामि कंसस्यास्य दुरात्मनः ।<br>
मथुरां सह रामेण भवद्भिः सह संगतः २६५।<br>
तत्र हत्वा दुरात्मानं कंसं दानवपुंगवम् ।<br>
सर्वांश्च राक्षसान्हत्वा पालयिष्यामि मेदिनीम् २६६।<br>
तस्माच्छोकं परित्यज्य गच्छध्वं मथुरां पुरीम् ।<br>
एवमुक्तास्तु हरिणा गोपानंदपुरोगमाः २६७।<br>
मुहुर्मुहुः परिष्वज्य मूर्द्धघ्राणं प्रचक्रिरे ।<br>
अप्रमेयानि कर्माणि विचार्य सुमहात्मनः २६८।<br>
अक्रूरवचनाच्चैव गोपाः सर्वे गतव्यथाः ।<br>
दुग्धदध्याज्ययुक्तानि शुचीनि विविधानि च २६९।<br>
पक्वान्नानि सुहृद्यानि स्वादूनि मधुराणि च ।<br>
अक्रूराय ददौ सौम्यं यशोदा भोजनं बहु २७०।<br>
सहितो रामकृष्णाभ्यां नंदाद्यैर्गोपसत्तमैः ।<br>
सुहृद्भिर्बालवृद्धैश्च भवने समलंकृते २७१।<br>
दत्तं यशोदया सौम्यं भोजनं कलुषापहम् ।<br>
बुभुजे यादवश्रेष्ठो ह्यन्नं रोगापहं शुभम् २७२।<br>
भोजयित्वा यथान्यायं दत्त्वा च मनमंभसा ।<br>
सकर्पूरं सतांबूलं ददौ तस्मै दृढव्रता २७३।<br>
अस्तंयाते दिनकरे संध्यामन्वास्य यादवः ।<br>
सहितो रामकृष्णाभ्यां भुक्त्वा क्षीरान्नमुत्तमम् २७४।<br>
ताभ्यामेव तदाक्रूरः शयनं समुपाविशत् ।<br>
तस्मिंस्तु भवने श्रेष्ठे रम्ये दीपविराजिते २७५।<br>
श्लक्ष्णे विचित्रपर्यंके नानापुष्पविराजिते ।<br>
तस्मिन्शेते हरिः कृष्णः शेषे नारायणो यथा २७६।<br>
तं दृष्ट्वा सहसाऽक्रूरो हर्षाश्रुपुलकांकितः ।<br>
विहाय तामसीं निद्रां सुश्रेयः समुदीक्ष्य वै २७७।<br>
पादसंवाहनं विष्णोश्चक्रे भागवतोत्तमः ।<br>
एतावता मे साफल्यं जीवितं च सुजीवितम् २७८।<br>
इदं त्रैलोक्यमैश्वर्यमिदं वै सुखमुत्तमम् ।<br>
इदं राज्यमिदं धर्म्यमिदं मोक्षसुखं परम् २७९।<br>
न शक्यं मनसा स्मर्तुं शिवब्रह्मादिदैवतैः ।<br>
सनकाद्यैर्मुनींद्रैस्तु वसिष्ठाद्यैर्महर्षिभिः २८०।<br>
तच्छ्रीशस्य पदद्वंद्वं शरदंबुरुहोज्ज्वलम् ।<br>
संस्पृष्टमिंदिरा लक्ष्म्या कराभ्यां सुसुखं परम् २८१।<br>
दिष्ट्या लब्धं मया विष्णोः श्रीपादाब्जयुगं शुभम् ।<br>
व्यतीता सा क्षणाद्रात्रिस्तब्रह्मानंदगौरवात् २८२।<br>
ततः प्रभाते विमले दिवि देवगणोत्तमैः ।<br>
संस्तूयमानो बुबुधे तस्मात्तु शयनाद्धरिः २८३।<br>
उपस्पृश्य यथान्यायं सह रामेण धीमता ।<br>
पपात पादयोर्मातुः प्रयाणं चाभ्यरोचयत् २८४।<br>
समुत्थाप्य यशोदा तु दुःखहर्षसमन्विता ।<br>
अश्रुपूर्णमुखी पुत्रौ प्रेम्णा संपरिषस्वजे २८५।<br>
आशिषं प्रददौ देवी तनयाभ्यां दृढव्रता ।<br>
विससर्ज महावीरौ समालिङ्ग्य मुहुर्मुहुः २८६।<br>
अक्रूरोऽपि यशोदायै प्रणम्य प्राह सांजलि २८७।<br>
अक्रूर उवाच-<br>
प्रयास्यामि महाभागे प्रसादं कुरु मेऽनघे ।<br>
एष कृष्णो महाबाहुः कंसं हत्वा महाबलम् २८८।<br>
सर्वस्य जगतो राजा भविष्यति न संशयः ।<br>
तस्माच्छोकं परित्यज्य सुखी भव वरानने २८९।<br>
ईश्वर उवाच-<br>
इत्युक्तया तयाऽक्रूरो विसृष्टो यदुसत्तमः ।<br>
सहितो रामकृष्णाभ्यामारुरोह रथोत्तमम् २९०।<br>
प्रययौ मथुरां शीघ्रं स्तूयमानोऽप्सरोगणैः ।<br>
नंदगोपमुखाः सर्वे गोपवृद्धास्तमन्वयुः २९१।<br>
पुनर्गृहीत्वा दध्याज्यं फलानि विविधानि च ।<br>
तं प्रयांतं हरिं दृष्ट्वा गोकुलाद्गोपयोषितः २९२।<br>
अनुजग्मुर्विनिष्क्रांतं रथस्थं मधुसूदनम् ।<br>
निवर्त्तयामास हरिस्ताः सर्वा गोपयोषितः २९३।<br>
शोकसंतप्तहृदया विलेपुः कमलेक्षणम् ।<br>
हा कृष्ण कृष्ण कृष्णेति गोविंदेत्यरुदन्मुहुः २९४।<br>
अश्रुपूर्णेक्षणादीना रुदंत्यस्तत्र संस्थिताः ।<br>
अथाक्रूरो रथं दिव्यं चोदयामास गोव्रजात् २९५।<br>
सहितो रामकृष्णाभ्यां मथुरां प्रति यादवः ।<br>
उत्तीर्य यमुनां शीघ्रं कूले स्थाप्य रथोत्तमम् २९६।<br>
अवरुह्य रथात्तस्मात्स्नातुं तत्रोपचक्रमे ।<br>
तथा चावश्यकं कर्तुं निमज्ज्याथ जले शुभे २९७।<br>
तत्राघमर्षणं सम्यग्जपन्भागवतोत्तमः ।<br>
ददर्श तौ जले तत्र रामकृष्णौ शुभान्वितौ २९८।<br>
शरत्कोटींदुसंकाशं नीलांबरधरं प्रभुम् ।<br>
दिव्यचंदनदिग्धांगं मौक्तिकाभरणच्छविम् २९९।<br>
रक्तारविंदनयनं पुडंरीकावतंसकम् ।<br>
रामं ददर्श कृष्णं च नीलनीरदसन्निभम् ३०० 6.245.300।<br>
दिव्यपीतांबरधरं पुंडरीकायतेक्षणम् ।<br>
हरिचंदनलिप्तांगं नानारत्नविभूषितम् ३०१।<br>
दृष्ट्वा तत्र यदुश्रेष्ठो विस्मयं परमंगतः ।<br>
उत्थाय स्यंदने तत्र तौ ददर्श महाबलौ ३०२।<br>
पुनरप्यत्र निर्मज्ज्य जपन्मंत्रद्वयं हरिम् ।<br>
सुधाब्धौ शेषपर्यंके रमया सहितं हरिम् ३०३।<br>
सनकाद्यैस्तूयमानं सर्वैर्देवैरुपासितम् ।<br>
दृष्ट्वा तस्मिन्जले देवं विस्मयं परमं ययौ ।<br>
तुष्टावाथ यदुश्रेष्ठो हरिं सर्वगमीश्वरम् ३०४।<br>
अक्रूर उवाच-<br>
कालात्मने नमस्तुभ्यमनादिनिधनाय च ।<br>
अव्यक्ताय नमस्तुभ्यमविकाराय ते नमः ३०५।<br>
भूतभर्त्रे नमस्तुभ्यं भूतव्याघ्र नमो नमः ।<br>
नमस्ते सर्वभूतानां नियन्त्रे परमात्मने ३०६।<br>
विकारायाविकाराय प्रत्यक्षपुरुषाय च ।<br>
गुणभर्त्रे नमस्तुभ्यं नियमाय नमो नमः ३०७।<br>
देशकालादिनिर्भेदरहिताय परात्मने ।<br>
अनंताय नमस्तुभ्यमच्युताय नमो नमः ३०८।<br>
गोविंदाय नमस्तुभ्यं त्रयीनाथाय शार्ङ्गिणे ।<br>
नारायणाय विश्वाय वासुदेवाय ते नमः ३०९।<br>
विष्णवे पुरुरूपाय शाश्वताय नमो नमः ।<br>
पद्मनेत्राय नित्याय शंखचक्रधराय च ३१०।<br>
उद्यत्कोटिरविप्रख्य भूषणांचित वर्चसे ।<br>
हरये सर्वलोकानामीश्वराय नमो नमः ३११।<br>
सवित्रे सर्वजगतां बीजाय परमात्मने ।<br>
संकर्षणाय कृष्णाय प्रद्युम्नाय नमो नमः ३१२।<br>
अनिरुद्धाय धात्रे च विधात्रे विश्वयोनये ।<br>
सहस्रमूर्त्तये तुभ्यं बहुमूर्द्धांघ्रिबाहवे ३१३।<br>
सहस्रनाम्ने नित्याय पुरुषाय नमो नमः ।<br>
नमस्ते नागपर्यंकशायिने सौम्यरूपिणे ३१४।<br>
केशवाय नमस्तुभ्यं पीतवस्त्रधराय च ।<br>
लक्ष्मीघनकुचाश्लेष विमर्दोज्ज्वलवर्चसे ।<br>
श्रीधराय नमस्तुभ्यं श्रीशायानंतरूपिणे ३१५।<br>
ईश्वर उवाच-<br>
स्नानकाले पठेद्यस्तु देवं ध्यायन्सनातनम् ।<br>
इमं स्तवं नरो भक्त्या महद्भिर्मुच्यते ह्यघैः ३१६।<br>
सर्वतीर्थफलं प्राप्य विष्णुसायुज्यमाप्नुयात् ।<br>
एवमंतर्जले देवं स्तुत्वा भागवतोत्तमः ३१७।<br>
अर्चयामास स जलैः कुसुमैश्च सुगंधिभिः ।<br>
कृतकृत्यस्तदाक्रूरो निर्गत्य यमुनाजलात् ३१८।<br>
समेत्य रामकृष्णौ तु प्रणनाम शुभान्वितः ।<br>
तं दृष्ट्वा प्राह गोविंदो विनीतं विस्मितं हरिः ३१९।<br>
श्रीकृष्ण उवाच-<br>
किमाश्चर्यं जले तस्मिन्दृष्टवानसि यादव ।<br>
ईश्वर उवाच-<br>
अक्रूरस्तु यदुश्रेष्ठं प्राह कृष्णं सुतेजसम् ३२०।<br>
अक्रूर उवाच-<br>
तव सर्वगतस्येश महिम्नो जगतः प्रभो ।<br>
किमाश्चर्यं हृषीकेश जगत्सर्वं त्वमेव हि ३२१।<br>
त्वमापस्त्वं नभो वह्निस्त्वं भूमिरनिलस्तथा ।<br>
चतुर्विधमिमं सर्वं जगत्स्थावरजंगमम् ३२२।<br>
त्वत्तो नान्यद्वासुदेव जीमूतादमृतं यथा ।<br>
त्वं यज्ञस्त्वं वषट्कारस्त्वमोंकारो हविस्तथा ३२३।<br>
त्वमेव सर्वदेवानामीश्वरः शाश्वतोऽव्ययः ।<br>
नाकारणात्कारणाद्वा करणाकारणात्परः ३२४।<br>
धर्मत्राणाय देवेश शरीरग्रहणं तव ।<br>
मत्स्यकूर्मवराहादि वैभवत्वमुपागतः ३२५।<br>
पासि सर्वमिमं लोकं त्वमेव त्वन्मयं विभो ३२६।<br>
ईश्वर उवाच-<br>
इति संस्तुत्य गोविंदं प्रणम्य जगतां पतिम् ।<br>
आरुरोह रथं दिव्यं ताभ्यां सह यदूत्तमः ३२७।<br>
ततस्तूर्णं समासाद्य मथुरां देवनिर्मिताम् ।<br>
रामकृष्णौ पुरद्वारि निवेश्यांतःपुरं ययौ ३२८।<br>
तयोरागमनं तस्य निवेद्य नृपतेस्तदा ।<br>
राज्ञा संपूजितस्तेन ततः स्वगृहमाविशत् ३२९।<br>
अथ सायाह्नसमये रामकृष्णौ महाबलौ ।<br>
परस्परं करौ गृह्य मथुरायां समागतौ ३३०।<br>
गछन्तौ च महावीर्यौ राजमार्गे यदूत्तमौ ।<br>
ददृशतुर्महात्मानौ रजकं वस्त्ररंजकम् ३३१।<br>
दिव्यवस्त्रवृतं राजगेहमायांतमच्युतः ।<br>
ययाचे तानि वस्त्राणि सह रामेण वीर्यवान् ३३२।<br>
न दत्तवांस्तदा तस्मै रुषा वै वस्त्ररंजकः ।<br>
बहूनि कटुवाक्यानि प्राह तत्राध्वनि स्थितः ३३३।<br>
ताडयामास तं कृष्णस्तलेनैव महाबलः ।<br>
तत्रैव निहतो मार्गे वमन्वै रुधिरं बहु ३३४।<br>
तानि वस्त्राणि रम्याणि गोपालैः सह बांधवैः ।<br>
धारयामासतुर्वीरौ यथाहं रामकेशवौ ३३५।<br>
मालाकारगृहं प्राप्य तेन दृष्टौ नमस्कृतौ ।<br>
सुगंधिभिर्दिव्यपुष्पैः पूज्यमानौ मुदान्वितौ ३३६।<br>
ददतुस्तौ वरं तस्मै वांछितं यदुपुंगवौ ।<br>
समागतौ पुनर्वीथ्यामायांतीं च शुभाननाम् ३३७।<br>
कुब्जां स्त्रियं महाभागौ धृतचंदनभाजनाम् ।<br>
वक्रांगपृष्ठां वनितां दृष्ट्वा गंधमयाचतम् ३३८।<br>
प्रहसंती तदा ताभ्यां ददौ चंदनमुत्तमम् ।<br>
आदाय चंदनं दिव्यमुपलिप्य यथेच्छया ३३९।<br>
तस्यैकांततरं रूपं दत्त्वाऽध्वनि समागतौ ।<br>
निरीक्ष्यमाणौ योषिद्भिः सुकुमारौ शुभाननौ ३४०।<br>
विवेशतुर्महात्मानौ यज्ञशालां सहानुगैः ।<br>
दृष्ट्वा समर्चितं दिव्यं कार्मुकं तत्र केशवः ३४१।<br>
लीलयैव गृहीत्वाऽथ बभंज मधुसूदनः ।<br>
बिभज्यमानं तच्चापं श्रुत्वा कंसः सुविह्वलः ३४२।<br>
आहूय मल्लान्सूतांस्तु प्रमुखान्दैत्यपुंगवान् ।<br>
विमृश्य मंत्रिभिः प्राह चाणूरं दैत्यपुंगवः ३४३।<br>
कंस उवाच-<br>
रामकृष्णौ समायातौ सर्व दैत्यविनाशकौ ।<br>
प्रभाते मल्लयुद्धेन हन्यतामविशंकया ३४४।<br>
येनकेनाप्युपायेन हंतव्यौ बलदर्पितौ ।<br>
मदोत्कटैर्गजैर्वापि मल्लमुख्यैश्च यत्नतः ३४५।<br>
ईश्वर उवाच-<br>
इत्यादिश्य ततो राजा सानुजः सचिवैः सह ।<br>
आरुरोह भयात्तूर्णं दिव्यप्रासादमूर्द्धनि ३४६।<br>
द्वारेषु सर्वमार्गेषु गजान्मत्तानयोजयत् ।<br>
मल्लान्मदोत्कटान्नागान्स्थापयामास सर्वतः ३४७।<br>
ज्ञात्वा कृष्णोऽपि तत्सर्वं सह रामेण धीमता ।<br>
उवास रजनीं तत्र यज्ञगेहे सहानुगैः ३४८।<br>
ततो रजन्यां व्युष्टायां प्रभाते विमले सति ।<br>
शयनादुत्थितौ वीरौ रामकृष्णौ कृतोदकौ ३४९।<br>
स्वलंकृतौ च तौ भुक्त्वा संग्रामाभिमुखोत्सुकौ ।<br>
विनिर्गतौ गृहात्तस्मात्सिंहाविव महागुहात् ३५० 6.245.350।<br>
राजद्वारि स्थितं नागं हिमाद्रिशिखरोपमम् ।<br>
नाम्ना कुवलयापीडं कंसस्य जयवर्द्धनम् ३५१।<br>
देवकुंजरदर्पघ्नं महाकायं मदोत्कटम् ।<br>
दृष्ट्वा तं च महानागं पंचास्य इव केशवः ३५२।<br>
करेणैव करं गृह्य सम्यगुत्प्लुत्य लीलया ।<br>
भ्रामयित्वाथ चिक्षेप धरण्यां धरणीधरः ३५३।<br>
स तु चूर्णितसर्वांगो निनदन्भैरवं स्वनम् ।<br>
पपात सहसा भूमौ ममार च महागजः ३५४।<br>
हत्वा दंतौ समुत्पाट्य गृहीत्वा रामकेशवौ ।<br>
मल्लैरायोधनं कर्तुं रंगं विविशतुस्तदा ३५५।<br>
तत्रस्था दानवा दृष्ट्वा गोविंदस्य पराक्रमम् ।<br>
भीताः प्रविद्रुताःसर्वे राज्ञोंतःपुरमाययुः ३५६।<br>
कपाटौ सुदृढौ बध्वा तत्र तस्थुः सहस्रशः ।<br>
दृढबंधकपाटांस्तु दृष्ट्वा कृष्णस्तु लीलया ३५७।<br>
ताडयित्वा पदेनैव पातयामास वीर्यवान् ।<br>
तौ भग्नौ पातितौ तत्र सेनानीके व्यवस्थिते ३५८।<br>
तत्रस्था निहताः सर्वे चूर्णितांगशिरोधराः ।<br>
ततः प्रविश्य भवनं कंसस्यास्य महाबलौ ३५९।<br>
भ्रामयंतौ महाभाग शृंगौ पीनौ रणोत्सुकौ ।<br>
ददृशाते महात्मानौ मल्लौ चाणूरमुष्टिकौ ३६०।<br>
कंसोऽपि दृष्ट्वा गोविंदं रामं च सुमहाबलम् ।<br>
भयमाविश्य चाणूरं प्राह मल्लवरं तदा ३६१।<br>
कंस उवाच-<br>
अस्मिन्नवसरे मल्ल जहि गोपालबालकौ ।<br>
विभज्य तव राज्यार्द्धमहं दास्याम्ययत्नतः ३६२।<br>
ईश्वर उवाच-<br>
तस्मिन्नवसरे कृष्णो मल्लाभ्यां दृश्यते महान् ।<br>
मध्ये वने च संग्रामे महामेरुरिवापरः ३६३।<br>
कंसस्य दृष्टिविषये संवर्त्ताग्निरिवाच्युतः ।<br>
स्त्रीणां च साक्षान्मदनः पित्रोः शिशुरिवापरः ३६४।<br>
त्रिदशानां हरिरिव गोपालानां सखा यथा ।<br>
बहुरूपेण ददृशुस्तत्र सर्वगतं हरिम् ३६५।<br>
वसुदेवस्तथाऽक्रूरो नंदगोपो महामतिः ।<br>
अन्यं प्रासादमारुह्य ददृशुः कदनं महत् ३६६।<br>
स्त्रीभिरंतःपुरस्थाभिर्देवकी तत्र संस्थिता ।<br>
मुखं पुत्रस्य ददृशे साश्रुपूर्णेक्षणा शुभा ३६७।<br>
ताभिराश्वासिता देवी भवनांतरमाविशत् ।<br>
ततो देवगणाः सर्वे विमानस्था नभस्तले ३६८।<br>
तुष्टुवुर्जयशब्देन पुंडरीकाक्षमच्युतम् ।<br>
जहि कंसमिति प्राहुरुच्चैर्देवा मरुद्गणाः ३६९।<br>
एतस्मिन्नंतरे तत्र तूर्यघोषनिनादिते ।<br>
आसेदतुर्महामल्लौ यदुसिंहौ महाबलौ ३७०।<br>
चाणूरेण तु गोविंदो मुष्टिकेन हलायुधः ।<br>
युयुधाते महात्मानौ नीलश्वेताद्रि सन्निभौ ३७१।<br>
मल्लयुद्धविधानेन मुष्टिभिः पादताडनैः ।<br>
बभूव कदनं घोरं देवानां च भयावहम् ३७२।<br>
चाणूरेण चिरं कालं क्रीडित्वाऽथ जनार्दनः ।<br>
निष्पिष्य गांत्रं मल्लस्य पातयामास लीलया ३७३।<br>
स पपात महीपृष्ठे संवमन्रुधिरं बहु ।<br>
ममार च महामल्लो देवदानवदुःखदः ३७४।<br>
मुष्टिकेन तथा रामश्चिरकालमयुध्यत ।<br>
मुष्टिभिस्ताडयामास तस्य वक्षसि वीर्यवान् ३७५।<br>
भिन्नास्थि स्नायुबंधोऽसौ पपात धरणीतले ।<br>
ततस्तु दुद्रुवुः सर्वे मल्ला दृष्ट्वा पराक्रमम् ३७६।<br>
कंसो महद्भयं तीव्रमाविशद्वेदनातुरः ।<br>
एतस्मिन्नंतरे वीरौ रामकृष्णौ दुरासदौ ३७७।<br>
आरोहतुर्महात्मानौ चैत्यप्रासादमूर्जितम् ।<br>
ताडयित्वा तलेनैव कंसं मूर्ध्नि जनार्दनः ३७८।<br>
अपातयद्धरा पृष्ठे प्रासादशिखराद्धरिः ।<br>
स तु निर्भिन्नसर्वांगो धरण्यां त्यक्तजीवितः ३७९।<br>
कृष्णेन निहते कंसे रामोऽपि सुमहाबलः ।<br>
तस्यानुजं सुनामानं मुष्टिनैव जघान ह ३८०।<br>
धरण्यां पातयामासानुजं च धरणीधरः ।<br>
हत्वा कंसं दुरात्मानं सानुजं रामकेशवौ ३८१।<br>
पित्रोः समीपमागम्य भक्त्या चैव प्रणेमतुः ।<br>
देवकीवसुदेवश्च परिष्वज्य मुहुर्मुहुः ३८२।<br>
स्नेहेन मूर्ध्न्युपाघ्राणं चक्रतुः पुत्रलालसौ ।<br>
तयोरुपरि देवक्याः स्तनौ क्षीरं ववर्षतुः ३८३।<br>
तत आश्वास्य पितरौ रामकृष्णौ बहिर्गतौ ।<br>
एतस्मिन्नंतरे देवि देवदुंदुभयो दिवि ३८४।<br>
विनेदुः पुष्पवर्षाणि ववृषुस्त्रिदशेश्वराः ।<br>
स्तुत्वा मरुद्गणैर्दिव्यैर्नमस्कृत्य जनार्दनम् ३८५।<br>
परं हर्षमनुप्राप्य लोकान्स्वान्स्वान् प्रपेदिरे ।<br>
नंदगोपं नमस्कृत्य गोपवृद्धांश्च केशवः ३८६।<br>
रामेण सह धर्मात्मा मुदा संपरिषस्वजे ।<br>
बहुरत्नधनं तस्मै ददौ प्रीत्या जनार्दनः ३८७।<br>
सर्वांस्तान्गोपवृद्धांश्च वस्त्रैराभरणादिभिः ।<br>
बहुभिर्धनधान्यैश्च पूजयामास केशवः ३८८।<br>
विसृष्टास्तेन कृष्णेन नंदगोपपुरोगमाः ।<br>
प्रययुर्गोव्रजं दिव्यं हर्षशोकसमन्विताः ३८९।<br>
मातामहं समासाद्य रामकृष्णौ दुरासदौ ।<br>
बंधाद्विमोचयित्वाथ समाश्वास्य मुहुर्मुहुः ३९०।<br>
चक्रे तस्याभिषेकं तु तद्राज्ये मधुसूदनः ।<br>
अकारयद्द्विजश्रेष्ठैः स कंसस्योर्ध्वदैहिकम् ३९१।<br>
अक्रूरप्रमुखान्राज्ये संस्थाप्य यदुपुंगवान् ।<br>
राजानमुग्रसेनं तु कृत्वा धर्मेण मेदिनीम् ।<br>
पालयामास धर्मात्मा वसुदेवसुतो हरिः ३९२।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे श्रीकृष्णचरिते कंसवधोनाम पंचचत्वारिंशदधिकद्विशततमोऽध्यायः २४५ ।<br>
<br>
