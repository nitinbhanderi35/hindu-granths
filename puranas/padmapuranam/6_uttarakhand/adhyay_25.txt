नारदउवाच-<br>
एवं तुलस्या माहात्म्यं त्वत्प्रसादाच्छ्रुतं मया ।<br>
सांप्रतं तु समाचक्ष्व त्रिरात्रं तुलसीव्रतम् १।<br>
सदाशिव उवाच-<br>
शृणु विप्र महाबुद्धे व्रतमेतत्पुरातनम् ।<br>
यच्छ्रुत्वा सर्वपापेभ्यो मुच्यते नात्र संशयः २।<br>
पुरा रैभ्यंतरे कल्पे राजा ह्यासीत्प्रजापतिः ।<br>
तस्य भार्या च विख्याता चंद्ररूपा महासती ३।<br>
सा वै व्रतमिदं चक्रे सर्वकामफलप्रदम् ।<br>
त्रिरात्रं तु व्रतं तस्या धर्मकामार्थ मोक्षदम् ४।<br>
सफलं जीवितं तेषां यैः श्रुतं तुलसीव्रतम् ।<br>
कार्तिके शुक्लपक्षे तु नवम्यां चैव नारद ५।<br>
नियमस्थो व्रती तिष्ठेद्भूमिशायी जितेंद्रियः ।<br>
व्रतं त्रिरात्रमुद्दिश्य शुचिः संयतमानसः ६।<br>
स्वपेन्नियमपूर्वं तु तुलसीवनसंनिधौ ।<br>
ततो मध्याह्नसमये नद्यादौ विमले जले ७।<br>
स्नानं कृत्वा पितॄन्देवांस्तर्पयेद्विधिपूर्वकम् ।<br>
सुवर्णं कारयेद्देवं लक्ष्म्या सह जनार्दनम् ८।<br>
वित्तशाठ्यं न कर्तव्यमात्मनः श्रेयमिच्छता ।<br>
वस्त्रयुग्मं ततः कार्यं पीते शुक्लेऽपि वाससी ।<br>
नवग्रहाणामारंभं शांतिकं विधिपूर्वकम् ९।<br>
श्रपयित्वा चरुं तत्र वैष्णवं होममाचरेत् ।<br>
द्वादश्यां देवदेवेशं पूजयित्वा प्रयत्नतः १०।<br>
अव्रणं शुद्धकलशं स्थापयेद्विधिपूर्वकम् ।<br>
पंचरत्नसमोपेतं पल्लवैश्चोषधीयुतम् ११।<br>
तस्योपरिन्यसेत्पात्रे लक्ष्म्या सह जनार्दनम् ।<br>
स्थापयेत्तुलसीमूले मंत्रैर्वेदपुराणकैः १२।<br>
पयसा केवलेनैव सिंचयेत्तुलसीवनम् ।<br>
पंचामृतेन संस्नाप्य देवदेवं जगद्गुरुम् १३।<br>
योऽनंतरूपोऽखिलविश्वरूपो गर्भोदके लोकविधिं बिभर्त्ति ।<br>
प्रसीदतामेष सदेव देवो यो मायया विश्वकृदेष देवी १४।<br>
प्रार्थनामंत्रः ।<br>
आगच्छाच्युत देवेश तेजोराशे जगत्पते ।<br>
सदैव तिमिरध्वंसी पाहि मां भवसागरात् १५।<br>
आवाहनमंत्रः ।<br>
पंचामृतेन सुस्नानं तथा गंधोदकेन च ।<br>
गंगादीनां च तोयेन स्नातोऽनंतःप्रसीदतु १६।<br>
स्नानमंत्रः ।<br>
श्रीखंडागुरुकर्पूरं कुंकुमादिविलेपनम् ।<br>
भक्त्या दत्तं मया देव लक्ष्म्या सह गृहाण वै १७।<br>
विलेपनमंत्रः ।<br>
नारायण नमस्तेऽस्तु नरकार्णवतारण ।<br>
त्रैलोक्याधिपते तुभ्यं ददामि वसने शुभे १८।<br>
वस्त्रमंत्रः ।<br>
दामोदर नमस्तेस्तु त्राहि मां भवसागरात् ।<br>
ब्रह्मसूत्रं मया दत्तं गृहाण पुरुषोत्तम १९।<br>
उपवीतमंत्रः ।<br>
पुष्पाणि च सुगंधीनि मालत्यादीनि वै प्रभो ।<br>
मया दत्तानि देवेश प्रीतितः प्रतिगृह्यताम् २०।<br>
पुष्पमंत्रः ।<br>
नैवेद्यं गृह्यतां नाथ भक्ष्यभोज्यैः समन्वितम् ।<br>
सर्वै रसैः सुसंपन्नं गृहाण परमेश्वर २१।<br>
नैवेद्यमंत्रः ।<br>
पूगानि नागपत्राणि कर्पूरसहितानि च ।<br>
मया दत्तानि देवेश तांबूलं प्रतिगृह्यताम् २२।<br>
तांबूलमंत्रः ।<br>
धूपं दत्वा गुरुं भक्त्या गुग्गुलं घृतमिश्रितम् ।<br>
एवं पूजा प्रकर्त्तव्या घृतेन दीपमाचरेत् २३।<br>
विविधं मुनिशार्दूल दीपं कृत्वा समाहितः ।<br>
लक्ष्मीनारायणस्याग्रे तुलसीवनसन्निधौ २४।<br>
अर्घं तत्र प्रदातव्यं देवदेवाय चक्रिणे ।<br>
नवम्यां नालिकेरेण पुत्रार्थमर्घमुत्तमम् २५।<br>
दशम्यां बीजपूरं तु धर्मकामार्थसिद्धये ।<br>
एकादश्यां दाडिमेन दारिद्र्यं नाशयेत्सदा २६।<br>
सप्तधान्येन संयुक्तं वंशपात्रेण नारद ।<br>
फलसप्तकसंयुक्तं पत्रं पूगसमन्वितम् २७।<br>
वस्त्रेणाच्छादितं कृत्वा देवस्याग्रे निवेदयेत् ।<br>
मंत्रेणानेन विपेंद्र शृणुष्वैकाग्रमानसः २८।<br>
तुलसीसहितो देव सदा शंखेन संयुतम् ।<br>
गृहाणार्घं मया दत्तं देवदेव नमोस्तुते २९। अर्घमंत्रः ।<br>
एवं संपूज्य देवेशं लक्ष्म्या सह जनार्दनम् ।<br>
प्रार्थयेद्देवदेवेशं व्रतसंपूर्तिसिद्धये ३०।<br>
उपोषितोऽहं देवेश कामक्रोधविवर्जितः ।<br>
व्रतेनानेन देवेश त्वमेवशरणं मम ३१।<br>
गृहीतेऽस्मिन्व्रते देव यदपूर्णं कृतं मया ।<br>
सर्वं तदस्तु संपूर्णं त्वत्प्रसादाज्जनार्दन ३२।<br>
नमः कमलपत्राक्ष नमस्ते जलशायिने ।<br>
इदं व्रतं मयाचीर्णं प्रसादात्तव केशव ३३।<br>
अज्ञानतिमिरध्वंसिन्व्रतेनानेन केशव ।<br>
प्रसादसुमुखो भूत्वा ज्ञानदृष्टिप्रदो भव ३४।<br>
ततो जागरणं रात्रौ गीतपुस्तकवाचनम् ।<br>
नाद नृत्यकलाभिज्ञैः पुण्याख्यानैः सुभोभनैः ३५।<br>
विभातायां तु शर्वर्यामुदिते विमले रवौ ।<br>
निमंत्र्य ब्राह्मणान्भक्त्या श्राद्धं कुर्याच्च वैष्णवम् ३६।<br>
भोजयित्वा यथाकामं पायसेन घृतेन च ।<br>
तांबूलपुष्पगंधादि दक्षिणाभिः समन्वितम् ३७।<br>
उपवीतानि वासांसि दत्वा मालां च चंदनम् ।<br>
दांपत्यत्रितयं भोज्यं वस्त्रभूषण कुंकुमैः ३८।<br>
वंशपात्राणि शक्त्या च विरूढैः परिपूरयेत् ।<br>
नालिकेरैश्च पक्वान्नैर्वस्त्रैश्च विविधैः फलैः ३९।<br>
सपत्नीकं गुरुं तत्र वस्त्राणि परिधापयेत् ।<br>
विभूषणानि दिव्यानि गंधमाल्यैः प्रपूजयेत् ४०।<br>
सर्वोपस्करसंयुक्तां गां दद्याच्च पयस्विनीम् ।<br>
सदक्षिणां सवस्त्रां च तन्मे निगदतः शृणु ४१।<br>
सर्वतीर्थेषु यत्पुण्यं स्नातानां जायते नृणाम् ।<br>
तत्फलं स लभेत्सर्वं देवदेवप्रसादतः ४२।<br>
भुक्त्वा च विपुलान्भोगान्सर्वकामान्मनोरमान् ।<br>
वैष्णवं पदमाप्नोति अंते विष्णोः प्रसादतः ४३।<br>
इति श्रीपाद्मेमहापुराणे पंचपंचाशत्सहस्रसंहितायां उत्तरखण्डे उमापतिनारदसंवादे तुलसीत्रिरात्रव्रतवर्णनंनाम पंचविंशोऽध्यायः २५।<br>
<br>
