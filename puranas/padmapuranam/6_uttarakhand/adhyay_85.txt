महादेव उवाच-<br>
वैशाख्यां पूर्णमास्यां वै जलस्थं जगदीश्वरम् ।<br>
पूजयेद्वैष्णवो भक्त्या कृतोत्साहो मुदान्वितः १।<br>
गीतं वाद्यं तथा नृत्यं कृत्वा पुण्यं महोत्सवम् ।<br>
एकादश्यां सुरश्रेष्ठं पश्येद्वाथ प्रहर्षितः २।<br>
गीतं गायन्हरेर्भक्त्या कर्त्तव्यः सोत्सवः शुभः ।<br>
शयनं कुरु देवेश जलेऽस्मिन्वै सुरेश्वर ३।<br>
त्वयि सुप्ते जगत्सुप्तं भवत्येव न संशयः ।<br>
घनागमे प्रकुर्वंति जलस्थ वै जनार्दनम् ४।<br>
ये नरास्तु सुरश्रेष्ठे न दाहो नरके भवेत् ।<br>
स्वर्णपात्रे तथा रौप्ये ताम्रे वा च सुरेश्वरि ५।<br>
मृन्मये वाथ कर्त्तव्यं शयनं विष्णुसंज्ञकम् ।<br>
तत्र तोयं च संस्थाप्य शीतलं गंधवासितम् ६।<br>
तस्मिंस्तोये ततो विष्णोः स्थापनं कारयेद्बुधः ।<br>
गोपालनाम्नी मूर्त्तिश्च रामनाम्नी तथापि वा ७।<br>
शालग्राम शिला वापि स्थापनीया विशेषतः ।<br>
प्रतिमां वा महाभाग तस्य पुण्यमनंतकम् ८।<br>
यावद्धराधरालोका यावच्चंद्र दिवाकरौ ।<br>
तावत्तस्य कुले कश्चिन्न भवेद्देवि नारकी ९।<br>
तस्माज्ज्येष्ठे महादेवि तोयस्थं पूजयेद्धरिम् ।<br>
वीततापो नरस्तिष्ठेद्यावदाभूतसंप्लवम् १०।<br>
सुशीतले तथा तोये तुलसीदलवासितम् ।<br>
शुचिशुक्रगते काले पूजयेद्धरणीधरम् ११।<br>
शुचिशुक्रगते काले येऽर्चयिष्यंति केशवम् ।<br>
जलस्थं विविधैः पुष्पैर्मुच्यंते यमपीडनात् १२।<br>
जलप्रेष्ठो यतो विष्णुर्जलशायी जलप्रियः ।<br>
तस्माद्ग्रीष्मे विशेषेण जलस्थं पूजयेद्धरिम् १३।<br>
नीरमध्ये स्थितं कृत्वा शालग्रामसमुद्भवम् ।<br>
येनार्चितो महाभक्त्या स भवेत्कुलपावनः १४।<br>
कर्कराशि गते सूर्ये मिथुनस्थे विशेषतः ।<br>
येनार्चितो हरिर्भक्त्या जलमध्ये तु सुंदरि १५।<br>
द्वादश्यां तु विशेषेण जलस्थ जलशायिनः ।<br>
येनार्चनं कृतं तेन कोटियज्ञशतं कृतम् १६।<br>
निक्षिप्य जलपात्रे तु मासे माधवसंज्ञके ।<br>
माधवं येऽर्चयिष्यंति देवास्ते तु नरा भुवि १७।<br>
पात्रे गंधोदकं कृत्वा यः क्षिपेद्गरुडध्वजम् ।<br>
द्वादश्यां पूजयेद्रात्रौ मुक्तिभागी भवेत्तु सः १८।<br>
अश्रद्दधानः पापात्मा नास्तिकोऽच्छिन्नसंशयः ।<br>
हेतुनिष्ठश्च पंचैते न पूजाफल भागिनः १९।<br>
तथा महादेवि प्रभुं जलस्थं जगदीश्वरम् ।<br>
पूजयेद्यो नरो नित्यं महापापैः प्रमुच्यते २०।<br>
ॐह्री ह्रीं रामाय नमः ।<br>
इति मंत्रेण देवेशि पूजनं तत्र वै स्मृतम् ।<br>
ॐ क्लीं कृष्णाय गोविंदाय गोपीजनवल्लभाय नमः ।<br>
इति मंत्रेण गिरिजे उदकं चाभिमंत्रयेत् ।<br>
देवदेव महाभाग श्रीवत्सकृत लांछन २१।<br>
महादेव नमस्तेऽस्तु नमस्ते विश्वभावन ।<br>
अर्घं गृहाण भो देव मुक्तिं मे देहि सर्वदा २२।<br>
नानाविधैः सुपुष्पैश्च पूजयेद्गरुडासनम् ।<br>
सर्वबाधाविनिर्मुक्तो विष्णोः सायुज्यतामियात् २३।<br>
रात्रौ जागरणं तत्र द्वादश्यां सुसमाहितः ।<br>
भक्तिपूर्वं भजेद्देवं विष्णुमव्ययमक्षयम् २४।<br>
एवं वैशाख संबंधी भक्तिभावेन तत्परैः ।<br>
उत्सवो विष्णुसंज्ञस्तु कर्त्तव्यो भक्तिमिच्छुभिः २५।<br>
आगमोक्तेन मंत्रेण विधिं तत्र प्रकारयेत् ।<br>
कृते सति महादेवि कोटियज्ञसमं फलम् २६।<br>
रागद्वेषविनिर्मुक्तो महामोहनिवर्त्तकः ।<br>
इहलोके सुखं भुक्त्वा याति विष्णोः सनातनम् २७।<br>
ब्राह्मणो भक्तिभावेन यः करोत्युत्सवं भुवि ।<br>
सर्वपापविनिर्मुक्तो वैकुंठं गच्छते ध्रुवम् २८।<br>
वेदाध्ययनहीनोऽपि शास्त्राध्ययनवर्जितः ।<br>
हरिभक्तिं तु संप्राप्य लभते वैष्णवं पदम् २९।<br>
आत्मारामः सदा मुक्तो विजितात्मा भवेत्तु सः ।<br>
स वै विष्णुपदं याति यावच्चंद्र दिवाकरौ ३०।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे शयनमहोत्सवोनाम पञ्चाशीतितमोऽध्यायः ८५।<br>
<br>
