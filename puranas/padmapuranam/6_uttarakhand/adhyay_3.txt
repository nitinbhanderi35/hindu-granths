सूत उवाच-<br>
एकदा नारदो द्रष्टुं पांडवान्दुःखकर्शितान् ।<br>
ययौ काम्यवनं विप्रः सत्कृतस्तैर्यथाविधि १।<br>
अथ नत्वा मुनिश्रेष्ठं युधिष्ठिर उवाच ह ।<br>
भगवन्कर्मणा केन दुःखाब्धौ पतिता वयम् २।<br>
तमुवाच ऋषिर्दुःखं त्यज त्वं पांडुनंदन ।<br>
सुखदुःखसमाहारे संसारे कः सुखी नरः ३।<br>
ईश्वरोपि हि न स्थायी पीड्यते देहसंचयैः ।<br>
न दुःखरहितः कश्चिद्देही दुःखसहो यतः ४।<br>
शरीरं सवितुर्यस्माद्राहुस्तद्ग्रसते बली ।<br>
राहोरपि शिरश्छिन्नं शौरिणामृतभोजने ५।<br>
सोऽपि शार्ङ्गधरो देवः क्षिप्तः सागरगह्वरे ।<br>
जालंधरेण वीरेण निहतः सोऽपि शंभुना ६।<br>
युधिष्ठिर उवाच-।<br>
कोऽसौ जालंधरो वीरः कस्य पुत्रः कुतो बली ।<br>
कथं जालंधरं संख्ये हतवान्वृषभध्वजः ७।<br>
एतत्सर्वं समाचक्ष्व विस्तरेण तपोधन ।<br>
राज्ञा स एव मुक्तस्तु कथयामास नारदः ८।<br>
नारद उवाच-।<br>
शृणु भूप कथां दिव्यामशेषाघौघनाशिनीम् ।<br>
ईशानसिंधुसून्वोश्च संग्रामं परमाद्भुतम् ९।<br>
एकदा गिरिशं स्तोतुं प्रययौ पाकशासनः ।<br>
अप्सरोगणसंकीर्णो देवैर्बहुभिरावृतः १०।<br>
गंधर्वैरावृतो देवस्तंत्रीशिक्षासु कोविदैः ।<br>
रंभा तिलोत्तमा रामा कर्पूराकदली तथा ११।<br>
मदना भारती कामा सर्वाभरणभूषिताः ।<br>
नर्तक्यश्च तथा चान्याः समाजग्मुः सुरांतिकम् १२।<br>
गंधर्वयक्षसिद्धास्तु नारदस्तुंबुरुस्तथा ।<br>
किन्नरा मुहुराजग्मुस्तथा किंनरयोषितः १३।<br>
वायुश्च वरुणश्चैव कुबेरो धनदस्तथा ।<br>
यमश्चाग्निर्निर्ऋतिश्च ये चान्ये देवतागणाः १४।<br>
विमानसंस्थो मघवा विमानस्थाः सुरांगनाः ।<br>
स्ववाहनगतादेवाः कैलासं प्रययुर्जवात् १५।<br>
ददृशुस्ते ततो देवाः कैलासं पर्वतोत्तमम् ।<br>
महीधराणां सर्वेषां पृथिव्या इव मंडनम् १६।<br>
सर्वतः सुखदं शुद्धं सिद्धिराशिमिवस्थितम् ।<br>
यत्र वृक्षाः कल्पवृक्षाः पाषाणाश्चिंतितप्रदाः १७।<br>
पुन्नागैर्नागचंपैश्च तिलकैर्देवदारुभिः ।<br>
अशोकैः पाटलैश्चूतैर्मंदारैः शोभितो गिरिः १८।<br>
पर्यंतकवनामोदवाहका यत्र वायवः ।<br>
पंगुत्वं बहुचारेण यांति ते मलयानिलाः १९।<br>
वाप्यः स्फटिकसोपाना ह्यगाध विमलोदकाः ।<br>
वैडूर्यनालसंसक्तसौवर्णनिभ पंकजाः २०।<br>
कुमुदानां द्युतिर्यत्र राजते सर्वतोदिशम् ।<br>
कह्लारैः शौभितावाप्यः पिनद्धाः पद्मरागवत् २१।<br>
हरिन्मणिनिबद्धाश्च गोमेदैः सर्वतो वृताः ।<br>
पद्मरागशिलाबद्धा नानाधातुविचित्रिताः २२।<br>
ददृशुः सुंदरतरं नाकाधिकविनिर्मितम् ।<br>
कैलासं पर्वतश्रेष्ठं दृष्ट्वा ते विस्मयंगताः २३।<br>
विमानादवतीर्णाश्च मघवा देवताश्च ताः ।<br>
द्वारपालमथागम्य नंदिनं वाक्यमब्रुवन् २४।<br>
भो भो गणवरश्रेष्ठ शृणु मे वाक्यमुत्तमम् ।<br>
समाज्ञापय शीघ्रं त्वं नृत्यार्थमिहमागतम् २५।<br>
ईश्वरं प्रतिदेवेशं सर्वदेवैः समावृतम् ।<br>
इंद्रस्य वचनं श्रुत्वा गिरिशं नंदिरब्रवीत् २६।<br>
प्रभोऽयमागतः सर्वैर्देवराजः पुरंदरः ।<br>
नृत्यार्थमथ तं प्राहानय शीघ्रं शचीपतिम् २७।<br>
प्रवेशयामास तदा नंदी तैः सह वासवम् ।<br>
स दृष्ट्वा गिरिशं देवं तुष्टाव वृषभध्वजम् २८।<br>
रंभाद्यास्तास्तदा सर्वा नर्त्तक्यो हरसन्निधौ ।<br>
मृदंगवीणावादित्रैः मुदा नाट्यं प्रचक्रिरे २९।<br>
कांस्यवाद्यान्प्रगृह्यान्या वंशतालान्सकाहलान् ।<br>
चक्रुस्ता नृत्यसंरंभं स्वयंदेवः पुरंदरः ३०।<br>
अतीवनर्तनं चक्रे सुंदरं देवदुर्ल्लभम् ।<br>
ईश्वरस्तोषमापन्नो वासवं वाक्यमब्रवीत् ३१।<br>
प्रसन्नोऽहं सुरश्रेष्ठ जातस्ते व्रियतां वरः ।<br>
इत्युक्तवति देवेशे स्वबाहुबलगर्वितः ३२।<br>
प्रत्युवाच हरं वाक्यं संग्रामः सवृतो मया ।<br>
यत्र त्वत्सदृशो योद्धा तद्युद्धं देहि मे प्रभो ३३।<br>
इत्युक्त्वा निर्गतो जिष्णुर्लब्ध्वा शंभोर्वरं प्रभोः ।<br>
तस्मिन्गते तदा शक्रे गिरिशो वाक्यमब्रवीत् ३४।<br>
गणा मे श्रूयतां वाक्यं देवराजोऽतिगर्वितः ।<br>
इत्युक्त्वा क्रोधसंयुक्तो बभूव च ततो हरः ३५।<br>
आविरासीत्ततः क्रोधो मूर्त्तिमान्पुरतः स्थितः ।<br>
घनान्धकारसदृशो मृडं क्रोधस्ततोऽब्रवीत् ३६।<br>
देहि मे त्वं हि सन्देशं किं करोमि तव प्रभो ।<br>
उमापतिस्तदोवाच गच्छ त्वं वासवं जय ३७।<br>
स्वर्गसिंधुं समासाद्य सागरस्य च वीर्यवान् ।<br>
इत्युक्तोंतर्दधे क्रोधो गणास्ते विस्मयं ययुः ३८।<br>
ईशानकल्पे जाते तु कामेनार्णवसंगमे ।<br>
नाकसिंधुस्तदा मत्ता स्वयौवनभरोष्मणा ३९।<br>
तां दृष्ट्वा सिंधुराजश्च जलकल्लोलवानभूत् ।<br>
तदा बभूव राजेंद्र गंगासागरसंगमः ४०।<br>
महानदी तदा प्राप्य रेमे चात्मबलेन च ।<br>
अत्रांतरे समुद्रस्य बभूव सुभटस्ततः ४१।<br>
सूनुस्तस्यां महानद्यां समुद्रादभवद्बली ।<br>
महार्णवतनूजेन जातमात्रेण पार्थिव ४२।<br>
रुदतोत्कंपिता पृथ्वी त्रिलोकी नादिताभवत् ।<br>
समाधिबद्धमुद्रां च संतत्याज चतुर्मुखः ४३।<br>
अत्रांतरे परित्रस्तां तां संवीक्ष्य जगत्त्रयीम् ।<br>
धाता सुरेंद्रवाक्येन प्रजगाम महार्णवम् ४४।<br>
आश्चर्यमिति संचिंत्य हंसारूढो जवाद्ययौ ।<br>
ब्रह्माणमागतं वीक्ष्य सपर्यां विदधेऽर्णवः ।<br>
तमुवाच ततो ब्रह्मा किं गर्जसि वृथांबुधे ४५।<br>
समुद्र उवाच-।<br>
नाहं गर्जामि देवेश मत्सुतो बलवान्प्रभो ।<br>
शिशोर्वै कुरु रक्षां च दुर्ल्लभं तव दर्शनम् ४६।<br>
संदृश्यतां च तनयो भार्यां प्राहातिशोभनाम् ।<br>
ययौ सा भर्तुरादेशात्सपुत्रा ब्रह्मणोंतिके ४७।<br>
उत्संगदेशे चतुराननस्य विधाय पुत्रं चरणौ ननाम ।<br>
तदा समुद्रात्मजमद्भुतं तं दृष्ट्वा विधातुः किल विस्मयोऽभूत् ४८।<br>
गृहीतकूर्चस्य शिशोः करं च यदा विरिंचिर्न शशाक मोचितुम् ।<br>
तदा समुद्रः प्रहसन्प्रयातः कूर्चं प्रगृह्यार्भकरं विमोचयन् ४९।<br>
तादृशं तस्य बालस्य दृष्ट्वा विक्रममात्मभूः ।<br>
प्रीत्या जालंधरेत्याह नाम्ना जालंधरोऽभवत् 6.3.५०।<br>
वरं ददावथो तस्य प्रणयेन प्रजापतिः ।<br>
अयं जालंधरो देवैरजेयश्च भविष्यति ५१।<br>
पातालसहितं नाकं मत्प्रसादेन भोक्ष्यति ।<br>
इत्युक्त्वांतर्दधे ब्रह्मा हंसमारुह्य सत्वरः ५२।<br>
इति श्रीपाद्मे महापुराणे पंचपंचाशत्सहस्रसंहितायां युधिष्ठिरनारदसंवादे उत्तर।<br>
खंडे जालंधरोत्पत्ति ब्रह्मागमोनाम तृतीयोऽध्यायः ३।<br>
<br>
