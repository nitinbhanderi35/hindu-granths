महादेव उवाच-<br>
अपामार्जनकं दिव्यं परमाद्भुतमेव च ।<br>
पठितव्यं विशेषेण पुत्रकामार्थसिद्धये १।<br>
एतत्स्तोत्रं पठेत्प्राज्ञः सर्वकामार्थसिद्धये ।<br>
एककालं द्विकालं वा ये पठंति द्विजातयः २।<br>
आयुश्च श्रीर्बलं तस्य वर्द्धयंति दिने दिने ।<br>
ब्राह्मणो लभते विद्यां क्षत्रियो राज्यमेव वा ३।<br>
वैश्यो धनसमृद्धिं च शूद्रो भक्तिं च विंदति ।<br>
अन्यैश्च लभते भक्तिं पठनाच्छ्रवणाज्जपात् ४।<br>
सामवेदफलं तस्य जायते नगनन्दिनि ।<br>
अखिलं पापसंघातं तत्क्षणादेव नश्यति ५।<br>
इति ज्ञात्वा तु भो देवि पठितव्यं समाहितैः ।<br>
पुत्राश्चैव तथा लक्ष्मीः संपूर्णा भवति ध्रुवम् ६।<br>
लिखित्वा भूर्जपत्रे तु यो धारयति वैष्णवः ।<br>
इहलोके सुखं भुक्त्वा याति विष्णोः परं पदम् ७।<br>
पठित्वा श्लोकमेकं तु तुलसीं यः समर्पयेत् ।<br>
सर्वं तीर्थं कृतं तेन तुलस्याः पूजने कृते ८।<br>
एतत्स्तोत्रं तु परमं वैष्णवं मुक्तिदायकम् ।<br>
पृथ्वीदानसमं पाठाद्विष्णुलोकं तु गच्छति ९।<br>
जपेत्स्तोत्रं विशेषेण विष्णुलोकस्य वांछया ।<br>
बालानां जीवनार्थाय पठितव्यं समाहितैः १०।<br>
रोगग्रहाभिभूतानां बालानां शांतिकारकम् ।<br>
भूत ग्रह विषं चैव पठनादेव नश्यति ११।<br>
कंठे तुलसिजां मालां धृत्वा विप्रो हि यः पठेत् ।<br>
स च वै वैष्णवो ज्ञेयो विष्णुलोकं स गच्छति १२।<br>
कंठे माला धृता येन शंखचक्रादिचिह्नितः ।<br>
वैष्णवः प्रोच्यते विप्रः स्तोत्रं चैतत्पठन्सदा १३।<br>
इहलोकं परित्यज्य विष्णुलोकं स गच्छति ।<br>
मोहमायापरित्यक्तो दंभतृष्णाविवर्जितः १४।<br>
एतत्स्तोत्रं पठेद्दिव्यं परं निर्वाणमाप्नुयात् ।<br>
ते धन्याः संति भूर्लोके ये विप्रा वैष्णवाः स्मृताः १५।<br>
स्वात्मा वै तारितस्तैस्तु सकुलं नात्र संशयः ।<br>
ते वै धन्यतमा लोके नारायणपरायणाः ।<br>
तैर्भक्तिश्च सदा कार्या ते वै भागवता नराः १६।<br>
इति श्रीपाद्मे महापुराणे पंचपंचाशत्साहस्र्यां संहितायामुमापतिनारदसंवादे अपामार्जनमहिमानामैकोनाशीतितमोऽध्यायः ७९।<br>
<br>
