महादेव उवाच ।<br>
ततो गच्छेत देवेशि तीर्थं रुद्र महालयम् ।<br>
केदारानुपमं साक्षाद्रुद्रेण परिनिर्मितम् १।<br>
श्राद्धं तत्रैव कर्तव्यं पितॄणां तृप्तिकारणम् ।<br>
तत्र श्राद्धप्रदानेन पितरः सपितामहाः २।<br>
तृप्ताः समभिगच्छंति रुद्रस्य परमं पदम् ।<br>
वृषमुत्सृजते यस्तु तत्र रुद्र महालये ३।<br>
कार्तिक्यामथ वैशाख्यां रुद्रेण सह मोदते ।<br>
केदारे उदकं पीत्वा पुनर्जन्म न विद्यते ४।<br>
अत्र तु स्नानमात्रेण मुक्तिभागी न संशयः ।<br>
एकस्मिन्समये देवि त्यक्त्वा कैलासमागतः ५।<br>
साभ्रमतीं महागंगां ज्ञात्वा लोकहिताय वै ।<br>
तत्र स्नात्वा च पीत्वा च कृत्वा तीर्थमनुत्तमम् ६।<br>
ततोहं च स्वकं स्थानं कैलासं प्रति भामिनि ।<br>
तदनंतरं महापुण्यं तीर्थं जातं महालयम् ७।<br>
रुद्र महालयमिति लोके ख्यातिं गमिष्यति ।<br>
कार्तिक्यामथ वैशाख्यां ये गच्छंति सुरोत्तमे ।<br>
न तेषां विद्यते दुःखं सर्वसंसारजं पुनः ८।<br>
<br>
