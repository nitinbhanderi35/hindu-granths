श्रीमहादेव उवाच।<br>
साभ्रमत्यास्तु माहात्म्यं वक्ष्ये देवि यथातथम् ।<br>
कश्यपो वै मुनिश्रेष्ठस्तपो वै तप्तवान्महत् १।<br>
अनेकवर्षपर्यंतं तेन तप्तं महत्तपः ।<br>
अर्बुदे पर्वते रम्ये नानाद्रुमसमाकुले २।<br>
तत्र गत्वा तपस्तप्तं ऋषिणा कश्यपेन वै ।<br>
सरस्वती यत्र रम्या पवित्रा पापनाशिनी ३।<br>
एकस्मिन्दिवसे देवि गतोऽसौ नैमिषं प्रति ।<br>
तदा ते ऋषयः सर्वे कथां चक्रुरनेकशः ४।<br>
तदा तैस्तु द्विजैः सम्यक्पृष्टोऽसौ कश्यपो मुनिः ।<br>
अहो कश्यप नः प्रीत्यै गंगेहानीयतां प्रभो ५।<br>
भवन्नाम्ना तु सा गंगा भविष्यति सरिद्वरा ।<br>
तेषां वाक्यमुपाकर्ण्य नमस्कृत्य द्विजांश्च तान् ६।<br>
आगतो ह्यर्बुदारण्ये सरस्वतीतीरसंनिधौ ।<br>
तत्र तप्तं तदा तेन तपः परमदुष्करम् ७।<br>
आराधितो ह्यहं तेन कश्यपेन द्विजेन वै ।<br>
प्रत्यक्षोऽहं तदा जातस्तस्य द्विजवरस्य च ८।<br>
वरं वरय भद्रं ते यत्ते मनसि वर्त्तते ९।<br>
कश्यप उवाच।<br>
वरं दातुं समर्थोऽसि देवदेव जगत्पते ।<br>
शिरःस्थिता या गंगेयं पवित्रा पापहारिणी १०।<br>
मम देया विशेषेण महादेव नमोस्तुते ।<br>
तदा देवि मयोक्तं च गृह्णीष्व त्वं द्विजोत्तम ११।<br>
जटामेकां परित्यज्य दत्ता गंगा तदा मया ।<br>
तां गृहीत्वा द्विजश्रेष्ठः स्वस्थानं हर्षतो ययौ १२।<br>
केशरन्ध्रं नाम तीर्थं वासो वै कश्यपस्य च ।<br>
गतस्तत्र तु देवेशि मुनिभिः परिवारितः १३।<br>
कश्यपेन समानीता काश्यपी सा सरिद्वरा ।<br>
यस्या दर्शनमात्रेण ब्रह्महा मुच्यते किल १४।<br>
पार्वत्युवाच।<br>
स्नानमात्रेण किं पुण्यं तत्र तीर्थे वदस्व मे ।<br>
विश्वनाथ कृपालुस्त्वं दयां कुरु ममोपरि १५।<br>
दर्शने किं भवेत्पुण्यं स्नाने किं वद देवराट् ।<br>
महिमा कीदृशो ब्रह्मन्सर्वं त्वं वक्तुमर्हसि १६।<br>
महादेव उवाच।<br>
मया श्रुतान्यनेकानि तीर्थान्यायतनानि च ।<br>
श्रीविष्णोश्च प्रसादाच्च नद्यः सागरगाः प्रभोः १७।<br>
गंगा च यमुना रेवा तापी चैव महानदी ।<br>
गोदावरी तुंगभद्रा कौशिकी गल्लिका तथा १८।<br>
कावेरी वेदिका भद्रा सरयूः पापहारिणी ।<br>
अन्याश्च विविधा नद्यः सर्वपापहरा भुवि १९।<br>
प्रयागस्तीर्थराजश्च काशी पुष्कर एव च ।<br>
नैमिषारण्यसंज्ञं तु तीर्थं चामरकंटकम् २०।<br>
उत्तमं द्वारकाक्षेत्रमर्बुदारण्यमुत्तमम् ।<br>
एवंविधानि दिव्यानि क्षेत्राणि विविधानि च २१।<br>
श्रुतानि तत्र देवेशि माया विष्णोः प्रसादतः ।<br>
पूर्वं भगीरथेनैव याचितोऽहं तु पार्वति २२।<br>
तदा दत्ता इयं गंगा विष्णोर्लोकमभीप्सुना ।<br>
कश्यपाय पुनर्दत्ता ऋषीणां वचनान्मया २३।<br>
इयं वै काश्यपी गंगा रोगदोषहरा सदा ।<br>
इयं या कथ्यते लोके युगे वै नामपूर्वकम् २४।<br>
तदहं कथयिष्यामि शृणु सुंदरि तत्वतः ।<br>
कृते कृतवती नाम त्रेतायां गिरिकर्णिका २५।<br>
द्वापरे चंदना नाम कलौ साभ्रमती स्मृता ।<br>
दिनेदिने विशेषेण स्नानार्थं तु नराश्च ये २६।<br>
सर्वपापविनिर्मुक्ता यांति विष्णोः सनातनम् ।<br>
प्लक्षावतरणे तीर्थे सरस्वत्यां तथेश्वरि २७।<br>
केदारे च कुरुक्षेत्रे यत्फलं स्नानतो भवेत् ।<br>
तत्फलं तु नृणां नूनं साभ्रमत्या दिने दिने २८।<br>
भवतीति न संदेहो व्यासस्य वचनं यथा ।<br>
नभस्येपरपक्षे तु प्रत्यहं वा सुरेश्वरि २९।<br>
अमावास्यादिने सम्यक्श्राद्धदाने च यत्फलम् ।<br>
नरस्तत्फलमाप्नोति साभ्रमत्यावगाहनात् ३०।<br>
कार्तिक्यां कृत्तिकायोगे श्रीस्थले माधवाग्रतः ।<br>
तत्फलं लभते मर्त्यो साभ्रमत्यावगाहनात् ३१।<br>
एषा श्रेष्ठतमा देवि सर्वलोकेषु पावनी ।<br>
इयं धन्यतमा देवि पवित्रा ह्यघनाशिनी ३२।<br>
यस्यां वै साभ्रमत्यां च एते तिष्ठंति नित्यशः ।<br>
पूर्वं संबंधिनो ये च उत्तरे ये तथा पुनः ३३।<br>
पाश्चात्या दाक्षिणात्याश्च सर्वे यांति च नित्यशः ।<br>
तीर्थयात्रामिषेणैव खेटके ब्रह्मसन्निधौ ३४।<br>
आयांति सर्वदा देवि कार्तिक्यां च न संशयः ।<br>
तत्र श्राद्धं प्रकुर्वंति तथा वै विप्रभोजनम् ३५।<br>
नाना धर्मान्प्रकुर्वंति नानायज्ञांश्च नित्यशः ।<br>
विविधानि च दानानि प्रकुर्वंति जनाः सदा ३६।<br>
चतुर्युगेषु सर्वेषु नात्र कार्या विचारणा ।<br>
यवक्रीतोऽथ रैभ्यश्च काक्षीवानुशिजस्तथा ३७।<br>
भृग्वंगिरास्तथा कण्वो मेधावी च पुनर्वसुः ।<br>
बंदी च गुणसंपन्नः प्राच्यां दिशि उपश्रिताः ३८।<br>
उदीच्यां ये महाभागा मधुमत्प्रमुखास्तथा ।<br>
सुबंधुश्च महाभागो दत्तात्रेयश्च वीर्यवान् ३९।<br>
शिखी दीर्घतमाश्चैव गौतमः कश्यपस्तथा ।<br>
श्वेतकेतुः कहोडश्च पुलहो देवलस्तथा ४०।<br>
विश्वामित्र भरद्वाजौ जमदग्निश्च वीर्यवान् ।<br>
ऋचीकपुत्रो गर्गश्च ऋषिरुद्दालकस्तथा ४१।<br>
देवशर्माऽथ धौम्यश्च आस्तीकः कश्यपस्तथा ।<br>
लोमशो नाभिकेतुश्च लोमहर्षण एव च ४२।<br>
ऋषिरुग्रश्रवाश्चैव भार्गवश्च्यवनस्तथा ।<br>
वालखिल्यादयो ये च सर्वे गच्छंति तत्र वै ४३।<br>
कृतस्नाना निराहाराः सदा विष्णुपरायणाः ।<br>
शंखचक्रगदाधरास्तटे तिष्ठंति नित्यशः ४४।<br>
पितृतीर्थं गयानाम सर्वतीर्थवरं शुभम् ।<br>
यत्रास्ते देवदेवेशः स्वयमेव पितामहः ४५।<br>
गीतायाः पितृभिर्गाथा श्राद्धभागमपीप्सुभिः ।<br>
एष्टव्या बहवः पुत्रा यद्येकोऽपि गयां व्रजेत् ४६।<br>
यजेत वाश्वमेधेन नीलं वा वृषमुत्सृजेत् ।<br>
तथा वाराणसी पुण्या पितॄणां वल्लभा सदा ४७।<br>
या चैव मम सांनिध्याद्भुक्तिमुक्तिफलप्रदा ।<br>
ममाज्ञया तु देवेशो बिंदुमाधवसंज्ञकः ४८।<br>
नित्यं तिष्ठति देवेशि वाराणस्यां विशेषतः ।<br>
अतो धन्यतमा श्रेष्ठा पुरीयं मम सर्वदा ४९।<br>
पितॄणां वल्लभं तीर्थं पुण्यं वै विमलेश्वरम् ।<br>
पितृतीर्थं प्रयागं च सर्वतीर्थसमन्वितम् 6.135.५०।<br>
साभ्रमत्युदके देवि आयांति वचनान्मम ।<br>
वटेश्वरश्च भगवान्माधवेन समन्वितः ५१।<br>
दशाश्वमेधकं पुण्यं गंगाद्वारं तथैव च ।<br>
मन्नियोगाच्च देवेशि साभ्रमत्यां वसंति हि ५२।<br>
नदाथ ललितादेवी तीर्थं यत्सप्तधारकम् ।<br>
तथा मित्रपदं नाम केदारं शंकरालयम् ५३।<br>
गंगासागरमित्याहुः सर्वतीर्थमयं शुभम् ।<br>
तीर्थं ब्रह्मसरस्तद्वच्छतद्रु सलिले ह्रदे ५४।<br>
तीर्थं तु नैमिषं नाम आज्ञया मम सर्वदा ।<br>
साभ्रमत्युदके देवि निवसंति न संशयः ५५।<br>
श्वेता वल्कलिनी पुण्या ततः श्वेता हिरण्मयी ।<br>
हस्तिमत्यथवार्त्तघ्नी नदी सागरगामिनी ५६।<br>
पितॄणां वल्लभा ह्येताः श्राद्धकोटिफलप्रदः ।<br>
तत्र श्राद्धानि देयानि पुत्रैः पितृहिताय वै ५७।<br>
पाटलं वाडवाख्यं च नगरं तत्र सुंदरि ।<br>
साभ्रमत्यां सदा एताः प्राप्ता नद्यो विशेषतः ५८।<br>
तत्र स्नानं च दानं च ये कुर्वंति नरा भुवि ।<br>
इहलोके सुखं भुक्त्वा यांति विष्णोः सनातनम् ५९।<br>
जंबूद्वीपं महापुण्यं यत्र पुण्यं विवर्द्धते ।<br>
तत्रार्याख्यं महापुण्यं सर्वकामफलप्रदम् ६०।<br>
नीलकंठमिति ख्यातं तीर्थं नंदह्रदस्तथा ।<br>
तथा रुद्रह्रदस्तीर्थं पुण्यं रुद्र महालयम् ६१।<br>
मंदाकिनी महापुण्या तथाच्छोदा महानदी ।<br>
साभ्रमत्यां वहंत्येते स्वात्मना दर्शनीकृते ६२।<br>
धूम्रा मित्रपदं तद्वद्वैजनाथं दृषद्वरम् ।<br>
क्षिप्रा नदी महाकालं तथा कालिंजरो गिरिः ६३।<br>
गंगोद्भूतं हरोद्भेदं नर्मदाकारमेव च ।<br>
गंगापिंडप्रदानेन समान्याहुर्मनीषिणः ६४।<br>
एतानि ब्रह्मतीर्थानि साभ्रमत्युत्तरे तटे ।<br>
गुप्तीकृतानि देवेशि देवैर्ब्रह्मपुरोगमैः ६५।<br>
स्मरणादपि लोकानां पापघ्नानि महेश्वरि ।<br>
किं पुनः श्राद्धदातॄणां मानवानां सुरेश्वरि ६६।<br>
ॐकारं पितृतीर्थं च कावेरी कपिलोदकम् ।<br>
संभेदश्चंडवेगायास्तथैवामरकंटकम् ६७।<br>
कुरुक्षेत्राच्छतगुणमस्मिन्स्नानादिकं भवेत् ।<br>
वार्तघ्नीसंगमे देवि गणेश्वरपुरःसरम् ६८।<br>
साभ्रमत्यां पुरा नीतं गणैस्तीर्थकदंकबम् ।<br>
एष तूद्देशतः प्रोक्तस्तीर्थानां संगमो मया ६९।<br>
वागीशापि न शक्नोति तीर्थानां तत्वविस्तरम् ।<br>
सत्यं तीर्थं दयातीर्थं तीर्थमिंद्रियविग्रहः ७०।<br>
तस्यास्तीर्थे प्रयत्नेन स्नानं कुर्यान्न संशयः ।<br>
प्रातःकालो मुहूर्तांस्त्रीन्संगवस्तावदेव तु ७१।<br>
तदा स्नानादिकं तीर्थे देवानां प्रीतिदायकम् ।<br>
मध्याह्नस्त्रिमुहूर्तः स्यादपराह्णस्ततः परम् ७२।<br>
पितॄणां प्रीतिजननं स्नानपिंडादि तर्पणम् ।<br>
सायाह्नस्त्रिमुहूर्तः स्याच्छ्राद्धं तत्र न कारयेत् ७३।<br>
राक्षसी नाम सा वेला गर्हिता सर्वकर्मसु ।<br>
अह्नो मुहूर्ता विख्याता दशपंच च सर्वदा ७४।<br>
तत्राष्टमो मुहूर्तो यः स कालः कुतुपः स्मृतः ।<br>
मध्याह्ने सर्वदा यस्मान्मंदी भवति भास्करः ७५।<br>
तस्मादनंतफलदः पितॄणां पिंडदानतः ।<br>
मध्याह्नः खङ्गपात्रं च तथा नेपालकंबलः ७६।<br>
रूप्यं दर्भास्तथा गावो दौहित्रं कुतपास्तिलाः ।<br>
पापं कुत्सितमित्याहुस्तस्य संतापकारकाः ७७।<br>
अष्टावेते यतस्तस्मात्कुतपा इति विश्रुताः ।<br>
ऊर्द्ध्वं मुहूर्तात्कुतुपात्यन्मुहूर्त चतुष्टयम् ७८।<br>
महूर्तपंचकं चैतच्छ्राद्धकाले समिष्यते ।<br>
विष्णोर्देहात्समुद्भूताः कुशाः कृष्णतिलाः स्मृताः ७९।<br>
श्राद्धस्य रक्षणार्थाय एवमाहुर्दिवौकसः ।<br>
तिलोदकांजलिर्देयो जलस्थैस्तीर्थवासिभिः ८०।<br>
सदर्भहस्तैरेकेन श्राद्धमेवं न हिंस्यते ।<br>
साभ्रमत्यां नामधेयैरिति तीर्थप्रवेशनम् ८१।<br>
कारयित्वा मया देवि दत्ता वै कश्यपाय च ।<br>
मम भक्तः कश्यपोसौ वल्लभो मम सर्वदा ८२।<br>
दत्ता तस्मादियं गंगा पवित्रा पापनाशिनी ।<br>
साभ्रमत्यां महाभागे तीर्थे वै ब्रह्मचारिके ८३।<br>
आत्मानं च प्रतिष्ठाप्य तन्नाम्ना शंकरो ह्यहम् ।<br>
स्थितो लोकहितार्थाय ब्रह्मचारीश संज्ञकः ८४।<br>
साभ्रमत्यामुपकंठे ब्रह्मचारीश संज्ञके ।<br>
कलौ भक्तो विशेषेण पूजनं कुरुते यदा ८५।<br>
इहलोके सुखं भुक्त्वा याति शैवं पदं महत् ।<br>
महद्भिर्व्याधिभिश्चैव पीडितो यदि गच्छति ८६।<br>
यस्याशु नश्यति व्याधिर्दर्शनाच्च महेश्वरि ।<br>
गत्वा वै तस्य संस्थाने उपवासी जितेंद्रियः ८७।<br>
पूजनं कुरुते भक्त्या रात्रौ तिष्ठन्सुनिश्चलः ।<br>
तदाहं योगिरूपेण दर्शनं तस्य यामि हि ८८।<br>
ददामि वांच्छितान्कामान्सत्यं सत्यं वरानने ।<br>
ममस्थाने विशेषेण समायांति च ये जनाः ८९।<br>
तेषां व्याधिप्रशमनं करोमि सुचिरादहम् ।<br>
चतुरशीतिसंज्ञेयो व्याधिः संकथितो मया ९०।<br>
स स व्याधिर्विनश्येत दर्शनादेव सुंदरि ।<br>
न लिंगं वर्तते तत्र मामकं नगनंदिनि ९१।<br>
स्नानमात्रं तु तत्रैव मामकं नात्र संशयः ।<br>
एकस्मिन्नेव काले तु अस्यां भूमौ महातपाः ९२।<br>
राजा वै सूर्यवंशीयो ब्रह्मदत्तस्तु वीर्यवान् ।<br>
तेन राज्ञा तपस्तप्तं बहुकालं सुरेश्वरि ९३।<br>
पंचाग्निसाधनं तेन कृतं च बहुधा ततः ।<br>
मासोपवासकादीनि तपस्तप्तान्यनेकशः ९४।<br>
एवं बहुतरं कालं राज्ञा तप्तं तपो महत् ।<br>
प्रत्यक्षोऽहं तदा जातो वरार्थं वरवर्णिनि ९५।<br>
ब्रह्मदत्त शृणुष्व त्वं महद्वाक्यं नरेश्वर ।<br>
यं यं वांछयसे नित्यं तं तं दद्मि न संशयः ९६।<br>
तेनोक्तं मम देवेश वांच्छितं यदि दीयते ।<br>
एक एव वरो देव दीयतां मम सर्वदा ९७।<br>
मम नाम्ना हि देवेश ईश्वरो भुवि जायताम् ।<br>
तेन वाक्येन संतुष्टो वरो दत्तो मयाऽनघे ९८।<br>
तदाहं तेन वै सार्द्धं निवसामि सुरेश्वरि ।<br>
अत्र स्थित्वा निराहारो भक्तिं कुर्यादशेषतः ९९।<br>
ददामि वांछितान्कामान्यावदिंद्राश्चतुर्दश ।<br>
अत्रागत्य तु ये विप्रा रुद्रजाप्यादिकं च यत् 6.135.१००।<br>
प्रकुर्वंति विशेषेण तेषां दद्मि शृणुष्व तत् ।<br>
स्त्रीसौख्यं पुत्रसौख्यं च लक्ष्मीवृद्धिकरं पुनः १०१।<br>
<br>
