नारद उवाच-<br>
ततो जालंधरः श्रुत्वा दैत्यकोलाहलं रणे ।<br>
आजगाम रथारूढो यत्र देवः सदाशिवः १।<br>
सारथिं खड्गरोमाणं कोपात्सत्वरमब्रवीत् ।<br>
संप्रेषय रथं शीघ्रं सहस्रहययोजितम् २।<br>
हन्मि तं तापसं शौर्याज्जटाभस्मास्थिभूषितम् ।<br>
वृषारूढस्य का शक्तिः पंगोर्युद्धे मया सह ३।<br>
नारद उवाच-<br>
इत्युक्त्वा खड्गरोमाणमाभाष्य च तथोद्धतः ।<br>
गृहीत्वा कार्मुकं घोरं रथेनाधावत द्रुतम् ४।<br>
तं रुरोध तदायांतं वीरभद्रः शितैः शरैः ।<br>
निरुच्छ्वासीकृतेनापि स कायेन शरैर्वृतः ५।<br>
देवैर्यद्यपि तुल्योऽभूद्भूतेशस्य परिग्रहः ।<br>
तथापि किं कपालानि तुलां यांति कलानिधेः ६।<br>
विव्याध मणिभद्रोऽपि शरैः सागरनंदनम् ।<br>
पाशेन मणिभद्रं तु हत्वोवाचेश्वरं वचः ७।<br>
एहि योद्धुं महादेव शस्त्राभ्यासोऽस्ति ते यदि ।<br>
त्वं मां प्रहर न त्वाहमादौ हन्मि जटाधरम् ८।<br>
इति ब्रुवंतं तं गर्वाद्वीरभद्रोऽथ सायकैः ।<br>
पूरयामास संक्रुद्धो यथा पद्मं रविः करैः ९।<br>
मणिभद्रोऽथ गदया सैन्यं तस्य समाहनत् ।<br>
रथोपरि रथं वीर तुरगं तुरगोपरि १०।<br>
गजोपरि गजं हत्वा पातयामास भूतले ।<br>
रक्तपंकारुणा भूमिः संजाता दुर्गमा क्षणात् ११।<br>
शैलाच्च गणमुख्याश्च दानवाञ्जघ्नुराहवे ।<br>
पतंति दानवाः शूरा गतप्राणा महीतले १२।<br>
रुंडदोर्दंडमुंडैश्च करिपृष्ठकरोरुभिः ।<br>
पतंति दानवाः शूरा पूरिता वसुधा नृप १३।<br>
नारद उवाच-<br>
एवंविधं रणे दृष्ट्वा हरमत्यंतदुर्जयम् ।<br>
भुवने च तथान्यानि दृष्टवाँल्लक्षणानि सः १४।<br>
तेजोऽन्यदेवनक्षत्र शशांक सकलादिषु ।<br>
उद्धाटितजगत्कोशमन्यदेवरवेर्महः १५।<br>
भग्नः पुनश्चिंतितवांस्ततो जालंधरो नृप ।<br>
न दृष्टा सा मया गौरी यां मामाहाति नारदः १६।<br>
सांप्रतं शाश्वते स्थाने कथं द्रक्ष्याम्युमां स्थिताम् ।<br>
तां हि द्रष्टुं व्रजाम्यादौ पश्चाद्योत्स्यामि शंभुना १७।<br>
चिंतयित्वेति मनसा दैत्यं प्राहार्णवात्मजः ।<br>
शुंभं चंडजये वीर मम तुल्यपराक्रम १८।<br>
धृत्वा मत्सदृशं रूपं संग्रामं कर्तुमर्हसि ।<br>
तव युद्धस्य भारोऽयं शिबिरस्य बलस्य च १९।<br>
अहं यास्यामि तां द्रष्टुं गौरीं मच्चित्तहारिणीम् ।<br>
इत्युक्त्वाथ ददौ तस्मै स्वांगादुत्तार्य मंडनम् २०।<br>
वर्मशस्त्रादिकं दत्वा रथं सारथिसंयुतम् ।<br>
दुर्वारणेन सहितः सैन्यं मुक्त्वोदधेः सुतः २१।<br>
अलक्षितस्ततो गत्वा गुहां गुप्तां तु पार्थिव ।<br>
मानसोत्तरशैलस्य हररूपं दधार सः २२।<br>
धृत्वा दुर्वारणे रूपं नंदिनः सदृशं तथा ।<br>
अथारुरुहतुः शैलं छद्मशंकरनंदिनौ २३।<br>
यत्रास्ति शिखरे गौरी सखिभिः सहिता नृप ।<br>
तमायांतं शरैर्भिन्नं स्कंधमालम्ब्य नंदिनः २४।<br>
रक्ताक्तमंबरं दृष्ट्वा भवानी विस्मिताभवत् ।<br>
सख्यस्तस्या जयाद्यास्ताः जग्मुस्तं संभ्रमान्विताः २५।<br>
शंकरस्यांतिकं गत्वा पप्रच्छुस्तं सुदुःखिताः ।<br>
किं जातं तव देवेश केन त्वं संगरे जितः २६।<br>
सशल्यस्त्वं कथं नाथ संसारीव प्ररोदिषि ।<br>
इत्युक्तः प्रददौ ताभ्यो भूषणानि पृथक्पृथक् २७।<br>
उत्तार्य शनकैरंगात् वासुकिप्रभृतीनि च ।<br>
गणेशस्कंदशिरसीच्छिन्ने कुक्षौ विलोक्य च २८।<br>
हा स्कंद हा गणेशेति हा रुद्रेत्यंबिकारुदत् ।<br>
तस्याः सख्यस्ततः सर्वा रुरुदुः शोककर्शिताः २९।<br>
अत्राब्रवीज्जयां नंदी त्वमेनं परिपालय ।<br>
मणिभद्रो वीरभद्रः पुष्पदंतश्च वीर्यवान् ३०।<br>
दंभनो धूमतिमिरः कूष्मांडाद्या रणे हताः ।<br>
चंडी भृंगी किरीटिश्च महाकालश्च शृंखली ३१।<br>
चंडीशो गुप्तनेत्रश्च कालाद्याश्च हता रणे ।<br>
विनायकस्य स्कंदस्य शिरसी भ्रमता मया ३२।<br>
दृष्टे महारणे देवि इत्युक्त्वाथ पुरोक्षिपत् ।<br>
तच्छ्रुत्वा नंदिनो वाक्यं शिरसी गृह्य पुत्रयोः ३३।<br>
पार्वती विललापोच्चैः पुत्रपुत्रेति जल्पती ।<br>
तारकारे कथं युद्धे हतस्त्वं सिंधुसूनुना ३४।<br>
त्वं हि त्रिवासरो देवैः सेनापत्योऽभिषेचितः ।<br>
तदा त्वया कथं वीर तारकाख्यो निपातितः ३५।<br>
नीलकंठेन किं त्यक्तो यतस्त्वं पतितो भुवि ।<br>
स्नुषामुखं न दृष्टं च मया पुत्रावभाग्यया ३६।<br>
न भोगा वत्स ते भुक्ता संसारस्यापि येभवन् ।<br>
तात हेरंब विघ्नेश लंबोदर गजानन ३७।<br>
रणांगणे केन पुत्र सिद्धैः पूज्यो निपातितः ।<br>
वाहनोऽसौ कुतो वत्स मूषकः केन हिंसितः ३८।<br>
एवं विलपती गौरी शिवं प्राह सुदुःखितम् ।<br>
साक्षाद्रुद्रोऽसि देवेश हरस्त्वं मा भयं कुरु ३९।<br>
वृषभः क्व गतो देव हतो जालंधरेण वै ।<br>
शरजर्जरदेहस्य किं करोमि प्रियं तव ४०।<br>
ततः श्रुत्वा वचो देव्या निश्वस्योवाच शंकरः ।<br>
दीर्घं विनिहतौ पुत्रौ वृथा शोचसि किं प्रिये ४१।<br>
अधुना तेंगसंगेन देवि मां त्रातुमर्हसि ।<br>
शंकरस्य वचः श्रुत्वाऽसमयोचितमातुरम् ।<br>
प्रत्युवाचांबिका देवं बभाषे नोचितं वचः ४२।<br>
महाविषादे पतिते भये च कृते समाधौ वमने महाज्वरे ।<br>
श्राद्धे प्रयाणे गुरुवृद्धसन्निधौ रतिं बुधाः शंकर वर्जयंति ४३।<br>
कथं मां दुःखदुःखार्तां पुत्रशोकेन पीडिताम् ।<br>
म्लानां बाष्पपरिम्लानां संप्रार्थयसि चातुराम् ४४।<br>
भवान्या इति वाक्यानि श्रुत्वा मायामहेश्वरः ।<br>
उवाच स्वार्थमुद्दिश्य गौर्यारूपेण मोहितः ४५।<br>
पुरुषस्यार्तियुक्तस्य न यच्छंति रतिं स्त्रियः ।<br>
तथैव रौरवे घोरे पतिष्यंति न संशयः ४६।<br>
गणशून्यः पुत्रशून्यो धीशून्योऽहं वरानने ।<br>
सांप्रतं गृह्य शून्योऽहं सर्वशून्योऽस्मि भामिनि ४७।<br>
सुजीवितं विहीनोऽहं त्वां प्रष्टुमिह चागतः ।<br>
स्वं गृहं तु प्रविश्याशु त्यजामि प्रकृतिं स्वकाम् ४८।<br>
उत्तिष्ठ नंदिन्संयावस्तीर्थे भव पुरःसरः ।<br>
त्वं याहि स्वेच्छया कांते प्रकृतिं स्वां परित्यज ४९।<br>
इति मायामहेशस्य वचः श्रुत्वांबिका ततः ।<br>
दीर्घं दध्यो महाश्वासं शोकेन च जडीकृता 6.13.५०।<br>
तस्यैवं परमे क्षोभे किंचिन्नोवाच सा क्षणम् ।<br>
यया संमोहितं सर्वं जगत्स्थावरजंगमम् ।<br>
सैव संमोहिता तेन न जाने दुःखमात्मनः ५१।<br>
इति श्रीपाद्मे महापुराणे पंचपंचाशतसहस्रसंहितायां उत्तरखण्डे युधिष्ठिरनारदसम्वादे जालंधरमायामहेशागमनंनाम त्रयोदशोऽध्यायः १३।<br>
<br>
