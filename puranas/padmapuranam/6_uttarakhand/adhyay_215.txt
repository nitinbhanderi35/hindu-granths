सौभरिरुवाच-<br>
युधिष्ठिरेदमाकर्ण्य नारदस्य वचः शुभम् ।<br>
शिबिरौशीनरो राजा विनीतस्तमुवाच ह १।<br>
शिबिरुवाच-<br>
मुने मया तु माहात्म्यं श्रुतं मधुवनस्य वै ।<br>
त्वन्मुखात्किंतु संदेहो ह्येकोस्ति मम मानसे २।<br>
येन धर्मात्मना सर्वे तारिता निजबांधवाः ।<br>
जन्मद्वयकृता ह्यासीत्स कथं स्वैरिणीसुतः ३।<br>
एतदाचक्ष्व भगवन्सर्वस्वं वेत्सि तत्त्वतः ।<br>
अतीतं वर्त्तमानं च भविष्यमपि नारद ४।<br>
नारद उवाच-<br>
एकदा मुनयः सर्वे हरिद्वारे समागताः ।<br>
दशम्यां ज्येष्ठशुक्लस्य युक्तायां सर्वपर्वभिः ५।<br>
तत्र ते विधिवत्स्नात्वा कृत्वा च स्वक्रियां शुभाम् ।<br>
हिमाचलस्य पृष्ठे तु स्वस्थचित्ता उपाविशन् ६।<br>
तारात्मजो बुधस्तत्र मुनिसंगे समागतः ।<br>
र्सौदर्यभरसंयुक्तः स्मरो मूर्त्त इवापरः ७।<br>
तं समागतमालोक्य समुत्तस्थुर्मुनीश्वराः ।<br>
तेनाभिवंदिता मूर्ध्ना पुनस्ते समुपाविशन् ८।<br>
बुधस्यादरमालोक्य विहितं मुनिपुंगवैः ।<br>
मुनिपुत्रः स पप्रच्छ पितरं स्वमिति प्रभो ९।<br>
मुनिपुत्र उवाच-<br>
कोऽयं तात समायातः सौंदर्येणापरः स्मरः ।<br>
व्यासादिभिर्मुनिवरैर्भृशं तस्यादरः कृतः १०।<br>
नारद उवाच-<br>
इत्याकर्ण्य स धर्मात्मा स्वस्य पुत्रस्य भाषितम् ।<br>
बभाषे मुनिशार्दूलः पुत्रं निर्बंधसंयुतम् ११।<br>
पितोवाच-<br>
बृहस्पतेः सुरगुरोः सुतस्तारोदरोदोद्भवः ।<br>
बुद्धिमान्बुधनामायं शशिवंशकरः परः १२।<br>
पुत्र उवाच-<br>
किं त्वया कथितं तात निःसंबंधपरं वचः ।<br>
बृहस्पतेः सुतो यस्तु स कथं शशिवंशकृत् १३।<br>
जज्ञे न सूयया तात विधुरत्रेर्मुनीश्वरात् ।<br>
तस्यवंशस्य कर्त्तायं कथं सुरगुरोः सुतः १४।<br>
एष मे मानसे तात संशयो वर्तते महान् ।<br>
तमपाकुरु विप्रेंद्र संदिहानस्य मे शिशोः १५।<br>
पितोवाच-<br>
पुरा बृहस्पतेर्भार्या तारानाम यशस्विनी ।<br>
चंद्रेणापहृता तात बलाद्बलवता तदा १६।<br>
अपहृत्य तदा नीता स्वगृहं विधिना गुरोः ।<br>
भार्या सा तु तया सार्द्धं रमितं तेन वै चिरम् १७।<br>
तस्मागर्भोऽभवत्तात कालेन कियता तदा ।<br>
ततो बृहस्पतिर्भार्या निजां तां समयाचत १८।<br>
चंद्रमापि मदाविष्टो न ददौ बलदर्पितः ।<br>
ततो बृहस्पतिस्तात देवैः शक्रादिभिः सह १९।<br>
सन्नद्धो योद्धुमारेभे समं बलवदिंदुना ।<br>
सहायार्थं विधोः शुक्रः समं दितिजदानवैः २०।<br>
समागतस्तदा तात तस्मिन्रणसमुद्यमे ।<br>
ततस्तारानिमित्तं वै युद्धं प्रावर्त्ततोल्बणम् २१।<br>
करिष्यते सर्वजनैः प्रधानं तारकामयम् ।<br>
तस्मिन्युद्धे महाभीमे हता देवाश्च दानवाः २२।<br>
न कस्यचिज्जयस्तात बभूव न पराजयः ।<br>
ततः समागतो ब्रह्मा संनिवार्योल्बणं रणम् २३।<br>
ददौ बृहस्पतेस्तारां बोधयित्वा निशापतिम् ।<br>
बृहस्पतिस्तु तां वीक्ष्य तारां गर्भवतीं तदा ।<br>
क्रुद्धो विरिंचेः प्रत्यक्षं समाजे देवदैत्ययोः २४।<br>
बृहस्पतिरुवाच-<br>
शृणुष्व मामकं वाक्यं तारे तरललोचने ।<br>
कस्यायं ध्रियते गर्भो भवतेंदोर्ममाथवा २५।<br>
पितोवाच-<br>
एवं मुहुर्मुहुः पृष्टा सा च लज्जावती शुभा ।<br>
यदा न कथयामास किंचित्तात तदग्रतः २६।<br>
तदायं पश्यतां तेषां देवानां च सुरद्विषाम् ।<br>
उत्पन्नस्तामुवाचेदं जननीं च रुषान्वितः २७।<br>
बुध उवाच-<br>
कस्मान्न कथ्यते दुष्टे मदीयो जनकस्त्वया ।<br>
लज्जां विहाय संपश्य शापस्य मम वैभवम् २८।<br>
पितोवाच-।<br>
इत्युक्त्वा जलमादाय यदा शप्तुं समुद्यतः ।<br>
तदा सा मंदमाहेदं पिता तव सुधाकरः २९।<br>
इत्युक्ते च तया साध्व्या चंद्र स्वःतनयं बुधम् ।<br>
अमुं गृहीत्वा सानंदं जगाम निजमंदिरम् ३०।<br>
बृहस्पतिस्तु तां तारां गृहीत्वा स्वगृहं ययौ ।<br>
ब्रह्मा देवाश्च दैत्याश्च तेपि स्वं स्वं गृहं ययुः ३१।<br>
एतत्ते सर्वमाख्यातं यस्त्वं मां परिपृष्टवान् ।<br>
बृहस्पतिस्त्रियां जातो यथायं चंद्रवंशकृत् ३२।<br>
नारद उवाच-<br>
इत्याकर्ण्य पितुर्वाक्यं जहासोच्चैर्मुनेः सुतः ।<br>
उवाच च स्वपितरं कुंडोऽयं स्वैरिणीसुतः ३३।<br>
उवाच च पिता पुत्रं हा पुत्रेदं न भण्यताम् ।<br>
सर्वसत्वांतरज्ञोऽयं शप्स्यते त्वां त्वदुक्तवित् ३४।<br>
नारद उवाच-<br>
इत्युक्ते तेन मुनिना चांद्रिर्ज्ञात्वा तदीरितम् ।<br>
सर्वेषां शृण्वतां प्राह मुनीनामिति भूपते ३५।<br>
बुध उवाच-<br>
शृण्वंतु मुनिशार्दूला भवंतो मम भाषितम् ।<br>
यदि साध्वथवा साधु विचारयत मा चिरम् ३६।<br>
भवतां तत्वबुद्धीनां दर्शनार्थमिहागतः ।<br>
कृतवान्कस्यचिन्नाहमपराधं मनागपि ३७।<br>
असूयया किमर्थं मामवजानंति दुर्मदाः ।<br>
स्वजन्मसफलत्वाय भवद्दर्शनलालसः ३८।<br>
स्वभाव एव दुष्टानां साधूनपि निरेनसः ।<br>
उद्वेजयंति यत्क्वापि मिष्टवाचः पिका इव ३९।<br>
दुःस्वभावं न मुंचंति दुष्टाः सत्संगमादपि ।<br>
गंगाबुसंगमेनापि क्षारतामिव नीरधिः ४०।<br>
अहो व्याधस्य दुष्टत्वं मुनिवृत्तीन्यतो मृगान् ।<br>
वने मृगचरान्हंति निजगानविदोऽपि सः ४१।<br>
मत्स्यैः किमपराद्धं हि धीवराणां दुरात्मनाम् ।<br>
यज्जले चरतस्तीर्थे घ्नंति तत्प्रकृतिर्हि सा ४२।<br>
साधवोऽपि न मुंचंति स्वभावं दुष्टसंगताः ।<br>
वृता विषाग्नियुक्सर्पैः श्रीखंडा इव शीतताम् ४३।<br>
परोदयेपि नृत्यंति किं स्वपक्षस्य साधवः ।<br>
यथोन्मना मुनिवरा वारिवाहस्य बर्हिणः ४४।<br>
धारयंति परार्थे हि निजांगमपि साधवः ।<br>
पितृदेवमनुष्याणामर्थे मत्पितृवत्कलाः ४५।<br>
निजोदयस्तु साधूनां स्वच्छस्यानंदहेतवः ।<br>
यथा कुमुदपुष्पाणां मत्पितुः शीतलत्विषः ४६।<br>
नारद उवाच-<br>
इत्युदीर्य वचः क्रोधाद्बुधस्तं मुनिबालकम् ।<br>
शशापेति त्वमप्याशु कुंडो भव महीतले ४७।<br>
एवमाकर्ण्य तं शापं पिता बुधविसर्जितम् ।<br>
स्वपुत्रं पातयामास तदंघ्र्योः क्षम्यतामिति ४८।<br>
उवाच च न जानाति बालोऽयं तव वैभवम् ।<br>
नोचितं क्रोधकरणमस्मिन्बाले भवादृशैः ४९।<br>
कुतश्चित्कारणात्साधोः क्रुद्धस्य प्रकृतिक्षमा ।<br>
हुताशनप्रतप्तस्य शीतत्वमिव चांबुनः ५०।<br>
अतः क्षमां विधायाशु विधेह्यस्मिन्ननुग्रहम् ।<br>
बाले विवेकरहिते क्षमासारा हि साधवः ५१।<br>
नारद उवाच-<br>
इत्युक्तस्तेन मुनिना शीतांशुतनयस्तदा ।<br>
क्रोधं तत्याज शांतात्मा चक्रे तस्मिन्ननुग्रहम् ५२।<br>
बुध उवाच-<br>
अयं तव मुने बालः कुंडत्वं प्राप्य भूतले ।<br>
दत्तयज्ञोपवीतः सँल्लप्स्यसे हि निजास्पदम् ५३।<br>
एवं स मुनिपुत्रो वै बुधशापान्नृपोत्तम ।<br>
कुंडत्वं प्राप्तवान्भूमौ पितरो येन तारिताः ५४।<br>
इदं पवित्रं माहात्म्यं श्रुत्वा मधुवनस्य वै ।<br>
समस्तमश्वमेधस्य फलं प्राप्नोति मानवः ५५।<br>
ये नरा धारयंत्यस्य माहात्म्यस्यार्थमुत्तमम् ।<br>
हृदये यत्र तत्तेषां विषयैर्नाभिभूयते ५६।<br>
ये पठिष्यंति माहात्म्यं श्रोष्यंति च महाधियः ।<br>
देहांते विष्णुसालोक्यं गमिष्यंति न संशयः ५७।<br>
इदमनिशपवित्रं तुभ्यमावर्णितं मे मधुवनसुचरित्रं श्रीपतेः प्रीतिकारि ।<br>
कलिकलुषकलापच्छेदने दक्षमक्षोत्पथगमननिरासे कारणं पुण्यमूर्तौ ५८।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे कालिंदीमाहात्म्ये मधुवनवर्णनोनाम पंचदशाधिकद्विशततमोऽध्यायः २१५।<br>
<br>
