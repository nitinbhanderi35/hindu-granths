वसिष्ठ उवाच-<br>
एवमुक्ता तु सा देवि पतिना शूलपाणिना ।<br>
प्रणिपत्य महात्मानमुवाच प्रांजलिस्तदा १।<br>
पार्वत्युवाच-<br>
साधूक्तं हि त्वया नाथ वैष्णवं धर्ममुत्तमम् ।<br>
गुह्याद्गुह्यतमं विष्णोः स्वरूपं परमात्मनः २।<br>
धन्यास्मि कृतकृत्यास्मि सर्वदेवनमस्कृत ।<br>
तव प्रसादाद्देवेशमर्चयामि सनातनम् ३।<br>
वसिष्ठउवाच-<br>
ततस्तद्वचनं श्रुत्वा स भवस्त्रिपुरांतकः ।<br>
समाश्लिष्यावदद्देवीं प्रहृष्टेनांतरात्मनाः ४।<br>
रुद्र उवाच-<br>
साधुसाधु महादेवि साधुसाधु वरानने ।<br>
अर्चयस्व हृषीकेशं लक्ष्मीभर्त्तारमच्युतम् ५।<br>
कृतकृत्योऽस्म्यहं भद्रे वैष्णव्या भार्यया त्वया ।<br>
गुरुणा तव चार्वंगि वामदेवेन धीमता ६।<br>
अनुज्ञातार्चयस्वेशं पुराणं पुरुषोत्तमम् ।<br>
गुरूपदेशमार्गेण पूजयित्वैव केशवम् ।<br>
प्राप्नोति वाछितं सर्वं नान्यथा भूधरात्मजे ७।<br>
वसिष्ठ उवाच-<br>
एवमुक्ता तदा देवि वामदेवांतिकं नृप ।<br>
जगाम सहसा हृष्टा विष्णुपूजनलालसा ८।<br>
समेत्य तं गुरुं देवि पूजयित्वा प्रणम्य च ।<br>
विनीता प्रांजलिर्भूत्वा उवाच मुनिसत्तमम् ९।<br>
पार्वत्युवाच-<br>
भगवंस्त्वत्प्रसादेन सम्यगाराधनं हरेः ।<br>
करिष्यामि द्विजश्रेष्ठ त्वमनुज्ञातुमर्हसि १०।<br>
वसिष्ठ उवाच-<br>
इत्युक्तस्तु तया देव्या वामदेवो महामुनिः ।<br>
तस्यै मंत्रवरं श्रेष्ठं ददौ स विधिना गुरुः ११।<br>
नाम्नां सहस्रं विष्णोश्च प्रोक्तवान्मुनिसत्तमः ।<br>
निवेदयित्वा पूजाया विधानमपि देशिकः ।<br>
उवाच परमप्रीत्या पार्वतीं संशितव्रताम् १२।<br>
वामदेव उवाच-<br>
अर्चयित्वा हृषीकेशं प्रातर्नित्यं वरानने ।<br>
सहस्रनामपठनं कुरुष्व तदनंतरम् १३।<br>
वसिष्ठ उवाच-<br>
द्वत्युक्ता तेन गुरुणा प्रहृष्टेनांतरात्मना ।<br>
पूजयित्वा नमस्कृत्य पुनरायात्स्वमालयम् १४।<br>
शिक्षिता गुरुणा तेन वामदेवेन पार्वती ।<br>
ततः कतिपयाहस्तु द्वादश्यां वृषभध्वजः १५।<br>
कैलासशिखरे रम्ये विष्णुमाराध्य शंकरः ।<br>
उपविष्टस्ततो भोक्तुं पार्वतीं शंकरोऽब्रवीत् १६।<br>
शंकर उवाच-<br>
पार्वत्ये हिमया सार्द्धं भोक्तुं भुवनवंदिते ।<br>
वसिष्ठ उवाच-<br>
तमाह पार्वती देवी जप्त्वा नामसहस्रकम् १७।<br>
ततो भोक्ष्याम्यहं देव भुज्यतां भवता प्रभो ।<br>
ततस्तां पार्वतीं प्राह प्रहसन्परमेश्वरः १८।<br>
शंकर उवाच-<br>
धन्यासि कृतकृत्यासि विष्णुभक्तासि पार्वति ।<br>
दुर्लभा वैष्णवी भक्तिर्भागधेयं विनेश्वरि १९।<br>
रामरामेति रामेति रमे रामे मनोरमे ।<br>
सहस्रनामतत्तुल्यं रामनाम वरानने २०।<br>
रकारादीनि नामानि शृण्वतो मम पार्वति ।<br>
मनः प्रसन्नतां याति रामनामाभिशंकया २१।<br>
रामेत्युक्त्वा महादेवि भुंक्ष्व सार्धं मयाधुना ।<br>
वसिष्ठ उवाच-<br>
ततो रामेति नामोक्त्वा सह भुंक्त्वाऽथ पार्वती २२।<br>
रामेत्युक्ता महादेवी शंभुना सह संस्थिता ।<br>
पप्रच्छ शंकरं देवं प्रीतिप्रणवमानसा २३।<br>
पार्वत्युवाच-<br>
सहस्रनामभिस्तुल्यं रामनाम त्वयोदितम् ।<br>
तस्यापराणि नामानि संति चेद्रावणद्विषः ।<br>
कथ्यतां मम देवेश तत्र मे भक्तिरुत्थिता २४।<br>
श्रीमहादेव उवाच-<br>
शृणु नामानि वक्ष्यामि रामचंद्रस्य पार्वति ।<br>
लौकिका वैदिकाः शब्दाः ये केचित्संति पार्वति २५।<br>
नामानि रामचंद्रस्य सहस्रं तेषु चाधिकम् ।<br>
तेषु चात्यंतमुख्यं हि नाम्नामष्टोत्तरं शतम् २६।<br>
विष्णोरेकैकनामैव सर्ववेदाधिकं मतम् ।<br>
तादृङ्नामसहस्राणि रामनामसमानि च २७।<br>
यत्फलं सर्ववेदानां मंत्राणां जपतः प्रिये ।<br>
तत्फलं कोटिगुणितं रामनाम्नैव लभ्यते २८।<br>
नामानि शृणु रामस्य मुख्यानि शुभदर्शने ।<br>
ऋषिभिः परिगीतानि तानि वक्ष्यामि ते प्रिये २९।<br>
ॐ श्रीरामो रामचंद्रश्च रामभद्रश्च शाश्वतः ।<br>
राजीवलोचनः श्रीमान्राजेंद्रो रघुपुंगवः ३०।<br>
जानकीवल्लभो जैत्रो जितामित्रो जनार्दनः ।<br>
विश्वामित्रप्रियो दांतः शरण्य त्राणतत्परः ३१।<br>
वालिप्रमथनो वाग्मी सत्यवाक्सत्यविक्रमः ।<br>
सत्यव्रतो व्रतफलः सदा हनुमदाश्रयः ३२।<br>
कौशलेयः खरध्वंसी विराधवधपंडितः ।<br>
विभीषणपरित्राता दशग्रीवशिरोहरः ३३।<br>
सप्ततालप्रभेत्ता च हरकोदंड खंडनः ।<br>
जामदग्नि महादर्प्पदलनस्ताडकांतकृत् ३४।<br>
वेदांतपारो वेदात्मा भवबंधैकभेषजम् ।<br>
दूषणत्रिशिरोरिश्च त्रिमूर्त्तिस्त्रिगुणस्त्रयी ३५।<br>
त्रिविक्रमस्त्रिलोकात्मा पुण्यचारित्रकीर्त्तनः ।<br>
त्रिलोकरक्षको धन्वी दंडकारण्यवासकृत् ३६।<br>
अहल्यापावनश्चैव पितृभक्तो वरप्रदः ।<br>
जितेंद्रियो जितक्रोधो जितलोभो जगद्गुरुः ३७।<br>
ऋक्षवानरसंघाती चित्रकूटसमाश्रयः ।<br>
जयंतत्राणवरदः सुमित्रापुत्रसेवितः ३८।<br>
सर्वदेवाधिदेवश्च मृतवानरजीवनः ।<br>
मायामारीचहंता च महाभागो महाभुजः ३९।<br>
सर्वदेवस्तुतः सौम्यो ब्रह्मण्यो मुनिसत्तमः ।<br>
महायोगी महोदारः सुग्रीवस्थिरराज्यदः ४०।<br>
सर्वपुण्याधिकफलः स्मृतः सर्वाघनाशनः ।<br>
आदिपुरुषो महापुरुषः परमः पुरुषस्तथा ४१।<br>
पुण्योदयो महासारः पुराणपुरुषोत्तमः ।<br>
स्मितवक्त्रो मितभाषी पूर्वभाषी च राघवः ४२।<br>
अनंतगुणगंभीरो धीरो दांतगुणोत्तरः ।<br>
मायामानुषचारित्रो महादेवाधिपूजितः ४३।<br>
सेतुकृज्जितवारीशः सर्वतीर्थमयो हरिः ।<br>
श्यामांगः सुंदरः शूरः पीतवासा धनुर्द्धरः ४४।<br>
सर्वयज्ञाधिपो यज्ञो जरामरणवर्जितः ।<br>
शिवलिंगप्रतिष्ठाता सर्वाद्यगुणवर्जितः ४५।<br>
परमात्मा परब्रह्म सच्चिदानंदविग्रहः ।<br>
परंज्योतिः परंधाम पराकाशः परात्परः ४६।<br>
परेशः पारगः पारः सर्वभूतात्मकः शिवः ।<br>
इति श्रीरामचन्द्रस्य नाम्नामष्टोत्तरं शतम् ४७।<br>
गुह्याद्गुह्यतरं देवि तव स्नेहात्प्रकीर्तितम् ।<br>
यः पठेच्छृणुयाद्वापि भक्तियुक्तेन चेतसा ४८।<br>
सर्वैः प्रमुच्यते पापैः कल्पकोटिशतोद्भवैः ।<br>
जलानि स्थलतां यांति शत्रवो यांति मित्रताम् ४९।<br>
राजानो दासतां यांति वह्नयो यांति सौम्यताम् ।<br>
आनुकूल्यं च भूतानि स्थैर्यं यांति चलाः श्रियः ५० 6.254.50।<br>
अनुग्रहं ग्रहा यांति शांतिमायांत्युपद्रवाः ।<br>
पठतो भक्तिभावेन नरस्य गिरिसंभवे ५१।<br>
पठेत्परमया भक्त्या तस्य वश्यं जगत्त्रयम् ।<br>
यंयं कामं प्रकुरुते तंतमाप्नोति कीर्त्तनात् ५२।<br>
कल्पकोटिसहस्राणि कल्पकोटिशतानि च ।<br>
वैकुंठे मोदते नित्यं दशपूर्वैर्दशापरैः ५३।<br>
रामं दूर्वादलश्यामं पद्माक्षं पीतवाससम् ।<br>
स्तुवंति नामभिर्द्दिव्यैर्न ते संसारिणो जनाः ५४।<br>
रामाय रामभद्राय रामचंद्राय वेधसे ।<br>
रघुनाथाय नाथाय सीतायाः पतये नमः ५५।<br>
इमं मंत्रं महादेवि जपन्नेव दिवानिशम् ।<br>
सर्वपापविनिर्मुक्तो विष्णुसायुज्यमाप्नुयात् ५६।<br>
इति ते रामचंद्रस्य माहात्म्यं वेदसंमितम् ।<br>
कथितं वै मया सुभ्रूस्तव प्रीत्या शुभाह्वयम् ५७।<br>
वसिष्ठ उवाच-<br>
तच्छ्रत्वा शंकरेणोक्तं माहात्म्यं परमात्मनः ।<br>
प्रहर्षमतुलं लेभे आनंदाश्रुजलाप्लुता ५८।<br>
प्रणम्य प्राह देवेशं भर्तारं वृषभध्वजम् ।<br>
पार्वत्युवाच-<br>
अहो माहात्म्यमतुलं रामस्य परमात्मनः ।<br>
श्रोत्रतृप्तिर्हि मे न स्यात्कल्पायुतशतैरपि ५९।<br>
धन्याहं कृतकृत्यास्मि सर्वमुक्तं त्वयानघ ।<br>
त्वत्प्रसादाद्धरेर्भक्तिर्जन्मजन्मनि चास्तु मे ६०।<br>
वसिष्ठ उवाच-<br>
एवमुक्त्वा स्वभर्तारं गौरी भागवतोत्तमा ।<br>
रामाय रामभद्राय रामचंद्राय वेधसे ।<br>
रघुनाथाय नाथाय सीतायाः पतये नमः ६१।<br>
इममेव जपन्मंत्रं सर्वावस्थासु पार्वती ।<br>
उवास च सुखेनैव कैलासे पतिना सह ६२।<br>
एतत्ते सर्वमाख्यातं गुह्याद्गुह्यतमं नृप ।<br>
रुद्रप्रोक्तानि शास्त्राणि तामसान्येव पार्थिव ६३।<br>
संमोहनार्थं लोकानां प्रोक्तवान्वृषभध्वजः ।<br>
रहसि प्रोक्तवान्देव्या इदमेकं हरः प्रभुः ६४।<br>
यथार्थमर्थं गुह्यं च सारं मंत्रस्य भूपते ।<br>
देव्या प्रीत्यै महादेवः कथयामास तत्परः ६५।<br>
उमामहेश्वरं राजन्संवादमिममद्भुतम् ।<br>
यः पठेच्छृणुयाद्वापि भक्तियुक्तेन चेतसा ६६।<br>
स सर्ववंद्यः सर्वज्ञो महाभागवतो भवेत् ।<br>
सर्वधर्मविनिर्मुक्तः प्राप्नोति परमं पदम् ६७।<br>
धन्यः खलु भवान्लोके पार्थिवेंद्र महाबल ।<br>
त्वदन्वये हरिः श्रीमान्पुराणः पुरुषोत्तमः ६८।<br>
उत्पत्स्यते दाशरथिः सर्वलोकहिताय वै ।<br>
तस्मादिक्ष्वाकवः पूज्याः सुराणामपि पार्थिव ६९।<br>
येषां जातो हि भगवान्रामो राजीवलोचनः ।<br>
इति श्रीपाद्मे महापुराणे पंचपचाशत्साहस्र्यां संहितायामुत्तरखंडे उमामहेश्वरसंवादे रामचंद्राष्टोत्तरशतनामकथनं नाम चतुःपंचाशदधिक द्विशततमोऽध्यायः २५४ ।<br>
<br>
