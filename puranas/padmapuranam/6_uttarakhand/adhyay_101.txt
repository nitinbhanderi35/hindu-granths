नारद उवाच-<br>
ते गणाधिपतीन्दृष्ट्वा नंदीभमुखषण्मुखान् ।<br>
अमर्षादभ्यधावंत द्वंद्वयुद्धाय दानवाः १।<br>
नंदिनं कालनेमिश्च शुंभो लंबोदरं तथा ।<br>
निशुंभः षण्मुखं वेगादभ्यधावत दंशितः २।<br>
निशुंभः कार्तिकेयस्य मयूरं पंचभिः शरैः ।<br>
हृदि विव्याध वेगेन मूर्छितः स पपात च ३।<br>
ततः शक्तिधरः शक्तिं यावज्जग्राह रोषितः ।<br>
तावन्निशुंभो वेगेन स्वशक्त्या तमपातयत् ४।<br>
ततो नंदीश्वरो बाणैः कालनेमिमविध्यत ।<br>
सप्तभिश्च हयान्केतूंस्त्रिभिः सारथिमच्छिनत् ५।<br>
कालनेमिस्तु संक्रुद्धो धनुश्चिच्छेद नंदिनः ।<br>
तदपास्य सशूलेन तं वक्षस्य हनद्दृढम् ६।<br>
सशूलभिन्नहृदयो हताश्वो हतसारथिः ।<br>
अद्रेः शिखरमामुच्य शैलाद्रिं सोऽप्यपातयत् ७।<br>
अथ शुंभो गणेशश्च रथमूषकवाहनौ ।<br>
युध्यमानौ शरव्रातैः परस्परमविध्यताम् ८।<br>
अथ शुंभं गणाध्यक्षो हृदि विव्याध पत्रिणा ।<br>
सारथिं पंचभिर्बाणैः पातयामास भूतले ९।<br>
ततः शुंभोऽतिक्रुद्धोऽपि बाणषष्ट्या गणाधिपम् ।<br>
मूषकं च त्रिभिर्विद्ध्वा ननाद जलदस्वनः १०।<br>
मूषकः शरभिन्नांगश्चचाल कृतवेदनः ।<br>
लंबोदरः समुत्तीर्य पदातिरभवन्नृप ११।<br>
ततो लंबोदरः शुंभं हत्वा परशुना हृदि ।<br>
अपातयत्तदा भूमौ मूषकं चारुहत्पुनः १२।<br>
कालनेमिर्निशुंभश्च उभौ लंबोदरं शरैः ।<br>
युगपज्जघ्नतुः कोपात्तोत्रेणेव महाद्विपम् १३।<br>
तं पीड्यमानमालोक्य वीरभद्रो महाबलः ।<br>
अभ्यधावत वेगेन भूतकोटियुतस्तदा १४।<br>
कूष्मांडा भैरवाश्चापि वेताला योगिनीगणाः ।<br>
पिशाचा योगिनीसंघा गणाश्चापि तमन्वयुः १५।<br>
ततः किलकिलाशब्दैः सिंहनादैः सघुर्घुरैः ।<br>
विनादिता डमरुकैः पृथिवी समकंपत १६।<br>
ततो भूतानि धावंति भक्षयंति स्म दानवान् ।<br>
उत्पतंति पतंति स्म ननृतुश्चरणांगणे १७।<br>
नंदी च कार्तिकेयश्च समायातौ त्वरान्वितौ ।<br>
निजघ्नतू रणे दैत्यान्निरंतर शरव्रजैः १८।<br>
छिन्नभिन्नाह तैर्दैत्यैः पातितैर्भर्त्सितैस्तथा ।<br>
व्याकुला सा भवत्सेना विषण्णवदना तदा १९।<br>
प्रविध्वस्तां ततः सेनां दृष्ट्वा सागरनंदनः ।<br>
रथेनातिपताकेन गणानभिययौ बली २०।<br>
हस्त्यश्वरथसंह्रादः शंखभेरीरवस्तदा ।<br>
अभवत्सिंहनादश्च सेनयोरुभयोस्तदा २१।<br>
जालंधरशरव्रातैर्नीहारपटलैरिव ।<br>
द्यावापृथिव्योराच्छन्नमंतरं समपद्यत २२।<br>
गणेशं पंचभिर्विध्वा शैलाद्रिमपि पंचभिः ।<br>
वीरभद्रं च विंशत्या ननाद जलदस्वनः २३।<br>
कार्तिकेयस्ततो दैत्यं शक्त्या विव्याध सत्वरः ।<br>
व्याघूर्णः शक्तिनिर्भिन्नः किंचिद्व्याकुलमानसः २४।<br>
ततः क्रोधपरीताक्षः कार्तिकेयं जलंधरः ।<br>
गदया ताडयामास स च भूमितलेऽपतत् २५।<br>
तथैव नंदिनं वेगादपातयत भूतले ।<br>
ततो गणेश्वरः क्रुद्धो गदां परशुनाच्छिनत् २६।<br>
वीरभद्रस्त्रिभिर्बाणैर्हृदि विव्याध दानवम् ।<br>
सप्तभिश्च हयान्केतून्धनुश्छन्नं च चिच्छिदे २७।<br>
ततोऽतिक्रुद्धो दैत्येंद्रः शक्तिमुद्यम्य दारुणाम् ।<br>
गणेशं पातयामास रथमन्यं समारुहत् २८।<br>
अभ्ययादथ वेगेन वीरभद्रं रुषान्वितः ।<br>
ततस्तौ सूर्यसंकाशौ युयुधाते परस्परम् २९।<br>
वीरभद्रस्तस्य हयांस्तथा बाणैरपातयत् ।<br>
धनुश्चिच्छेद दैत्येंद्रो युयुधे परिघायुधः ३०।<br>
स वीरभद्रं त्वरयाभिगम्य जघान दैत्यः परिघेन मूर्ध्नि ।<br>
स चापि दैत्यः प्रविभिन्नमूर्द्धा पपात भूमौ रुधिरं समुद्गिरन् ३१।<br>
इति श्रीपाद्मे महापुराणे पंचपंचाशत्सहस्रसंहितायामुत्तरखंडे कार्त्तिकमाहात्म्ये श्रीकृष्णसत्यभामासंवादे दैत्यसेनापराभवोनाम एकाधिकशततमोऽध्यायः १०१।<br>
<br>
