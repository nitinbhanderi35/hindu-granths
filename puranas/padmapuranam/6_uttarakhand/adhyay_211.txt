नारद उवाच-<br>
शिवे तवपुरः सर्वं मुकंदाख्यानमुत्तमम् ।<br>
कथितं चंडकस्यापि नापितस्य शृणुष्व मे १।<br>
यस्मिन्दिने मुकुंदस्तु ब्राह्मणस्तेन घातितः ।<br>
चंडकेन तदा राजंस्तद्वृत्तं नागरैः श्रुतम् २।<br>
श्रुत्वा तैस्तन्नृपस्याग्रे निवेदितमिति स्फुटम् ।<br>
नागरा ऊचुः ।<br>
चंडकेन हतो राजन्मुकुंदो ब्राह्मणोत्तमः ३।<br>
नीतं च तद्धनं भूरि यद्युक्तं तद्विधीयताम् ।<br>
त्वमस्माकं प्रजानां हि रक्षकः शासकोऽसताम् ४।<br>
नारद उवाच-<br>
इत्याकर्ण्य स भूपालो मंत्रिणं पार्श्ववर्तिनम् ।<br>
उवाच कोपरक्ताक्षः किमेभिः कथ्यते शृणु ५।<br>
शीघ्रमानयतं पापं नोचेत्त्वां घातयाम्यहम् ।<br>
उत्तिष्ठोत्तिष्ठ पापिष्ठ साधूनां शं विधीयताम् ६।<br>
पीड्यंते विषये यस्य प्रजा दस्युभिरुल्बणैः ।<br>
स नृपो नरकं याति तेभ्यस्ताश्चेन्न रक्षति ७।<br>
नारद उवाच-<br>
निशम्येति वचो राज्ञः सचिवः स शिवे नृपः ।<br>
वेगेन हयमारुह्य पदातिशतसंयुतः ८।<br>
ययौ गृहे मुकुंदस्य तस्य बंधूनपृच्छत ।<br>
मुकुंदः केन निहतः सत्यं ब्रूत ममाग्रतः ९।<br>
तं पापं निहनिष्यामि शासनाद्भूपतेरहम् ।<br>
नारद उवाच-<br>
श्रुत्वेति मंत्रिणो वाक्यं प्रत्यूचुर्विप्रबांधवाः १०।<br>
विप्रबांधवा ऊचुः -<br>
चंडकेन हतो मंत्रिन्मुकुंदो नापितेन हि ।<br>
इदं पलायमानस्य तस्योष्णीषं पपात वै ११।<br>
दृष्टः स्वचक्षुषा वध्वा मुकुंदस्यैव सोघकृत् ।<br>
किं कुर्मस्तेन पापेन मज्जिताः शोकसागरे १२ ।<br>
नारद उवाच -<br>
इत्याकर्ण्य वचस्तेषां बंधूनां ब्राह्मणस्य हि ।<br>
स मंत्री तस्य पापस्य नापितस्य गृहं ययौ १३।<br>
अश्वादुत्तीर्य तरसा तद्गृहं स्वयमाविशत् ।<br>
कतिभिः पत्तिभिः सार्द्धं शयानं च ददर्श ह १४।<br>
पत्तयस्तु तदाज्ञप्ताः केशेष्वाकृष्य तत्क्षणात् ।<br>
तल्पादुत्थापयामासुस्तं पापं नापिताधमम् १५।<br>
किं किमित्येव संजल्पन्नेत्रे उन्मीलयत्यसौ ।<br>
यावत्स नापितः पापस्तावत्तं ददृशे पुरः १६।<br>
संस्मरंतं निजं कर्म रात्रौ यत्कृतवानघम् ।<br>
अधोमुखः क्षणं तस्थौ पश्यन्मूर्ध्नि स्थितं यमम् १७।<br>
ग्राहयित्वा च सचिवस्तं पापं च स्वपत्तिभिः ।<br>
निनाय नृपतेः पार्श्वमिति चोवाच भूपतिम् १८।<br>
आनीतो ब्रह्महा राजन्नयं चंडक नापितः ।<br>
यदाज्ञापयसि स्वामिंस्तरसा तत्करोम्यहम् १९।<br>
राजोवाच-<br>
धर्मज्ञ सचिवश्रेष्ठ शृणु त्वं वचनं मम ।<br>
इयं सरिद्वरा युष्मंश्चंद्रभागात्र निर्मलाः २०।<br>
त्यजंति येऽत्र वै प्राणाल्लँभंते ते सुरास्पदम् ।<br>
अत एष न हंतव्यः पापात्मा ह्यत्र नापितः २१।<br>
पंचकोशांतरे ह्यस्या मर्यादाया बहिर्यदि ।<br>
नरकान्दारुणान्ह्येष ब्रह्महा यातु मा चिरम् २२।<br>
नारदोवाच-<br>
इत्युक्तस्तेन वै राज्ञा स राजन्मंत्रिसत्तमः ।<br>
श्वपचान्प्रेरयामास हंतुं तं भूपशासनात् २३।<br>
श्वपचास्ते तमुन्नीय चंद्रभागापरे तटे ।<br>
योजनद्वयभूभागं चिच्छिदुस्तस्य मस्तकम् २४।<br>
स पापो मारवे देशे सर्पोऽभूत्कालविग्रहः ।<br>
धवकोटरमध्यस्थो विषज्वालाकराननः २५।<br>
स शुष्को धववृक्षस्तु तस्य फूत्कारवह्निना ।<br>
तथा तपनतापेन सरसोऽपि यथा ह्रदः २६।<br>
गमनात्तस्य पापस्य सर्वतो वृक्षमूषरम् ।<br>
उच्छिद्य तृणजातादि जातं पश्वहितं तदा २७।<br>
तत्र जातु समायातः सार्थो दक्षिणदेशतः ।<br>
नारायणाश्रमं गच्छन्बदर्याख्यं शिवे नृप २८।<br>
तत्रैको ब्राह्मणः कश्चित्सार्थेसंमीलितः पथि ।<br>
निश्छिद्रां काष्ठमंजूषां पितृमात्रस्थिसंयुताम् २९।<br>
स्कंधेन धारयन्याति तानि पातयितुं नृप ।<br>
गंगांभसि महाभाग पापिनामपि कामदे ३०।<br>
सोऽप्यागतस्तत्र वने यत्रास्ति स भुजंगमः ।<br>
विविक्ते क्षिप्य मंजूषां शलाकालोहनिर्मिताम् ३१।<br>
अथागत्य भुजंगोऽसौ शलाकां फणयाघटत् ।<br>
किंचिदुद्धाटितायां स मंजूषायां समाविशत् ३२।<br>
पुनः शलाका स्वंस्थानमागताथ स कुंडली ।<br>
तत्रैव तस्थौ निश्चेष्टो मंजूषायां विषोल्बणः ३३।<br>
अथ प्रभाते सर्वे ते चेलुः स्थानात्ततो नृप ।<br>
ब्राह्मणः सोऽपि मंजूषां कंबलेन समावृताम् ३४।<br>
कृत्वा शिरसि राजेंद्र चचाल प्रति जाह्नवीम् ।<br>
कतिभिर्वासरैः सार्थः संप्राप्तस्तीर्थगामिनाम् ३५।<br>
इहैव कोशलायां वै पुनीतायां महीपते ।<br>
अथ शीतातुरो विप्रः कंबलं चोदघाटयत् ३६।<br>
मंजूषावरणं राजन्तत्रायोध्यातटे शुभे ।<br>
सोऽपि सर्पो निराहारो लब्ध्वा मारुतभोजनम् ३७।<br>
निश्चक्राम बहिस्तस्मादुत्क्षेप्य सुशलाकिकाम् ।<br>
तं निःसृतं समालोक्य सर्प्प सर्प इति क्रुधा३८।<br>
व्याहरंतो जनाः सर्वे लोष्टहस्ताः समभ्ययुः ।<br>
यावत्पलायते सर्पस्तावदेकेन घातितः ३९।<br>
तत्याज स तदा प्राणान्पश्यतां तीर्थगामिनाम् ।<br>
त्यक्त्वा भुजंगदेहं स देवत्वं प्राप दुर्लभम् ४०।<br>
दिव्यं विमानमारुह्य प्रोवाचेदं जनानि ह ।<br>
सर्प उवाच-<br>
भो दाक्षिणात्याः शृणुत ब्राह्मणा वचनं मम ४१।<br>
पुरा चंडकनामाहं नापितो ब्रह्महाधमः ।<br>
ब्रह्महत्याप्रदोषेण सर्पआसं मरुस्थले ४२।<br>
भुक्त्वा नरकदुःखानि वर्षाणां लक्षपंचकम् ।<br>
अतीतं सर्पयोनौ मे वर्षाणामयुतद्वयम् ४३।<br>
तीर्थस्यास्य प्रसादेन प्राप्तं देवत्वमुत्तमम् ।<br>
तस्मादिदं न वै त्याज्यं तीर्थं वै कोशलाभिधम् ।<br>
सर्वार्थदं यतो नाकः प्राप्तः पापीयसा मया ४४।<br>
नारद उवाच-<br>
एवं स नापितः पापो योनिं प्राप्य विनिंदिताम् ।<br>
जगाम द्यां विमानस्थस्तीर्थस्यास्य प्रसादतः ४५।<br>
ते दाक्षिणात्या यतयो भूत्वा तत्रैव तीर्थके ।<br>
ऊषुर्गोविंदपादाब्ज मानसा दृष्टवैभवे ४६।<br>
माहात्म्यमस्य तीर्थस्य दृष्ट्वा स ब्राह्मणोत्तमः ।<br>
तीर्थेऽत्रजातविश्रद्धः पित्रोरस्थीनि सोऽक्षिपत् ४७।<br>
पतितेष्वस्थिखंडेषु पितरौ तस्य तत्क्षणात् ।<br>
विमानवरमारूढौ दिव्यौ तत्र समागतौ ४८।<br>
ऊचतुश्च स्वतनयं शृण्वानेषु जनेषु वै ।<br>
वत्स जीव चिरं लोके धनधान्यसुखी भव ४९।<br>
आवयोर्मुक्तिदानाच्च मुक्तिं यास्यसि नो मृषा ।<br>
गंगायां पिंडदानेन यत्फलं स्यात्सुतस्य वै ।<br>
पितॄणां या गतिश्चात्र द्वयं स्यादस्थिपाततः ५०।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे।<br>
कालिंदीमाहात्म्ये मुकुंदोपाख्यानं नामैकादशाधिकद्विशतमोध्यायः २११।<br>
<br>
