<sup id="cite_ref-1" class="reference"><a href="#cite_note-1">[१]</a></sup>श्रीभगवानुवाच।<br>
षष्ठाध्यायस्य माहात्म्यं प्रवक्ष्यामि वरानने ।<br>
यदाकर्णयतां नॄणां मुक्तिः करतले स्थिता १।<br>
अस्ति गोदावरी तीरे प्रतिष्ठानं पुरं महत् ।<br>
पिप्पलेशाभिधानोऽहं यत्रास्मि स्मेरलोचने २।<br>
यत्र गोदावरी तीर शीकरैरवशीतलैः ।<br>
हंसाः पक्षपुटैः कीर्णैर्हरंति यमिनां श्रमम् ३।<br>
स्फुरत्पद्मावलीकोशपरागसुरभीकृतम् ।<br>
श्लाघ्यं गोदावरीतोयं येन ते निर्जरा नराः ४।<br>
धिक्सुधामौषधीशस्य विकृत्क्षयविधायिनीम् ।<br>
महाराष्ट्रवधूकानां मज्जंतीनां मुनीश्वराः ५।<br>
स्पृशंति यत्र वक्त्राणि फुल्लपंकजशंकया ।<br>
यत्रखेलन्महाराष्ट्राः क्वणत्कंकणसुंदराः ६।<br>
हरंति ध्वनयो लीनां मनांस्यपि तपस्विनाम् ।<br>
अत्युच्चसौधशिखरविहारि वनितामुखम् ७।<br>
पश्यन्ननुदिनं यत्र क्षीयते मृगलांच्छनः ।<br>
अत्युच्चसौधवलभी महामणिमरीचिभिः ८।<br>
चुंब्यंते मुनिगंधर्वैर्दूर्वाचंदनचंचलैः ।<br>
यस्मिन्नाधूयमानानां पताकानां समीरणैः ९।<br>
गतश्रमा रवेर्याने भवंति रथवाजिनः ।<br>
राशीकृतैर्मलयजैरसंख्यातैर्वणिग्गणैः १०।<br>
यस्मिन्नुपलशेषोऽसौ लक्ष्यते मलयाचलः ।<br>
पुंजीकृतानि दृश्यंते यत्र मुक्ताफलान्यपि ११।<br>
नगरीदेवता हास्य स्तबका इव सर्वतः ।<br>
तत्र ज्ञानश्रुतिर्नाम्ना मेदिनीवल्लभोऽभवत् १२।<br>
यस्मिन्नुद्धरति क्षोणीं शेषोऽयं मणिसंनिभां ।<br>
अपि प्रतापमार्तंडमंडली तीव्रतेजसि १३।<br>
नित्यमध्वरधूमेन श्यामलाः कल्पशाखिनः ।<br>
असाधारणदातृत्वं पश्यंत इव लज्जया १४।<br>
यदध्वरपुरोडाश चर्वणास्वादलंपटाः ।<br>
न तत्यजुः सुपर्वाणः प्रतिष्ठानपुरं मनाक् १५।<br>
यस्यदानांबुधाराभिः प्रतापज्योत्स्नयानिशम् ।<br>
मखधूमैश्च संपुष्टा ववृषुः समये घनाः १६।<br>
स्वल्पमात्रमपि क्वापि न पदं प्रापुरीतयः ।<br>
नीतयः प्रसरंति स्म यस्मिन्शासति मेदिनीम् १७।<br>
वापिकूपतडागानां च्छद्मना योऽनुवासरम् ।<br>
हृदयस्थानि मेदिन्या निधानानि व्यलोकयत् १८।<br>
पांडुराभिः पताकाभिः प्रासादो यस्य राजते ।<br>
वियद्गंगातरंगोघैर्हिमाद्रिरिव सानुमान् १९।<br>
दानैस्तपोभिर्यज्ञैश्च प्रजानां पालनेन च ।<br>
तुष्टाः स्वर्गौकसस्तस्मै वरं दातुं समागमन् २०।<br>
ततोंतरिक्षमार्गेण धुन्वानाः पक्षसंहतीः ।<br>
मृणालधवला देवी देवहंसा विनिर्गताः २१।<br>
त्वरया गच्छतां तेषामन्योन्यं तत्र भाषिणाम् ।<br>
भद्राश्वप्रमुखा द्वित्राः पुरस्तान्निर्ययुर्जवात् २२।<br>
सर्वैर्मिलद्भिरूचुस्ते पुरस्ताद्गच्छतो जवात् ।<br>
कथं वेगेन निर्याता भवंतः पुरतः स्थिताः २३।<br>
सर्वैर्मिलित्वा गंतव्यमस्मिन्नध्वनि दुर्गमे ।<br>
प्रकाशमानं पुरतस्तेजःपुंजं न पश्यथ २४।<br>
ज्ञानश्रुतेर्महीभर्तुः पुण्यमूर्त्तेरतिस्फुटम् ।<br>
निशम्येति वचः सम्यक्पाश्चात्याना पुरः स्थिताः २५।<br>
हंसा हसित्वा सावज्ञमूचुर्वचनमुच्चकैः ।<br>
<sup id="cite_ref-2" class="reference"><a href="#cite_note-2">[२]</a></sup>रैक्याभिधस्य दुर्द्धर्ष तेजसो ब्रह्मवादिनः २६।<br>
किं नु ज्ञानश्रुतेरस्य राज्ञस्तीव्रतरं महः ।<br>
इति शुश्राव हंसानां गिरो ज्ञानश्रुतिर्नृपः २७।<br>
अत्युच्चसौधभवनमारुह्य च सुखं स्थितः ।<br>
ततः सारथिमाहूय भूपालो विस्मयान्वितः २८।<br>
संदिदेश महात्माऽसौ रैक्य आनीयतामिति ।<br>
ततोऽवधार्य भूपालवचः पीयूषगर्भितम् २९।<br>
निर्जगाममहो नाम्ना सारथिः प्रथयन्मुदम् ।<br>
यत्र वाराणसीनाम नगरी मुक्तिदायिनी ३०।<br>
यत्र विश्वेश्वरो नाम ह्युपदेष्टा जगत्पतिः ।<br>
ततो गयाभिधे क्षेत्रे यत्र देवो गदाधरः ३१।<br>
उद्धर्तुमखिलान्लोकान्वसत्युत्फुल्ललोचनः ।<br>
ततो गौरीगुरोः पार्श्वे सर्वैस्तीर्थैरनेकधा ३२।<br>
पर्यटन्गतवान्यत्र केदारः पापदारणः ।<br>
यमालोक्य सकृन्मर्त्या मुक्ताः स्युर्नात्र संशयः ३३।<br>
महापापविर्निमुक्ता भुक्त्वा भोगान्यथेप्सितान् ।<br>
ततो गौडेषु निर्यातो यत्रास्ते पुरुषोत्तमः ३४।<br>
यस्यावलोकनादेव नराः स्वर्लोकगामिनः ।<br>
ततो द्वारावतीं प्रागान्नगरीं मुक्तिदायिनीम् ३५।<br>
यत्रास्ते गोमती तीरे रुक्मिणीवल्लभो हरिः ।<br>
स्नात्वा च गोमतीतीर्थे पंचकृष्णान्विलोक्य च ३६।<br>
मर्त्यो मुक्तिमवाप्नोति भुक्त्वा भोगान्यथेप्सितान् ।<br>
ततः समुद्रमासाद्य सोमनाथं विलोक्य च ३७।<br>
भुक्तिमुक्तिप्रदं देवं ततो निरगमन्सुधीः ।<br>
अवंतिकां पुरीं प्राप्तो भुक्तिमुक्तिप्रदायिनीम् ३८।<br>
यत्रोमया सुखं क्रीडन्महाकालोस्ति शंकरः ।<br>
अथोंकारं समासाद्य शर्मदं नर्मदातटे ।<br>
भुक्तिमुक्तिप्रदातारं त्वरया निर्गतस्ततः ३९।<br>
अश्वमेधकरं नाम्ना नगरं पर्यटंस्ततः ।<br>
यत्र शार्ङ्गधरः साक्षादास्ते लक्ष्मीपतिः स्वयम् ४०।<br>
ततो विष्णुगयां प्राप्तः कुण्डं लोणारसंज्ञितम् ।<br>
यत्र स्नात्वा च पीत्वा च मुच्यते बन्धनान्नरः ४१।<br>
ततः कोल्हापुरं नाम गतो रुद्रगयां प्रति ।<br>
आस्ते भगवती यत्र लक्ष्मीर्भक्तिप्रदायिनी ४२।<br>
पञ्चनद्यां नरः स्नात्वा महालक्ष्मीं विलोक्य च ।<br>
भुक्त्वा भोगान्यथाकामं भक्तिं च प्रतिपद्यते ४३।<br>
ततोऽमलगिरिं नाम नगरीं प्रतिपद्य च ।<br>
नन्दिकेश्वरमारुह्य सोमनाथोऽस्ति यत्र तु ४४।<br>
दृष्ट्वा चतुर्भुजं देवं वरदानोद्यतं शिवम् ।<br>
सोमनाथं नृणां मुक्तिर्भवत्येव न संशयः ४५।<br>
तुङ्गभद्रानदी तीरे दृष्ट्वा हरिहरं ततः ।<br>
युगेयुगे भुजा यस्य पतन्त्यवनिमण्डले ४६।<br>
यद्विलोक्य नराः सर्वे रम्यं हरिहरं वपुः ।<br>
भुक्त्वा भोगान्यथाकामं मुच्यन्ते बन्धनान्नराः ४७।<br>
स्वर्गे कल्पशतं स्थित्वा मुक्तसंसारबन्धनाः ।<br>
ततः स्वामिनमालोक्य लोकानां स्वामिनं विभुम् ४८।<br>
यमालोक्य न पश्यन्ति निरयं जातुचिन्नराः ।<br>
स्वर्गे कल्पशतं स्थित्वा मुक्तसंसारवासनाः ४९।<br>
मुक्तिं च प्रतिदद्यन्ते नात्र कार्या विचारणा ।<br>
ततः श्रीशैलमासाद्य सिद्धगन्धर्वसेवितम् 6.180.५०।<br>
गिरिजावल्लभो यत्र मल्लिनाथोऽभिधानतः ।<br>
उद्धर्तुमखिलाँल्लोकान्संसाराम्भोधिमध्यतः ५१।<br>
स्वर्गे कल्पशतं स्थित्वा मुक्तसंसारबंधनाः ।<br>
मुक्तिं च प्रतिपद्यंते नात्र कार्या विचारणा ५२।<br>
ततः श्रीशैलमासाद्य सिद्धगंधर्वसेवितम् ।<br>
गिरिजावल्लभो यत्र मल्लिनाथोऽभिधानतः ५३।<br>
उद्धर्तुमखिलाँल्लोकान्संसारांबुधिमध्यतः ।<br>
कालेकाले परं ज्योतिर्यः संदर्शयते स्वयम् ५४।<br>
अवलोकयतां नॄणां यमनुस्मरतामपि ।<br>
दूरे तिष्ठंति संत्रस्ता दूरं निरययातनाः ५५।<br>
स्वर्गे लोके सुखं भुक्त्वा मुक्तसंसारबंधनाः ।<br>
मुक्तिं च प्रतिपद्यंते मानवा नात्र संशयः ५६।<br>
रामोस्ति सानुजः सार्द्धं जानक्यापि ततो गतः ।<br>
तत्र स्नात्वा च पीत्वा च मुच्यते नरकाद्ध्रुवम् ५७।<br>
कल्पकोटिशतं भुक्त्वा स्वर्गलोकसुखं नराः ।<br>
मुक्तसंसारवर्त्मानो मुक्तिं यांति न संशयः ५८।<br>
ततो निवृत्य आयातः पश्यन्भीमरथी तटे ।<br>
द्विभुजं विठ्ठलं देवं भुक्तिमुक्तिप्रदायकम् ५९।<br>
यत्र गोदावरीजन्मस्थानं ब्रह्मगिरिर्महान् ।<br>
गौतमालयमासाद्य यत्रास्ते त्र्यंबको हरः ६०।<br>
अरुणावरुणयोर्मध्ये यत्र गोदावरी नदी ।<br>
तत्र स्नात्वा च पीत्वा च ब्रह्महत्या विलीयते ६१।<br>
असंख्यतीर्थसंपन्नं दृष्ट्वा ब्रह्मगिरिं नराः ।<br>
मुक्तिमेव प्रपद्यंते मुक्ताः संसारदुःखतः ६२।<br>
गौतम्युभयतीरस्थ तीर्थान्वेषणकौतुकी ।<br>
ततो जगाम सूतस्तु मथुरां पापनाशिनीम् ६३।<br>
यत्र स्वायंभुवं देवं भजंति सुरमानवाः ।<br>
आद्यं भगवतः स्थानं महन्मुक्तिप्रदायकम् ६४।<br>
त्रैलोक्येश जनिस्थानं विख्यातं वेदशास्त्रयोः ।<br>
नानादेवगणैर्जुष्टं द्विजर्षिगणसेवितम् ६५।<br>
कालिंदीकूलसंशोभि ह्यर्द्धचंद्र प्रभाकृति ।<br>
सर्वतीर्थनिवासैक पूर्णमानंदसुंदरम् ६६।<br>
गोवर्द्धनगिरिप्रख्यं पुण्यद्रुमलतावृतम् ।<br>
द्विषड्वनं महापुण्यं विश्रांति श्रुतिसारभृत् ६७।<br>
ततः काश्मीरनगरमपश्यत्प्रत्यगुत्तरम् ।<br>
दृष्ट्वा धर्मधुरं क्षेत्रं कुरुक्षेत्रं समंततः ६८।<br>
यत्राभ्रंलिहगेहानां पंक्तयः शंखपाण्डुराः ।<br>
ता जाता धूर्जटेः स्पष्ट अट्टहासदशा इव ६९।<br>
भक्तिप्रसादमालानां सुवर्णकलशैर्वृतम् ।<br>
स्वः सिंधोः पतितानीव हेमपद्मानि मारुतैः ७०।<br>
यत्र प्रासादशिखरे नीलपट्टपताकिकाः ।<br>
शैवालवलयाभांति स्वः सिंधोर्लतिका इव ७१।<br>
यत्र काश्मीरमाश्रित्य नित्यं वसति भारती ।<br>
नौचेद्युगपदेवेदं कथं लिखति वाङ्मयम् ७२।<br>
विश्रामंत्याः सरस्वत्याश्चिरं यत्र मदालसाः ।<br>
मृणालचंचवो हंसा वाहनानि चरंत्यमी ७३।<br>
कलाविशेषं प्रहिता यत्र बोद्धुं विरंचिना ।<br>
तारा इव विराजंते हंसा याताः समंततः ७४।<br>
स्थलपद्मानि दृश्यंते करस्पर्शसुखानि च ।<br>
शयनाय नितंबिन्या यस्मिन्दानववैरिणा ७५।<br>
उपन्यासैर्द्विजातीनां यत्र न श्रूयते स्फुटम् ।<br>
मूकोऽपि निर्जरो वाचा पदकल्लोलडंबरः ७६।<br>
यस्मिन्नध्वरधूमेन व्याप्तं गगनमंडलम् ।<br>
अपि च क्षालितं मेघैः कालिमानं न मुंचति ७७।<br>
गलितायाः सुधायास्तु यत्राध्वरमहार्चिषा ।<br>
लांछितं छद्मनास्थानं दृश्यते तुहिनत्विषि ७८।<br>
जन्माभ्यासवशादेव पठंति बटवः स्वयम् ।<br>
यत्रोपाध्यायसान्निध्यमाश्रित्य सकलाः कलाः ७९।<br>
यत्र ब्राह्मणपत्नीनां कंकणध्वनि हुंकृतिः ।<br>
लुंपत्यनुदिनं भ्राम्यद्भ्रमराणां च गर्जितम् ८०।<br>
यत्र ब्राह्मणपत्नीनां कपोलफलकं मुहुः ।<br>
स्पृशन्समीरणो मंदं वाति शापभयादिव ८१।<br>
माणिक्येश्वरनामासौ यत्र शीतांशुशेखरः ।<br>
वसत्यनुदिनं देवो वरदानाय देहिनाम् ८२।<br>
अर्चितो भूपतीन्जित्वा मणिकेशेन चादृतः ।<br>
माणिक्येश्वर इत्याख्यां तदाप्रभृति यो दधौ ८३।<br>
राज्ञा काश्मीरदेवेश दिग्जयोत्सवकारिणा ।<br>
असौ सुपूजितो यस्मान्माणिक्यैर्भूरिभूतिभिः ८४।<br>
संसेवमानं तद्वारि छायां शकटिकोपरि ।<br>
कंडूयमानमंगानि यंता रैक्यमपश्यत ८५।<br>
राज्ञापि कथितैस्तैस्तैश्चिह्नैः परिचितं जवात् ।<br>
प्रणतः सारथी रैक्यं प्रणम्य तमभाषत ८६।<br>
सारथिरुवाच।<br>
कस्मिन्ब्रह्मन्किन्नामासि स्वछंदोऽसि निरंतरम् ।<br>
किमर्थमत्र विश्रांतः किं च कर्तुं चिकीर्षसि ८७।<br>
इत्याकर्ण्य च तद्वाक्यं परमानंदनिर्भरः ।<br>
स्मृत्वा सारथिमित्यूचे वयं पूर्णमनोरथाः ८८।<br>
परं केनापि बहुना परिचर्याविधायिना ।<br>
भवितव्यं मनोवृत्तिं जानतास्माकमेव हि ८९।<br>
हृदयस्थितमादाय रैक्याभिप्रायमादरात् ।<br>
शनैर्निरगमद्यंता यत्रास्ते वसुधाधिपः ९०।<br>
ततः प्रणम्य भूपालं यथावृत्तं न्यवेदयत् ।<br>
बद्धांजलिपुटो हृष्टः सारथिः स्वामिदर्शनात् ९१।<br>
ततो निशम्य तद्वाक्यं विस्मयस्मेरलोचनः ।<br>
श्रद्धालुरभवद्भूपो रैक्यसंभावनाविधौ ९२।<br>
आदायाश्वतरीयुग्मयुक्तां शकटिकामगात् ।<br>
मुक्ताहारदुकूलानि सहस्रं च गवां नृपः ९३।<br>
गतोऽसौ तत्र यत्रास्ते योगी काश्मीरमंडले ।<br>
तन्निवेद्य पुरो राजा दंडवत्पतितो भुवि ९४।<br>
आनम्य परया भक्त्या रैक्यो राज्ञे चुकोप ह ।<br>
रे शूद्र मामकं वृत्तं न जानासि दुरीश्वर ९५।<br>
गृहाण शकटीमेतामुत्थाप्याश्वतरी युताम् ।<br>
वस्त्राणि मुक्ताहारांश्च गाश्च दोग्ध्रीरपि स्वयम् ९६।<br>
इत्थमाज्ञतवान्भूपो रैक्यस्य भयमादधे ।<br>
ततः शापभयाद्राजा तत्पदांभोरुहद्वयम् ९७।<br>
गृह्णन्भक्त्या प्रसीदेति ब्रह्मन्नित्यूचिवान्स्वयम् ९८।<br>
राजोवाच।<br>
भगवंस्तव माहात्म्यमेतदत्युद्भुतं कुतः ।<br>
प्रसन्नीभूय भगवन्नाख्याहि मम तत्त्वतः ९९।<br>
रैक्य उवाच।<br>
गीतानां षष्ठमध्यायं जपामि प्रत्यहं नृप ।<br>
तेनैव तेजोराशिर्मे सुराणामपि दुःसहः 6.180.१००।<br>
गीतानां षष्ठमध्यायं रैक्यादभ्यस्य यत्नतः ।<br>
ज्ञानश्रुतिर्महीपालो मुक्तिमाप ततः सुधीः १०१।<br>
रैक्योऽपि सुखमालेभे माणिक्येश्वरसन्निधौ ।<br>
गीतानां षष्ठमध्यायं जपन्मोक्षप्रदायकम् १०२।<br>
मरालवेषमास्थाय वरदानार्थमागताः ।<br>
दिवौकसोऽपि निर्जग्मुः स्वैरं विस्मयकारिताः१०३।<br>
इममध्यायमप्येकं यो जपेत्सततं नरः ।<br>
सोऽपि तत्पदवीमेति विष्णोरेव न संशयः १०४।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे गीता।<br>
माहात्म्ये अशीत्यधिकशततमोऽध्यायः १८०।<br>
