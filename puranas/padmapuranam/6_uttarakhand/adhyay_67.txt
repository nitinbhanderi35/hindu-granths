महेश्वर उवाच-<br>
इति श्रुतं धर्ममुखान्मुद्गलो द्विजसत्तमः ।<br>
कथयित्वा ममाग्रे वै गतो यादृच्छिको मुने १।<br>
गोपिकाचंदनं यत्र तिष्ठते वै द्विजोत्तम ।<br>
तद्गृहं तीर्थरूपं च विष्णुना भाषितं किल २।<br>
शोकमोहौ न तत्रास्तां न भवत्यशुभं क्वचित् ।<br>
गोपिकाचंदनं यस्य तिष्ठति द्विजसद्मनि ३।<br>
सुखिनः पूर्वजास्तेषां संततिर्वर्द्धते सदा ।<br>
गोपिकाचंदनं यस्य वर्त्ततेऽहर्निशं गृहे ४।<br>
गोपीपुष्करजा मृत्स्ना पवित्रा कायशोधिनी ।<br>
उद्वर्त्तनाद्विनश्यंति व्याधयो ह्याधयश्च ये ५।<br>
अतो देहे धृतं पुंभिर्मुक्तिदं सर्वकामिकम् ।<br>
तावद्गर्जंति तीर्थानि तावत्क्षेत्राणि सर्वदा ६।<br>
गोपिकाचंदनं यावन्न दृष्टं न श्रुतं द्विज ।<br>
इदं ध्येयमिदं पूज्यं मलदोषविनाशनम् ७।<br>
यस्य संस्पर्शनादेव पूतो भवति मानवः ।<br>
अंतकाले तु मर्त्यानां मुक्तिदं पावनं परम् ८।<br>
किं वदामि द्विजश्रेष्ठ मुक्तिदं गोपिचंदनम् ।<br>
विष्णोस्तु तुलसीकाष्ठं तथा वै मूलमृत्तिका ९।<br>
गोपिकाचंदनं चैव तथा वै हरिचंदनम् ।<br>
चत्वारि ह्येतानि संमील्य अंगमुद्वर्तयेत्सुधीः १०।<br>
तेन तीर्थं कृतं सर्वं जंबूद्वीपेषु सर्वदा ।<br>
तिलकं कुरुते यस्तु गोपिकाचंदनद्रवैः ११।<br>
सर्वपापविनिर्मुक्तो याति विष्णोः परं पदम् ।<br>
पितुः श्राद्धादिकं तेन गयां गत्वा तु वै कृतम् १२।<br>
येन वा पुरुषेणापि विधृतं गोपिचंदनम् ।<br>
मद्यपो ब्रह्महा चैव गोघ्नो वा बालहा तथा ।<br>
मुच्यते तत्क्षणादेव गोपीचंदनधारणात् १३।<br>
इति श्रीपाद्मे महापुराणे पंचपंचाशत्साहस्र्यां संहितायामुमापतिनारदसंवादे गोपीचंदनमाहात्म्ये सप्तषष्टितमोऽध्यायः ६७।<br>
<br>
