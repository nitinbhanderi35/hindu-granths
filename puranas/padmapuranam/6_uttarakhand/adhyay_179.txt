<sup id="cite_ref-1" class="reference"><a href="#cite_note-1">[१]</a></sup>श्रीभगवानुवाच।<br>
पंचमस्याधुना देवि माहात्म्यं लोकपूजितम् ।<br>
कथयामि समासेन सावधाना शृणु प्रिये १।<br>
<sup id="cite_ref-2" class="reference"><a href="#cite_note-2">[२]</a></sup>पिंगलो नाम भद्रेषु पुरुकुत्सपुरे द्विजः ।<br>
अवदाते कुले जातो विश्रुते वेदवादिनाम् २।<br>
कुलोचितानि शास्त्राणि तथा वेदान्विसृज्य सः ।<br>
तौर्यत्रिके मतिं चक्रे वादयन्मुरजादिकम् ३।<br>
कृतश्रमस्ततस्तत्र गीते नृत्ये च वादने ।<br>
परां प्रसिद्धिमासाद्य नृपसद्म विवेश सः ४।<br>
समातस्थे स तेनासौ पुरा भूमिभुजा सह ।<br>
परदारानुपाहृत्य बुभुजे ता अनन्यधीः ५।<br>
तत उत्सिक्तगर्वोऽयं सूचमानो निरंकुशः ।<br>
परच्छिद्राणि चामुष्मै विविक्ते स निरंतरम् ६।<br>
तस्यासीदरुणा नाम भार्या हीनकुलोद्भवा ७।<br>
भ्रमत्यन्वेषयंती सा कामुकेन विहारिणी ।<br>
तमंतरायं मन्वाना निशीथिन्यां निजालये ८।<br>
निजघान शिरश्छित्त्वा निचखान महीतले ।<br>
वियोजितस्तः प्राणैरुपेत्य यमसादनम् ९।<br>
दुर्जयान्नरकान्भुंक्त्वा गृध्रोऽभूद्विजने वने ।<br>
भगंदरेण रोगेण सापि हित्वा वरां तनुम् १०।<br>
उपेत्य नरकान्घोरान्जज्ञे तत्र वने शुकी ।<br>
कणानादातुकामां तां संचरंतीमितस्ततः ११।<br>
विददार नखैस्तीक्ष्णैर्गृध्रो वैरमनुस्मरन् ।<br>
नृकपाले<sup id="cite_ref-3" class="reference"><a href="#cite_note-3">[३]</a></sup> पयः पूर्णे निपतंतीं ततः शुकीम् १२।<br>
अभिदुद्राव गृध्रोऽपि निजघ्ने स च जालिकैः ।<br>
पत्नीवियोजिता प्राणैर्नृकपालजले ततः १३।<br>
तत्रैव निममज्जा सा वेत्यक्रूरतरः खगः ।<br>
पितृलोकं प्रपेदाते नीतौ तौ यमकिंकरैः ।<br>
प्राक्कृतं दुष्कृतं कर्म स्मरंतौ भयभागिनौ १४।<br>
ततो यमः समालोक्य तयोः कर्म जुगुप्सितम् ।<br>
अकस्मादेवतत्स्नानान्मरणे सुकृतं महत् १५।<br>
अनुजज्ञे ततो लोकमीप्सितं गंतुमेतयोः ।<br>
महापातकसंघातैरपि दुर्द्धर्षमानसौ १६।<br>
ततोविस्मयमापन्नौ स्मृत्वा तौ दुष्कृतं निजम् ।<br>
उपेत्य प्रणतौ भूत्वा वैवस्वतमपृच्छताम् १७।<br>
संचितं दुष्कृतं पूर्वमावाभ्यामपि गर्हितम् ।<br>
लोकानामीप्सितानां तु को हेतुस्तद्वदस्व नौ १८।<br>
एवमुक्तस्ततस्ताभ्यामाह वैवस्वतो वचः ।<br>
आसीद्गंगातटे नाम्ना बटुर्ब्रह्मविदुत्तमः॥ १९।<br>
एकाकी निर्ममः शांतो वीतरागो विमत्सरः ।<br>
गीतानां पंचमाध्यायमावर्त्तयति सर्वदा २०।<br>
तेन पुण्येन पूतात्मा बुद्ध्वा ब्रह्म सनातनम् ।<br>
पापीयानपि यं श्रुत्वा तनुमुत्सृष्टवानसौ २१।<br>
निर्मलीकृतदेहस्य गीताभिर्भावितात्मनः ।<br>
तत्कपालजलं प्राप्य युवां यातौ पवित्रताम् २२।<br>
तद्गच्छतं युवां लोकान्मनोरथपथिस्थितान् ।<br>
गीतानां पंचमाध्यायमाहात्म्येन पवित्रितौ २३।<br>
एवं तौ बोधितौ तेन मुदितौ समवर्तिना ।<br>
व्योमयानं समारुह्य जग्मतुर्वैष्णवं पदम् २४।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे गीतामाहात्म्ये एकोनाशीत्यधिकशततमोऽध्यायः १७९।<br>
