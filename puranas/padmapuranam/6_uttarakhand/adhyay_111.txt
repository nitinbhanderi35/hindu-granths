पृथुरुवाच।<br>
कृष्णवेण्यातटाद्यस्मात्शिवविष्णुगणैः पुरा ।<br>
वणिक्शरीरात्कलहा निर्मिता कथिता त्वया १।<br>
प्रभावोऽयं तयोर्नद्योः किंवा क्षेत्रस्य तस्य वा ।<br>
तन्मे कथय धर्मज्ञ विस्मयोऽत्र महान्मम २।<br>
नारद उवाच।<br>
कृष्णा कृष्णतनुः साक्षाद्वेण्या देवो महेश्वरः ।<br>
तत्संगमप्रभावं तु नालं वक्तुं चतुर्मुखः ३।<br>
तथापि तत्समुत्पत्तिं कीर्तयिष्यामि तच्छृणु ।<br>
चाक्षुषस्यांतरे पूर्वं मनोर्देवः पितामहः ४।<br>
सह्याद्रिशिखरे रम्ये यजनायोद्यतोऽभवत् ।<br>
स कृत्वा यज्ञसंभारान्सर्वदेवगणैर्वृतः ५।<br>
युक्तो हरिहराभ्यां च तद्गिरेः शिखरं ययौ ।<br>
भृग्वादयो मुनिगणा मुहूर्ते ब्रह्मदैवते ६।<br>
तस्य दीक्षाविधानाय समाजं तत्र चक्रिरे ।<br>
अथ ज्येष्ठां स्वरां पत्नीं विष्णुराह्वयत द्विजैः ७।<br>
साशनैराययौ तावद्भृगुर्विष्णुमुवाच ह ।<br>
भृगुरुवाच।<br>
विष्णो स्वरा त्वयाहूता आयाति न हि सत्वरा ८।<br>
मुहूर्त्तातिक्रमश्चायं कार्यो दीक्षाविधिः कथम् ।<br>
विष्णुरुवाच।<br>
नायाति चेत्स्वरा शीघ्रं गायत्र्यत्र विधीयताम् ९।<br>
एषापि न भवत्यस्य भार्या किं पुण्यकर्मणि ।<br>
नारद उवाच।<br>
एवमेव हि रुद्रोऽपि विष्णोर्वाक्यममोदत १०।<br>
तच्छ्रुत्वा स भृगुर्वाक्यं गायत्रीं ब्रह्मणस्तदा ।<br>
निवेश्य दक्षिणे भागे दीक्षाविधिमथाकरोत् ११।<br>
यावद्दीक्षाविधिं तस्य विधेश्चक्रुर्विधानतः ।<br>
तावदभ्याययौ तत्र स्वरा यज्ञस्थले नृप १२।<br>
ततस्तां दीक्षितां दृष्ट्वा गायत्रीं ब्रह्मणा सह ।<br>
सपत्नीर्षापरा क्रोधात्स्वरा वचनमब्रवीत् १३।<br>
स्वरोवाच।<br>
अपूज्या यत्र पूज्यन्ते पूज्यानां च व्यतिक्रमः ।<br>
त्रीणि तत्र भविष्यंति दुर्भिक्षं मरणं भयम् १४।<br>
ममासने कनिष्ठेयं भवद्भिः सन्निवेशिता ।<br>
तस्मात्सर्वे जडीभूता नानारूपा भविष्यथ १५।<br>
इदं च दक्षिणेभागे ह्युपविष्टा मदासने ।<br>
तस्माल्लोकैः सदाऽदृश्या तनुर्वहतु निम्नगा १६।<br>
नारद उवाच।<br>
ततस्तच्छापमाकर्ण्य गायत्री कंपिता तदा ।<br>
समुत्थायाशपद्देवैर्वार्यमाणापि तां स्वराम् १७।<br>
तव भर्त्ता यथा ब्रह्मा ममाप्येष तथा खलु ।<br>
वृथाशपस्त्वं यस्मान्मां भव त्वमपि निम्नगा १८।<br>
नारद उवाच।<br>
ततो हाहाकृताः सर्वे शिवविष्णुमुखाः सुराः ।<br>
तदा लोकत्रयं ह्येतद्विनाशं यास्यति ध्रुवम् १९।<br>
देवा ऊचुः ।<br>
देवि सर्वे वयं शप्ता ब्रह्माद्या यत्त्वयाधुना ।<br>
यदि सर्वे जडीभूता भविष्यामोऽत्र निम्नगाः २०।<br>
तदा लोकत्रयं ह्येतद्विनाशं यास्यति ध्रुवम् ।<br>
अविवेकः कृतस्तस्माच्छापोऽयं विनिवर्त्यताम् २१।<br>
स्वरोवाच।<br>
नार्चितो हि गणाध्यक्षो यज्ञादौ यत्सुरोत्तमाः ।<br>
तस्माद्विघ्नं समुत्पन्नं मत्क्रोधजमिदं खलु २२।<br>
नापि मद्वचनं ह्येतदसत्यं जायते खलु ।<br>
तस्मात्स्वांशैर्जडीभूता यूयं भवत निम्नगाः २३।<br>
आवामपि सपत्न्यौ च स्वांशाभ्यामपि निम्नगे ।<br>
भविष्यावोऽत्र वै देवाः पश्चिमाभिमुखावहे २४।<br>
नारद उवाच।<br>
इति तद्वचनं श्रुत्वा ब्रह्मविष्णुमहेश्वराः ।<br>
जडीभूताभवन्नद्यः स्वांशैरेव तदा नृप २५।<br>
तत्र विष्णुरभूत्कृष्ण वेण्या देवो महेश्वरः ।<br>
ब्रह्मा ककुद्मिनीगंगा पृथगेवाभवत्तदा २६।<br>
देवा स्वानपितानंशान्जडीकृत्वा विचक्षणाः ।<br>
सह्याद्रिशिखरेभ्यस्ताः पृथगासन्सुनिम्नगाः २७।<br>
देवांशैः पूर्ववाहिन्यो बभूवुः सरितां वराः ।<br>
गायत्री च स्वरा चैव पश्चिमाभिमुखे तदा २८।<br>
योगेनाभवतां नद्यौ सावित्रीति प्रथां गते ।<br>
ब्रह्मणा स्थापितौ तत्र यज्ञे हरिहरावुभौ २९।<br>
महाबलातिबलिनौ नाम्ना देवौ बभूवतुः ।<br>
तयोर्नद्योस्तु माहात्म्यं नाहं वक्तुं क्षमो नृप ।<br>
ययुर्ब्रह्मादयो देवाः स्वांशैस्तिष्ठंति चापगाः ३०।<br>
कृष्णोद्भवं पापहरं परं यः शृणोति यः श्रावयते च भक्त्या ।<br>
स्यात्तस्य पुण्या सकलाक्रियापि तद्दर्शनस्नानसमुद्भवं फलम् ३१।<br>
इति श्रीपाद्मेमहापुराणे पंचपंचाशत्सहस्रसंहितायामुत्तरखंडे कार्तिकमाहात्म्ये सत्य भामासंवादेकृष्णावेण्यामाहात्म्यवर्णनोनाम एकादशाधिकशततमोऽध्यायः १११।<br>
<br>
