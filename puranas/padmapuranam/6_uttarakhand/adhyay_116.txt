ऋषय ऊचुः।<br>
अस्पृश्यत्वे कथं जातः सूत बोधितरुस्त्वयम् ।<br>
स्पृश्यत्वं च कथं प्राप्तस्तथा च शनिवासरे ।<br>
एतद्विस्तरतः सर्वं वक्तुमर्हति नो भवान् १।<br>
सूत उवाच।<br>
समुद्रमथनाद्यानि रत्नान्यापुः सुरेश्वराः ।<br>
श्रियं च कौस्तुभं तेषां विष्णवे प्रददुः सुराः २।<br>
यावदंगीचकारासौ लक्ष्मीं भार्यार्थमात्मनः ।<br>
तावद्विज्ञापयामास लक्ष्मीस्तं चक्रपाणिनम् ३।<br>
लक्ष्मीरुवाच।<br>
असंस्कृत्य कथं ज्येष्ठां त्वं कनिष्ठां प्रणीयसे ।<br>
तस्मान्ममाग्रजामेतामलक्ष्मीं मधुसूदन ४।<br>
विवाह्य नय मां पश्चादेष धर्मः सनातनः ५।<br>
सूत उवाच।<br>
इति तद्वचनं श्रुत्वा स विष्णुर्लोकभावनः ।<br>
उद्दालकाय मुनये सुदीर्घतपसे तदा ६।<br>
आत्मवाक्यानुरोधेन तामलक्ष्मीं ददौ किल ।<br>
स्थूलास्यां शुभ्रदशनां राजतीं बिभ्रतीं तनुम् ७।<br>
विततां रक्तनयनां रूक्षपिंगशिरोरुहाम् ।<br>
समुनिर्विष्णुवाक्यात्तामंगीकृत्य स्वमाश्रमम् ८।<br>
वेदध्वनिसमायुक्तमानयामास धर्मवित् ।<br>
होमधूमसुगंधाढ्यं विद्याघोषविनादितम् ९।<br>
आश्रमं तं समालोक्य व्यथिता साब्रवीदिदम् ।<br>
ज्येष्ठोवाच।<br>
न हि वासोऽनुरूपोऽयं वेदध्वनियुतो मम ।<br>
नात्रागमिष्ये भो ब्रह्मन्नयस्वान्यत्र मा चिरम् १०।<br>
उद्दालक उवाच।<br>
कथं नायासि किंवात्र वर्त्तते संमतं तव ।<br>
तव योग्या च वसतिः का भवेच्च वदस्व तत् ११।<br>
ज्येष्ठोवाच।<br>
वेदध्वनिर्भवेद्यस्मिन्नतिथीनां च पूजनम् ।<br>
यज्ञदानादिकं वापि नैव तत्र वसाम्यहम् १२।<br>
परस्परानुरागेण दांपत्यं यत्र वर्तते ।<br>
पितृदेवार्चनं यत्र नैव तत्र वसाम्यहम् १३।<br>
दुरोदररता यत्र परद्रव्यापहारिणः ।<br>
परदाररताश्चापि तत्र स्थाने रतिर्मम १४।<br>
गोवधो मद्यपानं च यत्र संजायतेनिशम् ।<br>
ब्रह्महत्यादिपापानि तस्मिन्स्थाने रतिर्मम ।<br>
वृद्धसज्जनविप्राणां यत्र स्यादपमाननम् ।<br>
निष्ठुरं भाषणं यत्र तत्र नित्यं वसाम्यहम् १५।<br>
सूत उवाच।<br>
इति तद्वचनं श्रुत्वा विषण्णवदनोऽभवत् ।<br>
उद्दालकमुनिर्विष्णोर्वाक्यं स्मृत्वा न चोचिवान् १६।<br>
सोऽगच्छद्यत्र तत्रास्य पूजामालोक्य साब्रवीत् ।<br>
नायामीति ततः सोऽपि भ्रमादत्यातुरोऽभवत् ।<br>
उद्दालकस्ततो वाक्यं तामलक्ष्मीमुवाच ह १७।<br>
उद्दालक उवाच।<br>
अश्वत्थवृक्षमूलेऽस्मिन्नलक्ष्मि स्थीयतां क्षणम् ।<br>
आवासस्थानमालोक्य यावदायाम्यहं पुनः १८।<br>
सूत उवाच।<br>
इति तत्र स संस्थाप्य जगामोद्दालकस्तदा ।<br>
प्रतीक्षंती चिरं तत्र यदा तन्न ददर्श सा १९।<br>
तदा रुरोद करुणं भर्तृत्यागेन दुःखिता ।<br>
तत्रस्थां रुदतीलक्ष्मीर्वैकुंठभुवनेऽशृणोत् २०।<br>
तदा विज्ञापयामास विष्णुमुद्विग्नमानसा २१।<br>
लक्ष्मीरुवाच।<br>
स्वामिन्मद्भगिनी ज्येष्ठा भर्तृत्यागेन दुःखिता ।<br>
तामाश्वासयितुं याहि कृपालो यद्यहं प्रिया २२।<br>
सूत उवाच।<br>
लक्ष्म्या सह ततो विष्णुस्तत्रागच्छत्कृपान्वितः ।<br>
आश्वासयदलक्ष्मीं तामिदं वचनमब्रवीत् २३।<br>
श्रीविष्णुरुवाच।<br>
अश्वत्थवृक्षमासाद्य सदाऽलक्ष्मि स्थिरा भव ।<br>
ममांशसंभवो ह्येष आवासस्ते मया कृतः २४।<br>
प्रत्यहं येऽर्चयिष्यंति त्वां ज्येष्ठां गृहधर्मिणः ।<br>
तेष्वियं श्रीः कनिष्ठा ते भगिनी निश्चलास्तु वै २५।<br>
सूत उवाच।<br>
इत्यूर्जस्य च माहात्म्यं ये शृण्वंति पठंति च ।<br>
तेषां विष्णुपुरे वासो भवेदाभूतसंप्लवम् २६।<br>
रोगापहं पातकनाशकृत्परं सुबुद्धिदं पुत्रधनादिसाधनम् ।<br>
मुक्तेर्निदानं न हि कार्तिकाद्वै विष्णुप्रियादन्यदिहास्ति भूतले २७।<br>
विष्णुप्रियं सकलकल्मषनाशनं च सत्पुत्रपौत्रधनधान्यसमृद्धिकारि ।<br>
ऊर्जव्रतं सनियमं कुरुते मनुष्यः किं तस्य तीर्थपरिशीलनसेवया च २८।<br>
इति श्रीपाद्मे महापुराणे पंचपंचाशत्सहस्रसंहितायामुत्तरखंडे कार्तिकमाहात्म्ये श्रीकृष्णसत्यभामासंवादे अलक्ष्म्युपाख्यानंनाम षोडशाधिकशततमोऽध्यायः११६।<br>
।<br>
