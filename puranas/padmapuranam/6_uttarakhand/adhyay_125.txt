ऋषय ऊचुः।<br>
सूतसूत महाभाग त्वया लोकहितैषिणा ।<br>
कथितं कार्तिकाख्यानं भुक्तिमुक्तिप्रदायकम् १।<br>
अधुना माघमाहात्म्यं वद नो लोमहर्षणे ।<br>
श्रुतेन येन लोकानां संशयः क्षीयते महान् २।<br>
पुरा केन महाभाग लोकेऽस्मिन्संप्रकाशितम् ।<br>
माघस्नानस्य माहात्म्यं सेतिहासं तदादिश ३।<br>
सूत उवाच।<br>
साधुसाधु मुनिश्रेष्ठा यूयं कृष्णपरायणः ।<br>
यत्पृच्छथ मुदायुक्ता भक्त्या कृष्णकथा मुहुः ४।<br>
कथयिष्यामि माघस्य माहात्म्यं पुण्यवर्धनम् ।<br>
पापघ्नं शृण्वतां पुंसां स्नातानां चारुणोदये ५।<br>
एकदापार्वती विप्राः शंकरं लोकशंकरम् ।<br>
पप्रच्छ विनयोपेता स्पृष्ट्वा तच्चरणांबुजम् ६।<br>
पार्वत्युवाच।<br>
देवदेव महादेव भक्तानामभयप्रद ।<br>
प्रसीद नाथ विश्वेश यत्पृच्छे तद्वदाधुना ७।<br>
श्रुता नानाविधा धर्मास्त्वत्तः पूर्वं मया विभो ।<br>
अधुना श्रोतुमिच्छामि माहात्म्यं माघजं वद ८।<br>
तत्तु केन पुरा चीर्णं को विधिः का च देवता ।<br>
तत्सर्वं विस्तराद्ब्रूहि यतस्त्वं भक्तवत्सलः ९।<br>
महेश उवाच।<br>
अध्वराऽवभृथस्नात ऋषिभिः कृतमंगलः ।<br>
पूजितो नागरैः सर्वैः स्वपुरान्निर्गतो बहिः १०।<br>
दिलीपो भूभृतां श्रेष्ठो मृगयारसिको नृपः ।<br>
कौतूहलसमाविष्ट आखेटव्यूहसंवृतः ११।<br>
उपानद्रूढपादस्तु नीलोष्णीष उरच्छदी ।<br>
बद्धगोधांगुलित्राणो धनुष्पाणिः सरीसृपः १२।<br>
बद्धक्षुद्रासिधानुष्कैस्तथाभूतैश्च पत्तिभिः ।<br>
गांधारेषु सुरम्येषु वनेषु विपुलेषु च १३।<br>
उल्लंघितमहास्रोता युवा पंचास्यविक्रमः ।<br>
मुदा क्रीडति तैः सार्द्धं कुंजेषु मृगयन्मृगान् १४।<br>
हन्यतां हन्यतामेष मृगो वैष पलायते ।<br>
इति जल्पन्स्वभृत्येषु स्वयमुत्पत्त्य हंति च १५।<br>
इतस्ततः पुनर्याति क्वचित्पश्यन्वनस्थलीम् ।<br>
विटपोड्डीनसंत्रस्त लीन केकिकुलाकुलाम् १६।<br>
हरिणीगणवित्रस्तां धावच्छावकदिङ्मुखाम् ।<br>
क्वचित्फेरवफेत्कारतारारावविभीषणाम् १७।<br>
खड्गयूथैः क्वचिल्लक्ष्मीं दधानामिव दंतिनाम् ।<br>
क्वचित्कोटरसंदष्टोलूकनादविनादिनीम् १८।<br>
मृगारिपदमुद्राभिर्मुद्रितां च क्वचित्क्वचित् ।<br>
शार्दूलनखनिर्भिन्न रोहिद्रक्तारुणां क्वचित् १९।<br>
पीवरस्तनभारार्त सुस्निग्धमहिषीगणैः ।<br>
अवरोधाजिरक्षोणीं सूचयंती मनः क्वचित् २०।<br>
क्वचिद्वृक्षघनच्छन्नां वन्यपुष्पसुगंधिनीम् ।<br>
क्वचिल्लतागृहद्वारां भृंगशब्दसुशोभनाम् २१।<br>
अर्धनिःसृतनिर्मोक नागभीमबृहद्विलाम् ।<br>
बिलेषु लीनाजगरैर्भीमां निर्मोकसर्पिणीम् २२।<br>
क्वचिद्दावानलज्वालां शिलाज्योतिः सुशोभनाम् ।<br>
फूत्कारशब्दसंपूर्णां मृगव्याघ्रसमाकुलाम् २३।<br>
प्रविमुंचञ्छुनां यूथं शशकेषु क्वचित्क्वचित् ।<br>
पल्वलेषु च विश्रम्य पुनर्याति वनान्तरम् २४।<br>
एवं व्रजति राजेन्द्रे व्याधवर्गे च वल्गति ।<br>
कुर्वन्कोलाहलं तत्र सारंगो निर्गतो वनात् २५।<br>
स्फालवेगक्रमाक्रांत दुर्गमार्गमहीतलः ।<br>
कदाचिद्गगनारूढः कदाचिद्भूमिगोचरः २६।<br>
वक्रस्रोतोऽतिगंभीरं कण्टकद्रुमसंकुलम् ।<br>
प्रविष्टो विषमारण्यं राजाऽसौ तत्पदानुगः २७।<br>
दूराद्दूरतरं गत्वा देशाद्देशं च निर्जनम् ।<br>
मृगादर्शनसंरम्भ संशुष्कगलकन्धरः २८।<br>
ताम्रतालुमुखः स्विन्नः श्रांतपत्तिः स्खलद्ध्वनिः ।<br>
अतीत्य दीर्घमार्गान्स तृषार्तो मध्यगे रवौ २९।<br>
ददर्शाग्रे तु कासारं स्पर्धयंतमपांपतिम् ।<br>
घनपादपतीरस्थं सुतीर्थं विमलं शुभम् ३०।<br>
विशालं विकचांभोजं मधुमत्तमधुव्रतम् ।<br>
पद्मिनीपत्रपालाशच्छन्नं मरकतैरिव ३१।<br>
स्वच्छंदमुच्छलन्मत्स्यं स्वच्छं साधुमनो यथा ।<br>
चलज्जलचरैर्मिश्रं वीचिराजिविराजितम् ३२।<br>
अंतर्ग्राहगणक्रूरं खलानामिव मानसम् ।<br>
क्वचिच्छैवालदुर्गम्यं कृपणस्यैव मंदिरम् ।<br>
नानाविहङ्गसर्वार्तिं शमयंतं दिवानिशम् ३३।<br>
दातारमिव सर्वस्वैरापन्नार्तिप्रणाशनम् ।<br>
तर्पयंतं निजांभोभिः श्वापदान्स्वपितॄनिव ३४।<br>
हरंतं सर्वसंतापं हिमांशुरिव चाह्निकम् ।<br>
तं दृष्ट्वाभूद्गतग्लानिश्चातको जलदं यथा ३५।<br>
तत्र पीतजलो राजा कृतमाध्याह्निकक्रियः ।<br>
भुक्त्वा खेटकमांसानि सहायैः सहितो नृपः ३६।<br>
उवास सरसस्तीरे सुरम्यां कथयन्कथाम् ।<br>
ततः शरासने बाणं कृत्वा रात्रौ स्थितस्तरौ ३७।<br>
व्याधाः संधानमास्थाय रुरुधुः ककुभां पथः ।<br>
एवं स्थितेषु वीरेषु वने विस्तार्य वागुराम् ३८।<br>
निशार्धे निर्गतं यूथं सूकराणां तटे तटे ।<br>
चरित्वा सरसीकंदान्पपात व्याधसंकुले ३९।<br>
राज्ञा विद्धाश्च ते क्रोडा व्याधैश्च बहवो हताः ।<br>
क्षणेनैव वराहास्ते विद्धाः पेतुर्महीतले ४०।<br>
तान्दृष्ट्वा तुमुलं नादं व्याधाश्चक्रुः सुदर्पिताः ।<br>
धावंतः प्रमुदायुक्ता मिलिता यत्र भूपतिः ४१।<br>
तानादाय भटैर्भूयो निःसृतः सरसीतटात् ।<br>
स्वपुरं गंतुकामोऽसौ दृष्टवान्पथि तापसम् ४२।<br>
ब्राह्मणं वृद्धहारीतं शंखचक्रसुशोभितम् ।<br>
नियमैर्दुष्करैरुग्रैः परिक्षीणकलेवरम् ४३।<br>
अस्थिशेषं महद्दांतं विस्फुरत्कर्कशत्वचम् ।<br>
दधानं हारिणं चर्म वसानं मृदुवल्कलम् ४४।<br>
कुर्वाणं नैगमं जाप्यं नखलोमजटाधरम् ।<br>
तं वनाश्रमिणं दृष्ट्वा मार्गं दत्त्वा ससंभ्रमः ४५।<br>
प्रणम्य शिरसा राजा कृतपद्मांजलिस्थितः ।<br>
अथ चैनमलंकारैर्द्विजो निश्चित्य भूमिपम् ४६।<br>
उवाच श्रेयसे हेतोः परोपकृतिवांच्छया ।<br>
किमर्थं गम्यते राजन्काले पुण्यतमे शुभे ४७।<br>
माघमासे विहायैव प्रातःस्नानं सरोवरे ।<br>
प्रत्युवाच ततो राजा नाहं जाने द्विजोत्तम ४८।<br>
माघस्नानफलं कीदृक्तन्मे कथय विस्तरात् ।<br>
इति भूपवचः श्रुत्वा प्राह वैखानसो मुनिः ४९।<br>
भगवान्द्युमणिः शीघ्रमभ्युदेति तमोपहा ।<br>
स्नानकालोऽयमस्माकं न कथाऽवसरो नृप 6.125.५०।<br>
स्नात्वा गच्छ वसिष्ठं तं पृच्छस्व स्वकुलप्रभुम् ।<br>
इत्युक्त्वा तापसो मौनी प्रातःस्नानाय निर्गतः ५१।<br>
प्रत्यावृत्य दिलीपोऽपि तत्र स्नात्वा यथाविधि ।<br>
पुनः स्वनगरीं वीरो गतोऽसौ हर्षपूरितः ५२।<br>
अन्तःपुरे निवेद्याथ वानप्रस्थकथां पुनः ।<br>
श्वेताश्वरथमारुह्य सुश्वेतच्छत्रचामरः ५३।<br>
सालंकारः सुवासाश्च संवृत्तो मंत्रिभिः सह ।<br>
जयशब्दान्पुनः शृण्वन्स्तुतो मागधबंदिभिः ५४।<br>
वसिष्ठस्याश्रमं यात ऋषिवाक्यमनुस्मरन् ।<br>
तत्रैव नत्वा ब्रह्मर्षिं विनयाचारपूर्वकम् ५५।<br>
दत्तासनो गृहीतार्घ्य आशीर्भिः समलंकृतः ।<br>
सानंदं मुनिना पृष्टः कुशलं भूपतिर्यदा ५६।<br>
तदाब्रवीद्वचो राजा हर्षयन्मुनिमानसम् ।<br>
सोऽपि वैखानसेनोक्तं पप्रच्छ मधुराकृतिः ५७।<br>
दिलीप उवाच।<br>
भगवंस्त्वत्प्रसादेन श्रुता विस्तरतो मया ।<br>
आचारो दंडनीतिश्च राजधर्माश्च ये परे ५८।<br>
चतुर्णामपि वर्णानामाश्रमाणां च याः क्रियाः ।<br>
दानानि तद्विधानानि यज्ञाश्च विधयस्तथा ५९।<br>
व्रतानि तत्प्रदिष्टानि विष्णोराराधनं तथा ।<br>
अधुना श्रोतुमिच्छामि माघस्नाने च यत्फलम् ।<br>
विधेयं यद्विधानेन तन्मे ब्रह्मन्मुने वद ६०।<br>
वसिष्ठ उवाच।<br>
सम्यगुक्तं परं श्रेयो लोकत्रयहितावहम् ।<br>
निर्मलीकरणं तेन मुनिना वनवासिना ६१।<br>
कटाक्षैः कामिनीनां ते प्रत्यासन्नमखंडिताः ।<br>
कामयंते मृगार्के ते स्रोतसि स्नातुमेव च ६२।<br>
विना वह्निं विना यज्ञमिष्टापूर्तं विना प्रिये ।<br>
वांच्छंति सद्गतिं स्नातुं प्रातर्माघे बहिर्जले ६३।<br>
गोभूहिरण्यमाणिक्य स्वर्ण धेन्वादिकानि ये ।<br>
अदत्त्वेच्छंति चैकार्णे माघं स्नाता नराधिप ६४।<br>
त्रिःसप्ताहव्रतैः कृच्छ्रैः पराकैश्च निजां तनुम् ।<br>
अशोष्येच्छंति ये स्वर्गं तपसि स्नांतु ते सदा ६५।<br>
हरेः पूजा च वैशाखे तपः पूजा च कार्तिके ।<br>
तपोहोमस्तथा दानं त्रयं माघे विशिष्यते ६६।<br>
सानुबंधोऽतिपर्यासो धराधीशो भवेद्ध्रुवम् ।<br>
कैवल्योत्पादका बुद्धि यया वा न भवेत्पुनः ६७।<br>
पदध्र्या वरिवस्या सा विहिता दिव्यलोचनैः ।<br>
तदनन्नं तपो दानं माघेमासि नृपोत्तम ६८।<br>
सकामो वा प्रजा ये वा हरये तद्विनापि वा ।<br>
कायशुद्धिव्रती भूत्वा चतुर्द्धास्नानजं फलम् ६९।<br>
निरन्ना अदितिः सस्नौ माघे द्वादशवत्सरे ।<br>
पुत्रांश्च द्वादशादित्यान्लभे त्रैलोक्यदीपकान् ७०।<br>
सुभगा रोहिणी माघा दानशीलात्वरुंधती ।<br>
शची च रूपसंपन्ना प्रासादे सप्तभूमिके ७१।<br>
विमलीकृतशोभाढ्यो नर्तकी ललिताजिरे ।<br>
द्वीपवर्णसमुच्छिन्ने रूपवत्स्त्रीजनाकुले ७२।<br>
गीतवादित्रनिर्घोषे मंगलाचारशोभिते ।<br>
वेदध्वनिपवित्रे च विद्वद्विप्रैरलंकृते ७३।<br>
सुरार्चनरते रम्ये सदातिथिनिषेविते ।<br>
मुदितांस्ते वसंतीह यैः स्नानं मकरे रवौ ७४।<br>
यैर्दत्तं बहु माघे च मुरारिश्चार्चितः स्तुतः ।<br>
इष्टवस्तुपरित्यागान्नियमस्य तु पालनात् ७५।<br>
धर्मसूतिः सदा माघः पापमूलं निकृंतति ।<br>
काममूलः फलद्वारा निष्कामो ज्ञानदः सदा ७६।<br>
ये लोका ज्ञानशीलानां ये लोका विपिनौकसाम् ।<br>
ये लोका विष्णुभक्तानां ते माघस्नायिनां सदा ७७।<br>
देवलोकान्निवर्तंते पुण्यैरन्यैः परंतप ।<br>
कदाचिन्न निवर्तंते माघस्नानरता नराः ७८।<br>
माघे स्नात्वा तु यो धेनुं दद्यान्मर्त्यः पयस्विनीम् ।<br>
तस्या यावंति रोमाणि सर्वांगे च नृपोत्तम ७९।<br>
तावद्वर्षसहस्राणि स्वर्गलोके महीयते ।<br>
माघस्नानं प्रकुर्वाणो यो दद्यात्सगुडांस्तिलान् ८०।<br>
पातकं तस्य प्रक्षाल्य निर्मलो भाति वै नरः ।<br>
सर्वेषां धान्यराशीनां तिलाः पापप्रणाशनाः ८१।<br>
तस्मान्माघे प्रयत्नेन तिला देया नृपोत्तम ।<br>
माघस्नानं प्रकुर्वाणो दद्याद्ब्राह्मणभोजनम् ८२।<br>
पितॄन्संतर्प्य शुद्धात्मा याति विष्णोः परंपदम् ।<br>
तस्मात्सर्वप्रयत्नेन माघो दानेन नीयते ८३।<br>
अदानं न क्षिपेन्माघं सर्वदा नृपसत्तम ।<br>
वित्तानुसारं ज्ञात्वा वै माघे दानं सदा ददेत् ८४।<br>
माघस्नानं तु यः कुर्यादुपानहकमंडलून् ।<br>
ददाति ब्राह्मणेभ्यश्च स स्वर्गे तिष्ठति ध्रुवम् ८५।<br>
माघस्नानमयं राजन्कुर्वाणस्तप उत्तमम् ।<br>
दानं विना क्षिपेन्नैव दानात्स्वर्गमवाप्यते ८६।<br>
दानेन प्राप्यते स्वर्गो दानेन प्राप्यते सुखम् ।<br>
दानेन हीयते पापं महापातकजं नृप ८७।<br>
अदानं न तपो भाति ह्यसूर्यं गगनं यथा ।<br>
असंततिकुलं यद्वादाचारेण विना गृहम् ८८।<br>
नातः परतरं किंचित्पवित्रं पापनाशनम् ।<br>
विद्याधराय संगीतं भृगुणा मणिपर्वते ८९।<br>
राजोवाच।<br>
ब्रह्मन्कदा भृगुर्विप्रो निजगाद महीधरे ।<br>
तस्मै धर्मोपदेशं च कथ्यतां मे कुतूहलात् ९०।<br>
वसिष्ठ उवाच।<br>
द्वादशाब्दं पुरा राजन्न ववर्ष बलाहकः ।<br>
तेनोद्विग्नाः प्रजाः क्षीणा गताः सर्वा दिशो दश ९१।<br>
खिलीभूते तदा मध्ये हिमवद्विंध्ययोर्नृप ।<br>
स्वाहास्वधावषट्कारवेदाध्ययनवर्जिते ९२।<br>
सोपप्लवे तदा लोके लुप्तधर्मे च निष्प्रभे ।<br>
फलमूलान्नपानीय शून्ये वै भूमिमंडले ९३।<br>
विंध्यपादतरुच्छन्न रम्यरेवातटाश्रमात् ।<br>
सहशिष्यैश्च निर्गम्य हिमाद्रिं स गतो भृगुः ९४।<br>
तत्र तिष्ठति कैलासगिरेः पश्चिमतो गिरिः ।<br>
मणिकूट इति ख्यातो हेमरत्नशिलोच्चयः ९५।<br>
अधोऽधस्फटिकश्वेतो मध्ये नीलशिलो गिरिः ।<br>
भूतिभिः सर्वतः शुक्लो नीलकंठ इवाबभौ ९६।<br>
सर्वत्रासौ नीलशिलो हेमरेखांतरांतरः ।<br>
स्फुरद्विद्युल्लतः कृष्णो जीमूतइव राजते ९७।<br>
मूर्ध्नि नीलशिलः शैल अधः कांचनमेखलः ।<br>
नारायण इवाभाति परिवीत इवांबरः ९८।<br>
अमेखला सुनीलाभो मध्ये मध्ये सितोपलः ।<br>
सतारकमिव व्योम शुशुभे स महीधरः ९९।<br>
लब्ध्वात्मनस्तनुं शुभ्रां दीप्तदिव्यौषधीधरः ।<br>
बहुद्योतकरो भाति द्वितीय इव चंद्रमाः 6.125.१००।<br>
अधित्यकासु संगीतैः किन्नरीणां सकीचकैः ।<br>
रंभापत्रपताकाभिः शोभते स सदाऽचलः १०१।<br>
हरितोपलवैदूर्य पद्मरागशिताश्मनाम् ।<br>
रुग्रश्मिमंडलैः सोऽग इंद्रचापैरिवावृतः १०२।<br>
सर्वधातुमयैर्हेमैर्नानारत्नैः प्रशोभितः ।<br>
सोऽग्निज्वालैरिवात्युच्चैः शृंगैः सर्वत्र वेष्टितः १०३।<br>
तस्यागत्य नितंबेषु सतृणा सुशिलासु च ।<br>
विद्याधर्यः प्रदेवंते स्वपतीन्कामविक्लवाः १०४।<br>
निरुद्धांतर्मरुन्मार्गा जितक्लेशा विरागिणः ।<br>
ध्यायंत्यहर्निशं ब्रह्म रम्यसानुगुहासु च १०५।<br>
साक्षसूत्रकराः सिद्धा अर्धोन्मीलितलोचनाः ।<br>
आराधयंति भूतेशं सुंदरीषु दरीषु च १०६।<br>
मंदारकुसुमामोद सुरभीकृतदिङ्मुखः ।<br>
एष निर्झरिणी वारि झंकारमुखरः सदा १०७।<br>
उपत्यकासु खेलद्भिर्वनस्थैः कलभैर्गजैः ।<br>
कस्तूरीमृगयूथैश्च चारुचित्रमृगैस्तथा १०८।<br>
विलसच्चामरीवृंदैर्विचित्रैः श्वापदैस्तथा ।<br>
नदत्पारावतैश्चैव चकोरैश्चापि कोकिलैः १०९।<br>
राजहंसमयूरैश्च सदा रम्यः स पर्वतः ।<br>
सेव्यमानः सदा देवैर्गुह्यकैरप्सरोगणैः ११०।<br>
राजोवाच।<br>
बह्वाश्चर्यमयः शैलः सर्वसिद्धिसमाश्रयः ।<br>
भगवन्कियदुच्छ्रायः कियदायामविस्तरः १११।<br>
ऋषिरुवाच।<br>
षट्त्रिंशद्योजनोच्छ्रायो मस्तके दशयोजनः ।<br>
आयामविस्तराभ्यां स मूले षोडशयोजनः ११२।<br>
हरिचंदनमंदारचूतराजिविराजितः ।<br>
देवदारुद्रुमाकीर्णः सरलार्जुनशोभितः ११३।<br>
कालागरुलवंगैश्च निकुंजैश्च लतागृहैः ।<br>
विराजते गिरिश्रेष्ठः सदा पुष्पफलप्रदः ११४।<br>
तं दृष्ट्वा पर्वतं रम्यं तदा दुर्भिक्षपीडितः ।<br>
भृगुश्चकार तत्रैव वसतिं हृष्टमानसः ११५।<br>
तस्मिन्मनोहरे शैले कंदरेषु वनेषु च।<br>
चिरकालं तपस्तेपे तपःसु निरतो भृगुः ।<br>
एवं तिष्ठति राजेंद्र द्विजे स्वाश्रमवासिनि ११६।<br>
अवतीर्यागतौ शैलाद्द्वौ विद्याधरदंपती ।<br>
समागम्य मुनिं नत्वा स्थितौ तावतिदुःखितौ ११७।<br>
तथाविधौ च तौ दृष्ट्वा मंजुवाक्यं द्विजोऽब्रवीत् ।<br>
वद विद्याधर प्रीत्या युवां किमतिदुःखितौ ११८।<br>
श्रुत्वा तस्य मुनेर्वाक्यं प्राह विद्याधरो द्विजम् ।<br>
श्रूयतां तापसश्रेष्ठ मम दुःखस्य कारणम् ११९।<br>
सुकृतस्य फलं प्राप्य प्राप्तोऽस्मि त्रिदशालयम् ।<br>
लब्ध्वाऽपि देवतादेहं मुखं व्याघ्रस्य मेऽभवत् १२०।<br>
न जाने कर्मणः कस्य विपाकोऽयमुपस्थितः ।<br>
इति संस्मृत्य संस्मृत्य न लेभे शर्म मे मनः १२१।<br>
अन्यच्च श्रूयतां विप्र येन मे ह्याकुलं मनः ।<br>
जायेयं मम कल्याणी मधुवाणी सुरूपिणी १२२।<br>
नृत्यगीतकलाभिज्ञा सर्वसद्गुणशालिनी ।<br>
यस्मिन्काले कुमारीयं तदा चाऽमलयानया १२३।<br>
विपंचीं परिवादिन्या तंत्रीभिः सप्तभिर्भृशम् ।<br>
वीणावादरसाभिज्ञस्तोषितो नारदो मुनिः १२४।<br>
मुग्धभावेपि गायंत्या त्वनया रक्तकंठया ।<br>
विचित्रस्वरनादज्ञो देवराजोऽपि तोषितः १२५।<br>
अस्याः कौतुकभिन्नांग्या वादयंत्या विपंचिकाम् ।<br>
नानावक्रगतिस्निग्धं श्रुत्वा तं पंचमध्वनिम् १२६।<br>
तुतोषोद्भिन्नरोमांचो धुन्वन्मौलि महेश्वरः ।<br>
शीलौदार्यगुणग्रामरूपयौवनसंपदा १२७।<br>
नानया सदृशी नाके काचिदस्ति नितंबिनी ।<br>
क्वेयं देवमुखी रामा क्वाहं व्याघ्रमुखः पुमान् १२८।<br>
इति ब्रह्मन्सदाचिंत्य दह्यामि हृदि सर्वदा ।<br>
इति विद्याधरप्रोक्तं श्रुत्वा चेक्ष्वाकुनंदनः १२९।<br>
त्रिकालज्ञो भृगुः प्राह प्रहसन्दिव्यलोचनः ।<br>
शृणु विद्याधरश्रेष्ठ विचित्रं कर्मणां फलम् १३०।<br>
प्राप्य प्राज्ञा न मुह्यंति मुह्यंत्यज्ञानचेतसः ।<br>
मक्षिकापदमात्रं तु यथा हि विषमं विषम् १३१।<br>
क्रियात्वविहिताल्पापि विपाके दारुणा तथा ।<br>
उपोष्यैकादशीं माघे तैलाभ्यंगः कृतस्त्वया १३२।<br>
द्वादश्यां प्राग्भवे देहे तेन व्याघ्रमुखोभवान् ।<br>
उपोष्यैकादशीं पुण्यां द्वादश्यां तैलसेवनात् १३३।<br>
कुरूपं प्राप्तवान्देहं पुराह्येवं पुरूरवाः ।<br>
दृष्ट्वात्मनः कुकायं स तेन दुःखेन दुःखितः १३४।<br>
गिरिराजं समागम्य देवतासरसस्तटे ।<br>
स्थित्वा च परमप्रीत्या शुचिः स्नातः कुशासने १३५।<br>
नवनीलघनश्यामं नलिनायतलोचनम् ।<br>
शंखचक्रगदापद्मधरं पीतांबरावृतम् १३६।<br>
कौस्तुभेन विराजंतं वनमालाधरं हरिम् ।<br>
चिंतयन्हृदये राजा निग्रहीताखिलेंद्रियः १३७।<br>
मासत्रयं निराहारस्तपस्तेपे सुदारुणम् ।<br>
अल्पेन तपसा तुष्टः सप्तजन्मकृतार्चनः १३८।<br>
संस्मरंस्तस्य भूपस्य तदा प्रादुरभूत्स्वयम् ।<br>
माघस्य शुक्लपक्षे तु द्वादश्यां मकरे रवौ १३९।<br>
शंखाद्भिरभिषिच्याशु मुदा तं चक्रवर्तिनम् ।<br>
वासुदेवो ददौ तस्मै स्मारयंस्तैलचेष्टितम् १४०।<br>
अतीव सुंदरं रूपं कमनीयं मनोहरम् ।<br>
येन तं चकमे देवी उर्वशी देवनायिका १४१।<br>
इत्थं लब्धवरो राजा कृतकृत्यः पुरं गतः ।<br>
इति कर्मगतिं ज्ञात्वा किं विद्याधर खिद्यते १४२।<br>
भवान्परिजिहीर्षुश्चेद्दानवस्य विरूपताम् ।<br>
शीघ्रं मद्वचनादेव प्राचीनाघविनाशनम् १४३।<br>
माघमासे कुरु स्नानं मणिकूटनदीजले ।<br>
मुनिसिद्धसुरैर्जुष्टे कथयिष्यामि तद्विधिम् १४४।<br>
तवभाग्यवशान्माघो निकटः पंचमेऽहनि ।<br>
पौषस्यैकादशीं शुक्लामारभ्य स्थंडिलेशयः १४५।<br>
मासमेकं निराहारस्त्रिकालं स्नानमाचर ।<br>
त्रिकालमर्चयन्विष्णुं त्यक्तभोगो जितेंद्रियः १४६।<br>
माघस्यैकादशीशुक्ला यावद्विद्याधरोत्तम ।<br>
ततो निर्दग्धपापं त्वां द्वादश्यां पुण्यवासरे १४७।<br>
अभिषिच्य शिवैस्तोयैर्मंत्रपूतैरहं सुर ।<br>
कामवक्त्रोपमं वक्त्रं करिष्यामि तवानघ १४८।<br>
देवतावदनोभूत्वा त्वं विद्याधरसत्तम ।<br>
अनया वरवर्णिन्या सार्द्धं क्रीड यथासुखम् १४९।<br>
ज्ञातमाघप्रभावस्त्वं माघस्नानं सदा कुरु ।<br>
यथामनोरथावाप्तिर्जायते तव सर्वदा 6.125.१५०।<br>
इत्युक्तं भृगुणा तस्मै सर्वज्ञेन महात्मना ।<br>
विद्याधराय राजेंद्र पुनर्गाथा उदाहृता १५१।<br>
माघस्नानैर्विपन्नाश माघस्नानैरघक्षयः ।<br>
सर्वयज्ञाधिको माघः सर्वदानफलप्रदः १५२।<br>
माघो गर्जति यज्ञेभ्यो माघो योगाच्च गर्जति ।<br>
तीव्राच्च तपसो माघो भो विद्याधर गर्जति १५३।<br>
पुष्करे च कुरुक्षेत्रे ब्रह्मावर्ते पृथूदके ।<br>
अविमुक्ते प्रयागे च गंगासागरसंगमे १५४।<br>
यत्फलं दशभिर्वर्षैः प्राप्यते नियमैर्नरैः ।<br>
तत्फलं प्राप्यते माघे त्र्यहस्नानान्न संशयः १५५।<br>
स्वर्गलोके चिरं रागो येषां मनसि वर्तते ।<br>
यत्र क्वापि जले तैस्तु स्नातव्यं मकरे रवौ १५६।<br>
आयुरारोग्यसंपत्तिरूपसौभाग्यता गुणाः ।<br>
येषां मनोरथस्तैस्तु न त्याज्यं माघमज्जनम् १५७।<br>
ये च बिभ्यंति नरकाद्ये दरिद्राच्च संचितात् ।<br>
सर्वथा तैः प्रयत्नेन माघे कार्यं निमज्जनम् १५८।<br>
दारिद्र्य पापदौर्भाग्य पंकप्रक्षालनाय च ।<br>
माघस्नानान्न चान्योऽस्ति उपायो राजसत्तम १५९।<br>
श्रद्धाहीनानि कर्माणि तथात्यल्पफलानि वै ।<br>
फलं ददाति संपूर्णं माघस्नानं यथा तथा १६०।<br>
अकामो वा सकामो वा यत्र क्वापि बहिर्जले ।<br>
इहामुत्र च दुःखानि माघस्नायी न विंदति १६१।<br>
पक्षद्वये यथा चंद्रो वर्द्धते क्षीयते तथा ।<br>
पातकं क्षीयते माघे पुण्यराशिश्च वर्धते १६२।<br>
यथा च खन्या जायंते रत्नानि विविधानि च ।<br>
स्नानात्पुण्यानि जायंते नराणां माघतस्तथा १६३।<br>
कामधेनुर्यथा कामं चिंतामणिस्तु चिंतितम् ।<br>
माघस्नानं ददातीह तद्वत्सर्वान्मनोरथान् १६४।<br>
कृते तपः परं ज्ञानं त्रेतायां यजनं तथा ।<br>
द्वापरे तु कलौ ज्ञानं माघः सर्वयुगेषु च १६५।<br>
सर्वेषामेव वर्णानामाश्रमाणां च भूपते ।<br>
माघस्नानं तु धर्मस्य धाराभिरभिवर्षति १६६।<br>
वसिष्ठ उवाच।<br>
इति वाक्यं भृगोः श्रुत्वा तस्मिन्नेवाश्रमे सुरः ।<br>
सहैव भृगुणा माघे गिरौ निर्झरिणी तटे १६७।<br>
यथोक्तविधिना स्नानमकरोद्भार्यया सह ।<br>
भृगोरनुग्रहात्सोऽथ संप्राप्य मनसेप्सितम् १६८।<br>
देवतावदनो भूत्वा मुमुदे मणिपर्वते ।<br>
आजगाम भृगुर्विध्यं तमनुग्राह्य हर्षितः १६९।<br>
मणिमयगिरिराजे स्नानमात्रेण माघे मदनवदनरूपस्तत्र विद्याधरोऽभूत् ।<br>
क्षपितनियमदेहो विंध्यपादावतीर्णो भृगुरपि सहशिष्यैराजगामाथ रेवाम् १७०।<br>
अखिलभुवनसारं माघमाहात्म्यमेतद्द्विजवरभृगुणोक्तं भूपविद्याधराय ।<br>
विविधफलविचित्रं यः शृणोतीह नित्यं रुचिरसकलकामान्देववत्प्राप्नुयात्सः १७१।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे माघमाहात्म्ये वसिष्ठदिलीपसंवादे पंचविंशत्यधिकशततमोऽध्यायः १२५।<br>
<br>
