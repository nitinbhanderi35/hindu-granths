महादेव उवाच।<br>
ततो गच्छेत्तथा देवि तीर्थं कापोतिकं पुनः ।<br>
यत्र साभ्रमती तोयं प्राचीनं संप्रवर्त्तते १।<br>
पिंडं ददाति यस्तत्र पितृतर्पणपूर्वकम् ।<br>
वन्यैः फलैस्तथा पुष्पैः सदा पर्वणि पर्वणि २।<br>
काकादिभ्यश्च श्वादिभ्यो बलिं संददते तु यः ।<br>
यमस्य पंथानं सोऽपि ससुखं निस्तरेन्नरः ३।<br>
तत्र तीर्थे नरः स्नात्वा वैशाख्यां गौरसर्षपैः ।<br>
पूजयेद्देवमीशानं प्राचीनेश्वरमुत्तमम् ४।<br>
आत्मानं तारयेत्सोऽथ पितॄनथ पितामहान् ।<br>
कपोतो यत्र चात्मानं दत्त्वा चातिथये मुदा ५।<br>
स्तुतो देवगणैः सर्वैर्विमानेन दिवं गतैः ।<br>
तदा प्रभृति तत्तीर्थं कापोतमिति विश्रुतम् ६।<br>
तत्र स्नात्वा नरः पीत्वा ब्रह्महत्यां व्यपोहति ।<br>
पार्वत्युवाच।<br>
कपोतेन कथं दत्तं शरीरं च वद प्रभो ।<br>
निमित्तं किं तथा देव नाहं वेद्मि सुरेश्वर ७।<br>
महादेव उवाच।<br>
अत्र तीर्थेति देवेशि वटो वै परमो महान् ।<br>
तस्य शाखा ह्यनंताश्च दृश्यंते विपुला भुवि ८।<br>
तत्र जीवा वसंतीह पक्षिणो बहवस्तथा ।<br>
कपोतेन गृहं तत्र कारितं तु सुरेश्वरि ९।<br>
तत्र तिष्ठति पक्षीशो नित्यं विष्णुपरायणः ।<br>
कुटुंबेन समायुक्तो शाखायां वसति ध्रुवम् १०।<br>
एकस्मिन्वासरे देवि द्वादश्यां विष्णुवासरे ।<br>
श्येनस्तत्र समायातो ह्यतिथित्वेन भामिनि ११।<br>
कपोत भो देहि मांसं तव शारीरकं मम ।<br>
नोचेच्छापं प्रदास्यामि इत्युक्तं नगनंदिनि १२।<br>
अद्य वै वासरे विष्णोः क्षुधार्तोऽहं समागतः ।<br>
तस्माद्देयं हि मांसं तत्क्षुधार्ताय मम प्रभो १३।<br>
श्येनोक्तं तत्तु वै श्रुत्वा कपोतो वैष्णवो महान् ।<br>
तेन दत्तं तदा देवि शरीरं नात्र संशयः १४।<br>
तेन दानप्रभावेन तीर्थं जातं सुरोत्तमे ।<br>
कापोतकं महत्तीर्थं पावनानां च पावनम् १५।<br>
अत्र तीर्थे नरः स्नात्वा कृत्वा वै शिवपूजनम् ।<br>
ददाति चातिथिभ्यश्च मिष्टमन्नं सुरोत्तमे १६।<br>
इहलोके सुखं भुक्त्वा याति विष्णोः सनातनम् ।<br>
दत्त्वा वै स्वशरीरं तु कपोतोऽथ महात्मने १७।<br>
स गतो वैष्णवं तत्र यावच्चंद्र दिवाकरौ ।<br>
अतो गत्वा तु भो देवि अतिथिं पूजयेत्सदा ।<br>
पूजिते चातिथौ तत्र सर्वं च लभते ध्रुवम् १८।<br>
