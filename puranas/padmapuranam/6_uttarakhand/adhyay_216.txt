नारद उवाच-<br>
अतो मधुवनाद्राजन्नयं बदरिकाश्रमः ।<br>
एकादशधनुर्मात्रे भूभागे व्यवतिष्ठति १।<br>
अस्य तीर्थवरस्याहं महिमानं महद्भुतम् ।<br>
वर्णयामि पुरस्तात्ते यं श्रुत्वा मुच्यते भयात् २।<br>
एकस्तु मगधे राजन्देवदासो हि नामतः ।<br>
ब्राह्मणः सत्यवान्दांतः साक्षाद्धर्म इवापरः ३।<br>
निष्णातः सर्वविद्यासु बृहस्पतिरिवापरः ।<br>
हरिसंतोषको भक्त्या प्रह्लाद इव दैत्यराट् ४।<br>
सस्त्रीकोऽपि स्मरं जेता पार्वत्याइव वल्लभः ।<br>
सदाचारपरो नित्यं विश्वामित्रो मुनिर्यथा ५।<br>
मगधेशगृहे मान्यो द्रोणतत्कुरुवेश्मनि ।<br>
दानशीलः सुपात्रेषु बलिर्दैत्याधिपो यथा ६।<br>
तस्यभार्योत्तमा नाम लक्ष्मीरिव गुणोत्तमा ।<br>
पतिशुश्रूषणपरा यथाजनकनंदिनी ७।<br>
तस्यैकश्च सुतो राजन्नंगदो नाम बुद्धिमान् ।<br>
एका पुत्री तु वलया नाम सल्लक्षमणान्विता ८।<br>
तयोर्ज्यायान्सुतः कन्या तस्माद्भूपकनीयसी ।<br>
तयोर्यथाक्रमं चक्रे विवाहं स द्विजोत्तमः ९।<br>
विवाहिता तु सा कन्या ययौ श्वशुरवेश्मनि ।<br>
शुभलक्षणसंपन्ना कालेन कियता नृप १०।<br>
अंगदस्तु महाबुद्धिर्गृहभारं बभार ह ।<br>
पितृवत्सर्वशास्त्रज्ञो यौवनश्रीविभूषितः ११।<br>
एकदा स तु विप्रेंद्रः पुत्रं तं गृहकर्मणि ।<br>
क्षमं विज्ञाय राजेंद्र निजभार्यामुवाच ह १२।<br>
देवदास उवाच ।<br>
समाकर्णय मे साध्वि कालेऽस्मिन्नुचितं वचः ।<br>
ततो यदुचितं भद्रे तदह्नाय विधीयताम् १३।<br>
एषा जरा समायाता शरीरं पातयिष्यति ।<br>
अंगान्याकंपयंतीव वात्या पक्वफलं यथा १४।<br>
अक्ष्णामपि द्युतिं मंदां नूनमेषा करिष्यति ।<br>
नक्षत्राणां सचंद्राणां प्रातर्वेलेव सुव्रते १५।<br>
स्खलितो पादयोर्मंदां गतिं प्रतिपदक्रमम् ।<br>
करिष्यति जरा ह्येषा यथानिगडशृंखला १६।<br>
तस्मादेषा जरा यावन्न प्रौढा जायते शुभे ।<br>
आत्मनस्तावदावाभ्यां करणीयं हि तं द्रुतम् १७।<br>
गृहपुत्रसुहृद्भ्रातृपितरो हि विनश्वराः ।<br>
द्रव्यादिकं च सुभगे तेषु सज्जेत नो बुधः १८।<br>
अतोऽहं सर्वतीर्थेषु पयर्यटन्विजितेंद्रियः ।<br>
वानप्रस्थेन विधिना वीक्षिष्ये हरिमीश्वरम् १९।<br>
ततः संन्यासमादाय क्वचित्तीर्थोत्तमे शुभे ।<br>
प्रारब्धकर्मणामंते त्यक्ष्यामि स्वं कलेवरम् २०।<br>
एवं चेत्प्राणमुक्तः स्यान्मुक्तिः स्यान्नात्र संशयः ।<br>
मम श्रीपतिपादाब्जसम्यक्स्थापितचेतसः २१।<br>
उत्तमोवाच-<br>
पुमान्वा स्त्रीजनो वापि को रमेत विनश्वरे ।<br>
संसारे माधवं मुक्त्वा नित्याश्रममचेतनः २२।<br>
तस्मान्मामपि जीवेश त्वत्पादांबुजसेविनीम् ।<br>
नीत्वा स्वसंगमे तावद्विश्वाब्धेराशु तारय २३।<br>
पुत्रोऽयमंगदः श्रीमान्गृहभारस्य धारणे ।<br>
समर्थोऽभूत्स्नुषा चेयं कल्याणी तत्सहायिनी २४।<br>
पुत्रे समर्थे यो मूढः पुरुषः स्त्रीजनोऽथवा ।<br>
न विरज्येत यो मूढो वंचितः श्रेयसा हि सः २५।<br>
नारद उवाच-<br>
एवमन्योन्यमामंत्र्य दंपती तौ रहस्तदा ।<br>
पुत्रमाहूय कथयांचक्रतुस्त्विदमंगदम् २६।<br>
दंपत्यूचतुः-<br>
जरागमश्लथद्गात्रावावां विद्धि त्वमंगद ।<br>
स्वश्रेयसे यतिष्यावः कुत्रचित्पुण्यभूतले २७।<br>
हरेराराधनं भक्त्या श्रेयः परममुच्यते ।<br>
तदर्थमेव निष्कामा यतंते साधवो भुवि २८।<br>
विषयेषु न संसक्तिः समत्वं सर्वजंतुषु ।<br>
येषां हर्षविवादौ च न जातु सुखदुःखयो २९।<br>
त एव साधवो लोके गोविंदपदसेविनः ।<br>
तेषां दर्शनमात्रेण कृतार्थो जायते नरः ३०।<br>
तीर्थानि पर्यटन्धीरस्तद्दर्शनसमुत्सुकः ।<br>
भाग्योदयेन केनापि तद्दर्शनमवाप्नुयात् ३१।<br>
तस्माद्भारं कुटुंबस्य भुजयोर्युगदीर्घयोः ।<br>
आरोप्य नौ विसर्जस्व तीर्थयात्रार्थमंगद ३२।<br>
तीर्थयात्राप्रसंगेन कदाचित्साधुदर्शनम् ।<br>
भवेद्यदि तदा पुत्र द्वयोर्नौ स्यात्कृतार्थता ३३।<br>
नारद उवाच-<br>
इत्युक्तः पितृभ्यां पुत्रः साधुवादमवादयत् ।<br>
नारद उवाच-<br>
समस्तकुलनिस्तारो भवद्भ्यामयमीरितः ३४।<br>
आशु मामवजानीतं किं करोमि भवद्धितम् ।<br>
अहमाज्ञाकरो नित्यं युवयोः पूज्यपादयोः ३५।<br>
पुण्यतीर्थेषु दानार्थं गृहीतं धनमुत्तमम् ।<br>
नयतं मामपि प्रेष्यं सेवायै निजसंगमम् ३६।<br>
नारद उवाच-<br>
इत्युक्त्वा धनमादाय गत्वा क्रोशद्वयं तयोः ।<br>
संगे गृहमगात्ताभ्यां कथंचित्संनिवर्तितः ३७।<br>
तौ गृहीत्वा धनं किचिद्विष्णुर्नौ संयतामिति ।<br>
कंदमूलफलाहारौ तत्रोषित्वा दिनत्रयम् ३८।<br>
यदा तस्मात्प्रचलितौ दंपती जगतीपते ।<br>
तदा मार्गे महान्कश्चित्सिद्धः संमीलितस्तयोः ३९।<br>
ताभ्यामुभाभ्यां शिरसा वंदितः स उपाविशत् ।<br>
उपविष्टस्तदा ताभ्यामिति पृष्टः स सिद्धराट् ४०।<br>
को भवान्कुत आयातो किं चिकीर्षति तद्वद ।<br>
सिद्ध उवाच-<br>
सिद्धोऽहं तापसश्रेष्ठ कल्पग्रामे गृहं मम ४१।<br>
इंद्रप्रस्थात्समायातो दृष्टं तत्र महाद्भुतम् ।<br>
तत्रास्ति कपिलः सिद्धो नारायणसमो गुणैः ४२।<br>
तस्मादहं पठन्सांख्यं निवसामि तदाश्रमे ।<br>
एकदा मद्गुरुः श्रीमान्स्वाश्रमात्कपिलो ययौ ४३।<br>
बदर्याख्यं महापुण्यं स्नातुं स यमुनाजले ।<br>
तत्रैकोरण्यमहिषस्तृषार्तो यमुनाजले ४४।<br>
प्रविष्टो जलमापीय पूर्वजन्मस्वमस्मरत् ।<br>
स्मृत्वा स पूर्वकर्माणि महिषोऽरण्यसंभवः ४५।<br>
जलान्निसृत्य तरसा ववंदे कपिलं गुरुम् ।<br>
उवाच नरवाचा च मयि शृण्वति तापसः ।<br>
यत्तत्ते कथयाम्यद्य शृणु त्वं परमाद्भुतम् ४६।<br>
महिष उवाच-<br>
भोभो विष्णुकलाभूत सिद्धानां कपिलेश्वर ।<br>
किं नामेदं महातीर्थं नताय कथयस्व मे ४७।<br>
अस्य तीर्थवरस्यांबुस्पर्शाद्वै पूर्वजन्मनि ।<br>
जाता मम महाभाग पापस्यापि च कर्मणः ४८।<br>
सिद्ध उवाच-<br>
एवमाकर्ण्य तद्वाक्यं महिषस्य महामुनिः ।<br>
जानन्नपि च तद्वृत्तं विहस्येदमुवाच ह ४९।<br>
कपिल उवाच-<br>
भवान्महिषशार्दूल क आसीत्पूर्वजन्मनि ।<br>
तत्र किं कृतवान्कर्म योनिं येनाप माहिषीम् ५०।<br>
महिष उवाच-<br>
शृणुष्व मुनिशार्दूल वृत्तं वै पूर्वजन्मनः ।<br>
अहमासं पुरा राजा कलिंगाधिपतिर्बली ५१।<br>
स्वां परां नैव जानामि योषितं काममोहितः ।<br>
वणिजां साधुवृत्तीनां धनहर्ता निरेनसाम् ५२।<br>
निशीथे नगरे राजन् गतभीः पर्यटाम्यहम् ।<br>
सुंदरीभिः परस्त्रीभिः क्रीडितुं रतिलीलया ५३।<br>
यद्गृहे सुंदरीं नारीं पश्यामि स्मरमोहितः ।<br>
वसामि निशि तत्राहं क्षेत्रे मध्ये गजो यथा ५४।<br>
क्रीडित्वा तत्र निःशंकं धनं हृत्वा च तद्गृहात् ।<br>
स्वगृहं पुनरायामि कियद्भिर्वासरैरहम् ५५।<br>
उपविष्टः सभामध्ये दिवा द्वौ पुरबालकौ ।<br>
अनार्यबाहुयुद्धेन योधयामि निजाग्रतः ५६।<br>
नियोधयति यो बालस्तं मत्वा धनिनं बलात् ।<br>
गृह्णामि तत्पितुर्वित्तं स्वल्पं वा भूरि वा मुने ५७।<br>
यः पराजयते तत्र कातरत्वान्महामुने ।<br>
नायमर्हः पुरे स्थातुं ममेति विनिहन्मि तम् ५८।<br>
एवमप्यद्यमारेभे वर्त्तमाने महीपतौ ।<br>
पौरा नगरमुत्सृज्य प्रययुर्विषयांतरम् ५९।<br>
एकदा मुनिशार्दूलो दुर्वासा पर्यटन्महीम् ।<br>
पुरे मम समायातो दुर्वासा रुद्रसंभवः ६०।<br>
मिलित्वा नागराः सर्वे तदाजग्मुस्तदंतिके ।<br>
प्रणिपत्येदमाहुस्तं स्वदुःखज्ञापकं वचः ६१।<br>
पौरा ऊचुः <br>
आत्रेय मुनिशार्दूल कृपां कुरु कृपानिधे ।<br>
अधर्मनिरतं भूपमेनं धर्मेण योजय ६२।<br>
भाग्योदयेन केनापि भवानस्माकमागतः ।<br>
उद्वेलाद्भूपदुःखाब्धेरस्मांस्तारय पोतवत् ६३।<br>
धनं लोभयतातेन हृतं नो मुनिपुंगव ।<br>
दूषिताश्च स्त्रियः साध्व्यः सकामेन निरेनसा ६४।<br>
दशवत्सरदेशीया बहवः शिशवो हताः ।<br>
अगण्य वैगुण्यनिधिरेष भूपो महामुने ६५।<br>
महिष उवाच-<br>
एवमाकर्ण्य पौराणां वचः स मुनिरत्रिजः ।<br>
दंड्योयमिति संचित्य सभास्थं मामथा ययौ ६६।<br>
दृष्ट्वा हि तं समायांतमवधूतं दिगंबरम् ।<br>
आवारयमहं भृत्यैर्नेत्ययं दर्शनोचितः ६७।<br>
रेणुना सर्वलिप्तांगो महिषाकृतिरेव वै ।<br>
वार्यतामिति पार्श्वस्थान्बहुशोऽहं समादिशम् ६८।<br>
ततस्ते तरसा भृत्यास्तं वारयितुमभ्यगुः ।<br>
हुंकारेणैव तान्सर्वान्स चक्रे भस्मसान्मुनिः ६९।<br>
यज्ञाश्वं रक्षतः स्वस्य पितुस्त्वमिव सागरात् ।<br>
सर्वशस्तानहं भृत्यान्भस्मीभूतांस्तु तेजसा ७०।<br>
आलक्ष्य सहसोत्थाय गृहमावेष्टुमुद्यतः ।<br>
रेरे पापेति संबोध्य ततो मां मुनिसत्तमः ७१।<br>
शशापेति महारण्ये महिषो भव सांप्रतम् ।<br>
तेनाहमिति शप्तो वै मुक्त्वा राजतनुं तदा ७२।<br>
मरुदेशे महारण्ये जातोऽहं महिषो मुने ।<br>
चिरकालमहं तत्र न्यवसं मुनिपुंगवः ७३।<br>
अत्रागतस्तु केनाहं पुण्येन तदपि शृणु ।<br>
वापीकूपसरस्यस्तु बहबः कारिता मया ७४।<br>
सहकारादिवृक्षाणामारोपो विहितः पथि ।<br>
पुण्येनानेन मे देव पातो न नरकेऽभवत् ७५।<br>
तीर्थस्य च मया प्राप्तो ह्यमुष्यजलसंगमः ।<br>
एतत्ते कथितं सर्वं पूर्वजन्मशुभाशुभम् ७६।<br>
येन तीर्थं मया प्राप्तमेतद्योनिश्च माहिषी ।<br>
अस्यतीर्थवरस्यांबुस्पर्शाज्जातिस्मरोभवम् ।<br>
कथमस्या असद्योनेर्मुक्तिः स्यात्तन्मुने वद ७७।<br>
कपिल उवाच-<br>
एतत्तीर्थं महापुण्यं बदर्याख्यं रमापतेः ।<br>
अत्र स्नाहि द्रुतं कामं स्वचित्तस्थं हि लप्स्यसे ७८।<br>
सिद्ध उवाच-<br>
एतच्छ्रुत्वा वचस्तस्य महिषस्य महामुने ।<br>
तत्र तीर्थे वरे स्नातुं प्राविशत्स्वर्गवांछया ७९।<br>
स्नात्वा स्वर्गेच्छया तस्मिन्जलात्तटमुपागते ।<br>
तत्क्षणं गजमारूह्य शक्रः स्वर्गात्समाययौ ८०।<br>
इंद्र उवाच-<br>
हे कलिंगपते नैजं देहं जहि हि माहिषम् ।<br>
प्रतिलभ्य वपुर्दिव्यं सममायाहि मे दिवम् ।<br>
त्वया स्वर्गेच्छया स्नातं प्राप्तं तत्ते सुरास्पदम् ८१।<br>
सिद्ध उवाच-<br>
इत्युक्तः स तदा तेन त्यक्त्वा देहं तु माहिषम् ।<br>
दिव्यं वपुः समासाद्य गजराजं समारुहत् ८२।<br>
गजराजं समारुह्य स्थित्वा च गगने क्षणम् ।<br>
प्रणम्य शिरसा देवं तुष्टाव कपिलं मुनिम् ८३।<br>
कलिङ्ग उवाच ।<br>
नमस्ते परमेशान केवलज्ञानहेतवे ।<br>
सेतवे वेदविद्यानां रिपवे तद्विरोधिनाम् ८४।<br>
त्वत्तः प्रवृत्तिः सांख्यस्य जाता तत्वावबोधिनी ।<br>
देहिनां मायया ग्रस्त चेतसामपि ते विभो ८५।<br>
ये वेदविहितं त्यक्त्वा वर्तंते स्वेच्छया मुने ।<br>
तान्दंडयसि दंड्यांस्त्वं मज्जयंस्तिर्यगादिषु ८६।<br>
इंद्रादयो लोकपालाः सर्वे त्वदधिकारिणः ।<br>
त्वदिच्छामनुवर्तंते भीता दंडकृतो हि ते ८७।<br>
त्रयीधर्मविरोद्धारः पूर्वदेवा युगे युगे ।<br>
अवतीर्य विनाशाय कृता सर्वात्मना त्वया ८८।<br>
ये ये त्वया हता नाथ चक्रिणा त्रिदशारयः ।<br>
ते ते तमोमयीं हित्वा तनुं वैकुंठमभ्यगुः ८९।<br>
आज्ञापय जगन्नाथ गंतु मां त्रिदशालयम् ।<br>
अनुगृह्णीष्व शक्रं च नमंतं वीक्षणामृतैः ९०।<br>
प्रसादात्तव देवेश बदर्याख्यस्य च प्रभो ।<br>
तीर्थस्य स्वतनुं हित्वा तामसीं सात्विकीं गतः ९१।<br>
इंद्रेण सह नागेंद्रमारुह्य त्रिदशालयम् ।<br>
गच्छामि स्वेच्छया नाथ कृपातस्ते कृपानिधेः ९२।<br>
सिद्ध उवाच-<br>
इत्यभिष्टूय देवेशं कपिलं स कलिंगपः ।<br>
नमस्कृत्य च तत्पादौ जगाम त्रिदशालयम् ९३।<br>
एतन्मयाद्भुतं विप्र दृष्टं बदरिकाश्रमे ।<br>
गुरुं शुश्रूषमाणेन पापस्यापि विमोक्षणम् ९४।<br>
नातः परं त्रिलोक्यां तु तीर्थं सर्वार्थदायकम् ।<br>
याहि तत्रैव सस्त्रीकः परं श्रेयो यदीच्छसि ९५।<br>
अहं यामि समानेतुं बदर्याख्यं गृहान्द्विज ।<br>
वृद्धं स्वकीय पितरं निस्पृहं मोक्षकामुकम् ९६।<br>
नारद उवाच-<br>
इति तीर्थवरस्यास्य बदर्याख्यस्य भूपते ।<br>
महिमानं समुत्कीर्त्य स सिद्धः स्वगृहं ययौ ९७।<br>
अथ कालेन कियता स द्विजः सह भार्यया ।<br>
तीर्थानपर्यटन्धीरः इंद्रप्रस्थेभ्यगादहम् ९८।<br>
तेनैव वपुषा राजन्नीतवांस्तौ निजालयम् ।<br>
ससिद्धोऽपि स्वपितरं गृहादानीय सत्वरः ९९।<br>
तत्रैव स्नापयामास तत्तीर्थे मोक्षकामुकम् ।<br>
सोऽपि श्रीवासुदेवेन वृद्धः सिद्धपिता तदा १००।<br>
ततो नीतो निजगृहं वृंदारकविवंदितः ।<br>
इंद्रप्रस्थांतरगतमिदं सद्बदर्याख्यमीशः स्नानाद्दद्यादखिलजनिता मानसेष्टं पदार्थम् ।<br>
माहात्म्यं ते नृपनतिमते वर्णितं तस्य पूतं यच्छ्रुत्वा वै पतति न जनो मातृगर्भे कदाचित् १०१।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे कालिंदीमाहात्म्ये बदरिकाश्रमवर्णनंनाम षोडशाधिकद्विशततमोऽध्यायः२१६।<br>
<br>
