गणावूचतुः ।<br>
कदाचिद्विष्णुदासोऽथ कृत्वा नित्यविधिं द्विजः ।<br>
पाककर्माकरोद्यावदहरत्कोप्यलक्षितः १।<br>
तमदृष्ट्वाप्यसौ पाकं पुनर्नैवाकरोत्तदा ।<br>
सायंकालार्चनस्यासौ व्रतभंगभयाद्द्विजः २।<br>
द्वितीयेऽह्नि ततः पाकं कृत्वा यावत्स विष्णवे ।<br>
उपहारार्पणं कर्तुं तावत्कोप्यहरत्पुनः ३।<br>
एवं सप्तदिनं तस्य पाकं कोप्यहरद्द्विज ।<br>
जातः सविस्मयः सोऽथ मनस्येव व्यचारयत् ४।<br>
अहो नित्यं समभ्येत्य कः पाकं हरते मम ।<br>
क्षेत्रसंन्यासिनां स्थानमत्याज्यं सर्वथा मया ५।<br>
पुनः पाकं विधायात्र भुज्यते यदि चेन्मया ।<br>
सायंकालार्चनं चैतत्परित्याज्यं कथं मया ६।<br>
किंचित्पाकं विधायैतद्भोक्तव्यं तु मया नहि ।<br>
अनिर्वेद्य हरौ सर्वं वैष्णवैर्नैव भुज्यते ७।<br>
उपोषितोऽहं च कथं तिष्ठाम्यत्र व्रतस्थितः ।<br>
अद्य संरक्षणं सम्यक्पाकस्यात्र करोम्यहम् ८।<br>
इति पाकं विधायासौ तत्रैवालक्षितः स्थितः ।<br>
तावद्ददर्श चांडालं पाकान्नहरणे स्थितम् ९।<br>
क्षुत्क्षामं दीनवदनमस्थिचर्मावशेषितम् ।<br>
तमालोक्य द्विजाग्र्योभूत्कृपयापन्नमानसः १०।<br>
विलोक्यान्नहरं विप्रस्तिष्ठतिष्ठेत्यभाषत ।<br>
कथमत्ति भवान्रूक्षं घृतमेतद्गृहाण भोः ११।<br>
इत्थं ब्रुवंतं विप्राग्र्यं आयांतं च विलोक्य सः ।<br>
वेगादधावत्तद्भीत्या मूर्च्छितश्च पपात ह १२।<br>
भीतं तं मूर्च्छितं दृष्ट्वा चांडालं स द्विजोत्तमः ।<br>
वेगादभ्येत्य कृपया स्ववस्त्रांतैरवीजयत् १३।<br>
अथोत्थितं तमेवासौ विष्णुदासो व्यलोकयत् ।<br>
साक्षान्नारायणं देवं शंखचक्रगदाधरम् १४।<br>
पीतांबरं चतुर्बाहुं श्रीवत्सांकं किरीटिनम् ।<br>
अतसीपुष्पसंकाशं कौस्तुभोरःस्थलं विभुम् १५।<br>
तं दृष्ट्वा सात्विकैर्भावैरावृतो द्विजसत्तमः ।<br>
स्तोतुं चापि नमस्कर्तुं तदानालं बभूव सः १६।<br>
अथ शक्रादयो देवास्तत्रैवाभ्याययुस्तदा ।<br>
गंधर्वाप्सरसश्चापि जगुश्च ननृतुर्मुदा १७।<br>
विमानशतसंकीर्णं देवर्षिगणसंकुलम् ।<br>
गीतवादित्रनिर्घोषं स्थानं तदभवत्तदा १८।<br>
ततो विष्णुः समालिंग्य स्वभक्तं सात्विकं तथा ।<br>
सायुज्यमात्मनो दत्त्वानयद्वैकुंठमंदिरम् १९।<br>
विमानवरसंस्थानमास्थितं विष्णुसन्निधौ ।<br>
दीक्षितश्चोलनृपतिर्विष्णुदासं ददर्श ह २०।<br>
वैकुंठभवनं यांतं विष्णुदासं विलोक्य सः ।<br>
स्वगुरुं मुद्गलं वेगादाह्वयेत्थं वचोऽब्रवीत् २१।<br>
चोल उवाच।<br>
यत्स्पर्धया मया चैतद्यज्ञदानादिकं कृतम् ।<br>
स विष्णुरूपधृग्विप्रो याति वैकुंठमंदिरम् २२।<br>
दीक्षितेन मया सम्यक्सत्रेऽस्मिन्विष्णवे त्वया ।<br>
हुतमग्नौ कृता विप्रा दानाद्यैः पूर्णमानसाः २३।<br>
नैवाद्यापि समे देवः प्रसन्नो जायते ध्रुवम् ।<br>
भक्त्यैव तस्य विप्रस्य साक्षात्कारं ददौ हरिः २४।<br>
तस्माद्दानैश्च यज्ञैश्च नैव विष्णुः प्रसीदति ।<br>
भक्तिरेव परं तस्य निदानं दर्शने विभोः २५।<br>
गणावूचतुः ।<br>
इत्युक्त्वा भागिनेयं स्वमभिषिच्य नृपासने ।<br>
आबाल्याद्दीक्षितो यज्ञे सा पुत्रत्वमगाद्यतः २६।<br>
तस्मादद्यापि तद्देशे सदा राज्यांशभागिनः ।<br>
स्वस्रेया एव जायंते तत्कृताचारवर्तिनः २७।<br>
यज्ञवाटं ततोऽभ्येत्य वह्निकुंडाग्रतः स्थितः ।<br>
त्रिरुच्चैर्व्याजहाराशु विष्णुं संबोधयंस्तदा २८।<br>
विष्णो भक्तिं स्थिरां देहि मनोवाक्कायकर्मभिः ।<br>
इत्युक्त्वा सोऽपतद्वह्नौ सर्वेषामेव पश्यताम् २९।<br>
मुद्गलस्तु तदा क्रोधाच्छिखामुत्पाटयत्स्वकाम् ।<br>
ततस्त्वद्यापि तद्गोत्रे मुद्गला विशिखाभवन् ३०।<br>
तावदाविरभूद्विष्णुः कुंडाग्नौ भक्तवत्सलः ।<br>
तमालिंग्य विमानाग्र्यं समारोहयदच्युतः ३१।<br>
तमालिंग्यात्मसारूप्यं दत्त्वा वैकुंठमंदिरम् ।<br>
तेनैव सह देवेशो जगाम त्रिदशैर्वृतः ३२।<br>
नारद उवाच।<br>
यो विष्णुदासः स तु पुण्यशीलो यश्चोलभूपः स सुशील नामा ।<br>
एतावुभौ तत्समरूपभाजौ द्वाःस्थौ कृतौ तेन रमाप्रियेण ३३।<br>
इति श्रीपाद्मे महापुराणे पंचपंचाशत्साहस्र्यां संहितायां कार्तिकमाहात्म्ये श्रीकृष्णसत्यभामासंवादे कलहोपाख्यानंनाम नवाधिकशततमोऽध्यायः १०९।<br>
<br>
