राजोवाच-<br>
वर्णितं मे त्वया साधो माहात्म्यं बदरीभवम् ।<br>
यं निशम्य मनो याति मम निर्मलतां मुने १।<br>
एतदद्भुतमाहात्म्यं शक्रप्रस्थाख्यमुत्तमम् ।<br>
सकलं मुनिशार्दूलचतुवर्गप्रदायकम् २।<br>
भुवि नातः परं तीर्थं वतिरश्चातमपि मुक्तिदम् ।<br>
श्रेष्ठं सकलपापघ्नं दर्शनादेव नारद ३।<br>
एतदंतर्गतस्यास्य हरिद्वारस्य नारद ।<br>
माहात्म्यं श्रोतुमिच्छामि त्वत्तः संतोषकारकात् ४।<br>
मामुद्धर मुने दीनमविद्याकामकर्म्मभिः ।<br>
वर्णनेनास्य तीर्थस्य शक्रप्रस्थगतस्य वै ५।<br>
नारद उवाच-<br>
आकर्णय महाभाग वर्णयामि तवाग्रतः ।<br>
हरिद्वारस्य माहात्म्यमश्वमेधफलप्रदम् ६।<br>
अत्रैकः श्वपचः पापः यथास्वर्गतिमाप्तवान् ।<br>
तत्तेऽहं कथयाम्यद्य शृणुष्वैकमनाः प्रभो ७।<br>
धर्मक्षेत्रे कुरुक्षेत्रे कालिग इति विश्रुतः ।<br>
श्वपचः पापकर्म्मा वै वसति स्म पुराद्बहिः ८।<br>
पंचषड्वर्षदेशीयान्बालान्नगरवासिनाम् ।<br>
प्रसह्य वंचयित्वा च वने नीत्वा जघान सः ९।<br>
तेषामलंकारमयं रजतं हेमवन्नृपः ।<br>
रत्नादिकं च कायस्थं हत्वा तान्जगृहेऽधमः १०।<br>
विवेश साधुनिलये रात्रौ धनजिहीर्षया ।<br>
पथिकान्धनमालक्ष्य स जघ्ने निर्जनं वने ११।<br>
कुरुक्षेत्रे समायाता एकदा रविपर्वणि ।<br>
नानादिग्भ्यो जना राजन्नानादान जिहीर्षया १२।<br>
तस्मिन्यथाविधि स्नात्वा रविपर्वणि भूपते ।<br>
दानं दत्त्वा यथावच्च लोकाः स्वान्स्वान्गृहान्ययुः १३।<br>
एकः कश्चिद्विशां श्रेष्ठो धनेन महता यतः ।<br>
पश्चात्सर्वजनेभ्यस्तु चचाल स्वगृहंप्रति १४।<br>
अश्ववारः पदातीनां विंशतिं पुरतो दधत् ।<br>
कालिगः स महापापस्तमनुप्रस्थितः श्रियै १५।<br>
कतिचिद्वसतीर्गत्वा सह तेन विशाधमः ।<br>
सॐऽत्यजस्तद्धनं हर्तुं न लेभे समयं नृप १६।<br>
बलेनापि गृहीतुं न क्षमोऽभूत्तस्य सश्रियम् ।<br>
वैश्यस्तु जनविंशत्या संयुक्तस्तु स एकलः १७।<br>
अत्रागतः स पापात्मा वैश्यस्यार्थेन पार्थिव ।<br>
निशीथे शिबिरं तस्य धनं हर्त्तुं समाविशत् १८।<br>
एकेन तस्य वैश्यस्य जनेन स तु लक्षितः ।<br>
प्रविशन्नेव पापात्मा ददता प्रहरं स्वकम् १९।<br>
तमालक्ष्य समीपस्थं स जनः प्रहरप्रदः ।<br>
उभयोः पादयोराजन्स्वपन्नेव गृहीतवान् २०।<br>
तौ गृहीत्वा जनानन्यान्बोधयन्प्रहरप्रदः ।<br>
हस्तेनैव तु पापेन चौरेणाघातितो हि सः २१।<br>
श्रुत्वा पलायमानस्तु गृहीतोऽन्यैर्जनैस्तदा ।<br>
गृहीतारं पुनर्हत्वा सहसा स पलायितः २२।<br>
एकेन केनचिद्राजन्सेवकेन धनुर्भृता ।<br>
दूरादेव शरेणाशु धावन्स निहतोऽधमः २३।<br>
हतमात्रः शरेणाशु तत्याज स च जीवितम् ।<br>
चौरेण निहतौ राजन्वैश्यस्यानुचरावुभौ २४।<br>
ते त्रयो वरयानानि गणानीतानि भूपते ।<br>
समारुह्य दिविस्थित्वा वैश्यमेतद्बभाषिरे २५।<br>
कालिगवैश्यानुचरा ऊचुः ।<br>
भो भो वैश्यपते साधो तीर्थमेतदनुत्तमम् ।<br>
इंद्रप्रस्थे हरिद्वारं शिवकृत्पापिनामपि २६।<br>
वयं त्रयः सुतीर्थेऽस्मिन्नपमृत्युगता अपि ।<br>
गच्छामस्त्रिदिवं वैश्य सांप्रतं शिवमस्तु ते २७।<br>
श्रीनारद उवाच-<br>
इत्युक्त्वा ते ययुः स्वर्गं शिवे शिवकृतां पदम् ।<br>
यत्रेच्छया हि लभ्यंते भोग्यवस्तून्यनेकशः २८।<br>
अथ रात्रौ व्यतीतायां प्रातरत्र विशांवरः ।<br>
स्वभृत्यदेहयोः कृत्वा दाहमस्थीन्यपातयत् २९।<br>
तीर्थेऽत्र पात्यमानेषु भृत्यौ तावस्थिषु प्रभो ।<br>
स्वर्गात्पुनरिहायातौ तं वैश्यमिदमूचतुः ३०।<br>
भृत्या ऊचतुः ।<br>
भो भो वैश्यपते साधो तीर्थेऽत्र मरणाद्भुवि ।<br>
पापानामपि जंतूनां स्वर्गप्राप्तिर्न संशयः ३१।<br>
स्थले मृतस्य जंतोश्चेत्पतंत्यस्थीनि वारिणि ।<br>
तीर्थस्यास्य तदा वैश्य सत्यलोके स्थितिर्भवेत् ३२।<br>
स्थले मृताभ्यामावाभ्यामस्थिपातेन वारिणि ।<br>
संप्राप्ता ब्रह्मणो लोके स्थितिराब्रह्मसंस्थिते ३३।<br>
स्थले मृतस्य चौरस्यापेतुरस्थीनिनांबुनि ।<br>
यतोऽत स विशांनाथ तस्थौ वृंदारकालये ३४।<br>
तस्यापि देहमन्विष्य तीर्थेस्मिन्नाशु पातय ।<br>
यथासोऽपि सुरश्रेष्ठ प्राप्नुयान्नौ गतिं पराम् ३५।<br>
उपकारः सदाकार्यः परेषामपि साधुभिः ।<br>
अपकारो न मंतव्यः कृतो भृशमसज्जनैः ३६।<br>
नारद उवाच-<br>
इत्युक्त्वा तौ महाभागौ गतौ हरिपुरं प्रति ।<br>
हरिद्वारस्य तीर्थस्य सलिलेनास्थिपातनात् ३७।<br>
स वैश्यस्तु महाभागस्तस्य चौरस्य विग्रहम् ।<br>
दग्धुमन्वेषयामास न लब्धं तत्तु भूपते ३८।<br>
पुनरावृत्य तत्रैव सर्वतीर्थशिरोमणौ ।<br>
हरिद्वारे महाराज स सस्नाविति वांच्छया ३९।<br>
अहमुत्पाद्य सत्पुत्रान्धर्म्मार्जितधनेन च ।<br>
संतोष्य विप्रान्बंधूंश्च विष्णुमाराध्य सेवया ४०।<br>
त्वय्येव मरणं प्राप्य गच्छामि हरिमंदिरम् ।<br>
तीर्थराज नमस्तुभ्यमेतत्कर्तव्यमस्ति ते ४१।<br>
इति कामनया राजन्स वैश्यस्तत्र कामदे ।<br>
तीर्थे स्नात्वा गतः सर्वैर्भृत्य्स्वं समगाद्गृहम् ४२।<br>
तत्र गत्वा सपत्न्यां तु पुत्रानुत्पाद्य बुद्धिमान् ।<br>
धर्मोपार्जितवित्तेन तोषयामास बांधवान् ४३।<br>
भक्त्या परमया राजन्नाराध्य कमलापतिम् ।<br>
तीर्थेऽस्मिन्मरणं प्राप्तो यतो वैकुंठमाप्नुयात् ४४।<br>
इति वै वर्णितो राजंस्तीर्थस्य महिमा तव ।<br>
हरिद्वारस्य पुण्यस्य श्रवणेऽस्य फलं शृणु ४५।<br>
तिलद्रोणस्य दानेन माघे यत्फलमाप्नुयात् ।<br>
जनस्तत्फलमाप्नोति शृण्वन्माहात्म्यमस्य तु ४६।<br>
गोपीचंदन दानेन ब्रह्मपत्रेषु भोजनात् ।<br>
यत्फलं तन्महिम्नोऽस्य श्रवणादेव कार्तिके ४७।<br>
जागरे च प्रबोधिन्यां प्रहरे पश्चिमे नृप ।<br>
यत्फलंन्तन्महिम्नोऽस्य तीर्थस्याकर्णनाद्भवेत् ४८।<br>
हरिद्वारस्य सदृशं शक्रप्रस्थगतस्य वै ।<br>
न तीर्थं पृथिवीलोके चतुर्वर्गफलप्रदम् ४९।<br>
इतिं श्रीपाद्मेमहापुराणे पंचपंचाशत्साहस्र्यां संहितायामुत्तरखंडे इंद्रप्रस्थमाहाम्त्ये हरिद्वारवर्णनंनाम सप्ताधिकद्विशततमोऽध्यायः २१७ ।<br>
<br>
