<sup id="cite_ref-1" class="reference"><a href="#cite_note-1">[१]</a></sup>महादेव उवाच-<br>
अस्ति कोल्हापुरं<sup id="cite_ref-2" class="reference"><a href="#cite_note-2">[२]</a></sup> नाम नगरं दक्षिणापथे ।<br>
सुखानां सदनं साध्वि साधूनां सिद्धिसंभवम् १।<br>
परशक्तेः परंपीठं सर्वदेवनिषेवितम् ।<br>
पुराणेषु प्रसिद्धं यद्भुक्तिमुक्तिफलप्रदम् २।<br>
कोटिशस्तत्र तीर्थानि शिवलिंगानि कोटिशः ।<br>
आस्ते रुद्रगया यत्र विशालं लोकविश्रुतम् ३।<br>
तुंगाचलमहावप्र गोपुरोल्लासितोरणम् ।<br>
प्रासादशिखरे यत्र तुंगं च कनकध्वजम् ४।<br>
सोमकांतिमहासौधवलभीपंक्तिशोभितम् ।<br>
जालरंध्रोद्गिरद्धूपधूमाऽमोदितदिक्तटम् ५।<br>
चलत्पताकविस्तीर्णच्छायं देवालयान्वितम् ।<br>
चतुरैः सुंदरैः स्निग्धैः श्रीमद्भिः शुचिमानसैः ६।<br>
अधिष्ठितं सदाचारैः पुरुषेर्भूरिभूषणैः ।<br>
कुरंगनयनाश्चंद्रवदनाः कुटिलालकाः ७।<br>
उत्फुल्लचंपकच्छायाः पीनतुंगपयोधराः ।<br>
कृशमध्या निम्ननाभि वलित्रयविराजिताः ८।<br>
विशालजघनाश्चारुजंघा युग्मा वरांघ्रयः ।<br>
वाचालमेखलादामनिक्वणन्मणिनूपुराः ९।<br>
रणत्कंकणहस्ताब्ज स्फुरत्करज रश्मयः ।<br>
वसंति प्रमदा यत्र मादयंत्यो मुनीनपि १०।<br>
समस्तवस्तुसंयुक्तं सर्वभोगसमन्वितम् ।<br>
मंगलैः सकलैर्युक्तं महालक्ष्मीसमन्वितम् ११।<br>
तत्रागच्छत्पुमान्कश्चिद्युवा गौरं सुलोचनः ।<br>
कंबुकंठः पृथुस्कंधो महावक्षा महाभुजः १२।<br>
समस्तलक्षणोपेतो गोचरासक्तमानसः ।<br>
प्रविश्य नगरं पश्यन्शोभां सौधेषु सर्वतः १३।<br>
उत्कंठितमना द्रष्टुं महालक्ष्मीं सुरेश्वरीम् ।<br>
मणिकुंडे कृतः स्नानः संपन्न पितॄतर्पणः १४।<br>
महालक्ष्मीं महामायां नत्वा तुष्टाव भक्तितः ।<br>
जयत्यपारकरुणाशरण्या जगदंबिका १५।<br>
कुर्वाणा जगतो जन्म पालनं क्षपणं दृशा ।<br>
यया शक्त्या कृतादिष्टः परमेष्ठी सृजत्यसौ १६।<br>
अवष्टभ्य च तां शक्तिं पालयत्यच्युतो जगत् ।<br>
यया शक्त्या कृतावेशः संहरत्यखिलं हरः १७।<br>
तां भजे परमां शक्तिं सर्गस्थितिलयोर्जिताम् ।<br>
योगिध्येयांघ्रिकमले कमले कमलालये १८।<br>
स्वभावानखिलान्नस्त्वं गृह्णासींद्रियगोचरान् ।<br>
त्वमेव कल्पनाजालं तत्कल्पं कुरुषे मनः १९।<br>
इच्छाज्ञानक्रियारूपा परसंवित्स्वरूपिणी ।<br>
निष्फला निर्मला नित्या निराकारा निरंजना २०।<br>
निरंतरा निरातंका निरालंबा निरामया ।<br>
तवैवं महिमानं हि को वर्णयितुमीशते २१।<br>
वंदे निर्भिन्नषट्चक्रद्वादशांतर्विहारिणीम् ।<br>
अनाहतध्वनिमयीं बिंदुनादकलात्मिकाम् २२ ।<br>
मातस्त्वं पूर्णशीतांशु गलत्पीयूषवाहिनी ।<br>
पुष्णासि वत्सले बालान्सनकादीन्दिगंबरान् २३।<br>
अनुस्यूता शिवा संविज्जाग्रत्स्वप्नसुषुप्तिषु ।<br>
तुरीयायां वर्त्तमानां दयासूनृतसंधिषु २४।<br>
ददासि प्राणिनां सर्वाः सततं ब्रह्मसंपदः ।<br>
संहृत्य तत्वसंघातं तुरीयातीतया त्वया २५।<br>
योगिनां बिंबतादत्म्यं दीयते निर्विकल्पया ।<br>
परां नमामि पश्यंतीं मध्यमां वैखरीमपि २६।<br>
रूपाणि देवि गृह्णासि जगत्संत्राणहेतवे ।<br>
त्वं ब्राह्मी वैष्णवी च त्वं माहेशी च त्वमंबिके २७।<br>
वाराहि त्वं महालक्ष्मीर्नारसिंही त्वमैंद्रिका ।<br>
त्वं कौमारी चंडिका त्वं लक्ष्मीस्त्वं विश्वपावनी २८।<br>
सावित्री त्वं जगन्माता शशिनी त्वं च रोहिणी ।<br>
त्वं स्वाहा त्वं स्वधा त्वं हि त्वं सुधा परमेश्वरी २९।<br>
चंडमुंडभुजादंडखंडदोर्दंडमंडिते ।<br>
रक्तबीजगलद्रक्तपानघूर्णितलोचने ३०।<br>
उन्मत्तमहिषग्रीवोन्मूलनप्रौढ दोर्युगे ।<br>
शुंभासुरमहादैत्यदारणायातविक्रमे ३१।<br>
अनंतचरिते तुभ्यं नमस्त्रैलोक्यमातृके ।<br>
भक्तकल्पलते मह्यं प्रसीद परमेश्वरि ३२।<br>
इति तेन स्तुता देवी महालक्ष्मीस्ततः स्वयम् ।<br>
निजरूपं समास्थाय पुरुषं प्रत्युवाच तम् ३३।<br>
श्रीलक्ष्मीरुवाच-।<br>
राजपुत्र प्रसन्नाऽहं वृणीष्व वरमुत्तमम् ।<br>
राजपुत्र उवाच।<br>
पिता मे धरणीपालो वाजिमेधं महाक्रतुम् ३४।<br>
कुर्वाणो दैवयोगेन रोगाक्रांतो दिवं ययौ ।<br>
तद्वपुस्तप्ततैलेन शोषयित्वा मया ततः ३५।<br>
स्थापितस्तत्र यागोऽसौ यथापूर्वमवर्तत ।<br>
अथ क्रांतमहीचक्रो यूपे यागतुरंगमः ३६।<br>
निशीथे बंधनं हित्वा नीतः केनापि कुत्रचित् ।<br>
अदृष्ट्वा तद्गतं क्वापि निवृत्तेषु जनेष्वहम् ३७।<br>
आमंत्र्य ऋत्विजः सर्वाञ्छरणं त्वामुपागतः ।<br>
प्रसन्ना यदि देवि त्वं तन्मे यागतुरंगमः ३८।<br>
दृष्टो भवतु यागोऽसौ संपूर्णो जायते यथा ।<br>
आनृण्यं मम तातस्य तेन राज्ञो भविष्यति ३९।<br>
तथा कुरु जगद्धात्रि शरणागतवत्सले ।<br>
देव्युवाच।<br>
ममद्वारं द्विजः सिद्धसमाधिरिति विश्रुतः ४०।<br>
ममाज्ञया स ते सर्वं कार्यं निष्पादयिष्यति ।<br>
इत्युक्तः श्रीमहालक्ष्म्या ततो राजकुमारकः ४१।<br>
आजगाम मुनिः सिद्धसमाधिर्यत्र तिष्ठति ।<br>
प्रणम्य तस्यपादाब्जं कृतांजलिरवस्थितः ४२।<br>
तमुवाच ततो विप्रः प्रहितोऽसि त्वमंबया ।<br>
त्वदीप्सितमिदं सर्वं साधयामि विलोकय ४३।<br>
इत्युक्त्वा त्रिदशान्सर्वानाचकर्ष स मांत्रिकः ।<br>
एक्षत क्षितिपालस्य तनयोऽसौ तदा सुरान् ४४।<br>
कृतांजलिपुटान्देवान्वेपमानकलेवरान् ।<br>
अथ तानमरान्सर्वान्संबभाषे द्विजोत्तमः ४५।<br>
अमुष्य राजपुत्रस्य वाजी यज्ञाय कल्पितः ।<br>
नीतोस्ति देवराजेन क्षपायामपहृत्य सः ४६।<br>
गीर्वाणा अश्वमेवास्य समानयत मा चिरम् ।<br>
अथ तस्य मुनेर्वाक्याद्देवैर्यज्ञतुरंगमः ४७।<br>
समर्पितस्ततस्तेन तेऽनुज्ञात्वा दिवौकसः ।<br>
आकृष्टानमरान्दृष्ट्वा गतं लब्ध्वा तुरंगमम् ४८।<br>
महीपतिसुतो नत्वा तं मुनिं वाक्यमब्रवीत् ।<br>
आश्चर्यमिदमेतत्ते सामर्थ्यमृषिसत्तम ४९।<br>
कृतं त्वया चित्रमिदं त्रिदशाकर्षणं क्षणात् ।<br>
हस्तादाकृष्य दत्तो मे यज्ञीयोऽयं तुरंगमः 6.186.५०।<br>
न किंचिदपरं यावद्दुष्करं यत्सुरैरपि ।<br>
प्रभविष्यति तत्कर्तुं भवानेव न चापरः ५१।<br>
शृणु विप्र महीपाल पितासीन्मे बृहद्रथः ।<br>
प्रारब्ध हयमेधोऽसौ दैवेन निधनं गतः ५२।<br>
अद्यापि तस्य देहोस्ति तप्ततैलेन शोषितः ।<br>
तस्य संजीवनं भूयः कर्त्तुमर्हसि सत्तम ५३।<br>
इत्याकर्ण्य स्मितं कृत्वा स जगाद महामुनिः ।<br>
यामस्तत्र पिता यत्र तावको यागमंडपः ५४।<br>
अथागत्य समं तेन तत्र सिद्धः समाधिना ।<br>
पयोऽभिमंत्र्य विदधे तस्य प्रेतस्य मूर्द्धनि ५५।<br>
ततः प्राप नृपः संज्ञामुत्तस्थे वै ददर्श च ।<br>
स तं पप्रच्छ विप्रेंद्रं कोऽसि धर्मेति भूपतिः ५६।<br>
ततो राजसुतः सर्वं भूपालाय न्यवेदयत् ।<br>
स नत्वा ब्राह्मणं राजा तं पुनर्दत्तजीवितम् ५७।<br>
बभाषे केन पुण्येन त्वयि शक्तिरलौकिकी ।<br>
यया मे जीवितं दत्तमाकृष्टाश्च दिवौकसः ५८।<br>
यागश्चोद्धरितो विप्र येनमेतन्निरूपय ।<br>
इत्युक्तस्तेनविप्रोऽसौ जगाद श्लक्ष्णया गिरा ५९।<br>
गीतानां द्वादशाध्यायं जपाम्यहमतंद्रितः ।<br>
तेन शक्तिरियं राजन्यया प्राप्तोसि जीवितम् ६०।<br>
एतदाकर्ण्य राजाऽसौ द्वादशाध्यायमुत्तमम् ।<br>
पपाठ तस्माद्विप्रर्षेः सकाशात्ब्राह्मणान्वितम् ६१।<br>
तस्याध्यायस्य माहत्म्यात्ते सर्वे सद्गतिं ययुः ।<br>
अन्ये पठित्वा जीवाश्च मुक्तिमापुरहो पराम् ६२।<br>
इति श्रीपाद्मे महापुराणे पंचपंचाशत्सहस्रसंहितायामुत्तरखंडे गीतामाहात्म्ये षडशीत्यधिकशततमोऽध्यायः १८६।<br>
<br>
