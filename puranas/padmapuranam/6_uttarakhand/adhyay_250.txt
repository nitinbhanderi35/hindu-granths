श्रीरुद्र उवाच-<br>
रुक्मिण्यां कृष्णस्य प्रद्युम्नो मदनांशेन जज्ञे १।<br>
असौ मदनसंभूतो महाबलः शंबरं जघ्निवान् २।<br>
तस्य रुक्मिणः सुतायामनिरुद्धो जज्ञे ३।<br>
सोऽपि बाणपुत्रीमुषां नाम कन्यामुपयेमे ४।<br>
सा तु स्वप्ने नीलोत्पलदलश्यामं पुंडरीकनिभेक्षणं महाबाहुं विचित्राभरणोपेतं षोडशसमायथावदुपभुज्य प्रबुध्य तं पुरतो न दृष्ट्वा मदनेनपीडिता भ्रांतचित्ता मां तु त्यक्त्वा वयस्कं रक्तारविंदवक्त्रं क्वासि क्व यासीति बहुधा विललाप ५।<br>
ततस्तस्याः सखी चित्रलेखेति नाम कन्यां तादृशीमवस्थां गतां विलोक्य किंनिमित्त विभ्रांतचित्तासीति पप्रच्छ ६।<br>
सापि स्वप्नलब्धं पतिं यथावदाचष्ट ७।<br>
सापि सकलदेवमानुषादिश्रेष्ठान्पटे विलिख्य तस्यै दर्शयामास ८।<br>
यदुवंशसंभूतान्कृष्णसंकर्षणप्रद्युम्नानिरुद्धादीनपि सम्यङिनवेदयामास ९।<br>
सा तेषां कृष्णमनुमान्य प्रद्युम्नानंतरमनिरुद्धं दृष्ट्वा स इत्येष इत्यालिलिंग १०।<br>
अथ चित्रलेखा बह्वीभिर्मायावतीभिर्दैत्यस्त्रीभिर्द्वारवतीं गत्वा रात्रावंतःपुरे सुप्तमनिरुद्धं।<br>
दृष्ट्वा गृहीत्वा मोहयित्वा माहिष्मत्यां बाणस्यांतःपुरे चैत्यप्रासादादियुक्ते तस्या बाणपुत्र्याः शय्यायां चिक्षेप ११।<br>
सोऽपि प्रबुद्धोतिरम्येऽनंगपावके संस्थितामुषां सर्वलक्षणलक्षितां विचित्राभरणवसनगंधमाल्यालंकृतां कांचनवर्णां सुकेशीं सुजातस्तनीं दृष्ट्वा गाढमालिंग्य करिण्या गंधहस्तीव तयातिप्रीतिसंयुक्तया यथासुखं रमयामास १२।<br>
एवं मासमात्रं निरंतरतयानिरुद्धं रममाणं कदाचिदंतःपुरनिवासिन्यो वृद्धा दैत्यस्त्रियो ज्ञात्वा राज्ञे निवेदयामासुः १३।<br>
स राजा क्रोधताम्राक्षः परं विस्मयं गत्वा तमिहानयतेति पुरः किंकरान्प्रेषयामास १४।<br>
तेऽपि तूर्णं नृपप्रासादमारुह्य राजपुत्र्याः शयने संस्थितमनिरुद्धं ग्रहीतुमाजग्मुः १५।<br>
स तान्समारब्धान्दृष्ट्वा प्रासादस्तंभमेकं हेलयोत्पाट्य नियुतसंख्याकान् किंकरान्मुहूर्तमात्रणैव स्तंभेन चूर्णितमात्रं चकार १६।<br>
अथ दैत्यपतिर्निहतान्किंकरान्दृष्ट्वा कौतूहलं गत्वा असौ श्रीकृष्णपौत्र इति देवर्षिणा प्रोक्तो धनुरादाय स्वयमेवानिरुद्धं ग्रहीतुं तत्समीपमाजगाम १७।<br>
अनिरुद्धोऽपि योद्भुमायांतं सहस्रबाहुं राजानं दृष्ट्वा तत्परिघं भ्रामयित्वा बाणस्योपरि चिक्षेप १८।<br>
स्वचापनिर्मुक्तेन बाणेन तं परिघं चिच्छेद १९।<br>
अनंतरमुरगास्त्रेण अनिरुद्धं निबिडं बद्ध्वा स्वांतःपुरे निवेशयामास २०।<br>
अथ कृष्णोप्येवंविधमेव देवर्षिणा ज्ञात्वा बलदेवप्रद्युम्नसहितः स्वसेनया विहंगमेंद्रमारुह्य तस्यबाणस्य भुजवनं छेत्तुमाजगाम २१।<br>
बलिपुत्रेण पुरा शंकरोऽर्चितः प्रसन्नो वरं वृणीष्वेत्युवाच २२।<br>
तमीश्वरं बाणो मम पुरद्वारिरक्षार्थं सर्वदोपविश्य समागतं परसैन्यं जहीत्येवं वरमयाचत२३।<br>
तं तथेत्युक्त्वा शंकरोऽपि तस्य पुरद्वारि सायुधः सपुत्रः सगणः समासीनस्तस्मिन्नेव काले रुषा स्वसेनया समागतं वासुदेवं दृष्ट्वा वृषमारुह्य सर्वायुधोपेतः स्वपुत्रगणसंवृतो योद्धुं निश्चक्राम २४।<br>
कृष्णोऽपि तं भूतपतिं गजचर्मकपालभस्मधरं ज्वलितोरगाकल्पं पिंगलं त्रिलोचनं त्रिशूलधरं सर्वभूतगणसंहृतिकर्त्तारं सर्वभूतभयावहं संवर्त्ताग्निप्रभं पुत्रद्वयसमन्वितं समस्तगणावृतं त्रिपुरांतकं दृष्ट्वा सेनां सुदूरे पृष्ठतो निवेश्य बलभद्र प्रद्युम्नसहितस्तेन रुद्रे ण सह प्रहसन्निव योद्धुमारेभे २५।<br>
प्रथमं तदभूद्घोरं कृष्णशंकरयोस्तदा ।<br>
पिनाकशार्ङ्गनिर्मुक्तैर्बाणैः संवर्त्तकोपमैः २६।<br>
रामोऽपि चक्रे बाणेन प्रद्युम्नः षण्मुखेन च ।<br>
युयुधाते महावीर्यौ सिंहाविव बलोत्कटौ २७।<br>
विनायकः स्वदंतेन जघानोरसि यादवम् ।<br>
रामो मुशलमादाय तस्य दंतमताडयत् २८।<br>
निर्भिन्नदंतः सहसा प्रदुद्रावाखुवाहनः ।<br>
तदाप्रभृति लोकेऽस्मिन्हतदंतो गणेश्वरः २९।<br>
देवदानवगंधर्वैरेकदंतइतीरितः ।<br>
प्रद्युम्नेन समं युद्धं चकार शिखिवाहनः ३०।<br>
गणान्विद्रावयामास मुशलेन हलायुधः ।<br>
कृष्णेन सुचिरं कालं युद्धासौ नीललोहितः ३१।<br>
तापज्वरं महादीप्तमस्मिन्संयोज्य सायके ।<br>
कोपान्मुमोच तदसौ भृशं संरक्तलोचनः ३२।<br>
तदस्त्रं वारयामास कृष्णः शीतज्वरेण तु ।<br>
ताभ्यां हरिहराभ्यां तु विसृष्टौ ताविमौ ज्वरौ ३३।<br>
विशतुर्मानुषे लोके तयोरेवाज्ञया भृशम् ।<br>
हरिशंकरयोर्युद्धं ये तु शृण्वंति मानवाः ३४।<br>
ते सर्वे ज्वरनिर्मुक्ताः प्राप्नुवंति निरामयम् ।<br>
ततः स तु हृषीकेशो मोहनास्त्रं दुरासदम् ३५।<br>
नियुज्य बाणं भूतेशे मुमोच मधुसूदनः ।<br>
मुहुर्मुहुर्व्यजृंभद्वै तेनास्त्रेण विमोहितः ३६।<br>
पपात मूर्च्छितो भूमौ शंकरस्त्रिदशेश्वरः ।<br>
पितरं मोहितं दृष्ट्वा शक्तिमुद्यम्य वीर्यवान् ३७।<br>
योद्धुमभ्याययौ कृष्णं षण्मुखः शिखिवाहनः ।<br>
हुंकारेणैव तं कृष्णश्चकारात्र पराङ्मुखम् ३८।<br>
एवं जित्वा यदुश्रेष्ठः शूलपाणिं त्रिलोचनम् ।<br>
महास्वनं पांचजन्यं शंखं दध्मौ प्रतापवान् ३९।<br>
कृष्णेन निर्जितं श्रुत्वा सात्मजं शंकरं तदा ।<br>
बाणः स्यंदनमास्थाय ययौ युद्धाय केशवम् ४०।<br>
स दृष्ट्वा सहसा कृष्णं गरुडोपरिसंस्थितम् ।<br>
छादयामास गोविंदं बहुशस्त्रास्त्रवृष्टिभिः ४१।<br>
गदाभिः परिघैः शूलैः शक्तिभिस्तोमरैरपि ।<br>
भिंडिपालैश्च खङ्गैश्च चक्रैर्बाणैर्निरंतरम् ४२।<br>
तानि सर्वाणि चिच्छेद चक्रेणैव जनार्दनः ।<br>
ससर्ज तस्य बाहूनां छेदनार्थं सुदर्शनम् ४३।<br>
मुक्तं दनुजराजस्य सहस्रारं सुदर्शनम् ।<br>
तद्बाहुकाननं तूर्णं छिन्नं चक्रे सहस्रधा ४४।<br>
एतस्मिन्नंतरे देवि पार्वती संशितव्रता ।<br>
हरेः समीपमागत्य कृतांजलिरभाषत ४५।<br>
पार्वत्युवाच-<br>
कृष्णकृष्ण जगन्नाथ नारायण दयानिधे ।<br>
दास्यस्मि तव देवेश पूर्वभावे यदूत्तम ४६।<br>
त्वया दत्तं वरं मह्यं तदा कौशलपर्वते ।<br>
सौभाग्यं शाश्वतं सौम्य प्रसन्नेन महात्मना ४७।<br>
तव मुख्यं सहस्रस्य नाम्नामन्यतमं विभो ।<br>
गौरीसौभाग्यदातेति मुनिभिः परिकीर्तितम् ४८।<br>
तत्सत्यं कुरु गोविंद गरुडारूढ शाश्वत ।<br>
तस्मान्मम पतिं देव त्वं जीवयितुमर्हसि ४९।<br>
रुद्र उवाच-<br>
एवमुक्तस्ततो देव्या कृष्णः कमललोचनः ।<br>
अस्त्रं संहारयामास येनासौ मोहितः पतिः ५० 6.250.50।<br>
कृष्णास्त्रेण विनिर्मुक्तः सर्वभूतपतिः शिवः ।<br>
उत्थाय प्रांजलिर्भूत्वा तुष्टाव जगतां पतिम् ५१।<br>
शंकर उवाच-<br>
कृष्णकृष्ण जगन्नाथ भगवन्पुरुषोत्तम ।<br>
परेश परमेशान अनादिनिधनाव्यय ५२।<br>
तीव्रवीर्यं मनुष्येषु शरीरग्रहणात्मिका ।<br>
सर्वस्य तव चेष्टेयं मानलक्षणमेव तत् ५३।<br>
प्रसीद मे नमस्तुभ्यं प्रसीद मम शाश्वत ।<br>
प्रसीद मे जगत्स्वामिन्प्रसीदाच्युत केशव ५४।<br>
त्वमेव जगतां स्रष्टा धाता हर्त्ता जगद्गुरुः ।<br>
त्वमेव चिदचिद्वस्तुरूपं ब्रह्म सुरेश्वर ५५।<br>
त्वमादिस्त्वमनादिस्त्वमीश्वरः शेष एव च ।<br>
त्वं महत्त्वं परं ब्रह्म प्रत्यगात्मा त्वमेव हि ५६।<br>
समस्तामरवर्य्यस्त्वममर्त्यस्त्वं सुरेश्वर ।<br>
त्वं मर्त्त्येशः सयोनिस्त्वं सौशील्येन तव प्रभो ५७।<br>
तव श्वाससमुत्पन्नौ परजीवौ सनातनौ ।<br>
ततश्च पाल्यते चैव तव वात्सल्यगौरवात् ५८।<br>
क्षराक्षरे परे धाम्नि रुचो नित्यं सुराश्रये ।<br>
अधि विश्वे निधेषि त्वां दास्यकर्मणि नान्यथा ५९।<br>
यस्त्वां न वेदलोकेऽस्मिन्स मूढः सर्वभावनः ।<br>
परावरेश्वरं धाम विदुर्दास्ये मनीषिणः ६०।<br>
ते वै समासते युक्तास्तत्पदं त्रिदशैः समम् ।<br>
सामान्यो भजते दूरेनंतुं नित्यं पदं तव ६१।<br>
तस्य तुर्या चारुकेशी चावस्था घटते तव ।<br>
मिथुनानि तवाध्यक्ष ब्रुवते यदुशाश्वत ६२।<br>
तव नामानि कर्माणि गुणानि शाश्वतानि च ।<br>
ऐश्वर्याणि गुणातीत ब्रुवते चोत्तमे इमे ६३।<br>
कर्मज्ञानमये रूपे इमे पूर्वोत्तरे श्रुते ।<br>
ससुतौ युवतीशस्य स्तोतारौ तव केशव ६४।<br>
त्वं प्रज्ञानं परं ब्रह्म त्वया प्राज्ञेन शाश्वत ।<br>
जीवयैतेन प्रज्ञेन परेणैवात्मना त्वया ६५।<br>
तस्माच्छरीरादुत्क्रम्य कृपया तव केवलम् ।<br>
आमुष्मिके परे स्वर्गे त्वया दत्तात्मबोधवान् ६६।<br>
प्रज्ञानं चैव विज्ञानं मेधां दृष्टिं तथा धृतिम् ।<br>
सर्वान्कामानवाप्नोति अमृतं स भवेत्तदा ६७।<br>
एतत्संज्ञानमात्मानं यदेतद्धृदि यन्मनः ।<br>
मनीषा चैव युक्तिश्च स्मृतिः संकल्प एव च ६८।<br>
तपश्च क्रतवः कामो दश इत्यादि ते प्रभो ।<br>
भवंति नामधेयानि प्रज्ञानस्य घृणानिधेः ६९।<br>
एष त्वं परमं ब्रह्म एष त्वं वै प्रजापतिः ।<br>
एष त्वमिंद्रो रुद्रश्च एष त्वं सर्वदेवताः ७०।<br>
एतानि सर्वभूतानि त्वमेव परमेश्वर ।<br>
सुत मित्राणि जीवायुस्तथान्यानि सनातन ७१।<br>
जरायुजाण्डजातानि स्वेदजोद्भिद्यजानि च ।<br>
अश्वा गावश्च पुरुषा हस्तिनश्चेतराणि च ७२।<br>
यत्किंचित्प्राणिजातं च जंगमाश्चैव जंतवः ।<br>
स्थावरा ये च वै नाथ सर्वे त्वत्तो भवंति च ७३।<br>
त्वां हि सर्वं गतं चेत्थं वदंति श्रुतयो हरिम् ।<br>
त्वयैव प्रेरिता लोकाश्चेष्टंते साध्वसाधुषु ७४।<br>
तस्मान्मया कृतं यच्च अपराधमिदं प्रभो ।<br>
क्षमस्व करुणासिंधो गुणैः शुभतमैस्तव ७५।<br>
नमस्ते पुंडरीकाक्ष गोविंदाच्युत माधव ।<br>
वासुदेव जगद्वंद्य नारायण नमोस्तु ते ७६।<br>
नमस्यामि जगत्स्वामिन्नृसिंहकरुणाकर ।<br>
श्रीश सर्वगत श्रीमन्परमात्मन्नमोस्तु ते ७७।<br>
निजावसथवैकुंठ नित्यमुक्तार्चितप्रभो ।<br>
त्रयीनाथ नमस्तुभ्यं रामराजीवलोचन ७८।<br>
भूभारकविनाशाय कृष्णानंदस्वरूपिणे ।<br>
विष्णवे जिष्णवे तुभ्यं नमस्ते यदुनंदन ७९।<br>
एवं स्तुत्वाथ गोविंदं प्रणिपत्य उमापतिः ।<br>
प्रांजलिः प्राह भूतेशो वाक्यं गंभीरया गिरा ८०।<br>
रुद्र उवाच-<br>
मया दत्तवरो ह्येष बाणो बलिसुतः प्रभो ।<br>
अहं च दत्तवांस्तस्मै पुरानेनार्थितो वरम् ८१।<br>
अमरत्वं यदुश्रेष्ठ सर्वं कर्तुं त्वमर्हसि ।<br>
तस्मादेनं बलिसुतं त्रातुमर्हसि मे प्रियम् ८२।<br>
तथेत्युक्त्वा च भगवान्बाणं बलिसुतं तदा ।<br>
प्राणसंशयमापन्नं च्छिन्नबाहुमसृक्चितम् ८३।<br>
संहृत्य चक्रं गोविंदो मुमोच करुणानिधिः ।<br>
मोचयित्वा बलिसुतं शंकरः संशितव्रतः ८४।<br>
वृषभेंद्रं समारुह्य पार्वत्यासहितः प्रभुः ।<br>
ययौ च वसतिस्थानं कैलासं धरणीधरम् ८५।<br>
स तु बाणो नमस्कृत्य रामकृष्णौ महाबलौ ।<br>
ताभ्यां वै नगरीं गत्वा मुमोच मदनात्मजम् ८६।<br>
वस्त्रैराभरणैर्दिव्यैः पूजयित्वा यथार्हतः ।<br>
उषां संप्रददौ तस्मै कृष्णपौत्राय शौरये ८७।<br>
उद्वाह्य रामकृष्णौ तमनिरुद्धं यथाविधि ।<br>
बाणेन पूजितौ तत्र प्रद्युम्नसहितौ तदा ८८।<br>
उषयासहितं तत्रानिरुद्धं वै जनार्दनः ।<br>
आरोप्य स्यंदने दिव्ये ययौ द्वारवतीं तदा ८९।<br>
रामप्रद्युम्नसहितः सेनया सहितो हरिः ।<br>
प्रविवेश पुरीं रम्यां त्रिदशैर्मघवानिव ९०।<br>
अनिरुद्धो बाणपुत्र्या नानारत्नमये गृहे ।<br>
अनिशं रमयामास नानाभोगैर्मुदान्वितः ९१।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे बाणासुरसंग्रामकथनंनाम पंचाशदधिकद्विशततमोऽध्यायः२५०।<br>
<br>
