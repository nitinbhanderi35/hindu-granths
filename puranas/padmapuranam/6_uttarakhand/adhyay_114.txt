श्रीकृष्णोवाच।<br>
ततो धनेश्वरं नीत्वा निरयान्प्रेतपोऽब्रवीत् ।<br>
प्रदर्शयिष्यंस्तान्सर्वान्यमस्यानुचरस्तदा १।<br>
प्रेतप उवाच।<br>
पश्येमान्निरयान्घोरान्धनेश्वर महाभयान् ।<br>
येषु पापकरा नित्यं पच्यंते यमकिंकरैः २।<br>
तप्तवालुकनामायं निरयो घोरदर्शनः ।<br>
यस्मिन्नेते दग्धदेहाः क्रंदंते पापकारिणः ३।<br>
अतिथीन्वैश्वदेवान्ते क्षुत्क्षामानागतान्गृहे ।<br>
ये नार्चंति नरास्ते हि पच्यंते स्वेन कर्मणा ४।<br>
गुर्वग्निब्राह्मणान्देवांस्तथा मूर्द्धाभिषिक्तकान् ।<br>
ताडयंति पदा ये वै ते निर्दग्धांघ्रयस्त्विमे ५।<br>
षड्भेदस्त्वेषनिरयो नानापापैः प्रपद्यते ।<br>
तथैव चांधतामिस्रो द्वितीयो निरयो महान् ६।<br>
पश्य सूचीमुखैर्देहो भिद्यते पापकर्मणा ।<br>
क्रिमिभिर्घोरवक्त्रैश्च तत्संपर्कागमैर्द्विज ७।<br>
असावपि स्थितः षोढा श्वकाकमृगपक्षिभिः ।<br>
परमर्मभिदो मर्त्याः पच्यंते तेषु पापिनः ८।<br>
तृतीयः क्रकचो ह्येष निरयो घोरदर्शनः ।<br>
यत्रेमे क्रकचैर्मर्त्याः पाट्यंते पापकारिणः ९।<br>
असिपत्रवनाद्यैस्तु षट्प्रकारो व्यवस्थितः ।<br>
पत्नीपुत्रादिभिर्ये वै वियोगं कारयंति हि १०।<br>
इष्टैरन्यैरपि परान्पच्यंते त इमे नराः ।<br>
असिपत्रैश्छिद्यमाना छेदभीत्या पलायिताः ११।<br>
पच्यंते पापिनः पश्य क्रंदमाना इतस्ततः ।<br>
अर्गलाख्यो महाघोरश्चतुर्थो निरयो ह्ययम् १२।<br>
पश्य नानाविधैः पाशैराबध्य यमकिंकरैः ।<br>
मुद्गराद्यैर्वध्यमानाः क्रंदंते ते च पापिनः १३।<br>
सज्जनान्ब्राह्मणाद्यांश्च विरुंधंतीह ये नराः ।<br>
कंठग्रहाद्यैस्ते पापाः पच्यंते यमकिंकरैः १४।<br>
असावपि हि षड्भेदो वधभेदादिभिः स्थितः ।<br>
कूटशाल्मलिनामानं निरयं पश्य पंचमम् १५।<br>
यत्रांगारनिभा एते शाल्मल्याद्याः स्थिता द्विज ।<br>
यत्र षोढा विपच्यंते यातनाभिरिमे नराः १६।<br>
परदारा परद्रव्य परद्रोह रताः सदा ।<br>
रक्तपूयमिमं पश्य षष्ठं निरयमद्भुतम् १७।<br>
अधोमुखा विपच्यंते यत्र पापकृतो नराः ।<br>
अभक्ष्यभक्षका निंदा पैशुन्यादि रता इमे १८।<br>
भज्यमाना वध्यमानाः क्रंदंते भैरवान्स्वरान् ।<br>
षट्प्रकारैर्विगंधाढ्यैरसावपि च संस्थितः १९।<br>
कुंभीपाकः सप्तमोऽयं निरयो घोरदर्शनः ।<br>
षोढास्तैलादिभिर्द्रव्यैर्धनेश्वर विलोकय २०।<br>
महापातकिनो यत्र क्वथ्यंते यमकिंकरैः ।<br>
बहून्यब्दसहस्राणि सोन्मज्जननिमज्जनैः २१।<br>
चत्वारिंशन्मितानेतान्द्व्यधिकान्पश्य रौरवान् ।<br>
अकामात्पातकं शुष्कं कामादार्द्रमुदाहृतम् २२।<br>
आर्द्रशुष्कादिभिः पापैर्द्विप्रकारानवस्थितान् ।<br>
चतुरशीतिसंख्याकैः पृथग्भेदैरवस्थितान् २३।<br>
यत्प्रकीर्णमपांक्तेयं मलिनीकरणं तथा ।<br>
ज्ञातिभ्रंशकरं तद्वदुपपातकसंज्ञकम् २४।<br>
अतिपापं महापापं सप्तधा पातकं स्मृतम् ।<br>
एभिः सप्तसु पच्यंते निरयेषु यथाक्रमम् २५।<br>
कार्तिकव्रतिभिर्यस्मात्संसर्गो ह्यभवत्तव ।<br>
तत्पुण्योपचयादेते निर्हृता निरयाः खलु २६।<br>
श्रीकृष्ण उवाच।<br>
दर्शयित्वेति निरयान्प्रेतपस्तमथाहरत् ।<br>
धनेश्वरं यक्षलोकं पश्चादासीत्स तत्र हि २७।<br>
धनदस्यानुगः सोऽयं धनयक्षेति स स्मृतः ।<br>
यदाख्यायाकरोत्तीर्थमयोध्यायां तु गाधिजः २८।<br>
एवं प्रभावः खलु कार्तिकोऽयं मुक्तिप्रदो मुक्तिकरश्च यस्मात् ।<br>
प्रयात्यनेकार्जितपातकोऽपि व्रतस्थसंदर्शनतोऽपि मुक्तिम् २९।<br>
इति श्रीपाद्मे महापुराणे पंचपंचाशत्सहस्रसंहितायामुत्तरखंडे कार्तिकमाहात्म्ये धनेश्वरोपाख्याने चतुर्दशाधिकशततमोऽध्यायः ११४।<br>
।<br>
