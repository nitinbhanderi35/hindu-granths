<sup id="cite_ref-1" class="reference"><a href="#cite_note-1">[१]</a></sup>श्रीभगवानुवाच।<br>
अथ ते वर्णयिष्यामि सप्तमाध्यायगौरवम् ।<br>
यदाकर्ण्य सुधापूर पूर्तिर्भवति कर्णयोः १।<br>
अस्ति पाटलिपुत्राख्यं दुर्गमुत्तुङ्गगोपुरम् ।<br>
तत्राभूद्ब्राह्मणो नाम शंकुकर्णो<sup id="cite_ref-2" class="reference"><a href="#cite_note-2">[२]</a></sup> दयार्णवः २।<br>
वैश्यवृत्तिं समासाद्य धनमर्जितवान्बहु ।<br>
पितॄन्न तर्पयामास पूजयामास नो सुरान् ३।<br>
पार्थिवान्भोजयांश्चक्रे धनार्जनपरायणः ।<br>
तुरीयपाणिग्रहणं मंगलार्थं गृहांतरे ४।<br>
तनुजैर्बंधुभिः सार्धं संप्रतस्थे कदाचन ।<br>
रजन्यां धर्मकल्पायां निद्रालोस्तस्य दोस्तले ५।<br>
दशति स्म समागत्य दंदशूकः कुतश्चन ।<br>
स दष्टमात्रोऽसाध्यात्मा मणिमंत्रौषधादिभिः ६।<br>
क्षणैः कतिपयैरेव गतासुरभवत्ततः ।<br>
पिचुमंददलैर्नालैरवगुंठितविग्रहम् ७।<br>
तमारोप्य तरुस्कंधे सूनवो गृहमाययुः ।<br>
ततः कालेन बहुना ततो जातः सरीसृपः ८।<br>
तद्वासनानिबद्धात्मा जन्मपूर्वमनुस्मरन् ।<br>
वंचयित्वा सुतानेतान्पूरयामि गृहाद्बहिः ९।<br>
आत्मनः कोटिसंख्याकं यत्रास्ते स्थापितं वसु ।<br>
ततो नारायणबलिश्रद्धया परयान्विताः १०।<br>
कृतवंतः परे तस्य सूनवो हि द्विजन्मनः ।<br>
एकदा स्वप्नमागत्य पीडितः सर्पजन्मना ११।<br>
अभाषयन्मनोवृत्तं पुत्राणामग्रतः पिता ।<br>
ततस्ते प्रातरुत्थाय परं विस्मयमोहिताः १२।<br>
इतरेतरमाख्याय पर्यंतस्ते निरंकुशाः ।<br>
एकस्तत्र पितृस्नेहादुद्धर्तुमपि वांछति १३।<br>
अन्यो द्रविणलोभेन निहंतुं सर्पमीहते ।<br>
इतरस्तु पितृस्नेहरसमोहितमानसः १४।<br>
किंवा अहिमयो न स्याच्छोचन्रोदिति केवलम् ।<br>
मध्यमस्तु ततः पुत्रो वंचयित्वा सहोदरौ १५।<br>
केनापि छद्मनोत्थाय जगाम निजमालयम् ।<br>
ततः शनैः समाहूय गृहिणीं गुणशालिनीम् १६।<br>
कुद्दालहस्तो निरगाद्यत्रास्ते पन्नगः पिता ।<br>
तेनाविदितवित्तेन चिह्नैर्निश्चित्य तत्वतः १७।<br>
स्थानमागत्य तं हंतुं वल्मीकं लोभबुद्धितः ।<br>
भार्ययोत्सार्य ते मृत्स्ना स्वयं तेन च खन्यते १८।<br>
निखन्यमानादत्युग्रो वल्मीकादहिरुत्थितः ।<br>
ततो गरलगंडूषैर्निर्गतैरतिदुःसहैः १९।<br>
गिरः स कथयांचक्रे फणी फूत्कारमारुतैः २०।<br>
अहिरुवाच।<br>
कस्त्वं किमर्थमायातः कथं वा खन्यते बिलम् ।<br>
केन वा प्रहितो मूढ तदाख्याहि ममाग्रतः २१।<br>
पुत्र उवाच।<br>
पुत्रस्तेऽहं शिवो नाम हेमग्रहणकौतुकी ।<br>
आगतो रात्रलब्धस्य स्वप्नस्य तु सुविस्मितः २२।<br>
शिव उवाच।<br>
इत्थमाकर्ण्य पुत्रस्य गिरं लोकविगर्हिताम् ।<br>
वक्तुमारभत स्पष्टं हसन्नुच्चैः फणी तदा २३।<br>
सर्प उवाच।<br>
यदि पुत्रोऽसि मे तूर्णं मामुन्मोचय बंधनात् ।<br>
निक्षेपार्थाय संजातं पन्नगं पूर्वजन्मनः २४।<br>
पुत्र उवाच।<br>
पितः कथं ते मुक्तिः स्यादित्याचक्ष्व ममाग्रतः ।<br>
परित्यक्त्वाखिलं लोकमागतोस्मि यथा निशि २५।<br>
पितोवाच।<br>
न तीर्थानि न दानानि न तपांसि न चाध्वराः ।<br>
मामुन्मोचयितुं पुत्र प्रभवंति च सर्वथा २६।<br>
गीतानां सप्तमाध्यायमंतरेण सुधामयम् ।<br>
जंतोर्जरामृत्युदुःखनिराकरणकारणम् २७।<br>
सप्तमाध्यायिनं विप्रं मदीये श्राद्धवासरे ।<br>
भोजय श्रद्धया पुत्र तेन मुक्तिर्न संशयः २८।<br>
अन्यानपि द्विजान्वत्स वेदविद्याविशारदान् ।<br>
संभोजय यथाशक्ति परमश्रद्धयान्वितः २९।<br>
इत्याकर्ण्य पितुर्वाक्यमुरगत्वमुपेयुषः ।<br>
ते सर्वे सूनवो कुर्वन्यथादिष्टं ततोऽधिकम् ३०।<br>
शंकुकर्णस्ततः श्रीमानुत्सृज्य तनुमौरगीम् ।<br>
कृत्वा विभागं पुत्राणां दिव्यंदेहमुपाददे ३१।<br>
विभज्य दत्तं पित्राय द्रव्यं तत्कोटिसंख्यया ।<br>
तेन ते सूनवः सर्वे मुमुदुः साधुवृतयः ३२।<br>
वापीकूपसरोयज्ञदेवप्रासादहेतवे ।<br>
अन्नशालां ततः कुर्वन्पुत्रास्ते धर्मबुद्धयः ३३।<br>
सप्तमाध्याय जपतो मुक्तिभाजोभवंस्ततः ।<br>
<sup id="cite_ref-3" class="reference"><a href="#cite_note-3">[३]</a></sup>षष्ठमिष्टतमं ज्ञात्वा निर्वाणार्पितदृष्टयः ३४।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे गीतामाहात्म्ये एकाशीत्यधिकशततमोऽध्यायः १८१।<br>
<br>
