महादेव उवाच।<br>
अथ नंदिप्रदेशात्तु यथा साभ्रमती नदी ।<br>
समायाता विकीर्णं च वनं विप्रर्षिसेवितम् १।<br>
बहुधा जलवेगेन पर्वतानां च रोधसः ।<br>
सप्तधा प्रविभक्ता च दक्षिणोदधिगामिनी २।<br>
आद्या साभ्रमती पुण्या द्वितीया सेटिका तधा ।<br>
तृतीया वल्किनी पुण्या चतुर्थी च हिरण्मयी ३।<br>
सर्वपापहरा प्रोक्ता हस्तिमत्यथ पंचमी ।<br>
वेत्रवती सा च षष्ठी वृत्रेण निर्मिता पुरा ४।<br>
इयं सा परमा देवी वृत्रकूपाद्विनिःसृता ।<br>
वेत्रवती ततो जाता महापापप्रणाशिनी ५।<br>
भद्रामुखी शुभप्राया सप्तमी लोकपावनी ।<br>
एतैस्तु सप्तभिर्देवि तांस्तान्जनपदांस्तथा ६।<br>
पवित्रीकृत्य चैकेन सप्तस्रोता प्रतिष्ठिता ।<br>
विकीर्णतीर्थे यः श्राद्धं पितॄनुद्दिश्य दास्यति ७।<br>
गयापिंडप्रदानस्य फलं यत्तद्भविष्यति ।<br>
अवकीर्णा च्युता ये च लुप्तपिंडोदकक्रियाः ८।<br>
ते विकीर्णे प्रमुच्यंते दत्तपिंडोदकक्रियाः ।<br>
तत्र श्राद्धं तु यः कुर्याद्गाणपत्यं भवेद्ध्रुवम् ९।<br>
तस्मात्त्रयीविधानेन श्रद्धया श्राद्धमाचरेत् ।<br>
अस्मिंस्तीर्थे विशेषेण सप्तनद्युदये द्विजाः १०।<br>
स्नानं कुरुत विप्रेंद्रा ऋषिलोकमभीप्सवः ।<br>
इत्युक्तं कश्यपेनाथ द्विजान्प्रति विशेषतः ११।<br>
यदि चेत्क्रियते स्नानं सर्वदुःखापहं सदा ।<br>
तीर्थानां प्रवरं तीर्थं क्षेत्राणामुत्तमोत्तमम् १२।<br>
तीर्थमेतद्विकीर्णं च शुभदं रोगदोषहृत् ।<br>
कुर्वंत्यत्र विशेषेण ये स्नानं सर्वदा कलौ १३।<br>
ते नराः पुण्यभाजो हि जायंते नात्र संशयः ।<br>
गयातीर्थसमं तीर्थं विकीर्णं पावनं परम् ।<br>
पितॄणां पुण्यदं नित्यं लोकानां दुःखनाशनम् १४।<br>
इति विकीर्णतीर्थम् ।<br>
तीर्थादस्मात्परं तीर्थं श्वेतोद्भवमनुत्तमम् ।<br>
यत्र श्वेता नदी जाता मत्पृष्ठोदरभस्मना १५।<br>
विश्रुता त्रिषु लोकेषु सर्वपापप्रणाशिनी ।<br>
हरांगभस्मसंयोगात्जाता देवैस्तु मानिता १६।<br>
तस्यां स्नातः शुचिर्दांतस्त्रिरात्रमुषितः पुमान् ।<br>
महाकालेश्वरं दृष्ट्वा रुद्रलोके महीयते १७।<br>
पिंडं पितृभ्यो यो दद्यात्तस्यास्तीरे कुशैस्तिलैः ।<br>
सुतृप्ताः पितरस्तस्य भवंतीति न संशयः १८।<br>
श्वेतगंगामहापुण्या दुःखदारिद्र्यमोचनी ।<br>
यत्र स्नानेन भो देवि परं सुखमवाप्यते १९।<br>
तस्या वै संगमे पुण्ये नित्यं तिष्ठामि पार्वति ।<br>
येऽत्र दानं प्रकुर्वंति स्नानं च तत्र सुंदरि २०।<br>
तदनंतफलं तस्य भवेद्वै नात्र संशयः ।<br>
तत्र भूतेश्वरो देवः संगमे वसते ध्रुवम् २१।<br>
तत्र धूपं च दीपं च पुष्पमारार्तिकं तथा ।<br>
ये कुर्वंति नरश्रेष्ठास्ते नराः पुण्यरूपिणः २२।<br>
बिल्वदलं समादाय यो ददाति शिवोपरि ।<br>
वांच्छितं लभते नित्यं श्वेतायां शिवसंनिधौ २३।<br>
इति श्रीपाद्मे महापुराणे पंचपंचात्साहस्र्यां संहितायामुत्तरखंडे।<br>
उमामहेश्वरसंवादे श्वेतातीर्थंनाम सप्तत्रिंशाधिकशततमोऽध्यायः १३७।<br>
<br>
