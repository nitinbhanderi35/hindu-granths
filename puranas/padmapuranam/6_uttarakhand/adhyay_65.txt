नारद उवाच-<br>
चातुर्मास्यव्रतानां च प्रब्रूह्युद्यापनं विभो ।<br>
उद्यापने कृते सर्वं संपूर्णं भवति ध्रुवम् १।<br>
महादेव उवाच-<br>
व्रतं कृत्वा महाभाग यदि नोद्यापनं चरेत् ।<br>
यस्तु कर्त्ता कर्मणां स न सम्यक्फलभाक्भवेत् २।<br>
व्रतवैकल्यमासाद्य कुष्ठी चांधः प्रजायते ।<br>
एतस्मात्कारणाच्चैव कुर्यादुद्यापनं द्विज ३।<br>
गृहीत्वा नियमानेतान्पालयित्वा यथाविधि ।<br>
सुप्तोत्थिते जगन्नाथे गत्वा ब्राह्मणसंनिधौ ४।<br>
क्षमापयेद्देवदेवं यथाविधि च विस्तरात् ।<br>
तैलत्यागे घृतं दद्याद्घृतत्यागे पयः स्मृतम् ५।<br>
मौने पिंडास्तिला देयाः सहिरण्या द्विजातये ।<br>
भोजने भोजनं दद्याद्दध्योदनसमन्वितम् ६।<br>
अन्नं दद्याद्विशेषेण हिरण्येन समन्वितम् ।<br>
अन्नदानान्मुनिश्रेष्ठ विष्णुलोके महीयते ७।<br>
पालाशपात्रे यो भुंक्ते नरो मासचतुष्टयम् ।<br>
भाजनं घृतपूर्णं तु दद्यादुद्यापने द्विज ८।<br>
षड्रसं भोजनं दद्याद्ब्राह्मणे नक्तभोजने ।<br>
अयाचिते ह्यनड्वाहं सहिरण्यं प्रदापयेत् ९।<br>
माषं त्यजन्मुनिश्रेष्ठ गां च दद्यात्सवत्सकाम् ।<br>
धात्रीस्नाने नरो दद्यात्स्वर्णं माषिकमेवच १०।<br>
फलानां नियमे चैव फलानि च प्रदापयेत् ।<br>
धान्यानां नियमे धान्यमथवा शालयः स्मृताः ११।<br>
तद्वद्भूशयने शय्यां सतूलां गेंदुकान्विताम् ।<br>
ब्रह्मचर्यं कृतं येन चातुर्मास्ये द्विजोत्तम १२।<br>
दंपत्योर्भोजनं देयमुभयोर्भक्तिपूर्वकम् ।<br>
सभोगं दक्षिणोपेतं सशाकं लवणं तथा १३।<br>
नित्यस्नाने नरो दद्यान्निस्नेहे सर्पिः सक्तवः ।<br>
नखकेशव्रते चैव प्रादेशं परिकल्पयेत् १४।<br>
उपानहौ प्रदातव्यौ उपानहविवर्जनात् ।<br>
आमिषस्य परित्यागात्सवत्सा कपिला स्मृता १५।<br>
नित्यं दीपप्रदो यस्तु सौवर्णं दीपमावहेत् ।<br>
तं दीपं घृतसंयुक्तं दद्याच्चैव द्विजन्मने १६।<br>
विष्णुभक्ताय विप्राय परिपूर्णव्रतेप्सया ।<br>
शाकस्य नियमे शाकं माषे सौवर्णमाषकम् १७।<br>
मैथुनानां तु नियमे रौप्यं दद्याद्दिवजातये ।<br>
नागवल्ल्यास्तु नियमे कर्पूरं सहरिण्यकम् १८।<br>
कालेकाले द्विजश्रेष्ठ यत्कृतं नियमेन तु ।<br>
तत्तद्देयं विशेषेण परलोकगतीप्सया १९।<br>
आदौ स्नानादिकं कृत्वा विष्णोरग्रे प्रकाशयेत् ।<br>
अनादिनिधनो देवः शंखचक्रगदाधरः ।<br>
तस्याग्रे के न कुर्वंति यतो विष्णुस्तु पापहा २०।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे चातुर्मास्योद्यापनंनाम पंचषष्टितमोऽध्यायः ६५।<br>
<br>
