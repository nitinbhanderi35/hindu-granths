नारद उवाच-<br>
विष्णुर्जालंधरं गत्वा तद्दैत्यपुटभेदनम् ।<br>
पातिव्रत्यस्य भंगाय वृंदायाश्चाकरोन्मतिम् १।<br>
अथ वृंदारका देवी स्वप्नमध्ये ददर्श ह ।<br>
भर्त्तारं महिषारूढं तैलाभ्यक्तं दिगंबरम् २।<br>
कृष्णप्रसूनभूषाढ्यं क्रव्यादगणसेवितम् ।<br>
दक्षिणाशां गतं मुंडं तमसा व्यावृतं तदा ३।<br>
स्वपुरं सागरे मग्नं सहसैवात्मना सह ।<br>
ततः प्रबुद्धा सा बाला स्वस्वप्नं प्रविचिन्वती ४।<br>
ददर्शोदितमादित्यं सच्छिद्रं निश्चलं मुहुः ।<br>
तदनिष्टमिति ज्ञात्वा रुदती भयविह्वला ५।<br>
कुत्रचिन्नालभच्छर्म गोपुराट्टालभूमिषु ।<br>
ततः सखीद्वययुता नगरोद्यानमागमत् ६।<br>
तत्रापि सागता बाला नालभत्कुत्रचित्सुखम् ।<br>
वनाद्वनांतरं याता नैव वेदात्मनस्तदा ७।<br>
ततो भ्रमंते सा बाला ददर्शातिविभीषणौ ।<br>
राक्षसौ सिंहवदनौ दंष्ट्रानयनभीषणौ ८।<br>
तौ दृष्ट्वा विह्वलातीव पलायनपरा तदा ।<br>
ददर्श तापसंशांतं सशिष्यं मौनमास्थितम् ९।<br>
ततस्तत्कंठ आसज्य निजां बाहुलतां भयात् ।<br>
मुने मां रक्ष शरणमागतामित्यभाषत १०।<br>
मुनिस्तां विह्वलां दृष्ट्वा राक्षसानुगतां तदा ।<br>
हुंकारेणैव तौ घोरौ चकार विमुखौ रुषा ११।<br>
यद्धुंकारभयत्रस्तौ दृष्ट्वा तौ गगनं गतौ ।<br>
प्रणम्य दंडवद्भूमौ वृंदा वचनमब्रवीत् १२।<br>
वृंदोवाच।<br>
रक्षिताहं त्वया घोराद्भयात्तस्मात्कृपानिधे ।<br>
किंचिद्विज्ञप्तुमिच्छामि कृपया तन्निशामय १३।<br>
जलंधरो हि मे भर्त्ता रुद्रं योद्धुं गतः प्रभो ।<br>
स तत्रास्ति कथं युद्धे तन्मे कथय सुव्रत १४।<br>
नारद उवाच-।<br>
मुनिस्तद्वाक्यमाकर्ण्य कृपयोर्ध्वमवैक्षत ।<br>
तावत्कपीशावायातौ तं प्रणम्याग्रतः स्थितौ १५।<br>
ततस्तद्भ्रूलतासंज्ञा नियुक्तौ गगनं गतौ ।<br>
गत्वा क्षणार्द्धादागत्य वानरावग्रतः स्थितौ १६।<br>
शिरः कबंधहस्तौ तौ दृष्ट्वाब्धितनयस्य सा ।<br>
पपात मूर्छिता भूमौ भर्तृव्यसनदुःखिता १७।<br>
कमंडलुजलैः सिक्ता मुनिनाश्वासिता तदा ।<br>
स्वभर्तृभाले सा भालं कृत्वा खिन्ना रुरोद ह १८।<br>
वृंदोवाच-।<br>
यः पुरा सुखसंवादैर्विनोदयसि मां विभो ।<br>
स कथं न वदस्यद्य वल्लभां मामनागसम् १९।<br>
येन देवाः सगंधर्वा निर्जिता हरिणा सह ।<br>
स कथं तापसेन त्वं त्रैलोक्यविजयी हतः २०।<br>
नारद उवाच-।<br>
रुदित्वेति तदा वृंदा तं मुनिं वाक्यमब्रवीत् ।<br>
वृंदोवाच ।<br>
कृपानिधे मुनिश्रेष्ठ जीवनं मेऽस्य सुप्रियम् २१।<br>
त्वमेवास्य पुनः शक्तो जीवनाय मतो मम ।<br>
अथ तद्वाक्यमाकर्ण्य प्रहस्य मुनिरब्रवीत् २२।<br>
मुनिरुवाच।<br>
नायं जीवयितुं शक्यो रुद्रेण निहतो युधि ।<br>
तथापि त्वत्कृपाविष्ट एवं संजीवयाम्यहम् २३।<br>
नारद उवाच।<br>
इत्युक्त्वांतर्दधे यावत्तावत्सागरनंदनः ।<br>
वृंदामालिंग्य तद्वक्त्रं चुचुंबे प्रीतमानसः २४।<br>
अथ वृंदापि भर्त्तारं दृष्ट्वा हर्षितमानसा ।<br>
रेमे तद्वनमध्यस्था तद्युक्ता बहुवासरम् २५।<br>
कदाचित्सुरतस्यांते दृष्ट्वा विष्णुं तमेव हि ।<br>
निर्भर्त्स्य क्रोधसंयुक्ता वृंदा वचनमब्रवीत् २६।<br>
वृंदोवाच।<br>
धिक्त वेदं हरे शीलं परदाराभिगामिनः ।<br>
ज्ञातोऽसि त्वं मया सम्यङ्माया प्रत्यक्ष तापसः २७।<br>
यौ त्वया मायया द्वास्थौ स्वकीयौ दर्शितौ मम ।<br>
तावेव राक्षसौ भूत्वा भार्यां तव हरिष्यथ २८।<br>
त्वं चापि भार्यादुःखार्तो वने कपिसहायवान् ।<br>
भ्रम सर्वेश्वरेणायं यस्ते शिष्यत्वमागतः २९।<br>
इत्युक्त्वा सा तदा वृंदा प्राविशद्धव्यवाहनम् ।<br>
विष्णुना वार्यमाणापि तस्मिन्नासक्तमानसा ३०।<br>
ततो हरिस्तामनुसंस्मरन्मुहुर्वृंदाचिताभस्मरजोवगुंठितः ।<br>
तत्रैव तस्थौ मुनिसिद्धसंघैः प्रबोध्यमानोपि ययौ न शांतिंम् ३१।<br>
इति श्रीपाद्मे महापुराणे पंचपंचाशत्सहस्रसंहितायामुत्तरखंडे कार्तिकमाहात्म्ये श्रीकृष्णसत्यभामासंवादे वृंदाचिताग्निप्रवेशोनाम त्र्यधिकशततमोऽध्यायः १०३।<br>
<br>
