नारद उवाच-<br>
जालंधरस्तु तच्छ्रुत्वा कोपाकुलितविग्रहः ।<br>
निर्जगामाशु दैत्यानां कोटिभिः परिवारितः १।<br>
गतस्तस्याग्रतः शुक्रो राहुर्दृष्टिस्थितोऽभवत् ।<br>
मुकुटश्चापतद्भूमौ वेगात्प्रस्खलितस्तदा २।<br>
दैत्यसैन्यवृतैस्तत्र विमानानां शतैस्तदा ।<br>
व्यराजत नभः पूर्णं प्रावृषीव बलाहकैः ३।<br>
तस्योद्योगं तदा दृष्ट्वा देवाः शक्रपुरोगमाः ।<br>
अलक्षितत्वराजग्मुः शूलिनं ते व्यजिज्ञपन् ४।<br>
देवा ऊचुः ।<br>
न जानासि कथं स्वामिन्देवा विज्ञापयंति भो ।<br>
तदस्मद्रक्षणार्थाय जहि सागरनंदनम् ५।<br>
नारद उवाच-<br>
इति देववचः श्रुत्वा प्रहस्य वृषभध्वजः ।<br>
महाविष्णुं समाहूय वचनं चेदमब्रवीत् ६।<br>
ईश्वर उवाच-<br>
जालंधरः कथं विष्णो न हतः संगरे त्वया ।<br>
तद्भयाच्चापयातोऽसि त्यक्त्वा वैकुंठमात्मनः ७।<br>
भगवानुवाच-<br>
तवांशसंभवत्वाच्च भ्रातृत्वाच्च तथा श्रियः ।<br>
न मया निहतः संख्ये त्वमेनं जहि दानवम् ८।<br>
ईश्वर उवाच-<br>
नायमेभिर्महातेजाः शस्त्रास्त्रैर्वध्यते मया ।<br>
देवैः सर्वैः स्वतेजोंशः शस्त्रार्थे दीयतां मम ९।<br>
नारद उवाच-<br>
अथ विष्णुमुखा देवाः स्वतेजांसि ददुस्तदा ।<br>
तान्येकत्वं गतानीशो दृष्ट्वा तेजो महांस्तदा १०।<br>
तेनाकरोन्महादेवः सहसा शस्त्रमुत्तमम् ।<br>
चक्रं सुदर्शनं नाम ज्वालामालातिभीषणम् ११।<br>
तेजःशेषेण च तदा वज्रं च कृतवान्हरः ।<br>
तावज्जलंधरो दृष्टः कैलासतलभूमिषु १२।<br>
हस्त्यश्वरथपत्तीनां कोटीभिः परिवारितः ।<br>
तं दृष्ट्वा हर्षिताः सर्वे देवा जग्मुर्यथागतम् १३।<br>
गणाश्च समनह्यंत युद्धायातित्वरान्विताः ।<br>
नंदीभवक्त्रसेनानीमुखाः सर्वे शिवाज्ञया १४।<br>
अवतेरुर्गणाः सर्वे कैलासाद्युद्धदुर्मदाः ।<br>
ततः समभवद्युद्धं कैलासोपत्यका भुवि १५।<br>
प्रमथाधिपदैत्यानां घोरं शस्त्रास्त्रसंकुलम् ।<br>
भेरीमृदंगशंखौघनिस्वनैर्वीरहर्षणैः १६।<br>
गजाश्वरथशब्दैश्च नादिता भूर्व्यकंपत ।<br>
शक्तितोमरबाणौघैर्मुशलप्रासपट्टिशैः १७।<br>
व्यराजत नभः पूर्णमुल्काभिरिव संवृतम् ।<br>
निहतैरथ नागाश्वैः सर्वा भूमिर्व्यराजत १८।<br>
वज्राहताश्चलशिरः शकलैरिव संवृता ।<br>
प्रमथाहतदैत्यौघैर्दैत्याहतगणैस्तथा १९।<br>
वसासृङ्मांस पंकाद्यैर्भूरगम्याभवत्तदा ।<br>
प्रमथाहतदैत्यौघान्भार्गवः समजीवयत् २०।<br>
युद्धे पुनः पुनश्चैव मृतसंजीवनी बलात् ।<br>
तं दृष्ट्वा व्याकुलीभूत्वा गणाः सर्वे भयार्दिताः २१।<br>
शशंसुर्देवदेवेशं तत्सर्वं शुक्रचेष्टितम् ।<br>
अथ रुद्रमुखात्कृत्या बभूवातीव भीषणा २२।<br>
तालजंघोदरी वक्रा स्तनापीडितभूरुहा ।<br>
सा युद्धभूमिमासाद्य भक्षयंती महासुरान् २३।<br>
भार्गवं स्वकरे धृत्वा जगामांतर्हिताभवत् ।<br>
विधृतं भार्गवं दृष्ट्वा दैत्यसैन्यगणास्तदा २४।<br>
प्रम्लानवदना दर्पान्निजघ्नुर्युद्धदुर्मदाः ।<br>
अथाभज्यत दैत्यानां सेना गणभयार्दिता २५।<br>
वायुवेगहता यद्वत्प्रकीर्णतृणसंहतिः ।<br>
भग्नां गतभयात्सेनां दृष्ट्वा हर्षं गणा ययुः २६।<br>
निशुंभशुंभसेनान्यौ कालनेमिश्च वीर्यवान् ।<br>
त्रयस्ते वारयामासुर्गणसेनां महाबलाः २७।<br>
मुंचतः शरवर्षाणि प्रावृषीव बलाहकाः ।<br>
ततो दैत्यशरौघास्ते शलभानामिव व्रजाः २८।<br>
रुरुधुः खं दिशः सर्वा गणसेनामकंपयन् ।<br>
गणाः शरशतैर्भिन्ना रुधिरासारवर्षिणः २९।<br>
वसंते किंशुकाभासा न प्राज्ञायत किंचन ।<br>
पतिताः पात्यमानाश्च छिन्नाभिन्नास्तदा गणाः ३०।<br>
त्यक्त्वा संग्रामभूमिं ते सर्वेऽपि विमुखाभवन् ३१।<br>
ततः प्रभग्नं स्वबलं विलोक्य गजास्यनंदीश्वरकार्तिकेयाः ।<br>
चिरान्विता दैत्यवरान्प्रसह्य निवारयामासुरमर्षणास्ते ३२।<br>
इति श्रीपाद्मे महापुराणे पंचपंचाशत्सहस्रसंहितायामुत्तरखंडे कार्तिकमाहात्म्ये श्रीकृष्णसत्यभामासंवादे दैत्यसेनावधोनाम शततमोऽध्यायः १००।<br>
<br>
