<sup id="cite_ref-1" class="reference"><a href="#cite_note-1">[१]</a></sup>श्रीभगवानुवाच।<br>
चतुर्थस्यापि माहात्म्यमाख्यास्याम्यधुना शृणु ।<br>
बदरीत्वं समुत्सृज्य येन कन्ये दिवं गते १।<br>
श्रीरुवाच।<br>
कथं कन्ये दिवं याते बदरीत्वं विसृज्य वै ।<br>
ते कचास्तां पुरा देव कथं प्राप्ते तु मुख्यताम् २।<br>
एतद्वेदितुमिच्छामि नाथ वक्तुं त्वमर्हसि ।<br>
न तु तृप्यामि शृण्वंती परमां च कथामिमाम् ३।<br>
श्रीभगवानुवाच।<br>
अस्ति भागीरथी तीरे नाम्ना वाराणसी पुरी ।<br>
भरतो<sup id="cite_ref-2" class="reference"><a href="#cite_note-2">[२]</a></sup> नाम युक्तात्मा तत्र विश्वेश्वरालये ४।<br>
नित्यमात्मरतस्तुर्यं जपत्यध्यायमादरात् ।<br>
तदभ्यासाददुष्टात्मा न द्वंद्वैरभिभूयते ५।<br>
काले कदाचन क्रीडन्ययौ स नगराद्बहिः ।<br>
उपांत्यवर्तिनो देवान्दिदृक्षुः स तपोधनः ६।<br>
विशश्राम तयोर्मूले बदर्योर्न्यपतत्फले ।<br>
उपधाय तयोरेकामन्यामालंब्य चांघ्रिणा ७।<br>
तपस्विनि ततो याते बदर्योश्च तथार्द्वयम् ।<br>
शुष्कं निष्पत्रशाखं च दिवसैः पंचषैरभूत् ८।<br>
गृहे क्वचन विप्राणां जज्ञाते कन्यके ततः ।<br>
वर्द्धमानं तयोर्युग्मं सप्तभिः परिवत्सरैः ९।<br>
विहृत्य दूरदेशेभ्यो यतिमायांत मैक्ष्यत ।<br>
गृहीत्वा चरणौ तस्य वचः सूनृतमब्रवीत् १०।<br>
त्वत्प्रसादादेव मुने मोचितं द्वंद्वमावयोः ।<br>
उत्सृज्य बदरीभावं मानुष्यं प्रतिपद्यते ११।<br>
एवमुक्तो मुनिस्ताभ्यां विस्मृतः प्रत्युवाच सः ।<br>
कदा वत्से युवां केन हेतुना मोचिते मया १२।<br>
युवयोर्बदरीत्वे च हेतुं ब्रूतां न वेद्म्यहम् ।<br>
ऊचतुः कन्यके तस्मै बादर्ये हेतुमात्मनः १३।<br>
आदौ विमोचने तस्माद्दुस्त्यजादपि कारणम् ।<br>
अस्ति गोदावरी तीरे तीर्थं पुण्यप्रदं नृणाम् १४।<br>
च्छिन्नपापमिति ख्यातं परां कोटिमवापयत् ।<br>
तत्र सत्यतपा नाम तपस्तेपे सुदारुणम् १५।<br>
ग्रीष्मे महति दीप्तानां मध्यगो जातवेदसाम् ।<br>
वर्षासु जलधाराभिर्नित्यमासिक्तमूर्द्धजः १६।<br>
शिशिरे च वसन्नप्सु बिभ्रत्कंटकितां तनुम् ।<br>
विशुद्धः सततं काले तपस्तप्त्वा स संयमी १७।<br>
आत्मन्येव मतिं चक्रे परां प्राप्य सुनिर्वृतिम् ।<br>
सदा फलानि बिभ्रत्सु सांद्रच्छायेषु शाखिषु १८।<br>
निर्मत्सरेषु सत्वेषु बध्वा प्रीतिपरामपि ।<br>
तपःफलानुसंधाने वैदुष्येनोपपादितम् १९।<br>
ब्रह्माप्येनं स्वयं पृच्छन्नुपतस्थे तमन्वहम् ।<br>
तेन संकोचहीनत्वाद्ब्रह्यण्यनुगतेन्वहम् २०।<br>
तद्ध्यानानुगतव्यक्ति ववृधे तस्य तत्तपः ।<br>
विमुक्तकल्पं मन्वानः समृद्धादात्मनः पदात् २१।<br>
अंतरायशतं चक्रे ततो भीतः पुरंदरः ।<br>
आहूयाप्सरसां मध्यादावां तुल्यं समादिशत् २२।<br>
कुरुतं तत्तपोविघ्नमनेनाचरितं युवाम् ।<br>
यो मां पदादवष्टभ्य स्वराज्यं भोक्तुमिच्छति २३।<br>
इति संदेशमापन्ने पुरस्ताच्च बिडौजसः ।<br>
गोदावरीमगच्छावः स मुनिर्यत्र वर्तते २४।<br>
मृदंगैर्मंदगंभीरैर्वेणुभिः कलवादिभिः ।<br>
कलं गीतं समारब्धं तन्वंगीभिः समन्वितम् २५।<br>
उद्वहंत्यौ पृथुश्रोणीं घनपीनपयोधरे ।<br>
स्मयस्मेरमुखांभोजे किंचिदाकुंचितालके २६।<br>
मणिकुंडलदृष्टांसे पुंडरीकोज्ज्वलेक्षणे ।<br>
तनुमध्ये सुवृत्तोरु वहंत्यौ च समे पदे २७।<br>
आनर्तां यो वनस्यार्थे स्वरताललयानुगाम् ।<br>
दर्शयंत्यौ स्वतः कृत्स्नां गतिं भावानुगामिनीम् २८।<br>
मृदूपक्रममुत्पन्नं मंदं मंदं विवर्द्धनम् ।<br>
गर्जयामास दिक्चक्रं तत्तयोर्नृत्यमानयोः २९।<br>
ततोंगहारवेगेन वायुर्वासः सुशीतलः ।<br>
ईषदुच्छ्वसिते चैले दर्शयंत्यौ पयोधरौ ३०।<br>
उद्वर्धयंती कंदर्प्पमुल्बणा गतिरावयोः ।<br>
कोपमुत्पादयामासु मुने रविकृतात्मनः ३१।<br>
ततः शापं ददौ कोपाज्जलमुत्सृज्य पाणिना ।<br>
बदरीत्वं प्रपद्येथां जाह्नवी रोधसीति नौ ३२।<br>
आवाभ्यां पारतंत्र्येण यद्दुश्चरितमास्थितम् ।<br>
तत्क्षमस्व विनम्राभ्यां मुनिः पश्चात्प्रसादितः ३३।<br>
ततः शापविमोक्षं नौ कल्पयामास पुण्यधीः ।<br>
भरतागमनांतोयमिति सत्यतया मुनिः ३४।<br>
मर्त्येषु जन्मलाभश्च स्मृतिश्चातीतजन्मनाम् ।<br>
आवयोरंतिकं गत्वा बदरीभूतयोस्ततः ३५।<br>
स्मरता तुर्यमध्यायं भवता निष्कृतिः कृता ।<br>
तत्तावत्प्रणमावस्त्वां शापादेव न केवलात ३६।<br>
घोरादेव तु संसारात्त्वयैतेन विमोचिते ।<br>
श्रीभगवानुवाच।<br>
एवमुक्तो मुनिस्ताभ्यामतिप्रीतमनास्ततः ३७।<br>
पूजितस्ते समामंत्र्य यथागतमसौ ययौ ।<br>
कन्ये चतुर्थमध्यायं जपेतां नित्यमादरात् ३८।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे गीतामाहात्म्ये अष्टसप्तत्यधिकशततमोऽध्यायः १७८।<br>
<br>
