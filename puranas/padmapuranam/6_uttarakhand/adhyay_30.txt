नारद उवाच-<br>
ब्रह्मन्संवत्सराख्यस्य दीपस्य विधिमुत्तमम् ।<br>
सर्वव्रतप्रधानस्य माहात्म्यं प्रवदस्व मे १।<br>
येन व्रतानि सर्वाणि कृतान्येव न संशयः ।<br>
सर्वकामसमृद्धिश्च सर्वपापक्षयो भवेत् २।<br>
महादेव उवाच -<br>
वदामि तव देवर्षे रहस्यं पापनाशनम् ।<br>
यच्छ्रुत्वा ब्रह्महा गोघ्नो मित्रघ्नो गुरुतल्पगः ३।<br>
विश्वासघाती क्रूरात्मा मुक्तिमाप्नोति शाश्वतीम् ।<br>
शतं कुलानामुद्धृत्य विष्णोर्लोकं स गच्छति ४।<br>
तदहं कथयिष्यामि दीपव्रतमनुत्तमम् ।<br>
संवत्सरप्रमाणस्य विधिं माहात्म्यमेव च ५।<br>
हेमंते प्रथमे मासि प्राप्य ह्येकादशीं शुभाम् ।<br>
ब्राह्मे मुहूर्त्ते चोत्थाय कामक्रोधविवर्जितः ६।<br>
नदीसंगमतीर्थेषु तडागेषु सरित्सु च ।<br>
स्नानं समाचरेत्तत्र गृहे वा नियतात्मवान् ७।<br>
स्नातोऽहं सर्वतीर्थे तत्स्नानं देहि मे सदा ८।<br>
स्नानमंत्रः ।<br>
देवान्पितॄंश्च संतर्प्य कृतजप्यो जितेंद्रियः ।<br>
ततः संपूजयेद्देवं लक्ष्मीनारायणं प्रभुम् ।<br>
पंचामृतेन संस्नाप्य ततो गंधोदकेन च ९।<br>
स्नातोऽसि लक्ष्म्या सहितो देवदेव जगत्पते ।<br>
मां समुद्धर देवेश घोरात्संसारबंधनात् १०।<br>
ततः संपूजयेद्देवं लक्ष्म्या सह जनार्दनम् ।<br>
मंत्रैस्तु वैदिकैर्भक्त्या तथा पौराणिकैरपि ११।<br>
अतो देवेति गंधादि पौरुषेणापि वा पुनः ।<br>
नमो मत्स्याय देवाय कूर्मदेवाय वै नमः १२।<br>
नमो वाराहदेवाय नरसिंहाय वै नमः ।<br>
नमोऽस्तु बुद्धदेवाय कल्किने च नमोनमः १३।<br>
नमोऽस्तु रामदेवाय विष्णुदेवाय ते नमः ।<br>
नमः सर्वात्मने तुभ्यं शि रइत्यभिपूजयेत् ।<br>
केशवादीनि नामानि तैर्वा संपूजयेद्धरिम् १४।<br>
वनस्पतिरसो दिव्यः सुरभिर्गंधवाञ्छुचिः ।<br>
धूपोऽयं देवदेवेश नमस्ते प्रतिगृह्यताम् १५ ।धूपमंत्रः ।<br>
दीपस्तमो नाशयति दीपः कांतिं प्रयच्छति ।<br>
तस्माद्दीपप्रदानेन प्रीयतां मे जनार्दनः १६। दीपमंत्रः ।<br>
नैवेद्यमिदमन्नाद्यं देवदेव जगत्पते ।<br>
लक्ष्म्या सह गृहाण त्वं परमामृतमुत्तमम् १७। नैवेद्यमंत्रः ।<br>
अर्घ्यं दद्यात्ततो भक्त्या एवं ध्यात्वा जनार्दनम् ।<br>
फलेन चैव हस्तेन शंखेनादाय चोदकम् १८।<br>
जन्मांतरसहस्रेण यन्मया पातकं कृतम् ।<br>
तत्सर्वं नाशमायातु प्रसादात्तव केशव १९। इति अर्घमंत्रः ।<br>
ततः कुंभं नवं शुभ्रं घृतपूर्णं समानयेत् ।<br>
लक्ष्मीनारायणस्याग्रे तैलपूर्णमथापि वा २०।<br>
तस्योपरि न्यसेत्पात्रं ताम्रं मृन्मयमेव च ।<br>
नवतंतुसमां वर्तिं तस्मिन्पात्रे तु निर्वपेत् २१।<br>
ततः प्रबोधयेद्दीपं स्थाप्य कुंभं सुनिश्चलम् ।<br>
पुष्पगंधादिभिः पूज्य ततः संकल्पयेच्छुचिः २२।<br>
मंत्रेणानेन देवर्षे असमीरेषु धामसु ।<br>
कामो भूतस्य भव्यस्य सम्राडेको विराजते २३।<br>
दीपः संवत्सरं यावत्मयायं परिकल्पितः ।<br>
अग्निहोत्रमविच्छिन्नं प्रीयतां मम केशव २४।<br>
ततो जितेंद्रियो भूत्वा श्रुतिज्ञानपरायणः ।<br>
नालपेत्पतितान्पापांस्तथा पाखण्डिनो नरान् २५।<br>
रात्रौ जागरणं गीतं नृत्यवाद्यादिकैस्तथा ।<br>
पुण्यपाठैश्च विविधैर्धर्माख्यानैरुपोषणैः २६।<br>
ततः प्रभातसमये कृतपूर्वाह्णिक क्रियः ।<br>
ब्राह्मणान्भोजयेद्भक्त्या यथाशक्त्या प्रपूजयेत् २७।<br>
स्वयं च पारणं कृत्वा प्रणिपत्य विसर्जयेत् ।<br>
एवं संवत्सरं यावदहोरात्रं दृढव्रतः २८।<br>
दीपं पलसुवर्णेन तदर्द्धार्द्धेन वा पुनः ।<br>
वर्तिस्तु राजती प्रोक्ता द्विपलार्द्धार्द्धिकापि वा २९।<br>
घृतपूर्णं तथा कुंभं ताम्रपात्रसमन्वितम् ।<br>
लक्ष्मीनारायणो देवो यथाशक्त्या हिरण्मयः ३०।<br>
कार्यो भक्तिमता पुंसा मुक्तिद्वारमभीप्सता ।<br>
ततो निमंत्रयेद्विद्वान्ब्रह्मणान्साधुसत्तमान् ३१।<br>
द्वादशोत्तमपक्षे तु विप्रान्षण्मध्यमे तथा ।<br>
अन्यथा कारयेत्त्रीन्वा एकं कर्मकरं द्विजम् ३२।<br>
सपत्नीकं द्विजं शांतं क्रियावंतं विशेषतः ।<br>
इतिहासपुराणज्ञं धर्मज्ञं मृदुमेव च ३३।<br>
पितृभक्तं गुरुपरं देवब्राह्मणपूजकम् ।<br>
पादार्घदानविधिना वस्त्रालंकारभूषणैः ३४।<br>
संपूज्य पत्न्या सहितमेकं भक्त्या च पूर्ववत् ।<br>
लक्ष्मीनारायणं देवं दीपवर्तियुतं तथा ३५।<br>
ताम्रपात्रोपरिस्थाप्य घृतकुंभेन संयुतम् ।<br>
ब्राह्मणाय ततो दद्याद्ध्यात्वा नारायणं परम् ।<br>
मंत्रेणानेन देवर्षे तमहं कथयामि ते ३६।<br>
अविद्या तमसा व्याप्ते संसारे पापनाशनः ।<br>
ज्ञानप्रदो मोक्षदश्च तस्माद्दत्तो मयानघ ३७।<br>
इति दीपमंत्रः ।<br>
दक्षिणां च यथाशक्त्या दत्त्वा विप्राय भक्तितः ।<br>
भोजयेद्ब्राह्मणान्पश्चाद्घृतपायसमोदकैः ३८।<br>
वस्त्रैराच्छादयेत्पश्चात्सपत्नीकं तथा द्विजम् ।<br>
शय्यां सोपस्करां दद्याद्धेनुं चैव सवत्सकाम् ३९।<br>
तेभ्यस्तु दक्षिणां दद्याद्यथावित्तानुसारतः ।<br>
सुहृत्स्वजनबंधूश्च भोजयेत्पूजयेत्तथा ४०।<br>
एवं महोत्सवं कुर्याद्दीपव्रत समापने ।<br>
ततो विसर्जयेत्पश्चात्प्रणिपत्य क्षमापयेत् ४१।<br>
एवं कृते तु यत्पुण्यं तथा सांक्रांतिकैश्च यत् ।<br>
संवत्सराख्य दीपस्य तत्फलं प्राप्यते नरैः ४२।<br>
मासव्रतैश्च यत्पुण्यं तत्पुण्यं प्राप्यते नरैः ।<br>
संवत्सरस्य दीपस्य व्रतेन चरितेन च ४३।<br>
दानव्रतैर्यथासंख्यैर्यश्च योगव्रतैस्तथा ।<br>
तत्फलं समवाप्नोति दीपे सांवत्सरे कृते ४४।<br>
गोभूहिरण्यदानानि गृहादीनां विशेषतः ।<br>
यत्फलं लभते विद्वान्तत्फलं दीपदो भवेत् ४५।<br>
दीपदः कांतिमाप्नोति दीपदो धनमक्षयम् ।<br>
दीपदो ज्ञानमाप्नोति दीपदः परमं सुखम् ४६।<br>
दीपदानाच्च सौभाग्यं विद्यामत्यंतनिर्मलाम् ।<br>
आरोग्यं परमामृद्धिं लभते नात्र संशयः ४७।<br>
दीपदः सुभगां भार्यां सर्वलक्षणसंयुताम् ।<br>
पुत्रान्पौत्रान्प्रपौत्रांश्च संततिं चाक्षया लभेत् ४८।<br>
ब्राह्मणः परमं ज्ञानं क्षत्रियो राज्यमुत्तमम् ।<br>
वैश्यो धनपशून्सर्वाञ्छूद्रः सुखमवाप्नुयात् ४९।<br>
कुमारी चापि भर्तारं सर्वलक्षणसंयुतम् ।<br>
प्राप्नोति परमायुश्च पुत्रान्पौत्रांश्च पुष्कलान् 6.30.५०।<br>
वैधव्यं नैव युवती कदाचिदपि पश्यति ।<br>
न वियोगमवाप्नोति दीपदानप्रभावतः ५१।<br>
नाधयो व्याधयश्चैव जायंते दीपदानतः ।<br>
भयात्प्रमुच्यते भीतो बद्धो मुच्येत बंधनात् ५२।<br>
ब्रह्महत्यादिभिः पापैर्दीपव्रतपरायणः ।<br>
मुच्यते नात्र संदेहो ब्रह्मणो वचनं यथा ५४।<br>
चांद्रायणानि कृच्छ्राणि चरितानि न संशयः ।<br>
येन सांवत्सरो दीपो बोधितः शाश्वतो हरेः ५५।<br>
ते धन्यास्ते महात्मानस्तैः प्राप्तं जन्मनः फलम् ।<br>
यैः संपूज्य हरिं भक्त्या दीपःसांवत्सरः कृतः ५६।<br>
येऽपि संवर्त्तयंतीह दीपवर्तिविलोकनाः ।<br>
ते यांति परमं स्थानं यत्सुरैरपि दुर्लभम् ५७।<br>
येन तैलं च वर्तिं च यथाशक्त्या प्रदीपके ।<br>
प्रक्षेपयंति सततं ते यांति परमां गतिम् ५८।<br>
गच्छंतं दीपकं शांतिं न शक्नोति प्रबोधितुम् ।<br>
कथयत्यन्यलोकानां तेऽपि तत्फलभागिनः ५९।<br>
स्तोकं स्तोकं च भिक्षित्वा तैलं दीपार्थमेव च ।<br>
करोति दीपकं विष्णोः पुण्यं तेनापि लभ्यते ६०।<br>
दीपं प्रज्वाल्यमानं तु यः पश्यत्यधमो नरः ।<br>
कृतांजलिपुटो विष्णोर्विष्णुलोकमवाप्नुयात् ६१।<br>
दीपप्रज्वालने बुद्धिं यो दद्यात्कुरुते स्वयम् ।<br>
सर्वपापविनिर्मुक्तो विष्णुलोकमवाप्नुयात् ६२।<br>
अत्राप्युदाहरंतीममितिहासं पुरातनम् ।<br>
यस्य श्रवणमात्रेण मुच्यते सर्वकिल्बिषैः ६३।<br>
सरस्वत्यास्तटे रम्ये सिद्धाश्रम इति श्रुतः ।<br>
तत्रोवास द्विजः पूर्वं कपिलो नाम वेदवित् ६४।<br>
व्रतोपवासनिरतो दरिद्र श्रोःत्रियस्तथा ।<br>
भिक्षावृत्त्या च कुरुते कुटुंब परिपालनम् ६५।<br>
व्रतोपवासनियमैर्विष्णुमाराधयत्यसौ ।<br>
विष्णुं संपूज्य विधिवद्दीपं बोधयते सदा ६६।<br>
समादाय च तत्तैलं स्वगृहे पूज्य केशवम् ।<br>
दीपं भक्त्या च परया बोधयेद्धरितुष्टये ६७।<br>
एवं प्रवर्त्तमानस्य कपिलस्य महात्मनः ।<br>
मार्जारस्तीक्ष्णंदंष्ट्रस्तु मूषकान्भक्षयेत्सदा ६८।<br>
तत्रागच्छति भक्ष्यार्थं मूषकानामहर्निशम् ।<br>
कृत्वा ध्यानं स भक्ष्यार्थं नित्यं नारायणाग्रतः ६९।<br>
भक्षिता बहवस्तेन मूषका द्विजवेश्मनि ।<br>
ये ये तैलार्थमायांति वर्त्यपाहरणाय च ७०।<br>
तांस्तांस्तु भक्षयत्येव मूषकान्ध्यानतत्परः ।<br>
एवं प्रवर्तमानस्य कदाचित्कालपर्ययात् ७१।<br>
एकादश्यां स कपिलो ब्राह्मणः स्वगृहे शुचिः ।<br>
सोपवासः सपत्नीकः पूजयामास चाच्युतम् ७२।<br>
ततो जागरणं चक्रे स्तुतिनृत्यपरायणः ।<br>
अर्द्धरात्रे तु संप्राप्ते निद्रया मोहितो द्विजः ७३।<br>
मार्जारश्चागतस्तत्र तीक्ष्णदंष्ट्रो लघुक्रमः ।<br>
लक्षयामास नैवेद्यं गृहकोणे स्थितः सदा ७४।<br>
अद्राक्षीन्मूषिकां क्षुद्रा तैलपानार्थमागताम् ।<br>
मंदतेजसि दीपे तु वर्त्यपाहरणोचिताम् ७५।<br>
समुत्पत्य पदाक्रम्य तदा सा बिलमाविशत् ।<br>
तस्याः पादेन वै वर्त्या दीपः संबोधितो भृशम् ७६।<br>
तैलपात्रं च नमितं सुप्रकाशोऽभवत्तदा ।<br>
ब्राह्मणोऽपि जजागार त्यक्त्वा निद्रां विमोहिनीम् ७७।<br>
मार्जारोऽपि च तां रात्रीमजाग्रच्चाखुभक्षकः ।<br>
ततः प्रभाते विमले कृत्वा नित्यक्रियां द्विजः ७८।<br>
ततश्च पारणं चक्रे विप्रो बंधुजनैः सह ।<br>
एवं प्रवर्त्तमानस्य कपिलस्य महात्मनः ७९।<br>
बभूवुः पुत्रपौत्राश्च धनधान्यमनुत्तमम् ।<br>
आरोग्यं परमामृद्धिमवाप महतीं श्रियम् ८०।<br>
दीपव्रतप्रभावेन कपिलो मोक्षमागतः ।<br>
संभेद्य मंडलं पुण्यं सवितुः शशिनस्तथा ८१।<br>
दीपज्योतिःस्वरूपेण परमात्मा नियुक्तवान् ।<br>
मूषिकापि च कालेन ममार बिलमध्यतः ८२।<br>
विमानवरमासाद्य विष्णुलोकं जगाम सा ।<br>
मार्जारोऽपि च कालांते मृतः स्वर्गं जगाम सः ८२।<br>
विमानवरमारुह्य देवगंधर्वसेवितम् ।<br>
अप्सरोभिः परिवृतो विद्याधरगणैर्युतः ८३।<br>
स्तूयमानो महातेजा जयशब्दादि मंगलैः ।<br>
स्तूयमानः स वै नागैर्विष्णुलोकं जगाम सः ८४।<br>
कल्पकोटिसहस्राणि कल्पकोटिशतानि च ।<br>
भुक्त्वा च विपुलान्भोगान्ततो राजाभवद्भुवि ८५।<br>
सुधर्मा नाम धर्मात्मा देवब्राह्मणपूजकः ।<br>
रूपवान्सुभगश्चैव महाबलपराक्रमः ८६।<br>
तस्य प्रियतमा भार्या सर्वलक्षणसंयुता ।<br>
भर्तृभक्ता तथा शीला नाम्ना सा रूपसुंदरी ८७।<br>
सर्वासां चैव नारीणां मध्ये सा सुभगाभवत् ।<br>
पुत्राश्च बहवो जातास्तथा दुहितरो घनाः ८८।<br>
एवं विहरतोस्तद्वद्दंपत्योः प्रीतिपूर्वकम् ।<br>
आगतः कार्त्तिको मासो हरिनेत्रावबोधकृत् ८९।<br>
तस्मिन्दीपाः प्रबोध्यंते नारायणपरायणैः ।<br>
कृच्छ्रचांद्रायणादीनि व्रतानि नियमास्तथा ९०।<br>
क्रियंते विष्णुभक्तैश्च संसारभयभीरुभिः ।<br>
अथ प्रबोधिनीं प्राप्य राजा राज्ञीमथाब्रवीत् ९१।<br>
भद्रे प्रबोधिनी पुण्या विष्णोर्नाभिसरोरुहे ।<br>
करिष्याम्यद्य पूजां च सोपवासो जितेंद्रियः ९२।<br>
स्नात्वा च पुष्करे तीर्थे पुंडरीकाक्षमच्युतम् ।<br>
पूजयिष्यामि देवेशं लक्ष्म्या सह जनार्दनम् ९३।<br>
इति सा वांछितं श्रुत्वा भर्तुः प्रियहिते रता ।<br>
उवाच वचनं गुह्यं भर्त्तारं चारुहासिनी ९४।<br>
रूपसुंदर्युवाच-<br>
ममापि हृदये कामः समुत्पन्नो नराधिप ।<br>
रूपसौंदर्यवांछा च हृदये मम वर्त्तते ९५।<br>
पुष्करं प्रथमं तीर्थं गंतुमिच्छे त्वया सह ।<br>
ततो राजा तया सार्द्धमागतः पुष्करं तदा ९६।<br>
हस्त्यश्वरथवृंदैश्च समागत्य पुरोहितैः ।<br>
ततः स्नात्वा तथा ध्यायन्तर्पयन्पितृदेवताः ९७।<br>
पूजयामास देवेशं पुंडरीकाक्षमच्युतम् ।<br>
दीपमालाकुले तत्र सर्वतः सुमनोहरे ९८।<br>
ददर्श लिखितं तत्र मार्जारं देवतालये ।<br>
तं दृष्ट्वा प्राकृतं कर्म जन्म स्मृत्वा नृपस्तदा ९९।<br>
मुखपंकजमालोक्य प्रियायाः प्रजहास च ।<br>
रूपसुंदर्युवाच-<br>
मम सन्मुखमालोक्य भर्तः किं स्मितकारणम् 6.30.१००।<br>
कथयामास हृष्टात्मा प्राक्तनं कर्मणः फलम् ।<br>
राजोवाच-<br>
अहमासं पुरा देवि मार्जारो ब्राह्मणालये १०१।<br>
भक्षिता मूषकास्तत्र मया शतसहस्रशः ।<br>
ततो नारायणस्याग्रे दीपः संरक्षितो यतः १०२।<br>
व्याजेनापि मया देविप्राप्तं तत्कर्मणः फलम् ।<br>
विष्णुलोकमनुप्राप्य राज्यं प्राप्तं मयाधुना १०३।<br>
रूपसुंदर्युवाच-।<br>
ममापि स्मरणं जातं प्राकृतस्य च जन्मनः ।<br>
मूषिका चाहमप्यासं क्षुद्रा ब्राह्मणवेश्मनि १०४।<br>
कार्तिके च प्रबोधिन्यां मंदीभूते च दीपके ।<br>
वर्त्यग्राहरणार्थाय निर्गताहं तदा बिलात् १०५।<br>
दृष्ट्वा नारायणं देवं पूजितं कुसुमैस्तथा ।<br>
निद्राभिभूतं विप्रं च वर्त्तिः कृष्टा मया तदा १०६।<br>
उत्थितस्त्वं यदा तत्र मां गृहीतुं कृतक्षणः ।<br>
दृष्ट्वा त्वं च प्रणष्टाहं प्रविष्टा बिलमध्यतः १०७।<br>
विशंत्या मम पादेन दीपवर्त्तिर्विजृंभिता ।<br>
तैलपात्रं च नमितं तेनाहं सुखभागिनी १०८।<br>
तन्मया राजराजेंद्र दीपं चैव प्रकाशितम् ।<br>
इदानीं च मया प्राप्तं रूपलावण्यमुत्तमम् १०९।<br>
त्वं च भर्त्ता तथा राज्यं पुत्राश्चैवंविधं सुखम् ।<br>
दीपप्रबोधनाज्जातं ज्ञानमत्यंत दुर्ल्लभम् ११०।<br>
तस्मात्सर्वप्रयत्नेन दीपव्रतमनुत्तमम् ।<br>
आवां हि परया भक्त्या कुर्वश्चैव विशेषतः १११।<br>
तदेतत्कर्मणः प्राप्तं फलं राज्यादिसंपदः ।<br>
पूर्वजन्मस्मृतं चापि सर्वपापक्षयस्तथा ११२।<br>
तस्मात्सर्वप्रयत्नेन विधिमंत्रादिपूर्वकम् ।<br>
दीपव्रतं कृतं पुंभिः पुण्यं चंद्रार्कतारकम् ११३।<br>
इति श्रुत्वा वचो राजा चक्रे दीपव्रतं तदा ।<br>
प्रियया सह देवर्षे सम्यक्श्रद्धासमन्वितः ११४।<br>
तस्मिंस्तु पुष्करे तीर्थे कृत्वा दीपव्रतं तु तौ ।<br>
अवापतुः परां मुक्तिं देवदानवदुर्ल्लभाम् ११५।<br>
एतद्दीपस्य माहात्म्यं ये शृण्वंति नरा भुवि ।<br>
सर्वपापविनिर्मुक्ताः प्रयांति हरिमंदिरम् ११६।<br>
ये च कुर्वंति पुरुषाः स्त्रियो वा भक्तितत्पराः ।<br>
ते सर्वे पापनिर्मुक्ता यांति ब्रह्मसनातनम् ११७।<br>
दीपव्रतमिदं विद्वन्कथितं ते विमुक्तिदम् ।<br>
सर्वसौख्यप्रदं धन्यं महाव्रतमिदं तव ११७।<br>
नेत्ररोगा विनश्यंति यथा पापप्रभावजाः ।<br>
आधयो व्याधयः सर्वे नश्यंते हि कृतेक्षणात् ११८।<br>
न दारिद्र्यं न शोकं च न मोहो न च विभ्रमः ।<br>
गृहे लक्ष्मीः समायाति जन्मजन्मनि वाडव ११९।<br>
इति श्रीपाद्मेमहापुराणे पंचपंचाशत्सहस्रसंहितायां उत्तरखण्डे उमापतिनारदसंवादे दीपव्रतमाहात्म्यंनाम त्रिंशोऽध्यायः ३०।<br>
<br>
