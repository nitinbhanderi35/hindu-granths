नारद उवाच-<br>
इत्याकर्ण्य पितुर्वाक्यं स जगाम त्वरान्वितः ।<br>
पुण्यं मधुवनं राजन्गयाशतगुणाधिकम् १।<br>
तत्तीर्थवासिनो विप्रान्सायमामंत्र्य मंत्रवित् ।<br>
काले पुनः समाहूय बभाषे स्वागतं वचः २।<br>
ततः प्रक्षाल्य तत्पादौ गंधाद्यैरभिपूज्य च ।<br>
पादार्घ्यमददात्प्रीत्या समेन स्वयमाचमत् ३।<br>
ततस्तान्ब्राह्मणान्नीत्वा श्राद्धदेशे न्यवेशयत् ।<br>
कुशांबु तुलसीपुष्प गंधाक्षत तिलैः सह ४।<br>
पूरयित्वा कर्मपात्रं पुंडरीकाक्षमस्मरत् ।<br>
देवताभ्य इति श्लोकं त्रिःकृत्वा सोऽपठद्द्विजः ५।<br>
सतिलं शोधितकुशैर्विदधे बंधनं ततः ।<br>
अग्निष्वात्तेति मंत्रेण पूर्वादीनां दिशां क्रमात् ६।<br>
रक्षोभूतेति मंत्रेण नीवीबंधं व्यधाच्च सः ।<br>
ततः प्रतिज्ञामाधाय ददौ द्विजकुशासनम् ७।<br>
पितॄन्समाह्वयामास स तदा ब्राह्मणोत्तमः ।<br>
दत्त्वा ततस्तु हस्तार्घ्यं पात्रं न्युब्जीचकार वै ८।<br>
कृत्वा गंधादिदानं च पुनः सव्येन चाचमत् ।<br>
सव्यापसव्येन तदा दत्वा पात्राणि स द्विजः ९।<br>
तैर्ब्राह्मणैरनुज्ञातश्चक्रेऽग्नौकरणं ततः ।<br>
आज्यादिहविषा राजंस्तान्यमत्राण्यपूरयत् १०।<br>
अनुत्तानोत्तानपाणिः कुर्वन्पात्रावलंबनम् ।<br>
पपाठ पाठितो विप्रैः पृथ्वी त्वेति द्विजन्मनाम् ११।<br>
असंस्कृतप्रणीतानामिति मंत्रेण स द्विजः ।<br>
दर्भेषु दक्षिणाग्रेषु ददौ च विकिरासनम् १२।<br>
अग्निदग्धेति मंत्रेण घृतमिश्रान्नमक्षिपत् ।<br>
जलेन सह राजेंद्र विष्टरे कुशकल्पिते १३।<br>
सव्येन पुनराचम्य ददौ चुलकजीवनम् ।<br>
तृप्ताः स्थेति च संपृच्छ्यातृप्तास्म प्रतिभाषिताः १४।<br>
शेषान्नभोजने तेषां जग्राहाज्ञां द्विजन्मनाम् ।<br>
पिंडार्थं वेदिकां कृत्वा वितस्तिप्रमितां द्विजः १५।<br>
रेखां चकार दर्भेण दक्षिणाभिमुखीं नृप ।<br>
ये रूपाणीति मंत्रेण दधेऽग्निदिशि चोल्मुकम् १६।<br>
पूर्वजन्मनि या माता पिता यश्च महीपते ।<br>
तयोश्च पितरौ यौ हि यौ च राजन् पितामहौ १७।<br>
यः प्रमातामहश्चापि पितरौ राजसत्तम ।<br>
पित्रादीन्षट्सपत्नीकांस्तानुद्दिश्य यथाविधि १८।<br>
कुशासनानि दत्त्वा वै ददौ पिंडान्षडैव हि ।<br>
गंधादिभिश्च संपूज्य मध्यपिंडविसर्जनम् १९।<br>
कृत्वाघ्राय च वामांसे पिंडपात्रं न्यवेशयेत् ।<br>
जलपात्रं तदादाय वाजेवाजे पठन्निति २०।<br>
पाद्यार्घं च पुनर्दत्त्वा दक्षिणाद्यैरतूतुषत् ।<br>
आद्वारं ताननुव्रज्य तेभ्यो लब्ध्वानुशासनम् २१।<br>
बुभुजे च स्वयं राजन्बांधवैः सह स द्विजः ।<br>
एवं समाप्य राजेंद्र श्राद्धं स द्विजसत्तमः २२।<br>
पूर्वसबंधिनां तत्र तीर्थे मधुवने शुभे ।<br>
यदा चचाल शांतात्मा पितुराश्रमकं प्रति २३।<br>
तदा संमिलिता मार्गे सर्वे ते श्राद्धभोजिनः ।<br>
विमानषट्कमारूढा दिव्याभरणभूषिताः ।<br>
दिव्यांबरधरा राजन्नित्यूचुस्तं द्विजोत्तमम् २४।<br>
पितर ऊचुः -<br>
भो वत्स विप्रशार्दूल वृणीष्व वरमुत्तमम् ।<br>
तीर्थेऽत्र कुर्वता श्राद्धं भवता तारिता वयम् २५।<br>
वयं गणत्वमापन्नाः श्रीपतेस्त्वत्प्रसादतः ।<br>
प्रार्थयस्व महाबुद्धे यदिष्टं तव चेतसि २६।<br>
मुनिपुत्र उवाच-<br>
के यूयं कुत आयाता गणत्वं हि कुतो गताः ।<br>
उपकारं विना कस्माद्वरं यन्मे प्रयच्छत २७।<br>
नारद उवाच-<br>
इत्याकर्ण्यवचस्तस्य पूर्वजन्मसुतस्य वै ।<br>
पिता प्रोवाच यो दुःखाद्भक्षयित्वा विषं मृतः २८।<br>
पितोवाच -<br>
अहं तव पिता विप्र पूर्वजन्मनि भूसुरः ।<br>
भार्यया व्यभिचारिण्या मात्रा ते पीडिता भृशम् २९।<br>
अतीवदुःखमापन्नो भक्षयित्वा विषं निशि ।<br>
अपमृत्युं गतस्तस्मादभवं रजनीचरः ३०।<br>
एवं मन्वतरं तात शतं पंचदशाधिकम् ।<br>
वर्षाणां च व्यतीतं तद्राक्षसत्वं गते मयि ३१।<br>
इदानीं षोडशाब्दे तु त्वया श्राद्धे कृतेऽत्र वै ।<br>
पुण्ये मधुवने तीर्थे देवत्वं प्राप्तवानहम् ३२।<br>
एतद्विमानमायांतं स्वर्गादिंद्रप्रणोदितम् ।<br>
सगणं साप्सरोवृंदं ममारोहणहेतवे ३३।<br>
अत्र तुभ्यं वरं दातुं सगणः साप्सरोगणः ।<br>
विमानवरमारुह्य गच्छन्स्वर्गेऽहमागमम् ३४।<br>
वरं वरय भद्रं ते न विलंबसहा वयम् ।<br>
ऐरावतगजारूढः सुरेशो मामवेक्षते ३५।<br>
नारद उवाच।<br>
इत्युक्त्वा निजवृत्तांतं दत्त्वा च निजसूनवे ।<br>
तत्प्रार्थितां हरेर्भक्तिं जगाम स दिवं नृप ३६।<br>
अथ प्रोवाच तन्माता पूर्वजन्मसुतं च तम् ।<br>
मातोवाच-।<br>
त्वत्प्रसादादहं जाता देवी मुक्ता च पापतः ३७।<br>
प्राप्तं शच्याः सखीत्वं मे पापयापि द्विजोत्तम ।<br>
त्वयात्र विहिते श्राद्धे तीर्थे विश्रांतिसंज्ञके ३८।<br>
प्रार्थयस्व महाभाग निजचित्तसमीहितम् ।<br>
ददामि ते यतोऽस्माकं देवीनां न वचो मृषा ३९।<br>
येन पापेन जाताहं गोधा च पितृकानने ।<br>
नरके चिरमास्थाय तत्त्वं वेत्सि द्विजोत्तम ४०।<br>
अनुजानीहि मां पुत्र पुलोमतनया दिवि ।<br>
मामपेक्षितमाकाशे वृता देवांगनागणैः ४१।<br>
नारद उवाच-<br>
इत्युक्त्वा सापि तन्माता निष्कामाय स्वसूनवे ।<br>
ययौ त्रिविष्टपं राजन्शिरसा तेन वंदिता ४२।<br>
ततः पितामहस्तस्य स्वपौत्रं तं द्विजोत्तमम् ।<br>
उवाच वचनं भूयः हरेर्बिभ्रत्स्वरूपताम् ४३।<br>
पितामह उवाच-<br>
वत्सवत्स चिरंजीव लभस्व निजवांच्छितम् ।<br>
त्वत्प्रसादाद्वयं तीर्णा दुस्तराद्भवसागरात् ४४।<br>
पितामहोऽहं ते वत्स तवेयं च पितामही ।<br>
मृतं मानुगता साध्वी सालोक्यमचिरं गता ४५।<br>
अद्य त्वयात्र विश्रांतौ विहिते श्राद्धकर्मणि ।<br>
आवयोस्तु हरेर्लोके लब्धा तस्य स्वरूपता ४६।<br>
नारद उवाच-<br>
एवमुक्त्वा तया सार्द्धं स्वस्त्रिया भूपसत्तम ।<br>
ब्रह्मलोकमतिक्रम्य वैकुंठं स ययौ द्विजः ४७।<br>
अथ प्रोवाच राजेंद्र वचस्तत्प्रपितामहः ।<br>
यत्ते तत्कथयाम्यद्य शृणुष्वैकमना द्विज ४८।<br>
प्रपितामह उवाच-<br>
भोभो वत्स महाभाग तवाहं प्रपितामहः ।<br>
भ्रूणहत्याफलेनाहं शौकरीं योनिमाप्तवान् ४९।<br>
ततो विनिर्गतस्तात श्वाभवं पापपीडितः ।<br>
ततः स्थावरतां प्राप्तो विंध्ये पर्वतसत्तमे ५०।<br>
तत्रापि चिरकालेन स्थितं स्थावरतां दधत् ।<br>
हस्तिना केनचित्तात मूलादुत्पाटितो बलात् ५१।<br>
तस्मिन्नेव ततः काले त्वया श्राद्धमकारि वै ।<br>
अस्मिंस्तीर्थोत्तमे तात मुक्तोऽहं स्थावरात्ततः ५२।<br>
प्राप्तोऽयं यक्षराजस्य नगर्य्यां वास उत्तमः ।<br>
देह्यनुज्ञां द्विजश्रेष्ठ यामि तां त्वत्प्रसादतः ५३।<br>
त्वां दिदृक्षुरिहायातो दृष्टस्त्वं पुण्यदर्शनः ।<br>
तीर्थं च सर्वतीर्थेषु श्रेष्ठं मधुवनं मया ५४।<br>
नारद उवाच-<br>
इत्युक्तस्तेन राजेंद्र मुनिपुत्रः स धर्मवित् ।<br>
पप्रच्छ शिरसा नम्य तं निजं प्रपितामहम् ५५।<br>
ऋषिरुवाच-<br>
ब्राह्मणानां कुले तात जातोऽसि त्वं गरीयसि ।<br>
कथं विहितवान्पापं भ्रूणहत्याभिधं गुरो ५६।<br>
येन निंद्यां समापन्नो भवान्योनिपरं पराम् ।<br>
समाचक्ष्व महाभाग यदि तत्स्मृतिरस्ति ते ५७।<br>
प्रपितामह उवाच-<br>
पुराहं द्विजशार्दूल ब्राह्मणस्येव जन्मनि ।<br>
मंत्रयंत्रविधानेन कृतवान्वृत्तिमात्मनः ५८।<br>
धनलोभेन नारीणां गर्भार्थमहमौषधम् ।<br>
दत्तवांश्चैव नाशाय दैवोपहतचेतनः ५९।<br>
लोभो हि धनहीनानां जनानां ज्ञानमाहरेत् ।<br>
शुचिकाले दिनाधीशः कुल्यानामिव जीवनम् ६०।<br>
ज्ञाने नष्टे जनस्तात पापमाचरते ध्रुवम् ।<br>
पापान्नरकमाप्नोति ततो याति कुयोनिताम् ६१।<br>
काचिदेका तदा नारी गुर्विणी मामपृच्छत ।<br>
किं जनिष्याम्यहं विप्र पुत्रं वेत्यथ वा स्त्रियम् ६२।<br>
तदाहमुक्तवांस्तां वै तव कन्या भविष्यति ।<br>
पुत्रोत्पत्तिकृते तुभ्यं प्रदास्यामि महौषधम् ६३।<br>
इत्युक्ता च मया नारी दुर्बुद्धिस्त्रीशिरोमणिः ।<br>
जग्राह मम पादौ तु दत्तं हेमपलं च मे ६४।<br>
इत्युवाच च सा मह्यं षट्कन्याजनिता मया ।<br>
सप्तमीयं त्वया चोक्ता जीविष्ये स्या न जन्मनि ६५।<br>
तथा कुरु महाबुद्धे यथाहं वै न कन्यकाम् ।<br>
जनयिष्यामि विप्रान्यां निजप्राणविनाशिनीम् ६६।<br>
इत्याकर्ण्य वचस्तस्यास्तामहं पुनरुक्तवान् ।<br>
प्रसूतिकाले दास्यामि पुत्रोत्पाद्यहमौषधम् ६७।<br>
तथेति सा वचो मह्यं प्रतिश्रुत्य गता गृहम् ।<br>
अपेक्षमाणा तं कालं तस्थौ वाक्यप्रतीतिकृत् ६८।<br>
तस्यां गतायां भो तात चिंतया भवमातुरः ।<br>
इत्यहं द्विजशार्दूल तच्छृणुष्व वदामि ते ६९।<br>
पुत्रोत्पत्तिप्रतीतेयं मह्यं दत्तवती पलम् ।<br>
सुवर्णस्य न जानामि किमस्याः संभविष्यति ७०।<br>
किमत्र करणीयं मे कथमेतत्सुवर्णकम् ।<br>
पलप्रमाणं तिष्ठेद्वै दरिद्रस्य गृहे मम ७१।<br>
एवं विमृश्य तद्दास्यास्तस्यै हस्तेन दापितम् ।<br>
गर्भपातकरं तात मया दारुणमौषधम् ७२।<br>
तेनौषधेन तस्यास्तु गर्भस्रावेऽभवत्तदा ।<br>
मासे तृतीये न ज्ञातं चिह्नं पुरुषकन्ययोः ७३।<br>
तदा सा मद्गृहं प्राप्ता विषण्णा गर्भस्रावतः ।<br>
अथार्थयत्सुवर्णं तन्निराशा पुत्रजन्मनि ७४।<br>
तदाहमिष्टकाचूर्णं भस्मना च समन्वितम् ।<br>
हरिद्राचूर्णसंयुक्तं सांबु तस्यै अदर्शयम् ७५।<br>
एतच्चूर्णं कृतं मातस्त्वत्पुत्रोत्पत्तये मया ।<br>
त्वद्दानाद्द्विगुणं द्रव्यं लग्नमेतस्य साधने ७६।<br>
इत्युक्त्वा सा मया तात त्यक्त्वा चूर्णं गृहं ययौ ।<br>
मामुक्त्वेति गृहीष्यामि काले त्वत्तो द्विजोत्तम ७७।<br>
एवं मया कृता तात भ्रूणहत्यातिदारुणा ।<br>
ययातिकुत्सिते योनित्रितये भ्रमितं मया ७८।<br>
त्वत्प्रसादादहं मुक्तः सांप्रतं स्थावरत्वतः ।<br>
देह्यनुज्ञां मुनिश्रेष्ठ याम्यहं ह्यलकां शुभाम् ७९।<br>
नारद उवाच-<br>
एवमुक्त्वा तु राजेंद्र तस्य तु प्रपितामहः ।<br>
तेनाभिवंदितो मूर्ध्ना प्रययौ दिशमुत्तराम् ८०।<br>
विमानेन विचित्रेण किंकिणीजालमालिना ।<br>
नृत्यद्गंधर्वजुष्टेन मणिप्राकारशोभिना ८१।<br>
अथ तस्य महाराज विप्रस्य प्रपितामही ।<br>
उवाच स्वप्रपौत्रं तं विमानवरमास्थिता ८२।<br>
प्रपितामह्युवाच ।<br>
नान्यत्र कुत्र गंतासि पुण्येनानेन सुव्रत ।<br>
विना पद्मापतेः पादपद्मचिह्नितमंदिरम् ८३।<br>
अयं मम पतिः पापो मुने त्वत्प्रपितामहः ।<br>
वारितोऽपि मया पापमाचचार सुदुष्टधीः ८४।<br>
सोऽपि त्वयातिपापात्मा तारितो दुःखसागरात् ।<br>
शक्यते केन वै कर्तुं तावकं गुणवर्णनम् ८५।<br>
नारद उवाच-<br>
इत्युक्त्वा सापि राजेंद्र पतिलोकं जगाम ह ।<br>
अलकायां चिरं पत्या तेनैव मुमुदे सह ८६।<br>
अथ ते मुनिपुत्रस्य सर्वे मातामहादयः ।<br>
सपत्नीकाः समारुह्य विमानेषु ययुर्दिवम् ८७।<br>
सोऽपि द्विजवरस्तस्मात्तीर्थात्स्वपितुराश्रमम् ।<br>
गत्वा तं सर्ववृत्तांतं स्वपित्रे समवर्णयत् ८८।<br>
सोऽपि तत्र गतः सार्द्धं कुटुंबेन वने मधोः ।<br>
चकार पर्णशालां वै विश्रांतेस्तु समीपतः ८९।<br>
तत्र विश्रांततीर्थं तु त्रिकालं स्नानमाचरन् ।<br>
नाकरोद्विष्णुलोकेऽपि स्पृहां स मुनिसत्तमः ९०।<br>
एकदा जलमध्ये स स्नानं कुर्वन्मुनिर्नृप ।<br>
आचकांक्षे च भवता कदा मे हरिदर्शनम् ९१।<br>
एवं कामयमानस्य मुनिवर्यस्य भूपते ।<br>
आजगाम त्वरायुक्तो पक्षिराजासनो हरिः ९२।<br>
लक्ष्म्या वक्षःस्थया सार्द्धं चतुर्बाहुधरो हरिः ।<br>
नवीनघनवर्णांगो विद्युद्वर्णांबरावृतः ९३।<br>
कौस्तुभोद्भासि सद्वक्षाः शंखचक्रगदाब्जभृत् ।<br>
वनमालालसत्कंठो मकराकृतिकुंडलः ९४।<br>
फुल्लांबुजपलाशाक्षः स्वलकालं कृताननः ।<br>
विद्रुमाकारकरजोरुणहस्तांघ्रिसत्तलः ९५।<br>
उवाच तं द्विजश्रेष्ठं दंतभासा विभासयन् ।<br>
शरन्निशापतिस्तोम तिरस्कारकृतादिशः ९६।<br>
श्रीभगवानुवाच-<br>
भोभो द्विजवरैतन्मे तीर्थं मधुवनं शुभम् ।<br>
विश्रांतसंज्ञकं स्नानात्सर्वकामोपपादकम् ९७।<br>
अत्र त्वया स्नानकाले वांछितं मम दर्शनम् ।<br>
तुभ्यं हि तन्मया दत्तं ब्रह्मादिसुरदुर्लभम् ९८।<br>
त्यज देहमिमं विप्र मानुषं दिव्यमाप्नुहि ।<br>
आयाहि मद्गृहं सार्द्धं मयारुह्य खगेश्वरम् ९९।<br>
नारद उवाच-<br>
इत्याकर्ण्यवचस्तस्य श्रीपतेः स मुनीश्वरः ।<br>
तुष्टाव प्रणतो भूत्वा जल एव विशांपते १००।<br>
मुनिरुवाच-<br>
श्रीपते श्रीमदंभोज संमर्दितपदांबुजम् ।<br>
भवतो भवतापघ्नं वंदे त्रिदशवंदितम् १०१।<br>
त्वदीय मायया नाथ मोहिता येऽत्र जंतवः ।<br>
तेषां कदाचिन्निस्तारो न कृपामंतरेण ते १०२।<br>
सत्तीर्थसेवनादीश तथा सज्जनसंगमात् ।<br>
पुसां भक्तिस्तु येषां वै जायते कृपया तव १०३।<br>
साधुभिर्बहुभिरीरितं हरे यो निशम्य गुणकीर्त्तनं तव ।<br>
कीर्तयत्यखिलपापनाशनं मातृगर्भकुहरे स नो पतेत् १०४।<br>
श्रीपते तव जनस्य मानसं दैवतस्तु पतितं महारणे ।<br>
गुंठितं च रजसा जहाति नो निर्मलत्वमिव रत्नमुत्तमम् १०५।<br>
यः पुमान्पतति ते पदांबुजे दंडवत्पुलकमंगके दधत् ।<br>
सोन्वयं नयति तावकं पदं स्वं च वांछितमशेषयोगिभिः १०६।<br>
जीव एव तव मायया विभो मोहितो भ्रमति विश्ववर्त्मसु ।<br>
त्वत्कृपाललितलोचनांचलैस्तत्क्षणं तरति विश्ववारिधिम् १०७।<br>
नारद उवाच-<br>
इति संस्तुत्य गोविंदं दंडवत्तस्य पादयोः ।<br>
पपात स मुनिश्रेष्ठो जयेति मुहुरीरयन् १०८।<br>
श्रीपतिस्तं मुनिश्रेष्ठं दंडवत्पतितं भुवि ।<br>
उत्थाप्य बाहुभिस्तूर्णं सुपर्णे समरोपयत् १०९।<br>
तत्कुटुंबं च विश्वात्मा वैकुंठं च जगाम ह ।<br>
इत्येतत्कथितं राजन्शिवे मधुवनस्य वै ११०।<br>
महात्म्यं सर्वपापघ्नं किमन्यच्छ्रोतुमिच्छसि ।<br>
य इदं शृणुयान्मर्त्यः सर्वपापैः प्रमुच्यते १११।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे कालिंदीमाहात्म्ये मधुवनमाहात्म्यंनाम चतुर्दशाधिकद्विशततमोऽध्यायः २१४ ।<br>
<br>
