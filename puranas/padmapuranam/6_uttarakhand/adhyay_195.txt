सूत उवाच-<br>
अथ देवऋषिस्तत्र कुमाराननुमान्य च ।<br>
उवाच प्रणतो वाक्यं ज्ञानयज्ञ कृतादरः १।<br>
नारद उवाच-<br>
ज्ञानयज्ञं करिष्यामि शुकशास्त्र कथोज्वलम् ।<br>
भक्ति ज्ञान विरागाणां स्थापनार्थे प्रयत्नतः २।<br>
यत्र कार्यो मया यज्ञः स्थानं तत्कथ्यतां द्विजाः ।<br>
चत्वारो यज्ञवाहाश्च यूयमेव वृता मया ३।<br>
कियद्भिर्दिवसैः श्राव्या श्रीमद्भागवती कथा ।<br>
को विधिस्तत्र कर्तव्यो ज्ञानयज्ञविशारदाः ४।<br>
कुमारा ऊचुः।<br>
शृणु नारद वक्ष्यामस्तुभ्यं यत्र कथा नृणाम् ।<br>
शृण्वतां पापराशिघ्नो भवेत्पुण्यविबर्द्विनी ५।<br>
गंगाद्वार समीपे तु कामदाख्यं पुरं महत् ६।<br>
स्वर्णद्याश्चोत्तरे पुण्ये तटमानंदनामकम् ।<br>
नानाऋषिगणैर्जुष्टं देवसिद्धनिषेवितम् ७।<br>
नाना तरुलताकीर्णं स्वच्छकोमल वालुकम् ।<br>
रम्यमेकांतदेशस्थं स्वर्णपंकज शोभितम् ८।<br>
यत्समीपस्थजीवानां क्षेत्रस्यैव प्रभावतः ।<br>
मिथः संस्निग्धचित्तानां वैरं चेतसि न स्थितम् ९।<br>
ज्ञानयज्ञस्त्वया तत्र कर्त्तव्यो हि प्रयत्नतः ।<br>
अपूर्व रसदात्री च कथा तत्र भविष्यति १०।<br>
वृंदावनप्रतोलिस्थं जराजीर्ण कलेवरम् ।<br>
सुतद्वयं पुरस्कृत्य भक्तिस्तत्रागमिष्यति ११।<br>
यत्र भागवती वार्ता भक्तिस्तत्र सहात्मजा ।<br>
कृष्णकीर्तिसुधां पीत्वा तरुणी वा भविष्यति १२।<br>
सूत उवाच-<br>
एवमुक्त्वा कुमारास्ते नारदेन समंततः ।<br>
गंगाद्वारे समाजग्मुर्ज्ञानयज्ञाय सत्वराः १३।<br>
यदा प्राप्तास्तटं ते तु गंगाया भार्गवर्षभ ।<br>
तदा कोलाहलश्चासीद्भूर्लोकादिक सप्तसु १४।<br>
श्रीमद्भागवतास्वादलंपटा साप्तलौकिकाः ।<br>
धावं धावं समाजग्मुः प्राचीना वैष्णवाश्च ये १५।<br>
भृगुर्वसिष्ठश्च्यवनश्च गौतमो मेधातिथिर्देबलदेवरातौ ।<br>
रामस्तथागाधिज शाकलौ च मृकंडपुत्रात्रिज पिप्पलादाः १६।<br>
योगेश्वरौ व्यासपराशरौ च शुकादयो भागवतप्रधानाः ।<br>
शिष्यैरुपेता बहुशास्त्रविज्ञाः कृष्णामृतास्वाद कृतौ प्रधानाः १७।<br>
वेदांतानि च वेदाश्च मंत्रास्तंत्राणि संहिताः ।<br>
दशसप्तपुराणानि षट्शास्त्राणि तथाययुः १८।<br>
गंगाद्याः सरितस्तत्र पुष्करादि सरांसि च ।<br>
क्षेत्राणि च दिशः सर्वा दंडकादि वनानि च १९।<br>
हिमादयो नगास्तत्र देवगंधर्वकिन्नराः ।<br>
द्वीपाः समुद्रा दिक्पालाः पातालस्थास्तथाययुः २०।<br>
दीक्षायां नारदेनाथ दत्तमासनमुत्तमम् ।<br>
कुमारा वंदिता सर्वे निषेदुः कृष्णतत्पराः२१।<br>
वैष्णवाः सुविरक्ताश्च न्यासिनो ब्रह्मचारिणः ।<br>
मुख्या ह्यग्रेस्थिता स्तेषां पुरतो नारदः स्थितः २२।<br>
वामभागेमुनिगणादक्षिणेचदिवौकसः ।<br>
वेदोपनिषदोऽन्यत्रतीर्थानिचभृगूद्वह २३।<br>
जयशब्दोनमः शब्दःशंखशब्दस्तथैवच ।<br>
बभूवाकाशसंस्पर्शीघोषयन्विदिशोदश २४।<br>
विमानानिसमारुह्यप्रहृष्टानाकवासिनः ।<br>
कल्पवृक्षप्रसूनैश्चतांसभांसमवाकिरन् २५।<br>
सूतउवाच-<br>
एवंतेषुनिविष्टेषुभृग्वादिषुयथार्हतः ।<br>
श्रीभागवतमाहात्म्यमूचिरेनारदायते २६।<br>
कुमारा ऊचुः।<br>
शृणु नारद वक्ष्यामो महिमानं महाद्भुतम् ।<br>
श्रीमद्भागवताख्यस्य शास्त्रस्य विधिपूर्वकम् २७।<br>
सदा नरैः सुकृतिभिः सेव्या भागवती कथा ।<br>
यस्याः श्रवणमात्रेण कृतार्थत्वं प्रयांति ते २८।<br>
ग्रंथो ऽष्टादशसाहस्रो द्वादशस्कंध संयुतः ।<br>
परीक्षिच्छुकसंवादः श्रीमद्भागवताभिधः २९।<br>
तावत्संसारचक्रेस्मिन्भ्रमत्यज्ञानमोहितः ।<br>
यावत्कर्णगतंनोस्याच्छुकशास्त्रं जनस्य च ३०।<br>
किं श्रुतैर्बहुभिः शास्त्रैः पुराणैः संहितागमैः ।<br>
यदि भागवतं पुंभिर्न श्रुतं भक्तिभावनैः ३१।<br>
कथा भागवतस्यापि नित्यं भवति यद्गृहे ।<br>
तद्गृहं तीर्थरूपं हि नृणां पापविनाशनम् ३२।<br>
अश्वमेधसहस्राणि राजसूयशतानि च ।<br>
भागवत्याः कथायाश्च कलां नार्हंति षोडशीम् ३३।<br>
तावत्पापानि तिष्ठंति देहेऽस्मिन्मुनिपुंगव ।<br>
यावन्न श्रूयते सम्यक्श्रीमद्भागवतं नरैः ३४।<br>
न गंगा न गया काशी प्रतिष्ठानं न पुष्करः ।<br>
कथाया भागवत्याश्च समा पुण्यफलेन च ३५।<br>
श्लोकार्द्धं श्लोकपादं वा नित्यं भागवतोद्भवम् ।<br>
पठस्व स्वमुखेनापि यदीच्छसि भवक्षयम् ३६।<br>
वेदादिर्वेदमाता च पौरुषंसूक्तमेव च ।<br>
त्रयी भागवतं चैव द्वादशाष्टाक्षरौ मनू ३७।<br>
द्वादशात्मा प्रयागश्च कालः संवत्सरात्मकः ।<br>
ब्राह्मणश्चाग्निहोत्रं च सुरभिर्द्वादशी तिथिः ३८।<br>
तुलसी च वसंतर्तुः पुरुषोत्तम एव च ।<br>
एतेषां वस्तुतो नास्ति पृथग्भावो मुनीश्वर ३९।<br>
यश्च भागवतं शास्त्रं व्याकुर्यादन्वहं द्विज ।<br>
जन्मकोटिकृतं पापं तस्य नश्यति नारद ४०।<br>
श्रुतं च पठितं ध्यातं श्रीमद्भागवतं नृभिः ।<br>
ददाति मुक्तिं भक्तिं वा तुलस्यग्न्योश्च सेवनम् ४१।<br>
अंतकाले तु संप्राप्ते भयं त्यक्त्वा सुदूरतः ।<br>
श्रीमद्भागवतं भक्त्या शृणुयाद्यः स मुक्तिभाक् ४२।<br>
प्रौष्ठपद्यां च राकायां हेमसिंह समन्वितम् ।<br>
अलंकृत्य द्विजाग्र्याय श्रीमद्भागवतं ददेत् ४३।<br>
भक्तियुक्तो विमानश्च मिताशी च जितेंद्रियः ।<br>
श्रुत्वादितः स कृष्णस्य सायुज्यं लोकमाप्नुयात् ४४।<br>
आजन्ममात्रमपि येन शठेन चित्तं सम्यङ्नियम्य भुवि कृष्णकथा न पीता ।<br>
चांडालवच्च पशुवद्बत तेन नीतं मिथ्या स्वजन्म जननी भृशमर्दिता च ४५।<br>
यैर्न श्रुतं भागवतं पुराणमाराधितो नो पुरुषः पुराणः ।<br>
मुखे हुतं नैव धरामराणां तेषां वृथा जन्म गतं नराणाम् ४६।<br>
चित्तं न यस्य तु नरस्य हरेः कथायां संप्रीयते दुरितदुष्टमसत्प्रसंगात् ।<br>
धिक्तं नरं पशुसमं भुविभारभूतमेवं वदंति मुनयः किल पूर्वसिद्धाः ४७।<br>
दुर्ल्लभैव कथा लोके श्रीमद्भागवतोद्भवा ।<br>
कोटिजन्मसमुत्थेन पुण्येनैव तु लभ्यते ४८।<br>
तेन योगनिधे साधो श्रोतव्या सात्वती कथा ।<br>
प्रत्यहं नियमो नास्ति दिनानां वस्तुतो द्विज ४९।<br>
सत्येन ब्रह्मचर्येण यतोऽस्य श्रवणं मतम् ।<br>
ततः कलौ विशेषो हि विधिः सप्तदिनात्मकः 6.195.५०।<br>
मनसश्चाजयाद्रोगात्पुंसां चैवायुषः क्षयात् ।<br>
कलेर्दोषबहुत्वाच्च सप्ताहश्रवणंमतम् ५१।<br>
मनसो निग्रहश्चैव नियमाचरणं तथा ।<br>
कर्तुं सप्तदिनं शक्यं ततो नियमकल्पना ५२।<br>
श्रद्धया श्रवणे नित्यमाद्यंतावधि यत्फलम् ।<br>
तत्फलं शुकदेवेन सप्ताहश्रवणे कृतम् ५३।<br>
यत्फलं नास्ति तपसा न योगेन समाधिना ।<br>
अनायासेन तत्सर्वं सप्ताह श्रवणाल्लभेत् ५४।<br>
यज्ञाद्व्रताच्च तपसो ध्यानाज्ज्ञानाच्च तीर्थतः ।<br>
श्रीभागवतसप्ताह नियमो ह्युत्तमो मतः ५५।<br>
यदा कृष्णो भुवं त्यक्त्वा स्वपदं गंतुमुद्यतः ।<br>
तदाज्ञायोद्धवो धीमान्गोविंदं वाक्यमब्रवीत् ५६।<br>
उद्धव उवाच-<br>
भगवन्भवता सर्वं देवकार्यं प्रसाधितम् ।<br>
अधुना गंतुमिच्छुस्त्वं स्वंपदं तमसः परम् ५७।<br>
अतश्चिंता ममोत्पन्ना त्वद्वियोग भिया विभो ।<br>
तामपाकुरु देवेश त्वामहं शरणं गतः ५८।<br>
आगतोऽयं कलिर्घोरोऽत्र सर्वेऽपि जनाः खलाः ।<br>
भविष्यंति ततो नाथ किं विधेयं तदादिश ५९।<br>
इयं भारवती भूमिः शरणं किं प्रयास्यति ।<br>
त्वदन्यो दृश्यते नात्र त्राता स्याद् यदुनंदन ६०।<br>
अतोऽस्मासु दयां कृत्वा तिष्ठात्रैव दयानिधे ।<br>
साधूनां रक्षणायैव त्वमाविरभवः प्रभो ६१।<br>
निर्गुणोऽपि निराकारः सच्चिदानंदविग्रहः ।<br>
त्वद्वियोगेन ते भक्ताः कथं स्थास्यंति भूतले ६२।<br>
निर्गुणोपासने कष्टमतोऽस्मद्धितमाचर ।<br>
सूत उवाच-।<br>
इत्युद्धववचः श्रुत्वा चिंतयित्वा क्षणं हरिः ६३।<br>
ददौ भागवतं तस्मै कृपया परया युतः ।<br>
निजं तेजः समाधाय श्रीमद्भागवते द्विज ६४।<br>
दत्वोद्धवाय भगवान्स्वकीयं पदमाविशत् ।<br>
तेनेयं वाङ्मयी मूर्तिर्वर्त्तते श्रीहरेरिह ६५।<br>
सेवनात्सततं चास्याः पापं नश्येन्नृणां क्षणात् ।<br>
सप्ताहश्रवणं तेन कथितं सर्वतोऽधिकम् ६६।<br>
श्रोता वक्ता पृच्छकश्च यांति तन्मयतां द्विज ।<br>
दुःखदारिद्र्य दौर्भाग्य पाप प्रक्षालनाय च ६७।<br>
कामक्रोध जयार्थं च कलौ भागवतं क्षमम् ।<br>
अन्यथा वैष्णवी माया देवानामपि दुर्जया ।<br>
कथं निवर्तते पुंसां श्रीमद्भागवतं विना ६८।<br>
सूत उवाच-<br>
इत्येवमुक्त्वा माहात्म्यं श्रीमद्भागवतस्य ते ।<br>
कथां भागवतीं दिव्यां प्रवक्तुमुपचक्रमुः ६९।<br>
वेदोपनिषदां सारे श्रीमद्भागवते द्विजैः ।<br>
आरभ्यमाणे तत्रैव भक्तिराविरभूत्क्षणात् ७०।<br>
प्रेमान्विता चारुतनुर्मुदान्वितौ सुतौ गृहीत्वा तरुणौ स्वदोर्भ्याम् ।<br>
श्रीकृष्ण गोविंद हरे मुरारे नाथेति नामानि मुहुर्वदंती ७१।<br>
तामागतां भागवतार्थभूषां सुचारुवेषां ददृशुः सदस्याः ।<br>
व्यतर्कयंश्चापि कथं कुतासौ कास्तीति सर्वेऽपि सुविस्मिताक्षाः ७२।<br>
ततः कुमारा जगदुः कृतार्था कथार्थतो निष्पतिताधुनेयम् ।<br>
एवं गिरः सा ससुता निशम्य जगाद नम्राब्जभुवः कुमारात् ७३।<br>
भक्तिरुवाच-।<br>
भवद्भिरद्यैव कृतास्मि पुष्टा कलौ प्रणष्टापि कथारसेन ।<br>
तिष्ठामि कुत्राहमभीष्टमाभ्यां सहास्पदं मह्यमुपादशध्वम् ७४।<br>
सूत उवाच-<br>
तद्वाक्यमाकर्ण्य विधेः कुमारा विचार्य सम्यक्प्रणिधाय चित्ते ।<br>
उचुश्च भक्तिं भवरोगहर्त्रीं प्रेमैकदात्रीं हरिभक्तिभाजाम् ७५।<br>
कुमारा ऊचुः ।<br>
भक्तेषु गोविंद परायणेषु साधुष्वथो दीनदया परेषु ।<br>
मनो नियम्योत्पथसंप्रवृत्तं कृत्वैकतानं हरिपादपद्मे ७६।<br>
ततो हि दोषाः कलिजा इमे त्वां द्रष्टुं न शक्ताः प्रभवोपि लोके ।<br>
कलौ त्वमेकैव जगद्धिताय भविष्यसे नारद संप्रणीता ७७।<br>
सकलभुवनमध्ये निर्धनाश्चातिधन्या निवसति हृदि येषां श्रीहरेर्भक्तिरेका ।<br>
हरिरपि निजलोकं सत्वरं संविहाय प्रविशति हृदि येषां प्रेमसूत्रापिनद्धः ७८।<br>
<br>
