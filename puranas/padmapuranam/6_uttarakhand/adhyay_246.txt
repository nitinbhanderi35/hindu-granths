श्रीमहेश्वर उवाच-<br>
अथोपनयनं नाम चकारानकदुंदुभिः ।<br>
पुत्रयोर्वेदविधिना तस्मिन्वै रामकृष्णयोः १।<br>
आचार्येण हि गर्गेण संस्कृतौ रामकेशवौ ।<br>
पंडितैर्वैष्णवैर्दिव्यैः स्नापनैर्विमलैः शुभैः २।<br>
कृतसंस्कारकर्माणौ रामकृष्णौ महाबलौ ।<br>
सांदीपनेर्गृहं गत्वा नमस्कृत्य महात्मनः ३।<br>
अधीत्य वेदशास्त्राणि तस्मात्तौ द्विजपुंगवात् ।<br>
मृतं पुत्रं समानीय ददतुस्तस्य दक्षिणाम् ४।<br>
आशिषो वचनं लब्ध्वा गुरोस्तस्मान्महात्मनः ।<br>
तस्मै प्रणम्य मथुरां जग्मतुर्यदुपुंगवौ ५।<br>
अथ कृष्णेन निहतं श्रुत्वा कंसं दुरासदम् ।<br>
श्वशुरस्तस्य नृपतेर्जरासंधो महाबलः ६।<br>
अक्षौहिणीसहस्रैस्तु सेनानीकैर्महाबलैः ।<br>
कृष्णं हंतुं समागत्य रुरोध मथुरां पुरीम् ७।<br>
रामकृष्णौ महावीर्यौ विनिर्गत्य पुरोत्तमात् ।<br>
गजवाजिसमाकीर्णं तद्बलौघमपश्यताम् ८।<br>
सस्मार वासुदेवस्तु पूर्वं रूपं सनातनम् ।<br>
तस्य स्मरणमात्रेण दारुको विष्णुसारथिः ९।<br>
सुग्रीवपुष्पकं नाम समानीय महारथम् ।<br>
वाजिभिर्दिव्यपुष्पाद्यैरुह्यमानं सनातनम् १०।<br>
दिव्यायुधैरुपेतं तं शंखचक्रगदादिभिः ।<br>
वैनतेयपताकेन शोभितं देवदुर्जयम् ११।<br>
अवनीं प्राप्य गोविंदं प्रणम्य हरिसारथिः ।<br>
प्रददौ स्यंदनं शुभ्रं सायुधाश्वसमन्वितम् १२।<br>
दृष्ट्वा हर्षेण कृष्णोऽपि परिणीय महारथम् ।<br>
आरुरोहाग्रजेनैव स्तूयमानो मरुद्गणैः १३।<br>
चतुर्भुजं वपुर्भूत्वा शंखचक्रगदासिभृत् ।<br>
किरीटी कुंडली स्रग्वी संग्रामाभिमुखं ययौ १४।<br>
बलदेवोऽपि मुशलं लांगलं गृह्य वीर्यवान् ।<br>
तत्सैन्यं हंतुमारेभे महेश्वर इवापरः १५।<br>
दारुकश्च रथं शीघ्रं नोदयामास तद्रणे ।<br>
तृणगुल्मलताक्रांते काननेऽग्निमिवानिलः १६।<br>
ततो गदाभिः परिघैः शक्तिभिर्मुद्गरैस्तथा ।<br>
तद्रथं छादयामासुर्जरासंधस्य सैनिकाः १७।<br>
चक्रेणैव हरिस्तूर्णं तानि चिच्छेद लीलया ।<br>
बहूनि तृणकाष्ठानि महावह्निरिवार्चिषा १८।<br>
ततः शार्ङ्गं समादाय सायकैरक्षयैः शितैः ।<br>
चिच्छेद तानि सैन्यानि न प्राज्ञायत किंचन १९।<br>
चक्रच्छिन्नास्यकमलाः केचित्तत्र महाबलाः ।<br>
गदया चूर्णिताः केचित्केचिदन्यैर्महारणे २०।<br>
केचिच्चैवासिनाछिन्नास्तथान्ये शरताडिताः ।<br>
लांगलाग्रहतग्रीवा मुशलाहतमस्तकाः २१।<br>
क्षणेन तद्बलं सर्वं निहत्य मधुसूदनः ।<br>
शंखं दध्मौ यदुश्रेष्ठो लयाशनि निभस्वनम् २२।<br>
शंखरावविनिर्भिन्नहृदयास्ते महाबलाः ।<br>
योधाः साश्वाः सनागाश्च पतितास्त्यक्तजीविताः २३।<br>
अक्षौहिणीसहस्रं तु साश्वं सरथकुंजरम् ।<br>
कृष्णेनैकेन निहतं निःशेषं तदभूद्बलम् २४।<br>
निहतं वासुदेवेन प्रहरार्द्धेन शार्ङ्गिणा ।<br>
ततो देवगणाः सर्वे हर्षनिर्भरचेतसः २५।<br>
ववृषुः पुष्पवर्षाणि साधुसाध्विति चाब्रुवन् ।<br>
सर्वमप्यवनीभारं विमुच्य धरणीधरः २६।<br>
संस्तूयमानस्त्रिदशैर्बभौ संग्राममूर्द्धनि ।<br>
निहतं स्वबलं दृष्ट्वा जरासंधोऽतिवीर्यवान् २७।<br>
योद्धुमभ्याययौ तूर्णं बलदेवेन दुर्मतिः ।<br>
तयोर्युद्धमभूद्धोरं संग्रामेष्वनिवर्तिनोः २८।<br>
रामो लांगलमादाय रथं तस्य ससारथिम् ।<br>
विनिपात्य रणे शूरो गृहीत्वा तं महाबलम् २९।<br>
उद्यम्य मुशलं तूर्णं तं हंतुमुपचक्रमे ।<br>
प्राणसंशयमापन्नं जरासंधं नृपोत्तमम् ३०।<br>
कृतं रामेण बलिना सिंहेनेव महागजम् ।<br>
दृष्ट्वा कृष्णोग्रजं प्राह न हंतव्य इति प्रभुः ३१।<br>
मोचयामास धर्मात्मा जरासंधं महामतिः ।<br>
विमुच्य कृष्णवाक्येन शत्रुं संकर्षणोऽव्ययः ३२।<br>
सानुजो रथमारुह्य मथुरां प्रविवेश ह ।<br>
स कालयवनं प्राप्य महावीर्यं बलान्वितम् ३३।<br>
पुत्रयोर्वसुदेवस्य समाचष्ट पराक्रमम् ।<br>
दानवानां वधं चैव कंसस्य निधनं तथा ३४।<br>
अक्षौहिणीनां च वधं तथा स्वस्य पराजयम् ।<br>
सर्वं निवेदयामास कृष्णस्य चरितं महत् ३५।<br>
तच्छ्रुत्वा यवनः क्रुद्धो महाबलपराक्रमैः ।<br>
म्लेच्छकोटिसहस्रैस्तु संवृतो मदसंयुतैः ३६।<br>
मगधाधिपतेस्तस्य सहायार्थं महाबलः ।<br>
तेनैव सहितस्तूर्णं जगाम मथुरां पुरीम् ३७।<br>
बलैराच्छाद्य पृथिवीं नानाजनपदान्विताम् ।<br>
संनिवेश्य महासैन्यं रुरोध मथुरां पुरीम् ३८।<br>
कृष्णोऽपि चिंतयित्वाऽथ पौराणां कुशलं तदा ।<br>
ययाचे सागरं भूमिं निवासार्थं जनस्य च ३९।<br>
त्रिंशद्योजनविस्तीर्णां ददौ कृष्णस्य सागरः ।<br>
असृजत्पयसां मध्ये तत्र द्वारवतीं पुरीम् ४०।<br>
बहुप्रासादसंयुक्तां हेमप्राकारतोरणाम् ।<br>
नानामणिमयैर्दिव्यैर्गृहपंक्तिभिरावृताम् ४१।<br>
उद्यानैश्च तथा रम्यैस्तडागैर्बहुभिर्युताम् ।<br>
असृजत्पुंडरीकाक्षो यथेंद्रस्यामरावतीम् ४२।<br>
सुषुप्तान्मथुरायां तु पौरांस्तत्र जनार्दनः ।<br>
उद्धृत्य सहसा रात्रौ द्वारावत्यां निवेशयत् ४३।<br>
प्रबुद्धास्ते जनाः सर्वे पुत्रदारसमन्विताः ।<br>
हेमहर्म्यतलेविष्टा विस्मयं परमं ययुः ४४।<br>
बहुभिर्धनधान्यैश्च दिव्यवस्त्रविभूषणैः ।<br>
परिपूर्णैरिवाभोगैर्गृहमुख्यैः समावृताः ४५।<br>
तस्मिन्प्रहृष्टाः संतस्थुर्दिवि देवगणा इव ।<br>
यवनेन तदा योद्धुं रामकृष्णौ महाबलौ ४६।<br>
विनिर्ययतुरात्मेशौ मथुराया बहिस्तदा ।<br>
रामो लांगलमादाय मुशलं च महारथः ४७।<br>
जघान समरे क्रुद्धो यवनानां महद्बलम् ।<br>
कृष्णस्तु शार्ङ्गमासज्य बाणैरग्निशिखोपमैः ४८।<br>
निर्ददाह बलं सर्वं म्लेच्छानां देवकीसुतः ।<br>
निहतं स्वबलं दृष्ट्वा स कालयवनो बली ४९।<br>
युयुधे वासुदेवेन गदया यवनेश्वरः ।<br>
कृष्णोऽपि कदनं तेन कृत्वा चिरमनामयः ५० 6.246.50।<br>
विमुखः प्राद्रवत्तस्मात्संग्रामात्कमलेक्षणः ।<br>
सोनुयातोऽतिवेगेन तिष्ठतिष्ठेति चाब्रुवन् ५१।<br>
वेगात्कृष्णो गिरिगुहां प्रविवेश महामतिः ।<br>
तत्र प्रसुप्तो राजाऽसौ मुचुकुंदो महामुनिः ५२।<br>
अदृश्यस्तस्य नृपतेः संस्थितो भगवान्हरिः ।<br>
यवनोऽपि महावीरो गदामुद्यम्य पाणिना ५३।<br>
कृष्णं हंतु समारब्धो गुहां तां प्रविवेश ह ।<br>
दृष्ट्वा शयानं राजानं मत्वा कृष्णं जनार्दनम् ५४।<br>
पादेन ताडयामास मुचुकुंदं महामुनिम् ।<br>
ततः प्रबुद्धो भगवान्मुचुकुंदो महामुनिः ५५।<br>
क्रोधात्संरक्तनयनो हुंकारं कृतवानसौ ।<br>
तस्य हुंकारशब्देन तथा क्रोधनिरीक्षणात् ५६।<br>
निर्दग्धो भस्मतां प्राप यवनस्त्यक्तजीवितः ।<br>
ततस्तु कृष्णो ददृशे राजर्षेः पुरतः प्रभुः ५७।<br>
नीलोत्पलदलश्यामः पुंडरीकनिभेक्षणः ।<br>
शंखचक्रगदापाणिः पीतवासा जनार्दनः ५८।<br>
दृष्ट्वा तं सहसोत्थाय राजर्षिरमितौजसम् ।<br>
अहोभाग्यमहोभाग्यमित्युवाच महामुनिः ५९।<br>
पुलकांकितसर्वांगः सानंदाश्रुजलाकुलः ।<br>
स्तुवन्वै जयशब्देन प्रणनाम मुहुर्मुहुः ६०।<br>
मुचुकुंद उवाच-<br>
धन्योस्मि कृतकृत्योस्मि दर्शनात्परमेश्वर ।<br>
अद्य मे सफलं जन्म जीवितं सफलं मम ६१।<br>
नमस्ते वासुदेवाय जगन्नाथाय शार्ङ्गिणे ।<br>
दामोदराय देवाय तेजसां निधये नमः ६२।<br>
अधोक्षजाय हरये नृसिंहवपुषे नमः ।<br>
राघवाय नमस्तुभ्यं पुंडरीकेक्षणाय च ६३।<br>
अच्युतायाविकाराय तथानंताय ते नमः ।<br>
गोविंदाय नमस्तुभ्यं विष्णवे जिष्णवे नमः ६४।<br>
नारायणाय श्रीशाय कृष्णाय परमात्मने ।<br>
मुकुंदाय नमस्तुभ्यं चतुर्व्यूहाय ते नमः ६५।<br>
नमः परमकल्याण नमस्ते परमात्मने ।<br>
वासुदेवाय शांताय यदूनां पतये नमः ६६।<br>
महेश्वर उवाच-<br>
एवं स्तुत्वा तु गोविंदं प्रणनाम पुनः पुनः ।<br>
संतुष्टो भगवान्प्राह मुचुकुंदं महामुनिम् ६७।<br>
श्रीभगवानुवाच-<br>
वरं वृणीष्व राजर्षे यत्ते मनसि वर्त्तते ।<br>
महेश्वर उवाच-<br>
सोऽपि मुक्तिं ययाचाथ पुनरावृत्तिवर्जिताम् ६८।<br>
तस्मै ददौ तदा कृष्णो दिव्यं लोकं सनातनम् ।<br>
राजा तु मानुषं रूपं विहायाथ महामतिः ६९।<br>
समानं रूपमास्थाय देवस्य परमात्मनः ।<br>
वैनतेयं समारुह्य शाश्वतं पदमाविशत् ७०।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमाहेश्वरसंवादे श्रीकृष्णचरिते मुचुकुंदमोक्षोनाम षट्चत्वारिंशदधिकद्विशततमोऽध्यायः २४६।<br>
<br>
