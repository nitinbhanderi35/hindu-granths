साभ्रमत्यास्तटे गुप्तं तीर्थं परमपावनम् ।<br>
खङ्गधारमिति ख्यातं कलौ गुप्तं भविष्यति १।<br>
यत्र प्रसंगतः स्नात्वा पीत्वा वापो यदृच्छया ।<br>
सर्वपापविनिर्मुक्तो रुद्रलोके महीयते २।<br>
यत्र साभ्रमती पुण्या कश्यपानुगता सती ।<br>
रुद्रेण हि जटाजूटे धृता पातालगामिनः ३।<br>
खङ्गधारेति वै नाम्ना रुद्रस्तत्रैव संस्थितः ।<br>
यत्र स्नात्वा दिवं याताः पापिनोऽपि सुरेश्वरि ४।<br>
अत्रैवोदाहरंतीममितिहासं पुरातनम् ।<br>
किरातेन कृतं यच्च व्रतं परमदुष्करम् ५।<br>
पार्वत्युवाच।<br>
किं नाम वै किरातोऽभूत्किं तेन व्रतमाहितम् ।<br>
तत्सर्वं श्रोतुमिच्छामि यथातथ्येन कथ्यताम् ६।<br>
नह्यन्यो विद्यते लोके त्वां विना वदतां वरः ।<br>
तस्मात्कथय भो देव सर्वं शुश्रूषणे हितम् ७।<br>
महादेव उवाच।<br>
आसीत्पुरा महारौद्रश्चंडो नाम दुरात्मवान् ।<br>
क्रूरः शठो नैष्कृतिको भूतानां च भयावहः ८।<br>
जालेन मत्स्यान्दुष्टात्मा घातयत्यनिशं ततः ।<br>
भल्लैर्मृगान्श्वापदांश्च कृष्णसारान्सशल्लकान् ९।<br>
खगान्नानाविधांश्चैव विध्वा कांश्चित्प्रपातयेत् ।<br>
पक्षिणो घातयन्क्रुद्धो बर्हिणश्च विशेषतः १०।<br>
लुब्धको हि महापापो दुष्टो दुष्टजनप्रियः ।<br>
भार्या तथाविधा तस्य पुंश्चली च महामया ११।<br>
एवं विहरतस्तस्य बहुकालो व्यवर्त्तत ।<br>
एकदा निशि पापीयान्श्रीवृक्षोपरि संस्थितः १२।<br>
कोलं हंतुं धनुःपाणिः शरं संयोज्य कार्मुके ।<br>
एवं निशा गता तस्य जाग्रतो निमिषस्य हि ।<br>
माघमासे सितायां वै चतुर्दश्यां नगात्मजे १३।<br>
श्रीवृक्षपत्राणि बहूनि तत्र संच्छेदयामास रुषान्वितोऽपि ।<br>
श्रीवृक्षमूले परिवर्त्तमानं लिगं च तस्योपरितानि पेतुः १४।<br>
श्रीवृक्षपर्णानि च दैवयोगात्जातं च सर्वं शिवपूजनं तत् १५।<br>
गंडूषकारिणा तेन स्नपनं च महत्कृतम् ।<br>
अज्ञानिना च तेनैव पुष्कसेन दुरात्मना १६।<br>
माघमासे सिते पक्षे चतुर्दश्यां विधूदये ।<br>
पुष्कसो हि दुराचारो निष्पन्नो गतकल्मषः १७।<br>
तस्य भार्या प्रचंडा च आगता तस्य सन्निधौ ।<br>
निराशा च निराहारा यत्रासौ पुष्कसः स्थितः १८।<br>
न प्राप्तः शूकरस्तेन मृगोऽपि महिषोऽपि वा ।<br>
अशनार्थं च तस्यैव अन्नमादाय भामिनी १९।<br>
तेन दृष्टा प्रचंडा सा आयांती क्रूरलोचना ।<br>
सा तस्य भार्या नद्यां वै जलमध्ये पपात ह २०।<br>
तावत्तयोक्तश्चंडात्मा एहि शीघ्रं च भक्षय ।<br>
समानीतं त्वदर्थं च मत्स्यमांसं मयाधुना २१।<br>
कृतं किं मूढ पूर्वेद्युर्मांसं पार्श्वे न दृश्यते ।<br>
नाशितं च त्वया मूढ कुटुंबं लंघते तव २२।<br>
एतच्छ्रुत्वा तु वचनं चंडायाश्चंडरूपवान् ।<br>
शिवरात्र्युपवासेन रात्रौ जागरणेन च २३।<br>
शुद्धांतःकरणो जातः स्नातुं नद्यां शुचिव्रतः ।<br>
यावत्स्नाति स दुष्टात्मा तावत्श्वा तत्र चागतः २४।<br>
शुना तदा भक्षितं च सर्वं मांसं सुरेश्वरि ।<br>
चंडा प्रकुपिता तं च श्वानं हंतुमुपस्थिता २५।<br>
निवारिता हि चंडेन चंडा प्रकुपिता तदा ।<br>
न हंतव्यस्त्वया चैष किमनेनाशुभं कृतम् २६।<br>
तयोक्तं भक्षितं चान्नं अनेनैव दुरात्मना ।<br>
किं त्वं भक्षयिता मूढ भविताद्य बुभुक्षितः २७।<br>
पुष्कस उवाच।<br>
यच्छुना भक्षितं चान्नं तेनाहं परितोषितः ।<br>
किमनेन शरीरेण नश्वरेण गतायुषा २८।<br>
ये पुष्यंति शरीरं वै सर्वभावेन भामिनि ।<br>
मूढास्ते पापिनो ज्ञेया लोकद्वय बहिष्कृताः २९।<br>
तस्मान्मानं परित्यज्य कामं चापि दुरात्मताम् ।<br>
स्वस्थाभावविमर्शेन तत्वबुध्या स्थिरा भव ३०।<br>
अहमेतच्छरीरं वै खङ्गधारव्रतेन च ।<br>
त्यक्ष्याम्यद्य वरारोहे किं चिरंजीवनेन मे ३१।<br>
इत्युक्त्वा खङ्गमाकृष्य यावद्भिनत्ति कं स्वकम् ।<br>
आगताश्च गणास्तावद्बहवः शिवनोदिताः ३२।<br>
विमानानि बहून्यत्र आगतानि तदंतिके ।<br>
दृष्ट्वा स चैव तान्येवं विमानानि गणांस्तथा ३३।<br>
उवाच परया भक्त्या पुष्कसोऽपि च तान्प्रति ।<br>
कस्मात्समागता यूयं सर्वे रुद्राक्षधारिणः ३४।<br>
सर्वे स्फटिकसंकाशाः सर्वे चंद्रार्द्धशेखराः ।<br>
कपर्दिनश्चर्मपरीतवाससो भुजंगभोगैः कृतहारभूषणाः ३५।<br>
श्रियान्विता रुद्रसमानवीर्या यथातथं भो वदतोचितं मम ।<br>
पुष्कसेन तदा पृष्टा ऊचुस्ते रुद्रपार्षदाः ३६।<br>
गणा ऊचुः।<br>
प्रेषितास्मो वयं चंड शिवेन परमेष्ठिना ।<br>
आगच्छ त्वरितो भूत्वा सस्त्रीको यानमारुह ३७।<br>
लिगार्चनं कृतं यच्च त्वया रात्रौ शिवस्य च ।<br>
तेन कर्मविपाकेन प्राप्तोऽसि परमां गतिम् ३८।<br>
तथोक्तो वीरभद्रेण उवाच प्रहसन्निव ।<br>
किं मया सुकृतं चीर्णं पापिना पुष्कसेन हि ३९।<br>
मृगयारसिकेनैव मूढेन च दुरात्मना ।<br>
पापाचारोह्यहं नित्यं कथं स्वर्गे वसाम्यहम् ४०।<br>
कथं लिगार्चनं चाद्या कृतमस्ति तदुच्यताम् ।<br>
परं कौतुकमापन्नः पृच्छामि कृपया वद ४१।<br>
वीरभद्र उवाच।<br>
देवदेवो महादेवो यो गंगाधरसंज्ञकः ।<br>
परितुष्टोऽद्य ते चंड सभार्यस्य उमापतिः ४२।<br>
प्रासंगिकं त्वया चाद्य कृतमर्चनमेव च ।<br>
कोलं निरीक्षमाणेन बिल्वपत्राणि चैव हि ४३।<br>
छेदितानि त्वया चंड पतितानि तदैव हि ।<br>
लिंगस्य मस्तके तानि तेन त्वं सुकृती प्रभो ४४।<br>
तवैवं जागरो जातो महावृक्षोपरि ध्रुवम् ।<br>
तेनैव जागरेणैव तुतोष जगदीश्वरः ४५।<br>
छलेनैव महाभाग कोलसंदर्शनेन हि ।<br>
शिवरात्रिदिनं व्याध प्रसंगेनाप्युपोषितम् ४६।<br>
तेनोपवासेन च जागरेणतुष्टो ह्यसौ देववरो महात्मा ।<br>
तव प्रसादाय महानुभावो ददाति सर्वान्वरदो वरांश्च ४७।<br>
एवमुक्तस्तदा तेन वीरभद्रेण धीमता ।<br>
पुष्कसोऽपि विमानाग्र्यमारुरोह च पश्यताम् ४८।<br>
गणानां देवतानां च सर्वेषां प्राणिनामपि ।<br>
तदा दुंदुभयो नेदुर्भेरीतूर्याण्यनेकशः ४९।<br>
वीणावेणुमृदंगानि लास्यनाट्य युतानि च ।<br>
जगुर्गंधर्वपतयो ननृतुश्चाप्सरोगणाः 6.154.५०।<br>
चामरैर्विज्यमानो हि छत्रैश्च विविधैरपि ।<br>
महोत्सवेन महता ह्यानीतः शिवसन्निधौ ५१।<br>
पुष्कसोऽपि तदा प्राप्तस्तीर्थस्नान शिवार्चनात् ।<br>
किं पुनः श्रद्धया भक्त्या शिवाय परमात्माने ५२।<br>
पुष्पादिकं फलं गंधं तांबूलाक्षतमेव च ।<br>
ये प्रयच्छंति लोकेऽस्मिंस्ते रुद्रा नात्र संशयः ५३।<br>
महादेव उवाच।<br>
तदाप्रभृति तत्तीर्थं खङ्गधारेति विश्रुतम् ।<br>
एतत्तीर्थं कलौ गुप्तं भविष्यति सुरेश्वरि ५४।<br>
माघमासेऽथ वैशाखे कार्तिक्यां च विशेषतः ।<br>
स्नानं येन प्रकुर्वंति मुक्तास्ते नगनंदिनि ५५।<br>
वसिष्ठो वामदेवश्च भरद्वाजोऽथ गौतमः ।<br>
स्नानार्थे वै समायांति देवं द्रष्टुं पिनाकिनम् ५६।<br>
त्रियुगे वर्त्तते लिंगं कलौ नैव तु पार्वति ।<br>
विश्वामित्रेण ऋषिणा दत्तशापो ह्यहं तदा ५७।<br>
पार्वत्युवाच।<br>
कथं शापस्तु ऋषिणा दत्तश्चैव सुरेश्वर ।<br>
तदहं श्रोतुमिच्छामि त्वत्तो देव न संशयः ५८।<br>
महादेव उवाच।<br>
एकस्मिन्समये देवि विश्वामित्रो महातपाः ।<br>
आगतः खङ्गधारेऽस्मिंस्तीर्थे वै परमाद्भुते ५९।<br>
साभ्रमत्यां कृतस्नानो दर्शनं कृतवान्मम ।<br>
तत्र तिष्ठति नित्यं वै पूजां कुर्वन्ननेकधा ६०।<br>
तत्र कोऽपि महादुष्टः कौलिकः पापरुपधृक् ।<br>
मांसं दत्तं तदा तेन शिवस्योपरि भामिनि ६१।<br>
दृष्ट्वा तदपि मांसं च विश्वामित्रोऽथ वै पुनः ।<br>
अब्रवीच्च तदा तत्र दुष्कृतं पापिना कृतम् ६२।<br>
न दत्तस्तस्य दंडो हि शर्वेण परमात्मना ।<br>
तस्मादहं हि निश्चित्य शापं दास्ये न संशयः ६३।<br>
विचार्यैवं तदा तेन शप्तोऽहं देवि वै तदा ६४।<br>
अस्मिन्कलियुगे घोरे गुप्तस्त्वं भव सर्वथा ।<br>
इति दत्वाथ वै शापं गतवान्मुनिसत्तमः ६५।<br>
तदा प्रभृति भो देवि गुप्तोऽहं ऋषिशापतः ।<br>
ममस्थाने विशेषेण पूजनं कुरुते यदि ६६।<br>
तेषां हि दुरितं यच्च नश्यते तत्क्षणादपि ।<br>
मृन्मयीं मामकीं मूर्तिं कृत्वा ये पूजयंति वै ६७।<br>
अत्र स्थाने विशेषेण मामके तु वसंति हि ।<br>
खङ्गधारेश्वर इति नाम्ना ख्यातः कलौयुगे ६८।<br>
कृते वै मंदिरं नाम त्रेतायां गौरवः स्मृतः ।<br>
द्वापरे विश्वविख्यातः कलौ खङ्गेश्वरः स्मृतः ६९।<br>
दक्षिणं भागमाश्रित्य मम स्थानं सुरेश्वरि ।<br>
इति ज्ञात्वा तु तत्रैव कृत्वा मूर्तिं सदा बुधः ७०।<br>
पूजनं कुरुते नित्यं वांछितं फलमाप्नुयात् ।<br>
धर्मार्थकाममोक्षांश्च लभते मानवो भुवि ७१।<br>
धूपं दीपं च नैवेद्यं तथा वै चंदनादिकम् ।<br>
येऽर्पयंति हि देवेशि लोकनाथे महेश्वरि ।<br>
न दुःखं तु भवेत्तेषां सत्यं सत्यं वरानने ७२।<br>
इति श्रीपाद्मे महापुराणे पंचपंचाशत्साहस्रसंहितायामुउत्तरखंडे धारेश्वरमाहात्म्यं नाम चतुष्पंचाशदधिकशततमोऽध्यायः १५४।<br>
