श्रीपार्वत्युवाच-<br>
अहो विष्णोश्च माहात्म्यं वद विश्वेश्वर प्रभोः ।<br>
यन्माहात्म्यं पुनः श्रुत्वा न भवे जायते क्वचित् १।<br>
महादेव उवाच-<br>
शृणु सुन्दरि वक्ष्यामि विष्णोर्माहात्म्यमुत्तमम् ।<br>
श्रुत्वा तु लभते पुण्यं ह्यंते मोक्षमवाप्नुयात् २।<br>
देवव्रतं महाप्राज्ञं ध्यानयोगपरायणम् ।<br>
आश्रयं सर्वशास्त्राणां यतेंद्रियमकल्मषम् ३।<br>
अप्रधृष्यं महाभागं देवैरपि सवासवैः ।<br>
सत्यसंधं जितक्रोधं समत्वे परिनिष्ठितम् ४।<br>
नारायणे जगन्नाथे शरण्ये भक्तवत्सले ।<br>
परां निष्ठामनुप्राप्तं वाङ्मनः काय कर्मभिः ५।<br>
गुणनामाश्रयं शांतं भीष्मं कुरु पितामहम् ।<br>
प्रणम्य शिरसा भूमौ पप्रच्छेदं युधिष्ठिरः ६।<br>
युधिष्ठिर उवाच-<br>
केचिदाहुः परं धर्मं केचिदाहुः परं धनम् ।<br>
केचिद्दानं प्रशंसंति समुदायं तथापरे ७।<br>
सांख्यं केचित्प्रशंसंति योगमन्ये तथा परम् ।<br>
केचिज्ज्ञानं प्रशंसंति केचिदाहुः परं श्रुतम् ।<br>
सम्यक्ध्यानं परं केचित्केचिद्वैराग्यमुत्तमम् ८।<br>
अग्निष्टोमादिकं कर्म तथा केचित्परं विदुः ।<br>
आत्मज्ञानं परं केचित्समलोष्टाश्मकांचनाः ९।<br>
यमांश्च नियमांश्चैव केचिद्वैराग्यमुत्तमम् ।<br>
कारुण्यं च परे केचिदहिंसां च तपस्विनः १०।<br>
शौचं केचित्परं प्राहुः केचिद्देवार्चनं नराः ।<br>
व्यामोहं चात्र गच्छंति व्यामुग्धाः पापकर्मभिः ११।<br>
यदेतेषु परं कृत्यमनुष्ठेयं महात्मभिः ।<br>
वक्तुमर्हसि धर्मज्ञ सर्वशास्त्रभृतां वर १२।<br>
महादेव उवाच-<br>
भूर्लोके या कथा जाता भैष्मी यौधिष्ठिरी सति ।<br>
तामहं संप्रवक्ष्यामि लोकानां च हिताय वै ।<br>
एतान्प्रश्नांस्तदा श्रुत्वा प्राह भीष्मो युधिष्ठिरम् १३।<br>
भीष्म उवाच-<br>
श्रूयतामिदमत्यंतं गूढं संसारमोचनम् ।<br>
श्रोतव्यं यत्त्वया सम्यग्ज्ञातव्यं धर्मनंदन १४।<br>
अत्रैवोदाहरंतीमं पुण्यं चैव पुरातनम् ।<br>
पुंडरीकस्य संवादं महर्षेर्नारदस्य च १५।<br>
ब्राह्मणः श्रुतिसंपन्नः पुंडरीको महामतिः ।<br>
आश्रमे प्रथमे तिष्ठन्गुरूणां वशगः सदा १६।<br>
जितेंद्रियो जितक्रोधः संध्योपासनतत्परः ।<br>
वेदवेदांगनिपुणः शास्त्रेषु च विचक्षणः १७।<br>
समिद्भिः साधुहव्येन सायंप्रातर्हुतानलः ।<br>
ध्यात्वा जगत्पतिं विष्णुं सम्यगाराधयद्विभुम् १८।<br>
तपः स्वाध्यायनिरतः साक्षाद्ब्रह्मसुतो यथा ।<br>
उदकेंधनपुष्पाद्यैरसकृत्पूजयन्गुरुम् १९।<br>
मातापित्रोश्च शुश्रूषुर्भिक्षाहारी विमत्सरः ।<br>
ब्रह्मविद्यामधीयानः प्राणायामपरायणः २०।<br>
तस्य सर्वात्मभूतस्य संसारे निस्पृहस्य च ।<br>
महात्मनो बुद्धिरासीत्संसारार्णवतारिणी २१।<br>
मातरं पितरं चैव भातॄनथ सुहृज्जनान् ।<br>
मित्राणि मातुलांश्चैव सखीन्संबंधिबांधवान् २२।<br>
धनधान्यसमृद्धं च ग्रहं वा शक्रसंनिभम् ।<br>
क्षेत्राणि सुमहार्हाणि सर्वसस्योद्भवानि च २३।<br>
परित्यज्य महासत्वस्तृणानीव महासुखी ।<br>
विचचार महीं रम्यां शाकमूलफलाशनः २४।<br>
गंगां च यमुनां चैव गोमतीमथ गंडिकाम् ।<br>
शतद्रुं च पयोष्णीं च सरयूं च सरस्वतीम् २५।<br>
प्रयागं नर्मदां चैव शोणं चैव महानदम् ।<br>
प्रभासं विंध्यतीर्थानि हिमवत्प्रभवानि च २६।<br>
आश्रमेषु च यानि स्युर्नैमिषे पुष्करादिषु ।<br>
कुरुक्षेत्रे च यानि स्युस्तथा गोवर्द्धनादिषु २७।<br>
अन्यानि सुमहातेजास्तीर्थानि सुसमाहितः ।<br>
विचचार महायोगी यथाकाले यथाविधि २८।<br>
कदाचिदात्मवान्धीरः शालग्रामं तपोधनः ।<br>
पुंडरीको महाभागः पूर्वकर्मवशानुगः २९।<br>
संसेव्यमानं मुनिभिस्तत्वविद्भिस्तपोधनैः ।<br>
मुनीनामास्पदं रम्यं पुराणेष्वपि विश्रुतम् ३०।<br>
भूषितं चैव चक्राद्यैश्चक्रांकितशिलातलम् ।<br>
रम्यं विविक्तविस्तीर्णं सदा विष्णुप्रसादकम् ३१।<br>
किंच चक्रांकितास्तत्र प्राणिनः पुण्यदर्शनाः ।<br>
विचिरंति यथाकामं पूण्यतीर्थप्रदर्शिनः ३२।<br>
तस्मिन्क्षेत्रे महापुण्ये शालिग्रामे महामतिः ।<br>
स्नात्वा देवह्दे तीर्थे सरस्वत्यां च सुव्रतः ३३।<br>
जातिस्मर्यां चक्रकुंडे चक्रनद्याश्रितेषु च ।<br>
तथान्यान्यपि तीर्थानि तस्मिन्नेव चचार सः ३४।<br>
ततः क्षेत्रप्रभावेन तीर्थानां चैव तेजसा ।<br>
मनःप्रसादमभजत्तस्मिन्नेव महामनाः ३५।<br>
सोऽपि तीर्थविशुद्धात्मा पुंडरीकस्तपोधनः ।<br>
तत्रैव वसतिं चक्रे ध्यानयोगपरायणः ३६।<br>
तत्रैव सिद्धिमाकांक्षन्नाराध्य गरुडध्वजम् ।<br>
शास्त्रोक्तेन विधानेन भक्त्या परमया पुनः ३७।<br>
उवास चिरमेकाकी निर्द्वंद्वः सजितेंद्रियः ।<br>
शाकमूलफलाहारः संतुष्टः समदर्शनः ३८।<br>
यमैश्चनियमैश्चैव तथैवासनबंधनैः ।<br>
प्राणायामैश्च तीर्थैश्च प्रत्याहारैश्च संततैः ३९।<br>
धारणाभिस्तथा ध्यानैः समाधिभिरतंद्रितः ।<br>
योगाभ्यासं सदा सम्यक्चक्रे विगतकिल्बिषः ४०।<br>
वैदिकैश्चांगिकैश्चैव तथा पौराणिकैरपि ।<br>
आराधयति सर्वेशं ततः शुद्धिमवाप सः ४१।<br>
रागद्वेषविनिर्मुक्तः स्वधर्मइव रूपवान् ।<br>
आराधयामास देवं तद्गतेनांतरात्मना ४२।<br>
तुतोष भगवान्विष्णुः पुंडरीकायतेक्षणः ।<br>
भगवान्नारदमिति प्रसन्नोऽस्म्यस्य धीमतः ४३।<br>
ततः कदाचित्तं देशं नारदः परमार्थवित् ।<br>
जगाम सुमहातेजाः साक्षादादित्यसन्निभः ४४।<br>
तं द्रष्टुकामो भगवान्पुंडरीकं तपोनिधिम् ।<br>
विष्णुभक्तिपरीतात्मा वैष्णवानां हिते रतः ४५।<br>
स दृष्ट्वा नारदं प्राप्तं तेजोमंडलमंडितम् ।<br>
महामतिर्महोदारः सर्ववेदैकभाजनम् ४६।<br>
प्रांजलिः प्रणतो भूत्वा प्रहृष्टेनांतरात्मना ।<br>
अर्घं दत्त्वा विधानेन प्रणाममकरोत्पुनः ४७।<br>
कोऽयमत्यद्भुताकारस्तेजस्वी हृद्यवेषधृक् ।<br>
आतोद्यहस्तः सुमुखो जयमंडलमंडितः ४८।<br>
विवस्वानथवा वह्निरिंद्रो वरुण एव वा ।<br>
इति संचिंतयन्स्थित्वा जगाद परमद्युतिम् ४९।<br>
पुंडरीक उवाच-<br>
को भवानिह संप्राप्तः कुतो वा परमद्युतिः ।<br>
त्वद्दर्शनं हि भगवन्प्रायेण भुवि दुर्लभम् 6.80.५०।<br>
नैव दृष्टः पुमान्वापि मया तव समः प्रभो ।<br>
वक्तुमर्हस्यशेषेण यत्प्रदिष्टं मयानघ ५१।<br>
नारद उवाच-<br>
नारदोऽहंमनुप्राप्तस्त्वद्दर्शनकुतूहलात् ।<br>
प्रभावं भगवद्भक्तं त्वादृशं सततं द्विज ५२।<br>
स्मृतः संतोषितो वापि पूजितो वा द्विजोत्तमः ।<br>
पुनाति भगवद्भक्तश्चांडालोऽपि यदृच्छया ५३।<br>
दासोऽहं वासुदेवस्य देवदेवस्य शार्ङ्गिणः ।<br>
शंखचक्रगदापाणेस्त्रैलोक्यस्यैकचक्षुषः ५४।<br>
इत्युक्तो नारदेनासौ भक्तिपर्याकुलात्मना ।<br>
प्रोवाच मधुरं विप्रं तद्दर्शनसुविस्मितः ५५।<br>
पुंडरीक उवाच-<br>
धन्योऽहं देहिनां मध्ये सुपूज्योऽहं सुरैरपि ।<br>
कृतार्थाः पितरो मेऽद्य संप्राप्तं जन्मनः फलम् ५६।<br>
अनुगृह्णीष्व देवर्षे त्वद्भक्तस्य विशेषतः ।<br>
तं करिष्याम्यहं विद्वन्भ्राम्यमाणः स्वकर्मभिः ५७।<br>
कर्तव्यं परमं गुह्यं उपदेष्टुं त्वमर्हसि ।<br>
त्वं गतिः सर्वभूतानां वैष्णवानां विशेषतः ५८।<br>
नारद उवाच-<br>
अनेकानीह शास्त्राणि कर्माणि च तथा द्विज ।<br>
धर्मवर्गं बहुविधं तथैव भुवि मानसम् ५९।<br>
वैलक्षण्यं च जगतस्तस्मादेव द्विजोत्तम ।<br>
अन्यथा सर्वसत्वानां सुखं वा दुःखमेव च ६०।<br>
विज्ञानमात्रं क्षणिकं निरात्मकमिदं जगत् ।<br>
इति कैश्चित्परिज्ञातं बाह्यार्थनिरपेक्षकम् ६१।<br>
अव्यक्ताज्जायते नित्यं नित्यान्नित्यमिदं जगत् ।<br>
इत्येवं प्राहुरपरे तत्रैव लयमेति च ६२।<br>
आत्मनो बहवः प्रोक्ता नित्याः सर्वगतास्तथा ।<br>
अन्ये मतिमतां श्रेष्ठास्तत्वालोकनतत्पराः ६३।<br>
यावच्छरीरमात्मानं प्रतिपन्नास्तथापरे ।<br>
हस्तिकीटादिदेहेऽपि महांतमंडमेव च ६४।<br>
यथाऽद्यजगतोवृत्तिस्तथा कालांतरेष्वपि ।<br>
प्रवाहो नित्यमेवैष कः कर्त्तेति च केचन ६५।<br>
यद्यत्प्रत्यक्षविषयं तत्तदत्र न विद्यते ।<br>
कुतः स्वर्गादयः संतीत्यन्ये विजितमानसाः ६६।<br>
निरीश्वरमिदं प्राहुः सेश्वरं च तथापरे ।<br>
अत्यंतभिन्नमतयः परमार्थपराङ्मुखाः ६७।<br>
एवं मन्येऽपि कुहका यथामति यथाश्रुतम् ।<br>
वदंति विविधैर्भेदैः स्वयुक्ति स्थितिकारकाः ६८।<br>
तर्केष्ववहितो भूत्वा कथयामि तपोधन ।<br>
परमार्थमिमं पुण्यं घोरं संसारनाशनम् ६९।<br>
तन्मूलमनुजानंति ततो देवादयो नराः ।<br>
प्रमाणेनोपलभ्यंते न प्रमाणं विमोहितैः ७०।<br>
अनागतमतीतं च विप्रकृष्टमतीव यत् ।<br>
न गृहीतं यथाशक्त्या वर्त्तमानार्थनिष्ठितम् ७१।<br>
आगमो मुनिभिः प्रोक्तो पूर्वरूपक्रमागतः ।<br>
प्रमाणं स तु विज्ञेयः परमार्थप्रसाधकः ७२।<br>
यदभ्यासबलाज्ज्ञानं रागद्वेषमलापहम् ।<br>
उत्पद्यते द्विजश्रेष्ठ सोऽयमागमसंज्ञकः ७३।<br>
फलं कर्म च यत्तत्वं विज्ञानं दर्शनं विभुम् ।<br>
जात्यादिकल्पनाहीनं द्वितीयागमलक्षणम् ७४।<br>
आत्मसंवेदनं नित्यं सनातनमतींद्रियम् ।<br>
चिन्मात्रममृतं ज्ञेयमनंतमजमव्ययम् ७५।<br>
व्यक्ताव्यक्तस्वरूपेण व्यक्तस्थितमनंजनम् ।<br>
व्याप्ता विष्णुरिति ख्यातं ख्यातभिन्नमवस्थितम् ७६।<br>
योगिध्येयमविज्ञेयं परमार्थपराङ्मुखैः ।<br>
लक्ष्यते बुद्धिभिर्भिन्नमभिभिन्नं न चात्मनि ७७।<br>
शृणुष्वावहितस्तात कथयामि तवानघ ।<br>
यत्प्रोक्तं ब्रह्मणा पूर्वं पृच्छतो मम सुव्रत ७८।<br>
कदाचिद्ब्रह्मलोकस्थं ब्रह्माणं च पितामहम् ।<br>
प्रणिपत्य यथान्यायमपृच्छमजमव्ययम् ७९।<br>
किमु ज्ञानं परं प्रोक्तं कश्च योगः परो मतः ।<br>
एतन्मे तत्त्वतो ब्रह्मन्समाचक्ष्व पितामह ८०।<br>
ब्रह्मोवाच-<br>
शृणुष्वावहितस्तात ज्ञानयोगमनुत्तमम् ।<br>
अल्पग्रंथं प्रभूतार्थमदुःखोपासनक्रियम् ८१।<br>
यः परं परया प्रोक्तः पुरुषः पंचविंशकः ।<br>
स एव सर्वभूतात्मा तेन इत्यभिधीयते ८२।<br>
नारायणो जगद्धाम परमात्मा सनातनः ।<br>
जगतः सृष्टिसंहार परिपालनतत्परः ८३।<br>
त्रयाणामात्मनां चैको देवदेवः सनातनः ।<br>
आराध्यः सर्वदा ब्रह्मन्ते पश्यंति जगत्पतिम् ८४।<br>
यथा जगदवस्थानं यथा कालांतरे पुनः ।<br>
भूतं भव्यं भविष्यं च विप्रकृष्टं तथैव च ८५।<br>
स्थूलं सूक्ष्मं तथा चान्यत्पश्यंति ज्ञानचक्षुषा ।<br>
तच्चित्तास्तद्गतप्राणा नारायणपरायणाः ८६।<br>
अन्यथा मंदबुद्धीनां प्रतिभाति दुरात्मनाम् ।<br>
कुतर्कज्ञानदुष्टानां विभक्तेंद्रियवादिनाम् ८७।<br>
नारद उवाच-<br>
श्रूयतामन्यदपि वै कथ्यमानं मयानघ ।<br>
ब्रह्मणैव पुरा प्रोक्तं जगतः कारणात्मना ८८।<br>
देवानामिंद्रमुख्यानामृषीणां चैव सुव्रत ।<br>
हितानि कथयामास पृच्छतां कमलासनः ८९।<br>
ब्रह्मोवाच-<br>
नारायणपरो धर्मस्तथालोकाश्च शाश्वताः ।<br>
नारायणपरा यज्ञाः शास्त्राणि विविधानि च ९०।<br>
वेदाः सांगास्तथा चान्ये विष्णुर्विश्वेश्वरो हरिः ।<br>
पृथिव्यादीनि विबुधाः पंचभूतानि सोऽव्ययः ९१।<br>
सर्वं विष्णुमयं ज्ञेयं विबुधैः सकलं जगत् ।<br>
तथापि मानुषाः पाप न जानंति विमोहिताः ९२।<br>
तस्यैव मायया व्याप्तं चराचरमिदं जगत् ।<br>
तन्मनास्तद्गतप्राणो जानाति परमार्थवित् ९३।<br>
ईश्वरः सर्वभूतानां विष्णुस्त्रैलोक्यपालकः ।<br>
तस्मिन्नेतज्जगत्सर्वं तिष्ठति प्रभवत्यपि ९४।<br>
जगत्संहरते रुद्रः पालने विष्णुरुच्यते ।<br>
उत्पत्तौ चाहमेवात्र तथान्ये लोकपालकाः ९५।<br>
सर्वाधारो निराधारः सकलो निष्कलस्तथा ।<br>
अणुर्महांस्तथाप्यन्यत्तस्माच्च परतः परः ९६।<br>
तमेव शरणं यात सर्वसंहारकर्मगम् ।<br>
स पिता जनितास्माकं कीर्तितो मधुसूदनः ९७।<br>
एवमुक्ताः सुराः सर्वे ब्रह्मणा पद्मयोनिना ।<br>
प्रणेमुः सर्वलोकेशं देवं विष्णुं जनार्दनम् ९८।<br>
तस्मात्त्वमपि विप्रर्षे नारायणपरो भव ।<br>
तदन्यः को महोदारः प्रार्थितं दातुर्महति ९९।<br>
पितरं मातरं चैव तमेव पुरुषोत्तमम् ।<br>
परिगृह्णीष्व लोकेशं देवदेवं जगत्पतिम् 6.80.१००।<br>
अग्निकार्येण वै तेन तपसाध्ययनेन वै ।<br>
तोषयेद्देवदेवेशं गुरुं नित्यमतंद्रितः १०१।<br>
स्वर्गे क्षयं तथा भोगमनुष्ठेयं तथैव च ।<br>
परिगृह्णीष्व विप्रर्षे तमेव पुरुषोत्तमम् १०२।<br>
किं तेन मंत्रैर्बहुभिः किं तेन बहुभिर्व्रतैः ।<br>
ॐ नमोनारायणायेति मंत्रः सर्वार्थसाधकः १०३।<br>
चीरवासा जटी विप्र दंडीमुंडित एव वा ।<br>
विभूषितो वा विप्रेंद्र न लिंगं धर्मकारणम् १०४।<br>
ये नृशंसा दुरात्मानः पापाचारपराः सदा ।<br>
तेपि यांति परं स्थानं नारायणपरायणाः १०५।<br>
लिप्यंते न च पापौघैर्वैष्णवं वीतकिल्बिषाः १०६।<br>
पुनंति सकलं लोकं अहिंसाजितमानसाः १०७।<br>
क्षत्रबंधुरिति ख्यातो राजा प्राणिविहिंसकः ।<br>
प्राप्तवान्परमं धाम वैष्णवं केशवालयात् १०८।<br>
अंबरीषो महासत्वो राजा परमतत्ववित् ।<br>
हृषीकेशं समाराध्य वैष्णवं पदमाप्तवान् १०९।<br>
अन्ये ब्रह्मर्षयः शांता बहवः संशितव्रताः ।<br>
ध्यात्वा च परमात्मानं संसिद्धिं परमां गताः ११०।<br>
प्रह्लादः परमाह्लादः पुरा नारायणं हरिम् ।<br>
सेवितोऽभ्यर्चितो ध्यातस्तेनैव परिरक्षितः १११।<br>
भरतो नाम तेजस्वी राजा परमधार्मिकः ।<br>
उपास्यैनं चिरं कालं परां मुक्तिमवाप्तवान् ११२।<br>
ब्रह्मचारी गृहस्थो वा वानप्रस्थोऽथ भिक्षुकः ।<br>
केशवाराधनं हित्वा नैव यांति परां गतिम् ११३।<br>
जन्मांतरसहस्रेषु यस्य स्यान्मतिरीदृशी ।<br>
दासोऽहं विष्णुभक्तानामिति सर्वार्थसाधकः ११४।<br>
स याति विष्णुसालोक्यं पुरुषो नात्र संशयः ।<br>
किं पुनस्तद्गतप्राणाः पुरुषाः संशितव्रताः ११५।<br>
अनन्यमानसैर्नित्यं ध्यातव्यस्तत्वचिंतकैः ।<br>
नारायणो जगद्व्यापी परमात्मा सनातनः ११६।<br>
भीष्म उवाच-<br>
इत्येवमुक्त्वा देवर्षिस्तत्रैवांतरधीयत ।<br>
परोपकारनिरतो नारदः परमार्थवित् ११७।<br>
पुंडरीकोऽपि धर्मात्मा नारायणपरायणः ।<br>
ॐ नमो नारायणायेति मंत्रमष्टाक्षरं जपन् ११८।<br>
प्रसीद मम विश्वात्मन्निति वाचं वदन्सदा ।<br>
हृत्पुंडरीके गोविंदं प्रतिष्ठाप्यामृतात्मकम् ११९।<br>
तपस्वी विमले सौम्ये शालग्रामे तपोधनः ।<br>
उवास चिरमेकाकी निर्द्वंद्वो निष्परिग्रहः १२०।<br>
स्वप्नेऽपि केशवान्नान्यत्पश्यतीति महामतिः ।<br>
निद्रापि नैव तस्यासीत्पुरुषार्थविरोधिनी १२१।<br>
तपसा ब्रह्मचर्येण शौचेन च विशेषतः ।<br>
जन्मजन्मांतरारूढे संस्कारे च यथा तथा १२२।<br>
प्रसादाद्देवदेवस्य सर्वलोकस्य साक्षिणः ।<br>
अवाप परमां सिद्धिं वैष्णवीं वीतकिल्बिषः १२३।<br>
शंखचक्रगदापाणिं पीतवाससमच्युतम् ।<br>
श्यामलं पुंडरीकाक्षं स ददर्श सदाकृतिम् १२४।<br>
सिंहा व्याघ्रास्तथा चान्ये मृगाः प्राणिविहिंसकाः ।<br>
विरोधं सहजं हित्वा समेतास्तस्य संनिधौ १२५।<br>
विचरंति यथाकामं प्रसन्नेंद्रियवृत्तयः ।<br>
परस्परहितं रम्यं संप्राप्तं पांडुनंदन १२६।<br>
तथा प्रसन्नं सलिलं सरसां सरितामपि ।<br>
ऋतवः सुप्रन्नाश्च विमलेंद्रियसंयुताः १२७।<br>
मारुताश्च सुखस्पर्शा वृक्षाः पुष्पफलान्विताः ।<br>
आनुकूल्यं ययुः सर्वे पदार्थास्तस्य धीमतः १२८।<br>
प्रसन्नमभवत्तस्मै प्रसन्नं सचराचरम् ।<br>
प्रसन्ने देवदेवेशे गोविंदे भक्तवत्सले १२९।<br>
ततः कदाचिद्भगवान्पुंडरीकस्य धीमतः ।<br>
आविरासीज्जगन्नाथः पुंडरीकायतेक्षणः १३०।<br>
शंखचक्रगदापाणिः पीतवासाः समुज्ज्वलः ।<br>
पुंडरीकविशालाक्षश्चंद्रबिंबनिभाननः १३१।<br>
किंकिणीकुंडली हारी केयूरी कटिसूत्रवान् ।<br>
श्रीवत्सांकः पीतवासाः कौस्तुभेन विभूषितः १३२।<br>
वनमालापरीतांगः स्फुरन्मुकुटकुंडलः ।<br>
स्फुरता ब्रह्मसूत्रेण मुक्तादामविलंबिना १३३।<br>
विराजमानो देवेशश्चामरव्यजनादिभिः ।<br>
देवैः सिद्धैः सदेवेंद्रैर्गंधर्वैर्मुनिभिर्वरैः १३४।<br>
यक्षैर्नागवरैश्चैवसेव्यमानोऽप्सरोगणैः ।<br>
तं दृष्ट्वा देवदेवेशं पुंडरीकोऽनघः स्वयम् १३५।<br>
ततो बुद्ध्या महात्मानं तुष्टाव च जनार्दनम् ।<br>
प्रांजलिः प्रणतो भूत्वा प्रहृष्टेनांतरात्मना १३६।<br>
पुंडरीक उवाच-<br>
नमोऽस्तु विष्णवे तुभ्यं सर्वलोकैकचक्षुषे ।<br>
निरंजनाय नित्याय निर्गुणाय महात्मने १३७।<br>
त्वमीशः सर्वभूतानां तथैव च निरीश्वरः ।<br>
तथाभयार्तिनाशायगोविंदोगरुडध्वजः १३८।<br>
अनुग्रहेणभूतानांअनेकाकारधारिणे ।<br>
त्वयि सर्वमिदं प्राहुस्त्वन्मयं चैव केवलम् १३९।<br>
त्वमस्माज्जगतो भिन्नो निर्मितं च जगत्त्वया ।<br>
नमोस्तु नाभिप्रसवनलिनाय नमो नमः १४०।<br>
नमः समस्तवेदांतविश्रुतात्मविभूतये ।<br>
त्वमेव सर्वदेवेश कारणं कैटभार्दन १४१।<br>
प्रसीद हृदयावास शंखचक्रगदाधर ।<br>
नमः समस्तभूतानामादिभूताय भूभृते १४२।<br>
अनेकरूपरूपाय विष्णवे प्रभविष्णवे ।<br>
यस्य ब्रह्मादयो देवा न विदंति सुरेश्वराः १४३।<br>
महिमानं तपोमेयं तस्मै तुभ्यं नमाम्यहम् ।<br>
वाचामगोचरो यस्य महिमा तव नाप्यते १४४।<br>
जात्यादिभिरसंस्पृष्टः सदा ध्येयोऽसि तत्त्वतः ।<br>
तथा विभेदरूपेण भक्तानामनुकंपया १४५।<br>
मत्स्यकूर्मादिरूपेण दृश्यसे पुरुषोत्तम ।<br>
भीष्म उवाच-<br>
पुंडरीको जगन्नाथं संस्तुवन्पुरुषोत्तमम् १४६।<br>
तमेवालोकयद्वीर चिरप्रार्थितदर्शनम् ।<br>
तमाह भगवान्विष्णुः पद्मनाभस्त्रिविक्रमः १४७।<br>
पुंडरीकं महाभागं तथा गंभीरया गिरा १४८।<br>
श्रीभगवानुवाच-<br>
प्रीतोऽस्मि वत्स भद्रं ते पुंडरीक महामते ।<br>
वरं वृष्णीष्व दास्यामि यत्ते मनसि वर्त्तते १४९।<br>
एतच्छ्रुत्वा तु वचनं देवदेवस्य भाषितम् ।<br>
एवं विज्ञापयामास पुंडरीको महामतिः 6.80.१५०।<br>
पुंडरीक उवाच-<br>
क्वाहमत्यंत दुर्बुद्धिः क्व भवंतो हितैषिणः ।<br>
यद्धितं मम देवेश तदाज्ञापय माधव १५१।<br>
एवमुक्तः स भगवान्सुप्रीतश्च ततोऽब्रवीत् ।<br>
पुंडरीकं महाभागं कृतांजलिमुपस्थितम् १५२।<br>
आगच्छ कुशलं तेऽस्तु मयैव सह सुव्रत ।<br>
उपकारी च नित्यात्मा मया त्वं सर्वदा सह १५३।<br>
भीष्म उवाच-<br>
एवमुक्तवति प्रीत्या श्रीधरे भक्तवत्सले ।<br>
दिवि दुंदुभयो नेदुः पुष्पवर्षं पपात ह १५४।<br>
ब्रह्मादयस्तथा देवाः साधुसाध्विति चाब्रुवन् ।<br>
जगुः सिद्धाश्च गंधर्वाः किन्नराश्च विशेषतः १५५।<br>
तत्रैव तमुपादाय देवदेवो जगत्पतिः ।<br>
जगाम गरुडारूढः सर्वलोकनमस्कृतः १५६।<br>
तस्मात्त्वमपि राजेंद्र विष्णुभक्तिसमन्वितः ।<br>
तच्चित्तस्तद्गतप्राणस्तद्भक्तानां हिते रतः १५७।<br>
अर्चयित्वा यथायोग्यं भजस्व पुरुषोत्तमम् ।<br>
शृणुष्व तत्कथां पुण्यां सर्वपापप्रणाशिनीम् १५८।<br>
येनोपायेन राजेंद्र विष्णुभक्तिसमन्वितः ।<br>
प्रीतो भवति विश्वात्मा तत्कुरुष्व सुविस्तरम् १५९।<br>
अश्वमेधशतैरिष्ट्वा वाजपेयशतैरपि ।<br>
प्राप्नुवंति नरा नैव नारायणपराङ्मुखाः १६०।<br>
सकृदुच्चरितं येन हरिरित्यक्षरद्वयम् ।<br>
बद्धः परिकरस्तेन मोक्षाय गमनं प्रति १६१।<br>
लाभस्तेषां जयस्तेषां कुतस्तेषां पराजयः ।<br>
येषामिंदीवरश्यामो हृदयस्थो जनार्दनः १६२।<br>
य इदं शृणुयान्नित्यं पठेद्वापि समाहितः ।<br>
सर्वपापविनिर्मुक्तो विष्णुलोकं स गच्छति १६३।<br>
ईश्वर उवाच-<br>
एतद्वै नाममाहात्म्यं श्रुत्वा वै नगनंदिनि ।<br>
धर्मार्थकाममोक्षास्तु भवंति च न संशयः १६४।<br>
शुक्ले कुलेऽवतीर्णो यो ब्राह्मणो वेदतत्परः ।<br>
वैष्णवो विष्णुरूपोऽसौ नान्यो विप्रस्तु कर्हिचित् १६५।<br>
मुखे नामोच्चरन्विष्णोर्हृदये ध्यानतत्परः ।<br>
शंखचक्रधरो विद्वन्मालां तुलसिजां दधत् १६६।<br>
जीवन्मुक्तः स विज्ञेयो भुक्त्वा भोगांस्त्वनेकशः ।<br>
एकविंशतिकुलैः सार्द्धं विष्णुलोके स मोदते १६७।<br>
पुंडरीको यथा शक्त्या मुक्तो ह्यत्र न संशयः ।<br>
भक्तिभावेन गोविंदस्तुष्टिं प्राप्नोति शाश्वतीम् १६८।<br>
कलौ वै हरिगीतं तु स्वगृहे वा विशेषतः ।<br>
सामगानसमं प्रोक्तं देवार्चनसमाधिषु १६९।<br>
इति श्रीपाद्मे महापुराणे पंचपंचाशत्साहस्र्यां संहितायां उत्तरखंडे उमामहेश्वरसंवादे विष्णुमहिमानामाशीतितमोऽध्यायः ८०।<br>
<br>
