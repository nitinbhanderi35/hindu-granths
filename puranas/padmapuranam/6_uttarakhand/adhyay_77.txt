महादेव उवाच-<br>
पप्रच्छाहं जगन्नाथं व्रतानामुत्तमं व्रतम् ।<br>
पुत्रपौत्रविवृद्ध्यर्थं सुखसौभाग्यदायकम् १।<br>
तवाग्रे संप्रवक्ष्यामि शृणु सुंदरि सांप्रतम् ।<br>
इदं कथानकं दिव्यमृषीणां व्रतमुत्तमम् २।<br>
रजस्वला तु या नारी सहसा पापरूपिणी ।<br>
कृतेन च व्रतेनैव महापापैः प्रमुच्यते ।<br>
पितॄणामक्षयं देयं धर्मकामार्थसाधनम् ३।<br>
श्रीविष्णुरुवाच-<br>
पूर्वमासीन्महाबाहुर्ब्राह्मणो वेदपारगः ।<br>
सदाध्ययनशीलस्तु देवशर्मा इति द्विजः ४।<br>
अग्निहोत्रक्रियायुक्तः षट्कर्मनिरतः सदा ।<br>
सर्ववर्णेषु संपूज्यः सपुत्रपशुबांधवः ५।<br>
तस्य ब्राह्मणमुख्यस्य भग्ना च गृहवाहिनी ।<br>
प्राप्ते भाद्रपदे मासे शुक्लपक्षे तु पंचमी ६।<br>
पितुःक्षयाहं कुरुते यतात्मा च जितेंद्रियः ।<br>
रात्रौ निमंत्रयेद्विप्रान्सुखसौभाग्यदायकान् ७।<br>
प्रभाते विमले प्राप्ते भांडान्यन्यानि कारयेत् ।<br>
पाकं सर्वेषु पात्रेषु स कारयति जायया ८।<br>
अष्टादशरसोपेतं पितॄणां प्रीतिदायकम् ।<br>
आकारणं ततो दत्त्वा विप्राणां च पृथक्पृथक् ९।<br>
सर्वे विप्रास्तु संप्राप्ता मध्याह्ने वेदपाठकाः ।<br>
अर्घपाद्यादि विधिवत्कृतवान्द्विजसत्तमः १०।<br>
रजसा दूषितः श्राद्धे प्रक्षाल्य विधिवत्तदा ।<br>
गृहमध्ये गताः सर्वे आसने ते निरूपिताः ११।<br>
प्रदत्तं भोजनं तेन मिष्टान्नेन विशेषतः ।<br>
विधिना च कृतं श्राद्धं पिंडदानप्रपूर्वकम् १२।<br>
तांबूलं दक्षिणां चैव वस्त्राणि विविधानि च ।<br>
सर्वं ददौ द्विजेभ्यो वै पितृध्यानपरायणः १३।<br>
विप्रा विसर्जिताः सर्वे आशीर्वादपरायणाः ।<br>
गोत्रिणां बांधवानां च अन्येषां च बुभुक्षताम् १४।<br>
दत्तमन्नं तदा तेन भोजने विधिपूर्वकम् ।<br>
निशायां तु कुटीद्वारे उपविष्टो यदा तदा १५।<br>
ब्राह्मण्या वारि संगृह्य पादप्रक्षालनं कृतम् ।<br>
तदा शुनी बलीवर्दौ परस्परमभाषताम् १६।<br>
शृणु कांत वचो मह्यं यादृक्कृतवती वधूः ।<br>
तादृशं संप्रवक्ष्यामि नान्यथा प्रब्रवीम्यहम् १७।<br>
कदाचिद्दैवयोगेन गताहं पुत्रसद्मनि ।<br>
तत्रस्थितं पयः पातुं वध्वा दृष्टं न तत्पुनः १८।<br>
पीतं पयस्तु सर्पेण तद्दृष्टं तु मया पुनः ।<br>
पश्चात्पीतं मया सम्यक्दृष्टं वध्वा तदा पुनः १९।<br>
तेन संपर्कदोषेणकटिर्भग्ना च मे सदा ।<br>
तेन दुःखेन भो स्वामिन्जाताहं दुःखभागिनी ।<br>
भग्ना कटिश्च संजाता ह्याहारो नैव रोचते २०।<br>
बलीवर्द्द उवाच-<br>
शृणु त्वं शुनि वक्ष्यामि मम दुःखस्य कारणम् ।<br>
अस्मिन्वै दिवसे प्राप्ते ब्राह्मणानां तु भोजनम् २१।<br>
कारितं मम पुत्रेण मम चिंता तु नो कृता ।<br>
नोदकं न तृणं चैव न दत्तं केनचित्क्वचित् २२।<br>
अनाहारोह्यहं पापी बद्धोऽस्मिन्पापभावितः ।<br>
पूर्वपापविशेषेण जातं शुनि न संशयः २३।<br>
तद्वाक्यं तु तदा देवि श्रुतं पुत्रेण धीमता ।<br>
ममायं तु पिता साक्षाज्जातो मम गृहे पशुः २४।<br>
इयं तु जननी साक्षान्मम चैव न संशयः ।<br>
दैवयोगाच्छुनी जाता किं करोमि सुनिश्चयम् २५।<br>
एवं विचार्यासौ विप्रो नैव निद्रामवाप सः ।<br>
रात्रौ चिंतापरो भूत्वा स्मरन्विश्वेश्वरं परम् २६।<br>
नानाधर्मपरोऽहं च ममैवं च कथं शुभम् ।<br>
विचारयित्वा च ततो रात्रौ सुप्तस्तदा पुनः २७।<br>
प्रभाते विमले प्राप्ते ऋषीणां पुरतो गतः ।<br>
तेषां मध्ये वसिष्ठेन तस्य सुस्वागतं कृतम् २८।<br>
ब्रूहि त्वं ब्राह्मणश्रेष्ठ तवागमनकारणम् ।<br>
इति पृष्टस्तदा विप्रः प्रणाममकरोत्तदा २९।<br>
अद्य मे सफलं जन्म अद्य मे सफला क्रिया ।<br>
अद्य मे पितरस्तृप्ता दुर्लभात्तव दर्शनात् ३०।<br>
यथोक्तं च कृतं श्राद्धं द्विजाश्चैव सुभोजिताः ।<br>
कुटुंबिनां तु सर्वेषां भोजनं कारितं तथा ३१।<br>
भोजनानंतरं प्राप्ता शुनी तत्र उवाच ह ।<br>
अस्माकं तु गृहे ह्येको बलीवर्दस्तु वर्त्तते ३२।<br>
तं पतिं प्रतिवाक्यं यद्दिवज मत्तः शृणुष्व तत् ।<br>
गृहेस्थितं दुग्धभांडमहिना दूषितं मया ३३।<br>
दृष्टं मे महती चिंता तदा जाता न संशयः ।<br>
अनेन पयसा चैव पक्वमन्नं यदा भवेत् ३४।<br>
तदात्र सर्वे विप्राश्च म्रियंते भोजनात्ततः ।<br>
एवं विचार्य तत्स्वामिन्दुग्धं पीतं तदा मया ३५।<br>
तदा दृष्टं तु वध्वा वै तया मे ताडनं कृतम् ।<br>
चरामि तेन संभग्ना किं करोमि सुदुःखिता ३६।<br>
तस्या दुःखं तु संस्मृत्य वृषः प्राह शुनीं प्रति ।<br>
शृणु शुनि प्रवक्ष्यामि मम दुःखस्य कारणम् ३७।<br>
अस्याहं तु पिता साक्षात्पूर्वजन्मनि वै शुनि ।<br>
अद्य वै भोजिता विप्रा दत्तमन्नं तु भूरिशः ३८।<br>
न तृणं नोदकं चैव ममाग्रे संनिवेदितम् ।<br>
तेन दुःखेन मे दुःखं जातं बहुतरं तदा ३९।<br>
एतत्कथानकं श्रुत्वा रात्रौ निद्रामवाप न ।<br>
मम चिंता तु तत्रैव जाता वै ऋषिसत्तम ४०।<br>
वेदाध्ययनशीलोऽहं कुशलो वेदकर्मणि ।<br>
अनयोश्च महद्दुःखं किं करोमीति चिंतयन् ।<br>
आगतस्त्वत्समीपे तु ममकष्टं निवारय ४१।<br>
ऋषिरुवाच-<br>
उग्रजन्मन्शृणुष्व त्वं पूर्वजन्मनि यत्कृतम् ।<br>
अयं वै तु द्विजश्रेष्ठो कुंडने नगरे शुभे ४२।<br>
मासे भाद्रपदे चैव पंचमी या समागता ।<br>
तद्व्रतं तेन नाज्ञातं पितुः श्राद्धादिकारणात् ४३।<br>
स्त्रीधर्मेण तु संप्राप्ता क्षयहेतु तदानघ ।<br>
तया चैव कृतं सर्वं ब्राह्मणानां च भोजनम् ४४।<br>
न ज्ञातं च कृतं तेन पापिष्ठेन दुरात्मना ।<br>
प्रथमेऽहनि चांडाली द्वितीये ब्रह्मघातिनी ४५।<br>
तृतीये रजकी प्रोक्ता चतुर्थेऽहनि शुध्यति ।<br>
तेन पापेन सा जाता शुनी स्वगृहचारिणी ।<br>
बलीवर्दस्त्वयं जातः कर्मणानेन सुव्रत ४६।<br>
उग्रजन्मोवाच-<br>
व्रतं दानं तथा यज्ञं तीर्थं वाममसुव्रत ।<br>
ब्रूहि येन विशेषेण मुक्तिः पित्रोर्भवेन्मम ४७।<br>
ऋषिरुवाच-<br>
मासे भाद्रपदे शुक्ले जायते ऋषिपंचमी ।<br>
रजसा विकृतं पापं नश्यते करणाद्यतः ४८।<br>
पुत्रपौत्रप्रदात्री च पितॄणां मुक्तिदायिनी ।<br>
नद्या कूपे तडागे वा ब्राह्मणस्य गृहे तथा ४९।<br>
गोमयं मंडलं कुर्यात्कुंभं तत्रैव विन्यसेत् ।<br>
तस्योपरि न्यसेत्पात्रमृषिधान्येन पूरितम् 6.77.५०।<br>
यज्ञोपवीतसूत्रं च सहिरण्यं फलं तथा ।<br>
स्थाप्याश्च ऋषयः सप्त सुखसौभाग्यदायकाः ५१।<br>
आवाहयित्वा ते सर्वे पूजनीया व्रतस्थितैः ।<br>
नैवेद्यमृषिधान्यं च ऋषिधान्यं तु भोजनम् ५२।<br>
एकभक्तेन कर्तव्यमृषीणामर्चनं तदा ।<br>
पूजयेत्परया भक्त्या मंत्रेण विधिपूर्वकम् ५३।<br>
निर्वापं सघृतं देयं दक्षिणासंयुतं तदा ।<br>
देयं विप्राय विधिवदृषीणां प्रीयतां प्रति ५४।<br>
कथां श्रुत्वा विधानेन कृत्वा चैव प्रदक्षिणाम् ।<br>
धूपं दीपं च नैवेद्यमर्घ्यं दद्यात्पृथक्पृथक् ५५।<br>
ऋषयः संतु मे नित्यं व्रतसंपूर्णकारिणः ।<br>
पूजां गृह्णंतु मद्दत्तां ऋषिभ्योऽस्तु नमोनमः ५६।<br>
पुलस्त्यः पुलहश्चैव क्रतुः प्राचेतसस्तथा ।<br>
वसिष्ठमरिचात्रेया अर्घं गृह्णंतु वो नमः ५७।<br>
एवं पूजा प्रकर्त्तव्या धूपैर्दीपैर्मनोरमैः ।<br>
पितॄणां जायते मुक्तिः कृतस्यास्य प्रभावतः ५८।<br>
पूर्वकर्मविपाकेन रजसा दोषभावतः ।<br>
कृतं ह्येवं तु भो वत्स मुक्तिस्तस्य न संशयः ५९।<br>
तद्व्रतं च कृतं तेन मुक्त्यर्थं पितृहेतवे ।<br>
ते गता मुक्तिमार्गेण आशीर्वादपरायणाः ६०।<br>
ऋषिपंचमीव्रतं पुण्यं विप्राय परिकीर्तितम् ।<br>
ये कुर्वंति नरश्रेष्ठास्ते ज्ञेयाः पुण्यभागिनः ६१।<br>
ये कुर्वंति नरश्रेष्ठ ऋषिव्रतमनुत्तमम् ।<br>
भुक्त्वात्र भोगान्विपुलान्यांति विष्णोः पदं तु ते ६२।<br>
इतिश्रीपाद्मेमहापुराणे पंचपंचाशत्साहस्र्यां संहितायामुत्तरखंडे उमापतिनारद।<br>
संवादे ऋषिपंचमीव्रतंनाम सप्तसप्ततितमोऽध्यायः ७७।<br>
