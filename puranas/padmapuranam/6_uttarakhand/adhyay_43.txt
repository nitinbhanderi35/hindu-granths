युधिष्ठिर उवाच-<br>
साधु कृष्ण त्वया प्रोक्तमादिदेवो भवान्प्रभो ।<br>
स्वेदजा अंडजाश्चैव उद्भिज्जाश्च जरायुजाः १।<br>
तेषां कर्त्ता विकर्त्ता त्वं पालकः क्षयकारकः ।<br>
माघस्य कृष्णपक्षे तु षट्तिला कथिता त्वया २।<br>
शुक्ले च का भवेद्देव कथयस्व प्रसादतः ।<br>
किं नाम को विधिस्तस्याः को देवस्तत्र पूज्यते ३।<br>
श्रीकृष्ण उवाच-<br>
कथयिष्यामि राजेंद्र शुक्ले माघस्य या भवेत् ।<br>
जया नामेति विख्याता सर्वपापहरा परा ४।<br>
पवित्रा पापहंत्री च कामदा मोक्षदा नृणाम् ।<br>
ब्रह्महत्यापहंत्री च पिशाचत्वविनाशिनी ५।<br>
नैव तस्या व्रते चीर्णे प्रेतत्वं जायते नृणाम् ।<br>
नातः परतरा काचित्पापघ्नी मोक्षदायिनी ६।<br>
एतस्मात्कारणाद्राजन्कर्त्तव्या सा प्रयत्नतः ।<br>
श्रूयतां राजशार्दूल कथा पौराणिकी शुभा ७।<br>
पंकजे च पुराणेऽस्या महिमा कथितो मया ।<br>
एकदा नाकलोके वै इंद्रो राज्यं चकार ह ८।<br>
देवास्तत्र सुखेनैव निवसंति मनोरमे ।<br>
पीयूषपाननिरता अप्सरोगणसेविताः ९।<br>
नंदनं तु वनं तत्र पारिजातोपसेवितम् ।<br>
रमयंति रमंतेऽत्र अप्सरोभिर्दिवौकसः १०।<br>
एकदा रममाणोऽसौ देवेंद्रः स्वेच्छया नृप ।<br>
नर्त्तयामास वै हर्षात्पंचाशत्कोटिनायकः ११।<br>
गंधर्वास्तत्र गायंति गंधर्वः पुष्पदंतकः ।<br>
चित्रसेनस्तु तत्रैव चित्रसेनसुता तथा १२।<br>
मालिनीति च नाम्ना तु चित्रसेनस्य योषिता ।<br>
मालिन्यास्तु समुत्पन्ना पुष्पदंती च नामतः १३।<br>
पुष्पदंतस्य पुत्रोऽसौ माल्यवान्नाम नामतः ।<br>
पुष्पदंत्याश्च रूपेण माल्यवानतिमोहितः १४।<br>
तया ह्येवं कटाक्षैश्च माल्यवांश्च वशीकृतः ।<br>
लावण्यं रूपसंपन्नं तस्या रूपं निशामय १५।<br>
बाहू तस्याश्च कामेन कंठपाशौ कृताविव ।<br>
कर्णायते तु नयने रक्तांते घूर्णिते तथा १६।<br>
कर्णौ तु शोभनौ तस्याः कुण्डलाभ्यां नृपोत्तम ।<br>
कंबुग्रीवायुता सैव दिव्याभरणभूषिता १७।<br>
पीनोन्नतौ कुचौ तस्यास्तौ हेमकलशाविव ।<br>
मध्यं क्षामं च चार्वंग्या मुष्टिग्राह्यमनुत्तमम् १८।<br>
नितंबौ विस्तृतौ चास्या विस्तीर्णा जघनस्थली ।<br>
चरणौ शोभमानौ च रक्तोत्पलसमद्युती १९।<br>
ईदृश्या पुष्पवत्या स माल्यवानतिमोहितः ।<br>
शक्रस्य परितोषाय नृत्यार्थं तौ समागतौ २०।<br>
गायमानौ तु तौ तत्र अप्सरोगणसेवितौ ।<br>
मदनाभिपरीतांगौ पुष्पदंती च माल्यवान् २१।<br>
परस्परानुरागेण व्यामोहवशमागतौ ।<br>
न शुद्धगानं गायेतां चित्तभ्रमसमन्वितौ २२।<br>
बद्धदृष्टी तथान्योन्यं कामबाणवशं गतौ ।<br>
ज्ञात्वा लेखर्षभस्तत्र संगतं मानसं तयोः २३।<br>
तालक्रियामानलोपात्तथा गीतविसर्जनात् ।<br>
चिंतयित्वा तु मघवा ह्यवमानं तथात्मनः २४।<br>
कुपितश्च तयोरर्थे शापं दास्यन्निदं जगौ ।<br>
धिग्धिग्वां पतितौ मूढावाज्ञाभंग कृतौ मम २५।<br>
युवां पिशाचौ भवतां दंपतीभावधारिणौ ।<br>
मर्त्यलोकमनुप्राप्तौ भुंजानौ कर्मणः फलम् २६।<br>
एवं मघवता शप्तावुभौ दुःखितमानसौ ।<br>
हिमवंतं गिरिं प्राप्ताविंद्रशापाद्विमोहितौ २७।<br>
उभौ पिशाचतां प्राप्तौ दारुणं दुःखमेव च ।<br>
संतप्तमानसौ तत्र हिमकृच्छ्रगतावुभौ २८।<br>
गंधर्वत्वमप्सरस्त्वं न जानीतो विमौहितौ ।<br>
पीड्यमानौ निदाघेन देहपातकजेन च २९।<br>
न निशायां सुखं शांतिं लभेते कर्मपीडितौ ।<br>
परस्परं वादमानौ चेरतुर्गिरिगह्वरे ३०।<br>
पीड्यमानौ तु शीतेन तुषारप्रभवेन तौ ।<br>
दंतघर्षं प्रकुर्वाणौ रोमांचितवपुर्द्धरौ ३१।<br>
ऊचे पिशाचः स तदा तां पत्नीं स्वां पिशाचिकाम् ।<br>
किमनल्पकृतं पापं दारुणं रोमहर्षणम् ३२।<br>
येन प्राप्तं पिशाचत्वं स्वेन दुष्कृतकर्मणा ।<br>
नरकं दारुणं मत्वा पिशाचत्वं च दुःखदम् ३३।<br>
तस्मात्सर्वप्रयत्नेन पातकं न समाचरेत् ।<br>
इति चिंतापरौ तत्र तावास्तां दुःखकर्षितौ ३४।<br>
दैवयोगात्तयोः प्राप्ता माघस्यैकादशी तिथिः ।<br>
जयानामेति विख्याता तिथीनामुत्तमा तिथिः ३५।<br>
तस्मिन्दिने तु संप्राप्ते तावाहारविवर्जितौ ।<br>
आसाते तत्र नृपते जलपानविवर्जितौ ३६।<br>
न कृतो जीवघातश्च न पत्रफलभक्षणम् ।<br>
अश्वत्थस्य समीपे तौ सर्वदा दुःखसंयुतौ ३७।<br>
रविरस्तंगतो राजंस्तथैव स्थितयोस्तयोः ।<br>
प्राप्ता चैव निशा घोरा दारुणा प्राणहारिणी ३८।<br>
वेपमानौ ततस्तौ तु ततः सुषुपतः क्षितौ ।<br>
परस्परेण संलग्नौ गात्रयोर्भुजयोरपि ३९।<br>
न निद्रा न रतं तत्र न तौ सौख्यमविंदताम् ।<br>
एवं तौ राजशार्दूल शापेनेंद्रस्य पीडितौ ४०।<br>
इत्थं तयोर्दुःखितयोर्निर्जगाम निशीथिनी ।<br>
मार्तंड उदयं प्राप्तो द्वादशी दिवसागमे ४१।<br>
मया तु राजशार्दूल तयोर्मुक्तिर्धृता हृदि ।<br>
जयायाः सुव्रतं चीर्णं रात्रौ जागरणं कृतम् ४२।<br>
तस्माद्व्रतप्रभावाच्च यथाजातं तथा शृणु ।<br>
द्वादशीदिवसे प्राप्ते तथा चीर्णे जया व्रते ४३।<br>
विष्णोः प्रभावान्नृपते पिशाचत्वं तयोर्गतम् ।<br>
पुष्पदंती माल्यवतौ पूर्वरूपौ बभूवतुः ४४।<br>
पुरातनस्नेहयुतौ पूर्वालंकारधारिणौ ।<br>
विमानमधिरूढौ तौ गतौ नाके मनोरमे ४५।<br>
देवेंद्रस्याग्रतो गत्वा प्रणामं चक्रतुर्मुदा ।<br>
तथाविधौ तु तौ दृष्ट्वा मघवा विस्मितोऽब्रवीत् ४६।<br>
इंद्र उवाच-<br>
वद तं केन पुण्येन पिशाचत्वं हि वां गतौ ।<br>
मम शापं च संप्राप्तौ केन देवेन मोचितौ ४७।<br>
माल्यवानुवाच-<br>
वासुदेवप्रसादेन जयायास्तु व्रतेन च ।<br>
पिशाचत्वं गतं स्वामिंस्तव भक्तिप्रभावतः ४८।<br>
इति श्रुत्वा तु मघवा प्रत्युवाच पुनस्तथा ।<br>
पवित्रौ पावनौ जातौ वंदनीयौ ममापि च ४९।<br>
हरिवासरकर्तारौ विष्णुभक्तिपरायणौ ।<br>
हरिवासरसँल्लीना ये च कृष्णपरायणाः 6.43.५०।<br>
अस्माकमपि मर्त्यास्ते पूज्याश्चैव न संशयः ।<br>
विहरस्व यथासौख्यं पुष्पदंत्या सुरालये ५१।<br>
कृष्ण उवाच-<br>
एतस्मात्कारणाद्राजन्कर्त्तव्यो हरिवासरः ।<br>
जया तु राजशार्दूल ब्रह्महत्यापहारिणी ५२।<br>
सर्वदानानि तेनैव सर्वयज्ञा अशेषतः ।<br>
दत्तानि कारिताश्चैव जयायास्तु व्रतं कृतम् ५३।<br>
कल्पकोटिर्भवेत्तावद्वैकुंठे मोदते ध्रुवम् ।<br>
पठनाच्छ्रवणाद्राजन्नग्निष्टोमफलं लभेत् ५४।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे माघशुक्लजयैकादशीमाहात्म्यंनाम त्रिचत्वारिंशोऽध्यायः ४३।<br>
<br>
