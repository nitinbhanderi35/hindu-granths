नारद उवाच-<br>
चातुर्मास्यां तु नियमा ये केचिद्भुवि विश्रुताः ।<br>
तानहं श्रोतुमिच्छामि कथयस्व महेश्वर १।<br>
चातुर्मास्ये हरौ सुप्ते कर्त्तव्यं किं जनार्दने ।<br>
षड्रसानां परित्यागे नखकेशविधारणे ।<br>
अन्यैश्च नियमैः स्वामिन्यत्फलं तद् ब्रवीहि मे २।<br>
सूत उवाच-<br>
एतच्छ्रुत्वा त्वसौ देवः प्रहस्योत्फुल्ललोचनः ।<br>
प्रोवाच तं द्विजवरं नारदं तपसान्निधिम् ३।<br>
महादेव उवाच-<br>
शृणु त्वमिह देवर्षे कथयामि सविस्तरम् ।<br>
आषाढस्य सिते पक्षे एकादश्यामुपोषितः ४।<br>
चातुर्मास्यव्रतानीह गृह्णीयाद्भक्तिपूर्वकम् ।<br>
भूमिशय्यासमारूढो योगनिद्रां गते हरौ ५।<br>
नयेत चतुरो मासान्यावद्भवति कार्तिकी ।<br>
प्रतिष्ठा न प्रवर्त्तंते तथा यज्ञादिकाः क्रियाः ६।<br>
विवाहव्रतसंबंध अन्यन्माङ्गल्यकर्म च ।<br>
भूपयानं तथा यात्रा अन्याश्च विविधाः क्रियाः ७।<br>
प्रसुप्ते च जगन्नाथे अच्युते गरुडध्वजे ।<br>
व्रतक्रियां चरेद्यस्तु तस्य व्रतफलं शृणु ८।<br>
अश्वमेधसहस्रैस्तु यत्फलं प्राप्नुयान्नरः ।<br>
चातुर्मास्यव्रतैश्चीर्णैस्तत्फलं समवाप्नुयात् ९।<br>
मिथुनस्थे सहस्रांशौ स्वापयेन्मधुसूदनम् ।<br>
तुलाराशौ गते सूर्ये पुनरुत्थापयेद्धरिम् १०।<br>
अधिमासे तु पतिते तदा चैष विधिक्रमः ।<br>
स्थापयेत्प्रतिमां विष्णोः शंखचक्रगदाधरीम् ११।<br>
पीतांबरधरां सौम्यां पर्यंके स्थापयेत्शुचौ ।<br>
श्वेतवस्त्रसमाच्छन्ने सोपधाने तु नारद १२।<br>
इतिहासपुराणज्ञो विष्णुभक्तोऽथवा पुनः ।<br>
स्नापयित्वा दधिक्षीरमधुलाजघृतस्तथा १३।<br>
समालभ्य शुभैर्गंधैर्धूपैः पुष्पैर्मनोरमैः ।<br>
पूजितां कुसुमैः शुभ्रैर्मंत्रेणानेन वाडव १४।<br>
सुप्ते त्वयि जगन्नाथे जगत्सुप्तं भवेदिदम् ।<br>
विबुद्धे त्वयि बुध्येत जगत्सर्वं चराचरम् १५।<br>
एवं तां प्रतिमां विष्णोः स्थापयित्वा तु नारद ।<br>
तस्यैवाग्रे स्वयं वाचा गृह्णीयान्नियमं ततः १६।<br>
स्त्री वा नरो वा तद्भक्तो धर्माधर्मविभागतः ।<br>
चतुरो वार्षिकान्मासान्देवस्योत्थापनावधि १७।<br>
गृह्णीयान्नियमानेतान्दंतधावनपूर्वकम् ।<br>
उपवासं ततः कृत्वा प्रभाते विमले सति १८।<br>
नित्यं कर्म चरित्वा तु विष्णोरग्रे जितात्मवान् ।<br>
तेषां फलानि वक्ष्यामि तत्कर्तॄणां पृथक्पृथक् १९।<br>
मधुरत्वं लभेद्विद्वान्पुरुषो गुडवर्जनात् ।<br>
तथैव संततिं दीर्घां तैलस्य वर्जनाद्यतः २०।<br>
घृतस्य वर्जनाद्विप्र सुंदरांगः प्रजायते ।<br>
कटुतैलपरित्यागी शत्रुनाशमवाप्नुयात् २१।<br>
सुगंधतैलत्यागेन सौभाग्यमतुलं लभेत् ।<br>
पुष्पभोगपरित्यागी स्वर्गे विद्याधरो भवेत् २२।<br>
योगाभ्यासी नरो यस्तु स ब्रह्मपदमाप्नुयात् ।<br>
कट्वम्लमधुरक्षारतीक्ष्णकाषाय षड्रसान् २३।<br>
वर्जयेद्यस्तु वैरूप्यं दौर्गंध्यं नाप्नुयान्नरः ।<br>
तांबूलवर्जनाद्भोगी रक्तकंठस्तु जायते २४।<br>
घृतत्यागाच्च लावण्यं सदा स्निग्धतनुर्भवेत् ।<br>
फलत्यागाच्च विपेंद्र बहुपुत्रश्च जायते २५।<br>
पलाशपत्राशनकृद्रूपवान्भोगवान्भवेत् ।<br>
दीप्तिमान्दीप्तिकरणः साक्षाद्द्रव्यपतिर्भवेत् २६।<br>
दधिदुग्धपरित्यागी गोलोकं लभते नरः ।<br>
मौनव्रती भवेद्यस्तु तस्याज्ञाऽस्खलिता भवेत् २७।<br>
इंद्रासनमवाप्नोति स्थालीपाकस्य वर्जनात् ।<br>
एवमादि परित्यागाद्धर्मस्थो धर्मनंदनः २८।<br>
नमोनारायणायेति जप्त्वा शतगुणं फलम् ।<br>
एक एव स वै स्वर्गे विद्याधरपतिर्भवेत् २९।<br>
पुष्करस्नानमात्रेण गंगायाः स्नानजं फलम् ३०।<br>
भूमौ भुंक्ते सदा यस्तु स पृथिव्यधिपो भवेत् ।<br>
विष्णोश्चैव गृहे कुर्यादुपलेपनमार्जनम् ३१।<br>
कल्पस्थायी भवेद्विद्वन्वैकुंठे नात्र संशयः ।<br>
प्रदक्षिणं च यः कुर्याच्छतमष्टोत्तरं नरः ३२।<br>
हंसयुक्तविमानेन दिव्येन सह गच्छति ।<br>
गीतवाद्यकरो विष्णोर्गांधर्वं लोकमाप्नुयात् ३३।<br>
पंचगव्याशनो विद्वन्चांद्रायणफलं लभेत् ।<br>
नित्यं शास्त्रविनोदेन लोकान्यस्तु प्रबोधयेत् ३४।<br>
स व्यासरूपी विष्ण्वग्रे ततो विष्णुपदं लभेत् ।<br>
तुलसीदलपूजां तु कृत्वा विष्णुपुरं व्रजेत् ३५।<br>
कृत्वा प्रोक्षणकं दिव्यं स्थानमप्सरसां लभेत् ।<br>
शीतांबुना गृहे स्नानात्निर्मलं देहमाप्नुयात् ३६।<br>
उष्णोदकं परित्यज्य स्नानं वै पौष्करं लभेत् ।<br>
पत्रेषु यो नरो भुंक्ते कुरुक्षेत्रफलं लभेत् ३७।<br>
भुंक्ते शिलायां यो नित्यं तस्य पुण्यं प्रयागजम् ।<br>
धर्मोदयजलत्यागी न रोगैः परिभूयते ३८।<br>
ताम्रपात्रेषु भुंजानो नैमिषं फलमाप्रुयात् ।<br>
कांस्यपात्रं परित्यज्य शेषपात्रमुपाचरेत् ३९।<br>
अलाभे सर्वपात्राणां मृन्मयं पात्रमुत्तमम् ।<br>
स्वगृहीतैः कृतैर्वापि पात्रैः पालाशसंभवैः ४०।<br>
यस्तु संवत्सरं पूर्ण अग्निहोत्रमुपासते ।<br>
पात्रैर्वा भोजनं विद्वान्सेवते तत्समं स्मृतम् ४१।<br>
चांद्रायणसमं प्रोक्तं ब्रह्मपात्रेषु भोजने ।<br>
एकैकं भोजनं विद्वन्ब्रह्मपत्रेषु भुंजतः ४२।<br>
त्रिरात्रेण समं प्रोक्तं महापातकनाशनम् ।<br>
एकादश्युपवासेन यत्पुण्यं परिकीर्तितम् ४३।<br>
सर्वदानफलं चैव सर्वतीर्थफलं लभेत् ।<br>
न चापि नरकं पश्येत्पद्मपत्रेषु भोजनात् ४४।<br>
ब्राह्मणो याति वैकुंठेऽन्यो जनः स्वर्गमाप्नुयात् ।<br>
एष ब्रह्म महावृक्षः पापहा सर्वकामदः ४५।<br>
मध्यमं वर्जितं पत्रं शूद्रजातेर्नृपोत्तम ।<br>
भुंजन्नरकमाप्नोति यावदिंद्राश्चतुर्दश ४६।<br>
वर्जयेन्मध्यमं पत्रं शेषपत्रेषु भोजनम् ।<br>
मध्यपत्रे च यः शूद्रो भोजनं कुरुते द्विज ४७।<br>
कपिलां ब्रह्मणे दत्त्वा शुद्धिर्भवति नान्यथा ।<br>
कपिलां दोहयेद्यस्तु शूद्रो भुंक्ते निजे गृहे ४८।<br>
दशवर्षसहस्राणि विष्ठायां जायते कृमिः ।<br>
कृमियोनिविनिर्मुक्तः पशुयोनिमवाप्नुयात् ४९।<br>
कपिलं योह्यनड्वाहं शूद्रो भूत्वात्र वाहयेत् ।<br>
यावंति तस्य रोमाणि तावद्वर्षाणि नारद 6.64.५०।<br>
कुंभीपाकेषु पच्येत स नरो नात्र संशयः ।<br>
अजा चैव गृहे तस्य शूद्रस्य च विशेषतः ५१।<br>
तस्या वै दुग्धपानेन शूद्रो यातीह रौरवम् ।<br>
ब्राह्मणैः सह व्यापारो यस्य शूद्रस्य दृश्यते ५२।<br>
स विप्रो वेदबाह्यः स्याच्छूद्रः कौलिक उच्यते ।<br>
व्यापारे प्रेरितो विप्रः शूद्राज्ञां च करोति यः ५३।<br>
यावत्पदानि चलते तावद्भवति नारकी ।<br>
उदकार्थं तु यो विप्रः शूद्रेण प्रेषितो गृहे ५४।<br>
तदुदकं मद्यतुल्यं पीत्वा वै नरकं व्रजेत् ।<br>
शूद्रेण सर्वदा नित्यं दानं देयं द्विजन्मने ५५।<br>
तेषां चैव तु वै भक्तिः कर्त्तव्या च विशेषतः ।<br>
इहलोके सुखं भुक्त्वा परलोकं च गच्छति ५६।<br>
पांचभौतिकमेतद्धि अनर्थकमुदाहृतम् ।<br>
अतो देयं हि गुरवे यतोऽनंतफलं लभेत् ५७।<br>
अस्मिन्कलियुगे घोरे पापाचारे दुरात्मनः ।<br>
निंदां कुर्वंति विप्रेंद्र जनानां पुण्यकर्मणाम् ५८।<br>
निंदया लभते दुःखं यावदाभूतसंप्लवम् ।<br>
नानाधर्माः प्रवर्त्तंते कलौ चैव महामते ५९।<br>
धर्मोऽयं दुर्ल्लभो लोके धर्मकामार्थमोक्षदः ।<br>
भूमिशायी भवेद्यस्तु नरः कोऽपि महीतले ६०।<br>
दशवर्षसहस्राणि न रोगैः परिपीड्यते ।<br>
बहुपुत्रो धनैर्युक्तो ह्यकुष्ठी जायते नरः ६१।<br>
नक्तभोजी नरो यस्तु तीर्थयात्राफलं लभेत् ।<br>
अयाचितेन चाप्नोति वापीकूपक्रिंया फलम् ६२।<br>
वर्जयेद्यस्तु वै द्रोहं प्राणहिंसापराङ्मुखः ।<br>
अहिंसा परमो धर्म इति वेदेषु गीयते ६३।<br>
दानं दया दम इति सर्वत्र हि श्रुतं मया ।<br>
तस्मात्सर्वप्रयत्नेन कार्यं वै महतामपि ६४।<br>
गुरवे ये प्रयच्छंति शरीरं पुत्रपौत्रकम् ।<br>
तत्र दानप्रभावेन विष्णोर्वल्लभतामियात् ६५।<br>
शूद्रेण दीक्षितो यस्तु शूद्रः शूद्रेण दीक्षितः ।<br>
उभौ तौ पापिनौ प्रोक्तौ यावदाभूतसंप्लवम् ६६।<br>
हिंसामतिं यदादत्ते शूद्रो वै पापसत्तमः ।<br>
एकविंशतिकुलं तेन नरकं प्रतिपात्यते ६७।<br>
कलौ पाखंडिनः शूद्रा दृश्यंते बहवो भुवि ।<br>
तेषां संभाषणादेव नरको भवति द्विज ६८।<br>
ब्रह्मज्ञानरता ये च गायत्रीजापिनो द्विज ।<br>
तेषां दर्शनमात्रेण ब्रह्महत्या दिने दिने ६९।<br>
शंखचक्रधरा विप्रा विष्णुधर्मेषु संमताः ।<br>
वेदधर्मरता नित्यं पंक्तिपावनपावनाः ७०।<br>
चातुर्मास्यमिदं कर्म कर्त्तव्यं तैः सदा नरैः ।<br>
किमन्यद्बहुनोक्तेन भूयोभूयश्च वाडव ७१।<br>
ते धन्याः पृथिवी मध्ये नरा ये वैष्णवा भुवि ।<br>
तेषां कुलं धन्यतमं जातिर्धन्यतमा स्मृता ७२।<br>
मधु भक्षयते यस्तु सुप्ते देवे जनार्दने ।<br>
महत्पापं भवेत्तस्य वर्जने यच्छृणुष्व तत् ७३।<br>
सर्वयज्ञैश्च विविधैर्यत्फलं तदवाप्नुयात् ।<br>
दाडिमं मातुलिगं च नालिकेरं च वर्जयेत् ७४।<br>
देवो वैमानिको भूत्वा ह्यंते विष्णुपदं व्रजेत् ।<br>
वित्तवान्सुभगश्चैव कुले श्रीमति जायते ७५।<br>
यः क्षिपेदेकभक्तेन नरो मासचतुष्टयम् ।<br>
यावंति च मुहूर्तानि उदितोदितभास्करे ७६।<br>
ताद्वर्षसहस्राणि विष्णुलोके महीयते ।<br>
व्रीहींश्च यवगोधूमान्वर्जयेद्यस्तु मानवः ७७।<br>
अश्वमेधादिके कृते विधिवद्वै सदक्षिणे ।<br>
यत्फलं मुनिभिः प्रोक्तं तत्फलं लभते नरः ७८।<br>
धनधान्यसमायुक्तो बहुपुत्रश्च जायते ।<br>
तुलसीतिलदर्भैश्च ये कुर्वंति च तर्पणम् ७९।<br>
तत्फलं कोटिगुणितं चातुर्मास्ये विशेषतः ।<br>
यदा सुप्ते हृषीकेशे कुर्याच्चैतत्त्रयान्वितम् ८०।<br>
तेऽपि युगसहस्राणि मोदंते विष्णुसंनिधौ ।<br>
पदं वा पदमर्द्धं वा ऋचां चार्द्धऋचां तथा ८१।<br>
विष्ण्वग्रे ये प्रगायंति मुक्तास्ते वै न संशयः ।<br>
मैथुनं वर्जयेद्यस्तु सुप्ते देवे जनार्दने ८२।<br>
एकमन्वंतरं सोऽपि विष्णुलोके महीयते ।<br>
दधिदुग्धं तथा तक्रं गुडं शाकं तथैव च ८३।<br>
वर्जनादेव भो विप्र मुक्तिभागी न संशयः ।<br>
स्नानमामलकेनैव ये कुर्वंति च मानवाः ८४।<br>
दिनेदिने महत्पुण्यं प्राप्नुवंति च ते मुने ।<br>
धात्रीफलं पापहरं प्रवदंति मनीषिणः ८५।<br>
त्रैलोक्यतारणार्थाय निर्मिता ब्राह्मणा पुरा ।<br>
संध्यामौनं चरेद्यस्तु भुंक्ते मासचतुष्टयम् ८६।<br>
मन्वंतराणि चत्वारि वैकुंठे मोदते पुनः ।<br>
स्वयंपाकी नरो यस्तु भुंक्ते मासचतुष्टयम् ८७।<br>
दशवर्षसहस्राणि इंद्रलोके महीयते ।<br>
चतुरो वार्षिकान्मासान्मौनं चैव समाचरेत् ८८।<br>
स च विष्णुपुरं गच्छेद्ब्राह्मं च तदनंतरम् ।<br>
मौनभोजी नरो यस्तु कदाचिन्नावसीदति ८९।<br>
मौनेन भुंजमानास्तु राक्षसास्त्रिदिवं गताः ।<br>
कृमिकीटसमायुक्तं पक्वान्नमशुची भवेत् ९०।<br>
गवां मांससमं ज्ञेयमन्नं चापि द्विजोत्तम ।<br>
तदन्नमशुचि ज्ञेयं ग्रसते मानुषो यदि ९१।<br>
एतद्वै भोजनं प्रोक्तं राक्षसानां प्रियं सदा ।<br>
तोषितो हि पुरा ब्रह्मा तेन दत्तं महात्मना ९२।<br>
मौनेन भोजयित्वा तु स्वर्गं प्राप्ता न संशयः ।<br>
संजल्पन्भुंजते यस्तु तेनान्नमशुची भवेत् ९३।<br>
पापं स केवलं भुंक्ते तस्मान्मौनं समाचरेत् ।<br>
उपवाससमं भोज्यं ज्ञेयं मौनेन नारद ९४।<br>
पंचप्राणाहुतीर्यस्तु मौनभोजी नरोत्तमः ।<br>
पंच वै पातकान्यस्य नश्यंति नात्र संशयः ९५।<br>
न कुर्यात्संधितं वस्त्रं पितृकर्मणि वाडव ।<br>
अशुच्यंगे स्थितं चैव वस्त्रं तदशुची भवेत् ९६।<br>
कटिपृष्ठस्थिते वस्त्रे पुरीषं कुरुते तु यः ।<br>
मूत्रं वा मैथुनं वापि तद्वस्त्रं परिवर्जयेत् ९७।<br>
पितृकर्मविशेषेण वर्जनीयं च वाडव ।<br>
सर्वदा च मुने प्राज्ञैर्देवार्चा चक्रपाणिनः ९८।<br>
कर्त्तव्या च विशेषेण शुचिभिर्विजितेंद्रियैः ।<br>
संप्रसुप्ते हृषीकेशे तृणशाककुसुंभिकाः ९९।<br>
संधितानि च वस्त्राणि वर्जितानि प्रयत्नतः ।<br>
चातुर्मास्ये हरौ सुप्ते यस्तु एतानि वर्जयेत् 6.64.१००।<br>
नरकं न तु संगच्छेत्यावदाभूतसंप्लवम् ।<br>
मद्यं मांसं न भक्षेत शाशकं सौकरं तथा १०१।<br>
चातुर्मास्ये विशेषेण सुप्ते देवे जनार्दने ।<br>
सोऽपि देवत्वमाप्नोति अहिंसानिरतो नरः १०२।<br>
मिथ्याक्रोधं तथा रौक्ष्यं तथा पर्वसु मैथुनम् ।<br>
वर्जितं येन विप्रेंद्र सोऽश्वमेधफलं लभेत् १०३।<br>
ब्रह्मचर्ये प्रजावृद्धिरायुर्वृद्धिस्तथैव च ।<br>
पुष्पं पत्रं फलं शय्या अभ्यंगं च विलेपनम् १०४।<br>
वृथादुग्धानि मांसं च मद्यं च परिवर्जयेत् ।<br>
चातुर्मास्ये हरौ सुप्ते नियतं यद्विवर्जितम् १०५।<br>
प्रथमं तत्तु दातव्यं ब्राह्मणाय न संशयः ।<br>
तद्धनं चाक्षयं विद्वन्प्रदत्तं यद्दिवजातये १०६।<br>
कोटिकोटिगुणं विप्र लभते नात्र संशयः ।<br>
येनकेनापि विप्रेंद्र नियमेनार्चितो हरिः १०७।<br>
ददाति विष्णुभवनं नात्र कार्या विचारणा ।<br>
चातुर्मास्ये हरौ सुप्ते नियमं यो न कारयेत् १०८।<br>
सोऽपि नरकमाप्नोति तस्य जन्म वृथागतम् ।<br>
यत्पुमान्कारयेन्नित्यं द्विजोक्तं विधिमुत्तमम् १०९।<br>
तथोक्तान्नियमांश्चैव स याति परमं पदम् ।<br>
त्रिवर्गरहितं दानं दत्तं भवति निष्फलम् ११०।<br>
तस्मात्सर्वप्रयत्नेन देवदेवं जनार्दनम् ।<br>
तोषयेन्नियमैर्दानैर्यथाशक्त्या नरोत्तमः १११।<br>
अकृतस्नानदानं च ब्राह्मणानां च पूजनम् ।<br>
वृथागतं तु तत्सर्वं यावदिंद्राश्चतुर्दश ११२।<br>
नारद उवाच-<br>
कीदृशं ब्रह्मचर्यं च वद विश्वेश्वर प्रभो ।<br>
येन चीर्णेन गोविंदः परितुष्टो भवेन्नृणाम् ११३।<br>
महादेव उवाच-<br>
स्वदारनिरतश्चैव ब्रह्मचारी स्मृतो बुधैः ।<br>
चांडालादधिको विद्वन्यः स्वभार्यां परित्यजेत् ११४।<br>
ऋतावभिगमं कृत्वा ब्रह्मचर्यं विधीयते ।<br>
परित्यजति यो भार्यां भक्तां दोषविवर्जिताम् ११५।<br>
पापकर्मा नरो लोके भ्रूणहत्यामवाप्नुयात् ।<br>
अश्वमेधसहस्राणि वाजपेयशतानि च ११६।<br>
एकादश्युपवासस्य कलां नार्हंति षोडशीम् ।<br>
स्नानं दानं जपो होमः स्वाध्यायं देवतार्चनम् ११७।<br>
चातुर्मास्यकृतं यच्च सर्वं हि चाक्षयं भवेत् ।<br>
एककालं द्विकालं वा पुराणं शृणुते तु यः ११८।<br>
सर्वपापविनिर्मुक्तो विष्णुलोकं स गच्छति ।<br>
हरौ सुप्ते विशेषेण हरेर्नामपठन्जपन् ११९।<br>
तत्फलं कोटिगुणितं लभते द्विजसत्तम ।<br>
वैष्णवो ब्राह्मणो यस्तु पूजनं यः करोति हि १२०।<br>
स एव सर्वधर्मात्मा पूज्य एव न संशयः ।<br>
चातुर्मास्यमिदं पुण्यं पवित्रं पापनाशनम् ।<br>
श्रुत्वा तु लभते पुण्यं गंगास्नानफलं लभेत् १२१।<br>
इति श्रीपाद्मे महापुराणे पंचपंचाशत्सहस्र्यां संहितायामुमापतिनारदसंवादे उत्तरखंडे चातुर्मास्यमहिमानाम चतुःषष्टितमोऽध्यायः ६४।<br>
<br>
