श्रीरुद्र उवाच-<br>
हिरण्यक हिरण्याक्षौ काश्यपेयौ महाबलौ ।<br>
दितिपुत्रौ महावीर्य्यौ सर्व्वदैत्यपती उभौ १।<br>
नाम्ना तौ जयविजयौ श्वेतद्वीपे हरिं गतौ ।<br>
तस्मिन्प्रविष्टयोगीन्द्रान्सनकादीन्महाबलौ २।<br>
वारयामासतुर्देवि हरिसंदर्शनोत्सुकान् ।<br>
तैः प्रशप्तौ महावीर्य्यौ द्वारपालौ सुरोत्तमौ ३।<br>
सनकादय ऊचुः-<br>
उत्सृज्य तत्पृथिव्यां च यातौ देवस्य किंकरौ ।<br>
रुद्र उवाच-<br>
इति शापं तयोर्दत्त्वा तत्र तस्थुर्मुनीश्वराः ४।<br>
देवस्तमर्थं ज्ञात्वा च तानाहूय च तावपि ५।<br>
तौ चोत्थायाब्रवीत्तत्र भगवान्भूतभावनः ।<br>
भगवानुवाच-<br>
कृतवंतौ महावीर्य्यावपराधं महात्मनाम् ६।<br>
नातिक्रमणीयमिदं भवद्भ्यां द्वारपालकौ ।<br>
दासत्वं सप्तजन्मानि युवां भक्तौ ममानघौ ७।<br>
अमित्रतस्तथा त्रीणि जन्मानि भजतोऽपि वा ।<br>
रुद्र उवाच-<br>
इत्युक्तौ तौ महावीर्य्यावब्रूतां परमेश्वरम् ८।<br>
जयविजयावूचतुः ।<br>
चिरकालं महीं गंतुं न समर्थौ स्व मानद ।<br>
तस्माद्वैराय जन्मानि विद्धि वां च व्रजावहे ९।<br>
देवत्व यैव निहतो प्राप्स्यावो भवदंतिकम् ।<br>
रुद्र उवाच-<br>
इत्युक्त्वा द्वारपालौ तौ पूर्वं जातौ महाबलौ १०।<br>
कश्यपस्य महावीर्य्यौ दितिगर्भे महासुरौ ।<br>
हिरण्यकशिपुर्ज्येष्ठो हिरण्याक्षः कनिष्ठकः ११।<br>
उभौ तौ लोकविख्यातौ महावीर्य्य बलोद्धतौ ।<br>
अप्रमाणशरीरः स हिरण्याक्षो महोद्धतः १२।<br>
उत्पाट्य बाहुसाहस्रैः पृथिवीं समहीधराम् ।<br>
ससागरां द्वीपयुतां सर्व्वप्राणिसमन्विताम् १३।<br>
उत्पाट्य शिरसा कृत्वा प्रविवेश रसातलम् ।<br>
ततो देवगणाः सर्वे चुक्रुशुर्भयपीडिताः १४।<br>
शरणं प्रययुर्देवं नारायणमनामयम् ।<br>
ततस्तदद्भुतं ज्ञात्वा शंखचक्रगदाधरः १५।<br>
वाराहरूपमास्थाय विश्वरूपं जनार्दनः ।<br>
अनादिमध्यांतवपुः सर्वदेवमयो विभुः १६।<br>
विश्वतः पाणिपच्चक्षुर्महादंष्ट्रो महाभुजः ।<br>
दंष्ट्रैकया तु तं दैत्यं जघान परमेश्वरः १७।<br>
संचूर्णितमहागात्रो ममार दितिजाधमः ।<br>
पतितां धरणीं दृष्ट्वा दंष्ट्रयोद्धृत्य पूर्ववत् १८।<br>
संस्थाप्य धारयामास शेषे कूर्म्मवपुस्तदा ।<br>
तं दृष्ट्वा देवताः सर्व्वे क्रोडरूपं महाहरिम् ।<br>
तुष्टुवुर्म्मुनयश्चैव भक्तिनम्रात्ममूर्त्तयः १९।<br>
देवा ऊचुः-<br>
नमो यज्ञवराहाय नमस्ते शतबाहवे ।<br>
नमस्ते देवदेवाय नमस्ते विश्वरूपिणे २०।<br>
नमः स्थितिस्वरूपाय सर्वयज्ञस्वरूपिणे ।<br>
कलाकाष्ठानिमेषाय नमस्ते कालरूपिणे २१।<br>
भूतात्मने नमस्तुभ्यमृग्वेदवपुषे तथा ।<br>
सुरात्मने नमस्तुभ्यं सामवेदाय ते नमः २२।<br>
ॐकाराय नमस्तुभ्यं यजुर्वेदस्वरूपिणे ।<br>
ऋचःस्वरूपिणे चैव चतुर्वेदमयाय च २३।<br>
नमस्ते वेदवेदाङ्ग सांगोपांगाय ते नमः ।<br>
गोविंदाय नमस्तुभ्यमनादिनिधनाय च २४।<br>
नमस्ते वेदविदुषे विशिष्टैकस्वरूपिणे ।<br>
श्रीभूलीलाधिपतये जगत्पित्रे नमोनमः २५।<br>
रुद्र उवाच-<br>
इत्यादि स्तुतिभिः स्तुत्वा देवं वाराहरूपिणम् ।<br>
अर्च्चयामासुरात्मेशं गंधपुष्पादिभिर्हरिम् २६।<br>
समर्च्यमानस्तैर्देवैस्तेषामिष्टं वरं ददौ ।<br>
गंधर्वैरप्सरोभिश्च गायमानो मुदा हरिः २७।<br>
महर्षिभिः स्तूयमानस्तत्रैवांतरधीयत ।<br>
एभिः स्तुत्वा नरो भक्त्या प्रातरुत्थाय भक्तिमान् २८।<br>
ईप्सितांल्लभते भूमिं चिरं सस्यफलान्विताम् ।<br>
एतत्ते सर्वमाख्यातं वाराहवैभवं हरैः ।<br>
नारसिंहं तथा वक्ष्ये शृणु देवि वरानने २९।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे।<br>
वराहावतारकथनंनाम सप्तत्रिंशदधिकद्विशततमोऽध्यायः २३७ ।<br>
<br>
<br>
