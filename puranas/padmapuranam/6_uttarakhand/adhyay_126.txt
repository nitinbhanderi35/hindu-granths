वसिष्ठ उवाच।<br>
अधुना माघमाहात्म्यं प्रवक्ष्यामि नृपोत्तम ।<br>
पृच्छते कार्तवीर्याय दत्तात्रेयेण भाषितम् १।<br>
दत्तात्रेयं हरिं साक्षाद्वसंतं सह्य पर्वते ।<br>
पप्रच्छ तं द्विजं गत्वा राजा माहिष्मतीपतिः २।<br>
सहस्रार्जुन उवाच।<br>
भगवन्योगिनां श्रेष्ठ सर्वे धर्माः श्रुता मया ।<br>
माघस्नानफलं ब्रूहि कृपया मम सुव्रत ३।<br>
दत्तात्रेय उवाच।<br>
श्रूयतां नृपशार्दूल एतत्प्रश्नोत्तरं शुभम् ।<br>
ब्रह्मणोक्तं पुरा ह्येतन्नारदाय महात्मने ४।<br>
तत्सर्वं कथयिष्यामि माघस्नानफलं महत् ।<br>
यथादेशं यथातीर्थं यथाविधि यथाक्रियम् ५।<br>
अस्मिन्वै भारते वर्षे कर्मभूमौ विशेषतः ।<br>
अमाघस्नायिनां नॄणां निष्फलं जन्मकीर्तितम् ६।<br>
असूर्यं गगनं यद्वदचन्द्रमुडुमंडलम् ।<br>
तद्वन्नाभाति सत्कर्म माघस्नानं विना नृप ७।<br>
व्रतैर्दानैस्तपोभिश्च न तथा प्रीयते हरिः ।<br>
माघमज्जनमात्रेण यथा प्रीणाति केशवः ८।<br>
न समं विद्यते किंचित्तेजः सौरेण तेजसा ।<br>
तद्वत्स्नानेन माघस्य न समाः क्रतुजाः क्रियाः ९।<br>
प्रीतये वासुदेवस्य सर्वपापापनुत्तये ।<br>
माघस्नानं प्रकुर्वीत स्वर्गलाभाय मानवः १०।<br>
किं रक्षितेन देहेन सुपुष्टेन बलीयसा ।<br>
अध्रुवेणाप्यशुचिना माघस्नानं विना भवेत् ११।<br>
अस्थिस्तंभं स्नायुबद्धं मांसक्षतज लेपनम् ।<br>
चर्मावनद्धं दुर्गंधं पात्रं मूत्रपुरीषयोः १२।<br>
जराशोकविपद्व्याप्तं रोगमंदिरमातुरम् ।<br>
रजस्वलमनित्यं च सर्वदोषसमाश्रयम् १३।<br>
परोपतापितापार्तं परद्रोहि परं विषम् ।<br>
लोलुपं पिशुनं क्रूरं कृतघ्नं क्षणिकं तथा १४।<br>
दुष्पूरं दुर्धरं दुष्टं दोषत्रयसमन्वितम् ।<br>
अशुचिस्रावि सच्छिद्रं तापत्रयविमोहितम् १५।<br>
निसर्गतोऽधर्मरतं तृष्णाशत समाकुलम् ।<br>
कामक्रोध महालोभ नरकद्वार संस्थितम् १६।<br>
क्रिमिविड्भस्मभवति परिणामे शुनां हविः ।<br>
ईदृक्शरीरं व्यर्थं हि माघस्नानविवर्जितम् १७।<br>
बुद्बुदाइव तोयेषु पूतिका इव जंतुषु ।<br>
जायंते मरणायैव माघस्नानविवर्जिताः १८।<br>
अवैष्णवो हतो विप्रो हतं श्राद्धमयोगि च ।<br>
अब्रह्मण्यं हतं क्षेत्रमनाचारं हतं कुलम् १९।<br>
सदंभश्च हतो धर्मः क्रोधेनैव हतं तपः ।<br>
अदृढं च हतं ज्ञानं प्रमादेन हतं श्रुतम् २०।<br>
गुर्वभक्ता हता नारी ब्रह्मचारी तया हतः ।<br>
अदीप्तेऽग्नौ हतो होमो हता भुंक्तिरसाक्षिका २१।<br>
उपजीव्या हता कन्या स्वार्थे पाकक्रिया हता ।<br>
शूद्रभिक्षो हतो यागः कृपणस्य हतं धनम् २२।<br>
अनभ्यासा हता विद्या हतो राजा विरोधकृत् ।<br>
जीवनार्थं हतं तीर्थं जीवनार्थं हतं व्रतम् २३।<br>
असत्या च हता वाणी तथा पैशुन्यवादिनी ।<br>
संदिग्धश्च हतो मंत्रो व्यग्रचित्तो हतो जपः २४।<br>
हतमश्रोत्रिये दानं हतो लोकश्च नास्तिकः ।<br>
अश्रद्धया हतं सर्वं कृतं यत्पारलौकिकम् २५।<br>
इहलोको हतो नॄणां दरिद्राणां यथा नृप ।<br>
मनुष्याणां तथा जन्म माघस्नानं विना हतम् २६।<br>
मकरस्थे रवौ यो हि न स्नात्यनुदिते रवौ ।<br>
कथं पापैः प्रमुच्येत कथं स त्रिदिवं व्रजेत् २७।<br>
ब्रह्महा हेमहारी च सुरापो गुरुतल्पगः ।<br>
माघस्नायी विपापः स्यात्तत्संसर्गी च पंचमः २८।<br>
माघमासे रटंत्यापः किंचिदभ्युदिते रवौ ।<br>
ब्रह्मघ्नं वा सुरापं वा कंपंतं तं पुनीमहे २९।<br>
उपपापानि सर्वाणि पातकानि महांत्यपि ।<br>
भस्मीभवंति सर्वाणि माघस्नानोद्यतं नरम् ३०।<br>
कंपंति सर्वपापानि माघस्नानसमागमे ।<br>
नाशकालोऽयमस्माकं यदि स्नास्यति वारिणि ३१।<br>
एवं क्रोशंति पापानि दृष्ट्वा स्नानोद्यतं नरम् ।<br>
पावका इव दीप्यंते माघस्नानैर्नरोत्तमाः ३२।<br>
विमुक्ताः सर्वपापेभ्यो मेघेभ्य इव चंद्रमाः ।<br>
आर्द्रशुष्कं लघुस्थूलं वाङ्मनः कर्मभिः कृतम् ३३।<br>
माघस्नानं दहेत्पापं पावकः समिधो यथा ।<br>
प्रामादिकं च यत्पापं ज्ञानाज्ञानकृतं च यत् ३४।<br>
स्नानमात्रेण तन्नश्येन्मकरस्थे दिवाकरे ।<br>
निष्पापास्त्रिदिवं यांति पापिष्ठा यांति शुद्धताम् ३५।<br>
संदेहो नात्र कर्तव्यो माघस्नाने नराधिप ।<br>
सर्वेऽधिकारिणो माघे विष्णुभक्तौ यथा नृप ३६।<br>
सर्वेषां स्वर्गदो माघः सर्वेषां पापनाशनः ।<br>
एष एव परो मंत्रो ह्येतदेव परं तपः ३७।<br>
प्रायश्चित्तं परं चैतन्माघस्नानमनुत्तमम् ।<br>
नृणां जन्मांतराभ्यासान्माघस्नाने मतिर्भवेत् ३८।<br>
अध्यात्मज्ञानकौशल्यं जन्माभ्यासाद्यथा नृप ।<br>
संसारकर्दमालेप प्रक्षालन विशारदम् ३९।<br>
पावनं पावनानां च माघस्नानपरं नृप ।<br>
स्नांति माघे न ये राजन्सर्वकामफलप्रदे ४०।<br>
कथं ते भुंजते भोगांश्चंद्रसूर्यग्रहोपमान् ।<br>
शृणु राजन्महाश्चर्यं माघस्नानप्रभावजम् ४१।<br>
कुब्जिका नाम कल्याणी ब्राह्मणी भृगुवंशजा ।<br>
बालवैधव्यदुःखार्ता तपस्तेपे सुदुस्तरम् ४२।<br>
विंध्यपादे महाक्षेत्रे रेवाकपिलसंगमे ।<br>
तत्र सा व्रतिनी भूत्वा नारायणपरायणा ४३।<br>
सदाचारवती नित्यं नित्यं संगविवर्जिता ।<br>
जितेंद्रिया जितक्रोधा सत्यवागल्पभाषिणी ४४।<br>
सुशीला दानशीला च देहशोषणशालिनी ।<br>
पितृदेवद्विजेभ्यश्च दत्वा हुत्त्वा तथानले ४५।<br>
षष्ठे काले च सा भुङ्क्ते ह्युंच्छवृत्तिः सदा नृप ।<br>
कृच्छ्रातिकृच्छ्र पाराक तप्तकृच्छ्रादिभिर्व्रतैः ४६।<br>
पुण्यान्नयति सा मासान्नर्मदायाश्च रोधसि ।<br>
एवं तया तपस्विन्या वल्कलिन्या सुशीलया ४७।<br>
सुमहासत्त्वशालिन्या धृति संतोषयुक्तया ।<br>
षष्टिर्माघास्तया स्नाता रेवाकपिलसंगमे ४८।<br>
ततः सा तपसा क्षीणा तस्मिंस्तीर्थे मृता नृप ।<br>
माघस्नानजपुण्येन तेन सा वैष्णवे पुरे ४९।<br>
उवास प्रमुदा युक्ता चतुर्युगसहस्रकम् ।<br>
सुंदोपसुंदनाशाय पश्चात्पद्मभवात्पुनः 6.126.५०।<br>
तिलोत्तमेति नाम्ना सा ब्रह्मलोकेऽवतारिता ।<br>
तेन पुण्यस्यशेषेण रूपस्यैकायनं ययौ ५१।<br>
अयोनिजाबलारत्नं देवानामपि मोहिनी ।<br>
लावण्यहृदनी तन्वी साभूदप्सरसां वरा ५२।<br>
निपुणस्य विधेः स्रष्टुर्नूनमाश्चर्यकारिणी ।<br>
तामुत्पाद्य विधाता वै तुष्टोऽनुज्ञां तदा ददौ ५३।<br>
एणशावाक्षि गच्छ त्वं दैत्यनाशाय सत्वरम् ।<br>
ततः सा ब्रह्मणो लोकाद्वीणामादाय भामिनी ५४।<br>
गता पुष्करमार्गेण यत्र तौ देववैरिणौ ।<br>
तत्र स्नात्वा तु रेवायाः पवित्रे निर्मले जले ५५।<br>
परिधायांबरं रक्तं बंधूककुसुमप्रभम् ।<br>
रणद्वलयिनीचारु सिंजन्मेखलनूपुरा ५६।<br>
लोलमुक्तावलीकंठी चलत्कुंडलशोभना ।<br>
माधवी कुसुमापीडा कंकेली विटपे स्थिता ५७।<br>
गायंती सुस्वरं सापि पीडयंती तु वल्लकीम् ।<br>
मूर्च्छयंती स्वरषट्कं सुस्निग्धं कोमलं कलम् ५८।<br>
इत्थं तिलोत्तमा बाला तिष्ठंत्यशोककानने ।<br>
दृष्ट्वा दैत्यभटैरिंदोः कलेव सुखदा हृदि ५९पु।<br>
तां दृष्ट्वा विस्मितै राजन्सानंदैः सैनिकैर्भृशम् ।<br>
त्वरमाणैरदृष्ट्वैव गत्वा सुंदोपसुंदयोः ६०।<br>
कथिता संभ्रमेणैव वर्णयित्वा पुनः पुनः ।<br>
हे दैत्यौ न विजानीमो देवी वा दानवी नु किम् ६१।<br>
नागांगनाथ वा यक्षी स्त्रीरत्नं सर्वथा तु सा ।<br>
युवां रत्नभुजौ लोके रत्नभूता हि साबला ६२।<br>
वर्तते नाति दूरेऽग्रे अशोके शोकहारिणी ।<br>
गत्वा तां पश्यतं शीघ्रं मन्मथस्यापि मोहिनीम् ६३।<br>
इति सेनापतीनां तौ श्रुत्वा वाचं मनोहराम् ।<br>
चषकं सीधुनस्त्यक्त्वा विहाय जलसेचनम् ६४।<br>
उत्तमस्त्रीसहस्राणि त्यक्त्वा तस्माज्जलाशयात् ।<br>
शतभारायसीं क्रूरां कालदंडोपमां गदाम् ६५।<br>
भिन्नाभिन्नां गृहीत्वा तु जवेनाभिप्लुतं गतौ ।<br>
यत्र शृंगारसज्जा सा हंतुं चंडीव संस्थिता ६६।<br>
राजन्संधुक्षयंतीव दैत्ययोर्मन्मथानलम् ।<br>
स्थित्वा तस्याः पुरो जाल्मौ तद्रूपेणविमोहितौ ६७।<br>
विशेषान्मधुनामत्तावूचतुस्तौपरस्परम् ।<br>
भ्रातर्विरम भार्येयं ममास्तु वरवर्णिनी ६८।<br>
त्वमेवार्य त्यजैतां मे भार्यां तु मदिरेक्षणाम् ।<br>
इत्याग्रहेण संरब्धौ मातंगाविव सोन्मदौ ६९।<br>
अन्योन्यं कालनिर्दिष्टौ गदया जघ्नतुस्तदा ।<br>
परस्परप्रहारेण गतासू पतितौ भुवि ७०।<br>
तौ मृतौ सैनिकैर्दृष्ट्वा कृतः कोलाहलो महान् ।<br>
कालरात्रिसमा केयं हा किमेतदुपस्थितम् ७१।<br>
एवं वदत्सु सैन्येषु दैत्यौ सुंदोपसुंदकौ ।<br>
पातयित्वा गिरेः शृंगे ह्रादिनीव त्तिलोत्तमा ७२।<br>
प्रस्थिता गगनं शीघ्रं द्योतयंती दिशो दश ।<br>
देवकार्यं ततः कृत्वा आगता ब्रह्मणः पुरः ७३।<br>
ततस्तुष्टेन देवेन विधिना सानुमोदिता ।<br>
स्थानं सूर्यरथे दत्तं तव चंद्रानने मया ७४।<br>
भुंक्ष्व भोगाननेकांस्त्वं यावत्सूर्योंबरे स्थितः ।<br>
इत्थं सा ब्राह्मणी राजन्भूत्वा चाप्सरसां वरा ७५।<br>
भुंक्तेद्यापि रवेर्लोके माघस्नानफलं महत् ।<br>
तस्मात्प्रयत्नतो राजन्श्रद्दधानैः सदा नरैः ७६।<br>
स्नातव्यं मकरादित्ये वांच्छद्भिः परमां गतिम् ।<br>
नानवाप्तोऽत्र तस्यास्ति पुरुषार्थो हि कश्चन ७७।<br>
नाक्षीणं पातकं कंचिन्माघे मज्जति यो नरः ।<br>
तुलयंति न तेनात्र यज्ञाः सर्वे सदक्षिणाः ७८।<br>
माघस्नानेन राजेंद्र तीर्थे चैव विशेषतः ।<br>
न चान्यत्स्वर्गदं कर्म न चान्यत्पापनाशनम् ७९।<br>
न चान्यन्मोक्षदं यस्मान्माघस्नानसमं भुवि ८०।<br>
इति श्रीपाद्मे महापुराणे पंचपंचाशत्सहस्रसंहितायामुत्तरखंडे माघमाहात्म्ये वसिष्ठदिलीपसंवादे माघस्नानप्रशंसायां सुंदोपसुंददैत्यवधोनाम षड्विंशत्यधिकशततमोध्यायः १२६।<br>
<br>
