श्रीपार्वत्युवाच-<br>
भगवन्सर्वमाख्यातं वैभवावस्थितं हरेः ।<br>
एतस्मिन्रामकृष्णाभ्यां चरित्रमति विस्मितम् १।<br>
अहो रामस्यचरितं कृष्णस्य च महात्मनः ।<br>
शृण्वत्या मम देवेश कल्पांतरशतैरपि २।<br>
तृप्तिं नैवेति भूतेश चेतो हरिकथामृतम् ।<br>
अधुना श्रोतुमिच्छामि विष्णोर्माहात्म्यमुत्तमम् ।<br>
तत्पूजनविधिं देव श्रोतुमिच्छाम्यहं तथा ३।<br>
श्रीरुद्र उवाच-<br>
शृणु देवि प्रवक्ष्यामि हरेश्च सुमहात्मनः ।<br>
स्थापनं च स्वयं व्यक्तं द्विविधं तत्प्रकीर्तितम् ४।<br>
शिला मृद्दारुलोहाद्यैः कृत्वा प्रतिकृतिं हरेः ।<br>
श्रौतस्मार्तागमप्रोक्तक्रियासंस्थापनं हि यत् ५।<br>
तत्स्थापनमिति प्रोक्तं स्वयं व्यक्तं हि मे शृणु ।<br>
यस्मिन्संनिहितो विष्णुः स्वयमेव नृणां भुवि ६।<br>
पाषाणदार्वोरात्मेशः स्वयं व्यक्तं हि तत्स्मृतम् ।<br>
स्वयं व्यक्तं स्थापितं वा पूजयेन्मधुसूदनम् ७।<br>
देवतानां मर्हषीणामर्चनार्थे सनातनः ।<br>
स्वयमेव जगन्नाथः सान्निध्यं याति केशवः ८।<br>
यस्य यद्विग्रहे भोग्यं तदेवाविरभूद्भुवि ।<br>
तदेव पूजयेन्नित्यं तस्मिन्नेव रमेत्सदा ९।<br>
श्रीरङ्गशायी देवेशो विधिनार्च्यः सुरोत्तमः ।<br>
स एवेक्ष्वाकुनाथानां तपसाविरभूद्भुवि १०।<br>
ममापि काश्यां संपूज्यो माधवः कलुषापहः ।<br>
यत्र यत्र गृहे रम्ये स्वयं व्यक्तः सनातनः ११।<br>
तत्रतत्र समागम्य रमेऽहं संव्यवस्थितः ।<br>
नाष्टांगयोगे यज्ञेशस्त्वर्चायां विंदते नृणाम् १२।<br>
चक्षुषोर्विषयं प्राप्य ददाति वरमीप्सितम् ।<br>
सर्वावस्थासु सौलभ्यमर्चायां लभ्यते जनैः १३।<br>
अज्ञानामपि सान्निध्यं सर्वदा पृथिवीतले ।<br>
जंबूद्वीपे महापुण्ये वर्षे वै भारते शुभे १४।<br>
अर्चायां संनिधौ विष्णुर्नेतरेषु कदाचन ।<br>
तत्तस्माद्भारते वर्षे मुनिभिस्त्रिदशैरपि १५।<br>
सेवितः सततं देवि तपोयज्ञक्रियादिभिः ।<br>
भारतेऽस्मिन्महावर्षे नित्यं संनिहितो हरिः १६।<br>
ऐंद्रद्युम्ने तथा कौर्मे सिंहाद्रौ करवीरके ।<br>
काश्यां प्रयागे सौम्ये च शालग्रामाचले तथा १७।<br>
द्वारवत्यां नैमिषे च तथा बदरिकाश्रमे ।<br>
कृतशौचे हरेत्पापं पौंडरीके च दंडके १८।<br>
माथुरे वेङ्कटाद्रौ च श्वेताद्रौ गरुडाचले ।<br>
कांच्यामनंतशयने श्रींरगे वासवाचले १९।<br>
नारायणाचले सौम्ये वाराहे वामनाश्रमे ।<br>
एवमाद्याः स्वयं व्यक्ताः सर्वकामफलप्रदाः २०।<br>
स्वयमेव हि सान्निध्यं यस्मिन्याति जनार्दनः ।<br>
तस्मिन्नेव स्वयं व्यंक्तं वदंति मुनयः शुभाः २१।<br>
महाभागवतश्रेष्ठो विधिना स्थाप्य केशवम् ।<br>
मंत्रेण कुर्यात्सांनिध्यं स्थापनं तद्विशिष्यते २२।<br>
तस्मिन्संपूजयेद्देवं ग्रामेषु च गृहेषु च ।<br>
शालग्रामशिलायां तु गृहार्चा सद्भिरिष्यते २३।<br>
अर्चनं मंत्रपठनं यागयोगो महात्मनः ।<br>
नामसंकीर्तनं सेवा तच्चिह्नैरंकनं तथा २४।<br>
तदीयाराधनं च स्यान्नवधा भिद्यते शुभे ।<br>
तत्तत्कर्मविधानं च विप्रस्य सततं स्मृतम् २५।<br>
महाभागवतः श्रेष्ठो ब्राह्मणो वै गुरुर्नृणाम् ।<br>
सर्वेषामेवलोकानामसौ पूज्यो यथा हरिः २६।<br>
तापादिपंच संस्कारि नवेज्याकर्मकारकः ।<br>
अर्थपंचकविद्विप्रो महाभागवतः स्मृतः २७।<br>
तत्तत्कर्मविधानेज्या क्षत्त्रियस्य विधीयते ।<br>
तच्चिह्नैरंकने सेवा तदीयानां च पूजनम् २८।<br>
मंत्रवर्णस्य जपनं नामसंकीर्तनं हरेः ।<br>
वंदनं च विशां प्रोक्तं षट्कर्मेज्याविधानतः २९।<br>
नामसंकीर्तनं सेवा पूजनं वंदनं तथा ।<br>
अर्चनं च तदीयानां पंचेज्या शूद्रजन्मनः ३०।<br>
साधारणेन सर्वेषां मानसेज्या नृणां प्रिये ।<br>
स्वाधिकारानुरूपं च कार्या चेज्या जगत्पतेः ३१।<br>
अनन्यदेवताभक्तैरनन्यफलसाधकैः ।<br>
वेदविद्ब्रह्मतत्त्वज्ञैर्वीतरागैर्मुमुक्षुभिः ३२।<br>
गुरुभक्तिसमायुक्तैः सुप्रसन्नैः सुसाधुभिः ।<br>
ब्राह्मणैरितरैश्चापि पूजनीयो हरिः सदा ३३।<br>
यथोचिता च वर्णस्य कार्या इज्या हरेर्नृणाम् ।<br>
वर्णाश्रमानुरूपं च कर्त्तव्यं वैष्णवैः शुभैः ३४।<br>
श्रुतिस्मृत्युदितं सम्यङ्नित्यमत्र समाचरेत् ।<br>
श्रुतिस्मृत्युक्तकर्माणि नातिक्रामेत बुद्धिमान् ३५।<br>
श्रुतिस्मृत्युक्तमाचारं यो न सेवेत वैष्णवः ।<br>
स च पाखंडमापन्नो रौरवे नरके वसेत् ३६।<br>
तस्माद्वर्णानुरूपां वै कुर्यादिज्यां जगत्पतेः ।<br>
तस्मात्स्मृत्युक्तमाचारं कुर्याद्वै मानवः सदा ३७।<br>
साधारणा हि सर्वेषां मानसेज्या शुभे नृणाम् ।<br>
स्वाधिकारं निरीक्ष्यैव कर्म कुर्यादतंद्रितः ३८।<br>
शमोदमस्तपः शौचं सत्यमामिषवर्जनम् ।<br>
अस्तेयमेवाहिंसा च सर्वेषां धर्मसाधनम् ३९।<br>
तस्माद्वर्णानुरूपेण पूजयेन्मधुसूदनम् ।<br>
रात्रावंते समुत्थाय उपस्पृश्य यथाविधि ४०।<br>
नमस्कृत्य गुरून्स्वस्य संस्मरेदच्युतं हृदि ।<br>
सहस्रनामभिर्भक्त्या कीर्तयेद्वाग्यतः शुचिः ४१।<br>
बहिर्ग्रामात्समुसृज्य मूलमंत्रं यथाविधि ।<br>
शौचं कृत्वा यथान्यायमाचम्य प्रयतः शुचिः ४२।<br>
दंतधावनपूर्वं तु स्नानं कुर्याद्यथाविधि ।<br>
आदाय तुलसीमूलमृदं तत्पत्रसंयुताम् ४३।<br>
मूलमंत्रेणाभिमंत्र्य गायत्र्या च शुभानने ।<br>
मंत्रेणैवानुलिप्तांगः स्नायात्कृत्वाघमर्षणम् ४४।<br>
हरिपादोद्भवां गंगां तत्रावाह्य सुनिर्मले ।<br>
निमज्ज्याशु जपेत्सूक्तमघमर्षणमुत्तमम् ४५।<br>
आचम्य मार्जनं कुर्यात्पौरुषोक्तक्रमादथ ।<br>
पश्चादाशु निमज्ज्याथ मूलमंत्रं जपेद्बुधः ४६।<br>
अष्टाविंशतिवारं वा शतमष्टोत्तरं च वा ।<br>
प्रार्थयेदभिमंत्र्याथ जलमंत्रेण वैष्णवः ४७।<br>
आचम्य तर्पयेद्देवान्नृषींश्चैव पितॄंस्तथा ।<br>
निपीड्य वस्त्रमाचम्य धौतवस्त्रेण वेष्टितः ४८।<br>
विमलां मृत्तिकां रम्यामादाय द्विजसत्तमः ।<br>
मंत्रेणैवाभिमंत्र्याथ ललाटादिषु वैष्णवः ४९।<br>
धारयेदूर्द्ध्वपुंड्रानि यथासंख्यमतंद्रितः ।<br>
उपास्य विधिवत्संध्यां सावित्रीं च जपेद्बुधः ५० 6.253.50।<br>
संयतात्मा गृहं गत्वा पादौ प्रक्षाल्य वाग्यतः ।<br>
आचम्यैकाग्रमनसा पूजामंडपमाविशेत् ५१।<br>
रम्ये शुभ्रतरे पीठे पुष्पोपचय शोभिते ।<br>
तस्मिन्निवेश्य देवं तं लक्ष्मीनारायणं प्रभुम् ५२।<br>
पूजयेद्विधिना सम्यग्गंधपुष्पाक्षतादिभिः ।<br>
स्थापने वा स्वयं व्यक्ते गृहार्चायां विधानतः ५३।<br>
श्रौतस्मार्तागमोक्तानामर्चनं विधिना द्विजः ।<br>
कुर्याद्भक्त्या यथार्हं च विष्णोः प्रयतमानसः ५४।<br>
यथोपदिष्टं गुरुणा तथा कुर्वीत वैष्णवः ।<br>
श्रौतं वैखानसं प्रोक्तं वासिष्ठं स्मार्तमुच्यते ५५।<br>
पंचरात्रविधानं च दिव्यागममितीरितम् ।<br>
क्रियालोपं न कर्त्तव्यं विष्णोराराधनं परम् ५६।<br>
आवाहनासनार्घ्याद्यैर्गंधपुष्पाक्षतादिभिः ।<br>
धूपैर्दीपैश्च नैवेद्यैस्तांबूलाद्यैर्नमस्कृतैः ५७।<br>
कुर्यादाराधनं विष्णोर्यथाशक्त्या मुदान्वितः ।<br>
प्रत्यृचं पुरुषसूक्तेन मूलमंत्रेण वैष्णवः ५८।<br>
मंत्रद्वयेन कुर्वीत षोडशैरुपचारकैः ।<br>
भूयः प्रत्युपचारेषु दद्यात्पुष्पाञ्जलिं ततः ५९।<br>
आवाहयेज्जगन्नाथं मुद्रया चैव वैष्णवः ।<br>
आसनं तु यथा दद्यात्पुष्पकेण च मुद्रया ६०।<br>
दीपार्घ्याचमनं स्नानं पात्रस्थैर्विमलैर्जलैः ।<br>
मंगलद्रव्यसंयुक्तैस्तुलसीदलमिश्रितैः ६१।<br>
दद्यात्प्रत्युपचारं तु मूलमंत्रद्वयेन च ।<br>
सुवासितेन तैलेन कुर्यादभ्यंजनं ततः ६२।<br>
कस्तूर्याचंदेनेनापि कुर्यादुद्वर्त्तनादिकम् ।<br>
सुगंधवासितैस्तोयैः स्नाप्य मंत्रयुतैः शुभैः ६३।<br>
वस्त्रैराभरणैर्दिव्यैरलंकृत्य यथाविधि ।<br>
मधुपर्कं ततो दद्याद्गंधं दद्यात्सुवासितम् ६४।<br>
सुरभीणि सुपुष्पाणि भक्त्या सम्यङ्निवेदयेत् ।<br>
धूपं दशांगमष्टांगं दीपं च सुमनोहरम् ६५।<br>
नैवेद्यं विविधं दद्यात्पायसापूपमिश्रितम् ।<br>
कर्पूरं तु सतांबूलं भक्त्या चैव निवेदयेत् ६६।<br>
दीपैर्नीराजनं कृत्वा पुष्पमालां समर्चयेत् ।<br>
परिणीय प्रणम्याथ स्तुत्वा स्तोत्रैरनुत्तमैः ६७।<br>
गरुडाङ्के शाययित्वा मङ्गलार्घ्यं निवेदयेत् ।<br>
संकीर्त्य नामभिः पुण्यैः पश्चाद्धोमं समाचरेत् ६८।<br>
हरेर्नैवैद्यशेषेण जहुयाद्वह्निमंडले ।<br>
प्रत्यृचं पौरुषं सूक्तं श्रीसूक्तं मंगलाह्वयम् ६९।<br>
होतव्यमाज्यसंमिश्रं हविषा वैदिकानले ।<br>
प्रोक्तेन मंत्ररत्नेन जुहुयाद्भक्तिसंयुतम् ७०।<br>
अष्टोत्तरशतवारमष्टाविंशतिमेव च ।<br>
यज्ञरूपं महाविष्णुं ध्यायन्वै जुहुयाद्धविः ७१।<br>
शुद्धजांबूनदनिभं शंखचक्रगदाधरम् ।<br>
समस्तवेदवेदांतसांगोपांगयुतं प्रभुम् ७२।<br>
देव्या श्रिया समासीनं ध्यात्वा होमं समाचरेत् ।<br>
एकैकामाहुतिं पश्चान्नामभिर्जुहुयाद्धविः ७३।<br>
नित्यान्भक्तान्समुदिदश्य महाभागवतोत्तमः ।<br>
भूलीला विमलाद्याश्च शक्तयः प्रथमं क्रमात् ७४।<br>
अनंतं विहगेंद्रादि देवतास्तदनंतरम् ।<br>
वासुदेवादयः पश्चात्तथा शक्त्यादि देवताः ७५।<br>
मूर्त्तयः केशवाद्याश्च तथा संकर्षणादयः ।<br>
मत्स्यकूर्मादयश्चैव तथा चक्रादिहेतयः ७६।<br>
कुमुदादयश्च त्रिदशास्तथा चंद्रादिदेवताः ।<br>
इंद्रादिलोकपालाश्च तथा धर्मादिदेवताः ७७।<br>
होतव्याः क्रमशस्तस्मिन्संपूज्याश्च विशेषतः ।<br>
एतद्वैकुंठहोमं तु महाभागवतोत्तमः ७८।<br>
नित्यार्चनविधौ नित्यं कुर्वीत सुसमाहितः ।<br>
गृहार्चने गृहद्वारि पंचयज्ञविधानतः ७९।<br>
दत्त्वा बलिविधानेन पश्चादाचमनं चरेत् ।<br>
उपविश्यासने शुभ्रे कृष्णाजिनकुशोत्तरे ८०।<br>
मंत्रयोगे प्रकुर्वीत भोगार्थं सुखमात्मनः ।<br>
सम्यक्पद्मासनासीनो भूतशुद्धिं समाचरेत् ८१।<br>
प्राणायामत्रयं कुर्यान्मन्त्रेण विजितेंद्रियः ।<br>
उदङ्मुखं ततः कृत्वा हृत्पङ्कजमनुत्तमम् ८२।<br>
विकासं तस्य कुर्वीत विज्ञानरविणा हृदि ।<br>
तत्कर्णिकायां वह्न्यर्कशशिबिंबान्यनुक्रमात् ८३।<br>
त्रयं त्रयीमये तस्मिंश्चिंतयेद्वैष्णवोत्तमः ।<br>
नानारत्नमयं पीठं तेषामुपरि चिंतयेत् ८४।<br>
तस्मिन्हृत्पद्ममूलांते बालार्कसदृशद्युतिम् ।<br>
अष्टैश्वर्यदलं पद्मं मंत्राक्षरमयं चरेत् ८५।<br>
तस्मिन्देव्या समासीनं कोटिशीतांशुसंनिभम् ।<br>
चतुर्भुजं सुंदरांगं शंखचक्रगदाधरम् ८६।<br>
पद्मपत्रविशालाक्षं सर्वलक्षणलक्षितम् ।<br>
श्रीवत्सकौस्तुभोरस्कं पीतवस्त्रधरं प्रभुम् ८७।<br>
विचित्राभरणैर्युक्तं दिव्यमंडनमंडितम् ।<br>
दिव्यचंदनलिप्तांगं दिव्यपुष्पोपशोभितम् ८८।<br>
तुलसीकोमलदलवनमालाविभूषितम् ।<br>
बालार्ककोटिसदृशं कांत्या देव्या श्रिया सह ८९।<br>
सर्वलक्षणलक्षण्या समाश्लिष्टतनुः शिवम् ।<br>
एवं ध्यात्वा जपेन्मंत्रं समाहितमनाः शुचिः ९०।<br>
सहस्रं शतवारं वा यथाशक्त्याऽथवापि च ।<br>
मनसैवार्चनं कृत्वा विरमेत्तत्र भक्तितः ९१।<br>
तदीयानर्च्चयेद्भक्त्या तस्मिन्काले समागतान् ।<br>
तर्पयित्वान्नपानाद्यैरनुव्रज्य विसर्जयेत् ९२।<br>
अर्च्चयित्वा पितॄन्देवांस्तर्पयेच्च विधानतः ।<br>
संपूज्यातिथिभृत्यांश्च भुंजीयातां च दम्पती ९३।<br>
यक्षराक्षस भूतानामर्चनं वर्जयेत्सदा ।<br>
यो मोहात्कुरुते विप्रः स चांडालो भवेद्ध्रुवम् ९४।<br>
यक्षाणां च पिशाचानां मद्यमांसभुजां तथा ।<br>
दिवौकसां तु भजनं सुरापानसमं स्मृतम् ९५।<br>
ब्रह्मराक्षसवेतालयक्षभूतार्चनं नृणाम् ।<br>
कुंभीपाकमहाघोर नरकप्राप्तिसाधनम् ९६।<br>
कोटिजन्मकृतं पुण्यं यज्ञदानक्रियादिकम् ।<br>
सद्यः सर्वं लयं याति यक्षभूतादिपूजनात् ९७।<br>
स्त्रियो वा पुरुषो वापि यक्षभूतादिकार्च्चनात् ।<br>
कल्पकोटिसहस्राणि कल्पकोटिशतानि च ९८।<br>
क्रिमिर्भूत्वाथ विष्ठायां पितृभिः सह मज्जति ।<br>
यक्षाणां च पिशाचानां तामसानां दिवौकसाम् ९९।<br>
निवेदितान्नं योऽश्नाति पूयशोणितभुग्भवेत् ।<br>
यक्षान्भूतगणांश्चान्यान्क्रूरान्वै ब्रह्मराक्षसान् १०० 6.253.100।<br>
उद्दिश्य भुङ्क्ते यो विप्रः सद्यश्चाण्डाल एव सः ।<br>
या नारी पूजयेद्यक्षान्पिशाचोरगराक्षसान् १०१।<br>
सा याति नरकं घोरं कालसूत्रमधोमुखी ।<br>
पितृभिः सह कल्पांतमुषित्वा तत्र दारुणे १०२।<br>
लिहन्मूत्रपुरीषं वै कृच्छ्रात्सूचिमुखैस्तथा ।<br>
कृमिभिर्भक्षमाणांगो यावदाभूतसंप्लवम् १०३।<br>
पश्चाद्भूमौ दशाहेषु जायते शतसंख्यया ।<br>
तस्माद्यक्षादिकानां च देवानामर्च्चनं त्यजेत् १०४।<br>
स्वतंत्रपूजनं यत्र वैदिकानामपि त्यजेत् ।<br>
अर्च्चयित्वा जगद्वंद्यं देवं नारायणं हरिम् १०५।<br>
तदावरणसंस्थानं देवस्य परितोऽर्च्चयेत् ।<br>
हरेर्भुक्तावशेषेण बलिं तेभ्यो विनिःक्षिपेत् १०६।<br>
होमं चैव प्रकुर्वीत तच्छेषेणैव वैष्णवः ।<br>
हरेर्निवेदितुं सम्यग्देवेभ्यो जुहुयाद्धविः १०७।<br>
पितृभ्यश्चापि तद्दद्यात्सर्वमानंत्यमाप्नुयात् ।<br>
प्राणिनां पीडनं यत्तद्विदुषां निरयाय वै १०८।<br>
अदत्तं चैव यत्किंचित्परस्वं गृह्यते नरैः ।<br>
स्तेयं तद्विद्धि गिरिजे नरकस्यैव कारणम् १०९।<br>
लशुनं मद्यपानादि मूलकं गृंजनं तथा ।<br>
तिलपिष्टं शिग्रु बिल्वं तथा कोशातकीं तथा ११०।<br>
अलाबुं चैव वार्ताकं बीजालद्यं कवचानि च ।<br>
एवमन्यान्यभक्ष्याणि शास्त्रदृष्टानि वै नरः १११।<br>
खादन्नरकमाप्नोति विचित्रमशिवं तथा ।<br>
अवैष्णवानां यच्चान्नं पतितानां तथैव च ११२।<br>
अनर्पितं तथा विष्णोः श्वमांससदृशं भवेत् ।<br>
यक्षराक्षसभूतान्नं सुरा मद्यं च गृञ्जनम् ११३।<br>
योऽश्नाति निरयं याति पूयशोणितभोजनम् ।<br>
एतैः संस्थापनस्पर्शसहवासादिभिर्नरः ११४।<br>
तेपियान्त्येव निरयं विण्मूत्रकृमिभोजनम् ।<br>
पतितानां च संसर्गात्पाखंडानां तथैव च ११५।<br>
सर्वयज्ञस्यभोक्तारं पुराणं पुरुषोत्तमम् ।<br>
ज्ञात्वा सर्वं प्रकुर्वीत नित्यनैमित्तिकाः क्रियाः ११६।<br>
यक्षराक्षसभूताश्च कूष्माण्डगण भैरवाः ।<br>
नार्च्चनीयाः सदा देवि स्वर्गलोकमभीप्सुभिः ११७।<br>
यक्षराक्षसभूतानामर्च्चनं वर्जयेद्द्विजः ।<br>
पैशाचत्वमवाप्नोति कल्पकोटिशतत्रयम् ११८।<br>
तस्माद्राक्षसभूतानामर्चनं प्रतिषिध्यते ।<br>
कल्पकोटिसहस्राणि कल्पकोटिशतानि च ११९।<br>
रौरवं नरकं याति यक्षभूतगणार्चनात् ।<br>
शंखचक्रादिभिश्चिह्नैरन्यैः प्रियतमैर्हरेः १२०।<br>
रहितः सर्वधर्मेभ्यः प्रच्युतो नरकं व्रजेत् ।<br>
अगम्यागमनाद्धिंसा परद्रव्यापहारणात् १२१।<br>
अभक्ष्यभक्षणात्सद्यो नरकं समवाप्नुयात् ।<br>
यस्तु पाणिगृहीतां च हित्वाऽन्यां यो स्त्रियं व्रजेत् १२२।<br>
अगम्यागमनं तद्धि सद्यो नरककारकम् ।<br>
पतितानां च संसर्गात्पाखंडानां तथैव च १२३।<br>
विकर्मस्थानां च तथा यात्येव निरयं नरः ।<br>
संसर्गिणां च संसर्गं तत्संसर्गमपि त्यजेत् १२४।<br>
वैष्णवः कुलमेकं तु वर्जयेत्पापसंयुतम् ।<br>
एकांती संत्यजेद्ग्रामं महापातकमिश्रितम् १२५।<br>
तथैव परमेकान्ती तद्देशमपि वर्जयेत् ।<br>
स्वकर्म्मज्ञानभक्त्यादि साधनं वैष्णवं स्मृतम् १२६।<br>
हरेराज्ञानुरूपेण कर्मज्ञानादि यश्चरेत् ।<br>
स एकांती भवेद्विप्रो वासुदेवपरायणः १२७।<br>
अकृत्यं वैष्णवः पापबुद्ध्या सम्यक्परित्यजेत् ।<br>
एकांती संत्यजेच्छास्त्रं दूषणान्मनसापि च १२८।<br>
तथैव परमैकांती हेयबुद्ध्या परित्यजेत् ।<br>
नित्यं नैमित्तिकं काम्यं कृत्यं तु त्रिविधं स्मृतम् १२९।<br>
ज्ञानं तथैवलोकेऽस्मिन्मुनिभिः संप्रकीर्तितम् ।<br>
कृत्याकृत्यविवेकं च परलोकस्य चिंतनम् १३०।<br>
तत्प्राप्तिसाधनं विष्णोः स्वरूपज्ञानमेव च ।<br>
भक्तियुक्तो भवेद्भक्तो नवधा सा प्रकीर्तिता १३१।<br>
सुदर्शनोर्द्ध्वपुंड्रादि तच्चिह्नैरंकनं शुभम् ।<br>
सद्गुरोमंत्रपठनमर्चनं विधिना हरेः १३२।<br>
स्मरणं कीर्तनं विष्णोः सेवा च परमात्मनः ।<br>
प्रणामस्तस्य पुरतस्तदीयानां च पूजनम् १३३।<br>
प्रसादतीर्थसेवा च भक्तिर्नवविधा स्मृता ।<br>
यस्मात्प्रपद्यते देवं शरणं वैष्णवो हरिम् १३४।<br>
प्रपत्तिः सा तु विज्ञेया त्रिविधा संप्रकीर्तिता ।<br>
तामसी राजसी चैव सात्विकी त्रिविधा स्मृता १३५।<br>
सापि त्रिधाकृता सिद्धिः सामान्या सर्वदेहिनाम् ।<br>
एतच्चतुष्टयं देवि हेयं संत्यज्य वैष्णवः १३६।<br>
उपायभूतं ब्रह्मैवमवलंबेत वैष्णवम् ।<br>
उपायभावात्संत्यज्य कर्मज्ञानादिकं नरः १३७।<br>
कुर्वीत भगवत्प्रीत्यै महाभागवतोत्तमः ।<br>
त्रिकालमर्चयेद्विष्णुं भक्त्या वै पुरुषोत्तमम् १३८।<br>
नैमित्तिके विशेषेण पूजयेद्विधिना शुभे ।<br>
प्रत्यहं कार्तिके मासि जातीपुष्पैः समर्चयेत् १३९।<br>
दद्यादखंडं दीपं च नियतात्मा दृढव्रतः ।<br>
ब्राह्मणान्भोजयित्वांते हरिसायुज्यमाप्नुयात् १४०।<br>
धनुष्युषसि देवेशं मासमेकं निरंतरम् ।<br>
अर्चयेदुत्पलैर्देवि करवीरैः सितासितैः १४१।<br>
धूपदीपैश्च नैवेद्यैर्यथाशक्त्या निवेदयेत् ।<br>
समाप्तौ भोजयेद्विप्रान्महाभागवतोत्तमान् १४२।<br>
अश्वमेधसहस्रस्य फलमाप्नोत्यसंशयम् ।<br>
तपो मास्युदिते भानौ स्नात्वा नद्यां विशेषतः १४३।<br>
अर्च्चयेन्माधवं पुष्पैरुत्पलैश्च शुभानने ।<br>
पायसं सघृतं दिव्यं भक्त्या तत्र निवेदयेत् १४४।<br>
स्नात्वा संपूजयेद्विष्णुं मासमेकं निरंतरम् ।<br>
शर्करांबुयुतं नित्यमुद्यानं विनिवेदयेत् १४५।<br>
वैष्णवान्पूजयेद्भक्त्या मासान्ते शुभदर्शने ।<br>
मधुमासि तथा नित्यं बकुलैश्चंपकैरपि १४६।<br>
पूजयेज्जगतामीशं गुडान्नं च निवेदयेत् ।<br>
मासांते वैष्णवान्विप्रान्भोजयेत्सुसमाहितः १४७।<br>
सहस्रवार्षिकीं पूजां प्रतिनित्यमवाप्नुयात् ।<br>
माधवे पूजयेद्देवं शतपत्रैर्महोत्पलैः १४८।<br>
पूजयित्वा विधानेन दध्यन्नं फलसंयुतम् ।<br>
गुडोदकं च भक्त्या वै तस्मिन्देवि निवेदयेत् १४९।<br>
लक्ष्म्या युक्तो जगन्नाथः प्रीतो भवति पार्वति ।<br>
शुक्रे तु शुक्लकमलैः पाटलैः कुमुदोत्पलैः १५० 6.253.150।<br>
अर्चयित्वा हृषीकेशमन्नं चूतफलैर्युतम् ।<br>
निवेदयित्वा भक्त्या वै गवांकोटिप्रदो भवेत् १५१।<br>
वैष्णवान्भोजयित्वाथ सर्वमानंत्यमाप्नुयात् ।<br>
आषाढे देवदेवेशं लक्ष्मीभर्तारमच्युतम् १५२।<br>
श्रीपुष्पैरर्चयेन्नित्यं पायसान्नं निवेदयेत् ।<br>
मासान्ते भोजयेद्विप्रान्महाभागवतोत्तमान् १५३।<br>
षष्टिवर्षसहस्रस्य पूजां प्राप्नोत्यसंशयः ।<br>
नभोमास्यर्चयेद्विष्णुं पुन्नागैः केतकीदलैः १५४।<br>
अर्चयित्वाच्युतं भक्त्या न भूयो जन्मभाग्भवेत् ।<br>
दद्यादपूपान्भक्त्याथ शर्कराघृतमिश्रितान् १५५।<br>
ब्राह्मणान्भोजयेत्तद्वत्सर्वमानंत्यमाप्नुयात् ।<br>
नभस्येऽप्यर्चयेदीशं कुंदैः कुरबकैरपि १५६।<br>
क्षीरान्नं गुडसंमिश्रं भक्त्या तत्र निवेदयेत् ।<br>
गवांकोटिप्रदानस्य प्रत्यहं फलमाप्नुयात् १५७।<br>
नीलोत्पलैरिषे मासि पूजयेन्मधुसूदनम् ।<br>
भक्त्या निवेदयेत्तस्मिन्क्षीरमापूपमिश्रितम् १५८।<br>
कल्पकोटिसहस्राणि कल्पकोटिशतानि च ।<br>
वैष्णवं लोकमाप्नोति मुदितः स्वजनैर्वृतः १५९।<br>
ऊर्जे मासि तथा देवि कोमलैस्तुलसीदलैः ।<br>
पूजयित्वाच्युतं भक्त्या तत्सायुज्यमवाप्नुयात् १६०।<br>
क्षीराज्यशर्करोपेतमन्नं वै पायसं तथा ।<br>
अपूपं च क्रमेणैव भक्त्या सम्यङ्निवेदयेत् १६१।<br>
अमायां मंदवारे च वैष्णवर्क्षे तथैव च ।<br>
रविसंक्रमे व्यतीपाते ग्रहणं चंद्र सूर्ययोः १६२।<br>
विशेषेणार्चयेद्विष्णुं यथाशक्त्या वरानने ।<br>
गुरोरुत्क्रांतदिवसे जन्मर्क्षेषु तथा हरेः १६३।<br>
इष्टिं च वैष्णवीं कुर्याच्छक्त्या वै द्विजसत्तमः ।<br>
दद्यात्पुष्पांजलिं तत्र प्रत्यर्चं वेदसंमितम् १६४।<br>
पारणं चापि कुर्वीत चरुणा पायसेन वा ।<br>
वैष्णवान्भोजयेद्विप्राञ्छक्त्या दद्याच्च दक्षिणाम् १६५।<br>
कुलकोटिं समुधृत्य वैष्णवं पदमाप्नुयात् ।<br>
सर्ववेदैरशक्तश्चेद्यष्टुं भागवतोत्तमम् १६६।<br>
वैष्णवैरनुवाकैर्वा सप्तरात्रं निरंतरम् ।<br>
पुष्पांजलिसहस्रं तु होमं च प्रत्यहं चरेत् १६७।<br>
प्रीतये वा भगवतः प्रतिश्लोकं यजेदबुधः ।<br>
अथवा मंत्ररत्नं हि सप्तरात्रं निरंतरम् १६८।<br>
अष्टोत्तरसहस्रं तु जुहुयाद्धविषा यजेत् ।<br>
विशेषेणार्चयेद्विद्वान्महाभागवतोत्तमान् १६९।<br>
अंते चावभृथं कुर्याद्यथाविभवसारतः ।<br>
वैष्णवैरनुवाकैश्च कुर्यादवभृथं द्विजः १७०।<br>
अत्र स्नात्वा विधानेन यथाशक्त्या द्विजोत्तमः ।<br>
शुभे पात्रांतरे रम्ये पादौ प्रक्षाल्य भक्तितः १७१।<br>
अर्चयेद्गंधपुष्पाद्यैर्वस्त्रैराभरणादिभिः ।<br>
तांबूलेन फलैर्वापि यथाशक्त्या समर्चयेत् १७२।<br>
भोजयित्वान्नपानाद्यैः प्रणम्य च पुनःपुनः ।<br>
आसीमांतमनुव्रज्य नमस्कृत्य विसर्जितम् १७३।<br>
पुनः प्रणम्य भक्त्याथ शनैस्तत्र निवर्त्तितः ।<br>
गृहं प्रविश्य देवेशं पूजयेत्प्रयतात्मवान् १७४।<br>
एवमभ्यर्चयेद्विष्णुं यावज्जीवमतंद्रितः ।<br>
तदीयांश्च विशेषेण पूजयेत्सर्वदा शुभे १७५।<br>
आराधनानां सर्वेषां विष्णोराराधनं परम् ।<br>
तस्मात्परतरं देवि तदीयानां समर्चनम् १७६।<br>
अर्चयित्वापि गोविंदं तदीयान्नार्चयेत्पुनः ।<br>
न स भागवतो ज्ञेयः केवलं दांभिकः स्मृतः १७७।<br>
पुमांस्तस्मात्प्रयत्नेन वैष्णवान्पूजयेत्सदा ।<br>
सर्वं तरति दुःखौघं महाभागवतार्चनात् १७८।<br>
एवमुक्तं मया देवि विष्णोराराधनं परम् ।<br>
नित्यनैमित्तिकं चैव तदीयानां च पूजनम् १७९।<br>
पौरुषं तस्य याथात्म्यं फलसाधनमेव च ।<br>
तस्यावसथदेहं च कर्माद्यपि चतुष्टयम् ।<br>
तव प्रोक्तं मया देवि किमन्यच्छ्रोतुमिच्छसि १८०।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे विष्णुपूजाविधानवैष्णवाचारकथनंनाम त्रिपंचाशदधिकद्विशततमोऽध्यायः २५३।<br>
<br>
