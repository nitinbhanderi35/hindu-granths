<sup id="cite_ref-1" class="reference"><a href="#cite_note-1">[१]</a></sup>देव्युवाच।<br>
सर्वज्ञ सर्वचैतन्य सर्वेश्वर गिरां गुरो ।<br>
धन्यास्मि शिवमान्येन दृश्यमानेन यत्त्वया १।<br>
निरूपितमिदं पुण्यं नवमाध्यायवैभवम् ।<br>
अनेकविस्मयस्वादु कथानकमयं मधु २।<br>
शृण्वंत्या मम देवेश न तृप्तिर्जातु जायते ।<br>
अकुंठाश्रवणोत्कंठा वर्द्धते वृषभध्वज ३।<br>
आसीन्ममहिमांभोधे गीतानां श्रुतिजीवितम् ।<br>
तत्रापि दशमाध्यायं प्रधानं मुनयो जगुः ४।<br>
तमुद्दिश्य महाध्यायमभिधेहि कथानकम् ।<br>
शिव उवाच।<br>
शृणु सुश्रोणि निश्रेणीं स्वर्गदुर्गस्य दुर्ल्लभाम् ५।<br>
सीमामिव प्रभावानां पावनीं परमां कथाम् ।<br>
आसीत्काशीपुरे विप्रः पुण्यकीर्त्तिपरायणः ६।<br>
प्रशांतचेता निर्मुक्त हिंसाकार्कश्यसाहसः ।<br>
निवृत्तिनिरतो नित्यं जितेंद्रियतया तथा ७।<br>
धीरधीरिति विख्यातो नंदीव मयि भक्तिमान् ।<br>
निस्तीर्णनिगमांभोधिः सर्वशास्त्रार्थकोविदः ८।<br>
तस्य ध्यानपराधीन चेतसः प्रतिगच्छतः ।<br>
अंतरात्मनि निर्मग्न मनसस्तत्त्वचक्षुषः ९।<br>
करावलंबनं तस्य धावन्प्रीत्या ददाम्यहम् ।<br>
कदाचन चमत्कारकारकं विमना मुनिः १०।<br>
आचांतः किंच नासाग्रपरमानंदमेदुराम् ।<br>
दृशमासाद्य निद्राणकरणोयमिवास्थितः ११।<br>
उपाधास्य विशालाक्षि विशालां द्वारदेहलीम् ।<br>
अशेत निशि निःशंकं तावल्लंबेक्षणः क्षणम् १२।<br>
मामपृच्छद्भृंगिरिटिः प्रणम्यपादपंकजम् ।<br>
अनेन विधिना केन विहितं तव दर्शनम् १३।<br>
तपस्तप्तं हुतं जप्तं किमनेन महात्मना ।<br>
दत्ते प्रतिपदं देवो यस्य हस्तावलंबनम् १४।<br>
अयं न लभते गंतुं कस्मादस्मात्पुराद्बहिः ।<br>
यदृच्छया यदा काशी सीमामुल्लंघ्य गच्छति १५।<br>
न पश्यति तदा सर्वान्पार्श्वस्थानपि देहिनः ।<br>
अत्र हेतुमहं ज्ञातुमिच्छामि स्वामिभाषिताम् १६।<br>
अनुग्राह्योस्मि चेद्वक्तुं युक्तं चेत्तदुदीरय ।<br>
भृंगिरिटेरिमं प्रश्नं समाकर्ण्याहमूचिवान् १७।<br>
कदाचिदासं कैलासं पार्श्वे पुन्नागकानने<sup id="cite_ref-2" class="reference"><a href="#cite_note-2">[२]</a></sup> ।<br>
रणत्खेचरसुश्रोणि पूर्णस्तबककानने १८।<br>
कलकंठकुलालाप कल्लोलितदिगंतरे ।<br>
गरुत्मदादिदात्यूह समूहस्वरसंकुले १९।<br>
भ्रमद्दारुघटीयंत्र प्रोल्लसद्बिंदुदंतुरे ।<br>
प्रबुद्धसारणिप्रांत कदलीकंदलालसे २०।<br>
कस्तूरीहरिणोपेते किंनरस्वरमोहिते ।<br>
रोमंथमंथरापांगैर्मृगैः क्वापि निषेविते २१।<br>
हंसैः कीरेषु पांडित्यं कुर्वाणैः संकुले शुकैः ।<br>
निर्हृदिक्वणिनीरंध्र समीरणविलोडिते २२।<br>
माधवीपुष्पनिर्यासशीधुक्षीबमधुव्रते ।<br>
उन्मीलित्त्रिवलीपुष्पगुच्छसौरभनिर्भरे २३।<br>
प्रोत्फुल्लबकुलामोदमदमंथरषट्पदे ।<br>
सोमादुद्भूतपीयूषक्षालितक्षितिमंडले २४।<br>
अध्यास्य वेदिकामेकामहं क्षणमवस्थितः ।<br>
उद्दंडशाखिसंघट्टस्फुटन्मंथामुखोत्करैः २५।<br>
प्रकंपिता चलच्छायो ववौ चंडसमीरणः ।<br>
पश्चादभून्महाघोषो निर्घोषित दरीतटः २६।<br>
अवातरत्ततः कश्चित्पक्षी गगनगह्वरात् ।<br>
शारदानरिदच्छायः कज्जलानामिवोच्चयः २७।<br>
तमसामिव संघातः पक्षच्छेदीव पर्वतः ।<br>
अवष्टभ्य क्षितिं पद्मां पक्षी मां प्रणनाम सः२८।<br>
आनीय पद्ममम्लानमसौ मत्पादयोर्व्यधात् ।<br>
अथासौ स्पष्टया वाचा पक्षी स्तोत्रमुदीरयत् २९।<br>
जयदेव चिदानंद सुधासिंधो जगत्पते ।<br>
सदा सद्भावना संग कल्लोलानंतविग्रह ३०।<br>
अद्वैतवासना मत्या मलत्रयविवर्जित ।<br>
जितेंद्रिय पराधीन समाधिप्राप्यविग्रह ३१।<br>
निरुपाधिविनिर्मुक्त निराकार निरामय ।<br>
निःसीम निरहंकार निरावरणनिर्गुण ३२।<br>
शरणागतसंत्राण प्रवीण चरणांबुज ।<br>
भीममाल महाव्याल ज्वालादग्धमनोभव ३३।<br>
कुठारभिन्नदैत्येंद्र गंडूषित महाविभो ।<br>
त्रिपुरप्रमदाभाल सिंदूरोद्धूलिमार्जन ३४।<br>
कात्यायनीकुचांभोज वरकुंकुमचर्चित ।<br>
नमः प्रमाणदूराय नमः प्रमतिरूपिणे ३५।<br>
नमश्चैतन्यनाथाय नमस्त्रैलोक्यरूपिणे ।<br>
वंदे तव पदांभोजं योगिप्रवरचुंबितम् ३६।<br>
अपारभवपाथोऽधि पारावतरणाद्भुतम् ।<br>
वाचस्पतिरपि स्तोत्रे भवतो न प्रगल्भते ३७।<br>
सहस्रवदनस्यापि फणींद्रस्य न चातुरी ।<br>
त्वद्वर्णने महादेव कोऽहंमल्पमतिः खगः ३८।<br>
स्तोत्रमेतत्समाकर्ण्य कृतं तेन पतत्रिणा ।<br>
तमवोचमहं कोऽसि कुतस्त्योसि विहंगम ३९।<br>
हंसेन सदृशः कायो वर्णः काकेन संनिभः ।<br>
प्रयोजनं कमुद्दिश्य प्राप्तोसीह तदुच्यताम् ४०।<br>
इति पक्षी मया पृष्टः प्रश्रयानतकंधरः ।<br>
जगाद श्लक्ष्णया वाचा पक्षीवाक्यविदांवरः ४१।<br>
देवेश धूर्जटे विद्धि मां मरालं स्वयंभुवः ।<br>
कर्मणा येन मे कार्ष्ण्यं जातमाधुनिकं विभो ४२।<br>
तदाकर्णय सर्वज्ञ पृष्टं यदि तदुच्यते ।<br>
मानसात्सरसः पृथ्वीं यातः प्राप्तोस्मि संकटम् ४३।<br>
सौराष्ट्रनगरादारात्सरसि स्फुटदंबुजे ।<br>
बालेंदुखंडधवलान्मृणालकवलानहम् ४४।<br>
आदाय बलमाश्रित्य निरगां गगनं द्रुतम् ।<br>
विहायसस्ततस्तस्मादकस्मादपतं भुवि ४५।<br>
अथ मोहपरीतात्मा सर्वथा विकलेंद्रियः ।<br>
वेपमानवपुर्मोहात्स्पृष्टः शीतैः समीरणैः ४६।<br>
प्रबुद्धः पतने हेतुमपश्यन्नात्मनस्तदा ।<br>
अहो किमेतदापन्नमद्य पातः कथं मम ४७।<br>
कालिमा येन कायेस्मिन्पक्वकर्पूरपांडुरे ।<br>
इत्यहं विस्मयाविष्टो यावत्कुर्वे विचारणम् ४८।<br>
तावदंबुरुहाद्वाणीमश्रौषमहमीदृशीम् ।<br>
उत्तिष्ठ हंस वक्ष्यामि कारणं पातकार्ष्ण्ययोः ४९।<br>
अथोत्थाय समागत्य मया मध्ये सरोवरे ।<br>
दृष्टराजीविनीरम्या राजीवैः पंचभिर्युता 6.184.५०।<br>
कारणं प्रष्टुमारेभे कार्ष्ण्यस्य पतनस्य च ।<br>
अथ तत्र घनश्यामान्स्वर्णवर्णांबरावृतान् ५१।<br>
चतुर्भुजान्गदाशंखचक्रपंकेरुहायुधान् ।<br>
किरीटहारकेयूरकुंडलद्युतिचित्रितान् ५२।<br>
अद्राक्षमंतरिक्षस्थान्पुरुषानयुतानि षट् ।<br>
नत्वा प्रदक्षिणीकृत्य पंचपद्मां सरोजिनीम् ५३।<br>
आत्मीयं पातमारभ्य पृष्टं तदखिलं मया ।<br>
पद्मिन्युवाच।<br>
कलहंस गतोऽसि त्वं मां विलंघ्य विहायसा ५४।<br>
तेन पातकयोगेन पतितोऽसि महीतले ।<br>
तेनैव कालिमा काये पक्षिसत्तम लक्ष्यते ५५।<br>
भवंतं पतितं वीक्ष्य कृपापूर्णेन चेतसा ।<br>
मध्यमेनामुनाब्जेन वदता जातसौरभम् ५६।<br>
आघ्राय षट्पदाः षष्टिसहस्राणि दिवं ययुः ।<br>
एते ये भवतां दृष्टाः नीलोत्पलसमत्विषः ५७।<br>
सर्वे ते सप्तमेऽतीते जन्मन्यासन्मुनेः सुताः ।<br>
अस्यैव सरसस्तीरे तेपुस्ते परमं तपः ५८।<br>
कदाचित्कामिनी काचिच्चंपकस्तबकस्तनी ।<br>
चलापांगकालाकांततरंगित रसालिनी ५९।<br>
नासा मुक्ताफलज्योत्स्ना चुंबितस्मित दीधितिः ।<br>
वीणां विन्यस्य कुचयोर्वनेऽस्मिन्मधुरं जगौ ६०।<br>
गायंत्या स्वरमाकर्ण्य ब्राह्मणा हरिणा इव ।<br>
तां समागत्य ते सर्वे सममेव व्यलोकयन् ६१।<br>
मया दृष्टा ममैवेयमित्यूचुस्ते परस्परम् ।<br>
मुष्टामुष्टि ततस्तेषां भ्रातॄणामभवद्रणः ६२।<br>
अन्योन्यमुष्टिनिष्पिष्ट वक्षसस्त्यक्तजीविताः ।<br>
ते भुक्त्वा निरयान्घोरान्बभूवुः सारसा भुवि ६३।<br>
तदा ते श्वापदान्जघ्नुर्दग्धावन्येन वह्निना ।<br>
ततो मातंगतामेत्य पथिपांथानघातयन् ६४।<br>
वने विषोदकं पीत्वा ते ययुर्यममंदिरम् ।<br>
खरोष्ट्रकपिमार्जार जन्मान्यासाद्य च क्रमात् ६५।<br>
ततो मधुव्रता जाता वर्तंतेऽत्र सरोवरे ।<br>
अद्य मे गंधमाघ्राय प्रापुस्ते वैष्णवं पदम् ६६।<br>
शृणु पक्षींद्र वक्ष्यामि येन मय्यस्ति वैभवम् ।<br>
एतस्माज्जन्मनः पूर्वे तृतीये जन्मनि क्षितौ ६७।<br>
सरोजवदनानाम द्विजातेः कन्यकाऽभवम् ।<br>
पातिव्रत्यैकनिरता गुरुशुश्रूषणे रता ६८।<br>
कदाचित्सारिकामेकां पाठयंत्याविलंबितम् ।<br>
सारिका भव पापे त्वं पत्या शप्तास्मि कुप्यता ६९।<br>
प्रेत्य सारित्वमासाद्य पातिव्रत्यप्रसादतः ।<br>
मुनीनामेव सदने कन्या काचित्पुपोष माम् ७०।<br>
गीतानां दशमाध्यायं विभूतिरिति विश्रुतम् ।<br>
प्रातः पठति विप्रोसावश्रौषं तमघापहम् ७१।<br>
कालेन सारिकादेहमहं हित्वा विहंगम ।<br>
दशमाध्यायमाहात्म्यादप्सराश्चाभवं दिवि ७२।<br>
पद्मावतीति विख्याता पद्माया दयिता सुखी ।<br>
कदाचन मया यांत्या विमानेन विहायसा ७३।<br>
एतत्सरोवरं रम्यं विलोक्य विमलांबुजम् ।<br>
अवतीर्य जलक्रीडायावदारभ्यते मया ७४।<br>
दुर्वासास्तावदायातो विवस्त्रा तेन वीक्षिता ।<br>
तद्भयात्पद्मिनीरूपं धृतमेतन्मया स्वयम् ७५।<br>
पद्भ्यां पद्मद्वयं चैव द्वयं हस्तद्वयेन च ।<br>
मुखेन पंचमांभोजमिति पंचांबुजास्म्यहम् ७६।<br>
दृष्टा तेन मुनींद्रेण कोपज्वलित चक्षुषा ।<br>
अनेनैव स्वरूपेण तिष्ठ पापे शतं समाः ७७।<br>
इति शापं समुत्सृज्य स चैवांतर्दधे क्षणात् ।<br>
विभूत्यध्यायमाहात्म्याद्वाणी मे न विलीयते ७८।<br>
मद्विलंघनमात्रेण पतितोसि महीतले ।<br>
अद्य शापनिवृत्तिर्मे तिष्ठतस्ते खगोत्तम ७९।<br>
निशामय मया गीयमानमध्यायमुत्तमम् ।<br>
यस्याकर्णनमात्रेण त्वमद्यैव विमोक्ष्यसे ८०।<br>
इत्यसौ दशमाध्यायं पपाठ श्लक्ष्णया गिरा ।<br>
तमाकर्ण्य तया दत्तमादाय च सरोरुहम् ८१।<br>
मया समर्पितं तुभ्यं पद्मिन्या पद्ममुत्तमम् ।<br>
इत्युक्त्वा स जहौ देहं तदद्भुतमिवाभवत् ८२।<br>
भृंगिरिटिरुवाच।<br>
पुरातने भवे कोऽयं ब्रह्म हंसोऽभवत्कथं ।<br>
तवाग्रतः कुतो हेतोरुत्ससर्ज कलेवरम् ८३।<br>
इति भृंगिरिटिर्वाक्यमाकर्ण्याहं तदाब्रुवम् ।<br>
द्विजवेश्मनि पूर्वस्मिन्जन्मन्ययमजायत ८४।<br>
सुतपा इति विख्यातो ब्रह्मचारी जितेंद्रियः ।<br>
वसन्गुरुकुले कुर्वन्वेदाध्ययनमन्वहम् ८५।<br>
गुरुशुश्रूषणं सम्यग्विदधाति च भक्तितः ।<br>
शयानस्य गुरोः शय्यां निद्रितः सपदा स्पृशत् ८६।<br>
तेन पापेन तिर्यक्त्वमयं स्वर्गेऽपि लब्धवान् ।<br>
पद्मयोनिमरालानां मध्ये जातस्ततो द्विजः ८७।<br>
अस्मिञ्जन्मन्यमुष्येह पुरास्मल्लोकनावधि ।<br>
गीतानां दशमाध्यायं नलिन्या कथितं ततः ८८।<br>
आकर्ण्य विहगो लेभे ब्रह्मज्ञानमनुत्तमम् ।<br>
सोऽयं विप्रकुले जातो दशमाध्यायवैभवात् ८९।<br>
जन्माभ्यासवशादस्य शिशोरपि मुखांबुजात् ।<br>
गीतानां दशमाध्यायः समुल्लसति सर्वदा ९०।<br>
तदर्थपरिणामेन सर्वभूतेष्ववस्थितम् ।<br>
शंखचक्रधरं देवमयं पश्यति सर्वदा ९१।<br>
यस्मिन्यस्मिन्यदैवास्य दृष्टिः स्निग्धा शरीरिणः ।<br>
स स मुक्तो भवेत्सर्वः सुरापो ब्रह्महाऽपि वा ९२।<br>
तद्विज्ञाय मया विप्रः परमात्मस्वरूपिणा ।<br>
इदं नगरमानीतो मुक्तिक्षेत्रं स्वभावतः ९३।<br>
अत्रत्यानां मनुष्याणां मुक्तिः करतले स्थिता ।<br>
तेनास्य दृष्टिपातेन विशेषोऽन्यो न जायते ९४।<br>
न ददामि बहिर्गंतुमहमस्य पुरा कृतम् ।<br>
दशमाध्यायमहात्म्यात्तत्वज्ञानं सुदुर्लभम् ९५।<br>
लब्धमेतेन मुनिना जीवन्मुक्तिरियं तथा ।<br>
तेनास्य चलतो हस्तं ददामि पथि गच्छतः ९६।<br>
दशमाध्यायमहिमा भृंगिरिटे महानयम् ।<br>
इति भृंगिरिटेरग्रे कथितं यत्कथानकम् ९७।<br>
तवेदमत्र कथितं सर्वपापप्रणाशनम् ।<br>
नरो वाप्यथवा नारी यापि कोऽपि च वा पुनः ९८।<br>
अस्य श्रवणमात्रेण सर्वाश्रमफलं लभेत् ९९।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे गीतामाहात्म्ये चतुरशीत्यधिकशततमोध्यायः १८४।<br>
।<br>
