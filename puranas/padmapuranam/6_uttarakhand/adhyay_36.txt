नारद उवाच-<br>
कीदृशी स्यान्महादेव पक्षवर्द्धनिसंज्ञका ।<br>
यया वै कृतया जंतुर्महपापात्प्रमुच्यते १।<br>
श्रीमहादेव उवाच-<br>
अमा वा यदि वा पूर्णा संपूर्णा जायते तदा ।<br>
भूत्वा वै नाडिकाषष्ठिर्जायते प्रतिपद्दिने ।<br>
अश्वमेधायुतैस्तुल्या सा भवेत्पक्षवर्द्धिनी २।<br>
नारद उवाच-<br>
पूजाविधिं तु पृच्छामि सांप्रतं देवसत्तम ।<br>
यत्कृते तु महादेव महाफलमवाप्नुयात् ३।<br>
महादेव उवाच-<br>
पूजाविधिं प्रवक्ष्यामि सांप्रतं द्विजनंदन ।<br>
पूजिते चार्चिते विष्णौ फलं प्राप्नोत्यसंशयः ४।<br>
येन पूजाविधानेन तुष्टिं प्राप्नोति माधवः ।<br>
अव्रणं जलपूर्णं च कुंभं चंदनचर्चितम् ५।<br>
पंचरत्नसमायुक्तं पुष्पमालाभिवेष्टितम् ।<br>
स्थाप्यं ताम्रमयं पात्रं सगोधूमं घटोपरि ६।<br>
सौवर्णं कारयेद्देवं माससंज्ञाभिनामकम् ।<br>
पंचामृतेन विधिना स्नपनं सुमनोरमम् ७।<br>
कारयेद्देवदेवेशं जगन्नाथं जगत्पतिम् ।<br>
विलेपनं तु कर्त्तव्यं कुंकुमागरुचंदनैः ८।<br>
वस्त्रयुग्मं च दातव्यं छत्रोपानहसंयुतम् ।<br>
पूजयेद्देवताधीशं कुंभपात्रोपरिस्थितम् ९।<br>
पद्मनाभाय वै पादौ जानुनी विश्वमूर्त्तये ।<br>
ऊरू वै ज्ञानगम्याय कटी दानप्रदाय च १०।<br>
उदरं विश्वनाथाय हृदयं श्रीधराय च ।<br>
कंठं कौस्तुभकंठाय बाहू क्षत्रांतकारिणे ११।<br>
ललाटं व्योममूर्ध्ने तु शिरो वै सर्वरूपिणे ।<br>
स्वनाम्ना चैव कमलां सर्वांगीं दिव्यरूपिणीम् १२।<br>
एवं विधिवत्संपूज्य ततोऽर्घं दापयेत्सुधीः ।<br>
नालिकेरेण शुभ्रेण देवदेवस्य चक्रिणः १३।<br>
अनेनैवार्घदानेन संपूर्णं जायते व्रतम् ।<br>
संसारार्णवमग्नं मां समुद्धर जगत्पते १४।<br>
त्वमीशः सर्वलोकानां त्वं साक्षाच्च जगत्पतिः ।<br>
गृहाणार्घं मया दत्तं पद्मनाभ नमोस्तु ते १५।<br>
नैवेद्यानि सुहृद्यानि षड्रसानि विशेषतः ।<br>
देयानि तु विशेषेण केशवाय सुभक्तितः १६।<br>
नागपत्रं सकर्पूरं दद्याद्देवस्य भक्तितः ।<br>
घृतेन दीपकं कुर्यात्तिलतैलेन वा पुनः १७।<br>
कृत्वा सम्यग्विधानेन गुरोः पूजां प्रकारयेत् ।<br>
वस्त्राणि चैव चोष्णीषं कंचुकं च प्रदापयेत् १८।<br>
दक्षिणां च यथाशक्त्या गुरुवे संप्रदापयेत् ।<br>
भोजनं चैव तांबूलं दत्त्वा चार्घं प्रदापयेत् १९।<br>
स्ववित्तस्यानुमानेन यथाशक्त्या तु निर्द्धनैः ।<br>
कार्या सम्यक्प्रयत्नेन द्वादशी पक्षवर्द्धिनी २०।<br>
ततो जागरणं कुर्याद्गीतनृत्यसमन्वितम् ।<br>
पुराणपाठसहितं हास्याह्लादसमन्वितम् २१।<br>
स्तुवंति च प्रशंसंति जागरं चक्रपाणिनः ।<br>
नित्योत्सवो भवेत्तेषां गृहे वै दशजन्मसु २२।<br>
अतो धन्यतमा चेयं कर्त्तव्या पक्षवर्द्धनी ।<br>
कृत्वा तु सकलं पुण्यं फलं प्राप्नोत्यसंशयम् २३।<br>
पक्षवर्द्धनी माहात्म्यं ये शृण्वंति मनीषिणः ।<br>
तैः कृतं सत्कृतं सर्वं यावदाभूतसंप्लवम् २४।<br>
पंचाग्निसाधने पुण्यं यच्च स्यात्तीर्थसाधने ।<br>
तत्पुण्यं समवाप्नोति विष्णोर्जागरकारणात् २५।<br>
पक्षवर्द्धनिका पुण्या पवित्रा पापनाशिनी ।<br>
उपवासकृता विप्र हत्याकोटिविनाशिनी २६।<br>
वसिष्ठेन कृता पूर्वं भारद्वाजेन वै मुने ।<br>
ध्रुवेण चांबरीषेण कृतेयं विष्णुवल्लभा २७।<br>
इयं काशीसमा पुण्या इयं वै द्वारका समा ।<br>
उपोषिता च भक्तेन वांछितं च ददात्यसौ २८।<br>
इयं धन्या धन्यतमा हत्यायुतविनाशिनी ।<br>
कर्त्तव्या तु विशेषेण वैष्णवैर्ज्ञानतत्परैः २९।<br>
अहो सर्वेश्वरो देवः संसेव्यो व्रततत्परैः ।<br>
किमन्यद्बहुनोक्तेन कर्तव्यं व्रतमुत्तमम् ३०।<br>
यथा च वर्द्धते चंद्रः सिते पक्षे विशेषतः ।<br>
तथा वै वर्द्धते भक्त कारणात्पक्षवर्द्धिनी ३१।<br>
सूर्योदये यथा ध्वांतं नश्यते तत्क्षणादपि ।<br>
तथाघं नाशमाप्नोति करणात्पक्षवर्द्धिनी ३२।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे पक्षवर्द्धनी एकादशीमाहात्म्यंनाम षट्त्रिंशोऽध्यायः ३६।<br>
<br>
