महादेव उवाच।<br>
ब्रह्मवल्ली महत्तीर्थं ततो गच्छेत्सुरेश्वरि ।<br>
तस्य तीर्थस्य स्वरूपं साक्षाच्छृणु सुरोत्तम १।<br>
यत्र साभ्रमती तोयं ब्रह्मवल्ल्यंभसा सह ।<br>
युज्यते ब्रह्मतीर्थं तत्प्रयागेन समं स्मृतम् २।<br>
तत्र पिंडप्रदानेन तृप्तिर्द्वादशवार्षिकी ।<br>
पितॄणां जायते नूनं ब्रह्मणो वचनं यथा ३।<br>
गयाश्राद्धसमंपुण्यंब्रह्मवल्ल्यांविशेषतः ।<br>
यत्रज्ञात्वाप्रकुर्वंतिपितरस्तृप्तिमाप्नुयुः ४।<br>
गोदानंभूमिदानंचअन्नदानंतथैवच ।<br>
एतद्दानसमं पुण्यं ब्रह्मवल्ल्यां विशेषतः ५।<br>
अत्रैव सनकाद्यास्तु स्नात्वा च विधिपूर्वकम् ।<br>
परंब्रह्मपदध्यानाद्विष्णुलोकमवाप्नुयुः ६।<br>
पुष्करे चैव गंगायां क्षेत्रे चामरकंटके ।<br>
तत्र गत्वा तु देवेशि यत्फलं लभते नरः ७।<br>
तत्फलं समवाप्नोति ब्रह्मवल्ल्यां विशेषतः ।<br>
चंद्र सूर्योपरागे च दानं ये ददते नराः ८।<br>
तत्फलं समवाप्नोति ब्रह्मावल्ल्यां सुरेश्वरि ।<br>
दिव्यरूपधरास्ते च शंखचक्रगदाधराः ९।<br>
तेऽपि स्वर्गे हि गच्छंति स्नानं कृत्वा सुरेश्वरि ।<br>
धृत्वा तुलसिजां मालां नारायणमनुस्मरन् ।<br>
वैकुंठं दिव्यमानंदं याति वै पदमव्ययम् १०।<br>
इति ब्रह्मवल्लीतीर्थमाहात्म्यम् ।<br>
वृषतीर्थं ततो गच्छेत्खंडतीर्थेऽतिविश्रुतम् ।<br>
तत्र स्नात्वा दिवं गावो गोलोकं च पुराश्रिताः ११।<br>
खंडरूपेण धर्मेण या गावो लोकमातरः ।<br>
शापाद्भ्रष्टावितास्तेन खंडतीर्थमथोच्यते १२।<br>
पार्वत्युवाच।<br>
शापो हि लोकमातॄणां गवां कस्य पुराऽभवत् ।<br>
कथं लोकात्परिभ्रष्टाः कथं धर्मेण रक्षिताः १३।<br>
महादेव उवाच।<br>
पुरा वृषेण गोलोके क्रीडता सह मातृभिः ।<br>
मुक्तं तथा शकृन्मूत्रं पतितं हरमूर्द्धनि १४।<br>
ततस्तासां ददौ शापं तेन दोषेण वै हरः ।<br>
नष्टसंज्ञा स्वलोकाच्च गावो यास्यथ मेदिनीम् १५।<br>
गावः शप्ता भगवता संप्रसाद्य पुनर्हरम् ।<br>
प्राप्स्यामहे पुनर्लोकं इति देवं ययाचिरे १६।<br>
यदा साभ्रमती तीर्थे ब्रह्मवल्ली समीपतः ।<br>
खंडसंज्ञह्रदे स्नात्वा स्वर्गं वै प्राप्स्यथ ध्रुवम् १७।<br>
ततस्तस्मिन्ह्रदे स्नात्वा गावो गोपतिना सह ।<br>
स्वर्गं गता शुद्धतमा महादेवसमीपतः १८।<br>
गोह्रदे तु नरः स्नात्वा कृत्वा वै पितृतर्पणम् ।<br>
गवां लोकमवाप्नोति दाहप्रलयवर्जितम् १९।<br>
तत्र स्थित्वा निराहारो गोपिंडं च ददाति वै ।<br>
स नरः सुखमेधेत यावदिंद्राश्चतुर्दश २०।<br>
गवांकोटिप्रदानेन यत्फलं प्राप्यते ध्रुवम् ।<br>
तत्फलं समवाप्नोति खंडतीर्थे न संशयः २१।<br>
गृहीत्वा वृषमूत्रं च तीर्थं यः पिबते नरः ।<br>
तत्क्षणादेव शुद्धिः स्यात्खंडतीर्थे न संशयः २२।<br>
खंडतीर्थात्परं तीर्थं न भूतं न भविष्यति ।<br>
ये गच्छंति सुरश्रेष्ठ ते नराः पुण्यभागिनः २३।<br>
तत्र गत्वा सुरश्रेष्ठे गवां पूजनमाचरेत् ।<br>
वृषभं च ततः पूज्य स्नानं कृत्वा समाहितः २४।<br>
पूजनाद्वै न संदेहो गोलोके तु वसेच्चिरम् ।<br>
तत्र गत्वा विशेषेण सौवर्णी गां ददंति ये २५।<br>
ते नरा भुंजते सौख्यं यावदिंद्राश्चतुर्दश ।<br>
दशधेनुं ततः कृत्वा यो ददाति द्विजातये २६।<br>
खंडतीर्थे सुरश्रेष्ठे तदनंतफलं स्मृतम् ।<br>
तत्र गत्वा तु कर्त्तव्यं पिप्पलारोपणं बुधैः २७।<br>
तत्कृते सति देवेशि पितृलोकं स गच्छति ।<br>
पंच वामलकीर्दिव्या ये कुर्वंति प्ररोपणम् २८।<br>
इहलोके सुखं भुक्त्वा हरिलोकं व्रजंति ते २९।<br>
इति श्रीपाद्मेमहापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे खंडतीर्थंनाम चतुश्चत्वारिंशदधिकशततमोऽध्यायः १४४।<br>
<br>
