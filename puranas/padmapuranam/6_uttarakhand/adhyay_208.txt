नारद उवाच-<br>
विमलस्तं द्विजं नीत्वा द्वारकायामिहागतः ।<br>
पुनस्तौ सस्नतुं धीरौ श्रीपतेर्भक्तिकाम्यया ।<br>
भूयः खे मेघगंभीरा वागासीदिति भूपते १।<br>
आकाशवागुवाच-<br>
शृणुतं द्विजशार्दूलौ हरेस्तीर्थमिदं शुभम् ।<br>
एतत्तीर्थ प्रसादाद्वां विष्णुभक्तिर्भविष्यति ।<br>
यया जहाति लोकोऽयमविद्या मोहमुल्बणम् २।<br>
नारद उवाच-<br>
निशम्येतिद्विजश्रेष्ठौ तां वाचमशरीरिणीम् ।<br>
प्रसादोऽयं हरेरासीदित्यूचाते परस्पराम् ३।<br>
स्नात्वा तौ विधिवत्तत्र लब्ध्वा भक्तिं हरेः पराम् ।<br>
चेलतुः प्रणिपत्येदं भाषमाणौ मिथस्तदा ४।<br>
द्विजावूचतुः ।<br>
यथावयोर्हि संयोगः पथिजातो विचारतः ।<br>
यथा गृहकलत्रादि संयोगो भुवि जायते ।<br>
सांप्रतं विरहोभावी यथा नौ मार्गवर्तिनौ ५।<br>
तथादारसुतादीनां कालव्यास्यवर्तिनाम् ।<br>
धन्यः स पुरुषो लोके यो दारसुतसंगमम् ६।<br>
विज्ञाय क्षणिकं नित्यं संश्रयेत्श्रीपतिं भजेत् ।<br>
नारद उवाच-<br>
स्मरणं करणीयं मे दासोऽहं त्वत्पदाश्रयः ७।<br>
संदेशः प्रेषणीयो मामित्युक्त्वा स्वगृहं गतौ ।<br>
शृणु राजन्यथा तेन मित्रेण विमलस्य तु ८।<br>
मोक्षणं राक्षसीनां तु विहितं पथिगच्छता ।<br>
व्रजन्स ब्राह्मणः प्राप्तस्तं देशं जलवर्जितम् ९।<br>
यत्र ताः पापविप्लुष्टा राक्षस्यः क्षुत्तृषाकुलाः ।<br>
अथ ताः पथिगच्छंतं दूराद्दृष्ट्वा द्विजोत्तमम् १०।<br>
सजलामत्रहस्तं तं मिथस्त्विति बभाषिरे ।<br>
राक्षस्य ऊचुः -<br>
आयाति पथिकः कश्चिज्जलपात्रं करे दधत् ११।<br>
अस्माकं क्षुत्तृषोः शांतिर्मनागपि भविष्यति ।<br>
एनं संभक्षयिष्यामः पास्यामोऽस्य करे स्थितम् १२।<br>
पात्रं जलं वयं तृष्णा क्षुधार्ताः शतवर्षतः ।<br>
नारद उवाच-<br>
काचिदाहेत्यहं पूर्वमस्योष्णं कालखंडकम् १३।<br>
भक्षयित्वा ततो रक्तं पीत्वा यास्यामि जीवितम् ।<br>
अन्या प्राह कियद्द्रव्यं विद्यतेऽस्य गजानने १४।<br>
मम व्याघ्राननायास्तु पानायापि न दृश्यते ।<br>
अन्या वै रथचक्राख्या श्रूयतां वचनं मम १५।<br>
करिष्ये कुंडलमहं केनांत्रैरस्य मेखलाम् ।<br>
अन्यावददहं दंतैरेकतः श्यामलीकृतैः १६।<br>
रमे षोडशभिर्द्यूतशालायां तद्विशारदः ।<br>
इत्युक्त्वा ताः मिथः सर्वास्तंद्विजं प्रति दुद्रुवुः १७।<br>
विवृतास्या ललज्जिह्वाः प्रद्योतैकमहाभुजाः ।<br>
आयांतीस्ताः समालोक्य ब्राह्मणो भयविह्वलः १८।<br>
आत्मानमभितश्चक्रे रक्षां वेदोदितां नृप ।<br>
ता आगत्य स्थिता दूरं राक्षस्यो भीमविक्रमाः १९।<br>
तेजसा तस्य मंत्रैश्च प्रत्यादिष्टा नराधिपः ।<br>
ऊचुश्च को भवानत्र कुतः प्राप्तोऽसि तद्वद २०।<br>
त्वद्दर्शनान्मनोऽस्माकं प्रसादमधिगच्छति ।<br>
त्वत्पादस्पर्शनात्किं नो न विप्र भविता फलम् ।<br>
अतो मूर्द्धसु नो देहि स्वकीयं पादपंकजम् २१।<br>
नारद उवाच-<br>
इत्याकर्ण्य वचस्तासां जगाद हरिदत्तजः ।<br>
द्विज उवाच-<br>
कृत्वा पवित्रतीर्थानि ब्राह्मणोऽहं समागतः २२।<br>
सांप्रतं पुष्करं यामि भवतीभिः किमिच्छते ।<br>
यतस्तत्प्रार्थ्यतां दातुं शक्तो दास्यामि चेत्तदा २३।<br>
राक्षस्य ऊचुः ।<br>
येषु तीर्थेषु विप्रेंद्र त्वया स्नातं वदस्व नः ।<br>
तानि सर्वाणि पुण्यानि मोचयातः कुजन्मनः ।<br>
अस्मानतितरां तृष्णा क्षुद्भ्यां दारुणदुःखदात् २४।<br>
ब्राह्मण उवाच-<br>
अवंतीमाश्रमात्पूर्वमहं हरिपुरीमितः ।<br>
गतोऽहं द्वारकां तस्मात्स्नात्वा सोमोद्भवा जले २५।<br>
ततः प्राप्तः प्रभासाख्यं तीर्थं नीरधितीरगम् ।<br>
तस्मात्सेतुनिबंधेऽहं स्नातः परमपावने २६।<br>
तस्मादहं महापुण्यां किष्किंधां समुपागतः ।<br>
हतो यत्र तु रामेण वाली कपिगणेश्वरः २७।<br>
तस्मान्मठं सरस्वत्यानर्मदातीरसंस्थितम् ।<br>
समागतोऽहं यत्रास्ति भारती सर्वसेविता २८।<br>
ततोऽहंमावेशंवेणींतांनत्वादक्षिणापथे ।<br>
शिवकांची विष्णुकांच्यौ दृष्टे तत्र मया पुरौ २९।<br>
ययोर्मरणतो जंतुः शिवो विष्णुश्च जायते ।<br>
ततोऽहंमुत्कलं प्राप्तो यत्रास्ति हरिरीश्वरः ३०।<br>
चतुर्वर्गप्रदः साक्षाद्भक्तानामपि कांक्षितम् ।<br>
तमर्चयित्वा विधिवद्भक्षयित्वा निवेदितम् ३१।<br>
प्रसादभूतं तस्यैव गंगासागरसंगमम् ।<br>
तत्र देवानृषीन्पितॄंस्तर्पयित्वा यथाविधि ३२।<br>
यत्र गंगाशतमुखी जाता तत्राहमागमम् ।<br>
ततो गयामुपागत्य पिंडान्दत्त्वा यथाविधि ३३।<br>
पितृभ्यस्तुलसीपुष्पचंदनोदकपूजितान् ।<br>
कोशलां शरयूं वारिकर्णधारनभस्वता ३४।<br>
पवित्रिताखिलजनांस्पर्शनेनाहमागमम् ।<br>
तत्रास्ति गोप्रताराख्यं तीर्थं त्रिदशदुर्ल्लभम् ३५।<br>
तत्र स्नानादिकं कर्म निशाचर्यः कृतं मया ।<br>
ततः काशीमहंप्राप्तो राजधानीमुमापतेः ३६।<br>
नत्वा विश्वेश्वरं देवं बिंदुमाधवमेव च ।<br>
स्नातं मणिकर्णिकायां ज्ञानवाप्यां च भक्तितः ३७।<br>
त्रिरात्रिमुषितस्तत्र प्रयागं पुनरागमम् ।<br>
पौषशुक्लचतुर्दश्यां साक्षाद्यत्र प्रजापतिः ३८।<br>
एकस्मिन्माघमासे तु स्नानं कृत्वाऽरुणोदये ।<br>
पुनस्तस्मात्समायातो नैमिषं गोमतीतटे ३९।<br>
यत्र तीर्थानि सर्वाणि वसंति च स्वमायया ।<br>
ततोऽहं मथुरां प्राप्तो यत्र विश्रांतिसंज्ञकम् ४०।<br>
तीर्थं तत्सन्निधौ पुण्यमसिकुंडाख्यमुत्तमम् ।<br>
कृष्णगंगा ध्रुवाक्रूर केशिकालीयतीर्थभृत् ४१।<br>
यमुनास्ति महापुण्या यत्र सर्वार्थदायिनी ।<br>
उभयोः कूलयोस्तस्या वनानि द्वादश श्रिया ४२।<br>
राजमानानि खेचर्यः समस्तार्थकराणि च ।<br>
संति तेषु नरः स्नात्वा पीत्वा भूयो न जायते ४३।<br>
ततोहमागमं पुण्यं हस्तिनापुरमुत्तमम् ।<br>
यत्र श्रीपतिपादाब्ज जाता गंगा सरिद्वरा ४४।<br>
ततो नारायणस्थानं हिमवद्भूमिसंस्थितम् ।<br>
आगत्य माधवं दृष्ट्वा केदारमहमागमम् ४५।<br>
तत्र संपूज्य विश्वेशं पीत्वा हंसोदकं पुनः ।<br>
हरिद्वारं महापुण्यमागमं जाह्नवीतटे ४६।<br>
तत्र स्नात्वापितॄन्देवानृषीन्संतर्प्य चाप्यहम् ।<br>
समागतः कुरुक्षेत्रे यत्र प्राची सरस्वती ४७।<br>
तत्राप्यहं क्रियाः सर्वाः कृतवान्नियतेंद्रियः ।<br>
अर्चयित्वा च पादाब्जं श्रीपतेः पुष्करं प्रति ४८।<br>
चलितो मार्गमध्ये तु विमलो नाम मे सखा ।<br>
मिलितो मां व्रजन्गेहमिंद्रप्रस्थात्तु तीर्थतः ४९।<br>
नीतोऽहं तेन राक्षस्यः पुनस्तत्र द्विजन्मना ।<br>
तीर्थेति मे परावृत्य शक्रप्रस्थेऽखिलार्थदे ५०।<br>
तत्रास्ति द्वारका पुण्या निर्मिता विष्णुना स्वयम् ।<br>
तत्रावलोकितः साक्षाद्विष्णुर्वाक्यान्नरूपतः ५१।<br>
तत्राहं स च संस्नातौ विष्णुभक्तिप्रलब्धये ।<br>
दत्ता सा विष्णुना मह्यं तस्मै च कृष्णमूर्तिना ५२।<br>
श्रुत्वा तत्र हरेर्वाणी न रूपं वै विलोकितम् ।<br>
भक्तिर्लब्धा ततः स्थानाद्यमहं पुष्करं प्रति ५३।<br>
तस्य तीर्थाधिपस्येदं द्वारकाख्यस्य वै जलम् ।<br>
कमंडलुगतं पुण्यं निशाचर्यो वदाम्यहम् ५४।<br>
भवतीभिरहं पृष्टो यत्तदाख्यातमेव मे ।<br>
दृष्ट्वा वो दुर्दशामेतां कृपा मे जायते हृदि ५५।<br>
उच्यतां किं करोम्यद्य भवतीनां वशो ह्यहम् ।<br>
ज्ञानं भवतु युष्माकमिति ताः सिषिचेंभसा ५६।<br>
तास्तज्जलाभिमर्शात्तु सर्वेषां जन्मकर्मणां ।<br>
संस्मृत्य तत्यजुश्चैव राक्षसं देहमुल्बणम् ५७।<br>
आसाद्य देवतादेहं विमानं सप्तमागतम् ।<br>
आरुह्याप्सरसो भूत्वा ताः प्रणेमुर्द्विजन्मने ५८।<br>
ऊचुश्च भो द्विजश्रेष्ठ द्वारकाजलसंगमात् ।<br>
राक्षसत्वाद्वयं मुक्ता गच्छामस्त्रिदशालयम् ५९।<br>
इंद्रप्रस्थांतरावर्तिन्येषा या द्वारका द्विज ।<br>
नातः परतरं लोकेऽन्यत्तीर्थमखिलार्थदम् ६०।<br>
नारद उवाच-<br>
इत्युक्त्वा ताःसमारूढा विमानेषु महीपते ।<br>
जग्मुः प्रार्चीं दिशं तेन दत्ताज्ञा वै द्विजन्मना ६१।<br>
यमुनातीरवर्तिन्या द्वारकाया महीपते ।<br>
शृण्वन्माहात्म्यमेतस्या नरः पापैः प्रमुच्यते ६२।<br>
वेदज्ञानां ब्राह्मणानां शतस्येच्छासु भोजनात् ।<br>
यत्फलं श्रवणादस्मान्महिम्नस्तत्प्रजायते ६३।<br>
गोविंदाराधने सम्यग्यथा वै सौख्यमिंद्रियम् ।<br>
माहात्म्यश्रवणादस्या द्वारकायास्तथा नृप ६४।<br>
सूर्येंदुग्रहणे दानात्सुवर्णपलविंशतेः ।<br>
यत्फलं शृण्वतैतस्या माहात्म्यं तदवाप्यते ६५।<br>
विमलस्य सुतप्राप्तिं श्रुत्वा सुत इहाप्यते ।<br>
तत्सख्युर्भक्तिलाभं च लभ्यते भक्तिरुत्तमा ६६।<br>
राक्षसीनां विमोक्षं यः शृणोति श्रद्धयान्वितः ।<br>
स याति ता इव श्रेष्ठं विमानेन सुरालयम् ६७।<br>
नृपवरमहिमा ते वर्णितो द्वारकायास्त्रिभुवनजनसेव्या शक्रतीर्थस्थितायाः ।<br>
किमपरमतिपुण्यं वर्णयामि त्वदग्रे कथय न हि विधेयः श्रेयसि स्वे विलंबः ६८।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे कालिन्दी।<br>
माहात्म्ये द्वारकायाख्यानंनाम अष्टाधिकद्विशततमोऽध्यायः २०८।<br>
<br>
<br>
