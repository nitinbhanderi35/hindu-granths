पार्वत्युवाच।<br>
भगवन्सर्वतत्वज्ञ श्रीविष्णोस्त्वत्प्रसादतः।<br>
श्रुता नानाविधा धर्मा लोकनिस्तारहेतवः १।<br>
अधुना श्रोतुमिच्छमि गीतामाहात्म्यमप्यहम्।<br>
श्रुतेन येन देवेश हरौ भक्तिर्विवर्द्धते।<br>
तद्वदस्वाधुना देव यद्यहं तव वल्लभा २।<br>
ईश्वर उवाच।<br>
अतसीपुष्पसंकाशं खगेंद्रासनमच्युतम्।<br>
शयानं शेषशय्यायां महाविष्णुमुपास्महे ३।<br>
कदाचिदासने रम्ये सुखासीनं मुरद्विषम्।<br>
आनंदयित्री लोकानां लक्ष्मीः पप्रच्छ सादरात् ४।<br>
श्रीरुवाच।<br>
शयालुरसि दुग्धाब्धौ भगवन्केन हेतुना।<br>
उदासीन इवैश्वर्यं जगंति स्थापयन्निव ५।<br>
ईश्वर उवाच।<br>
इति देव्या वचः श्रुत्वा मुरभिज्ज्ञानगर्वितम्।<br>
उवाच श्लक्ष्णया वाचा विस्मयस्मेरलोचनः ६।<br>
श्रीभगवानुवाच।<br>
नाहं सुमुखि निद्रालुर्निजं माहेश्वरं वपुः।<br>
दृशा तत्वानुवर्त्तिन्या पश्याम्यंतर्निमग्नया ७।<br>
कुशाग्रया धिया देवि यदंतर्योगिनो हृदि।<br>
पश्यंति यच्च वेदानां सारं मीमांसते भृशम् ८।<br>
तदेवमक्षरं ज्योतिरात्मरूपमनामयम्।<br>
अखंडानंद संदोह निष्पादि द्वैतवर्जितम् ९।<br>
यदाश्रया जगद्वृत्तिर्यन्मया चानुभूयते।<br>
न येन रहितं किंचिज्जगत्तत्वं चराचरम् १०।<br>
निर्मथ्य बहुधालोक्य वेदशास्त्रांबुधिं सुधीः।<br>
द्वैपायनो यदासाद्य गीताशास्त्रं निसृष्टवान् ११।<br>
यदास्थाय महानंदमानंदीकृतमानसः।<br>
निद्रालुरिव देवेशि दुग्धाब्धौ प्रतिभामि वै १२।<br>
इति तस्य मुरारातेर्मितमानंदवद्वचः।<br>
सा हर्षोत्फुल्ललोलाक्षी लक्ष्मी श्रुत्वा विसिस्मिरे १३।<br>
श्रीरुवाच।<br>
भवानेव हृषीकेश ध्येयोऽसि यमिनां सदा।<br>
तस्मात्त्वत्तः परं यत्तच्छ्रोतुं कौतूहलं हि मे १४।<br>
चराचराणां लोकानां कर्त्ता हर्त्ता स्वयं प्रभुः।<br>
यथास्थितस्ततोऽन्यत्वं यदि मां बोधयाच्युत १५।<br>
श्रीभगवानुवाच।<br>
मायामयमिदं देवि वपुर्मे न तु तात्विकम्।<br>
सृष्टिस्थित्योपसंहारक्रियाजालोपबृंहितम् १६।<br>
अतोऽन्यदात्मनोरूपं द्वैताद्वैतविवर्जितम्।<br>
भावाभावविनिर्मुक्तमाद्यंतरहितं प्रिये १७।<br>
शुद्धसंवित्प्रभालाभं परानंदैकसुंदरम्।<br>
रूपमैश्वरमात्मैक्यगम्यं गीतासु कीर्तितम् १८।<br>
इत्याकर्ण्य वचो देवि देवस्यामिततेजसः।<br>
शंकमाना ह वाक्येषु परस्परविरोधिषु १९।<br>
स्वयं चेत्परमानंदमवाङ्मनसगोचरम्।<br>
कथं गीता बोधयति इति मे च्छिंधि संशयम् २०।<br>
ईश्वर उवाच।<br>
श्रियः श्रुत्वा वचोयुक्तमितिहासपुरःसरम्।<br>
आत्मानुगामिनीं दृष्टिं गीतां बोधितवान्प्रभुः २०।<br>
अहमात्मा परेशानि परापरविभेदतः।<br>
द्विधा ततः परः साक्षी निर्गुणो निष्कलः शिवः २१।<br>
अपरः पंचवक्त्रोऽहं द्विधा तस्यापि संस्थितिः।<br>
शब्दार्थभेदतो वाच्यो यथात्माहं महेश्वरः २२।<br>
गीतानां वाक्यरूपेण यन्निरुच्छिद्यते दृढः।<br>
मदीयपाशबंधोऽयं संसारविषयात्मकः २३।<br>
यदाभ्यासपराधीनौ पंचवक्त्रमहेश्वरौ।<br>
इति तस्य वचः श्रुत्वा गीतासारमहोदधेः २४।<br>
इदं परविभेदेन बुध्यते भवभीरुभिः।<br>
तमपृच्छदिदं लक्ष्मीरंगप्रत्यंगसंस्थितम् २५।<br>
माहात्म्यं सेतिहासं च सर्वं तस्यै न्यवेदयत्।<br>
श्रीभगवानुवाच।<br>
शृणु सुश्रोणि वक्ष्यामि गीतासु स्थितिमात्मनः २६।<br>
वक्त्राणि पंच जानीहि पंचाध्यायाननुक्रमात्।<br>
दशाध्याया भुजाश्चैक उदरं द्वौ पदांबुजे २७।<br>
एवमष्टादशाध्याया वाङ्मयी मूर्तिरैश्वरी।<br>
विज्ञेया ज्ञानमात्रेण महापातकनाशिनी २८।<br>
अतोध्यायं तदर्धं वा श्लोकमर्द्धं तदर्धकम्।<br>
अभ्यस्यति सुमेधा यः सुशर्मेव समुच्यते २९।<br>
श्रीरुवाच।<br>
सुशर्मा नाम को देव किं जातीयः किमात्मकः।<br>
कुतस्तस्य च वै मुक्तिः केनाजायत हेतुना ३०।<br>
श्रीभगवानुवाच।<br>
सुशर्मा नाम दुर्मेधाः सीमा पापात्मनामभूत्।<br>
जातो नात्मविदां वंशे विप्राणां क्रूरकर्मणाम् ३१।<br>
न ध्यानं न जपो होमो न चैवातिथिपूजनम्।<br>
केवलं विषयेष्वेव बलाढ्येनाभिवर्त्तते ३२।<br>
कृषिकर्मरतो नित्यं पर्णजीवी सुराप्रियः।<br>
मांसोपहारी सुचिरं कालमेवं निनाय सः ३३।<br>
आनेतुकामः पर्णानि पर्यटनृषिवाटिकाम्।<br>
ततः स तत्र दष्टोऽभूत्कालसर्पेण मूढधीः ३४।<br>
कालधर्मं समासाद्य गत्वा च निरयान्बहून्।<br>
पुनरागत्य मर्त्येषु बलीवर्दत्वमीयिवान् ३५।<br>
पंगुना केन विक्रीतः स स्वजीवनहेतवे।<br>
नयन्पृष्ठेन शरदः सप्ताष्टौ कष्टतोनयत्३६।<br>
कदाचित्पंगुनासोऽपि चिरमावर्तितो जवात्।<br>
पपात तरसा भूमौ मूर्च्छां च प्रतिपेदिवान्३७।<br>
विकलांगो विवृत्ताक्षः फेनसंततिमुद्गिरन्।<br>
न जीवति न मृत्युं वा प्रतिपेदे स्वकर्मणा ३८।<br>
कौतुकाकृष्टलोकेऽस्मिंस्तस्मिन्जनसमागमे।<br>
श्रेयसे तस्य सुकृती कश्चित्पुण्यं वितीर्णवान् ३९।<br>
कर्माणि स्वान्यनुस्मृत्य ददुरन्ये च केचन।<br>
गणिका कापि तत्रस्था लोकयात्रानुवर्तिनी ४०।<br>
अज्ञात निजपुण्या सा किंचिदुत्सृष्टवत्यभूत्।<br>
परेतनगरीमादौ स नीतः कालकिंकरैः ४१।<br>
गणिकादत्तपुण्येन पुण्यवानिति मोचितः।<br>
पुनरागत्य भूर्लोकं कुलशीलवतां गृहे ४२।<br>
द्विजन्मनामसौ जज्ञे जातिं स्वामनुसंस्मरन्।<br>
काले महति जिज्ञासुः श्रेयः स्वाज्ञाननोदनम् ४३।<br>
उपेत्य गणिकां दत्तं ख्यापयित्वा स पृष्टवान्।<br>
आचष्ट मां शुको नित्यं पंजरस्थः पठत्यसौ ४४।<br>
तेन पूतांतरात्माहं तत्पुण्यं पर्यकल्पयम्।<br>
ताभ्यां शुकस्तु पृष्टोऽसौ व्याख्यातुमुपचक्रमे ४५।<br>
आख्यायिकां पुरावृत्तां स्मृत्वा जातिं निजामपि।<br>
शुक उवाच।<br>
पुरा विद्वानहं भूत्वा वैदुष्य स्मयमोहितः ४६।<br>
रागद्वेषेण विद्वत्सु गुणवत्स्वपि मत्सरी।<br>
कालेनाहं ततः प्रेत्य प्राप्य लोकाञ्जुगुप्सितान् ४७।<br>
सोऽहं कीरकुलेऽभूवं सद्गुरावतिनिंदकः।<br>
काले धर्मणि दुष्कर्मा पितृभ्यां च वियोजितः ४८।<br>
निदाघेऽध्वनिसंतप्ते आनीतो ऋषिपुंगवैः।<br>
पातितः पंजरस्थोऽहं माश्रमे महदाश्रये ४९।<br>
आवर्तयद्भ्यो गीतानामाद्यमध्यायमादरात्।<br>
श्रुत्वा ऋषिकुमारेभ्यः पाठं चाकरवं मुहुः 6.175.५०।<br>
एतस्मिन्नंतरे कश्चिद्वागुरिश्चौरकर्मकृत्।<br>
मामाहृत्य तदाक्रीणादिति वृत्तमुदाहृतम् ५१।<br>
श्रीभगवानुवाच।<br>
अध्यायोऽयं पुराम्नातो येन पापमनोदयम्।<br>
पूतांतरात्मा येनासौ मोचितश्च द्विजोत्तमः ५२।<br>
एवमन्योन्यमाभाष्य तन्माहात्म्यं प्रशस्य च।<br>
ते जपंतोनिशं धीरा मुक्तिं गेहे प्रपेदिरे५३।<br>
तस्मादध्यायमाद्यं यः पठते शृणुते स्मरेत्।<br>
अभ्यसेत्तस्य न भवेद्भवांभोधिर्दुरुत्तरः५४।<br>
