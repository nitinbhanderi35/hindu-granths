रुद्र उवाच-<br>
स्वायम्भुवो मनुः पूर्वं द्वाशार्णं महामनुम् ।<br>
जजाप गोमतीतीरे नैमिषे विमले शुभे १।<br>
तेन वर्षसहस्रेण पूजितः कमलापतिः ।<br>
मत्तो वरं वृणीष्वेति तं प्राह भगवान्हरिः २।<br>
ततः प्रोवाच हर्षेण मनुः स्वायम्भुवो हरिम् ।<br>
मनुरुवाच-<br>
पुत्रत्वं भज देवेश त्रीणि जन्मानि चाच्युत ३।<br>
त्वां पुत्रलालसत्वेन भजामि पुरुषोत्तमम् ।<br>
रुद्र उवाच-<br>
इत्युक्तस्तेन लक्ष्मीशः प्रोवाच सुमहागिरा ४।<br>
विष्णुरुवाच-<br>
भविष्यति नृपश्रेष्ठ यत्ते मनसि कांक्षितम् ।<br>
ममैव च महत्प्रीतिस्तव पुत्रत्वहेतवे ५।<br>
स्थितिप्रयोजने काले तत्र तत्र नृपोत्तम ।<br>
त्वयि जाते त्वहमपि जातोस्मि तव सुव्रत ६।<br>
परित्राणाय साधूनां विनाशाय च दुष्कृताम् ।<br>
धर्म्मसंस्थापनार्थाय संभवामि तवानघ ७।<br>
रुद्र उवाच-<br>
एवं दत्वा वरं तस्मै तत्रैवांतर्दधे हरिः ।<br>
अस्याभूत्प्रथमं जन्म मनोः स्वायंभुवस्य च ८।<br>
रघूणामन्वये पूर्वं राजा दशरथो ह्यभूत् ।<br>
द्वितीयो वसुदेवोऽभूद्वृष्णीनामन्वये विभुः ९।<br>
कलेर्दिव्यसहस्राब्दप्रमाणस्यांत्यपादयोः ।<br>
शंभलग्रामकं प्राप्य ब्राह्मणः संजनिष्यति १०।<br>
कौशल्या समभूत्पत्नी राज्ञो दशरथस्य हि ।<br>
यदोर्वंशस्य सेवार्थं देवकी नाम विश्रुता ११।<br>
हरिव्रतस्य विप्रस्य भार्य्या देवप्रभा पुनः ।<br>
एवं मातृत्वमापन्ना त्रीणि जन्मानि शार्ङ्गिणः १२।<br>
पूर्वं रामस्य चरितं वक्ष्यामि तव सुव्रते ।<br>
यस्य स्मरणमात्रेण विमुक्तिः पापिनामपि १३।<br>
हिरण्यकहिरण्याक्षौ द्वितीयं जन्मसंश्रितौ ।<br>
कुंभकर्ण दशग्रीवावजायेतां महाबलौ १४।<br>
पुलस्त्यस्य सुतो विप्रो विश्रवानाम धार्मिकः ।<br>
तस्य पत्नी विशालाक्षी राक्षसेंद्र सुताऽनघे १५।<br>
सुकेशितनया सा स्यात्सुमाली दानवस्य च ।<br>
केकसी नाम कन्यासीत्तस्य भार्या दृढव्रता १६।<br>
कामोद्रिक्ता तु सा देवी संध्याकाले महामुनिम् ।<br>
रमयामास तन्वंगी यथेष्टं शुभदर्शना १७।<br>
कामात्संध्याभवाद्यत्वात्तस्यां जातौ महाबलौ ।<br>
रावणः कुंभकर्णश्च राक्षसौ लोकविश्रुतौ १८।<br>
कन्या शूर्पणखा नाम जातातिविकृतानना ।<br>
कस्यचित्त्वथ कालस्य तस्यां जातो विभीषणः १९।<br>
सुशीलो भगवद्भक्तः सत्यवाग्धर्म्मवाञ्शुचिः ।<br>
रावणः कुंभकर्णश्च हिमवत्पर्वतोत्तमे २०।<br>
महोग्रतपसा मां वै पूजयामासतुर्भृशम् ।<br>
रावणस्त्वथ दुष्टात्मा स्वशिरःकमलैः शुभैः २१।<br>
पूजयामास मां देवि दारुणेनैव कर्म्मणा ।<br>
ततस्तमब्रुवं सुभ्रूः प्रहृष्टेनांतरात्मना २२।<br>
वरं वृणीष्व मे वत्स यत्ते मनसि वर्त्तते ।<br>
ततः प्रोवाच दुष्टात्मा देवदानव रक्षसाम् २३।<br>
अवध्यत्वं प्रदेहीति सर्वलोकजिगीषया ।<br>
ततोऽहं दत्तवांस्तस्मै राक्षसाय दुरात्मने २४।<br>
देवदानवयक्षाणामवध्यत्वं वरानने ।<br>
राक्षसोऽसौ महावीर्यो वरदानात्तु गर्वितः २५।<br>
त्रींल्लोकान्पीडयामास देवदानवमानुषान् ।<br>
तेन संबाध्यमानाश्च देवा ब्रह्मपुरोगमाः २६।<br>
भयार्त्ताः शरणं जग्मुरीश्वरं कमलापतिम् ।<br>
ज्ञात्वाथ वेदनां तेषामभयाय सनातनः २७।<br>
उवाच त्रिदशान्सर्वान्ब्रह्मरुद्रपुरोगमान् ।<br>
श्रीभगवानुवाच-<br>
राज्ञो दशरथस्याहमुत्पत्स्यामि रघोः कुले २८।<br>
वधिष्यामि दुरात्मानं रावणं सह बांधवम् ।<br>
मानुषं वपुरास्थाय हन्मि दैवतकंटकम् २९।<br>
नंदिशापाद्भवंतोऽपि वानरत्वमुपागताः ।<br>
कुरुध्वं मम साहाय्यं गंधर्वाप्सरसोत्तमाः ३०।<br>
रुद्र उवाच-<br>
इत्युक्ता देवतास्सर्वा देवदेवेन विष्णुना ।<br>
वानरत्वमुपागम्य जज्ञिरे पृथिवीतले ३१।<br>
भार्गवेण प्रदत्ता तु महीसागरमेखला ।<br>
दत्ता महर्षिभिः पूर्वं रघूणां सुमहात्मनाम् ३२।<br>
वैवस्वतमनोः पुत्रो राज्ञां श्रेष्ठो महाबलः ।<br>
इक्ष्वाकुरिति विख्यातस्सर्वधर्म्मविदांवरः ३३।<br>
तदन्वये महातेजा राजा दशरथो बली ।<br>
अजस्य नृपतेः पुत्रः सत्यवान्शीलवान्शुचिः ३४।<br>
स राजा पृथिवीं सर्वां पालयामास वीर्य्यतः ।<br>
राज्येषु स्थापयामास सर्वान्पार्थिवसत्तमान् ३५।<br>
कोशलस्य नृपस्याथ पुत्री सर्वांगशोभना ।<br>
कौशल्या नाम तां कन्यामुपयेमे स पार्थिवः ३६।<br>
मागधस्य नृपस्याथ तनया च शुचिस्मिता ।<br>
सुमित्रा नाम नाम्ना च द्वितीया तस्य भामिनी ३७।<br>
तृतीया केकयस्याथ नृपतेर्दुहिता तथा ।<br>
भार्य्याभूत्पद्मपत्राक्षी केकयी नाम नामतः ३८।<br>
ताभिः स्म राजा भार्याभिस्तिसृभिर्धर्मसंयुतः ।<br>
रमयामास काकुत्स्थः पृथिवीं चानुपालयन् ३९।<br>
अयोध्यानाम नगरी सरयूतीर संस्थिता ।<br>
सर्वरत्नसुसंपूर्णा धनधान्यसमाकुला ४०।<br>
प्राकारगोपुरैर्जुष्टा हेमप्राकारसंकुला ।<br>
उत्तमैर्नागतुरगैर्महेंद्रस्य यथा पुरी ४१।<br>
तस्यां राजा स धर्मात्मा उवास मुनिसत्तमैः ।<br>
पुरोहितेन विप्रेण वसिष्ठेन महात्मना ४२।<br>
राज्यं चकारयामास सर्वं निहतकंटकम् ।<br>
यस्मादुत्पत्स्यते तस्यां भगवान्पुरुषोत्तमः ४३।<br>
तस्मात्तु नगरी पुण्या साप्ययोध्येति कीर्तिता ।<br>
नगरस्य परं धाम्नो नाम तस्याप्यभूच्छुभे ४४।<br>
यत्रास्ते भगवान्विष्णुस्तदेव परमं पदम् ।<br>
तत्र सद्यो भवेन्मोक्षः सर्वकर्म्मनिकृंतनः ४५।<br>
जाते तत्र महाविष्णौ नराः सर्वे मुदं ययुः ।<br>
स राजा पृथिवीं सर्वां पालयित्वा शुभानने ४६।<br>
अयजद्वैष्णवेष्ट्या च पुत्रार्थी हरिमच्युतम् ।<br>
तेन संपूजितः श्रीशो राजा सर्वगतो हरिः ४७।<br>
वैष्णवेन तु यज्ञेन वरदः प्राह केशवः ।<br>
तस्मिन्नाविरभूदग्नौ यज्ञरूपो हरिस्तदा ४८।<br>
शुद्धजाम्बूनदप्रख्यः शंखचक्रगदाधरः ।<br>
शुक्लांबरधरः श्रीमान्सर्वभूषणभूषितः ४९।<br>
श्रीवत्सकौस्तुभोरस्को वनमालाविभूषितः ।<br>
पद्मपत्रविशालाक्षश्चतुर्बाहुरुदारधीः ५०।<br>
सव्यांकस्थ श्रिया सार्द्धमाविरासीद्रमेश्वरः ।<br>
वरदोस्मीति तं प्राह राजानं भक्तवत्सलः ५१।<br>
तं दृष्ट्वा सर्वलोकेशं राजा हर्षसमाकुलः ।<br>
ववंदे भार्य्यया सार्द्धं प्रहृष्टेनांतरात्मना ५२।<br>
प्रांजलिः प्रणतो भूत्वा हर्षगद्गदया गिरा ।<br>
पुत्रत्वं मे भजेत्याह देवदेवं जनार्दनम् ५३।<br>
ततः प्रसन्नो भगवान्प्राह राजानमच्युतः ।<br>
विष्णुरुवाच-<br>
उत्पत्स्येऽहं नृपश्रेष्ठ देवलोकहिताय वै ५४।<br>
परित्राणाय साधूनां राक्षसानां वधाय च ।<br>
मुक्तिं प्रदातुं लोकानां धर्म्मसंस्थापनाय च ५५।<br>
महादेव उवाच-<br>
इत्युक्त्वा पायसं दिव्यं हेमपात्रस्थितं शृतम् ।<br>
लक्ष्म्याहस्तस्थितं शुभ्रं पार्थिवाय ददौ हरिः ५६।<br>
विष्णुरुवाच-<br>
इदं वै पायसं राजन्पत्नीभ्यस्तव सुव्रत ।<br>
देहि ते तनयास्तासु उत्पत्स्यन्ते मदंगजाः ५७।<br>
महादेव उवाच-<br>
इत्युक्त्वा मुनिभिः सर्वैः स्तूयमानो जनार्दनः ।<br>
स्वात्मानं दर्शयित्वाथ तथैवांतरधीयत ५८।<br>
स राजा तत्र दृष्ट्वा च पत्नीं ज्येष्ठां कनीयसीम् ।<br>
विभज्य पायसं दिव्यं प्रददौ सुसमाहितः ५९।<br>
एतस्मिन्नन्तरे पत्नी सुमित्रा तस्य मध्यमा ।<br>
तत्समीपं प्रयाता सा पुत्रकामा सुलोचना ६०।<br>
तां दृष्ट्वा तत्र कौशल्या कैकेयी च सुमध्यमा ।<br>
अर्द्धमर्द्धं प्रददतुस्ते तस्यै पायसं स्वकम् ६१।<br>
तत्प्राश्य पायसं दिव्यं राजपत्न्यः सुमध्यमाः ।<br>
संपन्नगर्भाः सर्वास्ता विरेजुः शुभ्रवर्च्चसः ६२।<br>
तासां स्वप्नेषु देवेशः पीतवासा जनार्दनः ।<br>
शंखचक्रगदापाणिराविर्भूतस्तदा हरिः ६३।<br>
अस्मिन्काले मनोरम्ये मधुमासि शुचिस्मिते ।<br>
शुक्ले नवम्यां विमले नक्षत्रेऽदितिदैवते ६४।<br>
मध्याह्नसमये लग्ने सर्वग्रहशुभान्विते ।<br>
कौसल्या जनयामास पुत्रं लोकेश्वरं हरिम् ६५।<br>
इंदीवरदलश्यामं कोटिकंदर्प्पसन्निभम् ।<br>
पद्मपत्रविशालाक्षं सर्वाभरणशोभितम् ६६।<br>
श्रीवत्सकौस्तुभोरस्कं सर्वाभरणभूषितम् ।<br>
उद्यद्दिनकरप्रख्यकुण्डलाभ्यां विराजितम् ६७।<br>
अनेकसूर्य्यसंकाशं तेजसा महता वृतम् ।<br>
परेशस्य तनो रम्यं दीपादुत्पन्नदीपवत् ६८।<br>
ईशानं सर्वलोकानां योगिध्येयं सनातनम् ।<br>
सर्वोपनिषदामर्थमनंतं परमेश्वरम् ६९।<br>
जगत्सर्गस्थितिलये हेतुभूतमनामयम् ।<br>
शरण्यं सर्वभूतानां सर्वभूतमयं विभुम् ७०।<br>
समुत्पन्ने जगन्नाथे देवदुंदुभयो दिवि ।<br>
विनेदुः पुष्पवर्षाणि ववर्षुः सुरसत्तमाः ७१।<br>
प्रजापतिमुखा देवा विमानस्था नभस्तले ।<br>
तुष्टुवुर्मुनिभिः सार्द्धं हर्षपूर्णांगविह्वलाः ७२।<br>
जगुर्गंधर्वपतयो ननृतुश्चाप्सरोगणाः ।<br>
ववुः पुण्यशिवा वाताः सुप्रभोभूद्दिवाकरः ७३।<br>
जज्वलुश्चाग्नयः शांता विमलाश्च दिशोदश ।<br>
ततस्स राजा हर्षेण पुत्रं दृष्ट्वा सनातनम् ७४।<br>
पुरोधसा वसिष्ठेन जातकर्म्मतदाऽकरोत् ।<br>
नाम चास्मै ददौ रम्यं वसिष्ठो भगवांस्तदा ७५।<br>
श्रियः कमलवासिन्या रमणोऽयं महान्प्रभुः ।<br>
तस्माच्छ्रीराम इत्यस्य नाम सिद्धं पुरातनम् ७६।<br>
सहस्रनाम्नां श्रीशस्य तुल्यं मुक्तिप्रदं नृणाम् ।<br>
<sup id="cite_ref-1" class="reference"><a href="#cite_note-1">[१]</a></sup>विष्णुना स समुत्पन्नो विष्णुरित्यभिधीयते ७७।<br>
एवं नामास्य दत्वाथ वसिष्ठो भगवानृषिः ।<br>
परिणीय नमस्कृत्य स्तुत्वा स्तुतिभिरेव च ७८।<br>
संकीर्त्य नामसाहस्रं मंगलार्थं महात्मनः ।<br>
विनिर्ययौ महातेजास्तस्मात्पुण्यतमाद्गृहात् ७९।<br>
राजाथ विप्रमुख्येभ्यो ददौ बहुधनं मुदा ।<br>
गवामयुतदानं च कारयामास धर्म्मतः ८०।<br>
ग्रामाणां शतसाहस्रं ददौ रघुकुलोत्तमः ।<br>
वस्त्रैराभरणैर्दिव्यैरसंख्येयैर्धनैरपि ८१।<br>
विष्णोस्संतुष्टये तत्र तर्प्पयामास भूसुरान् ।<br>
कौसल्या च सुतं दृष्ट्वा रामं राजीवलोचनम् ८२।<br>
फुल्लहस्तारविंदाभं पद्महस्ताम्बुजान्वितम् ।<br>
तस्य श्रीपादकमले पद्माब्जे च वरानने ८३।<br>
शंखचक्रगदापद्मध्वजवस्त्रादिचिह्निते ।<br>
दृष्ट्वा वक्षसि श्रीवत्सं कौस्तुभं वनमालया ८४।<br>
तस्यांगे सा जगत्सर्वं सदेवासुरमानुषम् ।<br>
स्मितवक्त्रे विशालाक्षी भुवनानि चतुर्दश ८५।<br>
निश्वासे तस्य वेदांश्च सेतिहासान्महात्मनः ।<br>
द्वीपानब्धीन्गिरींस्तस्य जघने वरवर्णिनि ८६।<br>
नाभ्यां ब्रह्मशिवौ तस्य कर्णयोश्च दिशः शुभाः ।<br>
नेत्रयोर्वह्निसूर्यौ च घ्राणे वायुं महाजवम् ८७।<br>
सर्वोपनिषदामर्थं दृष्ट्वा तस्य विभूतयः ।<br>
कृत्स्ना भीता वरारोहा प्रणम्य च पुनः पुनः।<br>
हर्षाश्रुपूर्णनयना प्रांजलिर्वाक्यमब्रवीत् ८८।<br>
कौशल्योवाच-<br>
धन्यास्मि देवदेवेश लब्ध्वा त्वां तनयं प्रभो ।<br>
प्रसीद मे जगन्नाथ पुत्रस्नेहं प्रदर्शय ८९।<br>
ईश्वर उवाच-<br>
एवमुक्तो हृषीकेशो मात्रा सर्वगतो हरिः ।<br>
मायामानुषतां प्राप्य शिशुभावाद्रुरोद सः ९०।<br>
अथ प्रमुदिता देवी कौशल्या शुभलक्षणा ।<br>
पुत्रमालिंग्य हर्षेण स्तन्यं प्रादात्सुमध्यमा ९१।<br>
तस्याः स्तन्यं पपौ देवो बालभावात्सनातनः ।<br>
उवास मातुरुत्संगे जगद्भर्ता महाविभुः ९२।<br>
देशे तस्मिञ्छुशुभे रम्ये सर्वकामप्रदे नृणाम् ।<br>
उत्सवं चक्रिरे पौरा हृष्टा जनपदा नराः ९३।<br>
कैकेय्यां भरतो जज्ञे पांचजन्यांशचोदितः ।<br>
सुमित्रा जनयामास लक्ष्मणं शुभलक्षणम् ९४।<br>
शत्रुघ्नं च महाभागा देवशत्रुप्रतापनम् ।<br>
अनंतांशेन संभूतो लक्ष्मणः परवीरहा ९५।<br>
सुदर्शनांशाच्छत्रुघ्नः संजज्ञेऽमितविक्रमः ।<br>
ते सर्वे ववृधुस्तत्र वैवस्वतमनोः कुले ९६।<br>
संस्कृतास्ते सुताः सम्यग्वसिष्ठेन महौजसा ।<br>
अधीतवेदास्ते सर्वे श्रुतवंतस्तथा नृपाः ९७।<br>
सर्वशास्त्रार्थतत्वज्ञा धनुर्वेदे च निष्ठिताः ।<br>
बभूवुः परमोदारा लोकानां हर्षवर्द्धनाः ९८।<br>
युग्मं बभूवतुस्तत्र राजानौ रामलक्ष्मणौ ।<br>
तथा भरतशत्रुघ्नौ तयोर्युग्मं बभूव ह ९९।<br>
अथ लोकेश्वरी लक्ष्मीर्जनकस्य निवेशने ।<br>
शुभक्षेत्रे हलोद्धाते सुनासीरे शुभेक्षणे १००।<br>
बालार्ककोटिसंकाशा रक्तोत्पलकराम्बुजा ।<br>
सर्वलक्षणसंपन्ना सर्वाभरणभूषिता १०१।<br>
धृत्वा वक्षसि चार्वङ्गी मालामम्लानपङ्कजाम् ।<br>
सीतामुखे समुत्पन्ना बालभावेन सुंदरी १०२।<br>
तां दृष्ट्वा जनको राजा कन्यां वेदमयीं शुभाम् ।<br>
उद्धृत्यापत्यभावेन पुपोष मिथिलापतिः १०३।<br>
जनकस्य गृहे रम्ये सर्वलोकेश्वरप्रिया ।<br>
ववृधे सर्वलोकस्य रक्षणार्थं सुरेश्वरी १०४।<br>
एतस्मिन्नंतरे देवि कौशिको लोकविश्रुतः ।<br>
सिद्धाश्रमे महापुण्ये भागीरथ्यास्तटे शुभे १०५।<br>
क्रतुप्रवरमारेभे यष्टुं तत्र महामुनिः ।<br>
वर्त्तमानस्य तस्यास्य यज्ञस्याथ द्विजन्मनः १०६।<br>
क्रतुविध्वंसिनोऽभूवन्रावणस्य निशाचराः ।<br>
कौशिकश्चिंतयित्वाथ रघुवंशोद्भवं हरिम् १०७।<br>
आनेतुमैच्छद्धर्मात्मा लोकानां हितकाम्यया ।<br>
स गत्वा नगरीं रम्यामयोध्यां रघुपालिताम् १०८।<br>
नृपश्रेष्ठं दशरथं ददर्श मुनिसत्तमः ।<br>
राजापि कौशिकं दृष्ट्वा प्रत्युत्थाय कृतांजलिः १०९।<br>
पुत्रैः सह महातेजा ववंदे मुनिसत्तमम् ।<br>
धन्योऽहमस्मीति वदन्हर्षेण रघुनंदनं ११०।<br>
अर्चयामास विधिना निवेश्य परमासने ।<br>
परिणीय नमस्कृत्य किं करोमीत्युवाच तम् १११।<br>
ततः प्रोवाच हृष्टात्मा विश्वामित्रो महातपाः ।<br>
विश्वामित्र उवाच-<br>
देहि मे राघवं राजन्रक्षणार्थं क्रतोर्मम ११२।<br>
साफल्यमस्तु मे यज्ञे राघवस्य समीपतः ।<br>
तस्माद्रामं रक्षणार्थं दातुमर्हसि भूपते ११३।<br>
ईश्वर उवाच-<br>
तच्छ्रुत्वा मुनिवर्य्यस्य वाक्यं सर्वविदां वरः ।<br>
प्रददौ मुनिवर्य्याय राघवं सह लक्ष्मणम् ११४।<br>
आदाय राघवं तत्र विश्वामित्रो महातपाः ।<br>
स्वमाश्रममभिप्रीतः प्रययौ द्विजसत्तमः ११५।<br>
ततः प्रहृष्टास्त्रिदशाः प्रयाते रघुसत्तमे ।<br>
ववृषुः पुष्पवर्षाणि तुष्टुवुश्च महौजसः ११६।<br>
अथाजगाम हृष्टात्मा वैनतेयो महाबलः ।<br>
अदृश्यभूतो भूतानां संप्राप्य रघुसत्तमम् ११७।<br>
ताभ्यां दिव्ये च धनुषी तूणौ चाक्षयसायकौ ।<br>
दिव्यान्यस्त्राणि शस्त्राणि दत्वा च प्रययौ द्विजः ११८।<br>
तौ रामलक्ष्मणौ वीरौ कौशिकेन महात्मना ।<br>
गच्छंती ज्ञापितारण्ये राक्षसी घोरदर्शना ११९।<br>
नाम्ना तु ताडका देवि भार्या सुंदस्य रक्षसः ।<br>
जघ्नतुस्तां महावीरौ बाणैर्दिव्यधनुश्च्युतैः १२०।<br>
निहता राघवेणाथ राक्षसी घोरदर्शना ।<br>
त्यक्त्वा तनुं घोररूपां दिव्यरूपा बभूव सा १२१।<br>
जाज्वल्यमानावपुषा सर्वाभरणविभूषिता ।<br>
प्रययौ वैष्णवं लोकं प्रणम्य च रघूत्तमौ १२२।<br>
तां हत्वा राघवः श्रीमान्कौशिकस्याश्रमं शुभम् ।<br>
प्रविवेश महातेजा लक्ष्मणेन महात्मना १२३।<br>
ततः प्रहृष्टा मुनयः प्रत्युद्गम्य रघूत्तमम् ।<br>
निवेश्य पूजयामासुरर्घाद्यैः परमात्मने १२४।<br>
कौशिकः कृतदीक्षस्तु यंष्टुं यज्ञमनुत्तमम् ।<br>
आरेभे मुनिभिः सार्द्धं विधिना मुनिसत्तमः १२५।<br>
वर्त्तमाने महायज्ञे मारीचो नाम राक्षसः ।<br>
भ्रात्रा सुबाहुना तत्र विघ्नं कर्तुमवस्थितः १२६।<br>
दृष्ट्वा तौ राक्षसौ घोरौ राघवः परवीरहा ।<br>
जघानैकेन बाणेन सुबाहुं राक्षसेश्वरम् १२७।<br>
पवनास्त्रेण महता मारीचं स निशाचरम् ।<br>
सागरे पातयामास शुष्कपर्णमिवानिलः १२८।<br>
स रामस्य महावीर्य्यं दृष्ट्वा राक्षससत्तमः ।<br>
न्यस्तशस्त्रस्तपस्तप्तुं प्रययौ महादाश्रमम् १२९।<br>
विश्वामित्रो महातेजाः समाप्ते महति क्रतौ ।<br>
प्रहृष्टमनसा तत्र पूजयामास राघवम् १३०।<br>
समाश्लिष्य महात्मानं काकपक्षधरं हरिम् ।<br>
नीलोत्पलदलश्यामं पद्मपत्रायतेक्षणम् १३१।<br>
उपाघ्राय तदा मूर्ध्नि तुष्टाव मुनिसत्तमः ।<br>
एतस्मिन्नंतरे राजा मिथिलाया अधीश्वरः १३२।<br>
वाजपेयं क्रतुं यष्टुमारेभे मुनिसत्तमैः ।<br>
तं द्रष्टुं प्रययुस्सर्वे विश्वामित्रपुरोगमाः १३३।<br>
मुनयो रघुशार्दूल सहिताः पुण्यचेतसः ।<br>
गच्छतस्तस्य रामस्य पदाब्जेन महात्मनः १३४।<br>
अभूत्सा पावनी भूमिः समाक्रांता महाशिला ।<br>
सापि शप्ता पुरा भर्त्रा गौतमेन द्विजन्मना १३५।<br>
अहल्या रघुनाथस्य पादस्पर्शाच्छुभाऽभवत् ।<br>
अथ संप्राप्य नगरीं मिथिलां मुनिसत्तमाः १३६।<br>
राघवाभ्यां तु सहिता बभूवुः प्रीतमानसाः ।<br>
समागतान्महाभागान्दृष्ट्वा राजा महाबलः १३७।<br>
प्रत्युद्गम्य प्रणम्याथ पूजयामास मैथिलः ।<br>
रामं पद्मविशालाक्षमिंदीवरदलप्रभम् १३८।<br>
पीताम्बरधरं श्लक्ष्णं कोमलावयवोज्ज्वलम् ।<br>
अवधीरित कंदर्प्पकोटिलावण्यमुत्तमम् १३९।<br>
सर्वलक्षणसम्पन्नं सर्वाभरणभूषितम् ।<br>
स्वस्य हृत्पद्ममध्ये यः परेशस्य तनुर्हरिः १४०।<br>
उत्पन्नो दीपवद्दीपात्सौशील्यादिगुणैः परैः ।<br>
तं दृष्ट्वा रघुनाथं स जनको हृष्टमानसः १४१।<br>
परेशमेव तं मेने रामं दशरथात्मजम् ।<br>
पूजयामास काकुत्स्थं धन्योस्मीति ब्रुवन्नृपः १४२।<br>
प्रसादं वासुदेवस्य विष्णोर्मेने नरेश्वरः ।<br>
प्रदातुं दुहितां तस्मै मनसा चिंतयन्प्रभुः १४३।<br>
आत्मजौ रघुवंशस्य ज्ञात्वा तत्र नृपोत्तमः ।<br>
पूजयामास धर्मेण वस्त्रैराभरणैः शुभैः १४४।<br>
ऋषीन्समर्चयामास मधुपर्कादिपूजनैः ।<br>
ततोऽवसाने यज्ञस्य रामो राजीवलोचनः १४५।<br>
भंक्त्वा शैवं धनुर्दिव्यं जितवान्जनकात्मजाम् ।<br>
अथासौ वीर्यशुल्केन महता परितोषितः १४६।<br>
मुदा धरणिजां तस्मै प्रददौ मिथिलाधिपः ।<br>
केशवाय श्रियमिव यथापूर्वं महार्णवः १४७।<br>
स दूतं प्रेषयामास राघवं मिथिलाधिपः ।<br>
पुत्राभ्यां सह धर्मात्मा मिथिलायां विवेश ह १४८।<br>
वसिष्ठवामदेवाद्यैः प्रीतैः सह महीपतिः ।<br>
उवास नगरे रम्ये जनकस्य रघूत्तमः १४९।<br>
तस्मिन्नेव शुभे काले रामस्य धरणीसुताम् ।<br>
विवाहमकरोद्राजा मिथिलेन समर्चितः १५०।<br>
लक्ष्मणस्योर्मिलां नाम कन्यां जनकसंभवाम् ।<br>
जनकस्यानुजस्याथ तनये शुभवर्चसी १५१।<br>
मांडवी श्रुतकीर्त्तिश्च सर्वलक्षणलक्षिते ।<br>
भरतस्य च सौमित्रेर्विवाहमकरोन्नृपः १५२।<br>
निर्वर्त्यौद्वाहिकं तत्र राजा दशरथो बली ।<br>
अयोध्यां प्रस्थितः श्रीमान्पौरैर्जनपदैर्वृतः १५३।<br>
पारिबर्हं समादाय मैथिलेन च पूजितः ।<br>
ससुतः सस्नुषः साश्वः सगजः सबलानुगः १५४।<br>
तदध्वनि महावीर्य्यो जामदग्निः प्रतापवान् ।<br>
गृहीत्वा परशुं चापं संक्रुद्ध इव केसरी १५५।<br>
अभ्यधावच्च काकुत्स्थं योद्धुकामो नृपांतकः ।<br>
संप्राप्य राघवं दृष्ट्वा वचनं प्राह भार्गवः १५६।<br>
परशुराम उवाच-<br>
रामराम महाबाहो शृणुष्व वचनं मम ।<br>
बहुशः पार्थिवान्हत्वा संयुगे भूरिविक्रमान् १५७।<br>
ब्राह्मणेभ्यो महीं दत्वा तपस्तप्तुमहं गतः ।<br>
तव वीर्यबलं श्रुत्वा त्वया योद्धुमिहागतः १५८।<br>
इक्ष्वाकवो न वध्या मे मातामहकुलोद्भवाः ।<br>
वीर्य्यं क्षत्रबलं श्रुत्वा न शक्यं सहितुं मम १५९।<br>
रौद्रं चापं दुराधर्षं भज्यमानां त्वया नृप ।<br>
तस्माद्वदान्य युद्धं मे दीयतां रघुसत्तम १६०।<br>
इदं तु वैष्णवं चापं तेन तुल्यमरिंदम ।<br>
आरोपय स्ववीर्येण निर्जितोस्मि त्वयैव हि १६१।<br>
अथवा त्यज शस्त्राणि पुरस्ताद्बलिनो मम ।<br>
शरणं भज काकुत्स्थ कातरोस्यथ चेतसी १६२।<br>
ईश्वर उवाच-<br>
एवमुक्तस्तु काकुत्स्थो भार्गवेण प्रतापवान् ।<br>
तच्चापं तस्य जग्राह तच्छक्तिं वैष्णवीमपि १६३।<br>
शक्त्या वियुक्तस्स तदा जामदग्निः प्रतापवान् ।<br>
निर्वीर्यो नष्टतेजाभूत्कर्म्महीनो यथा द्विजः १६४।<br>
विनष्टतेज संदृष्ट्वा भार्गवं नृपसत्तमाः ।<br>
साधुसध्विति काकुत्स्थं प्रशशंसुर्मुहुर्मुहुः १६५।<br>
काकुत्स्थस्तन्महच्चापं गृहीत्वारोप्य लीलया ।<br>
संधाय बाणं तच्चापे भार्गवं प्राह विस्मितम् १६६।<br>
राम उवाच-<br>
अनेन शरमुख्येन किं कर्त्तव्यं तव द्विज ।<br>
छेद्मि लोकमिमं चाधः स्वर्गं वा हन्मि ते तपः १६७।<br>
ईश्वर उवाच-<br>
तन्दृष्ट्वा घोरसंकाशं बाणं रामस्य भार्गवः ।<br>
ज्ञात्वा तं परमात्मानं प्रहृष्टो राममब्रवीत् १६८।<br>
परशुराम उवाच-<br>
रामराम महाबाहो न वेद्मि त्वां सनातनम् ।<br>
जानाम्यद्यैव काकुत्स्थ तव वीर्य्यगुणादिभिः १६९।<br>
त्वमादिपुरुषः साक्षात्परब्रह्मपरोऽव्ययः ।<br>
त्वमनंतो महाविष्णुर्वासुदेवः परात्परः १७०।<br>
नारायणस्त्वं श्रीशस्त्वमीश्वरस्त्वं त्रयीमयः ।<br>
त्वं कालस्त्वं जगत्सर्वमकाराख्यस्त्वमेव च १७१।<br>
स्रष्टा धाता च संहर्त्ता त्वमेव परमेश्वरः ।<br>
त्वमचिंत्यो महद्भूतरूपस्त्वं तु मनुर्महान् १७२।<br>
चतुःषट्पंचगुणवांस्त्वमेव पुरुषोत्तमः ।<br>
त्वं यज्ञस्त्वं वषट्कारस्त्वमोंकारस्त्रयीमयः १७३।<br>
व्यक्ताव्यक्तस्वरूपस्त्वं गुणभृन्निर्ग्गुणः परः ।<br>
स्तोतुं त्वाहमशक्तश्च वेदानामप्यगोचरम् १७४।<br>
यच्चापलत्वं कृतवांस्त्वां युयुत्सुतया प्रभो ।<br>
तत्क्षंतव्यं त्वया नाथ कृपया केवलेन तु १७५।<br>
तव शक्त्या नृपान्सर्वाञ्जित्वा दत्वा महीं द्विजान् ।<br>
त्वत्प्रसादवशादेव शांतिमाप्नोति नैष्ठिकीम् १७६।<br>
ईश्वर उवाच-<br>
एवमुक्त्वा तु काकुत्स्थं जामदग्निर्महातपाः ।<br>
परिणीय नमस्कृत्वा राघवं लोकरक्षकम् १७७।<br>
शतक्रतुकृतं स्वर्गं तदस्त्राय न्यवेदयत् ।<br>
राघवोऽथ महातेजा ववंदे तं महामुनिम् १७८।<br>
विधिवत्पूजयामास पाद्यार्घाचमनादिभिः ।<br>
तेन संपूजितस्तत्र जामदग्निर्महातपाः १७९।<br>
तपस्तप्तुं ययौ रम्यं नरनारायणाश्रमम् ।<br>
राजा दशरथः सोऽथ पुत्रैर्दारसमन्वितैः १८०।<br>
स्वां पुरीं सुमुहूर्त्तेन प्रविवेश महाबलः ।<br>
राघवो लक्ष्मणश्चैव शत्रुघ्नो भरतस्तथा १८१।<br>
स्वान्स्वान्दारानुपागम्य रेमिरे हृष्टमानसाः ।<br>
तत्र द्वादश वर्षाणि सीतया सह राघवः १८२।<br>
रमयामास धर्मात्मा नारायण इव श्रिया ।<br>
तस्मिन्नेव तु राजाथ काले दशरथः सुतम् १८३।<br>
ज्येष्ठं राज्येन संयोक्तुमैच्छत्प्रीत्या महीपतिः ।<br>
तस्य भार्याथ कैकेयी पुरा दत्तवरा प्रिया १८४।<br>
अयाचत नृपश्रेष्ठं भरतस्याभिषेचनम् ।<br>
विवासनं च रामस्य वत्सराणि चतुर्दश १८५।<br>
स राजा सत्यवचनाद्रामं राज्यादथोः सुतम् ।<br>
विवासयामास तदा दुःखेन हतचेतनः १८६।<br>
शक्तोऽपि राघवस्तस्मिन्राज्यं संत्यज्य धर्मतः ।<br>
दशग्रीववधार्थाय पितुर्वचनहेतुना १८७।<br>
वनं जगाम काकुत्स्थो लक्ष्मणेन च सीतया ।<br>
राजा पुत्रवियोगार्त्तः शोकेन च ममार सः १८८।<br>
नियुज्यमानो भरतस्तस्मिन्राज्ये समंत्रिभिः ।<br>
नैच्छद्राज्यं स धर्म्मात्मा सौभ्रात्रमनुदर्शयन् १८९।<br>
वनमागम्य काकुत्स्थमयाचद्भ्रातरं ततः ।<br>
रामस्तु पितुरादेशान्नैच्छद्राज्यमरिंदमः १९०।<br>
स्वपादुके ददौ तस्मै भक्त्या सोऽप्यग्रहीत्तथा ।<br>
रामस्य पादुके राज्यमवाप्य भरतः शुभे १९१।<br>
प्रत्यहं गंधपुष्पैश्च पूजयन्कैकयीसुतः ।<br>
तपश्चरणयुक्तेन तस्मिंस्तस्थौ नृपोत्तमः १९२।<br>
यावदागमनं तस्य राघवस्य महात्मनः ।<br>
तावद्व्रतपराः सर्वे बभूवुः पुरवासिनः १९३।<br>
राघवश्चित्रकूटाद्रौ भरद्वाजाश्रमे शुभे ।<br>
रमयामास वैदेह्या मन्दाकिन्या जले शुभे १९४।<br>
कदाचिदंके वैदेह्याः शेते रामो महामनाः ।<br>
ऐंद्रिः काकस्समागम्य तस्मिन्नेव चचार ह १९५।<br>
स दृष्ट्वा जानकीं तत्र कंदर्प्पशरपीडितः ।<br>
विददार नखैस्तीक्ष्णैः पीनोन्नतपयोधरम् १९६।<br>
तं दृष्ट्वा वायसं रामः कुशं जग्राह पाणिना ।<br>
ब्रह्मणास्त्रेण संयोज्य चिक्षेप धरणीधरः १९७।<br>
तं तृणं घोरसंकाशं ज्वालारचितविग्रहम् ।<br>
दृष्ट्वा काकः प्रदुद्राव विमुंचन्कातरं स्वरम् १९८।<br>
तं काकं प्रत्यनुययौ रामस्यास्त्रं सुदारुणम् ।<br>
वायसस्त्रिषुलोकेषु बभ्राम भयपीडितः १९९।<br>
यत्र यत्र ययौ काकः शरणार्थी स वायसः ।<br>
तत्र तत्र तदस्त्रं तु प्रविवेश भयावहम् २००।<br>
ब्रह्माणमिंद्रं रुद्रं च यमं वरुणमेव च ।<br>
शरणार्थी जगामाशु वायसः शस्त्रपीडितः २०१।<br>
तं दृष्ट्वा वायसं सर्वे रुद्राद्या देव दानवाः ।<br>
न शक्ताः स्म वयं त्रातुमिति प्राहुर्मनीषिणः ।<br>
अथ प्रोवाच भगवान्ब्रह्मा त्रिभुवनेश्वरः २०२।<br>
ब्रह्मोवाच-<br>
भो भो बलिभुजां श्रेष्ठ तमेव शरणं व्रज ।<br>
स एव रक्षकः श्रीमान्सर्वेषां करुणानिधिः २०३।<br>
रक्षत्येव क्षमासारो वत्सलं शरणागतान् ।<br>
ईश्वरः सर्वभूतानां सौशील्यादिगुणान्वितः २०४।<br>
रक्षिता जीवलोकस्य पिता माता सखा सुहृत् ।<br>
शरणं व्रज देवेशं नान्यत्र शरणं द्विज २०५।<br>
महादेव उवाच-<br>
इत्युक्तस्तेन बलिभुग्ब्रह्मणा रघुनंदनम् ।<br>
उपेत्य सहसा भूमौ निपपात भयातुरः २०६।<br>
प्राणसंशयमापन्नं दृष्ट्वा सीताथ वायसम् ।<br>
त्राहित्राहीति भर्तारमुवाच विनयाद्विभुम् २०७।<br>
पुरतः पतितं देवी धरण्यां वायसं तदा ।<br>
तच्छिरः पादयोस्तस्य योजयामास जानकी २०८।<br>
समुत्थाप्य करेणाथ कृपापीयूषसागरः ।<br>
ररक्ष रामो गुणवान् वायसं दययार्दितः २०९।<br>
तमाह वायसं रामो मा भैरिति दयानिधिः ।<br>
अभयं ते प्रदास्यामि गच्छ गच्छ यथासुखम् २१०।<br>
प्रणम्य राघवायाथ सीतायै च मुहुर्मुहुः ।<br>
स्वर्ल्लोकं प्रययावाशु राघवेण च रक्षितः २११।<br>
ततो रामस्तु वैदेह्या लक्ष्मणेन च धीमता ।<br>
उवास चित्रकूटाद्रौ स्तूयमानो महर्षिभिः २१२।<br>
तस्मिन्संपूज्यमानस्तु भरद्वाजेन राघवः ।<br>
जगामात्रेस्सुविपुलमाश्रमं रघुसत्तमः २१३।<br>
समागतं रघुवरं दृष्ट्वा मुनिवरोत्तमः ।<br>
भार्यया सह धर्म्मात्मा प्रत्युद्गम्य मुदा युतः २१४।<br>
आसने सुशुभे मुख्ये निवेश्य सह सीतया ।<br>
अर्घ्यपाद्याचमनीयं च वस्त्राणि विविधानि च २१५।<br>
मधुपर्कन्ददौ प्रीत्या भूषणं चानुलेपनम् ।<br>
तस्य पत्न्यनसूया तु दिव्यांबरमनुत्तमम् २१६।<br>
सीतायै प्रददौ प्रीत्या भूषणानि द्युमंति च ।<br>
दिव्यान्नपानभक्षाद्यैर्भोजयामास राघवम् २१७।<br>
तेन संपूजितस्तत्र भक्त्या परमया नृपः ।<br>
उवास दिवसं तत्र प्रीत्या रामस्सलक्ष्मणः २१८।<br>
प्रभाते विमले रामः समुत्थाय महामुनिम्।<br>
परिणीय प्रणम्याथ गमनायोपचक्रमे २१९।<br>
अनुज्ञातस्ततस्तेन रामो राजीवलोचनः ।<br>
प्रययौ दंडकारण्यं महर्षिकुलसंकुलम् २२०।<br>
तत्रातिभीषणं घोरं विराधं नाम राक्षसम् ।<br>
हत्वाथ शरभंगस्य प्रविवेशाश्रमं शुभम् २२१।<br>
स तु दृष्ट्वाथ काकुत्स्थं सद्यः संक्षीणकल्मषः ।<br>
प्रययौ ब्रह्मलोकं तु गंधर्वाप्सरसान्वितम् २२२।<br>
सुतीक्ष्णस्याप्यगस्त्यस्य ह्यगस्त्यभ्रातुरेव च ।<br>
क्रमेण प्रययौ रामस्तैश्च संपूजितस्तथा २२३।<br>
पंचवट्यां ततो रामो गोदावर्यास्तटे शुभे ।<br>
उवास सुचिरं कालं सुखेन परमेण च २२४।<br>
तत्र गत्वा मुनिश्रेष्ठास्तापसा धर्मचारिणः ।<br>
पूजयामासुरात्मेशं रामं राजीवलोचनम् २२५।<br>
भयं विज्ञापयामासुस्तं च रक्षोगणेरितम् ।<br>
तानाश्वास्य तु काकुस्थो ददौ चाभयदक्षिणाम् २२६।<br>
ते तु संपूजितास्तेन स्वाश्रमान्संप्रपेदिरे ।<br>
तस्मिंस्त्रयोदशाब्दानि रामस्य परिनिर्य्ययुः २२७।<br>
गोदावर्य्यास्तटे रम्ये पंचवट्यां मनोरमे ।<br>
कस्यचित्त्वथ कालस्य राक्षसी घोररूपिणी २२८।<br>
रावणस्य स्वसा तत्र प्रविवेश दुरासदा ।<br>
सा तु दृष्ट्वा रघुवरं कोटिकंदर्प्पसन्निभम् २२९।<br>
इंदीवरदलश्यामं पद्मपत्रायतेक्षणम् ।<br>
प्रोन्नतांसं महाबाहुं कम्बुग्रीवं महाहनुम् २३०।<br>
संपूर्णचंद्रसदृशं सस्मिताननपंकजम् ।<br>
भृंगावलिनिभैः स्निग्धैः कुटिलैः शीर्षजैर्वृतम् २३१।<br>
रक्तारविंदसदृशं पद्महस्ततलांकितम् ।<br>
निष्कलंकेन्दुसदृशं नखपंक्तिविराजितम् २३२।<br>
स्निग्धकोमलदूर्वाभं सौकुमार्य्यनिधिं शुभम् ।<br>
पीतकौशेयवसनं सर्वाभरणभूषितम् २३३।<br>
युवाकुमारवयसं जगन्मोहनविग्रहम् ।<br>
दृष्ट्वा तं राक्षसी रामं कंदर्प्पशरपीडिता २३४।<br>
अब्रवीत्समुपेत्याथ रामं कमललोचनम् ।<br>
राक्षस्युवाच-<br>
कस्त्वं तापसवेषेण वर्त्तसे दंडके वने २३५।<br>
आगतोऽसि किमर्थं च राक्षसानां दुरासदे ।<br>
शीघ्रमाचक्ष्व तत्त्वेन नानृतं वक्तुमर्हसि २३६।<br>
महेश्वर उवाच-<br>
इत्युक्तः स तदा रामः संप्रहस्याब्रवीद्वचः ।<br>
राम उवाच-।<br>
राज्ञो दशरथस्याहं पुत्रो राम इतीरितः ।<br>
असौ ममानुजो धन्वी लक्ष्मणो नाम चानघः २३७।<br>
पत्नी चेयं च मे सीता जनकस्यात्मजा प्रिया ।<br>
पितुर्वचननिर्देशादहं वनमिहागतः २३८।<br>
विचरामो महारण्यमृषीणां हितकाम्यया ।<br>
आगतासि किमर्थं त्वमाश्रमं मम सुंदरि २३९।<br>
का त्वं कस्य कुले जाता सर्वं सत्यं वदस्व मे ।<br>
महेश्वर उवाच-<br>
इत्युक्ता सा तु रामेण प्राह वाक्यमशंकिता २४०।<br>
राक्षस्युवाच-<br>
अहं विश्रवसः पुत्री रावणस्य स्वसा नृप ।<br>
नाम्ना शूर्पणखा नाम त्रिषु लोकेषु विश्रुता २४१।<br>
इदं च दंडकारण्यं भ्रात्रा दत्तं मम प्रभो ।<br>
भक्षयन्नृषिसंघान्वै विचरामि महावने २४२।<br>
त्वां तु दृष्ट्वा मुनिवरं कंदर्पशरपीडिता ।<br>
रंतुकामा त्वया सार्द्धमागतास्मि सुनिर्भया २४३।<br>
मम त्वं नृपशार्दूल भर्ता भवितुमर्हसि ।<br>
इमां तव सतीं सीतां ग्रसितुं भूप कामये २४४।<br>
वनेषु गिरिमुख्येषु रमयामि त्वया सह ।<br>
महेश्वर उवाच-।<br>
इत्युक्त्वा राक्षसी सीतां ग्रसितुं वीक्ष्य चोद्यताम् २४५।<br>
श्रीरामः खड्गमुद्यम्य नासाकर्णौ प्रचिच्छिदे २४६।<br>
रुदंती सभयं शीघ्रं राक्षसी विकृतानना ।<br>
खरालयं प्रविश्याह तस्य रामस्य चेष्टितम् २४७।<br>
स तु राक्षससाहस्रैर्दूषणत्रिशिरो वृतः ।<br>
आजगाम भृशं योद्धुं राघवं शत्रुसूदनः २४८।<br>
तान्रामः कानने घोरे बाणः कालांतकोपमैः ।<br>
निजघान महाकायान्राक्षसांस्तत्र लीलया २४९।<br>
खरं त्रिशिरसं चैव दूषणं तु महाबलम् ।<br>
रणे निपातयामास बाणैराशीविषोपमैः २५०।<br>
निहत्य राक्षसान्सर्वान्दंडकारण्यवासिनः ।<br>
पूजितः सुरसंघैश्च स्तूयमानो महर्षिभिः २५१।<br>
उवास दंडकारण्ये सीतया लक्ष्मणेन च ।<br>
राक्षसानां वधं श्रुत्वा रावणः क्रोधमूर्च्छितः २५२।<br>
आजगाम जनस्थानं मारीचेन दुरात्मना ।<br>
संप्राप्य पंचवट्यां तु दशग्रीवः स राक्षसः २५३।<br>
मायाविना मरीचेन मृगरूपेण रक्षसः ।<br>
अपहृत्याश्रमाद्दूरे तौ तु दशरथात्मजौ २५४।<br>
जहार सीतां रामस्य भार्यां स्ववधकांक्षया ।<br>
ह्रियमाणां तु तां दृष्ट्वा जटायुर्गृध्रराड्बली २५५।<br>
रामस्य सौहृदात्तत्र युयुधे तेन रक्षसा ।<br>
तं हत्वा बाहुवीर्येण रावणं शत्रुवारणः २५६।<br>
प्रविवेश पुरीं लंकां राक्षसैर्बहुभिर्वृताम् ।<br>
अशोकवनिकामध्ये निःक्षिप्य जनकात्मजाम् २५७।<br>
निधनं रामबाणेन कांक्षयन्स्वगृहं विशत् ।<br>
रामस्तु राक्षसं हत्वा मारीचं मृगरूपिणम् २५८।<br>
पुनराविश्य तत्राथ भ्रात्रा सौमित्रिणा ततः ।<br>
राक्षसापहृतां भार्यां ज्ञात्वा दशरथात्मजः २५९।<br>
प्रभूतशोकसंतप्तो विललाप महामतिः ।<br>
मार्गमाणो वने सीतां पथि गृध्रं महाबलम् २६०।<br>
विच्छिन्नपादपक्षं च पतितं धरणीतले ।<br>
रुधिरापूर्णसर्वांगं दृष्ट्वा विस्मयमागतः २६१।<br>
पप्रच्छ राघवं श्रीमान्केन किं त्वं जिघांसितः ।<br>
गृध्रस्तु राघवं दृष्ट्वा मंदमंदमुवाच ह २६२।<br>
गृध्र उवाच-<br>
रावणेन हृता राम तव भार्यां बलीयसा ।<br>
तेन राक्षसमुख्येन संग्रामे निहतोस्म्यहम् २६३।<br>
महेश्वर उवाच-<br>
इत्युक्त्वा राघवस्याग्रे सहसा त्यक्तजीवितः ।<br>
संस्कारमकरोद्रामस्तस्य ब्रह्मविधानतः २६४।<br>
स्वपदं च ददौ तस्मै योगिगम्यं सनातनम् ।<br>
राघवस्य प्रसादेन स गृध्रः परमं पदम् २६५।<br>
हरेः सामान्यरूपेण मुक्तिं प्राप खगोत्तमः ।<br>
माल्यवंतं ततो गत्वा मतंगस्याश्रमे शुभे २६६।<br>
अभिगम्य महाभागां शबरीं धर्मचारिणीम् ।<br>
सा तु भागवतश्रेष्ठा दृष्ट्वा तौ रामलक्ष्मणौ २६७।<br>
प्रत्युद्गम्य नमस्कृत्वा निवेश्य कुशविष्टरे ।<br>
पादप्रक्षालनं कृत्वा वन्यैः पुष्पैः सुगंधिभिः २६८।<br>
अर्चयामास भक्त्या वै हर्षनिर्भरमानसा ।<br>
फलानि च सुगंधीनि मूलानि मधुराणि च २६९।<br>
निवेदयामास तदा राघवाभ्यां दृढव्रता ।<br>
फलान्यास्वाद्य काकुत्स्थस्तस्यै मुक्तिं ददौ पराम् २७०।<br>
ततः पंपासरो गत्वा राघवः शत्रुसूदनः ।<br>
जघान राक्षसं तत्र कबंधं घोररूपिणम् २७१।<br>
तं निहत्य महावीर्यो ददाह स्वर्गतश्च सः ।<br>
ततो गोदावरीं गत्वा रामो राजीवलोचनः २७२।<br>
पप्रच्छ सीतां गंगे त्वं किं तां जानासि मे प्रियाम् ।<br>
न शशंस तदा तस्मै सा गंगा तमसावृता २७३।<br>
शशाप राघवः क्रोधाद्रक्ततोया भवेति ताम् ।<br>
ततो भयात्समुद्विग्ना पुरस्कृत्य महामुनीन् २७४।<br>
कृतांजलिपुटा दीना राघवं शरणं गता ।<br>
ततो महर्षयस्सर्वे रामं प्राहुस्सनातनम् २७५।<br>
ऋषय ऊचुः-<br>
त्वत्पादकमलोद्भूता गंगा त्रैलोक्यपावनी ।<br>
त्वमेव हि जगन्नाथ तां शापान्मोक्तुमर्हसि २७६।<br>
महेश्वर उवाच-<br>
ततः प्रोवाच धर्मात्मा रामः शरणवत्सलः ।<br>
राम उवाच-<br>
शबर्याः स्नानमात्रेण संगता शुभवारिणा ।<br>
मुक्ता भवतु मच्छापाद्गंगेयं पापनाशिनी २७७।<br>
एवमुक्त्वा तु काकुत्स्थः शबरीतीर्थमुत्तमम् ।<br>
गंगा गयासमं चक्रे शार्ङ्गकोट्या महाबलः २७८।<br>
महाभागवतानां च तीर्थं यस्योदकेऽभवत् ।<br>
तच्छरीरं जगद्वंद्यं भविष्यति न संशयः २७९।<br>
एवमुक्त्वा तु काकुत्स्थ ऋष्यमूकं गिरिं ययौ ।<br>
ततः पंपासरस्तीरे वानरेण हनूमता २८०।<br>
संगतस्तस्य वचनात्सुग्रीवेण समागतः ।<br>
सुग्रीववचनाद्धत्वा वालिनं वानरेश्वरम् २८१।<br>
सुग्रीवमेव तद्राज्ये रामोसावभ्यषेचयत् ।<br>
स तु संप्रेषयामास दिदृक्षुर्जनकात्मजाम् २८२।<br>
हनुमत्प्रमुखान्वीरान्वानरान्वानराधिपः ।<br>
स लंघयित्वा जलधिं हनूमान्मारुतात्मजः २८३।<br>
प्रविश्य नगरीं लंकां दृष्ट्वा सीतां दृढव्रताम् ।<br>
उपवासकृशां दीनां भृशं शोकपरायणाम् २८४।<br>
मलपंकेन दिग्धांगीं मलिनाम्बरधारिणीम् ।<br>
निवेदयित्वाऽभिज्ञानं प्रवृत्तिं च निवेद्य ताम् २८५।<br>
सप्तमंत्रिसुतांस्तत्र रावणस्य सुतं तथा ।<br>
तोरणस्तंभमुत्पाट्य निजघान स्वयं कपिः २८६।<br>
समाश्वास्य च वैदेहीं बभंजोपवनं तदा ।<br>
वनपालान्किंकरांश्च पंचसेनाग्रनायकान् २८७।<br>
रावणस्य सुतेनाथ निगृहीतो यदृच्छया ।<br>
दृष्ट्वा च राक्षसेंद्रं तु संभाषित्वा तथैव च २८८।<br>
ददाह नगरीं लंकां स्वलांगूलाग्निना कपिः ।<br>
तया दत्तमभिज्ञानं गृहीत्वा पुनरागमत् २८९।<br>
सोऽभिगम्य महातेजा रामं कमललोचनम् ।<br>
न्यवेदयद्वानरेंद्रो दृष्टा सीतेति तत्वतः २९०।<br>
सुग्रीवसहितो रामो वानरैर्बहुभिर्वृतः ।<br>
महोदधेस्तटं गत्वा तत्रानीकं न्यवेशयत् २९१।<br>
रावणस्यानुजो भ्राता विभीषण इतीरितः ।<br>
धर्मात्मा सत्यसंधश्च महाभागवतोत्तमः२९२।<br>
ज्ञात्वा समागतं रामं परित्यज्य स्वपूर्वजम् ।<br>
राज्यं सुतांश्च दारांश्च राघवं शरणं ययौ २९३।<br>
परिगृह्य च तं रामो मारुतेर्वचनात्प्रभुः ।<br>
तस्मै दत्वाऽभयं सौम्यं रक्षो राज्येऽभ्यषेचयत् २९४।<br>
ततस्समुद्रं काकुत्स्थस्तर्तुकामः प्रपद्य वै ।<br>
सुप्रसन्नजलं तं तु दृष्ट्वा रामो महाबलः २९५।<br>
शार्ङ्गमादाय बाणौघैः शोषयामास वारिधिम् ।<br>
ततस्तु सरितामीशः काकुत्स्थं करुणानिधिम् २९६।<br>
प्रपद्य शरणं देवमर्चयामास वारिधिः ।<br>
पुनरापूर्य जलधिं वरुणास्त्रेण राघवः २९७।<br>
उदधेर्वचनात्सेतुं सागरे मकरालये ।<br>
गिरिभिर्वानरानीतैर्नलः सेतुमकारयत् २९८।<br>
ततो गत्वा पुरीं लंकां सन्निवेश्य महाबलम् ।<br>
सम्यगायोधनं चक्रे वानराणां च रक्षसाम् २९९।<br>
ततो दशास्यतनयः शक्रजिद्राक्षसो बली ।<br>
बबंध नागपाशैश्च तावुभौ रामलक्ष्मणौ ३००।<br>
वैनतेयः समागत्य तान्यस्त्राणि प्रमोचयत् ।<br>
राक्षसा निहतास्सर्वे वानरैश्च महाबलैः ३०१।<br>
रावणस्यानुजं वीरं कुंभकर्णं महाबलम् ।<br>
निजघान रणे रामो बाणैरग्निशिखोपमैः ३०२।<br>
ब्रह्मास्त्रेणेन्द्रजित्क्रुद्धः पातयामास वानरान् ।<br>
हनूमता समानीतो महौषधि महीधरः ३०३।<br>
तस्यानीतस्य च स्पर्शात्सर्व एव समुत्थिताः ।<br>
ततो रामानुजो वीरः शक्रजेतारमाहवे ३०४।<br>
निपातयामास शरैर्वृत्रं वज्रधरो यथा ।<br>
निर्ययावथ पौलस्त्यो योद्धुं रामेण संयुगे ३०५।<br>
चतुरंगबलैः सार्द्धं मंत्रिभिश्च महाबलः ।<br>
समंततोभवद्युद्धं वानराणां च रक्षसाम् ३०६।<br>
रामरावणयोश्चैव तथा सौमित्रिणा सह ।<br>
शक्त्या निपातयामास लक्ष्मणं राक्षसेश्वरः ३०७।<br>
ततः क्रुद्धो महातेजा राघवो राक्षसांतकः ।<br>
जघान राक्षसान्वीराञ्शरैः कालांतकोपमैः ३०८।<br>
प्रदीप्तैर्बाणसाहस्रैः कालदंडोपमैर्भृशम् ।<br>
छादयामास काकुत्स्थो दशग्रीवं च राक्षसम् ३०९।<br>
स तु निर्भिन्नसर्वांगो राघवास्त्रैर्निशाचरः ।<br>
भयात्प्रदुद्राव रणाल्लंकां प्रति निशाचरः ३१०।<br>
जगद्राममयं पश्यन्निर्वेदाद्गृहमाविशत् ।<br>
ततो हनूमता नीतो महौषधिमहागिरिः ३११।<br>
तेन रामानुजस्तूर्णं लब्धसंज्ञोऽभवत्तदा ।<br>
दशग्रीवस्ततो होममारेभे जयकांक्षया ३१२।<br>
ध्वंसितं वानरेंद्रैस्तदभिचारात्मकं रिपोः ।<br>
पुनर्युद्धाय पौलस्त्यो रामेण सह निर्ययौ ३१३।<br>
दिव्यस्यन्दनमारुह्य राक्षसैर्बहुभिर्युतः ।<br>
ततः शतमखो दिव्यं रथं हर्यश्वसंयुतम् ३१४।<br>
राघवाय ससूतं हि प्रेषयामास बुद्धिमान् ।<br>
रथं मातलिना नीतं समारुह्य रघूत्तमः ३१५।<br>
स्तूयमानं सुरगणैर्युयुधे तेन रक्षसा ।<br>
ततो युद्धमभूद्धोरं रामरावणयोर्महत् ३१६।<br>
सप्ताह्निकमहोरात्रं शस्त्रास्त्रैरतिभीषणम् ।<br>
विमानस्थाः सुरास्सर्वे ददृशुस्तत्र संयुगम् ३१७।<br>
दशग्रीवस्य चिच्छेद शिरांसि रघुसत्तमः ।<br>
समुत्थितानि बहुशो वरदानात्कपर्दिनः ३१८।<br>
ब्राह्ममस्त्रं महारौद्रं वधायास्य दुरात्मनः ।<br>
ससर्ज राघवस्तूर्णं कालाग्निसदृशप्रभम् ३१९।<br>
तदस्त्रं राघवोत्सृष्टं रावणस्य स्तनांतरम् ।<br>
विदार्य धरणीं भित्त्वा रसातलतले गतम् ३२०।<br>
संपूज्यमानं भुजगै राघवस्य करं ययौ ।<br>
स गतासुर्महादैत्यः पपात च ममार च ३२१।<br>
ततो देवगणास्सर्वे हर्षनिर्भरमानसाः ।<br>
ववृषुः पुष्पवर्षाणि महात्मनि जगद्गुरौ ३२२।<br>
जगुर्गंधर्वपतयो ननृतुश्चाप्सरोगणाः ।<br>
ववुः पुण्यास्तथा वाताः सुप्रभोऽभूद्दिवाकरः ३२३।<br>
तुष्टुवुर्मुनयः सिद्धा देवगंधर्वकिन्नराः ।<br>
लंकायां राक्षसश्रेष्ठमभिषिच्य विभीषणम् ३२४।<br>
कृतकृत्यमिवात्मानं मेने रघुकुलोत्तमः ।<br>
रामस्तत्राब्रवीद्वाक्यमभिषिच्य विभीषणम् ३२५।<br>
राम उवाच-<br>
यावच्चंद्रश्च सूर्यश्च यावत्तिष्ठति मेदिनी ।<br>
यावन्ममकथालोके तावद्राज्यं विभीषणे ३२६।<br>
गत्वा मम पदं दिव्यं योगिगम्यं सनातनम् ।<br>
सपुत्रपौत्रः सगणः संप्राप्नुहि महाबलः ३२७।<br>
ईश्वर उवाच-<br>
एवं दत्वा वरं तस्मै राक्षसाय महाबलः ।<br>
संप्राप्य मैथिलीं तत्र परुषं जनसंसदि ३२८।<br>
उवाच राघवः सीतां गर्हितं वचनं बहु ।<br>
सा तेन गर्हिता साध्वी विवेश चानलं महत् ३२९।<br>
ततो देवगणास्सर्वे शिवब्रह्मपुरोगमाः ।<br>
दृष्ट्वा तु मातरं वह्नौ प्रविशंतीं भयातुराः ।<br>
समागम्य रघुश्रेष्ठं सर्वे प्रांजलयोऽब्रुवन् ३३०।<br>
देवा ऊचुः-<br>
रामराम महाबाहो शृणु त्वं चातिविक्रम ।<br>
सीतातिविमला साध्वी तव नीत्यानपायिनी ३३१।<br>
अत्याज्या तु वृथा सा हि भास्करेण प्रभा यथा ।<br>
सेयं लोकहितार्थाय समुत्पन्ना महीतले ३३२।<br>
माता सर्वस्य जगतः समस्तजगदाश्रया ।<br>
रावणः कुंभकर्णश्च भृत्यौ पूर्वपरायणौ ३३३।<br>
शापात्तौ सनकादीनां समुत्पन्नौ महीतले ।<br>
तयोर्विमुक्त्यै वैदेही गृहीता दण्डके वने ३३४।<br>
तावुभौ वै वधं प्राप्तौ त्वया राक्षसपुंगवौ ।<br>
तौ विमुक्तौ दिवं यातौ पुत्रपौत्रसहानुगौ ३३५।<br>
त्वं विष्णुस्त्वं परं ब्रह्म योगिध्येयः सनातनः ।<br>
त्वमेव सर्वदेवानामनादिनिधनोऽव्ययः ३३६।<br>
त्वं हि नारायणः श्रीमान्सीता लक्ष्मीः सनातनी ।<br>
माता सा सर्वलोकानां पिता त्वं परमेश्वर ३३७।<br>
नित्यैवैष जगन्माता तव नित्यानपायिनी ।<br>
यथा सर्वगतस्त्वं हि तथा चेयं रघूत्तम ३३८।<br>
तस्माच्छुद्धसमाचारां सीतां साध्वीं दृढव्रताम् ।<br>
गृहाण सौम्य काकुत्स्थ क्षीराब्धेरिव मा चिरम् ३३९।<br>
ईश्वर उवाच-<br>
एतस्मिन्नंतरे तत्र लोकसाक्षी स पावकः ।<br>
आदाय सीतां रामाय प्रददौ सुरसन्निधौ ।<br>
अब्रवीत्तत्र काकुत्स्थं वह्निः सर्वशरीरगः ३४०।<br>
वह्निरुवाच-<br>
इयं शुद्धसमाचारा सीता निष्कल्मषा विभो ।<br>
गृहाण मा चिरं राम सत्यं सत्यं तवाब्रुवन् ३४१।<br>
ईश्वर उवाच-<br>
ततोऽग्निवचनात्सीतां परिगृह्य रघूद्वहः ।<br>
बभूव रामः संहृष्टः पूज्यमानः सुरोत्तमैः ३४२।<br>
राक्षसैर्निहता ये तु संग्रामे वानरोत्तमाः ।<br>
पितामहवरात्तूर्णं जीवमानाः समुत्थिताः ३४३।<br>
ततस्तु पुष्पकं नाम विमानं सूर्यसन्निभम् ।<br>
भ्रात्रा गृहीतं संग्रामे कौबेरं राक्षसेश्वरः ३४४।<br>
तद्राघवाय प्रददौ वस्त्राण्याभरणानि च ।<br>
तेन संपूजितः श्रीमान्रामचंद्रः प्रतापवान् ३४५।<br>
आरुरोह विमानाग्र्यं वैदेह्या भार्यया सह ।<br>
लक्ष्मणेन च शूरेण भ्रात्रा दशरथात्मजः ३४६।<br>
ऋक्षवानरसंघातैः सुग्रीवेण महात्मना ।<br>
विभीषणेन शूरेण राक्षसैश्च महाबलैः ३४७।<br>
यथाविमाने वैकुंठे नित्यमुक्तैर्महात्मभिः ।<br>
तथा सर्वे समारुह्य ऋक्षवानरराक्षसाः ३४८।<br>
अयोध्यां प्रस्थितो रामः स्तूयमानः सुरोत्तमैः ।<br>
भरद्वाजाश्रमं गत्वा रामः सत्यपराक्रमः ३४९।<br>
भरतस्यांतिके तत्र हनूमंतं व्यसर्जयत् ।<br>
स निषादालयं गत्वा गुहं दृष्ट्वाऽथ वैष्णवम् ३५०।<br>
राघवागमनं तस्मै प्राह वानरपुंगवः ।<br>
नंदिग्रामं ततो गत्वा दृष्ट्वा तं राघवानुजम् ३५१।<br>
न्यवेदयत्तथा तस्मै रामस्यागमनोत्सवम् ।<br>
भरतश्चागतं श्रुत्वा वानरेण रघूत्तमम् ३५२।<br>
प्रर्हर्षमतुलं लेभे सानुजः ससुहृज्जनः ।<br>
पुनरागत्य काकुत्स्थं हनूमान्मारुतात्मजः ३५३।<br>
सर्वं शशंस रामाय भरतस्य च वर्तितम् ।<br>
राघवस्तु विमानाग्र्यादवरुह्य सहानुजः ३५४।<br>
ववंदे भार्यया सार्द्धं भारद्वाजं तपोनिधिम् ।<br>
स तु संपूजयामास काकुत्स्थं सानुजं मुनिः ३५५।<br>
पक्वान्नैः फलमूलाद्यैर्वस्त्रैराभरणैरपि ।<br>
तेन संपूजितस्तत्र प्रणम्य मुनिसत्तमम् ३५६।<br>
अनुज्ञातः समारुह्य पुष्पकं सानुगस्तदा ।<br>
नंदिग्रामं ययौ रामः पुष्पकेण सुहृद्वृतः ३५७।<br>
मंत्रिभिः पौरमुख्यैश्च सानुजः केकयीसुतः ।<br>
प्रत्युद्ययौ नृपवरैः सबलैः पूर्वजं मुदा ३५८।<br>
संप्राप्य रघुशार्दूलं ववंदे सानुगैर्वृतः ।<br>
पुष्पकादवरुह्याथ राघवः शत्रुतापनः ३५९।<br>
भरतं चैव शत्रुघ्नमुपसंपरिषस्वजे ।<br>
पुरोहितं वसिष्ठं च मातृवृद्धांश्च बांधवान् ३६०।<br>
प्रणनाम महातेजाः सीतया लक्ष्मणेन च ।<br>
विभीषणं च सुग्रीवं जाम्बवंतं तथांगदम् ३६१।<br>
हनुमंतं सुषेणं च भरतः परिषस्वजे ।<br>
भ्रातृभिः सानुगैस्तत्र मंगलस्नानपूर्वकम् ३६२।<br>
दिव्यमाल्यांबरधरो दिव्यगंधानुलेपनः ।<br>
आरुरोह रथं दिव्यं सुमंत्राधिष्ठितं शुभम् ३६३।<br>
संस्तूयमानस्त्रिदशैर्वैदेह्या लक्ष्मणेन च ।<br>
भरतश्चैव सुग्रीवः शत्रुघ्नश्च विभीषणः ३६४।<br>
अङ्गदश्च सुषेणश्च जाम्बवान्मारुतात्मजः ।<br>
नीलो नलश्च सुभगः शरभो गंधमादनः ३६५।<br>
अन्ये च कपयः शूरा निषादाधिपतिर्गुहः ।<br>
राक्षसाश्च महावीर्याः पार्थिवेंद्रा महाबलाः ३६६।<br>
गजानश्वानथो सम्यगारुह्य बहुशः शुभान् ।<br>
नानामंगलवादित्रैः स्तुतिभिः पुष्कलैस्तथा ३६७।<br>
ऋक्षवानररक्षोभिर्निषादवरसैनिकैः ।<br>
प्रविवेश महातेजाः साकेतं पुरमव्ययम् २६८।<br>
आलोक्य राजनगरीं पथि राजपुत्रो राजानमेव पितरं परिचिंतयानः ।<br>
सुग्रीवमारुतिविभीषणपुण्यपादसंचारपूतभवनं प्रविवेश रामः ३६९।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे रामस्यायोध्याप्रवेशोनाम द्विचत्वारिंशदधिकद्विशततमोऽध्यायः २४२ ।<br>
<br>
