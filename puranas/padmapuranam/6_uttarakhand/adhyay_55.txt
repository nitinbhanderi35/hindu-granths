युधिष्ठिर उवाच।<br>
श्रावणस्य सिते पक्षे किं नामैकादशीभवेत् ।<br>
कथयस्व प्रसादेन ममाग्रे मधुसूदन १।<br>
श्रीकृष्ण उवाच-<br>
शृणुष्वावहितो राजन्कथां पापहरां पराम् ।<br>
यस्याः श्रवणमात्रेण वाजपेयफलं भवेत् २।<br>
द्वापरस्य युगस्यादौ पुरा माहिष्मती पुरे ।<br>
राजा महीजिदाख्यातो राज्यं पालयति स्वकम् ३।<br>
पुत्रहीनस्य तस्यैव न तद्राज्यं सुखप्रदम् ।<br>
अपुत्रस्य सुखं नास्ति इहलोके परत्र च ४।<br>
चिंतयास्य सुतस्यैवं कालो बहुतरो गतः ।<br>
न प्राप्तश्च सुतो राज्ञा सर्वसौख्यप्रदो नृणाम् ५।<br>
दृष्ट्वात्मानं प्रवयसं राजा चिंतापरोऽभवत् ।<br>
तदागतः प्रजामध्ये इदं वचनमब्रवीत् ६।<br>
इहजन्मनि भो लोका न मया पातकं कृतम् ।<br>
अन्यायोपार्जितं वित्तं क्षिप्तं कोशे मया न हि ७।<br>
ब्रह्मस्वं देवद्रविणं न गृहीतं मया क्वचित् ।<br>
न्यासापहारो न कृतः परस्य बहुपापदः ।<br>
पुत्रवत्पालितो लोको धर्मेण विजिता मही ८।<br>
दुष्टेषु पातितो दंडो बंधुपुत्रोपमेष्वपि ।<br>
शिष्टास्तु पूजिता नित्यं न द्वेष्याश्च मया जनाः ९।<br>
इत्येवं ब्रुवतो मार्गं धर्मयुक्तं द्विजोत्तमाः ।<br>
कस्मान्मम गृहे पुत्रो न जातस्तद्विमृश्यताम् १०।<br>
इति वाक्यं द्विजाः श्रुत्वा सप्रजाः सपुरोहिताः ।<br>
मंत्रयित्वा नृपहितं जग्मुस्ते गहनं वनम् ११।<br>
इतस्ततश्च पश्यंत आश्रमानृषिसेवितान् ।<br>
नृपतेर्हितमिच्छंतो ददृशुर्मुनिसत्तमम् १२।<br>
तप्यमानं तपो घोरं निरालंबं निरामयम् ।<br>
निराहारं जितात्मानं जितक्रोधं सनातनम् १३।<br>
लोमशं धर्मतत्वज्ञं सर्वशास्त्रविशारदम् ।<br>
दीर्घायुषं महात्मानं सकेशं ब्रह्मसंमितम् १४।<br>
कल्पेकल्पे गते तस्य एकं लोम विशीर्यते ।<br>
अतो लोमशनामायं त्रिकालज्ञो महामुनिः १५।<br>
तं दृष्ट्वा हर्षिताः सर्वे आजग्मुस्तस्य सन्निधिम् ।<br>
यथान्यायं यथार्हं ते नमश्चक्रुर्यथोदितम् १६।<br>
विनयावनताः सर्वे ऊचुस्ते च परस्परम् ।<br>
अस्मद्भाग्यवशादेव प्राप्तोऽयं मुनिसत्तमः ।<br>
तास्तथा स प्रजा वीक्ष्य उवाच ऋषिसत्तमः १७।<br>
लोमश उवाच-<br>
किमर्थमिह संप्राप्तः कथयध्वं सकारणम् ।<br>
दर्शनाद्धृष्टमनसः स्तुवंतश्चैव मां किमु १८।<br>
असंशयं करिष्यामि भवतां यद्धितं भवेत् ।<br>
परोपकृतये जन्म मादृशानां न संशयः १९।<br>
जना ऊचुः -<br>
श्रूयतामभिधास्यामो वयं स्वागमकारणम् ।<br>
संशयच्छेदनार्थाय तव सान्निध्यमागताः २०।<br>
पद्मयोनेः परतरस्त्वत्तः श्रेष्ठो न विद्यते ।<br>
अतः कार्यवशात्प्राप्ताः समीपं भवतो वयम् २१।<br>
महीजिन्नाम राजासौ पुत्रहीनोऽस्ति सांप्रतम् ।<br>
वयं तस्य प्रजा ब्रह्मन्पुत्रवत्तेन पालिताः २२।<br>
तं पुत्ररहितं दृष्ट्वा तस्य दुःखेन दुःखिताः ।<br>
तपः कर्तुमिहायाता मतिं कृत्वा तु नैष्ठिकीम् २३।<br>
तस्य भाग्येन दृष्टोऽसि ह्यस्माभिस्त्वं द्विजोत्तम ।<br>
महतां दर्शनेनैव कार्यसिद्धिर्भवेन्नृणाम् २४।<br>
उपदेशं वद मुने राज्ञः पुत्रो यथा भवेत् ।<br>
इति तेषां वचः श्रुत्वा मुहूर्त्तं ध्यानमास्थितः ।<br>
प्रत्युवाच मुनिर्ज्ञात्वा तस्य जन्म पुरातनम् २५।<br>
लोमश उवाच-<br>
पुरा जन्मनि वैश्योऽयं धनहीनो नृशंसकृत् ।<br>
वाणिज्यकर्मनिरतो ग्रामाद्ग्रामांतरं भ्रमन् २६।<br>
ज्येष्ठे मासि सिते पक्षे दशमी दिवसे तथा ।<br>
मध्यगे द्युमणौ प्राप्ते ग्रामसीम्नि जलाशयम् २७।<br>
कूपिकां सजलां दृष्ट्वा जलपाने मनोदधे ।<br>
सद्यस्ततः सवत्सा च धेनुस्तत्र समागता २८।<br>
तृष्णातुरा निदाघार्ता तस्यामंबुपपौ तु सा ।<br>
पिबंतीं वारयित्वा तामसौ तोयं पपौ स्वयम् २९।<br>
कर्मणा तेन पापेन पुत्रहीनो नृपो भवेत् ।<br>
कस्यापि जन्मनः पुण्यात्प्राप्तं राज्यमकंटकम् ३०।<br>
लोका ऊचुः -<br>
पुण्यात्पापं क्षयं याति पुराणे श्रूयते मुने ।<br>
पुण्योपदेशं कथय येन पापक्षयो भवेत् ।<br>
यथा भवत्प्रसादेन पुत्रो भवति भूपतेः ३१।<br>
लोमश उवाच-<br>
श्रावणे शुक्लपक्षे तु पुत्रदा नाम विश्रुता ।<br>
एकादशी वांच्छितदा कुरुध्वं तद्व्रतं जनाः ३२।<br>
इति श्रुत्वा नमस्कृत्य मुनिमेत्य पुरं व्रतम् ।<br>
यथाविधियथान्यायं कृतं तैर्जागरान्वितम् ३३।<br>
तस्य पुण्यं सुविमलं दत्तं नृपतये जनैः ।<br>
दत्ते पुण्येऽथ सा राज्ञी गर्भमाधत्त शोभनम् ३४।<br>
प्राप्तो प्रसवकाले सा सुषुवे पुत्रमूर्जितम् ।<br>
श्रावणस्य सिते पक्षे कर्कटस्थे दिवाकरे ३५।<br>
द्वादश्यां वासुदेवाय पवित्रारोपणं स्मृतम् ।<br>
हेम रौप्य ताम्र क्षौमैः सूत्रैः कौशेयपद्मजैः ३६।<br>
कुशैः काशैश्च कार्पासैर्ब्राह्मण्या कर्तितैः शुभैः ।<br>
स्नात्वा त्रिगुणितं सूत्रं त्रिगुणीकृत्य शोधयेत् ३७।<br>
गोदोहांतरिते काले पूर्वेद्युरधिवासनम् ।<br>
ब्राह्मणेभ्यो नमस्कृत्य गुरुपादौ प्रणम्य च ३८।<br>
गीतमंगलनिर्घोषः कुर्याज्जागरणं ततः ।<br>
ब्राह्मणाः क्षत्रिया वैश्या भिल्लाः शूद्रास्तथैव च ३९।<br>
स्वधर्मावस्थिताः सर्वे भक्त्या कुर्युः पवित्रकम् ।<br>
ततः पवित्रं गुरवे दद्याद्वै विधिपूर्वकम् ४०।<br>
ब्राह्मणान्वैष्णवांश्चैव गंधपुष्पादिनार्चयेत् ।<br>
अतो देवेति मंत्रेण द्विजो विष्णौ निवेदयेत् ४१।<br>
शूद्रस्तु मूलमंत्रेण यथा विष्णौ तथा शिवे ।<br>
वर्षेवर्षे प्रकर्त्तव्यं पवित्रारोपणं नरैः ४२।<br>
भुक्तिं मुक्तिं च इच्छद्भिः संसारे शोकसागरे ।<br>
न करोति विधानेन पवित्रारोपणं तु यः ४३।<br>
तस्य सांवत्सरी पूजा निष्फला वैष्णवस्य तु ।<br>
श्रुत्वा माहात्म्यमेतस्या नरः पापात्प्रमुच्यते ।<br>
इह पुत्रसुखं प्राप्य परत्र स्वर्गतिं भवेत् ४४।<br>
इति श्रीपाद्मे महापुराणे पंचपंचाशत्साहस्र्यां संहिता।<br>
यामुत्तरखंडे उमापतिनारदसंवादे श्रावणशुक्लापवित्रारोपणी पुत्रदैकादशीनाम पंचपंचाशत्तमोऽध्यायः ५५।<br>
<br>
