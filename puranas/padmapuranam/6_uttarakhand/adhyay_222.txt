नारद उवाच-<br>
आकर्णय शिबे राजन्वर्णयामि तवाग्रतः ।<br>
पुण्यं यशस्यमायुष्यं काश्या माहात्म्यमुत्तमम् १।<br>
इंद्रप्रस्थतटस्थायां काश्यामेकस्तु पादपः ।<br>
शिंशपाख्योभवेद्राजन् पुरा पुण्ययुगे कृते २।<br>
तत्रैको वायसो ह्यासीत्कृतनीडो वनस्पतौ ।<br>
तस्याधस्तान्महासर्पं कोटरेव सति स्म ह ३।<br>
एकदा तस्य काकस्य भार्यांडद्वयमालये ।<br>
प्रतिमुच्य गता क्वापि न नीडे स्वे समागता ४।<br>
स्वयमेव स काकस्तु पालयन्नंडकद्वयम् ।<br>
तामेव शिंशपामुच्चैरध्यतिष्ठन्महीपते ५।<br>
अथैकदा निशीधे तु महावात्या समागता ।<br>
अभनक्शिंशपां राजन्मूलादपि दृढादपि ६।<br>
वात्यया पात्यमानाया शिंशपायास्तदा तले ।<br>
चूर्णितौ काकसर्पौ तौ गतप्राणौ बभूवतुः ७।<br>
दिव्यांगास्ते त्रयो भूत्वा शिंशपा वायसादयः ।<br>
विमानत्रयमारूढा जग्मुः श्रीपतिकेतनम् ८।<br>
शिबिरुवाच-<br>
देवर्षे केन पुण्येन प्राप्ता तैर्मुक्तिदा पुरी ।<br>
आसंस्ते के त्रयः पूर्वं सर्वं कथय नारद ९।<br>
नारद उवाच-।<br>
कुरुजांगलदेशीयो ब्राह्मणः श्रवणाभिधः ।<br>
तस्य भार्या कुडा नाम भ्राताभूच्च कुरंटकः १०।<br>
अस्नातभोक्ता नित्यं स कवलो मिष्टभुग्रहः ।<br>
श्रवणस्तेन दोषेण बभूव ग्रामवायसः ११।<br>
कुरंटकस्तु तद्भ्राता नास्तिकोऽभवदुल्बणः ।<br>
श्रुतिस्मृतिपथोच्छेत्ता देवतानां च निंदकः १२।<br>
तेन दोषेण स मृतो ह्यभवत्कालकुंडली ।<br>
सा कुंडा श्रवणस्य स्त्री बभूवोभयदोषभाक् १३।<br>
अतः सा स्थावरत्वं हि लब्ध्वासीदुभयाश्रया ।<br>
एतत्ते कथितं भूप तद्वृत्तं पूर्वजन्मनि १४।<br>
अतः परं प्रवक्ष्यामि तेषां पुण्यं यतस्त्रयः ।<br>
प्रापुस्तेन पुरीं रम्यां काशीं वैश्वेश्वरीं नृप १५।<br>
ग्रामांतरादेकदा तौ प्रत्यायातौ निजालयम् ।<br>
कस्यचित्पथिकस्याथ कूपमग्नां पयस्विनीम् १६।<br>
अवलोक्य तदुद्धारं चक्रतुस्तेन नोदितौ ।<br>
ताभ्यांगदितमाकर्ण्य कुंडा साध्वित्यभाषत १७।<br>
ते त्रयस्तेनपुण्येन मरणं प्राप्य दुर्लभम् ।<br>
इंद्रप्रस्थतटस्थायां काश्यां वैकुंठमारुहन् १८।<br>
इयं काशी महेशस्य पुरी यद्यपि भूपते ।<br>
तथाप्यस्यां मृतं जंतुर्वैकुंठे स्यात्सुखी हरेः १९।<br>
एतत्ते कथितं राजन्काश्या माहात्म्यमुत्तमम् ।<br>
किमन्यच्छ्रोतुमिच्छा ते विद्यते तद्वदस्व मे २०।<br>
शिबिरुवाच-<br>
मुने त्वया महेशस्य क्षेत्रत्रयमुदीरितम् ।<br>
काशी च शिवकांची च गोकर्णं च तथापरम् २१।<br>
एकस्य महिमा प्रोक्तो त्वया काश्या महामुने ।<br>
गोकर्णशिवकांच्योश्च कथ्यतां यदि विद्यते २२।<br>
नारद उवाच-।<br>
गोकर्णं केवलं शैवं क्षेत्रं परमपावनम् ।<br>
तस्मिन्मृतो नरो राजन्शिवः स्यान्नात्र संशयः २३।<br>
स्थले जलेंतरिक्षे च जंतुस्तत्र मृयेत चेत् ।<br>
तदा कैलासशिखरो शिवः संभूय दीव्यति २४।<br>
अत्र गोकर्णतीर्थे स्यान्मृतस्य न पुनर्भवः ।<br>
शिवेन स समं राजन्मुक्तिं यास्यति कर्हिचित् २५।<br>
अस्यापि तव माहात्म्यं गोकर्णस्य महामते ।<br>
वर्णयामि यदाकर्णि मया ब्रह्ममुखात्प्रभो २६।<br>
प्रयागादेकगव्यूतौ गुरुतीर्थसमीपगः ।<br>
मर्यादापर्वतो योऽयं दृश्यते पुण्यदर्शनः २७।<br>
तत्रैकः कर्कटो नाम भिल्ल आसीत्सुदारुणः ।<br>
तस्य भार्या जरा नाम सा जघ्ने पतिपंचकम् २८।<br>
सा जरा विषसंयुक्तं षष्ठं कर्कटकं तदा ।<br>
अकरोन्मोदकं हंतुं तदा तेन स्वसुः श्रुतम् २९।<br>
निजाया मुखतो राजन्भिल्लेन च महात्मना ।<br>
बालां तां हंतुमारेभे कर्कटो भृशदारुणः ३०।<br>
खङ्गपाणिर्यदा याति तद्वधाय स भिल्लपः ।<br>
यावत्तावत्तु सा यायाज्ज्ञात्वा निजवधोद्यमम् ३१।<br>
वनमभ्यद्रवद्भीता निजप्राणपरीप्सया ।<br>
तामनुद्रवता तेन कर्कटेन महीपते ३२।<br>
अत्र गोकर्णतीर्थे तु गृहीता खङ्गपाणिना ।<br>
शिरश्छित्वा तु खङ्गेन पातयित्वा जले वपुः ३३।<br>
तस्य गोकर्णतीर्थस्य निजस्थानमगाच्च सः ।<br>
सा जरा तत्र गोकर्णे पापापि निधनं गता ३४।<br>
कैलासशिखरे राजन्पार्वत्या अभवत्सखी ।<br>
अहं कथितवानेतत्तव गोकर्णवैभवम् ३५।<br>
शिवकांच्याश्च माहात्म्यं पवित्रं वर्णयामि ते ।<br>
इंद्रप्रस्थतटस्थायां शिवकांच्यामपि प्रभो ३६।<br>
गतिः सा परमा पुंसां गोकर्णे या मयोदिता ।<br>
अत्र श्रीमन्महादेवो विष्णुं सर्वसुरेश्वरम् ३७।<br>
आराध्य भक्तराजत्वं लेभे ज्ञानं च तात्विकम् ।<br>
अतः सर्वे वयं पुत्रा ब्रह्मणस्तं महेश्वरम् ३८।<br>
आराधयामः सततं सद्भक्तिज्ञानलिप्सया ।<br>
अत्र बाणासुरो राजन्नारराध महेश्वरम् ३९।<br>
निराहारो वर्षशतं तद्गुणत्वबुभूषया ।<br>
तस्मै प्रसन्नो भगवान्गणत्वं दत्तवान्निजम् ४०।<br>
स्वयं च सर्वदा तस्य पुरपालो बभूवह ।<br>
इयं पुरी पुरा राजन्नासीद्विष्णोर्महात्मनः ४१।<br>
दत्ता शिवाय तुष्टेन तपसा तस्य विष्णुना ।<br>
अस्यामेकं पुरावृत्तं महदाश्चर्यकारकम् ४२।<br>
विप्रस्य शिवभक्तस्य वैकुंठाप्तिर्यथाभवत् ।<br>
एकस्तु ब्राह्मणो राजन् हेरंबो नाम धार्मिकः ४३।<br>
कायेन मनसा वाचा शिवपूजारतः सदा ।<br>
एकदा स महाभागः शिवतीर्थानि पर्यटन् ४४।<br>
शिवभक्तः शिवे राजन्शिवकांच्यामिहागतः ।<br>
एनां मनोहरां चैव न तत्याज स बुद्धिमान् ४५।<br>
पश्चात्तत्रैव तत्याज प्राणानस्या जलांतरे ।<br>
तत्रैव श्रीमहादेवगणास्तं ब्राह्मणोत्तमम् ४६।<br>
नीत्वा कैलासमचलं चेलुस्तदनुशासनात् ।<br>
अथ मध्ये समायाता गणा वैकुंठतो हरेः ४७।<br>
तेभ्यो बलात्समादातुं तं द्विजश्रेष्ठमुद्यताः ।<br>
आसीत्तेषां महयुद्धं गणानां हरिशर्वयोः ४८।<br>
तत्र युद्धेन वैकेषां विजयो न पराजयः ।<br>
तत्र वैकुंठतो विष्णुरागतो गरुडासनः ४९।<br>
कैलासाद्वृषभारूढो महेशश्च त्रिलोकधृक् ।<br>
तावन्योन्यं मुखं दृष्ट्वा विहस्य जगदीश्वरौ ५०।<br>
पश्यतस्म महद्युद्धं नभस्येव गणैः कृतम् ।<br>
अथ स्वीयान्गणान्विष्णुः शैवांश्च दिवि युद्धतः ५१।<br>
निवार्य तं द्विजं तार्क्ष्यमारोप्यागाच्छिवालयम् ।<br>
शिवेन तद्गणैश्चापि स्वकीयैरपि माधवः ५२।<br>
वृतो गछन्पथि श्रीमान्स्तुतस्त्रिदशवंदितः ।<br>
गत्वा विवेश तं चागं महादेवपुरःसरः ५३।<br>
तस्मै द्विजाय वै तस्य दर्शयन्रमणीयताम् ।<br>
अथ तस्मात्तु कैलासान्महादेवेन वंदितः ५४।<br>
माधवः परया भक्त्या वैकुंठमगमत्तदा ।<br>
द्विजः सोऽपि महाभागस्तीर्थस्यास्य प्रसादतः ५५।<br>
गोविंददर्शनं प्राप्य मुमुदे हरसन्निधौ ।<br>
एतत्ते कथितं राजन्शिवकांच्यास्तु वैभवम् ५६।<br>
तीर्थसप्तकनाम्नस्तु शृणुष्व सुसमाहितः ।<br>
तीर्थमेतन्महाराज चतुर्वर्गफलप्रदम् ५७।<br>
दर्शनात्स्पर्शनाद्ध्यानात्स्मरणादपि भूपते ।<br>
वसिष्ठादिभिरेतस्मिन्महर्षिभिरनुष्ठितम् ५८।<br>
महत्तपस्तु सृष्ट्यर्थं तत्रासंस्तु क्षमा नृप ।<br>
मरीचिरपि धर्मात्मा पुत्रार्थं स्नानमाचरन् ५९।<br>
अत्र लेभे महाभागः कश्यपं सुतमुत्तमम् ।<br>
अत्रिरत्रापि तपसा तोषयद्देवपुंगवान् ६०।<br>
सोमं दुर्वाससं दत्तं तेभ्यो लेभे सुतत्रयम् ।<br>
अंगिरा अपि धर्मात्मा तीर्थस्यास्य प्रसादतः ६१।<br>
लेभे सुतांस्तुतद्वंश्या जाता आंगिरसा द्विजाः ।<br>
पुलहोऽपि सुतं लेभे दंभोलि गुणवत्तरम् ६२।<br>
योऽगस्त्योभूत्पुरा राजंस्तीर्थेऽत्रैव निमज्जनात् ।<br>
पुलस्त्यस्यात्र तीर्थे वै पुत्रो लब्धो तपस्यतः ६३।<br>
कुबेरोभून्महाभागो यः सखासीदुमापतेः ।<br>
क्रतोरपि सुता जाता वालखिल्याः सहस्रशः ६४।<br>
तीर्थस्यास्य प्रसादेन ते सर्वे ह्यूर्ध्वरेतसः ।<br>
रजआदीन्सुताँ लेभे वसिष्ठोऽपि महातपाः ६५।<br>
सप्तैव राजशार्दूल महिमा तस्य वर्णितः ।<br>
अन्यान्यपि च तीर्थानि संत्यनेकानि भूपते ६६।<br>
कपिलाश्रमकेदारप्रभासादीनि वै प्रभौ ।<br>
नियुतैरपि वर्षाणां तेषां च महिमा नृप ।<br>
अनंतेनापि नो वक्तुं शक्यते किमु मादृशैः ६७।<br>
सौभरिरुवाच-<br>
एवमुक्त्वा मुनिश्रेष्ठो नारदो मुनिपुंगवः ।<br>
शिवं जगाम नभसो नारायणगुणान्गृणन् ६८।<br>
शिबिरौशीनरो राजा शक्रप्रस्थस्य वैभवम् ।<br>
श्रुत्वा मुनिमुखाद्राजन्कृतार्थं स्वममन्यत ६९।<br>
तत्र स्नात्वा हि विधिवदिंद्रप्रस्थे स भूपतिः ।<br>
विधाय सत्क्रियाः सर्वा जगाम निजपत्तनम् ७०।<br>
इंद्रप्रस्थस्य माहात्म्यमेतत्तव मया विभो ।<br>
यमुनातीरतीर्थस्य वर्णितं जनपावनम् ७१।<br>
नास्यादरं करिष्यंति कलौ श्रद्धाविवर्जिताः ।<br>
इंद्रप्रस्थस्य राजेंद्र सर्वतीर्थशिरोमणेः ७२।<br>
अष्टादशपुराणानां श्रवणाद्भारतस्य च ।<br>
यत्फलं तन्महिम्नस्य शक्रप्रस्थस्य जायते ७३।<br>
अरुणोदयवेलायां माघलक्षैकमज्जनात् ।<br>
यत्फलं तन्महिम्नोस्य श्रवणाच्छ्रद्धया भवेत् ७४।<br>
श्रद्धयास्य तु माहात्म्यं यः शृणोति महीपते ।<br>
तर्पितास्तेन पितरो देवाश्च मुनयस्तथा ७५।<br>
कृच्छ्रातिकृच्छ्रपाराक चांद्रायण व्रतादिभिः ।<br>
यत्फलं तन्महिम्नोऽस्य श्रद्धया श्रवणाद्भवेत् ७६।<br>
अश्वमेधादियज्ञानां समस्तानां महीपते ।<br>
यत्फलं तन्महिम्नोऽस्य श्रद्धया श्रवणाद्भवेत् ७७।<br>
सूत उवाच-<br>
एवं युधिष्ठिरो राजा श्रुत्वा शौनक सौभरेः ।<br>
इंद्रप्रस्थस्य माहात्म्यं स ययौ हस्तिनं पुरम् ७८।<br>
ततो विनीय सद्भ्रातॄन्दुर्योधनपुरःसरान् ।<br>
इंद्रप्रस्थमगात्पुण्यं राजसूयचिकीर्षया ७९।<br>
द्वारकायाः समागम्य गोविंदं कुलदैवतम् ।<br>
राजसूयेन यज्ञेन स इयाज महीपतिः ८०।<br>
मुक्तिदं तीर्थमेतत्तु शपतोस्याप्यजायत ।<br>
इति मत्वा हरिस्तत्र शिशुपालं जघान ह ८१।<br>
शिशुपालोऽपि तस्यैव तीर्थस्य मरणाद्भुवि ।<br>
सायुज्यमगमत्कृष्णे निखिलार्थप्रदायके ८२।<br>
शिशुपालो हतो यत्र विहितो यत्र चक्रतुः ।<br>
गदया तत्र भीमेन कृतं कुंडं सुविस्तरम् ८३।<br>
भीमकुंडं तु विज्ञातं जातं तद्भुविपावनम् ।<br>
कालिंद्या दक्षिणे भागे गव्यूत्यर्धं महीतले ८४।<br>
इंद्रप्रस्थगताया यत्कालिंद्याः स्नानतः फलम् ।<br>
तत्फलं तत्र कुंडे तु जायते नात्र संशयः ८५।<br>
सूत उवाच-<br>
यस्मिन्क्षेत्रे स्थितो जंतुस्तं क्षेत्रमनुवत्सरम् ।<br>
प्रदक्षिणादिभिर्धर्मैः स्वापराधान्क्षमापयतेत् ८६।<br>
प्रतिसंवत्सरं चैव परिक्रामति यो नरः ।<br>
क्षेत्रापराधदोषैश्च न स लिप्येत्तु पातकैः ८७।<br>
प्रदक्षिणमकुर्वाणः क्षेत्रसिद्धिं न विंदति ।<br>
तस्मात्प्रदक्षिणा तीर्थे दातव्या च फलार्थिभिः ८८।<br>
हरेर्नाम निसंजल्पन्प्रकरोति प्रदक्षिणाम् ।<br>
पदेपदे स लभते कपिलादानजं फलम् ८९।<br>
चैत्रकृष्णचतुर्दश्यां शक्रप्रस्थप्रदक्षिणाम् ।<br>
यः करोति नरो धन्यः सर्वपापैः प्रमुच्यते ९०।<br>
इति श्रीपाद्मेमहापुराणे पंचपंचाशत्साहस्र्यां संहितायामुत्तरखंडे कालिंदीमाहात्म्ये इंद्रप्रस्थगत काशीगोकर्णशिवकांचीतीर्थसप्तक भीमकुंडवर्णनोनाम द्वाविंशत्यधिकद्विशततमोऽध्यायः २२२ ।<br>
<br>
