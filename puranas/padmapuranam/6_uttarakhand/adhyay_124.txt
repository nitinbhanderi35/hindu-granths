ईश्वर उवाच।<br>
प्रबोधिन्याश्च माहात्म्यं पापघ्नं पुण्यवर्द्धनम् ।<br>
मुक्तिदं तत्वबुद्धीनां शृणुष्व सुरसत्तम १।<br>
तावद्गर्जति सेनानि गंगा भागीरथी क्षितौ ।<br>
यावन्नायाति पापघ्नी कार्तिके हरिबोधिनी २।<br>
तावद्गच्छंति तीर्थानि आसमुद्र सरांसि च ।<br>
यावत्प्रबोधिनी विष्णोस्तिथिर्नायाति कार्तिके ३।<br>
अश्वमेधसहस्राणि राजसूयशतानि च ।<br>
एकेनैवोपवासेन प्रबोधिन्यां यथाऽभवत् ४।<br>
दुर्लभं चैव दुष्प्राप्यं त्रैलोक्ये सचराचरे ।<br>
तदपि प्रार्थितं विप्र ददाति प्रतिबोधिनी ५।<br>
ऐश्वर्यं संसृतिं ज्ञानं राज्यं च सुखसंपदम् ।<br>
ददात्युपोषिता विप्र हेलया हरिबोधिनी ६।<br>
मेरुमंदरतुल्यानि पापान्युपार्जितानि च ।<br>
एकेनैवोपवासेन दहते हरिबोधिनी ७।<br>
उपवासं प्रबोधिन्यां यः करोति स्वभावतः ।<br>
विधिना नरशार्दूल यथोक्तं लभते फलम् ८।<br>
पूर्वजन्मसहस्रेषु पापं यत्समुपार्जितम् ।<br>
जागरेण प्रबोधिन्यां दह्यते तूलराशिवत् ९।<br>
शृणु षण्मुख वक्ष्यामि जागरस्य च लक्षणम् ।<br>
यस्य विज्ञानमात्रेण दुर्लभो न जनार्दनः १०।<br>
गीतं वाद्यं च नृत्यं च पुराणपठनं तथा ।<br>
धूपं दीपं च नैवेद्यं पुष्पं गंधानुलेपनम् ११।<br>
फलमर्घ्यं च श्रद्धा च दानमिंद्रियसंयमम् ।<br>
सत्यान्वितं विनिद्रं च मुदायुक्तं क्रियान्वितम् १२।<br>
साश्चर्चं चैव सोत्साहमालस्यादिविवर्जितम् ।<br>
प्रदक्षिणादिसंयुक्तं नमस्कारपुरःसरम् १३।<br>
नीराजनसमायुक्तमनिर्विण्णेन चेतसा ।<br>
यामे यामे महाभाग कुर्वन्नीराजनं हरेः १४।<br>
एतैर्गुणैः समायुक्तं कुर्याज्जागरणं विभोः ।<br>
एकाग्रमानसो यस्तु न पुनर्जायते भुवि १५।<br>
य एवं कुरुते भक्त्या वित्तशाठ्यविवर्जितैः ।<br>
जागरं वासरे विष्णोर्नीयते परमां गतिम् १६।<br>
पुरुषसूक्तेन यो नित्यं कार्तिके अर्चयेद्धरिम् ।<br>
वर्षकोटिसहस्राणि पूजितस्तेन केशवः १७।<br>
यथोक्तेन विधानेन पंचरात्रोदितेन वै ।<br>
कार्तिके त्वर्चयेन्नित्यं मुक्तिभागी भवेन्नरः १८।<br>
नमोनारायणायेति कार्तिके योऽर्चयेद्धरिम् ।<br>
स मुक्तो नारकैर्दुःखैः पदं गच्छत्यनामयम् १९।<br>
हरेर्नामसहस्रं च गजराजस्य मोक्षणम् ।<br>
कार्तिके पठते यस्तु पुनर्जन्म न विंदति २०।<br>
युगकोटिसहस्राणि मन्वंतरशतानि च ।<br>
द्वादश्यां कार्तिके मासि जागरी वसते दिवि २१।<br>
कुले तस्य च संजाताः शतशोऽथ सहस्रशः ।<br>
प्राप्नुवंति पदं विष्णोस्तस्मात्कुर्वीत जागरम् २२।<br>
कार्तिके पश्चिमे यामे स्तवं गानं करोति यः ।<br>
श्वेतद्वीपे तु वसते पितृभिः सह भामिनि २३।<br>
नैवेद्यदानं हरये कार्तिके दिनसंक्षये ।<br>
युगानि वसते स्वर्गे तावंति मुनिसत्तमाः २४।<br>
अक्षयं मुनिशार्दूल मालतीकमलार्चनम् ।<br>
अर्चयेद्देवदेवेशं स याति परमं पदम् २५।<br>
कार्तिके शुक्लपक्षे तु कृत्वा ह्येकादशीं नरः ।<br>
प्रातर्दत्त्वा शुभान्कुंभान्स याति मम मंदिरम् २६।<br>
कार्त्तिकेय उवाच।<br>
भगवन्नुच्यतां पुण्यं व्रतानां परमं व्रतम् ।<br>
कर्तव्यं कार्तिके मासि भवता भीष्मपंचकम् २७।<br>
विधानं तस्य च फलं तथैव सुरसत्तम ।<br>
कथयस्व प्रसादान्मे मुनीनां च पितामह २८।<br>
ईश्वर उवाच।<br>
प्रवक्ष्यामि महापुण्यं व्रतं विधिमतां वरः ।<br>
भीष्मेणैतद्यतः प्राप्तं व्रतं पंचदिनात्मकम् २९।<br>
सकाशाद्वासुदेवस्य तेनोक्तं भीष्मपंचकम् ।<br>
व्रतस्यास्य गुणान्वक्तुं कः शक्तः केशवादृते ३०।<br>
कार्त्तिके शुक्लपक्षे तु शृणु धर्मं पुरातनम् ।<br>
वसिष्ठभृगुगर्गाद्यैश्चीर्णं कृतयुगादिषु ३१।<br>
अंबरीषेण भोगाद्यैश्चीर्णं त्रेतायुगादिषु ।<br>
ब्राह्मणैर्ब्रह्मचर्येण जपहोमक्रियादिभिः ३२।<br>
क्षत्रियैश्च तथा वैश्यैः सत्यशौचपरायणैः ।<br>
दुष्करं सत्यहीनानामशक्यं बालचेतसाम् ३३।<br>
दुष्करं भीष्ममित्याहुर्न शक्यं प्राकृतैर्नरैः ।<br>
यस्तत्करोति विप्रेंद्र तेन सर्वं कृतं भवेत् ३४।<br>
व्रतं चैतन्महापुण्यं महापातकनाशनम् ।<br>
अतो नरैः प्रयत्नेन कर्त्तव्यं भीष्मपंचकम् ३५।<br>
कार्तिकस्यामलेपक्षे स्नात्वा सम्यग्विधानतः ।<br>
एकादश्यां तु गृह्णीयाद्व्रतं पंचदिनात्मकम् ३६।<br>
प्रातः स्नात्वा विशेषेण मध्याह्ने च तथा व्रती ।<br>
नद्यां निर्झरगर्ते वा समालभ्य च गोमयम् ३७।<br>
यवव्रीहितिलैः सम्यक्पितॄन्संतर्पयेत्क्रमात् ।<br>
स्नात्वा मौनं नरः कृत्वा धौतवासा दृढव्रतः ३८।<br>
भीष्मायोदकदानं च अर्घ्यं चैव प्रयत्नतः ।<br>
पूजा भीष्मस्य कर्त्तव्या दानं दद्यात्प्रयत्नतः ३९।<br>
पंचरत्नं विशेषेण दत्त्वा विप्राय यत्नतः ।<br>
वासुदेवोऽपि संपूज्यो लक्ष्मीयुक्तः सदा प्रभुः ४०।<br>
पंचके पूजयित्वा तु कोटिकल्पानि तुष्यति ।<br>
यत्किंचित्क्रियते सर्वं पंचधातुप्रकल्पयेत् ४१।<br>
संवत्सरव्रतानां च लभते सकलं फलम् ।<br>
कृत्वा तूदकदानं तु तथार्घ्यस्य च दापनम् ४२।<br>
मंत्रेणानेन यः कुर्यान्मुक्तिभागी भवेन्नरः ४३।<br>
वैयाघ्रपादगोत्राय सांकृते प्रवराय च ।<br>
अपुत्राय ददाम्येतदुदकं भीष्मवर्मणे ४४।<br>
वसूनामवताराय शंतनोरात्मजाय च ।<br>
अर्घ्यं ददामि भीष्माय आजन्मब्रह्मचारिणे ४५ इति अर्घ्यमंत्रः ।<br>
अनेन विधिना यस्तु पंचकं तु समापयेत् ।<br>
अश्वमेधसमं पुण्यं प्राप्नोत्यत्र न संशयः ४६।<br>
पंचाहमपि कर्तव्यं नियमं च प्रयत्नतः ।<br>
नियमेन विना पुत्र न भाव्यं व्रतकर्मणा ४७।<br>
उत्तरायणहीनाय भीष्माय प्रददौ हरिः ।<br>
उत्तरायणहीनोऽपि शुद्धिं लग्नं विना शुभाः ४८।<br>
ततः संपूजयेद्देवं सर्वपापहरं हरिम् ।<br>
अनंतरं प्रयत्नेन कर्तव्यं भीष्मपंचकम् ४९।<br>
स्नापयेत जलैर्भक्त्या मधुक्षीरघृतेन च ।<br>
तथैव पंचगव्येन गंधचंदनवारिणा 6.124.५०।<br>
चंदनेन सुगंधेन कुंकुमेनाथ केशवम् ।<br>
कर्पूरोशीरमिश्रेण लेपयेद्गरुडध्वजम् ५१।<br>
अर्चयेद्रुचिरैः पुष्पैर्गंधधूपसमन्वितैः ।<br>
गुग्गुलुं घृतंसंयुक्तं दहेत्कृष्णाय भक्तिमान् ५२।<br>
दीपकं तु दिवारात्रौ दद्यात्पंचदिनादिषु ।<br>
नैवेद्यं देवदेवस्य परमान्नं निवेदयेत् ५३।<br>
एवमभ्यर्चयेद्देवं संस्मृत्य च प्रणम्य च ।<br>
ॐ नमो वासुदेवाय जपेदष्टोत्तरं शतम् ५४।<br>
जुहुयाच्च घृताभ्यक्तैस्तिलव्रीहियवादिभिः ।<br>
षडक्षरेण मंत्रेण स्वाहाकारान्वितेन च ५५।<br>
उपास्य पश्चिमां संध्यां प्रणम्य गरुडध्वजम् ।<br>
जपित्वा पूर्ववन्मंत्रं क्षितिशायी भवेद्व्रती ५६।<br>
सर्वमेतद्विधानं तु कार्यं पंचदिनानि तु ।<br>
विशेषोऽत्र व्रते ह्यस्मिन्यदन्यूनं शृणुष्व तत् ५७।<br>
प्रथमेऽह्नि हरेः पादौ पूजयेत्कमलैर्व्रती ।<br>
द्वितीये बिल्वपत्रेण जानुदेशं समर्चयेत् ५८।<br>
ततोनुपूजयेच्छीर्षं मालत्या चक्रपाणिनः ।<br>
कार्तिक्यां देवदेवस्य भक्त्या तद्गतमानसः ५९।<br>
अर्चित्वा तं हृषीकेशमेकादश्यां समासतः ।<br>
निष्प्राश्य गोमयं सम्यगेकादश्यामुपावसेत् ६०।<br>
गोमूत्रं मंत्रवद्भूमौ द्वादश्यां प्राशयेद्व्रती ।<br>
क्षीरं चैव त्रयोदश्यां चतुर्दश्यां तथा दधि ६१।<br>
संप्राश्य कायशुद्ध्यर्थं लंघयित्वा चतुर्दिनम् ।<br>
पंचमे दिवसे स्नात्वा विधिवत्पूज्य केशवम् ६२।<br>
भोजयेद्ब्राह्मणान्भक्त्या तेभ्यो दद्याच्च दक्षिणाम् ।<br>
पापबुद्धिं परित्यज्य ब्रह्मचर्येण धीमता ६३।<br>
मद्यं मांसं परित्यज्य मैथुनं पापकारिणम् ।<br>
शाकाहारेण मुन्यन्नैः कृष्णार्चनपरो नरः ६४।<br>
ततो नक्तं समाश्नीयात्पंचगव्यपुरः सरम् ।<br>
एवं सम्यक्समाप्तस्य यथोक्तं फलमाप्नुयात् ६५।<br>
मद्यपो यत्पिबेन्मद्यं जन्मनो मरणांतिकम् ।<br>
एतद्भीष्मव्रतं कृत्वा प्राप्नोति परमं पदम् ६६।<br>
स्त्रीभिर्ब्राह्मणवाक्येन कर्तव्यं धर्मवर्द्धनम् ।<br>
विधवाभिश्च कर्तव्यं मोक्षसौख्याभिवृद्धये ६७।<br>
सर्वकामसमृद्ध्यर्थं पुण्यार्थमपि पावके ।<br>
नित्यस्नाने तथा दाने ये कार्तिकमुपासते ६८।<br>
वैश्वदेवश्च कर्तव्यो विष्णुध्यानपरायणैः ।<br>
आरोग्य पुत्रदो वत्स महापातकनाशनः ६९।<br>
तीर्थेषु कार्तिकं कुर्यात्सर्वयत्नेन षण्मुख ।<br>
संवत्सरव्रतानां तु समाप्तिः कार्तिके मता ७०।<br>
पापस्य प्रतिमा कार्या रौद्रवस्त्राति भीषणा ।<br>
खड्गहस्ता विनिष्क्रांता लोहदंष्ट्राकरालिनी ७१।<br>
तिलप्रस्थोपरि स्थाप्या कृष्णवस्त्राभिवेष्टिता ।<br>
रक्तपुष्पकृतापीडा ज्वलत्कांचनकुंडला ७२।<br>
संपूज्य परया भक्त्या धर्मराजस्य नामभिः ।<br>
इममुच्चारयेन्मंत्रं गृहीतकुसुमांजलिः ७३।<br>
यदन्यजन्मनि कृतमिह जन्मनि वा पुनः ।<br>
पापं प्रशममायातु तव पादप्रसादतः ७४।<br>
एवं संपूज्य विधिवत्प्रतिमां तां च कांचनीम् ।<br>
कृत्वा पूजां यथाशक्त्या विप्राणां वेदवादिनाम् ७५।<br>
प्रीतये देवदेवस्य कृष्णस्याक्लिष्टकर्मणः ।<br>
ब्राह्मणाय प्रदातव्यं धर्मो मे प्रीयतामिति ७६।<br>
वाचकाय प्रदातव्या यथाशक्त्या च दक्षिणा ।<br>
दद्याद्धिरण्यं गाश्चैव कृष्णो मे प्रीयतामिति ७७।<br>
कृतकृत्य स्थितो भूत्वा विरक्तः संयतो भवेत् ।<br>
अन्येषामपि दातव्यं स्वशक्त्या दानमुत्तमम् ७८।<br>
शांतचित्तो निरपराधः परं पदमवाप्नुयात् ।<br>
नीलोत्पलदलश्यामश्चतुर्दंष्ट्रश्चतुर्भुजः ७९।<br>
अष्टपादैकनयनः शंकुकर्णः खरस्वनः ।<br>
जडी द्विजिह्वस्ताम्राक्षो मृगराजतनुच्छदः ८०।<br>
चिंतनीयो महादेवो यस्य रूपं न विद्यते ।<br>
इदं भीष्मेण कथितं शरतल्पगतेन मे ८१।<br>
तदेतत्ते मयाख्यातं दुष्करं भीष्मपंचकं ।<br>
धन्यं पुण्यं पापहरं युधिष्ठिर महाव्रतम् ।<br>
यत्कृत्वा ब्रह्महा गोघ्नः सर्वपापैः प्रमुच्यते ८२।<br>
यद्भीष्मपंचकमिति प्रथितं पृथिव्यामेकादशीप्रभृतिपंचदशी निरुद्धम् ।<br>
उक्तं न भोजनपरस्य तदा निषेधस्तस्मिन्व्रते शुभफलं प्रददाति विष्णुः ८३।<br>
सूत उवाच।<br>
एतत्सर्वाधिकं पुण्यं दुर्लभं भुवने कृतम् ।<br>
इदं गुह्यं मयाख्यातं शास्त्रसारसमुच्चयम् ८४।<br>
सुराणां गोपितं सर्वमतिगुह्यं च मोक्षदम् ।<br>
श्रुत्वा चैकपदे देवि अगम्यागमने रताः ८५।<br>
कन्याविक्री स्वसाविक्री ह्युभयं तु विमोचयेत् ।<br>
मोक्षदं च इदं शास्त्रं प्रकाशं नेतरे जने ८६।<br>
श्रुत्वा चैकपदे यस्तु मोक्षं गच्छति मानवः ।<br>
गोपनीयं प्रयत्नेन ये चापि त्यागिनो नराः ८७।<br>
न तेषां कथ्यते पुण्यं सत्यं सत्यं च षण्मुख ।<br>
इत्येतत्सर्वमाख्यातं कार्तिकस्य तु यत्फलम् ८८।<br>
श्रीविष्णुरुवाच।<br>
कथितं देवदेवेन पुत्राय हितकाम्यया ।<br>
पितुस्तद्वाक्यमाकर्ण्य षण्मुखो हर्षनिर्भरः ८९।<br>
ऊचुः प्रांजलयः सर्वे तं देवं जगदायुषम् ।<br>
कृतकृत्या वयं जाताः श्रुत्वा कार्तिकजं फलम् ९०।<br>
अपरं नास्ति श्रोतव्यं प्राप्तं मे जन्मनः फलम् ।<br>
माहात्म्यमेतदाकर्ण्य पूजयेद्यस्तु पाठकम् ९१।<br>
गोभूहिरण्यवस्त्रैश्च विष्णुतुल्यो यतो हि सः ।<br>
वाचके पूजिते यस्माद्विष्णुर्भवति पूजितः ९२।<br>
तथा तं पूजयेन्नित्यं यदीच्छेत्सफलं शुभम् ।<br>
धर्मशास्त्रं पुराणं च वेदविद्यादिकं च यत् ९३।<br>
पुस्तकं वाचकायैव दातव्यं धर्ममिच्छता ।<br>
पुराणविद्या दातारो ह्यनंतफलभोजिनः ९४।<br>
यः पठेत इदं भक्त्या श्रुत्वा चैवावधारयेत् ।<br>
मुच्यते सर्वपापेभ्यो विष्णुलोकं स गच्छति ९५।<br>
धनं धान्यं यशः पुत्रानायुरारोग्यमेव च ।<br>
माहात्म्यश्रवणादेव लभ्यते च न संशयः ९६।<br>
इति श्रीपाद्मे महापुराणे पंचपंचाशत्सहस्त्रसंहितायामुत्तरखंडे कार्तिकमाहात्म्ये श्रीकृष्णसत्यभामासंवादे चतुर्विंशत्यधिकशततमोध्यायः १२४।<br>
<br>
