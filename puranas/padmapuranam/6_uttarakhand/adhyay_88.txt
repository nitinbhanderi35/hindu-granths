सूतउवाच-<br>
अतःपरं कार्तिकमाहात्म्यं प्रस्तूयते ।<br>
सूत उवाच-<br>
एकदा द्वारकामागादृषिः कृष्णदिदृक्षया ।<br>
पुष्पाण्यादाय दिव्यानि कल्पवृक्षोत्थितानि च १।<br>
नारदं स्वागतेनासौ कृष्णः सत्कारमाचरत् ।<br>
इदमर्घ्यमिदं पाद्यमित्युवाचासनंददत् २।<br>
नारदस्तानि पुष्पाणि कृष्णायोपाजहार च ।<br>
कृष्णः षोडशसाहस्रस्त्रीभ्यस्तानि व्यभज्यत ३।<br>
विस्मृत्य सत्यभामां तु सर्वाभ्यस्तान्यदात्प्रभुः ।<br>
सत्यभामा ततः क्रुद्धा क्रोधागारं समाविशत् ४।<br>
समाज्ञाय ततः कृष्णस्तत्र गत्वा समाहितः ।<br>
सत्यभामां मानयित्वा गरुडं मनसा स्मरन् ५।<br>
स्मृतमात्रस्तु गरुडस्तदागत्याग्रतः स्थितः ।<br>
आरुह्य वेगात्पत्रं तमित्युवाच प्रियां प्रभुः ६।<br>
सत्ये त्वं माकृथाः क्रोधं त्वत्कृते देवतैः सह ।<br>
विरुध्य देवराजानं रोपयिष्ये तवांगणे ७।<br>
कल्पद्रुमं महाभागेऽपराधं मे क्षमां कुरु ।<br>
इति कृत्वा प्रतिज्ञां तु कृष्णः स सत्यभामया ८।<br>
देवलोकमगात्तूर्णं यत्र देवः स वृत्रहा ।<br>
याचितः कल्पवृक्षार्थमुत्तरं दत्तवान्प्रभुम् ९।<br>
नायं देवद्रुमो भूम्यां प्राप्तुं योग्यस्त्वया प्रभो ।<br>
तदा क्रुद्धो महाबाहुर्वृक्षमुत्पाट्य मूलतः १०।<br>
वाहमारोपयामास वेगेन बलवत्तरः ।<br>
तदा वज्रधरो वेगाद्वज्रमुद्यम्य वीर्यवान् ११।<br>
गरुडं ताडयामास कल्पवृक्षं त्यजेरिति ।<br>
तदा पत्ररथः पत्रं कुलिशस्यापि गौरवात् १२।<br>
एकं विसर्जयामास त्वरया प्रजगाम च ।<br>
तेन वज्रप्रहारेण त्रयोभूव पतत्रिणः १३।<br>
मयूरो नकुलश्चाषः कृष्णो द्वारावतीमगात् ।<br>
आगत्य सत्यभामाया गृहे चैनमरोपयत् ।<br>
तदैव नारदोऽभ्यागात्सत्यया मानितो बहु १४।<br>
सत्यभामोवाच-<br>
ईदृशः कल्पवृक्षोऽयं पतिरेतादृशः प्रभुः ।<br>
भवेभवे कथं प्राप्यस्तदाख्यातु भवान्मम १५।<br>
इति पृष्टस्तदा प्राह नारदो मुनिसत्तमः ।<br>
प्राप्यते सत्यभामेऽयं तुलापुरुष दानतः १६।<br>
सत्यभामा तदा कृष्णं कल्पवृक्षसमन्वितम् ।<br>
नारदायैव सा प्रादात्तोलयित्वा विधानतः ।<br>
सर्वोपस्करमाकृष्य नारदस्त्रिदिवं ययौ १७।<br>
सूत उवाच-<br>
श्रियःपतिमथामंत्र्य गते देवर्षिसत्तमे ।<br>
हर्षोत्फुल्लानना सत्या वासुदेवमथाब्रवीत् १८।<br>
सत्यभामोवाच-<br>
धन्यास्मि कृतकृत्यास्मि सफलं जीवितं च मे ।<br>
मज्जन्मनि निदाने च धन्यौ तौ पितरौ मम १९।<br>
यौ मां त्रैलोकसुभगां जनयामासतुर्ध्रुवम् ।<br>
षोडशस्त्रीसहस्राणां वल्लभाहं यतस्तव २०।<br>
यस्मान्मयादिपुरुषः कल्पवृक्षसमन्वितः ।<br>
यथोक्तविधिना सम्यङ्नारदाय समर्पितः २१।<br>
यद्वार्तामपि जानंति भूमिसंस्थान जंतवः ।<br>
सोऽयं कल्पद्रुमो गेहे मम तिष्ठति सांप्रतम् २२।<br>
त्रैलोक्याधिपतेश्चाहं श्रीपतेरतिवल्लभा ।<br>
अतोऽहं प्रष्टुमिच्छामि किंचित्त्वां मधुसूदन २३।<br>
यदि त्वं मत्प्रियकरः कथयस्वात्र विस्तरात् ।<br>
श्रुत्वा तच्च पुनश्चाहं करोमि हितमात्मनः २४।<br>
यथाकल्पं त्वया देव वियुक्ता स्यां न कर्हिचित् ।<br>
सूत उवाच-<br>
इति प्रियावचः श्रुत्वा स्मेरास्योऽयं गदाग्रजः २५।<br>
सत्या करे करं कृत्वागमत्कल्पतरोस्तलम् ।<br>
निषिद्ध्यानुचरं लोकं सविलासं प्रियान्वितः २६।<br>
प्रहस्य सत्यामामंत्र्य प्रोवाच जगतांपतिः ।<br>
तत्प्रीति परितोषार्थं लसत्पुलकितांगजः २७।<br>
कृष्ण उवाच-।<br>
न मे त्वत्तः प्रियतमा काचिदन्या नितंबिनी ।<br>
षोडशस्त्रीसहस्राणां प्रिये प्राणसमा ह्यसि २८।<br>
त्वदर्थं देवराजेन विरोधो दैवतैः सह ।<br>
त्वया यत्प्रार्थितं कांते शृणु यच्च महद्भवेत् २९।<br>
अदेयमथवाकार्यमकथ्यमपि यत्पुनः ।<br>
त्वत्कृतं तु कथं प्रश्नं कथयामि न तु प्रिये ।<br>
पृच्छस्व सर्वं कथये यत्ते मनसि वर्तते ३०।<br>
सत्योवाच-<br>
दानं व्रतं तपो वापि किं तु पूर्वं मयाकृतम् ।<br>
येनाहं मर्त्यजा मर्त्ये भवानीवाऽभवं किल ३१।<br>
तवांगार्द्धहरा नित्यं गरुडोपरिगामिनी ।<br>
इंद्रादिदेवतावासमगमं च त्वया सह ३२।<br>
अतस्त्वां प्रष्टुमिच्छामि किं कृतं तु मया शुभम् ।<br>
जन्मांतरे च किं शीला का चाहं कस्य कन्यका ३३।<br>
श्रीकृष्ण उवाच-<br>
शृणुष्वैकमनाः कांते यत्त्वं वै पूर्वजन्मनि ।<br>
पुण्यं व्रतं कृतवती तत्सर्वं कथयामि ते ३४।<br>
आसीत्कृतयुगस्यांते मायापुर्यां द्विजोत्तमः ।<br>
आत्रेयो देवशर्मेति वेदवेदांगपारगः ३५।<br>
आतिथेयोऽग्निशुश्रूषुः सौरव्रत परायणः ।<br>
सूर्यमाराधयन्नित्यं साक्षात्सूर्य्य इवापरः ३६।<br>
तस्यातिवयसश्चासीन्नाम्ना गुणवती सुता ।<br>
अपुत्रः स स्वशिष्याय चंद्र नाम्ने ददौ सुताम् ३७।<br>
तमेव पुत्रवन्मेने स च तं पितृवद्वशी ।<br>
तौ कदाचिद्वनं यातौ कुशेध्महरणार्थिनौ ३८।<br>
हिमाद्रिपादजवने चेरतुस्तौ यतस्ततः ।<br>
तौ ततो राक्षसं घोरमायांतं समपश्यताम् ३९।<br>
भयविह्वलसर्वांगावसमर्थौ पलायितुम् ।<br>
निहतौ रक्षसा तेन कृतांतसमरूपिणा ४०।<br>
तौ तु क्षेत्रप्रभावेण धर्मशीलतया पुनः ।<br>
वैकुंठभवनं नीतौ मद्गणैर्मत्समीपगैः ४१।<br>
यावज्जीवंतु यत्ताभ्यां सूर्यपूजादिकं कृतम् ।<br>
तेन वै कर्मणा ताभ्यां सुप्रीतोऽहं किलाभवम् ४२।<br>
शैवाः सौराश्च गाणेशा वैष्णवाः शक्तिपूजकाः ।<br>
मामेव प्राप्नुवंतीह वर्षांभः सागरं यथा ४३।<br>
एकोऽहं पंचधा जातः क्रीडयन्नामभिः किल ।<br>
देवदत्तो यथा कश्चित्पुत्राद्याह्वाननामभिः ४४।<br>
ततश्च तौ मद्भवनाधिवासिनौ विमानयानौ रविवर्चसावुभौ ।<br>
मत्तुल्यरूपौ मम सन्निधानगौ दिव्यांगना चंदनभोगभोगिनौ ४५।<br>
इति श्रीपाद्मेमहापुराणे पंचपंचाशत्सहस्रसंहितायां श्रीकृष्णसत्यभामा संवादे अष्टाशीतितमोऽध्यायः ८८।<br>
