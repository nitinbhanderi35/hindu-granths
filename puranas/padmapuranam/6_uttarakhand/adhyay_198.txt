कुमारा ऊचुः-<br>
अथ ते संप्रवक्ष्यामः सप्ताहश्रवणे विधिम् ।<br>
येन भागवतं सिद्ध्येत्पुंसां कृष्णार्पितात्मनाम् १।<br>
दैवज्ञं शास्त्रकुशलं समाहूय धनांशुकैः ।<br>
समभ्यर्च्य मुहूर्तं तु प्राक्पृच्छेद्भक्तिमान्नरः २।<br>
स वदेद्यं मुहूर्तं तु तत्रारंभः प्रशस्यते ।<br>
नभोनभस्येषोर्जाश्च सहः शुचिसमन्विताः ३।<br>
मासाः श्रेष्ठाः कथारंभे पूर्णा चापि तिथिः शुभा ।<br>
भौमार्किवर्जिता वारा भानि ध्रुव मृदूनि च ४।<br>
शुभे योगे शुभे लग्ने प्रारंभः शस्यते सदा ।<br>
नित्यायां च कथायां तु पुराणानां मुनीश्वर ५।<br>
द्वादशीं वर्जयेत्प्राज्ञः सूतसूतकसंभवात् ।<br>
श्रीमद्भागवतस्यापि सप्ताहेनैव केऽपि च ६।<br>
न निषेधोस्ति देवर्षे प्राहुरेवं पुराविदः ।<br>
श्रीभागवतसप्ताहो महायज्ञः स्मृतो बुधैः ७।<br>
अतो निमंत्रणं कार्यं वैष्णवानां समंततः ।<br>
सतां समाजो भविता सप्ताहं वैष्णवोत्तमाः ८।<br>
आगंतव्यमतश्चात्र वैष्णवैः श्रवणार्थिभिः ।<br>
समागतानां तेषां तु निवासं परिकल्पयेत् ९।<br>
तीर्थे वापि वने वापि ग्रामे वापि प्रयत्नतः ।<br>
संशोधितायां भूम्यां तु मंडपं परिकल्पयेत् १०।<br>
कदलीस्तंभसंयुक्तं चतुर्दिक्षु ध्वजान्वितम् ।<br>
उच्चमासनमप्युक्तं वक्तुस्तस्याग्रतो मुने ११।<br>
आपार्श्वद्वयमुक्तानि श्रोतॄणामासनानि च ।<br>
उदङ्मुखो भवेद्वक्ता समाजेस्मिन्विदांवरः १२।<br>
वेदशास्त्रार्थतत्वज्ञो वैष्णवो ब्राह्मणोत्तमः ।<br>
दृष्टांतकुशलो धीरो वक्ता कार्योऽतिनिस्पृहः १३।<br>
सर्वसंदेहहर्त्तापि कार्यो वक्ता न चैव हि ।<br>
वक्तुः पार्श्वे सहायार्थं स्थाप्योऽन्य पंडितः सुधीः १४।<br>
श्रोतॄणां संशयच्छेत्ता ज्ञानांबोधविधायकः ।<br>
कथाविघ्नविघातार्थं गणेशं प्राक्प्रपूजयेत् १५।<br>
ततो दुर्गां हरं विष्णुं ब्रह्माणं भास्करं द्विजान् ।<br>
संपूज्य विधिवद्भक्त्या तर्पयेद्देवताः पितॄन् १६।<br>
मुख्यः श्रोता ततः पश्चात्पूजयेत्पुस्तके हरिम् ।<br>
ततः प्रदक्षिणीकृत्य द्रव्यवस्त्रफलानि च १७।<br>
धृत्वांजलौ पुस्तकस्थं हरिं संप्रार्थयेन्मुने ।<br>
त्वं भागवतलोकेस्मिन्स्वयं कृष्णो व्यवस्थितः १८।<br>
समाश्रितो मया नाथ मुक्त्यर्थं भवसागरे ।<br>
मनोरथो मदीयोऽयं सर्वथा सफलस्त्वया १९।<br>
निर्विघ्नेन प्रकर्तव्यो दासोऽहं तव केशव ।<br>
इत्युच्चार्य मुने द्रव्यं पुस्तकाग्रे समर्प्यतु २०।<br>
वक्तारं प्रार्थयेच्चापि नमस्कुर्वन्कृतांजलि ।<br>
शुकरूपद्विजश्रेष्ठ सर्वशास्त्रविशारद २१।<br>
श्रीभागवतव्याख्यानादज्ञानं मे विनाशय ।<br>
इति संप्रार्थ्य वक्तारं वरयेत्पंच वाडवान् २२।<br>
द्वादशाक्षरमंत्रस्य जपार्थं मुनिसत्तम ।<br>
गीतवाद्यविधिज्ञांश्च संपूज्यार्थांशुकादिभिः २३।<br>
स्थापयेत्कीर्तनार्थं तु कथांते विधिवन्मुने ।<br>
यस्तु जाया धनागार पुत्रचिंतां व्युदस्य च २४।<br>
शृणुयादेकचित्तस्तु स समग्रं फलं लभेत् ।<br>
सूर्योदयं समारभ्य सार्द्धत्रिप्रहरांतकम् २५।<br>
पठित्वार्थः प्रकर्त्तव्यो वाक्यमध्यायमेव वा ।<br>
मध्याह्ने घटिकायुग्मं विरमेदपि नारद २६।<br>
कथाऽवसाने कर्त्तव्यं कीर्तनं केशवस्य च ।<br>
उपवासः प्रकर्त्तव्यः श्रोतृभिस्तत्फलेप्सुभिः २७।<br>
तदशक्तो हविष्यान्नं सकृत्स्वल्पं समाहरेत् ।<br>
जलेनापि फलेनापि दुग्धेन च घृतेन वा २८।<br>
केवलेनैव कर्त्तव्यं निर्विघ्नं धारणं तनोः ।<br>
सप्ताहव्रतिनां पुंसां नियमान्शृणु नारद २९।<br>
विष्णुदीक्षाविहीनानां नाधिकारोऽत्र कीर्तितः ।<br>
ब्रह्मचर्यमधः सुप्तिः पत्रावल्यां च भोजनम् ३०।<br>
समाचरेन्नित्यमेव सप्ताहे मुनिसत्तम ।<br>
द्विदलं मधु तैलं च परान्नं चेक्षुजं रसम् ३१।<br>
भावदुष्टं क्रियादुष्टं जह्यात्पर्युषितं व्रती ।<br>
पलांडुलशुनं हिंगुं मूलकं गृंजनं तथा ३२।<br>
नालिकां चैव कूष्मांडं नरो नाद्यात्कथाव्रती ।<br>
कामं क्रोधं मदं लोभं दंभं मात्सर्यमेव च ३३।<br>
मोहं द्वेषं तथा हिंसां नैव कुर्यात्कथाव्रती ३४।<br>
वेदवैष्णवविप्राणां गुरु गोव्रतिनां तथा ।<br>
स्त्री राजमहतां चापि निंदां जह्यात्कथाव्रती ३५।<br>
सत्यं शौचं दयामौनमार्जवं विनयं तथा ।<br>
मनः प्रसन्नतां चापि बुधः कुर्यात्कथाव्रती ३६।<br>
श्रीकामस्तनयार्थी च जयकामश्च मोक्षधीः ।<br>
शृणुयाद्वै भागवतं निष्कामः श्रीहरिं लभेत् ३७।<br>
सप्तमे दिवसे कुर्याल्लंघनं तत्समाप्तिके ।<br>
वक्तुश्च पूजा कर्त्तव्या गोभूस्वर्गं वरादिभिः ३८।<br>
प्रसाद तुलसीं मालां श्रोतृभ्यः प्रतिदापयेत् ।<br>
उत्सवश्च तथा कार्यो गीतवाद्यविशारदैः ३९।<br>
गीतार्थं शृणुयाच्चापि परेऽहनि विचक्षणः ।<br>
प्रतिश्लोकं च जुहुयाद्गायत्र्या वा यथाविधि ४०।<br>
पायसं मधुसर्पिश्च तिलांस्तंडुलकान्यवान् ।<br>
शर्करां च प्रियालं च द्राक्षां वाताम खर्जुरौ ४१।<br>
अंभोजानि च कर्पूरं चंदनागुरुणीपुरम् ।<br>
लवंगं बिल्वपत्राणि सहस्रं च पृथक्पृथक् ४२।<br>
विघ्नस्य च विघातार्थं न्यूनाधिक्यनिवृत्तये ।<br>
आत्मनः पूततार्थं च पठेन्नामसहस्रकम् ४३।<br>
द्वादशाष्टादशाथापि श्रद्धयाह्यधिकांस्तथा ।<br>
पायसेनाशयेद्विप्रान्स्वर्णं धेनुश्च दक्षिणा ४४।<br>
व्रतसिद्ध्यर्थमप्यत्र प्रौष्ठपद्यामथापि वा ।<br>
स्वर्णसिंहं विनिर्माय तस्य पृष्ठे निधाय च ४५।<br>
श्रीमद्भागवतं वक्त्रे लेखयित्वा समर्पयेत् ।<br>
एवं कृते विधाने तु सर्वपापनिवारणम् ४६।<br>
भवेच्छ्रोतुः सुफलदं श्रीमद्भागवतं श्रुतम् ।<br>
धर्मकामार्थमोक्षाणां साधनं भक्तिदायकम् ४७।<br>
न कार्यं विद्यते लोके यदनेन न सिध्यति ।<br>
ततो भागवतं लोके पुराणेभ्योऽधिकं मतम् ४८।<br>
दोषाष्टादशनिर्मुक्तो वाचकः परिकीर्तितः ।<br>
द्वात्रिंशदपराधैर्हि मुक्तो श्रोता मतो बुधैः ४९।<br>
श्रीमद्भागवतं नाम पुराणं कामदं नृणाम् ।<br>
तथापि श्रवणं चास्य निष्कामस्यैव भक्तिदम् 6.198.५०।<br>
श्रीमद्भागवताभिधः सुरतरुस्तारांकुरः सज्जनिः स्कंधैर्द्वादशभिस्ततः प्रविलसद्भक्त्यालवालोदयः ।<br>
द्वात्रिंशत्त्रिशतं च यस्य विलसच्छाखाः सहस्राण्यलं पर्णान्यष्टदशेष्टदोतिसुलभो वर्वर्ति सर्वोपरि ५१।<br>
इति ते कथितं सर्वं कृतं चापि तवेप्सितम् ।<br>
ज्ञानवैराग्यभक्तीनां तारुण्यं लोकमोक्षदम् ५२।<br>
सूत उवाच-<br>
इत्युक्ता ते कुमारास्तु कृष्णांघ्रिसुधयाप्लुताः ।<br>
विरेमुर्भगवद्भक्ता दीनोद्धरणतत्पराः ५३।<br>
तद्वाक्यं तु समाकर्ण्य नारदो भगवत्प्रियः ।<br>
प्रेमगद्गदया वाचा तानुवाच कृतांजलिः ५४।<br>
नारद उवाच-<br>
धन्योस्म्यनुगृहीतोस्मि भवद्भिः करुणापरैः ।<br>
यद्भागवतसप्ताहान्निकटे दर्शितो हरिः ५५।<br>
एवं ब्रुवति वै तस्मिन्नारदे वैष्णवोत्तमे ।<br>
पर्यटंस्तं समायातस्तत्र योगेश्वरः शुकः ५६।<br>
द्विरष्टवर्षाकृतिरंबुजाक्षो व्यासात्मजो ज्ञानपयोधिचंद्रः।<br>
कथावसाने निजलाभतुष्टो हृदानिशं भागवतं पठंश्च ५७।<br>
दृष्ट्वा सदस्यास्तमथोरुतेजसंसद्यःसमुत्थाय वरासनं ददुः ।<br>
स चोपविष्टः सुखमासने यदा तदाविरासीद्धरिरब्जलोचनः ५८।<br>
भवो भवान्या कमलासनः सुतैस्तत्रागतः कीर्तनदर्शनाय च ।<br>
सुरेशमुख्यास्त्रिदशा विमानकैः समागतास्तैरभवद्वृतं नभः ५९।<br>
प्रह्लादस्तालधारीतरलगतितया ह्युद्धवः कांस्यधारी वीणाधारी सुरर्षिः स्वरकुशलतया रागकर्ताऽर्जुनोऽभूत् ।<br>
इंद्रो मार्दंगिकोऽभूज्जयजय सुवचः प्रावदंस्ते कुमाराः सद्भावस्य प्रवक्ता निरतिशयगुणोव्यासपुत्रो बभूव ६०।<br>
ननर्त्त मध्ये त्रिकमेव तत्र ज्ञानादिकानां नवरूपयुक्तम् ।<br>
अलौकिकं कीर्त्तनकं समीक्ष्य प्रसन्नचेता हरिरित्युवाच ६१।<br>
मत्तो वरं भागवता वृणीध्वं प्रीतात्कथाकीर्त्तनतो भृशं वः।<br>
श्रुत्वाथ तद्वाक्यमतिप्रसन्ना प्रेमार्द्रचित्ता हरिमूचिरे ते ६२।<br>
कुमारा ऊचुः-<br>
सप्ताहयज्ञेन वितायतेन सद्यः प्रसन्नो भविता मुरारे ।<br>
कलौयुगे घोरतरे नराणां स्वल्पायुषां विघ्नशताकुलानाम् ६३।<br>
एवं वरं विश्वविधानपालनप्रणाशहेतोर्भवतोखिलात्मनः ।<br>
वृणीमहेऽन्यो न मनोरथो विभो भवत्पदांभोजनिषेविणां हि नः ६४।<br>
एवमस्त्विति चैवोक्त्वा तत्रैवांतर्दधे हरिः ।<br>
नारदः सुप्रसन्नात्मा कुमारानभ्यवादयत् ६५।<br>
ततस्ते सनकाद्याश्च भृग्वाद्याश्च शुकादयः ।<br>
प्रययुः स्वाश्रमान्हृष्टाः पीत्वा तच्च कथामृतम् ६६।<br>
भक्तिः सुताभ्यां सहिता नारदेन प्रवर्तिता ।<br>
भूमंडले समस्तेऽस्मिस्तदा प्रभृति शौनक ६७।<br>
शिव उवाच-<br>
आख्यानं महदाकर्ण्य प्रीतात्मा शौनकः प्रिये ।<br>
पर्यपृच्छत्पुनः सूतं सर्वसंदेहभंजनम् ६८।<br>
शौनक उवाच-।<br>
शुकेनोक्तं कदा राज्ञे गोकर्णेन कदा पुनः ।<br>
सुरर्षये कदा ब्राह्मैरेतदाख्याहि मानद ६९।<br>
सूत उवाच-<br>
श्रीकृष्णनिर्गमात्त्रिंशद्वर्षावधिगते कलौ ।<br>
भाद्रशुक्लनवम्यां वै कथारंभं शुकोऽकरोत् ७०।<br>
परीक्षिच्छ्रवणांते तु गते वर्षशतद्वये ।<br>
शुचिशुक्लनवम्यां तु गोकर्णोकथयत्कथाम् ७१।<br>
कलौ सहस्रमब्दानामधुना प्रगतं द्विज ।<br>
परीक्षितो जन्मकालात्समाप्तिं नीयतां मखः ७२।<br>
ईश्वर उवाच-<br>
इति श्रुत्वा वचस्तस्य शौनको मुनिसत्तमः ।<br>
पूर्णं चकार तं यज्ञं सहस्रपरिवत्सरम् ७३।<br>
ब्राह्मं पाद्मं वैष्णवं च कौर्म्यं मात्स्यं च वामनम् ।<br>
वाराहं ब्रह्मवैवर्त्तनारदीयं भविष्यकम् ७४।<br>
आग्नेयमर्द्धं वै सूताच्छुश्रुवुर्लोमहर्षणात् ।<br>
एतानि तु पुराणानि द्वापरांते श्रुतानि हि ७५।<br>
शौनकाद्यैर्मुनिवरैर्यज्ञारंभात्पुरैव हि ।<br>
यदा तु तीर्थयात्रायां वलदेवः समागतः ७६।<br>
नैमिषं मिश्रिकं नाम समाहूतो मुनीश्वरैः ।<br>
तत्र सूतं समासीनं दृष्ट्वा त्वध्यासनोपरि ७७।<br>
चुक्षुभे भगवान्रामः पर्वणीव महोदधिः ।<br>
आषाढशुक्लद्वादश्यां पारणाहनि पार्वति ७८।<br>
पूर्वार्द्धयामवेलायां भावित्वात्कृष्णमायया ।<br>
मुग्धो दर्भकरो रामः प्राहरल्लोमहर्षणम् ७९।<br>
ततो मुनिगणाः सर्वे हाहाकारपरायणाः ।<br>
बभूवुर्नगजेत्यर्थं शोकदुःखाकुलांतराः ८०।<br>
ऊचुश्च रामं लोकेशं विनयेन क्षमापराः ।<br>
ऋषय ऊचुः-<br>
रामराम महाबाहो भवता लोककारिणा ८१।<br>
अजानतेवाचरिता हिंसा ब्रह्मवधाधिका ।<br>
व्यासशिष्यो ह्ययं साक्षात्पुराणर्षिर्महातपाः ८२।<br>
अस्मै ह्यध्यासनं दत्तमस्माभिर्यज्ञकर्मणि ।<br>
अष्टादशपुराणानां वाचकाय कृतक्षणैः ८३।<br>
कथायां जगदीशस्य दीर्घमायुश्च मानद ।<br>
तद्भवांल्लोकरक्षार्थं धर्मसेतुप्रवर्तकः ८४।<br>
आविर्भूतो जगन्नाथो निग्रहानुग्रहक्षमः ।<br>
इत्युक्त्वा मुनयस्ते तु बलदेवाग्रतः प्रिये ८५।<br>
तूष्णीं बभूवुः सहसा स्मरंतो नियतेर्बलम् ।<br>
ततः प्रोवाच भगवान्रामः शत्रुनिषूदनः ८६।<br>
विप्रान्संप्रीणयंस्तांस्तु लोकवेदपथानुगः ।<br>
श्रीराम उवाच-<br>
विप्राः शृणुत भद्रं वः कोपं त्यक्त्वा सुदूरतः ८७।<br>
यदहं वेद्मि भवतामभीष्टं कार्यसिद्धिदम् ।<br>
अस्य पुत्रो महाज्ञानी भविष्यति वरान्मम ८८।<br>
भवतामीप्सितं सर्वं शास्त्रं वै कथयिष्यति ।<br>
यदर्थमहमाहूतस्तच्च कार्य्यं समुच्यताम् ८९।<br>
ईश्वर उवाच-<br>
इति श्रुत्वा वचस्ते तु रामस्य सुमहात्मनः ।<br>
बल्वलस्य वधार्थाय प्रेरयामासुरीश्वरम् ९०।<br>
ततः स बल्वलं हत्वा प्रसाद्य मुनिपुंगवान् ।<br>
प्रणिपत्याभ्यनुज्ञातस्तीर्थयात्रामुपागमत् ९१।<br>
तीर्थयात्रां गते रामे शौनकाद्या मुनीश्वराः ।<br>
लौमहर्षणिमाहूय सत्कृत्य नगनंदिनि ९२।<br>
तत्पदे स्थापयामासुः शेषं संकीर्तनाय वै ।<br>
आग्नेयोत्तरमाहात्म्यं श्रीमद्भागवतांतकम् ९३।<br>
पुराणसप्तकं सार्द्धं शुश्रुवुर्हृष्टमानसाः ।<br>
दशसप्तपुराणानि कृत्वा सत्यवतीसुतः ९४।<br>
नाप्तवान्मनसस्तोषं भारतेनापि भामिनि ।<br>
ज्ञात्वास्य हृदयं खिन्नं नारदो देवदर्शनः ९५।<br>
समाजगाम भगवान्व्यासस्याश्रममुत्तमम् ।<br>
तं दृष्ट्वा वासवीसूनुः सत्कृत्यासनपूर्वकम् ९६।<br>
नारदं पूजयामास विधिदृष्टेनकर्मणा ।<br>
अथ तं नारदः प्राह किं भवान्क्लिष्टमानसः ९७।<br>
ध्यायते तत्समाचक्ष्व सर्वं संदेहकारणम् ।<br>
इति पृष्टः स मुनिना पराशर सुतोऽब्रवीत् ९८।<br>
ब्रह्मन्किं कारणं चेतो मोहे जाने न तत्त्वहम् ।<br>
भवान्विज्ञानकुशलो ज्ञात्वा तत्प्रब्रवीतु मे ९९।<br>
एवं विज्ञापितस्तेन नारदोऽध्यात्मकोविदः ।<br>
उवाच परमं तत्वं यदुक्तं विधिनात्मने 6.198.१००।<br>
नारद उवाच-<br>
शृणु पाराशरे मत्तः कारणं येन वै तव ।<br>
असंपन्नं मनो भाति शास्त्रयोनेरपि प्रभोः १०१।<br>
त्वयावतीर्य लोकेस्मिन्वेदा व्यस्ता विभागशः ।<br>
कृतानि च पुराणानि सेतिहासानि चानघ १०२।<br>
यत्र सर्वस्त्रयी धर्मो वर्णाश्रमनिवासिनाम् ।<br>
निर्दिष्टो वीक्ष्य कालेन नृणामल्पायुषां कलौ १०३।<br>
यत्राधिकारः सर्वेषां दृश्यते श्रवणादिषु ।<br>
स्त्री शूद्र द्विजबंधूनां साधूनां साधुसंगमः १०४।<br>
धर्मादयो यथाशश्वद्वर्णितास्तेषु वै त्वया ।<br>
प्राधान्येन तथा नैव वर्णितो महिमा हरेः ।<br>
सर्वधर्मक्रियाशून्ये कलौ दोषनिधौ मुने १०५।<br>
न गतिः पापकर्तॄणां विना कृष्णकथाऽमृतम् ।<br>
एष एव गुणो ह्यस्मिन्घोरे कलियुगे नराः १०६।<br>
यत्कृष्णकीर्तनेनैव मुच्यंते कर्मबंधनात् ।<br>
यज्ञो दानं तपः कर्म ज्ञानं ध्यानं कृतादिषु १०७।<br>
सिद्धिदं च तथा ब्रह्मन्नामकीर्त्तनकं कलौ ।<br>
अतो वै कलिजातानामुद्धारार्थं नृणां भवान् १०८।<br>
श्रीमद्भागवतं नाम पुराणं वर्णयत्वलम् ।<br>
येन प्रवर्तितेनांग भवतो मानसं ध्रुवम् १०९।<br>
तोषमेष्यति लोकाश्च प्राप्स्यंति कृतकृत्यताम् ११०।<br>
ईश्वर उवाच-<br>
एवमादिश्य स मुनिर्व्यासायामिततेजसे ।<br>
ययौ यादृच्छिकः शश्वद्गायन्हरिगुणान्प्रिये १११।<br>
नारदे तु गते पश्चाद्व्यासः सर्वार्थदर्शनः ।<br>
चकार संहितामेतां श्रीमद्भावतीं पराम् ११२।<br>
पैलादींश्चतुरो वेदानध्याप्य विधिपूर्वकम् ।<br>
पुराणसंहिताः सर्वाः सूताय प्रत्यपादयत् ११३।<br>
श्रीमद्भागवतं नाम पुराणं ब्रह्मसंमितम् ।<br>
शुकमध्यापयामास विरतं लोकवेदतः ११४।<br>
सा संहिता भागवती लोमहर्षणसूनुना ।<br>
श्रुता कथयतो राज्ञे औत्तरेयाय वै शुकात् ११५।<br>
शौनकादिऋषिभ्यस्तु तेन प्रोक्ता यथार्थतः ।<br>
वरीवर्त्ति पुराणानामुपरीयं नगात्मने ११६।<br>
अस्यां संलग्नचित्तानां नृणामन्यत्र नो रतिः ।<br>
जायते मानसे कृष्णो नंदसूनुश्चकास्ति च ११७।<br>
यत्तु पृष्टं त्वया भद्रे लोकनिस्तारहेतवे ।<br>
श्रीभागवतमाहात्म्यं मह्यं संकीर्त्तयेति ह ११८।<br>
तत्सर्वं च मया तुभ्यं निर्दिष्टं गणपांबिके ।<br>
नानेतिहाससहितं भक्तिमुक्तिप्रदायकम् ११९।<br>
यः शृणोति नरो भक्त्या माहात्म्यं पठतेऽपि च ।<br>
अनुमोदनेन वा सोपि लभते परमां गतिम् १२०।<br>
द्विजोऽधीत्याप्नुयाद्वेदान्क्षत्रियस्तु लभेज्जयम् ।<br>
धनं वैश्यस्तथाशूद्रः श्रुत्वैव लभते गतिम् १२१।<br>
<br>
