महादेव उवाच।<br>
ततोगच्छेन्महादेवि वार्त्रघ्न्या गिरिकन्यया ।<br>
शक्रश्चैव तया साध्व्या संगमं यत्र लब्धवान् १।<br>
तत्र स्नानं प्रकुर्वंति नरा नियतमानसाः ।<br>
दशानामश्वमेधानां यत्फलं स्नानकृल्लभेत् २।<br>
तत्र यः कुरुते श्राद्धं पिंडान्वै तिलचूर्णजान् ।<br>
पुनाति पुरुषो वंशान्सप्तसप्तपरावरान् ३।<br>
संपूज्य विधिवत्स्नात्वा संगमे गणनायकम् ।<br>
न विघ्नैरभिभूयेत लक्ष्म्या नैव विहीयते ४।<br>
पार्वत्युवाच।<br>
कस्मिन्कार्यसमारंभे समायातः पुरंदरः ।<br>
स्वर्गलोकादिमं लोकमेतदाख्यातुमर्हसि ५।<br>
वार्त्रघ्नी च नदी केन निरुक्तेन निगद्यते ।<br>
पुरंदरपुरं देव ब्रह्मघोषनिनादितम् ।<br>
संभावयति योऽजस्रं मम तत्संगमं वद ६।<br>
महादेव उवाच।<br>
अस्मिंश्चैव तु भूर्लोके प्रश्नोऽयं समभूत्पुरा ।<br>
युधिष्ठिरेति विख्यातो राजा वै धार्मिको महान् ७।<br>
पृष्टवान्स तु भीष्माय धर्मिणे ज्ञानरूपिणे ।<br>
तेनोक्तं यत्तु तद्देवि प्रवक्ष्यामि तवाग्रतः ८।<br>
दशवर्षसहस्राणि दशवर्षशतानि च ।<br>
वृत्रवासवयोर्युद्धमभवल्लोमहर्षणम् ९।<br>
ततः पराजितः शक्रः कृत्वा वृत्रेण संविधम् ।<br>
अद्रोहे स रणं त्यक्त्वा जगाम शरणं मम १०।<br>
वार्त्रघ्न्या संगमे पुण्ये तोषयामास शंकरम् ।<br>
अथांतरिक्षेऽहं देवि दर्शनं दत्तवांस्तदा ११।<br>
ममगात्रात्तु यद्भस्म पतितं काश्यपी तटे ।<br>
भस्मगात्रेति तत्पुण्यं लिंगं देवि विनिर्मितम् १२।<br>
भूतेश्वरं भस्मगात्रं ब्रह्मणा संप्रतिष्ठितम् ।<br>
तस्य वै दर्शनादेव ब्रह्महत्या लयं व्रजेत् १३।<br>
मुच्यते सर्वपापेभ्यः श्राद्धं कृत्वा युगादिषु ।<br>
तदहं सुप्रसन्नोऽभूदिन्द्राय सुमहात्मने १४।<br>
यद्यत्त्वं वांछसे देव तत्सर्वं हि ददामि ते ।<br>
अनेन वज्रयोगेन शीघ्रं वृत्रं हनिष्यसि १५।<br>
शक्र उवाच।<br>
भगवंस्त्वत्प्रसादेन दितिजं च दुरासदम् ।<br>
वज्रेण निहनिष्यामि पश्यतस्ते सुरोत्तम १६।<br>
एवमुक्त्वा तदा इंद्रो गतवांश्चासुरं प्रति ।<br>
तदा दुंदुभयो नेदुर्देवसैन्ये विशेषतः १७।<br>
मृदंग डिंडिमाश्चैव भेरी तूर्याण्यनेकशः ।<br>
असुराणां च सर्वेषां वृत्तिलोभो महानभूत १८।<br>
बलवान्मघवा चैव क्षणेन समजायत् ।<br>
तमाविष्टं ततो ज्ञात्वा ऋषयः पन्नगास्तथा १९।<br>
स्तुवंति शक्रमीशानं स्तुत्या जयजयेति च ।<br>
गच्छतस्तस्य शक्रस्य युद्धकामस्य सन्निधौ ।<br>
ऋषिभिः स्तूयमानस्य रूपमासीत्सुदुर्भरम् २०।<br>
महादेव उवाच।<br>
वृत्रस्यसहसा देवि तदा संग्राममूर्द्धनि ।<br>
अभवन्यानि लिंगानि शरीरे तानि मे शृणु २१।<br>
ज्वलतास्योभवद्धोरो वैवर्ण्यमभवत्परम् ।<br>
गात्रकंपश्च सुमहान्श्वासः सोष्मा व्यजायत् २२।<br>
रोमहर्षश्च तीव्रोऽभूच्छ्वासश्चैव महानभूत् ।<br>
निष्पपात महाघोरा उल्काः पार्श्वं प्रपेदिरे २३।<br>
गृध्रा वटाः श्येन कंका वचो मुंचन्सुदारुणाः ।<br>
वृत्रस्योपरि ते सर्वे चक्रवत्परिबभ्रमुः २४।<br>
ततः स गजमास्थाय इंद्रस्तत्र समागतः ।<br>
वज्रोद्यतकरस्तत्र शक्रस्तं दैत्यमासदत् २५।<br>
अमानुषमथो नादं स मुमोच सुरेश्वरः ।<br>
वृत्रासुरस्य यततः शक्रो वज्रमपातयत् २६।<br>
स वज्रः सुमहातेजाः कालाग्निसदृशो महान् ।<br>
समुद्रस्य तटे वृत्रं शक्रो दैत्यमपातयत् २७।<br>
ततो नादः समभवत्पुनरेव समंततः ।<br>
वृत्रं विनिहतं दृष्ट्वा सर्वदेवभयंकरम् २८।<br>
पुष्पवृष्टिस्तु महती इंद्र मूर्ध्नि पपात ह ।<br>
वृत्रं हत्वा स भगवान्दानवेशं भयंकरम् २९।<br>
स्तूयमानोऽमरैः सार्द्धं देवदानीं तमाविशत् ।<br>
अथ वृत्रशरीरात्तु निर्गतं तेज उत्तमम् ३०।<br>
ब्रह्महत्यामहाघोरा रौद्र लोकभयंकरी ।<br>
करालवदना सा च विकृता कृष्णपिंगला ३१।<br>
कपालमालिनी चैव सुकृशा नगनंदिनि ।<br>
रुधिराक्ता च पापिष्ठा मीनगंधातिभीषणा ३२।<br>
सानिष्क्रम्य महादेवि तादृग्रूपा भयावहा ।<br>
इंद्रमन्वेषयामास तदा वै सुरसत्तमे ३३।<br>
निर्धावती ततः सा तु दृष्ट्वा शक्रं महौजसम् ।<br>
कंठे जग्राह देवेंद्रं सुलग्ना साभवत्तदा ३४।<br>
स च तस्मिन्समुद्भ्रांतो ब्रह्महत्याकृते भये ।<br>
निलिल्य बिसमध्येऽसौ स्थितो वर्षगणान्बहून् ३५।<br>
तया गृहीतो भो देवि निश्चेष्टः समपद्यत ।<br>
तस्या व्यपोहने शक्रः प्रयत्नं च चकार ह ३६।<br>
न शक्तोऽभून्महादेवि ब्रह्महत्यां व्यपोहितुम् ।<br>
तया गृहीतमात्रस्तु देवेंद्रो निष्ठरूपधृक् ३७।<br>
पितामहमुपागम्य शिरसा प्रत्यपूजयत् ।<br>
ज्ञात्वा गृहीतं शक्रं तु द्विजप्रवरहत्यया ३८।<br>
ब्रह्मा संचिंतयामास तदा वै सुरसत्तमे ।<br>
सा चिंत्यमाना ब्रह्माणमुपगम्याब्रवीद्वचः ३९।<br>
प्राप्तास्मि भगवन्देव त्वत्सकाशं हि मानद ।<br>
यत्कर्त्तव्यं मया देव तद्भवान्वक्तुमर्हति ४०।<br>
तामुवाच महाभागे ब्रह्महत्यां पितामहः ।<br>
स्वरेण मधुरेणाथ संक्षेपेण यथातथम् ४१।<br>
मुच्यतां देवराजोऽयं मत्प्रियं कुरु भामिनि ।<br>
ब्रूहि किं ते करोम्यद्य कामं त्वं किमिहेच्छसि ४२।<br>
हत्योवाच।<br>
शक्रादपगमिष्यामि वचनात्ते नरोत्तम ।<br>
देवदेव नमस्तेस्तु निवासं च ददस्व मे ४३।<br>
महादेव उवाच।<br>
तथेति तां प्रतिज्ञाय हत्यां चापि पितामहः ।<br>
उपायमथ शक्रस्य ब्रह्महत्यापनोदने ४४।<br>
ततो वह्निं समाहूय ब्रह्मा वचनमब्रवीत् ।<br>
शक्रहत्या चतुर्थांशं जातवेदो गृहाण भो ४५।<br>
अग्निरुवाच।<br>
मम मोक्षस्य को हेतुर्ब्रह्महत्याकृते प्रभो ।<br>
एतदिच्छामि विज्ञातुं तत्त्वतो लोकपूजित ४६।<br>
ब्रह्मोवाच।<br>
यस्त्वां ज्वलंतमासाद्य न होष्यति नरः क्वचित् ।<br>
बीजौषधितिलानग्रे फलमूलसमित्कुशान् ४७।<br>
तदैव त्यक्षति त्वां च तत्रैव च निवत्स्यति ।<br>
ब्रह्महत्या हव्यवाह व्येतु ते मनसो ज्वरः ४८।<br>
ततः स परिजग्राह तद्वचो हव्यकव्यभुक् ।<br>
पितामहश्च भगवान्तथा तदलभत्प्रियम् ४९।<br>
ततो वृक्षौषधितृणान्याहूय स पितामहः ।<br>
इममर्थं महाभागे वक्तुं समुपचक्रमे 6.168.५०।<br>
ततो वृक्षौषधितृणैस्तथैवोक्तं यथातथम् ।<br>
व्यथितान्यग्निवद्देवि ब्रह्माणं वाक्यमब्रुवन् ५१।<br>
अस्माकं ब्रह्महत्यायाः कथयंतः पितामह ।<br>
स्वभाव निहिता तस्मान्न पुनर्हंतुमर्हसि ५२।<br>
वयमग्निं तथा शीतं वर्षं च पवनेरितम् ।<br>
सहामः सततं देव तथा छेदनभेदनम् ५३।<br>
ब्रह्मोवाच।<br>
अकारणं नरो यस्तु युष्मच्छेदनभेदनम् ।<br>
करिष्यति महामोहात्तमेषानु प्रयास्यति ५४।<br>
महादेव उवाच।<br>
ततो महौषधितृणैरोमित्युक्तं महात्मभिः ।<br>
ब्रह्माणमपि संपूज्य जग्मुश्चाथ यथागतम् ५५।<br>
आहूयाप्सरसो देवस्ततो लोकपितामहः ।<br>
वाचा मधुरया प्राह सांत्वयन्निव सत्तमे ५६।<br>
इयं वृत्रादनुप्राप्ता ब्रह्महत्या वराङ्गनाः ।<br>
चतुर्थमस्या भागं च मयोक्तं संप्रतीच्छथ ५७।<br>
अप्सरा ऊचुः ।<br>
ग्रहणे कृतबुद्धीनां देवेश तव शासनात् ।<br>
संमोक्षसमयोऽस्माकं चिंतनीयः पितामह ५८।<br>
पितामह उवाच।<br>
रजस्वलासु नारीषु यो वै मैथुनमाचरेत् ।<br>
तमेषा यास्यति क्षिप्रं व्येतु वो मनसो ज्वरः ५९।<br>
महादेव उवाच।<br>
तथेति हृष्टमनसः प्रत्युक्ता ह्यप्सरोगणाः ।<br>
स्वानि स्थानानि संप्राप्य रेमिरे शैलजे तदा ६०।<br>
ततश्च लोककृद्देवः पुनरेव पितामहः ।<br>
आपः संचिंतयामास ततस्ताश्च समागमन् ६१।<br>
ताश्च सर्वाः समागम्य ब्रह्माणममितौजसम् ।<br>
इदमूचुर्वचो देवि प्रणिपत्य पितामहम् ६२।<br>
इमाः स्म देव संप्राप्तास्त्वत्सकाशमरिंदम।<br>
शासनात्तव देवेश समाज्ञापय तत्प्रभो ६३।<br>
ब्रह्मोवाच।<br>
इयं वृत्रादनुप्राप्ता पुरुहूतं भयानका ।<br>
ब्रह्महत्या चतुर्थांशं यूयमस्याः प्रतीच्छथ ६४।<br>
आप ऊचुः।<br>
एवं भवतु लोकेश यत्त्वं वदसि नः प्रभोः ।<br>
मोक्षस्य समयं नस्त्वं संचिंतयितुमर्हसि ६५।<br>
त्वं हि देवेंद्र सर्वस्य जगतः परमा गतिः ।<br>
कोऽन्येभ्यो हि प्रसादोऽपि यः कृच्छ्रान्नः समुद्धरेत् ६६।<br>
ब्रह्मोवाच।<br>
अल्पमेव मतिं कृत्वा यो नरो बुद्धिमोहितः ६७।<br>
श्लेष्ममूत्रपुरीषाणि युष्मासु प्रतिमोक्षति ।<br>
तमेव यास्यति क्षिप्रं तत्रैव च निवत्स्यति ।<br>
ततो वै भविता मोक्ष इति सत्यं ब्रवीमि वः ६८।<br>
महादेव उवाच।<br>
ततो विमुच्य देवेंद्रं ब्रह्महत्या सुरेश्वरि ।<br>
गतातिहृष्टो देवेशो ह्यभवद्देवशासनात् ६९।<br>
एवं शक्रेण संप्राप्ता ब्रह्महत्या पुरा युगे ।<br>
अस्मिंस्तीर्थे तपस्तप्त्वा शुद्धात्मा त्रिदिवं ययौ ७०।<br>
अश्वमेधं ततः कृत्वा विपाप्मा समपद्यत ।<br>
इति साभ्रमती तीर्थे वार्त्रघ्नीयं नगात्मजे ७१।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे।<br>
वार्त्रघ्नीमाहात्म्यंनामाष्टषष्ट्यधिकशततमोऽध्यायः १६८।<br>
<br>
