नारद उवाच-<br>
अथ जालंधरोऽपश्यत्कबंधचयभीषणम् ।<br>
रणं रुधिरमांसौघ मज्जा मेदोऽस्थिदुर्गमम् १।<br>
तत्र जालंधरो दैत्यः प्रियाहरणदुःखितः ।<br>
रणे विलोकयामास वृषस्थं पार्वतीपतिम् २।<br>
घोराहिभोगेनविभूषितांगं जटाकलापे शशिभूषणांकितम् ।<br>
नेत्राग्निकीलोपरिशोभितांगं विना रणं संप्रददर्श सिंधुजः ३।<br>
शीघ्रं स्वरथमारुह्य समुद्रतनयस्तदा ।<br>
संरुष्टः प्राह तं शुंभं तापसो न हतस्त्वया ४।<br>
प्राह जालंधरं शुंभस्तपस्तेन महत्कृतम् ।<br>
हंतुं न शक्यतेऽस्माभिर्हरः संग्रामदुर्जयः ५।<br>
इतिशुंभोक्तमाकर्ण्यसिंधुजःक्रोधमूर्च्छितः ।<br>
हरं पद्मसहस्रेण दैत्यसैन्येन संवृतम् ६।<br>
गृहीत्वा कालकेदारं धनुर्जालंधरो ययौ ।<br>
बाणांस्तीक्ष्णानतिस्थूलान्लोहस्तंभान्तथा बहून् ७।<br>
मुमोच युधि दुर्धर्षो वर्षन्मेघ इवागमे ।<br>
आयांतं रुरुधुः सिंधुसूनुं शंभुगणा युधि ८।<br>
ततो रुद्रेण रौद्रैश्च शरौघैस्ताडितो रुषा ।<br>
रुद्रबाणैस्तदा तस्य कवचं भुवि पातितम् ९।<br>
विवर्मापि बभौ सोऽथ मेघमुक्तो यथाचलः ।<br>
पुनर्जालंधरस्यांगं शंभुना कीलितं शरैः १०।<br>
रुधिरं बहु सुस्राव जालंधरशरीरतः ।<br>
तेनाशु रुधिरौघेण प्लाविता सकला मही ११।<br>
ततो देवा भयं जग्मुर्दानवाश्च चकंपिरे ।<br>
त्यक्त्वा ते प्रमथा वीरा रणभूमिं प्रदुद्रुवुः १२।<br>
नद्या इव परा मूर्त्तिः प्रसृता सर्वतोऽपि च ।<br>
अथाहार्णवजो रुद्रं धनुर्धर वरो ह्यसि १३।<br>
इदानीं तत्करिष्यामि येन गच्छसि संक्षयम् ।<br>
इत्युक्त्वा कालकेदारं सशरं प्रतिगृह्य तत् १४।<br>
शीघ्रं संपूरयामास शरैर्नानाविधैः शिवम् ।<br>
शिवः सहस्रकोटीभिः पूरितांगो रणे बभौ १५।<br>
विहंगमैर्यथाकाशं वृक्षैरिव महागिरिः ।<br>
दैत्यमुक्तैस्तुतैर्बाणैर्दृष्ट्वा व्याप्तं महेश्वरम् १६।<br>
वीरभद्रस्तथा कोपाज्जालंधरमधावत ।<br>
अपीडयदमेयात्मा समुद्रतनयं बली १७।<br>
जालंधरोऽथ संक्रुद्धो विध्यन्बाणैः सहस्रशः ।<br>
धनुः शरान्रथं छत्रं सारथिं तिलशः शरैः १८।<br>
चकार वीरभद्रस्य सिंधुसूनुः प्रतापवान् ।<br>
वीरभद्रोऽथ विरथो हतवान्गदयाब्धिजम् १९।<br>
तथैव गदया सोऽपि तं हत्वापातयद्भुवि ।<br>
गदाप्रहारपतितमालोक्यातिविमूर्च्छितम् २०।<br>
मणिभद्रोऽथ समरे जालंधरमधावत ।<br>
अतिक्रुद्धं तमायांतं दृष्ट्वा दैत्यो महारणे २१।<br>
शरैर्व्यस्तोपकरणं स चकार नदीसुतः ।<br>
अथ मूर्च्छां परित्यज्य उत्तस्थौ सिंहवन्नदन् २२।<br>
वीरभद्रस्ततः कोपान्मणिभद्रः प्रतापवान् ।<br>
जघ्नतुः पर्वताभ्यां तौ व्योमस्थं तटिनीसुतम् २३।<br>
तदंगे पतितौ दृष्ट्वा पर्वतौ विनिनद्य च ।<br>
जघान मुष्टिपातेन वीरभद्रो नदीसुतम् २४।<br>
मणिभद्रश्चरणयोर्धृत्वा सागरनंदनम् ।<br>
स्यंदनाद्भ्रामयामास तदद्भुतमिवाभवत् २५।<br>
मणिभद्र गृहीतोऽपि दैत्यराट्स महाबलः ।<br>
हत्वा चरणघातेन मणिभद्रमपातयत् २६।<br>
जालंधरो महाबाहुर्वीरभद्रं च मुष्टिना ।<br>
अथागतः परिवृतो गणैर्वै नंदिकेश्वरः २७।<br>
शुंभस्तमागतं दृष्ट्वा रुरोध सह सैनिकैः ।<br>
द्वंद्वयुद्धैरथाजग्मुर्गणा दैत्यैः परस्परम् २८।<br>
शुंभः शिलादजं राहुर्महाकालं रणे ययौ ।<br>
कोलाहलं निशुंभोऽथ केतुः कालमधावत २९।<br>
शैलोदरो गुहं जंभो माल्यवंतं महाबलः ।<br>
महापार्श्वो ययौ चंडं चंडीशो रोमकंटकम् ३०।<br>
विकटास्योऽथ वै भृंगिमुरुनेत्रो विनायकम् ।<br>
एवं दैत्येश्वरैः सार्द्धं गणानामधिपा ययुः ३१।<br>
अथ शुंभायुधैर्बाणैः प्रहतश्च शिलादजः ।<br>
चूर्णीचकाराद्रिशृंगैः कपितुंडो महत्तरैः ३२।<br>
शुंभस्तेनार्दितः शक्त्या शिलादं च जघान तम् ।<br>
महाकालो जघानाथ तं राहुं रणमूर्द्धनि ३३।<br>
शक्त्याथ तस्य हतवान्स्यंदनं स महाद्रिणा ।<br>
कोलाहलो हतः शक्त्या निशुंभेन प्रतापवान् ३४।<br>
शक्तिं गृहीत्वा ह्यहनद्रथं सारथिना सह ।<br>
विरथेनाथ दैत्येन भृशं क्रुद्धेन संयुगे ३५।<br>
कोलाहलो सुरेंद्रेण सहस्रफणिना हतः ।<br>
तं हत्वा चातिवेगेन रथं चान्यमुपागतः ३६।<br>
फणिचक्रहतः संख्ये क्षणान्मूर्च्छां विहाय च ।<br>
स्वरथात्शीघ्रमुत्तीर्य गृहीत्वा खड्गचर्मणी ३७।<br>
सर्वं चक्रे निशुंभस्य स रथाद्यसिना पृथक् ।<br>
पुनः स्वरथमारुह्य दैत्यं बाणैरताडयत् ३८।<br>
निशुंभोऽप्यतिरोषाच्च तत्पराक्रमविस्मितः ।<br>
शक्त्या महाबलस्तस्य रथं साश्वं न्यषूदयत् ३९।<br>
कोलाहलो रणे धावन्निशुंभं विरथो बली ।<br>
गतः स सरथं चक्रे विरथं भुजबंधनात् ४०।<br>
केतुपुच्छं गृहीत्वा च भ्रामयामास चांबरे ।<br>
कालश्चिक्षेप सोऽप्यद्रिं स चिच्छेद गिरिं जवात् ४१।<br>
तं नगं चूर्णितं दृष्ट्वा ताडयामास मुष्टिना ।<br>
कालश्चूर्णितसर्वांगः केतुना प्राद्रवद्भयात् ४२।<br>
शैलोदरस्तथा स्कंदं जघान गदयोरसि ।<br>
षडाननोऽपि तं शक्त्या हत्वा भूमावपातयत् ४३।<br>
शक्तिप्रहारेण मृतं दानवं वीक्ष्य षण्मुखः ।<br>
जगर्ज तत्र वैचित्र्यं यथा क्रौंचे विदारिते ४४।<br>
माल्यवानथ बाणौघैर्जंभमभ्यर्दयद्रणे ।<br>
जंभोऽपि सायकैस्तीक्ष्णैर्भित्त्वा तं मूर्च्छितं जहौ ४५।<br>
महापार्श्वो रथं धृत्वा बाणौघैर्वाजिवर्जितम् ।<br>
लीलयैव च खे नीत्वा व्यश्वं चंडमपातयत् ४६।<br>
व्यश्वं रथं विलोक्याथ ततश्चंडोऽग्रहीद्गजम् ।<br>
आपतंतं महापार्श्वं चंडस्तं गदयाहनत् ४७।<br>
अचिंत्यैव गदापातं सोऽसुरो भृशदारुणः ।<br>
प्रहत्य मुष्टिना चंडं पातयामास भूतले ४८।<br>
चंडीशशस्त्राभिहतो रोमकंठो महासुरः ।<br>
चंडीशं पादयोर्धृत्वा रथमूर्ध्नि न्यपातयत् ४९।<br>
पपात सहसा भूमौ ययौ तं भीषणेक्षणः ।<br>
उरुनेत्रेण समरे हतो लंबोदरः शरैः 6.17.५०।<br>
दंतेनोरसि तं हत्वा पातयामास भूतले ।<br>
ऊरुनेत्रः क्षणाच्छांतिमागत्याशु रथं क्षणात् ५१।<br>
जघान मुद्गरेणासौ मूर्ध्नि सिंदूरमंडिते ।<br>
गणेश्वरः पट्टिशेन जघानोरसि दानवम् ५२।<br>
तन्मुखादथ निष्क्रांतो नवशीर्षोऽसुरो महान् ।<br>
अष्टादशभुजो राजन्सोऽप्यधावत शांकरिम् ५३।<br>
नवशीर्षोरुनेत्राभ्यां रणे रुद्धो विनायकः ।<br>
जर्जरीकृतदेहोऽपि जग्राह परशुं रुषा ५४।<br>
तेन चिच्छेद शस्त्राणि तयोराजौ गणेश्वरः ।<br>
रुद्धं गणेश्वरं दृष्ट्वा ताभ्यां संख्येऽथ षण्मुखः ५५।<br>
शीघ्रमागत्य सेनानीर्जघान नवशीर्षकम् ।<br>
नवशीर्षं रणे हत्वा उरुनेत्रमधावत ५६।<br>
स्कंदः स्वशक्तिघातेन पातयामास तं नृप ।<br>
पश्यञ्जालंधरः स्कंदं ययौ सैन्येन संवृतः ५७।<br>
पुत्रप्रीत्यासुरान्हंतुं सगणः शंकरोऽपि च ।<br>
ततो घोरतरं युद्धमभूदद्भुतसैन्ययोः ५८।<br>
हरसिंधुजयोर्युद्धे गतप्राणेव रोदसी ।<br>
अथ जालंधरः क्रुद्धो बाणं संधाय दारुणम् ५९।<br>
सहस्रशतसंख्याकैः पत्रैः सर्वत्र भूषितम् ।<br>
दैत्येंद्रस्तेन बाणेन ललाटेताडयच्छिवम् ६०।<br>
ममज्जापुंखमर्यादं ललाटे शंकरस्य च ।<br>
भाले शशांकवच्छंभोः स रराज महाप्रभः ६१।<br>
यथादित्यो हि घर्मांते संध्याकालेंबुदागमे ।<br>
अथ रुद्रो महाबाणं जग्राह ज्वलनोपमम् ६२।<br>
यस्य वेगे तु पवनः फले यस्याग्निभास्करौ ।<br>
कालो ग्रंथिषु सर्वेषु शरे देवी धरा स्थिता ६३।<br>
हरस्तेन शरेणाशु विव्याध हृदि सिंधुजम् ।<br>
तेन बाणप्रहारेण रुधिरौघपरिप्लुतः ६४।<br>
पपात शरभिन्नांगो वज्राहत इवाचलः ।<br>
तदा दैत्याः समाक्रंदन्जगर्जुः प्रमथास्तथा ६५।<br>
सिंधुजं मूर्छितं दृष्ट्वा रुरुधुर्दानवाः शिवम् ।<br>
रक्षार्थमुद्यताः केचित्केचित्तं परितः स्थिताः ६६।<br>
यावज्जालंधरो मूर्छां प्राप्तो वारिधिनंदनः ।<br>
तावद्रुद्रेण नाराचैर्हता जालंधरी चमूः ६७।<br>
चिराज्जालंधरस्त्यक्त्वा मूर्छां सैन्यं हतं नृप ।<br>
दृष्ट्वा भयान्वितः सेनां विकीर्णां च तथा रणे ६८।<br>
ततः काव्यं स सस्मार मनसा परमं गुरुम् ।<br>
स्मृतस्तेन त्वरन्प्राप्तः कविर्जालंधरं प्रति ६९।<br>
स्वस्ति कृत्वा जगादाथ भार्गवः सिंधुनंदनम् ।<br>
किं करोमि महाराज तव कार्यं महाबल ७०।<br>
नारद उवाच-<br>
इति काव्यवचः श्रुत्वा भार्गवं बहु मानयन् ।<br>
नत्वा गुरुमुवाचाथ राजा जालंधरस्तथा ७१।<br>
राजोवाच-<br>
जीवयैतान्मृताञ्छुक्र दैत्यान्सर्वान्समंततः ।<br>
इत्युक्तः सिंधुजेनाजौ सैन्यं तत्र व्यलोकयत् ७२।<br>
पंचविंशत्सहस्राणि योजनानां प्रमाणतः ।<br>
दैत्यांगरथसंकीर्णमुपर्युपरि पार्थिव ७३।<br>
उच्छ्रये पंचनवतियोजनानां महीं चिताम् ।<br>
योधवाहनदेहाद्यैरिव पूर्णां धरां ततः ७४।<br>
मंत्रोदकेन चाभ्युक्ष्य दैत्यानुत्थापयत्कविः ।<br>
यावद्रुद्रो जटाजूटं बबंध भुजगैर्दृढम् ७५।<br>
तावत्काव्येन तत्सैन्यं मंत्रेणोत्थापितं नृप ।<br>
व्याघ्रान्यथा केसरिणो गजेंद्राः शूकरान्यथा ७६।<br>
आगतान्दानवान्दृष्ट्वा चिंतयामास शंकरः ।<br>
किमेतदिह संजातं मृतान्सृजति कुत्रचित् ७७।<br>
ददर्श चिंतयन्काव्य इति तस्मिन्रणे भवः ।<br>
जीवयंतं रणे दैत्यान्धावंतं वेगवत्तरम् ७८।<br>
ततः क्रुद्धो महादेवः शुक्रं हंतुं मनो दधे ।<br>
त्रिशूलिनमनुज्ञाय रहश्चोवाच तं कविः ७९।<br>
ब्राह्मणोऽहं कथं हंसि सर्वविद्याविशारदम् ।<br>
ब्रह्महत्या मयि हते तव रुद्र भविष्यति ८०।<br>
इति श्रुत्वा कवेर्वाक्यं शूलं तत्याज शंकरः ।<br>
स्मृत्वा तत्पूर्ववृत्तांतं यल्लग्नं ब्रह्मणः शिरः ८१।<br>
ब्राह्मणो न हि हंतव्यो हरन्प्राणानपि प्रियान् ।<br>
अयं तु जीवयन्दैत्यान्निग्राह्यः सर्वथा मया ८२।<br>
तस्मादेनं क्षिपाम्याशु स्त्रीयोनौ दैत्यजीवनम् ।<br>
एवमुक्तवतः शंभोस्तृतीयनयनाद्द्रुतम् ८३।<br>
कृत्या विवासा चात्युग्रा मुक्तकेशी महोदरा ।<br>
स्थूललंबस्तनी योनी दंष्ट्रालोचनभीषणा ८४।<br>
आज्ञापयेति स तया प्रोक्तस्तामब्रवीच्छिवः ।<br>
कृत्ये त्वं दानवाचार्यं स्वयोनौ क्षिप दुर्मतिम् ८५।<br>
यावज्जालंधरं हन्मि तावदेनं भगे वह ।<br>
हते जालंधरे दैत्ये पश्चान्निस्तीर्य मोचय ८६।<br>
हरेणोक्तेति सा कृत्या भार्गवं समधावत ।<br>
पपात भूमौ तां दृष्ट्वा कविर्दैत्याः प्रदुद्रुवुः ८७।<br>
केशेष्वाकृष्य धुन्वाना नग्नमालिंग्य भार्गवम् ।<br>
योनौ दधार सा कृत्या हसंती जयनंदन ८८।<br>
भगे क्षिप्तं गुरुं दृष्ट्वा यावज्जालंधरोऽसुरः ।<br>
संदधे मार्गणांस्तावत्सा कृत्यादृश्यतां गता ८९।<br>
इति श्रीपाद्मे महापुराणे पंचपंचाशतसहस्रसंहितायां युधिष्ठिरनारदसम्वादे जालंधरोपाख्याने शुक्रयोनिप्रवेशोनाम सप्तदशोऽध्यायः १७।<br>
<br>
