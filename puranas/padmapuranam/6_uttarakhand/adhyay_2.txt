महेश उवाच-<br>
एकलक्षं पंचविंशत्सहस्रा पर्वतास्तथा ।<br>
तेषां मध्ये महत्पुण्यं बद्रिकाश्रममुत्तमम् १।<br>
नरनारायणो देवो यत्र तिष्ठति नारद ।<br>
तस्य स्वरूपं तेजश्च वक्ष्यामीह च सांप्रतम् २।<br>
हिमपर्वतशृंगे च कृष्णाकारतया द्विज ।<br>
द्वौ पुरुषौ तत्र वर्तेते नरनारायणावुभौ ३।<br>
श्वेत एकस्तु पुरुषः कृष्णो ह्येकतमः पुनः ।<br>
तेन मार्गेण ये यांति हिमाचलकृतोद्यमाः ४।<br>
पिंगलश्वेतवर्णश्च जटाधारी महाप्रभुः ।<br>
कृष्णो नारायणो ह्येष जगदादिर्महाप्रभुः ५।<br>
चतुर्बाहुर्महान्श्रीमान्व्यक्तोऽव्यक्तः सनातनः ।<br>
उत्तरायणे महापूजा जायते तत्र सुव्रत ६।<br>
षण्मासादिकपर्यंतं पूजा नैव च जायते ।<br>
हिमव्याप्तं तदा जातं यावद्वै दक्षिणं भवेत् ७।<br>
अत एतादृशो देवो न भूतो न भविष्यति ।<br>
तत्र देवा वसंतीह ऋषीणां चाश्रमास्तथा ८।<br>
अग्निहोत्राणि वेदाश्च ध्वनिः प्रश्रूयते सदा ।<br>
तस्य वै दर्शनं कार्यं कोटिहत्याविनाशनम् ९।<br>
अलकनंदा यत्र गंगा तत्र स्नानं समाचरेत् ।<br>
कृत्वा स्नानं तु वै तत्र महापापात्प्रमुच्यते १०।<br>
यत्र विश्वेश्वरो देवस्तिष्ठत्येव न संशयः ।<br>
एकस्मिन्नवसरे ब्रह्मन्सुतपस्तप्तवानहम् ११।<br>
तदा नारायणो देवो भक्तानां हि कृपाकरः ।<br>
अव्ययः पुरुषः साक्षादीश्वरो गरुडध्वजः ।<br>
सुप्रसन्नोऽब्रवीन्मां वै वरं वरय सुव्रत १२।<br>
श्रीनारायण उवाच-।<br>
यद्यदीप्ससि देव त्वं तं तं कामं ददाम्यहम् ।<br>
त्वं कैलासविभुः साक्षाद्रुद्रो वै विश्वपालकः १३।<br>
रुद्र उवाच-।<br>
अलं गृह्णामि भो देव सुप्रसन्नो जनार्दन ।<br>
द्वौ वरौ मम दीयेतां यदि दातुं त्वमिच्छसि १४।<br>
तव भक्तिः सदैवास्तु भक्तराजो भवाम्यहम् ।<br>
सर्वे लोका ब्रुवंत्वेवमयं भक्तः सदैव हि १५।<br>
तव प्रसादाद्देवेश मुक्तिदाता भवाम्यहम् ।<br>
ये लोका मां भजिष्यंति तेषां दाता न संशयः १६।<br>
विष्णुभक्त इति ख्यातो लोके चैव भवाम्यहम् ।<br>
यस्याहं वरदाता तु तस्य मुक्तिर्भवेत्प्रभो १७।<br>
जटिलो भस्मलिप्तांगो ह्यहं वै तव संनिधौ ।<br>
तव चरणप्रसादेन लोके ख्यातो भवाम्यहम् १८।<br>
इति श्रीपाद्मेमहापुराणे पंचपंचाशत्सहस्रसंहितायां नारदोमापतिसंवादे बदरीनारायणमाहात्म्ये रुद्रप्रसादोनाम द्वितीयोऽध्यायः २।<br>
<br>
