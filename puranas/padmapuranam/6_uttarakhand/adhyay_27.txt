महादेव उवाच-<br>
पानीयदानं परमं दानानामुत्तमं सदा ।<br>
तस्माद्वापीश्च कूपांश्च तडागानि च कारयेत् १।<br>
अर्द्धं पापं संहरंति पुरुषस्य विकर्मणः ।<br>
कूपाः प्रवृत्तपानीयाः सुप्रवृत्तस्य नित्यशः २।<br>
स च तारयते वंशं यस्य खात जलाशये ।<br>
गावः पिबंति विप्राश्च साधवश्च नराः सदा ३।<br>
निदाघकाले पानीयं यस्य तिष्ठति नारद ।<br>
दुर्गे विषमकृच्छ्रे च न कदाचिदवाप्यते ४।<br>
तडागानां च वक्ष्यामि कृतानां ये गुणाः स्मृताः ।<br>
त्रिषु लोकेषु सर्वत्र पूजितो यस्तडागवान् ५।<br>
अथवा मित्रसदनं मित्रमैत्रीविवर्द्धनम् ।<br>
कीर्तिसंजननं श्रेष्ठं तडागस्योपलक्षयेत् ६।<br>
धर्म्यस्यार्थस्य कामस्य फलमाहुर्मनीषिणः ।<br>
तडागं सुकृतं देशे क्षेत्रमध्ये महाश्रयम् ७।<br>
चतुर्विधानां भूतानां तडागस्योपलक्षयेत् ।<br>
तडागानि च सर्वाणि दिशंति श्रेयमुत्तमम् ८।<br>
देवामनुष्यागंधर्वाः पितरो नाग राक्षसाः ।<br>
स्थावराणि च भूतानि संश्रयंति जलाशयम् ९।<br>
वर्षाऋतौ तडागे तु सलिलं यत्र तिष्ठति ।<br>
अग्निहोत्रफलं तस्य जायते नात्र संशयः १०।<br>
हेमंते शिशिरे चैव सलिलं यस्य तिष्ठति ।<br>
गोसहस्रफलं तस्य लभते नात्र संशयः ११।<br>
वसंतेऽपि तथा ग्रीष्मे सलिलं तिष्ठते यदि ।<br>
अतिरात्राश्वमेधाभ्यां फलमाहुर्मनीषिणः १२।<br>
अथैतेषां तु वृक्षाणां रोपणे च गुणाञ्छृणु ।<br>
अतीतानागतौ चोभौ पितृवंशौ महाऋषे १३।<br>
तारयेद्वृक्षरोपी च तस्माद्वृक्षांस्तु रोपयेत् ।<br>
पुत्रपौत्रा भवंत्येते पादपा नात्र संशयः १४।<br>
परलोकं गतः सोऽपि लोकानाप्नोति चाक्षयान् ।<br>
पुष्पैः सुरगणान्सर्वान्पत्रैश्चापि तथा पितॄन् १५।<br>
छायया चातिथीन्सर्वान्पूजयंति महीरुहाः ।<br>
किन्नरोरगरक्षांसि देवगंधर्वमानवाः १६।<br>
तथा ऋषिगणाश्चैव संश्रयंति महीरुहान् ।<br>
पुष्पिताः फलवंतश्च तर्पयंतीह मानवान् १७।<br>
इहलोके परे चैव पुत्रास्ते धर्मतः स्मृताः ।<br>
तडागवृक्षरोपाश्च इष्टयज्ञाश्च ये द्विजाः १८।<br>
एते स्वर्गान्नहीयंते ये चान्ये सत्यवादिनः ।<br>
सत्यमेव परं ब्रह्म सत्यमेव परं तपः १९।<br>
सत्यमेव परो यज्ञः सत्यमेव परं श्रुतम् ।<br>
सत्यं देवेषु जागर्ति सत्यं च परमं पदम् २०।<br>
तपो यज्ञाश्च पुण्यं च तथा देवर्षिपूजनम् ।<br>
आद्यो विधिश्च विद्या च सर्वं सत्ये प्रतिष्ठितम् २१।<br>
सत्यं यज्ञस्तथा दानं मंत्रा देवी सरस्वती ।<br>
व्रतचर्या तथा सत्यमोङ्कारः सत्यमेव च २२।<br>
सत्येन वायुरभ्येति सत्येन तपते रविः ।<br>
सत्येन चाग्निर्दहति स्वर्गः सत्येन तिष्ठति २३।<br>
पूजनं सर्वदेवानां सर्वतीर्थावगाहनम् ।<br>
सत्यं च वदते लोके सर्वमाप्नोत्यसंशयः २४।<br>
अश्वमेधसहस्रं च सत्यं च तुलया धृतम् ।<br>
सर्वेषां सर्वयज्ञानां सत्यमेव विशिष्यते २५।<br>
सत्येन देवाः प्रीयंते पितरो ऋषयस्तथा ।<br>
सत्यमाहुः परं धर्मं सत्यमाहुः परं पदम् २६।<br>
सत्यमाहुः परं ब्रह्म तस्मात्सत्यं वदामि ते ।<br>
मुनयः सत्यनिरताः तपस्तप्त्वा सुदुष्करम् २७।<br>
सत्यधर्मरताः सिद्धास्ततः स्वर्गमितो गताः ।<br>
अप्सरोगणसंघुष्टैर्विमानैः परितो वृताः २८।<br>
वक्तव्यं च सदा सत्यं न सत्याद्विद्यते परम् ।<br>
अगाधे विपुले सिद्धे सत्तीर्थे च शुचौ हृदि २९।<br>
स्नातव्यं मनसा युक्तैः स्नानं तत्परमं स्मृतम् ।<br>
आत्मार्थे वा परार्थे वा पुत्रार्थे वापि मानवाः ।<br>
अनृतं ये न भाषंते ते नराः स्वर्गगामिनः ३०।<br>
वेदा यज्ञास्तथा मंत्राः संति विप्रेषु नित्यशः ।<br>
न भांत्युज्झित सत्येषु तस्मात्सत्यं समाचरेत् ३१।<br>
नारद उवाच-।<br>
तपसां मे फलं ब्रूहि पुनरेव विशेषतः ।<br>
सर्वेषां चैव वर्णानां ब्राह्मणानां तपोबलम् ३२।<br>
प्रवक्ष्यामि तपोध्यानं सर्वकामार्थसाधकम् ।<br>
सुदुश्चरं द्विजातीनां तन्मे निगदतः शृणु ३३।<br>
तपो हि परमं प्रोक्तं तपसा विंदते फलम् ।<br>
तपोरतो हि यो नित्यं मोदते सह दैवतैः ३४।<br>
तपसा प्राप्यते स्वर्गस्तपसा प्राप्यते यशः ।<br>
तपसा मोक्षमाप्नोति तपसा विंदते महत् ३५।<br>
ज्ञानविज्ञानसंपत्तिः सौभाग्यं रूपमेव च ।<br>
तपसा लभते सर्वं मनसा यद्यदिच्छति ३६।<br>
नातप्ततपसो यांति ब्रह्मलोकं कदाचन ।<br>
यत्कार्यं किंचिदास्थाय पुरुषस्तप्यते तपः ३७।<br>
तत्सर्वं समवाप्नोति परत्रेह च मानवः ।<br>
सुरापः परदारी च ब्रह्महा गुरुतल्पगः ।<br>
तपसा तरते सर्वं सर्वतश्च विमुच्यते ३८।<br>
अपि सर्वेश्वरः स्थाणुर्विष्णुश्चैव सनातनः ।<br>
ब्रह्मा हुताशनः शक्रो ये चान्ये तपसान्विताः ३९।<br>
षडशीतिसहस्राणि मुनीनामूर्द्ध्वरेतसाम् ।<br>
तपसा दिवि मोदंते समेता दैवतैः सह ४०।<br>
तपसा प्राप्यते राज्यं शक्रः सर्वे पुरा सुराः ।<br>
तपसा पालयन्सर्वानहन्यहनि वृत्तिदाः ४१।<br>
सूर्याचंद्रमसौ देवौ सर्वलोकहिते रतौ ।<br>
तपसैव प्रकाशंते नक्षत्राणि ग्रहास्तथा ४२।<br>
सर्वं च तपसाभ्येति सर्वं च सुखमश्नुते ।<br>
तपस्तपति योऽरण्ये वनमूलफलाशनः ४३।<br>
योऽधीते श्रुतिमेवादौ समं स्यात्तपसा मुने ।<br>
श्रुतेरध्यापनात्पुण्यं यदाप्नोति द्विजोत्तमः ४४।<br>
तदध्यायस्य जप्याच्च द्विगुणं फलमश्नुते ।<br>
जगद्यथा निरालोकं जायते शशिभास्करौ ४५।<br>
विना तथा पुराणं हि ध्येयमस्मान्महामुने ।<br>
तप्यमानस्तपो ज्ञानं यो धारयति शास्त्रतः ४६।<br>
संबोधयति लोकं च तस्मात्पूज्यतमो गुरुः ।<br>
सर्वेषां चैव पात्राणां श्रेष्ठपात्रं पुराणवित् ४७।<br>
पतनात्त्रायते यस्मात्तस्मात्पात्रमुदाहृतम् ।<br>
धनं धान्यं हिरण्यं वा वासांसि विविधानि च ४८।<br>
ये यच्छंति सुपात्राय ते यांति च परां गतिम् ।<br>
गाश्चैव महिषीर्वापि गजानश्वांश्च शोभनान् ४९।<br>
यः प्रयच्छति मुख्याय तत्पुण्यस्य फलं शृणु ।<br>
अक्षयं सर्वलोकानां सोऽश्वमेधफलं लभेत् 6.27.५०।<br>
महीं ददाति यस्तस्मै कृष्टां फलवतीं शुभाम् ।<br>
स तारयति वै वंशान्दशपूर्वान्दशापरान् ५१।<br>
विमानेन च दिव्येन विष्णुलोकं स गच्छति ।<br>
न यज्ञैस्तुष्टिमायांति देवाः प्रोक्षणकैरपि ५२।<br>
बलिभिः पुष्पपूजाभिर्यथा पुस्तकवाचनैः ।<br>
विष्णोरायतने यस्तु कारयेद्धर्मपुस्तकम् ५३।<br>
देव्याः शंभोर्गणेशस्य अर्कस्य च तथा पुनः ।<br>
राजसूयाश्वमेधाभ्यां फलं प्राप्नोति मानवः ५४।<br>
इतिहासपुराणाभ्यां पुण्यं पुस्तकवाचनम् ।<br>
सर्वान्कामानवाप्नोति सूर्यलोकं भिनत्ति सः ५५।<br>
सूर्यलोकं च भित्त्वासौ ब्रह्मलोकं स गच्छति ।<br>
स्थित्वा कल्पशतान्यत्र राजा भवति भूतले ५६।<br>
अश्वमेधसहस्रस्य यत्फलं समुदाहृतम् ।<br>
तत्फलं समवाप्नोति देवाग्रे यो जयं पठेत् ५७।<br>
तस्मात्सर्वप्रयत्नेन कार्यं पुस्तकवाचनम् ।<br>
इतिहासपुराणाभ्यां विष्णोरायतने शुभम् ।<br>
नान्यत्प्रीतिकरं विष्णोस्तथान्येषां दिवौकसाम् ५८।<br>
इति श्रीपाद्मेमहापुराणे पंचपंचाशत्सहस्रसंहितायां उत्तरखण्डे उमापतिनारदसंवादे वृक्षप्रपासरोवरतपोऽध्ययन धर्मव्याख्यान माहात्म्यंनाम सप्तविंशोऽध्यायः २७।<br>
<br>
