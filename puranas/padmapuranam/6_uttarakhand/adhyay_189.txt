<sup id="cite_ref-1" class="reference"><a href="#cite_note-1">[१]</a></sup>ईश्वर उवाच।<br>
प्रवक्ष्यामि विशालाक्षि तुहिनाचलकन्यके ।<br>
गीता पंचदशाध्यायमाहात्म्यमवधारय १।<br>
कृपालुर्नरसिंहोऽभून्नाम्ना गौडेषु भूपतिः ।<br>
यस्यासिधारया संख्ये देवासंघा वधीकृताः २।<br>
यदीय मत्तमातंग दानधाराजलैरिला ।<br>
निदाघेपि च सेहेतां रविसंतापवेदनाम् ३।<br>
संक्रंदनपरित्रस्ता यदीय शरणं गताः ।<br>
रेजिरे करिणो मत्ताश्चलंतः पर्वता इव ४।<br>
मत्तमातंगचीत्कारप्रतिस्वनमिवादरात् ।<br>
यस्य गोपायतः शैला व्याहरंति कृपावतः ५।<br>
यदीय धावत्तुरगक्षुरसंघातजर्जरम् ।<br>
नाभूच्चित्रं कथंकारं गतखंडं धरातलम् ६।<br>
यस्मिन्वृत्रहणो मित्रे समुद्धरति मेदिनीम् 3।<br>
पुनरुज्वलयांचक्रे महाभाष्यं फणीश्वरः ७।<br>
तस्यासीत्सैनिको धीमाञ्छस्त्रशास्त्रकलानिधिः ।<br>
नाम्ना <sup id="cite_ref-2" class="reference"><a href="#cite_note-2">[२]</a></sup>सरभभेरुंडः<sup id="cite_ref-3" class="reference"><a href="#cite_note-3">[३]</a></sup> प्रचंडभुजमंडलः ८।<br>
भांडारेण तुरंगैश्च भटैर्वीररसोद्भवैः ।<br>
समान एव भूपालदुर्गैरत्यंतदुर्गमैः ९।<br>
स कदाचित्स्वयं राज्यं कर्तुं पापो दधे मनः ।<br>
निहत्य वसुधापालं बलात्साकं कुमारकैः १०।<br>
कर्तुं व्यवस्य दिवसैः स्वल्पैरित्थं चिकीर्षया ।<br>
विषूचिकामयादाशु परासुः समजायत ११।<br>
कालेनाल्पीयसा प्रेत्य पापात्मा तेन कर्मणा ।<br>
तेजस्वी तुरगो जातः सिंधुदेशे कृशोदरिः १२।<br>
मूलेन बहुना क्रीत्वा हयतत्वविदा ततः ।<br>
बहुयत्नवता नीतः केनचिद्वैश्यसूनुना १३।<br>
राजापि पौत्रनप्त्त्राद्यैस्तस्यैव मरणात्परम् ।<br>
कालेन वृद्धतां प्राप्तः स्वराज्यं चापि पालयन् १४।<br>
स वैश्यसूनुस्तं चाश्वं राज्ञे दातुं समागतः ।<br>
राज्ञोद्वारिस्थितस्तत्र प्रतीक्षंस्तत्समागमम् १५।<br>
ज्ञातपूर्वोऽपि वैश्योऽसौ प्रतीहारेण दर्शितः ।<br>
किमर्थं ब्रूहि राज्ञेति पृष्टः स्पष्टमभाषत १६।<br>
देव त्रिजगतीरत्नमिति मत्वा तुरंगमः ।<br>
मया नियुतमूल्येन बहुना साधुलक्षणः १७।<br>
ततोऽवलोक्य वक्त्राणि भूपालः पार्श्ववर्तिनाम् ।<br>
समादिदेश वणिजमश्वोऽत्र नीयतामिति १८।<br>
शिरांसि धूनयन्नृणामश्वलक्षणवेदिनाम् ।<br>
शूराणामपि चेतांसि मुहुरुत्साहयन्महान् १९।<br>
अखंडमेदिनीवेगबहुसंक्रमणार्जितम् ।<br>
लालाफेनछलेनासौ वमन्शुभ्रतरं यशः २०।<br>
उच्चैःश्रवस्तुलां भेजे गुणसाम्येन तत्त्वतः ।<br>
विवृण्वन्नति तेजस्वी ह्रियेव नतकंधरः २१।<br>
चामरैरिंदुधवलैर्वीज्यमानो निरंतरम् ।<br>
दुग्धांभोनिधिलोलैस्तैः श्वासैरुच्चैःश्रवा इव २२।<br>
नीलातपत्रयुगलं घनच्छायतुलश्रिया ।<br>
बिभ्राणो वारिदालीढ हिमाद्रि शिखरश्रियम् २३।<br>
मेदिनीमंडलस्पर्श संक्रांतमिव पावकम् ।<br>
मुहुरुद्धरयन्धुन्वन्बंधुरं कंधरातटम् २४।<br>
दारयन्वैरिणः सर्वान्व्याहरंश्च जयश्रियम् ।<br>
हेषारवेण गुरुणा दिक्षुप्रख्यापयन्यशः २५।<br>
सत्त्वस्य राशिरत्युच्चैर्गतीनामिव शेवधिः ।<br>
रूपस्य निलयं साक्षाल्लक्षणानां पयोनिधिः २६।<br>
आनीतो वणिजा वाजी राज्ञा च समदृश्यत ।<br>
बहुधा वर्णितोऽमात्यैरश्वलक्षणवेदिभिः २७।<br>
यथेच्छं वणिजोदीर्णं स्वर्णं दत्त्वा महीपतिः ।<br>
जग्राह तुरगं वेगादसीमानंदनिर्भरः २८।<br>
ततोऽश्वपालमाहूय यत्नतस्तं निरूप्य च ।<br>
विसर्जितसभालोको गृहांतरमगान्नृपः २९।<br>
अनेकधा समापृष्टो महीपालं रंणांगणे ।<br>
शस्त्रव्रणकिणश्रेणीभूषणं सत्वसन्निभम् ३०।<br>
एकदा मृगयां खेलन्कुतूहलरसात्मना ।<br>
तमारुह्य महीपालो वनं प्रति विवेश ह ३१।<br>
विसृज्य सैनिकान्पृष्टे धावतः परितोऽखिलान् ।<br>
आकृष्यमाणो हरिणैः पिपासाकुलितोऽभवत् ३२।<br>
तत उत्तीर्य तुरगाज्जलमन्वेषयन् नृपः ।<br>
बध्वाश्वं तरुशाखायामारुरोह शिलां नृपः ३३।<br>
गीतापंचदशाध्यायश्लोकार्द्धलिखितं ततः ।<br>
पातितं मरुता तत्र यत्र खंडे विलोकयत् ३४।<br>
पत्रं वाचयतो राज्ञः श्रुत्वा गीताक्षरावलीम् ।<br>
ततो मुक्तिपदं लेभे तुरगस्त्वरयाऽपतत् ३५।<br>
ततो ग्रंथिं समाच्छिद्य पल्याणवतार्य च ।<br>
उत्थापमानस्तुरगो राज्ञा नोत्थितवान्मृतः ३६।<br>
ततः सरभभेरुंडो नृपमाभाष्य सुस्वरम् ।<br>
दिव्यं विमानमारुह्य जगाम त्रिदशालयम् ३७।<br>
ततो गिरिं समारुह्य ददर्शाश्रममुत्तमम् ।<br>
पुन्नागकदलीचूतनारिकेलसमन्वितम् ३८।<br>
द्राक्षेक्षुवाटिकापूगनागकेसरचंपकम् ।<br>
खेलत्करभसारंगं नृत्यत्केकिकुलं नृपः ३९।<br>
प्रणिपत्य द्विजन्मानमुटजाभ्यंतरस्थितम् ।<br>
पप्रच्छ परया भक्त्या मुक्तसंसारवासनात् ४०।<br>
तुरगो निरगात्स्वर्गं हेतुना केन मे वद ।<br>
इत्याकर्ण्य वचो राज्ञो द्विजन्मा वाचमूचिवान् ४१।<br>
कालेन बहुना प्रेत्य तत्पापात्तुरगोऽभवत् ।<br>
अथ पंचदशाध्यायश्लोकार्द्धं लिखितं क्वचित् ४२।<br>
ततो वाचयतः श्रुत्वा निरगात्तुरगो दिवम् ।<br>
ततः समागतैस्तत्र परिवारजनैर्वृतः ४३।<br>
प्रणिपत्य द्विजन्मानं हृष्टरोमा विनिर्गतः ।<br>
पत्रं तदेव लिखितं गीतापंचदशाक्षरम् ४४।<br>
वाचयन्स महीपालो हर्षसंफुल्ललोचनः ।<br>
अभिषिच्य निजं पुत्रं मंत्रविन्मंत्रिभिः समम् ४५।<br>
सिंहासने सिंहबलं मुक्तिमाप विशुद्धधीः ४६।<br>
इति श्रीपाद्मे महापुराणे पंचपंचाशत्सहस्रसंहितायामुत्तरखंडे गीतामाहात्म्ये एकोननवत्यधिकशततमोऽध्यायः १८९।<br>
<br>
