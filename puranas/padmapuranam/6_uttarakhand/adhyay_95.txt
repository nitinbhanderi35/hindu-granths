नारद उवाच।<br>
अथोर्जव्रतिनः सम्यगुद्यापनविधिं नृप ।<br>
तच्छृणुष्व मयाख्यातं किं विधानं समासतः १।<br>
ऊर्ज्जशुक्लचतुर्दश्यां कुर्यादुद्यापनं व्रती ।<br>
व्रतसंपूर्णतार्थाय विष्णुप्रीत्यर्थमेव च २।<br>
तुलस्या उपरिष्टात्तु कुर्यान्मंडपिकां शुभाम् ।<br>
सुतोरणां चतुर्द्वारां पुष्पचामरशोभिताम् ३।<br>
द्वारेषु द्वारपालांश्च पूजयेन्मृन्मयान्पृथक् ।<br>
पुण्यशीलं सुशीलं च जयं विजयमेव च ४।<br>
तुलसीमूलदेशे च सर्वतोभद्रमालिखेत् ।<br>
चतुर्भिर्वर्णकैः सम्यक्शोभाढ्यं समलंकृतम् ५।<br>
तस्योपरिष्टात्सपिधानं पंचरत्नसमन्वितम् ।<br>
महाफलेन संयुक्तं कुंभं तत्र निधाय च ६।<br>
पूजयेत्तत्र देवेशं शंखचक्रगदाधरम् ।<br>
कौशेयपीतवसनं युक्तं जलधिकन्यया ७।<br>
इंद्रादिलोकपालांश्च पूजयेन्मंडले व्रती ।<br>
द्वादश्यां प्रतिबुद्धः स त्रयोदश्यां यतः सुरैः ८।<br>
दृष्टोऽर्चितश्चतुर्दश्यां तस्मात्पूज्यस्तथाधिकम् ।<br>
तस्यामुपवसेद्भक्त्या शांतः प्रयतमानसः ९।<br>
पूजयेद्देवदेवेशं सौवर्णं गुर्वनुज्ञया ।<br>
उपचारैः षोडशभिर्नानाभक्ष्यसमन्वितैः १०।<br>
रात्रौ जागरणं कुर्याद्गीतवाद्यादि मंगलैः ।<br>
गीतं कुर्वंति ये भक्त्या जागरे चक्रपाणिनः ११।<br>
जन्मांतरशतोद्भूतैस्ते मुक्ताः पापसंचयैः ।<br>
जागरे वासरे विष्णोर्गीतं नृत्यं च कुर्वताम् १२।<br>
गोसहस्रं च ददतां तत्फलं समुदाहृतम् ।<br>
गीतनृत्यादिकं कुर्वन्दर्शयेत्कौतुकानि च १३।<br>
पुरतो वासुदेवस्य रात्रौ यो हरिजागरे ।<br>
पठन्विष्णुचरित्राणि यो रंजयति वैष्णवान् १४।<br>
मुखेन कुरुते वाद्यं स्वेच्छालापांश्च दर्शयन् ।<br>
भावैरेतैर्नरो यस्तु कुरुते हरिजागरम् १५।<br>
दिनेदिने तस्य पुण्यं तीर्थकोटिसमं स्मृतम् ।<br>
ततस्तु पौर्णिमास्यां वै सपत्नीकान्द्विजोत्तमान् १६।<br>
त्रिंशन्मिताननेकान्वा स्वशक्त्या वा निमंत्रयेत् ।<br>
वरान्दत्त्वा यतो विष्णुर्मत्स्यरूपी अभूत्तदा १७।<br>
तस्यां दत्तं हुतं जप्तं तदक्षयफलं स्मृतम् ।<br>
अतस्तान्भोजयेद्विप्रान्पायसान्नादिना व्रती १८।<br>
अतो देवा इति द्वाभ्यां जुहुयात्तिलपायसम् ।<br>
प्रीत्यर्थं देवदेवस्य देवानां च पृथक्पृथक् १९।<br>
दक्षिणां च यथाशक्ति प्रदद्यात्प्रणमेच्च तान् ।<br>
पुनर्देवं समभ्यर्च्य देवांश्च तुलसीं तथा २०।<br>
ततो गां कपिलां तत्र पूजयेद्विधिवद्व्रती ।<br>
गुरुं व्रतोपदेष्टारं वस्त्रालंकरणादिभिः २१।<br>
सपत्नीकं समभ्यर्च्य गां च तस्मै प्रदापयेत् ।<br>
युष्मत्प्रसादाद्देवेशः प्रसन्नो मे भवेत्तदा २२।<br>
व्रतादस्माच्च यत्पापं सप्तजन्मकृतं मया ।<br>
तत्सर्वं नाशमायातु स्थिरा मे चास्तु संततिः २३।<br>
मनोरथाश्च सफलाः संतु नित्यं ममार्चनात् ।<br>
देहांते वैष्णवं स्थानं प्राप्नुयामतिदुर्लभम् २४।<br>
इति क्षमाप्यतान्विप्रान्प्रसाद्य च विसर्जयेत् ।<br>
तामर्चां गुरवे दद्याद्रत्नयुक्तां तदा व्रती २५।<br>
तदा सुहृद्गुरुयुतः स्वयं भुंजति भक्तिमान् ।<br>
कार्त्तिके वाथ तपसि विधिरेवंविधः स्मृतः २६।<br>
एवं यः कुरुते सम्यक्कार्तिकस्य व्रतं नरः ।<br>
विपाप्मा स विनिर्मुक्तो विष्णुसान्निध्यगो भवेत् २७।<br>
सर्वव्रतैः सर्वतीर्थैःस र्वदानैश्च यत्फलम् ।<br>
तत्कोटिगुणितं ज्ञेयं सम्यगस्य विधानतः २८।<br>
ते धन्यास्ते महापुण्यास्तेषां सर्वफलोदयः ।<br>
विष्णुभक्तिरता ये स्युः कार्तिके व्रतकारिणः २९।<br>
देहस्थितानि पापानि वितर्कं यांति तद्भयात् ।<br>
क्व यास्यामो वदंत्येवं यद्ययं व्रतकृन्नरः ३०।<br>
इत्यूर्जव्रतनियमान्शृणोति भक्ता ये चैतत्कथयंति चैव वैष्णवाग्रे ।<br>
ते सम्यग्व्रतकरणात्फलं लभेरन्तत्सर्वं कलुषविनाशनं लभंते ३१।<br>
इति श्रीपाद्मे महापुराणे पंचपंचाशत्सहस्रसंहितायामुत्तरखंडे कार्तिकमाहात्म्ये श्रीकृष्णसत्यभामासंवादे उद्यापनवर्णनोनाम पंचनवतितमोऽध्यायः ९५।<br>
