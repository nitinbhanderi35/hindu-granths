महादेव उवाच-<br>
अथान्यत्संप्रवक्ष्यामि शृणु देवर्षिसत्तम ।<br>
गोपीचंदनमाहात्म्यं यथादृष्टं श्रुतं मया १।<br>
ब्राह्मणो वाथ वैश्यो वा शूद्रो वाप्यथवा द्विजः ।<br>
गोपीचंदनलिप्तांगो मुच्यते ब्रह्महत्यया २।<br>
तिलकं कुरुते यस्तु गोपीचंदनसंभवम् ।<br>
मद्यपानादिदोषैस्तु मुच्यते नात्र संशयः ३।<br>
गोपीचंदनलिप्तांगो वैष्णवो विष्णुतत्परः ।<br>
सर्वदोषैः प्रमुच्येत यथा गंगांभसा पुनः ४।<br>
ब्रह्महा मद्यपानी च स्वर्णस्तेयी तथैव च ।<br>
गुरुतल्पगमो वाथ शूद्रो वाप्यथ वै द्विजः ५।<br>
स सद्यो मुच्यते पापादाजन्मशतकारणात् ।<br>
द्वादशतिलकं प्रोक्तं सर्वेषां वै विशेषतः ६।<br>
वैष्णवानां ब्राह्मणानां कर्तव्यं भूतिमिच्छताम् ।<br>
दंडाकारं ललाटे स्यात्पद्माकारं तु वक्षसि ७।<br>
वेणुपत्रनिभं बाहुमूलेऽन्यद्दीपकाकृति ।<br>
उच्चैश्चक्राणि चत्वारि बाहुमूले तु दक्षिणे ८।<br>
नाममुद्राद्वयं नीचैः शंखमेकं तयोरपि ।<br>
मध्ये ततः पार्श्वयोस्तु द्वे द्वे पद्मे च धारयेत् ९।<br>
वामेऽपि चतुरः शंखान्नाममुद्रे च पूर्ववत् ।<br>
चक्रमेकंगदे द्वे द्वे तयोरिति विभेदतः १०।<br>
ललाटे च गदामेकां नाममुद्रां तथा हृदि ।<br>
त्रीणित्रीणि विचित्राणि मध्ये शाखावुभावुभौ ११।<br>
हृदि पार्श्वे स्तनादूर्ध्वं गदापद्मानि बाहुवत् ।<br>
त्रीणि चत्वारि चक्राणि कर्णमूले द्वयोरधः १२।<br>
एकमेकं तदन्येषु तिलकेषु च धारयेत् ।<br>
संप्रदायजमुद्रां तु धार्या शिष्टानुसारतः १३।<br>
यथारुच्यथवा धार्या न तत्र नियमा यतः ।<br>
आचांडालाद्विशुद्ध्यंति तिलकस्यैव धारणात् १४।<br>
चांडालादधिकं मन्ये वैष्णवानां हि निंदकम् ।<br>
स च विष्णुसमो ज्ञेयो नात्र कार्या विचारणा १५।<br>
वैष्णवो ब्राह्मणो यस्तु विष्णुध्यानेषु तत्परः ।<br>
नांतरस्तस्य वै ज्ञेयः स वै विष्णुर्भवेदिह १६।<br>
शंखचक्रधरो विप्रो वेदाध्ययनतत्परः ।<br>
स वै नारायण इति वेदे चैव तु पठ्यते १७।<br>
तप्तचक्रधरो विप्रः पंक्तिपावनपावनः ।<br>
तस्य भक्तियुतो ब्रह्मन्महापापैः प्रमुच्यते १८।<br>
तुलसीपत्रमालां वा तुलसीकाष्ठसंभवाम् ।<br>
धृत्वा वै ब्राह्मणो भूयान्मुक्तिभागी न संशयः १९।<br>
विष्णुरूपो यतो विप्रो वैष्णवः स इह स्मृतः ।<br>
पंचत्वे यस्य तिलकं गोपीचंदनसंभवम् २०।<br>
विमानं स समारुह्य याति विष्णोः परं पदम् ।<br>
कलौ नारद वक्ष्यामि तिलकं गोपिचंदनम् २१।<br>
ये कुर्वंति नरश्रेष्ठा न तेषां दुर्गतिः क्वचित् ।<br>
शंखं चैव तथा चक्रं दक्षिणे चापि सव्यके २२।<br>
हस्ते धृत्वा विशेषेण महापापैः प्रमुच्यते ।<br>
मद्यपानरता ये च ये च स्त्रीबालघातकाः २३।<br>
अगम्यागमका ये वै दृश्यंते भुवि वाडव ।<br>
भक्तानां दर्शनादेव मुक्तिस्तेषां न संशयः २४।<br>
संसारे तुच्छसारेस्मिन्कुतो वै वैष्णवा जनाः ।<br>
अहं हि वैष्णवो जातो विष्णोर्भक्तिप्रसादतः २५।<br>
काश्यां निवसतां ह्यत्र रामरामेति संजपन् ।<br>
तेन पुण्यादियोगेन शिवो वै नात्र संशयः २६।<br>
इति श्रीपाद्मे महापुराणे पंचपंचाशत्सहस्रसंहितायां उत्तरखण्डे उमापतिनारदसंवादे गोपीचंदनमाहात्म्यं नामैकोनत्रिंशोऽध्यायः २९।<br>
<br>
