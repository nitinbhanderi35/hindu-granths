महादेवउवाच।<br>
जंबूतीर्थं ततो गच्छेत्स्नानार्थं पापनाशनम् ।<br>
कलिकाले च यत्पुंसां स्वर्गसोपानवत्स्थितम् १।<br>
यत्र जांबवता पूर्वं दशांगे पर्वतोत्तमे ।<br>
स्थापितं ऋक्षराजेशं लिगं सुरगणार्चितम् २।<br>
रामेण हि यदा पूर्वं हतो वै रावणोऽसुरः ।<br>
तदा जांबवता दिक्षु भेरीघोषैः प्रघोषितम् ३।<br>
जितं वै रामचंद्रेण रावणो निहतो रणे ।<br>
लब्ध्वा सीतेति संघुष्य स्नातं तीर्थवरे शुभे ४।<br>
स्थापितं तत्र लिंगं तु स्वनाम्ना तु सुरेश्वरि ।<br>
तत्र स्नात्वा नरः सद्यः स्मृत्वा रामं सहानुजम् ५।<br>
जाबवंतेश्वरं स्नात्वा रुद्रलोके महीयते ।<br>
यत्रयत्र हि भो देवि श्रीरामस्मरणं कृतम् ।<br>
भवबंधविमोक्षो हि दृश्यते स चराचरे ६।<br>
अहं रामस्तु विज्ञेयो रामो वै रुद्र एव च ।<br>
एवं ज्ञात्वा तु ते देवि न भेदो वर्तते क्वचित् ७।<br>
रामरामेति रामेति मनसा ये जपंति च ।<br>
तेषां सर्वार्थसिद्धिश्च भविष्यति युगेयुगे ८।<br>
अहं हि सर्वदा देवि श्रीरामस्मरणं चरे ।<br>
यं श्रुत्वा तु पुनर्देवि न भवो जायते क्वचित् ९।<br>
काश्यां हि निवसन्नित्यं श्रीरामं कमलेक्षणम् ।<br>
स्मरामि सततं देवि भक्त्या च विधिपूर्वकम् १०।<br>
जांबवता तदा पूर्वं स्मृत्वा रामं सुशोभनम् ।<br>
जांबवंतमिति ख्यातं प्रस्थाप्य जगतां गुरुम् ११।<br>
तत्र स्नात्वा च भुक्त्वा च कृत्वा देवस्य पूजनम् ।<br>
शिवलोकमवाप्नोति यावदिंद्राश्चतुर्दश १२।<br>
अत्र हि स्नानमात्रेण यथा जांबवतो बलम् ।<br>
तथा वै बलमाप्नोति श्रीविश्वेशप्रसादतः १३।<br>
अत्र गत्वा तु भूदानं पुमान्यश्च करोति वै ।<br>
फलं सहस्रगुणितं जांबवंतेश दर्शनात् १४।<br>
इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे जांबवततीर्थमाहात्म्यंनाम पंचाशदधिकशततमोऽध्यायः १५०।<br>
<br>
