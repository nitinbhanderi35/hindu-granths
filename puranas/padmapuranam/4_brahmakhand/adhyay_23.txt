शौनक उवाच।<br>
कथयस्व मुने सूत माहात्म्यं कलुषक्षयम् ।<br>
शेषपंचदिनस्यापि कार्त्तिकस्यानुकंपया १।<br>
सूत उवाच।<br>
शृणु शौनक यत्पृष्टं माहात्म्यं पापनाशनम् ।<br>
वक्ष्याम्यहं वै चोर्जस्य शेषपंचदिनस्य च २।<br>
व्रतानां मुनिशार्दूल प्रवरं विष्णुपंचकम् ।<br>
तस्मिन्यः पूजयेद्भक्त्या श्रीहरिं राधया सह ३।<br>
गंधपुष्पैर्धूपदीपैर्वस्त्रैर्नानाविधैः फलैः ।<br>
स याति विष्णुसदनं सर्वपापविवर्जितः ४।<br>
ब्रह्मचारी गृहस्थो वा वानप्रस्थोऽथवा यतिः ।<br>
न प्राप्नोति परं स्थानमकृत्वा विष्णुपंचकम् ५।<br>
सर्वपापहरं पुण्यं विख्यातं विष्णुपंचकम् ।<br>
तत्र स्नानं तु यः कुर्यात्सर्वतीर्थफलं लभेत् ६।<br>
श्रीहरेः पुरतो विप्र तुलस्याश्च समीपतः ।<br>
प्रदीपं सर्पिषा पूर्णं दद्याद्यो भक्तिभावतः ७।<br>
नभसि श्रीहरेः प्रीत्यै याति स विष्णुमंदिरम् ।<br>
पापी याति हरेर्धाम सत्यमेतन्मयोदितम् ८।<br>
स्नापयेच्चाच्युतं भक्त्या मधुक्षीरघृतादिभिः ।<br>
दद्यात्किं नो हरिः प्रीतस्तस्मै साधुजनाय वै ९।<br>
नैवेद्यं देवदेवेशं परमान्नं निवेदयेत् ।<br>
तस्य पुण्यं प्रसंख्यातुं न शक्तो वै चतुर्मुखः १०।<br>
अर्चयित्वा हृषीकेशमेकादश्यां समाहितः ।<br>
निष्प्राप्य गोमयं सम्यक्मंत्रवत्समुपासते ११।<br>
गोमूत्रं मंत्रवद्भूयो द्वादश्यां प्राशयेद्व्रती ।<br>
क्षीरं तथा त्रयोदश्यां चतुर्दश्यां तथा दधि १२।<br>
संप्राप्य पापशुद्ध्यर्थं लंघयित्वा चतुर्दिनम् ।<br>
पंचमे तु दिने स्नात्वा विधिवत्पूज्य केशवम् १३।<br>
भोजयेद्ब्राह्मणान्भक्त्या तेभ्यो दद्याच्च दक्षिणाम् ।<br>
ततो नक्तं समश्नीयात्पंचगव्यं सुमंत्रितम् १४।<br>
एवं कर्तुमशक्तो यः फलमूलं च भोजनम् ।<br>
कुर्याद्धविष्यं वा विप्र यथोक्तविधिना ह वै १५।<br>
श्रीहरेः पंचकं विप्र कुर्याद्यस्तुलसीदलैः ।<br>
पूजयेत्तं स विज्ञेयः स्वयं नारायणः प्रभुः १६।<br>
पुरा त्रेतायुगे शूद्रो दस्युवृत्तिपरायणः ।<br>
नाम्ना दंडकरो नित्यं धर्मनिंदां करोति यः १७।<br>
असत्यभाषी मित्रघ्नो वेश्याविभ्रम लोलुपः ।<br>
ब्रह्मस्वहारी क्रूरश्च परस्त्रीगमने रतः १८।<br>
शरणागतहंता च पाखंडजनसंगभाक् ।<br>
गोमांसाशी सुरापश्च परनिंदाकरः सदा १९।<br>
विश्वासघाती ज्ञातीनां वृत्तिच्छेदी द्विजोत्तम ।<br>
दुष्टं सर्वे समालोक्य तादृशं तद्गृहे द्विजः २०।<br>
आगता ज्ञातयः क्रुद्धास्तस्य पापपरायणम् ।<br>
ज्ञातय ऊचुः।<br>
रे रे मूढ दुराचार विनाशं प्रतिनीयते ।<br>
या प्रतिष्ठार्जिता पूर्वैरस्माकं निर्मलेऽन्वये २१।<br>
इति क्रुद्धा द्विजश्रेष्ठ अपकीर्तिभयादपि ।<br>
पापिनां प्रवरं सर्वे तत्यजुस्तं कुलादरम् २२।<br>
ततो गतो महारण्यं विनष्टाखिल वैभवः ।<br>
कुर्यात्स दस्युभिः सार्द्धं दस्युकर्म निरंतरम् २३।<br>
पथि प्रगच्छतां तेषां भयाद्विप्र न खादितुम् ।<br>
प्राप्तं किंचित्क्षुधार्त्तास्ते गताश्चान्य स्थलं प्रति २४।<br>
तत्र प्रविष्टास्ते सर्वे दृष्ट्वा पुण्यजनान्बहून् ।<br>
धात्रीमूले स्थितान्ब्रह्मन्वैष्णवान्द्विजसत्तमान् २५।<br>
सर्वे ते दस्यवो विप्र गता दंडकरोऽपि सः ।<br>
तेषां परिसरं गत्वा प्रणामं वै चकार ह २६।<br>
दंडकर उवाच।<br>
क्षुधार्तोऽहं द्विजश्रेष्ठाः प्राणा यास्यंति मे ध्रुवम् ।<br>
ददध्वं खादितुं किंचिद्युष्माकं शरणं गतः २७।<br>
आकर्ण्य वचनं तस्य चोचुस्ते धर्मतत्पराः ।<br>
सर्वपापहरे त्वं च विख्याते विष्णुपंचके २८।<br>
कथमन्नं खादितुं ते वांछा त्वद्य हरेर्दिने ।<br>
विशेषं ते ब्रूहि संज्ञा काते भवति सांप्रतम् २९।<br>
स उवाच मुदा विप्रा नाम्ना दंडकरोप्यहम् ।<br>
सर्वपापसमायुक्तश्चोद्धारो मे कथं भवेत् ३०।<br>
ऊचुस्ते वै व्रतं श्रेष्ठं कुरुष्व विष्णुपंचकम् ।<br>
विप्राणामाज्ञया विप्र चकार विष्णुपंचकम् ३१।<br>
स प्रेत्य च हरेः स्थानमारुह्य स्यंदने वरे ।<br>
आसाद्य श्रीहरेरूपं तस्थौ जन्मविवर्जितः ३२।<br>
य इदं शृणुयाद्भक्त्या चाख्यानं पापनाशनम् ।<br>
कोटिजन्मार्जितं पापं तस्य नश्यति तत्क्षणात् ३३।<br>
इति श्रीपाद्मेमहापुराणे ब्रह्मखण्डे सूतशौनकसंवादे विष्णुपंचकमाहात्म्यंनाम त्रयोविंशोऽध्यायः २३।<br>
