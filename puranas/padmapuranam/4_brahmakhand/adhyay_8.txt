शौनक उवाच-<br>
समुद्रमथनं सूत पुरा कस्मात्कृतं गुरो ।।<br>
हृदये कौतुकं जातं श्रोतुं मे वद चामरैः ॥१।<br>
सूत उवाच-<br>
ब्रह्मन्वच्मि समासेन सिंधोर्मथनकारणम् ।।<br>
दुर्वाससेंद्र संवादमितिहासं शृणुष्व तत् ॥२।<br>
महातपा महातेजा दुर्वासा ईश्वरांशजः ।।<br>
ब्रह्मर्षिः प्रययौ स्वर्गमिन्द्रं द्रष्टुं स चैकदा ॥३।<br>
तस्मिन्ददर्श काले तं गजारूढंv शचीपतिम् ।।<br>
दृष्ट्वा स्रजं पारिजातां ददौ तस्मै महामुनिः ॥४।<br>
गृहीत्वा तां स्रजं चेंद्रो विन्यस्य गजमूर्द्धनि ।।<br>
देवराट्प्रययौ ब्रह्मन्ससैन्यो नंदनं प्रति ५।<br>
हस्ती चादाय तां मालां छित्त्वा तु धरणीतले ।।<br>
चिक्षेप च महाक्रुद्धस्तमित्याह महामुनिः ॥६।<br>
त्रैलोक्यैकश्रियायुक्तो यस्मात्त्वमवमन्यसे ।।<br>
तव त्रैलोक्यश्रीर्नष्टा भवत्येव न संशयः ॥७।<br>
ततः शक्रो जगामाशु सुप्तश्च स्वपुरं पुनः ।।<br>
ददर्श जगतां माता चांतर्द्धानं गता स्वयम् ॥८।<br>
नष्टमंतर्द्धानवत्यां तदा तस्यां जगत्त्रयम् ।।<br>
क्षुत्पिपासान्विताः सर्वे चुक्रुशुर्वै निरंतरम् ॥९।<br>
न ववर्षुर्वारिवाहाः शुष्काश्चैव जलाशयाः ।।<br>
सर्वे ते शाखिनः शुष्काः फलपुष्पविवर्जिताः ॥१०।<br>
क्षुत्पिपासार्दिताः सर्वे ब्रह्मणः सन्निधिं ययुः ।।<br>
तं सर्वे कथयामासुः दुःखशोकं पितामहम् ॥११।<br>
देवानां वचनं श्रुत्वा धाता देवगणैः सह ।।<br>
भृग्वादिमुनिभिश्चैव प्रययौ क्षीरसागरम् ॥१२।<br>
विष्णुं समर्चयामास क्षीराब्धेरुत्तरे तटे ।।<br>
मंत्रमष्टाक्षरं वेधा जपन्ध्यायन्जगत्पतिम् ॥१३।<br>
ततः प्रसन्नो भगवान्सर्वेषां च दिवौकसाम् ।।<br>
वैनतेयं समारुह्य चागतः सदयः प्रभुः ॥१४।<br>
पीतवस्त्रं चतुर्बाहुं शंखचक्रगदाधरम् ।।<br>
दृष्ट्वा तं जगतामीशं पुंडरीकनिभेक्षणम् ॥१५।<br>
विष्णुं भवोदधेः पोतं वनमालाविभूषितम् ।।<br>
श्रीवत्सकौस्तुभोरस्कमानंदाश्रुपरिप्लुताः ॥१६।<br>
तुष्टुवुर्जयशब्देन नमश्चक्रुर्निरंतरम् ।।<br>
श्रीभगवानुवाच-<br>
वरं वृणीध्वं भो देवाः कस्माद्यूयं समागताः ।।<br>
वरदोऽस्मि तद्वदत वो ददामि च नान्यथा ॥१७।<br>
देवा ऊचुः-<br>
कृपालो ब्रह्मशापेन संपद्धीनं जगत्त्रयम् ।।<br>
क्षुत्पिपासार्दितं नाथ सदेवासुरमानुषम् ॥१८।<br>
रक्ष सर्वानिमाँल्लोकान्याताः स्म शरणं तव ।।<br>
श्रीभगवानुवाच-<br>
इंदिरा ब्रह्मशापेन चान्तर्द्धानं गता सुराः १९।<br>
यस्याः कटाक्षमात्रेण जगदैश्वर्यसंयुतम् ।।<br>
तदा यूयं सुराः सर्वे चोत्पाट्य स्वर्णपर्वतम्॥ २०।<br>
मंदरं घर्घरं कृत्वा सर्पराजेन वेष्टितम् ।।<br>
कुरुध्वं मथनं देवाः सदैत्याः क्षीरसागरम् ॥२१।<br>
तस्मादुत्पत्स्यते लक्ष्मीर्जगन्माता च भोः सुराः ।।<br>
तया हृष्टा महाभागा भविष्यथ न संशयः॥ २२।<br>
धारयाम्यहमेवाद्रिं कूर्मरूपेण सर्वतः ।।<br>
इत्युक्त्वा भगवान्विष्णुरंतर्द्धानं जगाम सः ।।<br>
जग्मुः सुरासुराः सर्वे समुद्रमथनं द्विज॥ २३।<br>
इति श्रीपाद्मे महापुराणे ब्रह्मखंडे समुद्रमथनोद्योगोनामाष्टमोऽध्यायः ८।<br>
<br>
<br>
