शौनक उवाच।<br>
विष्णुपादोदकस्यापि माहात्म्यं पापनाशनम् ।<br>
कथयस्व महाप्राज्ञ समूलं मे कृपार्णव १।<br>
सूत उवाच।<br>
समस्तपातकध्वंसि विष्णुपादोदकं शुभम् ।<br>
कणमात्रं वहेद्यस्तु सर्वतीर्थफलं लभेत् २।<br>
विष्णुपादोदकं ब्रह्मन्स्पर्शतः पापनाशनम् ।<br>
अकालमरणं नास्ति गंगास्नानफलं लभेत् ३।<br>
विष्णुपादोदकं पापी यः पिबेत्तस्य किल्बिषम् ।<br>
शरीरस्थं क्षयं याति कृतं ब्रह्मन्न संशयः ४।<br>
तुलसीपर्णसंयुक्तं विष्णुपादोदकं द्विज ।<br>
यो वहेच्छिरसा भक्त्या चांते याति हरेर्गृहम् ५।<br>
मेरुतुल्यसुवर्णानि दत्त्वा यत्फलमाप्यते ।<br>
हरिपादोदकं स्पृष्ट्वा प्राप्यते तत्फलं नरैः ६।<br>
धेनुकोटिसहस्राणि यत्फलं लभते नरैः ।<br>
दत्वा पादोदकं स्पृष्ट्वा तत्फलं प्राप्यते ध्रुवम् ७।<br>
यज्ञकोटिसहस्राणि कृत्वा यत्फलमाप्यते ।<br>
हरिपादोदकं स्पृष्ट्वा तस्मात्कोटिगुणं नरैः ८।<br>
कोटिकन्याप्रदानेन यत्फलं लभ्यते जनैः ।<br>
विष्णुपादोदकं स्पृष्ट्वा फलं तस्माद्द्विजाधिकम् ९।<br>
दंतिकोटिप्रदानेन सप्तिकोटिप्रदानतः ।<br>
यत्फलं लभते मर्त्यः स्पृष्ट्वा पादोदकं हरेः १०।<br>
दत्वा मर्त्यः सप्तद्वीपां ससस्यां यत्फलं लभेत् ।<br>
विष्णुपादोदकं स्पृष्ट्वा तस्माद्विप्राधिकं लभेत् ११।<br>
शृणु विप्र प्रवक्ष्यामि संक्षेपेणाधिकं किमु ।<br>
विष्णुपादोदकं स्पृष्ट्वा पापी याति हरेर्गृहम् १२।<br>
शौनक उवाच।<br>
स्पृष्ट्वा पीत्वा पुरा केन प्राणिना प्रापि वै गृहम् ।<br>
कथयस्व हरेः सूत मम त्वं चानुकंपया १३।<br>
सूत उवाच।<br>
पुरा त्रेतायुगे पापी नाम्ना विप्रः सुदर्शनः ।<br>
जनार्द्दनदिने नित्यमश्नीयात्स द्विजोत्तम १४।<br>
शास्त्रनिंदाकरो नित्यं व्रतनिंदाकरः सदा ।<br>
असावन्यं न जानाति केवलं स्वोदरं विना १५।<br>
एकदा प्राप्तकालस्तु निधनं प्राप्तवान्द्विज ।<br>
यमदूताः समायाता बद्ध्वा नीतो यमालयम् १६।<br>
तं दृष्ट्वा यमुनाभ्राता पप्रच्छ सचिवं रुषा ।<br>
भोऽमात्य चास्य यत्पुण्यं पापं वद समूलतः १७।<br>
असौ विप्रो महापापी क्रूरकर्म्मेव दृश्यते १८।<br>
चित्रगुप्त उवाच।<br>
आकर्णय चास्य पापं पुण्यं नास्त्यणुमात्रकम् ।<br>
वासरेऽपि हरेर्नित्यमकरोद्भोजनं विभो १९।<br>
वासरे कमलाभर्तुश्चाश्नीयाद्यो नराधमः ।<br>
पुरीषं सोऽश्नीयाद्राजन्निरयं याति दारुणम् २०।<br>
मन्वंतरशतं देहि स्थानं तु निरयेऽप्यमुम् ।<br>
ग्रामक्रोडस्य योनौ हि ततो जन्म भविष्यति २१।<br>
सूत उवाच।<br>
यमाज्ञया ततो विप्र तस्य दूतैर्भयंकरैः ।<br>
पातितस्तु पुरीषे वै मन्वंतरशताधिकम् २२।<br>
ततो मुक्तोऽभवच्चासौ पृथिव्यां ग्रामसूकरः ।<br>
चिरं नरकमश्नीयाद्धरिवासरभोजनात् २३।<br>
ततो विप्र प्राप्तकालः पंचत्वं स जगाम ह ।<br>
काकयोनौ पुनर्जन्म लेभेऽसौ विड्भुजः सदा २४।<br>
एकस्मिन्दिवसे विप्र श्रीहरेश्चरणोदकम् ।<br>
द्वारदेशेस्थितं पीत्वा सर्वपापविवर्जितः २५।<br>
तस्मिन्नेव दिने काकः पतितः शबरस्य च ।<br>
काले मृत्युदशां प्राप्तो व्याधेन वायसोपि च २६।<br>
आगते स्यंदने दिव्ये राजहंसयुते शुभे ।<br>
आरुह्य बलिभुग्विप्र ययौ स हरिमंदिरम् २७।<br>
पादोदकस्य माहात्म्यं कथितं पापनाशनम् ।<br>
यः शृणोति नरः पापी तस्य पापं विनश्यति २८।<br>
इति श्रीपाद्मे महापुराणे ब्रह्मखंडे सूतशौनकसंवादे चरणोदकमाहात्म्ये सप्तदशोऽध्यायः १७।<br>
<br>
