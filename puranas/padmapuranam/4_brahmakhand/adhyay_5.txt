शौनक उवाच-<br>
कथयस्व महाप्राज्ञ पुत्रहीनो जनो भवेत् ।<br>
कर्मणा केन वै सूत पुत्रो भवति केन च १।<br>
सूत उवाच-<br>
एतत्पृष्टः पुरा ब्रह्मा नारदेन महात्मना ।<br>
स यदाह तदा तं च शृणुष्व मुनिपुंगव २।<br>
नारद उवाच-<br>
पितामह महाप्राज्ञ सर्वतत्त्वार्थपारग ।<br>
अपुत्रो वै भवेन्मर्त्यः कर्मणा केन पद्मज ३।<br>
वंध्या स्त्री वा भवेत्केन वृजिनेन ममाग्रतः ।<br>
कथय शृण्वतो वै मे सर्वप्राणिहिते रत ४।<br>
दुहिता जायते केन कर्मणा वा नपुंसकः ।<br>
मृतवत्सो भवेत्केन मृतवत्सातिदुःखिता ।<br>
केन पुण्येन भो ब्रह्मन्पुनः पुत्रो भवेद्वद ५।<br>
ब्रह्मोवाच-<br>
कथयामि समासेन सावधानेन तच्छ्रणु ।<br>
वृत्तांतं पृच्छसि त्वं वै शृण्वतां विस्मयप्रदम् ६।<br>
पूर्वजन्मनि यो मर्त्यो वर्तनं ब्राह्मणस्य च ।<br>
हरेद्वा हारयेदत्र पुत्रहीनो भवेत्किल ७।<br>
इह जन्मनि यो मर्त्यः पुराणश्रवणं हि च ।<br>
ससस्या भूमेर्दानं च कुर्याद्वै श्रद्धयान्वितः ८।<br>
धेनुं बहुगुणां हैमीं बहुदुग्धां सदक्षिणाम् ।<br>
सुवर्णप्रतिमां चैव तस्य पुत्रो भवेद्ध्रुवम् ९।<br>
पूर्वजन्मनि या नारी परबालकघातनम् ।<br>
करोति कपटेनैव बालहीना भवेद्ध्रुवम् १०।<br>
सौवर्णप्रतिमादानं या नारी श्रद्धयान्विता ।<br>
कुर्यात्पानं ब्राह्मणस्य भक्त्या वै चरणोदकम् ११।<br>
पुराणश्रवणं चैव दद्याद्वै बहुदक्षिणाम् ।<br>
बह्वपत्या जीववत्सा भवेन्नास्त्यत्र संशयः १२।<br>
जले निमग्नं बालं यो दृष्ट्वा या न समुद्धरेत् ।<br>
इह जन्मन्यपुत्रो वै साऽपुत्री च भवेद्ध्रुवम् १३।<br>
वृषभं चैव कूष्मांडं ससुवर्णं सवस्त्रकम् ।<br>
दद्याद्दानं ब्राह्मणस्य कुर्याद्बालव्रतं शुभम् १४।<br>
गौरीं कन्यां तथा कुर्यात्पुराणश्रवणं हि यः ।<br>
पुत्रो वै जायते तस्य सर्वपातकनाशनम् १५।<br>
पूर्वजन्मनि यो मर्त्यो निराशं चातिथिं द्विज ।<br>
कुर्यात्क्रोधेन दंडं च पुत्रहीनो भवेद्ध्रुवम् १६।<br>
ब्राह्मणं चातिथिं चैव कुर्याद्भक्त्या प्रपूजनम् ।<br>
अन्नदानं जलं चैव तथा देवालयं शुभम् १७।<br>
पूर्वजन्मनि या नारी भ्रूणहत्यां च यो नरः ।<br>
कुर्यात्सा मृतवत्सा च मृतवत्सो भवेद्ध्रुवम् १८।<br>
या नारी स्वामिसहिता कुर्याच्च हरिवासरम् ।<br>
सुपुत्रा भर्तृसुभगा भवेत्सा प्रतिजन्मनि १९।<br>
यो नरो गोधनं कुर्याच्छूद्रः कुर्याद्विमोहितः ।<br>
ब्राह्मणीहरणं वापि कर्मणा स नपुंसकः २०।<br>
इदं तु वृजिनं कृत्वा पश्चात्पुण्यं करोति यः ।<br>
इह पुण्यप्रभावेण दुहिता जायते द्विज २१।<br>
आसीत्त्रेतायुगे राजा श्रीधरो नामतो द्विज ।<br>
अपुत्रो धनवांस्तस्य जाया हेमप्रभावती २२।<br>
व्यासं सकलशास्त्रज्ञं सर्वलोकहितैषिणम् ।<br>
आगतं चैव पप्रच्छ चापुत्रोऽहं कथं द्विज २३।<br>
उवाच नृपतेः श्रुत्वा वचनं विनयान्वितम् ।<br>
राज्ञा दत्ते च पीठे च निर्मिते कनकादिभिः २४।<br>
राजाराज्ञी तस्य पादौ धौतं कृत्वा च हर्षितौ ।<br>
पीत्वा पादोदकं द्वौ च सर्वपातकनाशनम् २५।<br>
व्यास उवाच-<br>
राजन्शृणुष्व यत्पृष्टमपुत्रो येन कर्मणा ।<br>
तवेयं राज्ञी चापुत्री चैकपत्नीव्रतस्तथा २६।<br>
पूर्वजन्मनि चंद्रस्त्वं नाम्ना वरतनु स्मृतः ।<br>
भार्या तवापि शुभ्रांगी नाम्ना वै शंकरी स्मृता २७।<br>
एकदा पथियातौ च नीचपुत्रं जलेपि च ।<br>
मग्नं दृष्ट्वा हेलया च गतौ स पंचतां गतः २८।<br>
बहुपुण्यप्रभावेण राज्ञीराजा गतौ युवाम् ।<br>
तेन कर्मविपाकेन युवायोर्न भवेत्सुतः २९।<br>
राजोवाच- <br>
इदानीं केन पुण्येन सुतो वै जायते प्रभो ।<br>
अपुत्रस्य मनुष्याणां जीवनं हि निरर्थकम् ३०।<br>
व्यास उवाच-<br>
सवस्त्रं चैव कूष्मांडं वृषभं ससुवर्णकम् ।<br>
देहि दानं ब्राह्मणस्य कुरु बालव्रतं तथा ३१।<br>
गौरीं कन्यां तथा देहि पुराणश्रवणं कुरु ।<br>
पुत्रो वै जायते तत्र सर्वपातकनाशनम् ३२।<br>
ब्रह्मोवाच-<br>
इति श्रुत्वा ततो राजा व्यासोक्तं दानमुत्तमम् ।<br>
पुराणश्रवणं चैव चकार गतकिल्बिषः ३३।<br>
ततः पुत्रो वर्षमध्ये बभूव सर्वपूजितः ।<br>
अभूद्राजा सार्वभौमः सुंदरः कुलनायकः ३४।<br>
सूत उवाच-<br>
य इदं शृणुयाद्भक्त्या करोति दानमुत्तमम् ।<br>
अपुत्रो लभते पुत्रं संक्षेपात्कथितं मया ३५।<br>
भक्त्या श्रुत्वा तु या नारी कुर्याद्ब्राह्मणपूजनम् ।<br>
सुपुत्रा सा भवेन्नित्यं शास्त्रोक्तविधिना द्विज ३६।<br>
सुवर्णं रजतं वस्त्रं पुष्पमाल्यं च चंदनम् ।<br>
यो दद्यात्पुस्तके भक्त्या सर्वपापप्रणाशनम् ३७।<br>
पूर्वजन्मनि यो मूढो ब्रह्मबालकघातकः ।<br>
तस्य क्रूरो भवेत्पुत्रः सप्तजन्मांतरैर्द्विजः ३८।<br>
इति श्रीपाद्मे महापुराणे ब्रह्मखंडे ब्रह्मनारदसंवादे कर्मविपाककथनंनाम पंचमोऽध्यायः ५।<br>
<br>
