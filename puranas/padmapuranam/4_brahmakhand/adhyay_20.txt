शौनक उवाच।<br>
सुकृतं किं तथा प्राह कृत्वा संसारसागरात् ।<br>
तरिष्यंति कलौ सूत तमोन्धकूपमंडुकाः १।<br>
सूत उवाच।<br>
राधाकृष्णप्रिये चौर्जे प्रातःस्नानं समाचरेत् ।<br>
राधादामोदरं भक्त्या कुर्यात्पूजां समाहिता २।<br>
त्यक्त्वामिषादिकं ब्रह्मन्पतिसेवापरायणा ।<br>
सा याति श्रीहरेः स्थानं गोलोकाख्यं सुदुर्ल्लभम् ३।<br>
राधादामोदराभ्यां या धूपदीपं तु कार्तिके ।<br>
दद्यात्सा भवनं विष्णोर्याति वै त्यक्तपातकाः ४।<br>
योषिद्या कार्त्तिके विप्र दद्याद्वस्त्रं निकेतने ।<br>
राधादामोदराभ्यां तु वसेत्सा श्रीहरेश्चिरम् ५।<br>
राधादामोदराभ्यां सा पुष्पं माल्यं सुवासितम् ।<br>
कार्तिके मासि सा दद्याद्याति वैकुंठमंदिरम् ६।<br>
गंधं या चापि नैवेद्यं दद्याद्वै शर्करादिकम् ।<br>
राधादामोदराभ्यां सा गच्छेद्वै विष्णुमंदिरम् ७।<br>
यत्किंचिद्यच्छति ब्रह्मन्कार्तिके च द्विजातये ।<br>
राधादामोदरप्रीत्यै तस्याः पुण्याक्षयं भवेत् ८।<br>
या नारी कार्तिके भक्त्या राधादामोदरं द्विज ।<br>
प्रातः सपर्यां सा याति न कुर्य्यान्निरयं चिरम् ९।<br>
कदाचिज्जन्मभूमौ सा विधवा प्रति जन्मनि ।<br>
भवेच्चासाद्य पूर्व्वं वै चाप्रिया स्वामिनोऽपि च १०।<br>
पुरा त्रेतायुगे विप्र वृषलो नाम शंकरः ।<br>
सौराष्ट्रदेशवासी च तस्य जाया कलिप्रिया ११।<br>
जाराकांक्षी सदा नाम्ना तृणवन्मन्यते पतिम् ।<br>
असौ पतिर्न मे योग्यो मे स्वामी परपूरुषः १२।<br>
इति मत्वा सदा तस्मै चोच्छिष्टं तु ददाति वै ।<br>
नीचसंगान्महामूढा मद्यमांसं चखाद ह १३।<br>
स्वामिनो भर्त्सनां नित्यं कुर्यात्कामं तु निष्ठुरा ।<br>
पादरज्जुर्भवेच्चासौ कस्माद्वै न मृतोऽपि च १४।<br>
मृते तस्मिन्नहं भोगं करिष्यामि यदृच्छया ।<br>
विचार्येति हृदा मूढा जारेणैकेन सा तदा १५।<br>
अन्यदेशं गमिष्यावः संकेतमकरोद्द्विज ।<br>
सुप्तस्य स्वामिनो रात्रौ चासिना तद्गलं द्विज १६।<br>
छित्त्वा जारकृते सापि संकेतस्य स्थलं गता ।<br>
आगतं जारपुरुषं द्वीपिना भक्षितं द्विज १७।<br>
दृष्ट्वा सा रोदनं कृत्वा मूर्च्छिता निपपात ह ।<br>
चिरादाश्वस्य सा मूढा करुणं विललाप ह १८।<br>
कलिप्रियोवाच।<br>
स्वकीयं स्वामिनं हत्वा चागता परपूरुषम् ।<br>
तं जारं स्वामिनं दैवात्शार्दूलो भक्षयन्मम ।<br>
किं करोमि क्व गच्छामि विधात्रा वंचितास्म्यहम् १९।<br>
सूत उवाच।<br>
ततः कलिप्रिया ब्रह्मनागता स्वगृहं प्रति ।<br>
लपने स्वामिनो दत्वा मुखं च विललाप सा २०।<br>
कलिप्रियोवाच।<br>
हा नाथ किं कृतं कर्म्म मया हंतातिदारुणम् ।<br>
कं लोकं वा गमिष्यामि वद स्वामिन्मनाग्गिरम् २१।<br>
भर्त्सनां तु यथाकामं कुर्य्याच्चाहं सुनिंदिता ।<br>
किंचिन्न वदसि स्वामिन्नेनो यन्मे न विद्यते २२।<br>
सूत उवाच।<br>
ननाम चरणे तस्य गतान्यनगरं प्रति ।<br>
तत्र प्रविष्टा सा योषिद्दृष्ट्वा पुण्यजनान्बहून् २३।<br>
ऊर्जे स्नानपरान्प्रातर्नर्मदायां च वैष्णवान् ।<br>
तत्र नद्यां स्त्रियश्चापि राधादामोदरं द्विज २४।<br>
सपर्यां च कृतां चैव शंखनादैर्महोत्सवैः ।<br>
गंधपुष्पैर्धूपदीपैर्वस्त्रैर्नानाविधैः फलैः २५।<br>
मुखवासैर्भक्तियुक्ता दृष्ट्वा सा विनयान्विता ।<br>
पप्रच्छ ब्रूत यूयं मे किमेतत्क्रियते स्त्रियः २६।<br>
स्त्रिय ऊचुः -<br>
सर्वमासोत्तमे चोर्जे राधादामोदरौ शुभौ ।<br>
पूजां कृत्वा वयं मातः सर्वपापहरां शुभाम् २७।<br>
कोटिजन्मार्जितं पापं नष्टं प्राप्तं निकेतनम् ।<br>
सपर्य्यामामिषं त्यक्त्वा कृत्वा सा च हरेर्द्दिने २८।<br>
निधनत्वं पौर्णमास्यां गता सा निर्मला द्विज ।<br>
किंकराश्चागतास्तूर्णं यमस्य निलयं प्रति २९।<br>
नेतुं तां क्रोधसंयुक्ता बबंधुश्चर्मरज्जुभिः ।<br>
तदागता विष्णुदूता विमानं स्वर्णनिर्मितम् ३०।<br>
शंखचक्रगदापद्मधारिणो वनमालिनः ।<br>
निजघ्नुश्चक्रधाराभिर्यमदूताः पलायिताः ३१।<br>
राजहंसयुते विप्र विमाने स्वर्णनिर्मिते ।<br>
आरूढा सा गता तैस्तु वेष्टिता विष्णुमंदिरम् ३२।<br>
तत्र तस्थौ चिरं भोगं कृत्वा सा वै यथेप्सितम् ।<br>
या कुर्यात्कार्त्तिके विप्र राधादामोदरार्चनम् ३३।<br>
याति पूजा त्यक्तपापाद्गोलोकाख्यं मनोहरम् ।<br>
य इदं शृणुयाद्भक्त्या या च नारी समाहिता ।<br>
कोटिजन्मार्जितं पापं तस्य तस्या विनश्यति ३४।<br>
इति श्रीपाद्मे महापुराणे ब्रह्मखंडे सूतशौनकसंवादे राधादामोदरपूजामाहात्म्यकथनंनाम विंशतितमोऽध्यायः २०।<br>
<br>
