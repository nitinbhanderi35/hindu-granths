शौनक उवाच।<br>
श्रोतुमिच्छामि ते प्राज्ञ कथयस्व समूलकम् ।<br>
प्रतिज्ञापालने पुण्यं खंडने किं च किल्बिषम् १।<br>
अनृते शपथे किं वा सत्ये किंचिद्भवेन्मुने ।<br>
दक्षिणं किंकरं दत्वा कृपां कृत्वा कृपार्णव २।<br>
सूत उवाच।<br>
शृणुष्व मुनिशार्दूल कथयामि समूलतः ।<br>
वैष्णवानां त्वमग्र्योऽसि सर्वलोकहिते रतः ३।<br>
धेनूनां तु शतं दत्त्वा यत्फलं लभते नरः ।<br>
तस्मात्कोटिगुणं पुण्यं प्रतिज्ञापालने द्विज ४।<br>
प्रतिज्ञाखंडनान्मूढो निरयं याति दारुणम् ।<br>
शतमन्वंतरं यावत्पच्यते नात्र संशयः ५।<br>
ततोऽत्र जन्म चासाद्य निर्धनस्य निकेतने ।<br>
अन्नवस्त्रैर्विहीनः स्या क्लेशी चापि स्वकर्मणा ६।<br>
सत्येन शपथं कुर्याद्देवाग्निगुरुसन्निधौ ।<br>
तावद्दहति वै गात्रं विष्णोर्वंशो न लुप्यते ७।<br>
मिथ्यायां शपथे विप्र किमहं वच्मि सांप्रतम् ।<br>
शतमन्वंतरं विप्र निरयं मिथ्यया किमु ८।<br>
निर्माल्यं श्रीहरेः स्पृष्ट्वा सत्येन मुनिपुंगव ।<br>
गृहीत्वा पुरुषान्सप्त पच्यते निरये चिरम् ९।<br>
कदाचिज्जन्म संप्राप्य कुष्ठी च प्रतिजन्मनि ।<br>
सत्येनैवं भवेद्विप्र अनृते वै किमुच्यते १०।<br>
यो मर्त्यो दक्षिणं दत्वा करं तत्प्रतिपाल्यते ।<br>
तस्य प्राप्तिर्भवेत्कृष्णः सत्यं सत्यं वदाम्यहम् ११।<br>
करं दत्त्वा तु यो मर्त्यो वचनस्य च पालनम् ।<br>
तावन्न कुर्यात्पितरः प्राप्नुवंति च यातनाम् १२।<br>
स्वयं तु मुनिशार्दूल निरयं चातिदारुणम् ।<br>
उद्धारं कोटिपुरुषैर्मृतो याति न संशयः १३।<br>
शौनक उवाच।<br>
कृष्णप्राप्तिः पुरा कस्य करस्य प्रतिपालनात् ।<br>
दक्षिणस्य मुने ब्रूहि श्रोतुमिच्छामि सादरात् १४।<br>
सूत उवाच।<br>
पुरा किंचित्पुरे शूद्रो नाम्नासीद्वीरविक्रमः ।<br>
बह्वाशी पृथुलांगश्च बहुवक्तातिसुंदरः १५।<br>
धनवान्पुत्रवान्सभ्यो विद्वान्सर्वजनप्रियः ।<br>
विप्राणामतिथीनां च पूजकः सर्वदैव तु १६।<br>
पितृभक्तो द्विजश्रेष्ठ प्रतिज्ञापालकः सदा ।<br>
वाचां गुरुजनानां च पालको हरिसेवकः १७।<br>
एकदा सुंदरो गेहं श्वपचस्तस्य छद्मना ।<br>
प्राप्तो धृत्वा ब्राह्मणस्य रूपं वै तरुणः सुधीः १८।<br>
ब्राह्मण उवाच।<br>
शृणु मे वचनं धीर मम जाया मृता शुभा ।<br>
किं करोमि क्व गच्छामि कथयाद्यानुकंपया १९।<br>
विवाहं यो जनः कुर्याद्ब्राह्मणं च विशेषतः ।<br>
किं च दानैः किं च तीर्थैः किं यज्ञैर्व्रतकोटिभिः २०।<br>
इति श्रुत्वा त्वसौ विप्रं चोक्तवान्वीरविक्रमः ।<br>
शृणु मे वचनं ब्रह्मन्बालास्ति मम कन्यका २१।<br>
यदिच्छा ते भवेद्विप्र दास्यामि विधिपूर्वकम् ।<br>
नय मे दक्षिणं हस्तं दास्यामि चान्यथा नहि २२।<br>
तस्यैतद्वचनं श्रुत्वा जग्राह दक्षिणं करम् ।<br>
श्वपचो हर्षयुक्तो वै प्रोवाच वचनं त्विति २३।<br>
ब्राह्मण उवाच।<br>
कृत्वा शुभ क्षणं मह्यं देहि कन्यां शुभान्विताम् ।<br>
विलंबे बहुविघ्नं स्यादिति शास्त्रेषु निश्चितम् २४।<br>
वीरविक्रम उवाच।<br>
तुभ्यं श्वः कन्यकां ब्रह्मन्दास्यामि नास्ति चान्यथा ।<br>
दक्षिणं च करं दत्वा न कुर्यात्पुरुषाधमः २५।<br>
सूत उवाच।<br>
ब्राह्मणं कृष्णशर्माणं चाहूयाकथयन्मुने ।<br>
पुरोहितमिदं सर्वं प्रोवाच संविदं द्विज २६।<br>
कथं विप्राय ते कन्यां शूद्राय दातुमिच्छसि ।<br>
अज्ञातायाकुलीनाय न ददस्व विशेषतः २७।<br>
ऊचुस्तज्जातयः सर्वे जनकाद्यास्तपोधन ।<br>
अस्माकं वचनं तात शृणुष्व वीरविक्रम २८।<br>
न ज्ञायते कुलं यस्य देशगोत्रधनं तथा ।<br>
शीलं वयस्तस्य कन्या स्वजनैर्न च दीयते २९।<br>
स उवाच द्विजश्रेष्ठ दत्तं मे दक्षिणं करम् ।<br>
कदाचिदन्यथाकर्तुं न शक्नोमि च सर्वथा ३०।<br>
इत्युक्त्वा तान्स विप्राय कन्यां दातुं प्रचक्रमे ।<br>
दृष्ट्वेति ज्ञातयः सर्वे विस्मयमद्भुतं ययुः ३१।<br>
सत्यं तद्वचनं श्रुत्वा शंखचक्रगदाधरः ।<br>
आविर्बभूव सहसा चारुह्य गरुडं मुने ३२।<br>
श्रीभगवानुवाच।<br>
धन्यं ते च कुलं धर्मोधन्यस्ते जननी पिता ।<br>
धन्यं ते वचनं सत्यं धन्यं ते दक्षिणं करम् ३३।<br>
धन्यं कर्म्म च ते जन्म त्रैलोक्ये नैव विद्यते ।<br>
एवं ते कर्मणा साधो चोद्धारं कुरुषे कुलम् ३४।<br>
सूत उवाच।<br>
एवं ब्रुवति श्रीकृष्णे विमानं स्वर्णनिर्मितम् ।<br>
आगतं हरिगणैर्युक्तं सर्वत्र गरुडध्वजम् ३५।<br>
सर्वं तस्य कुलं ब्रह्मन्स श्वपाकपुरोहितम् ।<br>
रथे चारोपयामास शंखपद्मधरः स्वयं ३६।<br>
गृहीत्वा तान्हरिः सर्वान्गतो वैकुंठमंदिरम् ।<br>
तत्र तस्थौ चिरं ते च कृत्वा भोगं सुदुर्ल्लभम् ३७।<br>
वचनं लंघयेद्यस्तु यस्तु वा दक्षिणं करम् ।<br>
सकुलो निरयं याति सत्यं सत्यं वदाम्यहम् ३८।<br>
तस्यान्नं तु जलं ब्रह्मन्न ग्राह्यं पितृदैवतैः ।<br>
त्यक्त्वा धर्मो गृहं तस्य भीत्या याति द्विजोत्तम ३९।<br>
दत्वाशां यो जनः कुर्यान्नैराश्यं चैव मूढधीः ।<br>
स स्वकान्कोटिपुरुषान्गृहीत्वा नरकं व्रजेत् ४०।<br>
वचनं लंघयेद्यस्तु धर्मस्तस्य विलंघति ।<br>
नृपाग्नितस्करैर्विप्र सत्यं सत्यं सुनिश्चितम् ४१।<br>
स्वर्गोत्तरमिमं सम्यक्श्रुत्वा स्वर्गोत्तरं व्रजेत् ।<br>
जीवन्मुक्तस्त्विहामुत्र कृष्णाख्यं धाम चोत्तमम् ४२।<br>
इति श्रीपाद्मे महापुराणे ब्रह्मखंडे सूतशौनकसंवादे षडिंवशतितमोऽध्यायः २६।<br>
<br>
<br>
