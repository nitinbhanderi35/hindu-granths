शौनक उवाच-<br>
कार्त्तिकस्य च माहात्म्यं ब्रूहि सूत ममाग्रतः ।<br>
तद्व्रतस्य फलं किं वा दोषं किं तदकुर्वतः १।<br>
सूत उवाच-<br>
पुरैकदा मुनिश्रेष्ठ व्यासं सत्यवतीसुतम् ।<br>
जैमिनिः पृष्टवानेतदारेभे कथितं मुनिः २।<br>
व्यास उवाच-<br>
तिलतैलं मैथुनं यः शुभदे कार्त्तिके त्यजेत् ।<br>
बहुजन्मकृतैःपापैर्मुक्तो याति हरेर्गृहम् ३।<br>
मत्स्यं च मैथुनं यो वै कार्त्तिके न परित्यजेत् ।<br>
प्रतिजन्मनि संमूढः शूकरश्च भवेद्ध्रुवम् ४।<br>
कार्त्तिके तुलसीपत्रैः पूजयेद्वै जनार्दनम् ।<br>
पत्रेपत्रेऽश्वमेधस्य फलं प्राप्नोति मानवः ५।<br>
कार्त्तिके मुनिपुष्पैर्यः पूजयेन्मधुसूदनम् ।<br>
देवानां दुर्लभं मोक्षं प्राप्नोति कृपया हरेः ६।<br>
कार्त्तिके मुनिशाकं वै योऽश्नाति च नरोत्तमः ।<br>
संवत्सरकृतं पापं शाकेनैकेन नश्यति ७।<br>
फलं तस्य नरोऽश्नाति चोर्जे यो वै हरिप्रिये ।<br>
प्रदत्त्वा तु हरेर्ब्रह्मन्वृजिनं कोटिजन्मजम् ८।<br>
सुरसं सर्पिषायुक्तं दद्याद्यो हरयेपि च ।<br>
सर्वपापैर्विनिर्मुक्तः स गच्छेद्धरिमंदिरम् ९।<br>
कार्तिके यो नरो दद्यादेकपद्मं हरावपि ।<br>
अंते विष्णुपदं गच्छेत्सर्वपापविवर्जितः १०।<br>
प्रातःस्नानं नरो यो वै कार्तिके श्रीहरिप्रिये ।<br>
करोतिसर्वतीर्थेषुयत्स्नात्वातत्फलंलभेत् ११।<br>
कार्तिके यो नरो दद्यात्प्रदीपं नभसि द्विजः ।<br>
विप्रहत्यादिभिः पापैर्मुक्तो गच्छेद्धरेर्गृहम् १२।<br>
मुहूर्तमपि यो दद्यात्कार्त्तिके प्रीतये हरेः ।<br>
दीपं नभसि विप्रेन्द्र तस्मिंस्तुष्टः सदा हरिः १३।<br>
यो दद्याच्च गृहे दीपं कृष्णस्य सघृतं द्विजः ।<br>
कार्तिके चाश्वमेधस्य फलं स्याद्वै दिनेदिने १४।<br>
प्रदीपस्य च माहात्म्यं विशेषमुच्यते मया ।<br>
निशामय द्विजश्रेष्ठ सेतिहासं समाहितः १५।<br>
पूर्वं त्रेतायुगे विप्रो वैकुंठो नामतः शुचिः ।<br>
यस्य संगप्रभावेण मुक्तो भवति पातकी १६।<br>
एकदा कार्तिके सोऽपि प्रदीपं पुरतो हरेः ।<br>
दत्वा गृहं गतो विप्रो घृतपूर्णं द्विजर्षभः १७।<br>
सर्पिस्तत्स्वादितु चाखुरागतोऽपि प्रदीपतः ।<br>
यावत्खादितुमारेभे बोधितोऽसौ प्रदीपकः १८।<br>
मूषकोऽग्निभयात्तत्र वेगेनापि पलायितः ।<br>
आखोश्च सकलं पापं विनष्टं कृपया हरेः १९।<br>
सर्पेण दंशितश्चाखुः प्राणत्यागं चकार ह ।<br>
ततो यमाज्ञया दूताः पाशमुद्गरपाणयः २०।<br>
आगतास्तं समानेतुं बबंधुश्चर्मरज्जुभिः ।<br>
यावन्नेतुं मनश्चक्रुः शंखचक्रगदाधराः २१।<br>
आगता गरुडारूढा विष्णुदूताश्चतुर्भुजाः ।<br>
विमानं गगने चैव राजहंसयुतं शुभम् २२।<br>
निर्मितं कनकैः शुद्धैः कामगं कृपया हरेः ।<br>
पाशं छित्वा ततो दूताः प्रोचुस्ते यमकिंकरान् २३।<br>
विष्णुभक्तोऽप्यसौ मूढा व्यर्थं तु बंधनं कृतम् ।<br>
गच्छध्वं शमनप्रेष्या यदि वांछास्ति जीवितुम् २४।<br>
श्रुत्वा प्रकंपितास्ते वै पृच्छंति विनयान्विताः ।<br>
केन पुण्यप्रभावेण युष्माभिर्नीयते पुरम् २५।<br>
असौ विष्णोर्महापापी यूयं तद्वक्तुमर्हथ ।<br>
विष्णुदूता ऊचुः-<br>
पुरतो वासुदेवस्य प्रदीपबोधनं कृतम् २६।<br>
तेनैव कर्मणा दूता नयामो विष्णुमंदिरम् ।<br>
अनिच्छयापि यः कुर्याद्विष्णोर्दीपस्य बोधनम् २७।<br>
कोटिजन्मार्जितं पापं त्यक्त्वा याति हरेर्गृहम् ।<br>
भक्त्या प्रदीपं यो दद्यात्कार्तिके तु हरेर्दिनैः २८।<br>
तस्य पुण्यं समाख्यातुं न शक्तो हरिणा विना ।<br>
घृतपूर्णप्रदीपं यो भक्त्या दद्याद्धरेर्गृहे २९।<br>
अश्वमेधसहस्रेण तस्य किं वा प्रयोजनम् ।<br>
अश्वमेधप्रकर्ता यः स्वर्गं याति हरेर्दिने ३०।<br>
कार्तिके दीपदाता च स गच्छेद्धरिमंदिरम् ।<br>
व्यास उवाच-<br>
इति श्रुत्वा ततो दूता गतास्ते वै यथागताः ३१।<br>
विष्णुदूता रथे कृत्वा गतास्तं विष्णुमंदिरम् ।<br>
विष्णुसान्निध्य एवास्य मन्वंतरशतं गतम् ३२।<br>
ततो मर्त्ये राजकन्या बभूव कृपया हरेः ।<br>
पुत्रपौत्रसमायुक्ता चिरं भोगं चकार सा ३३।<br>
इतः पुनर्गता सा तु गोलोकं हरिसेवया ।<br>
सूत उवाच-<br>
भक्त्या शृणोति यो मर्त्यो दीपमाहात्म्यमुत्तमम् ३४।<br>
सर्वपापविनिर्मुक्तः स याति विष्णुमंदिरम् ३५।<br>
इति श्रीपाद्मे महापुराणे ब्रह्मखंडे दीपदानमाहात्म्यं।<br>
नाम तृतीयोऽध्यायः ३।<br>
<br>
