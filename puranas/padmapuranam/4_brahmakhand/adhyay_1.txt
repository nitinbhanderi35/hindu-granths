शौनक उवाच-<br>
कलौ समागते सूत प्राणिनां केन कर्मणा ।<br>
उद्धारो वै भवेत्तस्मात्कथयस्व ममाग्रतः ॥ १ ॥<br>
सूत उवाच-<br>
साधुसाधु मुनिश्रेष्ठ पुण्यात्मनां वरो भवान् ।<br>
सर्वेषां च जनानां च शुभवाञ्छो निरंतरम् २।<br>
एतद्व्यासः पुरा विप्रः सर्वज्ञः सर्वपूजितः ।<br>
पृष्टो जैमिनिना तं स यदाह शृणु वैष्णव ३।<br>
दंडवत्प्रणिपत्यासौ व्यासं सर्वार्थपारगम् ।<br>
गुरुं सत्यवतीसूनुं पप्रच्छ मुनिपुंगवः ४।<br>
जैमिनिरुवाच-<br>
कलौ नृणां भवेत्केन मोक्षो वै कथयस्व मे ।<br>
अल्पेनापि च पुण्येन मर्त्याश्चाल्पायुषो यतः ५।<br>
व्यास उवाच-<br>
साधुसंगाद्भवेद्विप्र शास्त्राणां श्रवणं प्रभो ।<br>
हरिभक्तिर्भवेत्तस्मात्ततो ज्ञानं ततो गतिः ६।<br>
न रोचते कथा भूमौ पापिष्ठाय जनाय वै ।<br>
वैष्णवी स तु विज्ञेयः पापिष्ठप्रवरो द्विजः ७।<br>
श्रीकृष्णस्य कथां श्रुत्वाऽऽनंदी भवति वैष्णवः ।<br>
असत्यां तां तु यो ब्रूयाज्ज्ञेयः स पापिनां गुरुः ८।<br>
यस्मिन्यस्मिन्स्थले विप्र कृष्णस्य वर्तते कथा ।<br>
तस्मात्तस्माज्जगन्नाथो याति त्यक्त्वा न कर्हिचित् ९।<br>
कृष्णस्य यः कथारंभे कुर्याद्विघ्नं नराधमः ।<br>
नरकान्निष्कृतिर्नास्ति मन्वंतरशतावधि १०।<br>
ये पुराणकथां श्रुत्वा निंदंत्युपहसंति वै ।<br>
तेषां करस्था नरका बहुक्लेशकराः सदा ११।<br>
जन्मांतरार्जितं पापं तत्क्षणादेव नश्यति ।<br>
श्रीकृष्णचरितं यो वै श्रोतुमिच्छां करोत्यपि १२।<br>
भक्त्या यो वै नरः कुर्यात्श्रीकृष्णचरितं तथा ।<br>
न जाने श्रवणे तस्य का गतिर्वा भविष्यति १३।<br>
ब्रह्महत्यादिकं पापं अकालमरणं तथा ।<br>
सुरापानं तथास्तेयं सर्वं नश्यति पापिनः १४।<br>
पापं कृत्वा तु यो मर्त्यः पश्चात्पापं निवर्तयेत् ।<br>
तस्य पापं व्रजेन्नाशमग्निना तूलराशिवत् १५।<br>
श्रीकृष्णचरितं विप्र तिष्ठेद्वै पुस्तकं गृहे ।<br>
तस्य गृहसमीपं हि नायांति यमकिंकराः १६।<br>
जैमिनिरुवाच-<br>
वदंति वैष्णवान्कांश्च वांच्छा ब्रूहि गुरो मम ।<br>
इदानीं तान्समाज्ञातुं तेषां माहात्म्यमुत्तमम् १७।<br>
व्यास उवाच-<br>
यो नरो मस्तके भक्त्या वैष्णवांघ्रिजलं द्विज ।<br>
करोति सेचनं पापी तीर्थस्नानेन तस्य किम् १८।<br>
साधुसंगं तु यः कुर्य्यात्क्षणं वार्द्धक्षणं द्विज ।<br>
तस्य नश्यंति पापानि ब्रह्महत्यामुखानि च १९।<br>
यत्रयत्र कुले चैव एको भवति वैष्णवः ।<br>
कुलं तस्य यदा पापैर्युक्तं तन्मोक्षगामि वै २०।<br>
हिंसादंभकामक्रोधैर्वर्जिताश्चैव ये नराः ।<br>
लोभमोहपरित्यक्ता ज्ञेयास्ते वैष्णवा द्विज २१।<br>
पितृभक्ता दयायुक्ताः सर्वप्राणिहिते रताः ।<br>
अमत्सरा वैष्णवा ये विज्ञेयाः सत्यभाषिणः २२।<br>
विप्रभक्तिरता ये च परस्त्रीषु नपुंसकाः ।<br>
एकादशीव्रतरता विज्ञेयास्ते च वैष्णवाः २३।<br>
गायंति हरिनामानि तुलसीमाल्यधारकाः ।<br>
हर्यंघ्रिसलिलैः सिक्ता विज्ञेयास्ते च वैष्णवाः २४।<br>
श्रोत्रयोर्मस्तके येषां तुलस्याः पर्णमुत्तमम् ।<br>
कर्हिचिद्दृश्यते विप्र विज्ञेयास्ते च वैष्णवाः २५।<br>
पाखंडसंगरहिता विप्रद्वेषविवर्जिताः ।<br>
सिंचेयुस्तुलसीं ये च ज्ञातव्या वैष्णवा नराः २६।<br>
पूजयंति हरिं ये च तुलस्या चार्चयंति ये ।<br>
कन्यादानरता ये च ये वै ह्यतिथिपूजकाः २७।<br>
शृण्वंति विष्णुचरितं विज्ञेया वैष्णवा नराः ।<br>
यस्य गृहे सुप्रतिष्ठेत्शालग्रामशिलापि च २८।<br>
मार्जयंति हरेः स्थानं पितृयज्ञप्रवर्तकाः ।<br>
जने दीने दयायुक्ता विज्ञेयास्ते च वैष्णवाः २९।<br>
परस्वं ब्राह्मणद्रव्यं पश्यंति विषवच्च ये ।<br>
हरिनैवेद्यं येऽश्नन्ति विज्ञेया वैष्णवा जनाः ३०।<br>
वेदशास्त्रानुरक्ता ये तुलसीवनपालकाः ।<br>
राधाष्टमीव्रतरता विज्ञेयास्ते च वैष्णवाः ३१।<br>
श्रीकृष्णपुरतो ये च दीपं यच्छंति श्रद्धया ।<br>
परनिंदां न कुर्वंति विज्ञेयास्ते च वैष्णवाः ३२।<br>
सूत उवाच-<br>
पृष्टो जैमिनिना व्यास इत्युक्तः स यथाक्रमम् ।<br>
मयेदं कथ्यते ब्रह्मन्यत्प्रसंगाद्गुरोः श्रुतम् ३३।<br>
अध्यायं श्रद्धया युक्तं ये शृण्वंति नरोत्तमाः ।<br>
सर्वपापविनिर्मुक्ता यांति विष्णोः परं पदम् ३४।<br>
इति श्रीपाद्मे महापुराणे ब्रह्मखंडे व्यासजैमिनिसंवादे प्रथमोऽध्यायः १।<br>
<br>
