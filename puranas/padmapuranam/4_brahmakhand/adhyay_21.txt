शौनक उवाच।<br>
कथयस्व मुने सूत सर्वमासोत्तमस्य च ।<br>
कार्तिकस्य विधिं सम्यङ्नियमान्वक्तुमर्हसि १।<br>
सूत उवाच।<br>
आश्विनस्य द्विजश्रेष्ठ पौर्णमास्यां समाहितः ।<br>
कार्तिकस्य व्रतं कुर्याद्यावदुद्बोधिनी भवेत् २।<br>
दिवा विप्र नरः कुर्यान्मलमूत्रमुदङ्मुखः ।<br>
भवेन्मौनी च सर्वज्ञ रात्रौ चेद्दक्षिणामुखः ३।<br>
पथ्यंभसि च गोष्ठेषु श्मशाने वल्मिके द्विज ।<br>
कुर्यादुत्सर्जनं नैव व्रती मूत्रपुरीषयोः ४।<br>
अत्युत्तमेषु स्थानेषु मलमूत्रं न कारयेत् ।<br>
शुद्धां मृदं गृहीत्वाथ वामं प्रक्षालयेत्करम् ५।<br>
अद्भिर्मृदापि शुद्ध्यर्थं पूर्वं विंशतिसंख्यया ।<br>
एका लिंगे गुदे पंच तथा वामकरे दश ६।<br>
उभयोर्दश दातव्या पादयोश्च त्रिभिस्त्रिभिः ।<br>
मुखशुद्धिं ततः कुर्य्यात्संकल्पं स्नपनस्य च ७।<br>
हृदि दामोदरं ध्यात्वा इमं मंत्रं ततो वदेत् ।<br>
कार्तिकेहं करिष्यामि प्रातःस्नानं जनार्द्दन ८।<br>
दामोदरस्य प्रीत्यर्थं राधया पापनाशनं ।<br>
नमः पंकजनाभाय श्रीकृष्णजलशायिने ९।<br>
नमस्ते राधया सार्द्धं गृहाणार्घं प्रसीद मे ।<br>
स्नानं कुर्य्यात्ततो विप्र तिलकं तु यथाविधि १०।<br>
ऊर्ध्वपुंड्रविहीनस्तु किंचित्कर्मकरोति यः ।<br>
निष्फलं कर्म तत्सर्वं सत्यमेतन्मयोच्यते ११।<br>
यच्छरीरं मनुष्याणामूर्ध्वपुंड्रं विना कृतम् ।<br>
तद्दर्शनं न कर्तव्यं दृष्ट्वा सूर्यं निरीक्षयेत् १२।<br>
ऊर्ध्वपुंड्रं मृदा शुभ्रं ललाटे यस्य दृश्यते ।<br>
चांडालोऽपि विशुद्धात्मा पूज्य एव न संशयः ।<br>
अच्छिद्रमूर्ध्वपुंड्रं तु ये कुर्वंति नराधमाः १३।<br>
तेषां ललाटे सततं शुनःपादो न संशयः ।<br>
प्रातःकालोदितं कर्म्म समाप्य हरिवल्लभाम् १४।<br>
पूजयेद्भक्तितो विप्र तुलसीं पापनाशिनीम् ।<br>
पौराणीं तु कथां श्रुत्वा श्रीहरेः स्थिरमानसः १५।<br>
ततो विप्रं व्रती भक्त्या पूजयेत्तं यथाविधि ।<br>
परासनं परान्नं च परशय्यां परांगनाम् १६।<br>
सर्वदा वर्जयेद्विप्र कार्त्तिके च विशेषतः ।<br>
सौवीरकं तथा माषानामिषं च तथा मधु १७।<br>
राजमाषादिकं नित्यं वर्जयेत्कार्तिके व्रती ।<br>
जंबीरमामिषं चूर्णमन्नं पर्य्युषितं द्विज १८।<br>
धान्ये मसूरिका प्रोक्ता गवां दुग्धमनामिषम् ।<br>
लवणं भूमिजं विप्र प्राण्यङ्गमामिषं खलु १९।<br>
द्विजक्रीता रसाः सर्वे जलं चाल्पसरः स्थितम् ।<br>
ब्रह्मचर्यं तुर्यकाले पत्रावल्यां च भोजनम् २०।<br>
कुर्याद्वै द्विजशार्दूल तैलाभ्यंगं च वर्जयेत् ।<br>
छत्राकं नालिकं हिंगुं पलांडुं पूतिकादलम् २१।<br>
लशुनं मूलकं शिग्रुं तथैव तुंबिकाफलम् ।<br>
कपित्थं चैव वृंताकं कूष्मांडं कांस्यभोजनम् २२।<br>
द्विपाचितं सूतिकान्नं मत्स्यं शय्यां रजस्वलाम् ।<br>
द्विस्त्रिश्चान्नं स्त्रियः संगं वर्जयेत्कार्तिकव्रती २३।<br>
धात्रीफलं गृही विप्र रवौ तत्सर्वदा त्यजेत् ।<br>
कूष्मांडे धनहानिः स्यात्बृहत्यां न स्मरेद्धरिम् २४।<br>
पटोले तु न वृद्धिः स्याद्बलहानिश्च मूलके ।<br>
कलंकी जायते बिल्वे तिर्यग्योनिश्च निंबुके २५।<br>
ताले शरीरनाशः स्यान्नारिकेले च मूर्खता ।<br>
तुंबी गोमांसतुल्या स्याद्गोवधं स्यात्कलिंदके २६।<br>
शिंबी पापकरा प्रोक्ता पूतिका ब्रह्मघातिका ।<br>
वार्ताक्यां सुतनाशः स्याच्चिररोगी च माषके २७।<br>
मांसे च बहुपापं स्याद्वर्जयेत्प्रतिपदादिषु ।<br>
यत्किंचिद्वर्जयेद्योऽन्नं श्रीहरे प्रीतये द्विज २८।<br>
तत्पुनर्भूसुरे दत्वा व्रतांते तस्य भोजनम् ।<br>
कार्तिकव्रतिनं विप्र यथोक्तकारिणं नरम् २९।<br>
यमदूताः पलायंते सिंहं दृष्ट्वा यथा गजाः ।<br>
श्रेष्ठं विष्णुव्रतं विप्र तत्तुल्या न शतं मखाः ३०।<br>
कृत्वा क्रतुं व्रजेत्स्वर्गं वैकुंठं कार्तिकव्रती ।<br>
यत्किंचिद्दुष्कृतं विप्र मनोवाक्कायकर्मजम् ३१।<br>
दृष्ट्वा तु विलयं याति कार्तिकव्रतिनं क्षणात् ।<br>
कार्त्तिकव्रतिनः पुण्यं ब्रह्मा चैव चतुर्मुखः ३२।<br>
न समर्थो भवेद्वक्तुं यथोक्तव्रतकारिणः ।<br>
यत्कृत्वा कलुषं सर्वं व्रजेद्विप्र दशो दिशः ३३।<br>
क्व गच्छामि क्व तिष्ठामि कार्त्तिकव्रतिनो भयात् ।<br>
पौर्णमास्यां यथाशक्ति चान्नवस्त्रादिकं द्विज ३४।<br>
दद्याद्वै श्रीहरेः प्रीत्यै ब्राह्मणानपि भोजयेत् ।<br>
रात्रौ जागरणं कुर्यान्नृत्यगीतादिभिर्व्रती ।<br>
य इदं शृणुयाद्भक्त्या तस्य पापं प्रणश्यति ३५।<br>
इति श्रीपाद्मे महापुराणे सूतशौनकसंवादे ब्रह्मखंडे एकविंशोऽध्यायः २१।<br>
<br>
