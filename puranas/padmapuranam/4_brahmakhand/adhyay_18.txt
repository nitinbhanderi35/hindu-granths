शौनक उवाच।<br>
अगम्यागमनं सूत कुर्याद्यो वै विमोहितः ।<br>
तस्य शुद्धिर्भवेत्केन कथयस्व समूलतः १।<br>
सूत उवाच।<br>
अभिगच्छति चांडालीं श्वपाकीं यो द्विजोत्तमः ।<br>
उपवासत्रयं कुर्यात्प्राजापत्यं चरेत्ततः २।<br>
सशिखं वपनं चैव दद्याद्गोद्वयमेव च ।<br>
यथार्थदक्षिणां दत्वा शुद्धिमाप्नोति स द्विजः ३।<br>
क्षत्त्रियो वापि चांडालीं वैश्यो वा यदि गच्छति ।<br>
प्राजापत्यं सकृच्छ्रं च दद्याद्गोमिथुनद्वयम् ४।<br>
अनुगच्छति शूद्रो हि श्वपाकीं च तपोधन ।<br>
चतुर्गोमिथुनं दद्यात्प्राजापत्यं व्रतं चरेत् ५।<br>
मातरं यदि वा गच्छेद्भगिनीं स्वसुतामपि ।<br>
वधूं च मोहितो गच्छंस्त्रीणि कृच्छ्राण्यथाचरेत् ६।<br>
चांद्रायणत्रयं कृत्वा दद्याद्गोमिथुनत्रयम् ।<br>
सशिखं वपनं कृत्वा पंचगव्यं पिबेत्ततः ७।<br>
हुते ह्यग्नौ तथाप्यत्र शुद्ध्यत्येवं तपोधन ।<br>
पितृदारान्द्विजश्रेष्ठ मातुश्च भगिनीं तथा ८।<br>
गुरुपत्नीं मातुलानीं भ्रातुर्भार्यां स्वगोत्रजाम् ।<br>
यदि गच्छति मोहेन प्राजापत्यद्वयं चरेत् ९।<br>
चांद्रायणत्रयं ब्रह्मन्पंचगोमिथुनानि च ।<br>
विप्रेभ्यो दक्षिणां दद्याच्छुध्यते नात्र संशयः १०।<br>
गां च गच्छति यो मूढ उपवासत्रयं चरेत् ।<br>
धेनुं दत्त्वा तथा चान्नं शुद्ध्यत्यत्र न संशयः ११।<br>
वेश्यां खरीं शूकरीं च कपिं तुं महिषीं द्विज ।<br>
आकंठतः समाक्षिप्य गोमयोदककर्द्दमे १२।<br>
तत्र तिष्ठेन्निराहारो त्रिरात्रेणैव शुद्ध्यति ।<br>
सशिखं वपनं कृत्वा त्रिरात्रमुपवासयेत् १३।<br>
एकरात्रं जले स्थित्वा शुद्ध्यत्येव न संशयः ।<br>
ब्राह्मणीं तु यदा गच्छेत्यो नरः काममोहितः १४।<br>
प्राजापत्यत्रयं कुर्य्याच्चांद्रायणत्रयं तथा ।<br>
गोत्रयं तु तथा दद्याच्छुद्ध्यत्येव तपोधन १५।<br>
ब्राह्मणी पंचगव्यं तु पंचरात्रं पिबेद्द्विज ।<br>
गोद्वयं दक्षिणां दद्याच्छुध्यत्यत्र न संशयः १६।<br>
परांगनां यदागच्छेत्कृच्छ्रं सांतपनं चरेत् ।<br>
यथार्गला तथा योषित्तस्मात्तां परिवर्जयेत् १७।<br>
वर्णबाह्यां तथा नीचामनुगच्छेत्सकृन्नरः ।<br>
प्राजापत्यं चरेत्कृच्छ्रं शुद्ध्यत्येव न संशयः १८।<br>
अंगारसदृशी योषित्सर्पिः कुंभसमः पुमान् ।<br>
तस्याः परिसरे ब्रह्मन्न स्थातव्यं कदाचन १९।<br>
जारेण जनयेद्गर्भं या च नारी कुलांतका ।<br>
त्याज्या सा सर्वथा ब्रंह्मस्तत्र दोषो न विद्यते २०।<br>
या च नारी गृहाद्गच्छेत्त्यक्त्वा बंधून्स्वकानपि ।<br>
नष्टा सा च कुलभ्रष्टा न तस्याः संगमः पुनः २१।<br>
या च नारी यदा गच्छेन्मोहिता परपूरुषम् ।<br>
प्राजापत्यं चरेत्कृच्छ्रं पंचगव्यं पिबेत्ततः २२।<br>
गोद्वयं तु ततो दद्याच्छुध्यत्येव न संशयः ।<br>
ब्राह्मणी बालिशा ब्रह्मन्मोहिता परपूरुषम् २३।<br>
यदा गच्छेत्तदा त्याज्या जनैर्दोषो न विद्यते ।<br>
यो गच्छेद्ब्राह्मणीं विप्र भूसुरः काममोहितः ।<br>
गो तिलांश्च तदा दद्याच्छुद्ध्यत्यत्र न संशयः २४।<br>
इति श्रीपाद्मे महापुराणे ब्रह्मखंडे सूतशौनकसंवादे अष्टादशोऽध्यायः १८।<br>
<br>
