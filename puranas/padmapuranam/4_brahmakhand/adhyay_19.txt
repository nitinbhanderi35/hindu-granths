शौनक उवाच।<br>
अज्ञानात्प्राश्य विण्मूत्रं सुरां संस्पृश्य वा पुनः ।<br>
यथा शुद्धिर्भवेत्तेषां कथयामि शृणु द्विज १।<br>
प्राजापत्यद्वयं कुर्य्यात्तीर्थाभिगमनं मुने ।<br>
वृषैकादशगोदानं सशिखं वपनं ततः २।<br>
गत्वा चतुष्पथं सर्वं प्राजापत्यव्रतं तथा ।<br>
गोद्वयं तु ततो दद्यात्पंचगव्यं पिबेत्ततः ३।<br>
ब्राह्मणान्भोजयित्वा तु शुद्ध्यत्यत्र न संशयः ।<br>
चांडालान्नं जलं चैव ज्ञानतोऽपि विपत्तिषु ४।<br>
यदि भुङ्क्ते नरः कश्चित्कृच्छ्रं चांद्रायणं चरेत् ।<br>
सशिखं वपनं कृत्वा पंचगव्यं ततः पिबेत् ५।<br>
एकद्वित्रिचतुर्गावो देयाद्विप्रेष्वनुक्रमात् ।<br>
वृषलान्नं सूतकान्नं अभोज्यान्नं जलं च वै ६।<br>
शूद्रोच्छिष्टं यदा भुंक्ते ज्ञानतो वा विपत्तिषु ।<br>
प्राजापत्यद्वयं कुर्याच्चांद्रायणत्रयं तथा ७।<br>
गोद्वयं तु ततो दद्यात्पंचगव्यं पिबेद्द्विज ।<br>
हुत्वा ह्यग्नौ बहून्विप्रान्भोज्यशुद्धो भवेद्ध्रुवम् ८।<br>
आखुनकुलमार्ज्जारैरन्नं चेद्भक्षितं द्विज ।<br>
तिलदर्भोदकैः प्रोक्ष्य शुद्ध्यत्येव न संशयः ९।<br>
पलांडुं लशुनं शिग्रुमलाबुं गृंजनं पलम् ।<br>
भुंक्ते यो वै नरो ब्रह्मन्व्रतं चांद्रायणं चरेत् १०।<br>
मद्यमांसप्रियं शूद्रं नीचकर्म्मानुवर्त्तनैः ।<br>
तं शूद्रं वर्जयेद्विप्र श्वपाकमिव दूरतः ११।<br>
द्विजसेवानुरक्ता ये मद्यमांसविवर्जिताः ।<br>
दान स्वकर्म्मनिरतास्ते ज्ञेया वृषलोत्तमाः १२।<br>
अज्ञानाद्भुंजते विप्र सूतके मृतके यदि ।<br>
गायत्रीदशभिर्विप्रः सहस्रैश्च शुचिर्भवेत् १३।<br>
सहस्रैः क्षत्रियश्चैव वैश्यः पंचसहस्रकैः ।<br>
पंचगव्यैर्भवेच्छुद्धो वृषलोऽपि तपोधन १४।<br>
आज्यं तु तोयं नीचस्य भांडस्थं दधि यः पिबेत् ।<br>
अज्ञानतोऽपि यो वर्णः प्राजापत्यव्रतं चरेत् १५।<br>
दानं बहुतरं दद्याच्छुद्धो ह्यग्नौ यथाविधि ।<br>
शूद्राणां नोपवासोऽपि दानेनैव विशुद्ध्यति १६।<br>
सशिखं वपनं कुर्यादहोरात्रोपवासतः ।<br>
नीचैर्दंडादिभिश्चैव ताडितो यो नरो द्विज १७।<br>
प्राज्ञापत्यव्रतं कुर्य्याच्चांद्रायणव्रतं तु वा ।<br>
सशिखं वपनं चैव पंचगव्यं पिबेत्ततः १८।<br>
गोद्वयं तु ततो दद्यादग्नौ चान्नादिकं हुतम् ।<br>
मद्यपानं गृहे विप्र ज्ञानतोऽपि यदृच्छया १९।<br>
यदि भुंक्ते नरः कश्चित्पात्यः सोऽपि कुलान्नरः ।<br>
गोबीजहंता यो विप्रच्छेदकश्च दलस्य च २०।<br>
स्वर्णस्तेयी भवेत्कृच्छ्रं प्राजापत्यत्रयं चरेत् ।<br>
सशिखं वपनं कृत्वा पंचगव्यं तथा पिबेत् २१।<br>
यथाविधिहुतं चाग्नौ दद्याद्धेनुत्रयं तथा ।<br>
तस्य भुक्तं जलं चैव ग्राह्यं स्याद्वै तपोधन २२।<br>
प्रातस्त्र्यहं तु चाश्नीयात्र्यहं सायमयाचितम् ।<br>
त्र्यहं चैव तु नाश्नीयात्प्राजापत्यमिदं व्रतम् २३।<br>
गोमूत्रं गोमयं क्षीरं दधिसर्पिः कुशोदकम् ।<br>
दिनद्वयं पिबेद्विप्र चैकरात्रमुपोषितः ।<br>
सर्वपापहरं कृच्छ्रं मुने सांतपनं स्मृतम् २४।<br>
ग्रासं त्र्यहं तु चैकैकं प्रातःसायमयाचितम् ।<br>
अद्यात्त्र्यहं चोपवसेदतिकृच्छ्रमिदं व्रतम् २५।<br>
प्रतित्र्यहं पिबेदुष्णं जलं क्षीरं घृतं द्विज ।<br>
सकृत्स्नायी तप्तकृच्छ्रं स्मृतं पापहरं मुने २६।<br>
अभोजनं द्वादशाहं कृच्छ्रोऽयं पापनाशनः ।<br>
पराको नाम विज्ञेयः प्रसिद्धश्च तपोधन २७।<br>
एकैकं वर्द्धयेत्पिंडं शुक्ले कृष्णे च ह्रासयेत् ।<br>
इंदुक्षये न भुंजीत चांद्रायणव्रतं स्मृतम् २८।<br>
अश्नीयाच्चतुरः प्रातः पिंडान्विप्र समाहितः ।<br>
चतुरोऽस्तमिते चार्के शिशुचांद्रायणं स्मृतम् २९।<br>
कूष्मांडघाती या नारी पंचगव्यं पिबेत्त्र्यहम् ।<br>
कूष्मांडपंचकं दद्यात्ससुवर्णं सवस्त्रकम् ।<br>
तस्या वारि तथा भक्तं ग्राह्यं स्याद्वै तपोधन ३०।<br>
इति श्रीपाद्मे महापुराणे ब्रह्मखंडे सूतशौनकसंवादे एकोनविंशोऽध्यायः १९।<br>
<br>
