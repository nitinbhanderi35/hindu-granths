सूत उवाच-<br>
शृणु शौनक वक्ष्यामि चान्यधर्म्मं पुरातनम् ।<br>
व्यासजैमिनिसंवादं श्रोतॄणां पापनाशनम् १।<br>
जैमिनिरुवाच-<br>
कर्म्मणा हि गुरो केन मंदिरं जगतीपतेः ।<br>
याति तत्कथयस्वाद्य नरः पापी च मे प्रभो २।<br>
व्यास उवाच-<br>
श्रीकृष्णमंदिरे यो वै लेपनं कुरुते नरः ।<br>
सर्वपापविनिर्मुक्तः श्रांतो याति हरेर्गृहम् ३।<br>
यश्चांबुलेपनं कुर्यात्संक्षेपाच्छृणु जैमिने ।<br>
तस्यपुण्यमहं वच्मि मंदिरे जगतीपतेः ४।<br>
तत्र यावंति पश्यंति रजांसि च द्विजोत्तम ।<br>
तावत्कल्पसहस्राणि स वसेद्विष्णुमंदिरे ५।<br>
पुरासीद्दंडको नाम्ना चौरो लोकभयप्रदः ।<br>
ब्रह्मस्वहारी मित्रघ्नो युगे द्वापरसंज्ञके ६।<br>
असत्यभाषी क्रूरश्च परस्त्रीगमने रतः ।<br>
गोमांसाशी सुरापश्च पाखंडजनसंगभाक् ७।<br>
वृत्तिच्छेदी द्विजातीनां न्यासापहारकस्तथा ।<br>
शरणागतहंता च वेश्याविभ्रमलोलुपः ८।<br>
एकदा स द्विजश्रेष्ठ कस्यचिद्विष्णुमंदिरम् ।<br>
जगाम हरणार्थाय विष्णोर्द्रव्यं स मूढधीः ९।<br>
अथ द्वारि प्रविश्यासावंघ्रिः कर्द्दमसंयुतः ।<br>
प्रोच्छितः सकलं निम्ने भूमौ देवगृहस्य च १०।<br>
तेनैव कर्म्मणा भूमिर्निम्नरिक्ता बभूव ह ।<br>
लोहस्य च शलाकाभ्यां मुद्घाट्यत्वररंमुदा ११।<br>
प्रविवेश हरेर्गेहं वितानवरशोभितम् ।<br>
रत्नकांचनदीपाढ्यं परिध्वस्त महत्तमम् १२।<br>
नानापुष्पसुगंधाढ्यं नानापात्रसमाकुलम् ।<br>
सुवासितस्य तैलस्य गंधेन परिपूरितम् १३।<br>
अनेनहारकेणाथ पर्य्यंके सुमनोहरे ।<br>
शायितो राधया सार्द्धं दृष्टः पीतांबरोऽच्युतः १४।<br>
प्रणम्य राधिकानाथं निष्पापः सोऽभवत्तदा ।<br>
नेष्याम्यथ न नेष्यामि अनेन किं भवेन्मम १५।<br>
सेवां कर्त्तुमशक्तोऽहं यतश्चौरोऽस्मि सर्वदा ।<br>
द्रव्येण कार्यमस्तीति तन्नेतुं कृतवान्मनः १६।<br>
पातयित्वांशुकं भूमौ कौशेयं कमलापतेः ।<br>
बबंध वस्तुजातं च पाणौ कृत्वा सकंपितः १७।<br>
विष्णोर्मायापतेश्चाथ तानि सर्वाणि जैमिने ।<br>
कृत्वा शब्दं सुघोरं च पतितान्यथ तानि वै १८।<br>
परित्यज्य सुनिद्रां च धावंत इति किन्वहो ।<br>
आगता बहुशो लोकाश्चोरो द्रव्यं जवेन च १९।<br>
त्यक्त्वा धनं च चौरोऽपि त्रस्तः किंचिज्जगाम ह ।<br>
दंशितः कालसर्पेण मृतोऽसौ गतकिल्बिषः २०।<br>
यमाज्ञया तस्य दूताः पाशमुद्गरपाणयः ।<br>
आगतास्तं समानेतुं दंष्ट्रिणश्चर्मवाससः २१।<br>
बबंधुश्चर्मपाशेन निन्युर्दुर्गमवर्त्मना ।<br>
दृष्ट्वा तं शमनः क्रुद्धः पप्रच्छ सचिवं प्रति २२।<br>
यम उवाच-<br>
अनेन किं कृतं कर्म पापं वा पुण्यमेव वा ।<br>
समूलं वद हे प्राज्ञ चित्रगुप्त ममाग्रतः २३।<br>
चित्रगुप्त उवाच-<br>
सृष्टानि यानि पापानि विधात्रा पृथिवीतले ।<br>
कृतान्यनेन मूढेन सत्यमेतन्मयोदितम् २४।<br>
किंत्वाकर्णय लोकेश सुकृतं चास्य वर्त्तते ।<br>
मन्येऽहं यमुनाभ्रातः सर्वपापविलोपि तत् २५।<br>
धर्मराज उवाच-<br>
किं पुण्यं वर्त्ततेऽमात्य वद सारं ममांतिके ।<br>
श्रुत्वैवं तद्विधास्यामि यत्र योग्यो भवेदसौ २६।<br>
यमस्य वचनं श्रुत्वा सभयश्चित्रगुप्तकः ।<br>
कृत्वा हस्तांजलिं प्राह चात्मनः स्वामिने द्विज २७।<br>
चित्रगुप्त उवाच-<br>
हरणार्थं हरेर्द्रव्यं गतोऽसौ पापिनां वरः ।<br>
प्रोज्झितः कर्द्दमो राजन्पादयोर्द्वारतो हरेः २८।<br>
बभूव लिप्ता सा भूमिर्बिलच्छिद्र विवर्जिता ।<br>
तेन पुण्यप्रभावेण निर्गतं पातकं महत् ।<br>
वैकुंठं प्रतियोग्योऽसौ निर्गतस्तव दंडतः २९।<br>
व्यास उवाच-<br>
श्रुत्वा स वचनं तस्य पीठं कनकनिर्मितम् ।<br>
ददौ तस्मै चोपविष्टस्तत्र पूज्योयमेनसः ३०।<br>
ननाम शिरसा तं वै प्रोवाच विनयान्वितः ।<br>
यम उवाच-<br>
पवित्रं मंदिरं मेऽद्य पादयोस्तद्धि रेणुभिः ३१।<br>
कृतार्थोऽस्मि कृतार्थोऽस्मि कृतार्थोऽस्मि न संशयः ।<br>
इदानीं गच्छ भो साधो हरेर्मंदिरमुत्तमम् ३२।<br>
नानाभोगसमायुक्तं जन्ममृत्युनिवारणम् ।<br>
व्यास उवाच-<br>
इत्युक्त्वा धर्मराजोऽसौ स्यंदने स्वर्णनिर्मिते ३३।<br>
राजहंसयुते दिव्ये तमारोप्य गतैनसम् ।<br>
समस्तसुखदं स्थानं प्रेषयामास चक्रिणः ३४।<br>
एवं प्रविष्टो वैकुंठे तत्र तस्थौ सुखं चिरम् ।<br>
लेपनं ये प्रकुर्वंति भक्त्या तु हरिमंदिरम् ३५।<br>
तेषां किं वा भविष्यति न जानेऽहं द्विजोत्तम ।<br>
य इदं शृणुयाद्भक्त्या पठेद्यो वा समाहितः ३६।<br>
कोटिजन्मार्जितं पापं नश्यत्येव न संशयः ३७।<br>
इति श्रीपाद्मेमहापुराणे ब्रह्मखंडे हरिमंदिरलेपनमाहात्म्यं।<br>
नाम द्वितीयोऽध्यायः २।<br>
<br>
