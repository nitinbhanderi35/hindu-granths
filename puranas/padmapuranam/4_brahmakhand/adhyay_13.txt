शौनक उवाच-<br>
कृष्णजन्माष्टमी सूत तस्या माहात्म्यमुत्तमम् ।<br>
कथयस्व महाप्राज्ञ चोद्धरस्व महार्णवात् १।<br>
सूत उवाच-<br>
कृष्णजन्माष्टमीं ब्रह्मन्भक्त्या करोति यो नरः ।<br>
अंते विष्णुपुरं याति कुलकोटियुतो द्विज २।<br>
अष्टमी बुधवारे च सोमे चैव द्विजोत्तम ।<br>
रोहिणीऋक्षसंयुक्ता कुलकोटिविमुक्तिदा ३।<br>
महापातकसंयुक्तः करोति व्रतमुत्तमम् ।<br>
सर्वपापविनिर्मुक्तश्चांते याति हरेर्गृहम् ४।<br>
कृष्णजन्माष्टमीं ब्रह्मन्न करोति नराधमः ।<br>
इह दुःखमवाप्नोति स प्रेत्य नरकं व्रजेत् ५।<br>
न करोति च या नारी कृष्णजन्माष्टमीव्रतम् ।<br>
वर्षे वर्षे तु सा मूढा नरकं याति दारुणम् ६।<br>
जन्माष्टमीदिने यो वै नरोऽश्नाति विमूढधीः ।<br>
महानरकमश्नाति सत्यं सत्यं वदाम्यहम् ७।<br>
दिलीपेन पुरा पृष्टो वसिष्ठो मुनिसत्तमः ।<br>
तच्छृणुष्व महाप्राज्ञ सर्वपातकनाशनम् ८।<br>
दिलीप उवाच-<br>
भाद्रे मास्यसिताष्टम्यां यस्यां जातो जनार्द्दनः ।<br>
तदहं श्रोतुमिच्छामि कथयस्व महामुने ९।<br>
कथं वा भगवान्जातः शंखचक्रगदाधरः ।<br>
देवकीजठरे विष्णुः किं कर्तुं केन हेतुना १०।<br>
वसिष्ठ उवाच-<br>
शृणु राजन्प्रवक्ष्यामि कस्माज्जातो जनार्द्दनः ।<br>
पृथिव्यां त्रिदिवं त्यक्त्वा भवते कथयाम्यहम् ११।<br>
पुरा वसुंधरा ह्यासीत्कंसादिनृपपीडिता ।<br>
स्वाधिकारप्रमत्तेन कंसदूतेन ताडिता १२।<br>
क्रंदती क्रंदती सा तु ययौ घूर्णितलोचना ।<br>
यत्र तिष्ठति देवेश उमाकांतो वृषध्वजः १३।<br>
कंसेन ताडिता नाथ इति तस्मै निवेदितुम् ।<br>
बाष्पवारीणि वर्षंति विवर्णा साविमानिता १४।<br>
क्रंदंतीं तां समालोक्य कोपेन स्फुरिताधरः ।<br>
उमयासहितः सर्वैर्देववृंदैरनुव्रतः १५।<br>
आजगाम महादेवो विधातृभवनं रुषा ।<br>
गत्वा चोवाच ब्रह्माणं कंसध्वंसनहेतवे १६।<br>
उपायः सृज्यतां ब्रह्मन्भवता विष्णुना सह ।<br>
ऐश्वरं तद्वचः श्रुत्वा गंतुं प्राह कृतात्मभूः १७।<br>
क्षीरोदे यत्र वैकुंठः सुप्तोऽस्ति भुजगोपरि ।<br>
हंसपृष्ठं समारुह्य हरेरंतिकमाययौ १८।<br>
तत्र गत्वा च तं धाता देववृंदैर्हरादिभिः ।<br>
संयुक्तः स्तूयते वाग्भिः कोमलं वाग्विदांवरः १९।<br>
नमः कमलनेत्राय हरये परमात्मने ।<br>
जगतः पालयित्रे च लक्ष्मीकांत नमोऽस्तु ते २०।<br>
इति तेभ्यः स्तुतिं श्रुत्वा प्रत्युवाच जनार्द्दनः ।<br>
देवान्क्लिष्टमुखान्सर्वान्भवद्भिरागतं कथम् २१।<br>
ब्रह्मोवाच-।<br>
शृणु देव जगन्नाथ यस्मादस्माकमागतम् ।<br>
कथयामि सुरश्रेष्ठ तदहं लोकभावन २२।<br>
शूलिदत्तवरोन्मत्तः कंसो राजा दुरासदः ।<br>
वसुधा ताडिता तेन करघातेन पीडिता २३।<br>
वरं दत्वा पुराप्यग्रे मायया तु प्रवंचितः ।<br>
भागिनेयं विना शंभो मरणं भविता न मे २४।<br>
तस्माद्गच्छ स्वयं देव कंसं हंतुं दुरासदम् ।<br>
देवकीजठरे जन्म लब्ध्वा गत्वा च गोकुलम् २५।<br>
ब्रह्मणा प्रेरितो देवः प्रत्युवाच च शूलिनम् ।<br>
पार्वतीं देहि देवेश अब्दं स्थित्वा गमिष्यति २६।<br>
उमया रक्षया सार्द्धं शंखचक्रगदाधरः ।<br>
उद्दिश्य मथुरां चक्रे प्रयाणं कमलासनः २७।<br>
देवकीजठरे जन्म लेभे तत्र गदाधरः ।<br>
यशोदाकुक्षिमध्यास्ते शर्वाणी मृगलोचना २८।<br>
नवमासांश्च विश्रम्य कुक्षौ नवदिनांतकान् ।<br>
भाद्रे मास्यसिते पक्षे चाष्टमीसंज्ञका तिथिः २९।<br>
रोहिणीतारकायुक्ता रजनीघनघोषिता ।<br>
तस्यां जातो जगन्नाथः कंसारिर्वसुदेवजः ३०।<br>
वैराटी नंदपत्नी च यशोदाऽजीजनत्सुताम् ।<br>
पुत्रं पद्मकरं पद्मनाभं पद्मदलेक्षणम् ३१।<br>
तदा हर्षितुमारेभे दृष्ट्वा ह्यानकदुंदुभिः ।<br>
कंसासुरभयत्रस्ता प्रोवाच देवकी तदा ३२।<br>
वैराटीं गच्छ भो नाथ सुतं प्रत्यर्पितं किल ।<br>
पुत्रं दत्वा यशोदायै सुतां तस्याः समानय ३३।<br>
तस्या वचः समाकर्ण्य वसुदेवोऽपि दुःखितः ।<br>
अंके कुमारमादाय वैराट्यभिमुखंययौ ३४।<br>
यमुनाजलसंपूर्णा तत्पथे मध्यवर्त्मनि ।<br>
आसीद्घोरा महादीर्घा गम्भीरोदकपूरभाक् ३५।<br>
एवं दृष्ट्वा तटे स्थित्वा यमुनामवलोकयन् ।<br>
वसुदेवोऽपि दुःखार्तो विललापातिचिंतया ३६।<br>
किं करोमि क्व गच्छामि विधिनापि हि वंचितः ।<br>
कथमत्र गमिष्यामि वैराटीं नंदमंदिरम् ३७।<br>
हरिणा तत्र सानंदं मायया वंचितः पिता ।<br>
क्षणमात्रं तटे स्थित्वा यमुनामवलोकयन् ३८।<br>
तेन दृष्टा पुनः सापि क्षणाज्जानुवहाभवत् ।<br>
तां दृष्ट्वा हृष्ट उत्तस्थौ प्रस्थानमकरोद्यथा ३९।<br>
मायां कृत्वा जगन्नाथः पितुरंकाज्जलेऽपतत् ।<br>
तं पुत्रं पतितं दृष्ट्वा हाहाकृत्वा सुदुःखितः ४०।<br>
महोपायं पुनः कर्तुं विधिना तेन वंचितः ।<br>
त्राहि मां जगतां नाथ सुतं रक्ष सुरोत्तम ४१।<br>
जनकक्रंदितं दृष्ट्वा कंसारिः कृपया मुहुः ।<br>
जलक्रीडां समाचर्य पितुःक्रोडमगात्पुनः ४२।<br>
यथा तेन यदुश्रेष्ठो जगाम नंदमंदिरम् ।<br>
सुतं दत्त्वा यशोदायै सुतां तस्याः समानयत् ४३।<br>
निजागारं ततः प्राप्य पत्न्यै प्रत्यर्पिता सुता ।<br>
देवकी च प्रसूतेति वार्ता प्राप्ता सुरारिणा ४४।<br>
आनेतुं प्रस्थिता दूताः सुतं दुहितरं तदा ।<br>
आगत्य कंसदूतास्ते सुतां नेतुं प्रचक्रमुः ४५।<br>
बलादेनां समाकृष्य देवकी वसुदेवयोः ।<br>
कंसदूतैर्गृहीत्वा सा अर्पिता तु सुरारये ४६।<br>
स धृत्वा तां महाराजः सभयोऽभूद्दुरासदः ।<br>
शुद्धकांचनवर्णाभां पूर्णेंदुसदृशाननाम् ४७।<br>
कंसो हसंतीं तां दृष्ट्वा विद्युत्स्फुरितलोचनाम् ।<br>
आदिदेशासुरश्रेष्ठो जहि नीत्वा शिलोपरि ४८।<br>
आज्ञां लब्ध्वाऽसुरास्ते वै निष्पेष्टुं तां प्रवर्तिताः ।<br>
विद्युच्छीघ्रतया गौरी जगाम शंकरांतिकम् ४९।<br>
गौर्युवाच-<br>
शृणु राजन्प्रवक्ष्यामि यत्रास्ते शत्रुरुत्तमः ।<br>
नंदस्य निलये गुप्तस्तव हंताऽसुरोत्तम ५०।<br>
वसिष्ठ उवाच-<br>
एवमुक्त्वा तु सा देवी जगाम निजमंदिरम् ।<br>
श्रुत्वा वाक्यं ततो देव्याः कंसो राजा सुदुःखितः ५१।<br>
भगिनीं पूतनामाह गच्छ त्वं नंदमंदिरम् ।<br>
छद्मना तं सुतं हत्वा गच्छ ते वांच्छितं बहु ५२।<br>
दास्यामि शत्रुं हंतुं मे व्रज शीघ्रतरं शुभे ।<br>
आज्ञां प्राप्य राक्षसी सा गोकुलाभिमुखं गता ५३।<br>
मायया सुंदरी रूपा प्रविष्टा तत्र गोकुले ।<br>
पयोधरे गरं सा तु धृत्वा हंतुमुपागता ५४।<br>
पशुपानां गृहद्वारि प्रविष्टालक्षितेति च ।<br>
गत्वांतरुत्थाप्य शिशुं स्तनं दत्वापसद्गतिम् ५५।<br>
ततस्तु शकटं क्षिप्त्वा तृणावर्तादिमर्दनम् ।<br>
कालीयदमनं कृत्वा गतो मधुपुरीं ततः ५६।<br>
गत्वा कंसो हतः क्रूरः कंसमल्लानजीजयत् ।<br>
एतत्ते कथितं राजन्विष्णोर्जन्मदिनव्रतम् ५७।<br>
श्रुत्वा पापानि नश्यंति कुर्यात्किं वा भविष्यति ।<br>
य इदं कुरुते मर्त्यो या च नारी हरेर्व्रतम् ५८।<br>
ऐश्वर्यमतुलं प्राप्य जन्मन्यत्र यथेप्सितम् ।<br>
पूर्वविद्धा न कर्त्तव्या तृतीयाषष्ठिरेव च ५९।<br>
अष्टम्येकादशीभूता धर्मकामार्थवांच्छुभिः ।<br>
वर्जयित्वा प्रयत्नेन सप्तमीसंयुताष्टमी ६०।<br>
विना ऋक्षेऽपि कर्तव्या नवमीसंयुताष्टमी ।<br>
उदये चाष्टमी किंचित्सकला नवमी यदि ६१।<br>
मुहूर्तरोहिणीयुक्ता संपूर्णा चाष्टमी भवेत् ।<br>
अष्टमी बुधवारेण रोहिणीसहिता यदि ६२।<br>
सोमेनैव भवेद्राजन्किंकृतैर्व्रतकोटिभिः ।<br>
नवम्यामुदयात्किंचित्सोमे सापि बुधेऽपि च ६३।<br>
अपि वर्षशतेनापि लभ्यते वा न लभ्यते ।<br>
विना ऋक्षं न कर्तव्या नवमीसंयुताष्टमी ६४।<br>
कार्याविद्धापि सप्तम्यां रोहिणीसंयुताष्टमी ।<br>
कलाकाष्ठामुहूर्तेऽपि यदा कृष्णाष्टमीतिथिः ६५।<br>
नवम्यां सैव वा ग्राह्या सप्तमीसंयुता न हि ।<br>
किं पुनर्बुधवारेण सोमेनापि विशेषतः ६६।<br>
किं पुर्नर्नवमीयुक्ता कुलकोट्यास्तु मुक्तिदा ।<br>
पलवेधेन राजेंद्र सप्तम्या अष्टमीं त्यजेत् ६७।<br>
सुरायाबिंदुनास्पृष्टं गंगांभः कलशं यथा ।<br>
दिलीप उवाच-<br>
केन चादौ कृतं चेदं केन वा तत्प्रकाशितम् ।<br>
किं पुण्यं किं फलं देव कथयस्व महामुने ६८।<br>
वसिष्ठ उवाच-<br>
चित्रसेनो महाराजा महापापपरो महान् ।<br>
अगम्यागमनं कृत्वा स्वर्णस्तेयं द्विजस्य च ६९।<br>
सुरायां च सदा तृप्तो वृथामांसे सदा रतः ।<br>
एवं पापसमायुक्तो नित्यं प्राणिवधे रतः ७०।<br>
चांडालैः पतितैः सार्द्धमालापं सर्वदाकरोत् ।<br>
एतदेवं विधो राजा मृगयायां मनो दधे ७१।<br>
अरण्ये द्वीपिनं ज्ञात्वा वेष्टयित्वा च सर्वतः ।<br>
सावधानं भटान्सर्वान्वाक्यमेतदुवाच ह ७२।<br>
अहमेव निहन्म्येनं योऽन्योस्मिन्प्रहरिष्यति ।<br>
स वध्यो नात्र संदेहो व्याघ्रो राज्ञः पथा ययौ ७३।<br>
सलज्जोऽपि ततो राजा व्याघ्रं पश्चाज्जगाम ह ।<br>
अनेकक्लेशदुःखेन व्याघ्रं हंतुं समाहितः ७४।<br>
क्षुत्पिपासाकुलक्लेशः संध्यायां यमुनातटे ।<br>
अष्टमीरोहिणीयुक्ता तद्दिनं जन्मवासरम् ७५।<br>
श्वःकन्या यमुनायां वै व्रतं चक्रुर्नराधिप ।<br>
नानोपहारैर्द्रव्यैश्च धूपदीपैः सुशोभनैः ७६।<br>
गंधपुष्पं तथा द्रव्यं कुंकुमादिमनोहरम् ।<br>
अन्नं बहुगुणं दृष्ट्वा भोक्तुं तन्मानसंकुलम् ७७।<br>
राजोवाच-<br>
अन्नाभावान्ममाद्याशु प्राणा यास्यंति निश्चितम् ।<br>
स्त्रिय ऊचुः-<br>
जन्माष्टम्यां हरे राजन्न भोक्तव्यं त्वयानघ ७८।<br>
गृध्रमांसं खरं काकं गोमांसमन्नमेव च ।<br>
भुक्तवान्नात्र संदेहो यो भुंक्ते कृष्णजन्मनि ७९।<br>
किं किं छिद्रं न संजातं संसारे वसतां नृणाम् ।<br>
येन देहेस्थिते प्राणे जयंती न कृता नृप ८०।<br>
तत्राकृतोपवासस्य शासनं यममंदिरम् ।<br>
यद्दत्तं पितरो नित्यं न गृह्णंति यथाविधि ८१।<br>
पितरः पातिताः सर्वे जयंत्यां भोजने कृते ।<br>
इति श्रुत्वा ततो राजा व्रतं चक्रे नराधिप ८२।<br>
किंचित्पुष्पं कियद्गंधं वस्त्रं चानीय हर्षितः ।<br>
एतद्व्रतं समायुक्तं तिथिभांते च पारणम् ।<br>
व्रतस्यास्य प्रभावेण चित्रसेनो हरेर्गृहम् ८३।<br>
दिव्यं विमानमारुह्य गतवान्पितृभिः सह ।<br>
यत्फलं मथुरां गत्वा दृष्ट्वा कृष्णमुखांबुजम् ८४।<br>
तत्फलं प्राप्यते पुंसाकृष्णजन्माष्टमीव्रतात् ।<br>
यत्फलं द्वारकां गत्वा दृष्टे विश्वेश्वरे हरौ ।<br>
तत्फलं प्राप्यते दीनैः कृत्वा जन्माष्टमीव्रतम् ८५।<br>
इति श्रीपाद्मे महापुराणे ब्रह्मखंडे हरिजन्माष्टमीव्रतमाहात्म्यंनाम त्रयोदशोऽध्यायः १३।<br>
<br>
