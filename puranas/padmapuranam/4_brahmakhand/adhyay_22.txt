शौनकउवाच।<br>
माहात्म्यं ब्रूहि सर्वज्ञ शृण्वतां पापनाशनम् ।<br>
सर्वप्राणिहितार्थाय तुलस्या अनुकंपया १।<br>
सूत उवाच।<br>
तुलस्याः परिसरे यस्य काननं तिष्ठति द्विज ।<br>
गृहस्य तीर्थरूपत्वान्नायांति यमकिंकराः २।<br>
तुलस्याः काननं विप्र सर्वपापहरं शुभम् ।<br>
रोपयंति नराः श्रेष्ठास्ते न पश्यंति भास्करिम् ३।<br>
रोपणं पालनं सेवां दर्शनं स्पर्शनं तु यः ।<br>
कुर्य्यात्तस्य प्रणष्टं स्यात्सर्वपापं द्विजोत्तम ४।<br>
कोमलैस्तुलसीपत्रैरर्चयंति हरिं तु ये ।<br>
कालस्य सदनं विप्र ते न यांति महाशयाः ५।<br>
गंगाद्याः सरितः श्रेष्ठा विष्णु ब्रह्म महेश्वराः ।<br>
देवैस्तीर्थैः पुष्कराद्यैस्तिष्ठंति तुलसीदले ६।<br>
यो युक्तस्तुलसीपत्रैः पापी प्राणान्विमुञ्चति ।<br>
विष्णोर्निकेतनं याति सत्यमेतन्मयोदितम् ७।<br>
तुलसीमृत्तिकालिप्तो युक्तः पापशतैरपि ।<br>
विमुंचति नरः प्राणान्स याति हरिमन्दिरम् ८।<br>
यो नरो धारयेद्विप्र तुलसीकाष्ठचंदनम् ।<br>
तस्याङ्गं न स्पृशेत्पापं स याति परमं पदम् ९।<br>
तुलसीकाष्ठमालां तु कण्ठस्थां वहते तु यः ।<br>
अप्यशौचोप्यनाचारो भक्त्या याति हरेर्गृहम् १०।<br>
धात्रीफलकृतामाला तुलसीकाष्ठसंभवा ।<br>
दृश्यते यस्य देहे तु स वै भागवतो नरः ११।<br>
तुलसीदलजां मालां कण्ठस्थां वहते तु यः ।<br>
विष्णूच्छिष्टां विशेषेण स नमस्यो दिवौकसाम् १२।<br>
यः पुनस्तुलसीमालां कण्ठे कृत्वा जनार्दनम् ।<br>
पूजयेत्पुण्यमाप्नोति प्रतिपुष्पं गवायुतम् १३।<br>
धारयन्ति न ये मालां हैतुकाः पापबुद्धयः ।<br>
नरकान्न निवर्तंते दग्धाः कोपाग्निना हरेः १४।<br>
न जह्यात्तुलसीमालां धात्रीमालां विशेषतः ।<br>
महापातकसंहर्त्रीं धर्मकामार्थदायिनीम् १५।<br>
स्पृशेच्च यानि लोमानि धात्रीमाला कलौ नृणाम् ।<br>
तावद्वर्षसहस्राणि वसते केशवालये १६।<br>
निवेद्य केशवे मालां तुलसीकाष्ठसंभवाम् ।<br>
वहते यो नरो भक्त्या तस्य वै नास्ति पातकम् १७।<br>
तुलसीकाष्ठमालां तु प्रेतराजस्य दूतकाः ।<br>
दृष्ट्वा नश्यन्ति दूरेण वातोद्धूतं यथा दलम् १८।<br>
तुलस्या विपिने धात्र्याश्छायासु यो नरोत्तमः ।<br>
पिण्डं ददाति पितरो मुक्तिं यान्ति द्विजोत्तम १९।<br>
पाणौ मूर्ध्नि गले चैव कर्णयोश्च मुखे द्विज ।<br>
धात्रीफलं यस्तु धत्ते स विज्ञेयो हरिः स्वयम् २०।<br>
धात्रीपत्रैः फलैर्विप्र श्रीहरिं चार्चयेद्द्विज ।<br>
कोटिजन्मार्जितं पापं पूजया नश्यति सकृत् २१।<br>
यज्ञादेवाश्च मुनयस्तीर्थानि कार्तिके द्विज ।<br>
धात्रीवृक्षं समाश्रित्य तिष्ठन्ति कार्तिके सदा २२।<br>
धात्रीपत्रं कार्तिके च द्वादश्यां तुलसीदलम् ।<br>
चिनोति यो नरो गच्छेन्निरयं यातनामयम् २३।<br>
धात्रीछायासु यो विप्र चान्नं भुनक्ति कार्तिके ।<br>
अन्नसंसर्गजं पापमावर्षं तस्य नश्यति २४।<br>
तुलसीवनमध्ये च धात्रीमूले च कार्तिके ।<br>
कुर्याद्धर्यर्चनं विप्र वैकुण्ठं याति स ध्रुवम् २५।<br>
तुलसीमूलदेशेऽपि स्थितं वारि द्विजोत्तम ।<br>
गृह्णाति मस्तके भक्त्या पापी याति हरेर्गृहम् २६।<br>
तुलसीपत्रगलितं यस्तोयं शिरसावहेत् ।<br>
सर्वतीर्थेषु स स्नातश्चांते याति हरेर्गृहम् २७।<br>
पुरा कश्चिद्द्विजश्रेष्ठो द्वापरेऽभून्महामुने ।<br>
स्नात्वैकदा तुलस्यै स वनं दत्वा गृहं गतः २८।<br>
आदित्यो वर्चसा नाम्ना मार्त्तंड इव पुण्यतः ।<br>
तृषार्तो भक्षकः कश्चिदागतो बहुकल्मषः २९।<br>
तुलस्यामूलतस्तोयं पीत्वा चासौ हतांहसः ।<br>
त्वरयाप्यागतो व्याधो नाम्ना यश्चासिमर्द्दनः ३०।<br>
उवाच भुक्तं चान्नं च भुक्त्वा भग्नं गतः किमु ।<br>
कृत्वा मे पाकभांडस्थं चागतो हिंसकस्य ते ३१।<br>
विव्याध तं गतप्राणं नेतुं वै शमनाज्ञया ।<br>
आगताः किंकराः क्रुद्धाः पाशमुद्गरपाणयः ३२।<br>
बद्ध्वा नेतुं मनश्चक्रुरागता विष्णुकिंकराः ।<br>
तदा छित्त्वा चर्मपाशं स्यंदने तं मनोहरे ३३।<br>
तूर्णमारोहयामासुः पप्रच्छुर्विनयान्विताः ।<br>
तेऽपि पुण्येन भोः संतः केन वै नीयतेऽप्यसौ ३४।<br>
ऊचुस्तेऽसौ पुरा राजा पुण्यं बहुतरं कृतम् ।<br>
अकरोद्धरणं कांचित्सुंदरीं चांगनामयम् ३५।<br>
अनेन चांहसा राजा गतो वै शमनक्षयम् ।<br>
तत्रक्लेशं तु युष्माभिर्दत्तं वै शमनाज्ञया ३६।<br>
ताम्रमय्यास्त्रियासार्द्धं क्रीडां सुप्त्वा चकार सः ।<br>
तप्तायां लोहशय्यायां वैक्लव्यं कर्मणा नृप ३७।<br>
तप्तायोभीषणं तप्तं लोहस्तंभं यमाज्ञया ।<br>
ततः स्थितः समालिंग्य भुक्त्वा दुःखं चिरं नृपः ३८।<br>
सिक्तः क्षारांबुधाराभिरन्यैर्वै शमनालये ।<br>
ततो नरकशेषे च पापयोनौ मुहुर्मुहुः ३९।<br>
जन्मासाद्य चिरं दुःखमनुभूतं स्वकर्मणा ।<br>
तुलसीमूलकं वारि पीत्वा याति हरेर्गृहम् ४०।<br>
इदानीं तद्वचः श्रुत्वा गतादूता यथागताः ।<br>
तेन सार्द्धं विष्णुदूता गता वैकुंठमंदिरम् ४१।<br>
माहात्म्यं कथितं ब्रह्मन्तुलस्याः पापनाशनम् ।<br>
कुर्वंति सेवां ये भक्त्या न जाने किं भवेन्मुने ४२।<br>
