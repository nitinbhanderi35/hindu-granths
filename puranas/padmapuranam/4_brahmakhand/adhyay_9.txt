सूत उवाच-<br>
ततोऽमरगणास्ते च सगंधर्वाः सदानवा ।<br>
उत्पाट्य मंदरं शैलं चिक्षिपुः पयसां निधौ १।<br>
ततः सनातनः श्रीमान्दयालुर्जगदीश्वरः ।<br>
अधारयद्गिरेर्मूलं कूर्मरूपेण पृष्ठतः २।<br>
अनंतं तत्र संवेष्ट्य ममंथुर्दुग्धसागरम् ।<br>
एकादश्यां मथ्यमाने चोद्भूतं प्रथमं द्विज ३।<br>
कालकूटविषं ते तु दृष्ट्वा सर्वे प्रदुद्रुवुः ।<br>
ततस्तान्विद्रुतान्दृष्ट्वा शंकरश्चोक्तवानिदम् ४।<br>
भोभोऽमरगणा यूयं विषं कुरुतमादरम् ।<br>
वारयिष्याम्यहं तूर्णं कालकूटं महाविषम् ५।<br>
इत्युक्त्वा पार्वतीनाथो ध्यायन्नारायणं हृदि ।<br>
महामंत्रं समुच्चार्य विषमादद्भयंकरम् ६।<br>
महामंत्रप्रभावेण विषं जीर्णं गतं महत् ।<br>
अच्युतानंतगोविंद इति नामत्रयं हरेः ७।<br>
योजपेत्प्रयतो भक्त्या प्रणवाद्यं नमोंऽतिकम् ।<br>
विषभोगाग्निजं तस्य नास्ति मृत्योर्भयं तथा ८।<br>
ततो हृष्टमना देवा ममंथुः क्षीरसागरम् ।<br>
ततोऽलक्ष्मीः समुत्पन्ना कालास्या रक्तलोचना ९।<br>
रूक्षपिंगलकेशा च जरतीं बिभ्रती तनुम् ।<br>
सा च ज्येष्ठाब्रवीद्देवान्किंकर्तव्यं मयेति वै १०।<br>
देवास्तथाब्रुवंस्तां च देवीं दुःखस्यभाजनम् ।<br>
येषां नॄणां गृहे देवी कलहः संप्रवर्तते ११।<br>
तत्र स्थानं प्रयच्छामो वस ज्येष्ठे शुभान्विता ।<br>
निष्ठुरं वचनं ये च वदंति येऽनृतं नराः १२।<br>
संध्यायां ये हि चाश्नंति दुःखदा तिष्ठ तद्गृहे ।<br>
कपालकेशभस्मास्थि तुषांगाराणि यत्र तु १३।<br>
स्थानं ज्येष्ठे तत्र तव भविष्यति न संशयः ।<br>
अकृत्वा पादयोर्धौतं ये चाश्नंति नराधमाः १४।<br>
तद्गृहे सर्वदा तिष्ठ दुःखदारिद्रदायिनी ।<br>
वालुकालवणांगारैः कुर्वंति दंतधावनम् १५।<br>
तेषां गेहे सदा तिष्ठ दुःखदा कलिना सह ।<br>
छत्राकं श्रीफलं शिष्टं ये खादंति नराधमाः १६।<br>
गेहे तेषां तव स्थानं ज्येष्ठे कलुषदायिनि ।<br>
तिलपिष्टमलाबुं ये गृंजनं पोतिकादलम् १७।<br>
कलं बुकं पलांडुं ये चाश्नंति पापबुद्धयः ।<br>
तेषां गृहे तव स्थानं भविष्यति न संशयः १८।<br>
गुरु देवातिथीनां च यज्ञदानविवर्जितम् ।<br>
यत्रवेदध्वनिर्नास्ति तत्र तिष्ठ सदाऽशुभे १९।<br>
दंपत्योः कलहो यत्र पितृदेवार्चनं न वै ।<br>
दुरोदररता यत्र तत्र तिष्ठ सदाशुभे २०।<br>
परदाररता यत्र परद्रव्यापहारिणः ।<br>
विप्रसज्जनवृद्धानां यत्र पूजा न विद्यते ।<br>
तत्र स्थाने सदा तिष्ठ पापदारिद्र्यदायिनी २१।<br>
इत्यादिश्य सुरा ज्येष्ठां सर्वेषां कलिवल्लभाम् ।<br>
क्षीराब्धेर्मथनं चक्रुः पुनस्ते सुसमाहिताः २२।<br>
इति श्रीपाद्मे महापुराणे ब्रह्मखंडे सूतशौनकसंवादे समुद्रमथनंनाम नवमोऽध्यायः ९।<br>
<br>
