सूत उवाच-<br>
ऐरावतस्ततो जज्ञे तथैवोच्चैःश्रवा हयः ।<br>
धन्वंतरिः पारिजातः सुरभिश्चाप्सरोदयः १।<br>
ततः प्रभातसमये द्वादश्यामुदिते रवौ ।<br>
उत्पन्ना श्रीर्महालक्ष्मीः सर्वलक्षणशोभिता २।<br>
ददृशुस्तां महादेवीं मातरं धर्मदेवताः ।<br>
प्रहृष्टाः सर्वजंतूनां श्रीकृष्णहृदयालयाम् ३।<br>
लक्ष्मीभ्राता शीतरश्मिर्जातश्च सुधया ततः ।<br>
उत्पन्ना सा हरेर्जाया तुलसी लोकपावनी ४।<br>
तं शैलं पूर्ववत्स्थाप्य परिपूर्णमनोरथाः ।<br>
समेत्य मातरं स्तुत्वा जेपुः श्रीसूक्तमुत्तमम् ५।<br>
ततः प्रसन्ना सा देवी सर्वान्देवानुवाच ह ।<br>
वरं वृणीध्वं भद्रं वो वरदाहं सुरोत्तमाः ६।<br>
देवा ऊचुः-<br>
प्रसीद कमले देवि सर्वमातर्हरिप्रिये ।<br>
त्वया विना जगच्छून्यं कुरु प्राणप्ररक्षणम् ७।<br>
इत्युक्ता सा महालक्ष्मीः प्राह नारायणप्रिया ।<br>
इदानीं सर्वजंतूनां प्राणरक्षां करोम्यहम् ८।<br>
ततो नारायणः श्रीमाञ्छंखचक्रगदाधरः ।<br>
आविर्बभूव सहसा दयालुर्जगदीश्वरः ९।<br>
ततस्ते तुष्टुवुर्देवाः प्रणम्य जगतां पतिम् ।<br>
कृतांजलिपुटाः प्रोचुः हर्षगद्गदभाषिणः १०।<br>
गृहाण मातरं विष्णो महिषीं वल्लभां तव ।<br>
संसाररक्षणार्थाय लक्ष्मीमनपगामिनीम् ।<br>
यावत्प्रतिज्ञां नो चक्रे तावत्प्राहेंदिरा हरिम् ११।<br>
लक्ष्मीरुवाच-<br>
अविवाह्य कथं ज्येष्ठामलक्ष्मीं मधुसूदन ।<br>
तस्याः कनिष्ठां मां नाथ विवाहं कर्तुमिच्छसि ।<br>
ज्येष्ठायां च स्थितायां वै कनिष्ठा परिणीयते १२।<br>
सूत उवाच-<br>
इति श्रुत्वा ततो विष्णुर्ददौ चोद्दालकाय च ।<br>
वेदवाक्यानुरूपेण ह्यलक्ष्मीं निर्जरैः सह १३।<br>
ततो नारायणः श्रीमान्लक्ष्मीमंगीचकार ह ।<br>
ततः सुरगणाः सर्वे नमश्चक्रुः पुनःपुनः १४।<br>
अथ ते चासुरान्सर्वान्जघ्नुः सर्वे बलाधिकाः ।<br>
सर्वे ते क्रंदमानाश्च गताश्चैव दिशो दश १५।<br>
सुधां तत्खादितुं चक्रुर्देवाः पंक्तिं यथाक्रमम् ।<br>
श्रीविष्णोराज्ञया सर्वे चोचुश्चैव परस्परम् १६।<br>
त्वं च देहि त्वं च देहि त्वं च देहीति चाब्रुवन् ।<br>
न शक्तोऽस्मि न शक्तोऽस्मि न शक्तोऽस्मीति चाब्रुवन् १७।<br>
ततो विष्णुः समुत्तस्थौ स्त्रीरूपं च दधार ह ।<br>
चकार स्वर्णपात्रे तत्पीयूषपरिवेषणम् १८।<br>
पीयूषभक्षणं राहुर्यावत्कुर्याद्द्विजोत्तम ।<br>
चंद्रसूर्यौ चोक्तवंतौ राक्षसोऽसौ छलागतः १९।<br>
ततः क्रुद्धो जगन्नाथो जघान स्वर्णपात्रतः ।<br>
शिरस्तस्य पपातोर्व्यां केतुर्नाम्ना बभूव ह २०।<br>
राहुकेतू ततस्तूर्णं गतौ तौ भयविह्वलौ ।<br>
इदानीं तद्दिने प्राप्ते चंद्रसूर्यौ स युध्यति २१।<br>
कुर्याद्ग्रासं सैंहिकेयस्तत्क्षणं दुर्लभं भवेत् ।<br>
सर्वं गंगासमं तोयं वेदव्याससमा द्विजाः २२।<br>
स्नानं वायसतीर्थे यो गंगास्नानफलं लभेत् ।<br>
दानमक्षयपुण्यं स्यात्कोटिजन्मार्जितं तथा २३।<br>
पापं नश्येत्समूलं च किं पुनः क्रतुकोटिभिः ।<br>
विद्यार्थी लभते विद्यां पुत्रार्थी पुत्रमाप्यते २४।<br>
मोक्षार्थी लभते मोक्षं मंत्रसिद्धिर्भवेद्ध्रुवम् ।<br>
इति ते कथितं विप्र समुद्रमथनं तु तत् २५।<br>
इति श्रीपाद्मे महापुराणे ब्रह्मखंडे सूतशौनकादिकसंवादे समुद्रमथनंनाम दशमोऽध्यायः १०।<br>
<br>
