नारद उवाच-।<br>
अन्यानि च महाराज तीर्थानि पावनानि तु ।<br>
वाराणस्यां स्थितानीह संशृणुष्व युधिष्ठिर १।<br>
प्रयागादधिकं तीर्थं प्रयागं परमं शुभम् ।<br>
विश्वरूपं तथा तीर्थं तालतीर्थमनुत्तमम् २।<br>
आकाशाख्यं महातीर्थं तीर्थं चैवार्षभं परम् ।<br>
सुनीलं च महातीर्थं गौरीतीर्थमनुत्तमम् ३।<br>
प्राजापत्यं तथा तीर्थं स्वर्गद्वारं तथैव च ।<br>
जंबुकेश्वरमित्युक्तं धर्माख्यं तीर्थमुत्तमम् ४।<br>
गयातीर्थं परं तीर्थं तीर्थं चैव महानदी ।<br>
नारायणपरं तीर्थं वायुतीर्थमनुत्तमम् ५।<br>
ज्ञानतीर्थं परं गुह्यं वाराहं तीर्थमुत्तमम् ।<br>
यमतीर्थं यथापुण्यं तीर्थं संमूर्तिकं शुभम् ६।<br>
अग्नितीर्थं महाराज कलशेश्वरमुत्तमम् ।<br>
नागतीर्थं सोमतीर्थं सूर्यतीर्थं तथैव च ७।<br>
पर्वताख्यं महागुह्यं मणिकर्ण्यमनुत्तमम् ।<br>
घटोत्कचं तीर्थवरं श्रीतीर्थं च पितामहम् ८।<br>
गंगातीर्थं तु देवेशं ययातेस्तीर्थमुत्तमम् ।<br>
कापिलं चैव सोमेशं ब्रह्मतीर्थमनुत्तमम् ९।<br>
तत्र लिंगं पुराणीयं स्थातुं ब्रह्मा यथागतः ।<br>
तदानीं स्थापयामास विष्णुस्तल्लिंगमैश्वरम् १०।<br>
तत्र स्नात्वा समागम्य ब्रह्मा प्रोवाच तं हरिम् ।<br>
मयानीतमिदं लिंगं कस्मात्स्थापितवानसि ११।<br>
तमाह विष्णुस्त्वत्तोऽपि रुद्रे भक्तिर्दृढा मम ।<br>
तस्मात्प्रतिष्ठितं लिगं नाम्ना तव भविष्यति १२।<br>
भूतेश्वरं तथा तीर्थं तीर्थं धर्मसमुद्भवम् ।<br>
गंधर्वतीर्थं सुशुभं वाह्नेयं तीर्थमुत्तमम् १३।<br>
दौर्वासिकं व्योमतीर्थं चंद्रतीर्थं युधिष्ठिर ।<br>
चिंतांगदेश्वरं तीर्थं पुण्यं विद्याधरेश्वरम् १४।<br>
केदारतीर्थमुग्राख्यं कालंजरमनुत्तमम् ।<br>
सारस्वतं प्रभासं च रुद्रकर्णह्रदं शुभम् १५।<br>
कोकिलाख्यं महातीर्थं तीर्थं चैव महालयम् ।<br>
हिरण्यगर्भं गोप्रेक्षं तीर्थं चैवमनुत्तमम् १६।<br>
उपशांतं शिवं चैव व्याघ्रेश्वरमनुत्तमम् ।<br>
त्रिलोचनं महातीर्थं लोकार्कं चोत्तराह्वयम् १७।<br>
कपालमोचनं तीर्थं ब्रह्महत्याविनाशनम् ।<br>
शुक्रेश्वरं महापुण्यमानंदपुरमुत्तमम् १८।<br>
एवमादीनि तीर्थानि वाराणस्यां स्थितानि वै ।<br>
न शक्यं विस्तराद्वक्तुं कल्पकोटिशतैरपि १९।<br>
इति श्रीपाद्मे महापुराणे स्वर्गखंडे वाराणसीमाहात्म्ये सप्तत्रिंशोऽध्यायः ३७।<br>
<br>
