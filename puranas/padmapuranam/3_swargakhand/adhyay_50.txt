ऋषय ऊचुः-<br>
भवता कथितं सर्वं यत्किंचित्पृष्टमेव च ।<br>
इदानीमपि पृच्छाम एकं वद महामते १।<br>
एतेषां खलु तीर्थानां सेवनाद्यत्फलं लभेत् ।<br>
सर्वेषां किल कृत्वैकं कर्म केन च लभ्यते २।<br>
एतन्नो ब्रूहि सर्वज्ञ कर्मैवं यदि वर्तते ।<br>
सूत उवाच-<br>
कर्मयोगः किल प्रोक्तो वर्णानां द्विजपूर्वशः ३।<br>
नानाविधो महाभागास्तत्र चैकं विशिष्यते ।<br>
हरिभक्तिः कृता येन मनसा वचसा गिरा ४।<br>
जितं तेन जितं तेन जितमेव न संशयः ।<br>
हरिरेव समाराध्यः सर्वदेवेश्वरेश्वरः ५।<br>
हरिनाममहामंत्रैर्नश्येत्पापपिशाचकम् ।<br>
हरेः प्रदक्षिणं कृत्वा सकृदप्यमलाशयाः ६।<br>
सर्वतीर्थसमाप्लावं लभंते यन्न संशयः ।<br>
प्रतिमां च हरेर्दृष्ट्वा सर्वतीर्थफलं लभेत् ७।<br>
विष्णुनामपरं जप्त्वा सर्वमंत्रफलं लभेत् ।<br>
विष्णुप्रसादतुलसीमाघ्राय द्विजसत्तमाः ८।<br>
प्रचंडं विकरालं तद्यमस्यास्यं न पश्यति ।<br>
सकृत्प्रणामी कृष्णस्य मातुः स्तन्यं पिबेन्नहि ९।<br>
हरिपादे मनो येषां तेभ्यो नित्यं नमोनमः ।<br>
पुल्कसः श्वपचो वापि ये चान्ये म्लेच्छजातयः १०।<br>
तेऽपि वंद्या महाभागा हरिपादैकसेवकाः ।<br>
किं पुनर्ब्राह्मणाः पुण्या भक्ता राजर्षयस्तथा ११।<br>
हरौ भक्तिं विधायैव गर्भवासं न पश्यति ।<br>
हरेरग्रे स्वनैरुच्चैर्नृत्यंस्तन्नामकृन्नरः १२।<br>
पुनाति भुवनं विप्रा गंगादि सलिलं यथा ।<br>
दर्शनात्स्पर्शनात्तस्य आलापादपि भक्तितः १३।<br>
ब्रह्महत्यादिभिः पापैर्मुच्यते नात्र संशयः ।<br>
हरेः प्रदक्षिणं कुर्वन्नुच्चैस्तन्नामकृन्नरः १४।<br>
करतालादिसंधानं सुस्वरं कलशब्दितम् ।<br>
ब्रह्महत्यादिकं पापं तेनैव करतालितम् १५।<br>
हरिभक्तिकथामुक्त्वा ख्यायिकां शृणुयाच्च यः ।<br>
तस्य संदर्शनादेव पूतो भवति मानवः १६।<br>
किं पुनस्तस्य पापानामाशंका मुनिपुंगवाः ।<br>
तीर्थानां च परं तीर्थं कृष्णनाम महर्षयः १७।<br>
तीर्थीकुर्वंति जगतीं गृहीतं कृष्णनाम यैः ।<br>
तस्मान्मुनिवराः पुण्यं नातः परतरं विदुः १८।<br>
विष्णुप्रसादनिर्माल्यं भुक्त्वा धृत्वा च मस्तके ।<br>
विष्णुरेव भवेन्मर्त्यो यमशोकविनाशनः १९।<br>
अर्चनीयो नमस्कार्यो हरिरेव न संशयः ।<br>
ये महाविष्णुमव्यक्तं देवं वापि महेश्वरम् २०।<br>
एकीभावेन पश्यंति न तेषां पुनरुद्भवः ।<br>
तस्मादनादिनिधनं विष्णुमात्मानमव्ययम् २१।<br>
हरिं चैकं प्रपश्यध्वं पूजयध्वं तथैव हि ।<br>
ये समानं प्रपश्यंति हरिं वै देवतांतरम् २२।<br>
ते यांति नरकान्घोरांन्न तांस्तु गणयेद्धीरः ।<br>
मूर्खं वा पंडितं वापि ब्राह्मणं केशवप्रियम् २३।<br>
श्वपाकं वा मोचयति नारायणः स्वयं प्रभुः ।<br>
नारायणात्परो नास्ति पापराशि दवानलः २४।<br>
कृत्वापि पातकं घोरं कृष्णनाम्ना विमुच्यते ।<br>
स्वयं नारायणो देवः स्वनाम्नि जगतां गुरुः २५।<br>
आत्मनोऽभ्यधिकां शक्तिं स्थापयामास सुव्रताः ।<br>
अत्र ये विवदंते वै आयासलघुदर्शनात् २६।<br>
फलानां गौरवाच्चापि ते यांति नरकं बहु ।<br>
तस्माद्धरौ भक्तिमान्स्याद्धरिनामपरायणः २७।<br>
पूजकं पृष्ठतो रक्षेन्नामिनं वक्षसि प्रभुः ।<br>
हरिनाममहावज्रं पापपर्वतदारणे २८।<br>
तस्य पादौ तु सफलौ तदर्थं गतिशालिनौ ।<br>
तावेव धन्यावाख्यातौ यौ तु पूजाकरौ करौ २९।<br>
उत्तमांगमुत्तमांगं तद्धरौ नम्रमेव यत् ।<br>
सा जिह्वा या हरिं स्तौति तन्मनस्तत्पदानुगम् ३०।<br>
तानि लोमानि चोच्यंते यानि तन्नाम्नि चोत्थितम् ।<br>
कुर्वंति तच्च नेत्रांबु यदच्युतप्रसंगतः ३१।<br>
अहो लोका अतितरां दैवदोषेण वंचिताः ।<br>
नामोच्चारणमात्रेण मुक्तिदं न भजंति वै ३२।<br>
वंचितास्ते च कलुषाः स्त्रीणां संगप्रसंगतः ।<br>
प्रतिष्ठंति च लोमानि येषां नो कृष्णशब्दने ३३।<br>
ते मूर्खा ह्यकृतात्मानः पुत्रशोकादि विह्वलाः ।<br>
रुदंति बहुलालापैर्न कृष्णाक्षरकीर्तने ३४।<br>
जिह्वां लब्ध्वापि लोकेऽस्मिन्कृष्णनामजपेन्नहि ।<br>
लब्ध्वापि मुक्तिसोपानं हेलयैव च्यवंति ते ३५।<br>
तस्माद्यत्नेन वै विष्णुं कर्मयोगेन मानवः ।<br>
कर्मयोगार्च्चितो विष्णुः प्रसीदत्येव नान्यथा ३६।<br>
तीर्थादप्यधिकं तीर्थं विष्णोर्भजनमुच्यते ।<br>
सर्वेषां खलु तीर्थानां स्नानपानावगाहनैः ३७।<br>
यत्फलं लभते मर्त्यस्तत्फलं कृष्णसेवनात् ।<br>
यजंते कर्मयोगेन धन्या एव नरा हरिम् ३८।<br>
तस्माद्भजध्वं मुनयः कृष्णं परममंगलम् ३९।<br>
इति श्रीपाद्मे महापुराणे स्वर्गखंडे विष्णुभक्तिप्रशंसनं नाम पंचाशत्तमोऽध्यायः ५०।<br>
<br>
