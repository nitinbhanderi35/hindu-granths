युधिष्ठिर उवाच-।<br>
अथान्यानि तु तीर्थानि वसिष्ठोक्तानि मे वद ।<br>
श्रुत्वा यानि च पापानि विलयं यांति नारद १।<br>
नारद उवाच-।<br>
शृणुष्वात्र हि तीर्थानि वसिष्ठोक्तानि पार्थिव ।<br>
दक्षिणं सिंधुमासाद्य ब्रह्मचारी जितेंद्रियः २।<br>
अग्निष्टोममवाप्नोति विमानं चाधिरोहति ।<br>
चर्मण्वतीं समासाद्य नियतो नियताशनः ३।<br>
रंतिदेवाभ्यनुज्ञातो अग्निष्टोमफलं लभेत् ।<br>
ततो गच्छेत धर्मज्ञ हिमवत्सुतमर्बुदम् ४।<br>
पृथिव्या यत्र वै छिद्रं पूर्वमासीद्युधिष्ठिर ।<br>
तत्राश्रमो वसिष्ठस्य त्रिषु लोकेषु विश्रुतं ५।<br>
तत्रोष्य रजनीमेकां गोसहस्रफलं लभेत् ।<br>
पिंगातीर्थमुपस्पृश्य ब्रह्मचारी नराधिप ६।<br>
कपिलानां नरव्याघ्र शतस्य फलमाप्नुयात् ।<br>
ततो गच्छेत धर्मज्ञ प्रभासं लोकविश्रुतम् ७।<br>
यत्र सन्निहितो नित्यं स्वयमेव हुताशनः ।<br>
देवतानां मुखं वीर अनलोऽनिलसारथिः ८।<br>
तस्मिंस्तीर्थवरे स्नात्वा शुचिः प्रयतमानसः ।<br>
अग्निष्टोमातिरात्राभ्यां फलं प्राप्नोति मानवः ९।<br>
ततो गत्वा सरस्वत्याः सागरस्य च संगमम् ।<br>
गोसहस्रफलं प्राप्य स्वर्गलोके महीयते १०।<br>
दीप्यमानोऽग्निवन्नित्यं प्रभया भरतर्षभ ।<br>
तीर्थे सलिलराजस्य स्नात्वा प्रयतमानसः ११।<br>
त्रिरात्रमुषितस्तत्र तर्पयेत्पितृदेवताः ।<br>
विराजति यथा सोमो वाजिमेधं च विंदति १२।<br>
वरदानं ततो गच्छेत्तीर्थं भरतसत्तम ।<br>
विष्णोर्दुर्वाससा यत्र वरो दत्तो युधिष्ठिर १३।<br>
वरदाने नरः स्नात्वा गोसहस्रफलं लभेत् ।<br>
ततो द्वारवतीं गच्छेन्नियतो नियताशनः १४।<br>
पिंडारके नरः स्नात्वा लभेद्बहुसुवर्णकम् १५।<br>
तस्मिंस्तीर्थे महाराज पद्मलक्षणलक्षिताः ।<br>
अद्यापि मुद्रा दृश्यंते तदद्भुतमरिंदम १६।<br>
त्रिशूलांकानि पद्मानि दृश्यंते कुरुनंदन ।<br>
महादेवस्य सान्निध्यं तत्रैव भरतर्षभ १७।<br>
सागरस्य च सिंधोश्च संगमं प्राप्य भारत ।<br>
तीर्थे सलिलराजस्य स्नात्वा प्रयतमानसः १८।<br>
तर्पयित्वा पितॄन्देवानृषींश्च भरतर्षभ ।<br>
प्राप्नोति वारुणं लोकं दीप्यमानः स्वतेजसा १९।<br>
शंकुकर्णेश्वरं देवमर्चयित्वा युधिष्ठिर ।<br>
अश्वमेधं दशगुणं प्रवदंति मनीषिणः २०।<br>
प्रदक्षिणमुपावृत्य गच्छेत भरतर्षभ ।<br>
तीर्थं कुरुवरश्रेष्ठ त्रिषु लोकेषु विश्रुतम् २१।<br>
तिमीति नाम्ना विख्यातं सर्वपापप्रमोचनम् ।<br>
यत्र शक्रादयो देवा उपासंते महेश्वरम् २२।<br>
तत्र स्नात्वार्चयित्वा च रुद्रं देवगणैर्वृतम् ।<br>
जन्मप्रभृति पापानि कृतानि नुदते नरः २३।<br>
तिमिरत्र नरश्रेष्ठ सर्वदेवैरभिष्टुतः ।<br>
तत्र स्नात्वा नरश्रेष्ठ हयमेधमवाप्नुयात् २४।<br>
जित्वा तत्र महाप्राज्ञ विष्णुना दितिनंदनम् ।<br>
पुरा शौचं कृतं राजन्हत्वा दैवतकंटकान् २५।