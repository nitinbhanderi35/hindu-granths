नारदउवाच-<br>
ततो गच्छेत राजेंद्र सुगंधंलोकविश्रुतम् ।<br>
सर्वपापविशुद्धात्मा ब्रह्मलोके महीयते १।<br>
रुद्रावर्तं ततो गच्छेत्तीर्थसेवी नराधिप ।<br>
तत्र स्नात्वा नरो राजन्स्वर्गलोके महीयते २।<br>
गंगायाश्च नरश्रेष्ठ सरस्वत्याश्च संगमे ।<br>
स्नातोऽश्वमेधमाप्नोति स्वर्गलोकं च गच्छति ३।<br>
तत्र कर्णह्रदे स्नात्वा देवमभ्यर्च्य शंकरम् ।<br>
न दुर्गतिमवाप्नोति स्वर्गलोकं च गच्छति ४।<br>
ततः कुब्जाम्रकं गच्छेत्तीर्थसेवी यथाक्रमम् ।<br>
गोसहस्रमवाप्नोति स्वर्गलोकं च गच्छति ५।<br>
अरुंधतीवटं गच्छेत्तीर्थसेवी नराधिप ।<br>
सामुद्रकमुपस्पृश्य त्रिरात्रोपोषितो नरः ६।<br>
गोसहस्रफलं विंद्यात्स्वर्गलोकं च गच्छति ।<br>
ब्रह्मावर्त्तं ततो गच्छेद्ब्रह्मचारी समाहितः ७।<br>
अश्वमेधमवाप्नोति स्वर्गलोकं च गच्छति ।<br>
यमुनाप्रभवं गच्छेत्समुपस्पृश्य यामुनम् ८।<br>
अश्वमेधफलं लब्ध्वा ब्रह्मलोके महीयते ।<br>
दर्वीसंक्रमणं प्राप्य तीर्थं त्रैलोक्यविश्रुतम् ९।<br>
अश्वमेधमवाप्नोति स्वर्गलोकं च गच्छति ।<br>
सिंधोश्च प्रभवं गत्वा सिद्धगंधर्वसेवितम् १०।<br>
तत्रोष्य रजनीः पंच दद्याद्बहुसुवर्णकम् ।<br>
अथ देवीं समासाद्य नरः परमदुर्गमाम् ११।<br>
अश्वमेधमवाप्नोति गच्छेच्चौशनसीं गतिम् ।<br>
ऋषिकुल्यां समासाद्य वसिष्ठं चैव भारत १२।<br>
वसिष्ठं समतिक्रम्य सर्वे वर्णा द्विजातयः ।<br>
ऋषिकुल्यां नरः स्नात्वा ऋषिलोकं प्रपद्यते १३।<br>
यदि तत्र वसेन्मासं शाकाहारो नराधिप ।<br>
भृगुतुंगं समासाद्य वाजिमेधफलं लभेत् १४।<br>
गत्वा वीरप्रमोक्षं च सर्वपापैः प्रमुच्यते ।<br>
कार्तिकमाघयोश्चैव तीर्थमासाद्य दुर्लभम् १५।<br>
अग्निष्टोमातिरात्राभ्यां फलं प्राप्नोति पुण्यकृत् ।<br>
ततः संध्यां समासाद्य विद्यातीर्थमनुत्तमम् १६।<br>
उपस्पृशेत्स विद्यानां सर्वासां पारगो भवेत् ।<br>
महाश्रमे वसेद्रात्रिं सर्वपापप्रमोचने १७।<br>
एककालं निराहारो लोकान्संवसते शुभान् ।<br>
षष्ठकालोपवासेन मासमुष्य महालये १८।<br>
तीर्णस्तारयते जंतून्दशपूर्वान्दशापरान् ।<br>
दृष्ट्वा माहेश्वरं पुण्यं परं सुरनमस्कृतम् १९।<br>
कृतार्थः सर्वकृत्येषु न शोचेन्मरणं क्वचित् ।<br>
सर्वपापविशुद्धात्मा विंद्याद्बहुसुवर्णकम् २०।<br>
अथ वेतसिकां गच्छेत्पितामहनिषेविताम् ।<br>
अश्वमेधमवाप्नोति गतिं च परमां व्रजेत् २१।<br>
अथ सुंदरिकां तीर्थं प्राप्य सिद्धनिषेविताम् ।<br>
रूपस्य भागी भवति दृष्टमेतत्पुरातनैः २२।<br>
ततो ब्राह्मणिकां गत्वा ब्रह्मचारी समाहितः ।<br>
पद्मवर्णेन यानेन ब्रह्मलोकं प्रपद्यते २३।<br>
ततश्च नैमिषं गच्छेत्पुण्यं द्विजनिषेवितम् ।<br>
तत्र नित्यं निवसति ब्रह्मा देवगणैः सह २४।<br>
नैमिषं प्रार्थयानस्य पापस्यार्द्धं प्रणश्यति ।<br>
प्रविष्टमानस्तु नरः सर्वपापात्प्रमुच्यते २५।<br>
<br>
