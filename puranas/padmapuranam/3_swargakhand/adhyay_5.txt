ऋषय ऊचुः-।<br>
वर्षाणां चैव नामानि पर्वतानां च सत्तम ।<br>
आचक्ष्व नो यथातत्वं ये च पर्वतवासिनः १।<br>
सूत उवाच-।<br>
दक्षिणेन तु श्वेतस्य निषधस्योत्तरेण तु ।<br>
वर्षं रमणकं नाम जायंते तत्र मानवाः २।<br>
शुक्लाभिजनसंपन्नाः सर्वे ते प्रियदर्शनाः ।<br>
निःसपत्नाश्च ते सर्वे जायंते तत्र मानवाः ३।<br>
दशवर्षसहस्राणि शतानि दशपंच च ।<br>
जीवंति ते महाभागा नित्यं मुदितमानसाः ४।<br>
दक्षिणेन तु नीलस्य निषधस्योत्तरेण तु ।<br>
वर्षं हिरण्मयं नाम यत्र हैरण्वती नदी ५।<br>
यत्र चायं महाप्राज्ञाः पक्षिराट्पतगोत्तमः ।<br>
यज्ञानुगा विप्रवरा धन्विनः प्रियदर्शनाः ६।<br>
महाबलास्तत्र जना विप्रा मुदितमानसाः ।<br>
एकादशसहस्राणि वर्षाणां ते तपोधनाः ७।<br>
आयुःप्रमाणं जीवंति शतानि दश पंच च ।<br>
शृंगाणि च पवित्राणि त्रीण्येव द्विजपुंगवाः ८।<br>
एकं मणिमयं तत्र तथैकं रुक्ममद्भुतम् ।<br>
सर्वरत्नमयं चैकं भवनैरुपशोभितम् ९।<br>
तत्र स्वयं प्रभादेवी नित्यं वसति शंडिनी ।<br>
उत्तरेण तु शृंगस्य समुद्रांते द्विजोत्तमाः १०।<br>
वर्षमैरावतं नाम तस्माच्छृंगवतः परम् ।<br>
न तु तत्र सूर्यगतिर्जीर्यंते न च मानवाः ११।<br>
चंद्रमाश्च सनक्षत्रो ज्योतिर्भूत इवावृतः ।<br>
पद्मप्रभाः पद्मवर्णाः पद्मपत्रनिभेक्षणाः १२।<br>
पद्मपत्रसुगंधाश्च जायंते तत्र मानवाः ।<br>
अनिष्पन्ना नष्टगंधा निराहारा जितेंद्रियाः १३।<br>
देवलोकच्युताः सर्वे तथा विरजसो द्विजाः ।<br>
त्रयोदशसहस्राणि वर्षाणां ते द्विजोत्तमाः १४।<br>
आयुःप्रमाणं जीवंति नरा धार्मिकपुंगवाः ।<br>
क्षीरोदस्य समुद्रस्य तथैवोत्तरतः प्रभुः १५।<br>
हरिस्तिष्ठति वैकुंठः शकटे कनकामये ।<br>
अष्टचक्रं हि तद्यानं भूतयुक्तं मनोजवम् १६।<br>
अग्निवर्णं महातेजो जांबूनदविभूषितम् ।<br>
स प्रभुः सर्वभूतानां विभुश्च द्विजसत्तमाः १७।<br>
संक्षेपे विस्तरे चैव कर्ता कारयिता तथा ।<br>
पृथिव्यापस्तथाकाशं वायुस्तेजश्च सत्तमाः १८।<br>
स यज्ञः सर्वभूतानामास्यं तस्य हुताशनः १९।<br>
इति श्रीपाद्मे महापुराणे स्वर्गखंडे पंचमोऽध्यायः ५।<br>
<br>
