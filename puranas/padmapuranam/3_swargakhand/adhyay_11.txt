वसिष्ठ उवाच-<br>
अनेन तव धर्मज्ञ प्रश्रयेण दमेन च <br>
सत्येन च महाभाग तुष्टोस्मि तव सर्वशः १<br>
यस्येदृशस्ते धर्मोयं पितरस्तारितास्त्वया <br>
तेन पश्यसि मां पुत्र याज्यश्चासि ममानघ २<br>
प्रीतिर्मे वर्द्धते तेऽद्य ब्रूहि किं करवाणि ते <br>
यद्वक्ष्यसि नरश्रेष्ठ तस्य दातास्मि तेनघ ३<br>
दिलीप उवाच-<br>
वेदवेदांगतत्त्वज्ञ सर्वलोकाभिपूजित <br>
कृतमित्येव मन्ये हि यदहं दृष्टवान्प्रभुम् ४<br>
यदि त्वहमनुग्राह्यस्तव धर्म्मभृतां वर <br>
प्रक्ष्यामि हृत्स्थं संदेहं तन्मे त्वं वक्तुमर्हसि ५<br>
अस्ति मे भगवन्कश्चित्तीर्थे यो धर्मसंशयः <br>
तदहं श्रोतुमिच्छामि पृथक्संकीर्तनं त्वया ६<br>
प्रदक्षिणां यः पृथिवीं करोति द्विजसत्तम <br>
किं फलं तस्य विप्रर्षे तन्मे ब्रूहि तपोधन ७<br>
वसिष्ठ उवाच-<br>
कथयिष्यामि तदहमृषीणां मत्परायणम् <br>
तदेकाग्रमनास्तात शृणु तीर्थेषु यत्फलम् ८<br>
यस्य हस्तौ च पादौ च मनश्चैव सुसंयतम् <br>
विद्या तपश्च कीर्तिश्च स तीर्थफलमश्नुते ९<br>
प्रतिग्रहादुपावृत्तः संतुष्टो नियतः शुचिः <br>
अहंकारनिवृत्तश्च स तीर्थफलमश्नुते १०<br>
अकल्किको निराहारोऽलब्धाहारो जितेंद्रियः <br>
विमुक्तः सर्वदोषैर्यः स तीर्थफलमश्नुते ११<br>
अक्रोधनश्च राजेंद्र सत्यशीलो दृढव्रतः <br>
आत्मोपमश्च भूतेषु स तीर्थफलमश्नुते १२<br>
ऋषिभिः क्रतवः प्रोक्ता देवेष्वपि यथाक्रमम् <br>
फलं चैव यथातत्त्वं प्रेत्य चेह च सर्वशः १३<br>
न ते शक्या दरिद्रेण यज्ञाः प्राप्तुं महीपते <br>
बहूपकरणा यज्ञा नानासंभारविस्तराः १४<br>
प्राप्यंते पार्थिवैरेते समृद्धैर्वा नरैः क्वचित् <br>
न निर्धनैर्नरगणैरेकात्मभिरसाधनैः १५<br>
यो दरिद्रैरपि विधिः शक्यः प्राप्तुं जनेश्वर <br>
तुल्यो यज्ञफलैः पुण्यैस्तं निबोध महीपते १६<br>
ऋषीणां परमं गुह्यमिदं धर्म्मभृतां वर <br>
तीर्थाभिगमनं पुण्यं यज्ञैरपि विशिष्यते १७<br>
अनुपोष्य त्रिरात्राणि तीर्थाभिगमनेन च <br>
अदत्वा कांचनं गाश्च दरिद्रो नाम जायते १८<br>
अग्निष्टोमादिभिर्यज्ञैरिष्ट्वा विपुलदक्षिणैः <br>
न तत्फलमवाप्नोति तीर्थाभिगमनेन यत् १९<br>
नृलोके देवलोकस्य तीर्थं त्रैलोक्यविश्रुतम् <br>
पुष्करं तीर्थमासाद्य देवदेवसमो भवेत् २०<br>
दशकोटिसहस्राणि तीर्थानां वै महीपते <br>
सान्निध्यं पुष्करे येषां त्रिसंध्यं सूर्यवंशज २१<br>
आदित्या वसवो रुद्रा साध्याश्च समरुद्गणाः <br>
गंधर्वाप्सरसश्चैव तत्र सन्निहिताः प्रभो २२<br>
यत्र देवास्तपस्तप्त्वा दैत्या ब्रह्मर्षयस्तथा <br>
दिव्ययोगा महाराज पुण्येन महता द्विजाः २३<br>
मनसाप्यभिकामस्य पुष्कराणि मनीषिणः <br>
पूयंते सर्वपापानि नाकपृष्ठे च पूज्यते २४<br>
अस्मिंस्तीर्थे महाभाग नित्यमेव पितामहः <br>
उवास परमप्रीतो देवदानवसंमतः २५<br>
पुष्करेषु महाभाग देवाः सर्षिपुरोगमाः <br>
सिद्धिं परमिकां प्राप्ताः पुण्येन महतान्विताः २६<br>
तत्राभिषेकं यः कुर्यात्पितृदेवार्चने रतः <br>
अश्वमेधाद्दशगुणं प्रवदंति मनीषिणः २७<br>
अप्येकं भोजयेद्विप्रं पुष्करारण्यमाश्रितः <br>
तेनैति पूजिताँल्लोकान्ब्रह्मणः सदने स्थितान् २८<br>
सायंप्रातः स्मरेद्यस्तु पुष्कराणि कृतांजलि <br>
उपस्पृष्टं भवेत्तेन सर्वतीर्थेषु पार्थिव २९<br>
जन्मप्रभृति यत्पापं स्त्रियो वा पुरुषस्य वा <br>
पुष्करे गतमात्रस्य सर्वमेव प्रणश्यति ३०<br>
यथा सुराणां सर्वेषामादिस्तु मधुसूदनः <br>
तथैव पुष्करो राजन्तीर्थानामादिरुच्यते ३१<br>
उष्ट्वा द्वादशवर्षाणि पुष्करे नियतः शुचिः <br>
क्रतून्सर्वानवाप्नोति ब्रह्मलोकं च गच्छति ३२<br>
यस्तु वर्षशतं पूर्णमग्निहोत्रमुपाश्नुते <br>
कार्तिकीं वा वसेदेकां पुष्करे सममेव तत् ३३<br>
दुष्करं पुष्करे गंतुं दुष्करं पुष्करे तपः <br>
दुष्करं पुष्करे दानं वस्तुं चैव सुदुष्करम् ३४<br>
त्रीणि शृंगाणि शुभ्राणि त्रीणि प्रस्रवणानि च <br>
पुष्कराण्यादि तीर्थानि न विद्मस्तत्र कारणम् ३५<br>
उष्ट्वा द्वादशवर्षाणि नियतो नियताशनः <br>
स मुक्तः सर्वपापेभ्यो सर्वक्रतुफलं लभेत् ३६<br>
इति श्रीपाद्मे महापुराणे स्वर्गखंडे पुष्करतीर्थमाहात्म्य-<br>
वर्णनंनाम एकादशोऽध्यायः ११<br>
<br>
