ऋषय ऊचुः-।<br>
यदिदं भारतं वर्षं पुण्यं पुण्यविधायकम् ।<br>
तत्सर्वं नः समाचक्ष्व त्वं हि नो बुद्धिमान्मतः १।<br>
सूत उवाच-।<br>
अत्र ते कीर्त्तयिष्यामि वर्षं भारतमुत्तमम् ।<br>
प्रिय मित्रस्य देवस्य मनोर्वैवस्वतस्य च २।<br>
पृथोश्च प्राज्ञ वै न्यस्य तथैक्ष्वाकोर्महात्मनः ।<br>
ययातेरंबरीषस्य मांधातुर्नहुषस्य च ३।<br>
तथैव मुचुकुंदस्य कुबेरोशीनरस्य च ।<br>
ऋषभस्य तथैलस्य नृगस्य नृपतेस्तथा ४।<br>
कुशिकस्यैव राजर्षेर्गाधेश्चैव महात्मनः ।<br>
सोमस्य चैव राजर्षेर्दिलीपस्य तथैव च ५।<br>
अन्येषां च महाभागाः क्षत्रियाणां बलीयसाम् ।<br>
सर्वेषामेव भूतानां प्रियं भारतमुत्तमम् ६।<br>
ततो वर्षं प्रवक्ष्यामि यथाश्रुतमहो द्विजाः ।<br>
महेंद्रो मलयःसह्यः शुक्तिमानृक्षवानपि ७।<br>
विंध्यश्च पारियात्रश्च सप्तैते कुलपर्वताः ।<br>
तेषां सहस्रशो विप्रा पर्वतास्ते समीपतः ८।<br>
अविज्ञाताः सारवंतो विपुलाश्चित्रसानवः ।<br>
अन्ये तु ये परिज्ञाता ह्रस्वा ह्रस्वोपजीविनः ९।<br>
आर्यम्लेच्छसधर्माणस्ते मिश्राः पुरुषा द्विजाः ।<br>
नदीं पिबंति विमलां गंगां सिंधुंसरस्वतीम् १०।<br>
गोदावरीं नर्मदां च बहूदां च महानदीम् ।<br>
शतद्रुं चंद्रभागां च यमुनां च महानदीम् ११।<br>
दृषद्वतीं वितस्तां च विपापां स्वच्छवालुकाम् ।<br>
नदीं वेत्रवतीं चैव कृष्णां वेणीं च निम्नगाम् १२।<br>
इरावतीं वितस्तां च पयोष्णीं देविकामपि ।<br>
वेदस्मृतिं वेदशिरां त्रिदिवां सिंधुला कृमिम् १३।<br>
करीषिणीं चित्रवहां त्रिसेनां चैव निम्नगाम् ।<br>
गोमतीं धूतपापां च चंदनां च महानदीम् १४।<br>
कौशिकीं त्रिदिवां हृद्यां नाचितां रोहितारणीम् ।<br>
रहस्यां शतकुंभां च सरयूं च द्विजोत्तमाः १५।<br>
चर्मण्वतीं वेत्रवतीं हस्तिसोमां दिशं तथा ।<br>
शरावतीं पयोष्णीं च भीमां भीमरथीमपि १६।<br>
कावेरीं चुलुकां चापि तापीं शतमलामपि ।<br>
नीवारां महितां चापि सुप्रयोगां तथा नदीम् १७।<br>
पवित्रां कृष्णलां सिंधुं वाजिनीं पुरमालिनीम् ।<br>
पूर्वाभिरामां वीरां च भीमां मालावतीं तथा १८।<br>
पलाशिनीं पापहरां महेंद्रां पटलावतीम् ।<br>
करीषिणीमसिक्नीं च कुशचीरीं महानदीम् १९।<br>
मरुतां प्रवरां मेनां हेमां घृतवतीं तथा ।<br>
अनावतीमनुष्णां च सेव्यां कापीं च सत्तमाः २०।<br>
सदावीरामधृष्यां च कुशचीरां महानदीम् ।<br>
रथचित्रां ज्योतिरथां विश्वामित्रां कपिंजलाम् २१।<br>
चंद्रावहफलद्यं चैव कुचीरामंबुवाहिनीम् ।<br>
वैनदीं पिंगलां वेणां तुंगवेगां महानदीम् २२।<br>
विदिशां कृष्णवेणां च ताम्रां च कपिलामपि ।<br>
धेनुं सकामां वेदस्वां हविःस्रावां महापथाम् २३।<br>
शिप्रां च पिच्छलां चैव भारद्वाजीं च निम्नगाम् ।<br>
कौर्णिकीं निम्नगां शोणां बाहुदामथ चंद्रमाम् २४।<br>
दुर्गामंतः शिलां चैव ब्रह्ममेध्यां दृषद्वतीम् ।<br>
परोक्षामथ रोहीं च तथा जंबूनदीमपि २५।<br>
सुनासां तमसां दासीं सामान्यां वरणामसिम् ।<br>
नीलां धृतिकरीं चैव पर्णाशां च महानदीम् २६।<br>
मानवीं वृषभां भासां ब्रह्ममेध्यां दृषद्वतीम् ।<br>
एताश्चान्याश्च बहुला महानद्यो द्विजर्षभाः २७।<br>
सदा निरामयां कृष्णां मंदगां मंदवाहिनीम् ।<br>
ब्राह्मणीं च महागौरीं दुर्गामपि च सत्तमाः २८।<br>
चित्रोत्पलां चित्ररथामतुलां रोहिणीं तथा ।<br>
मंदाकिनीं वैतरणीं कोकां चापि महानदीम् २९।<br>
शुक्तिमतीमनंगां च तथैव वृषसाह्वयाम् ।<br>
लोहित्यां करतोयां च तथैव वृषकात्वयाम् ३०।<br>
कुमारीमृषितुल्यां च मारिषां च सरस्वतीम् ।<br>
मंदाकिनीं सुपुण्यां च सर्वां गंगां च सत्तमाः ३१।<br>
विश्वस्य मातरः सर्वाः सर्वाश्चैव महाफलाः ।<br>
तथा नद्यः सुप्रकाशाः शतशोथ सहस्रशः ३२।<br>
इत्येता सरितो विप्राः समाख्याता यथास्मृति ।<br>
अतऊर्द्ध्वं जनपदान्निबोध गदतो मम ३३।<br>
तत्रेमे कुरुपांचालाः शाल्वमात्रेय जांगलाः ।<br>
शूरसेनाः पुलिंदाश्च बौधामालास्तथैव च ३४।<br>
मत्स्याः कुशट्टाः सौगंध्याः कुत्सपाः काशिकोशलाः ।<br>
चेदिमत्स्यकरूषाश्च भोजाः सिंधुपुलिंदकाः ३५।<br>
उत्तमाश्च दशार्णाश्च मेकलाश्चोत्कलैः सह ।<br>
पंचालाः कोशलाश्चैव नैकपृष्ठयुगंधराः ३६।<br>
बोधा मद्राः कलिंगाश्च काशयो परकाशयः ।<br>
जठराः कुकुराश्चैव सुदशार्णाः सुसत्तमाः ३७।<br>
कुंतयोऽवंतयश्चैव तथैवापरकुंतयः ।<br>
गोमंता मल्लकाः पुंड्राः विदर्भा नृपवाहिकाः ३८।<br>
अश्मकाः सोत्तराश्चैव गोपराष्ट्राः कनीयसः ।<br>
अधिराज्यकुशट्टाश्च मल्लराष्ट्राश्च केरलाः ३९।<br>
मालवाश्चोपवास्याश्च चक्रावक्रालयाः शकाः ।<br>
विदेहा मगधाः सद्मा मलजा विजयास्तथा ४०।<br>
अंगा वंगाः कलिंगाश्च यकृल्लोमान एव च ।<br>
मल्लाः सुदेष्णाः प्रह्लादा महिषाः शशकास्तथा ४१।<br>
बाह्लिका वाटधानाश्च आभीराः कालतोयकाः ।<br>
अपरांताः परांताश्च पंकलाश्चर्मचंडिकाः ४२।<br>
अटवीशेखराश्चैव मेरुभूताश्च सत्तमाः ।<br>
उपावृतानुपावृताः सुराष्ट्राः केकयास्तथा ४३।<br>
कुट्टापरांता माहेयाः कक्षाः सामुद्र निष्कुटाः ।<br>
अंधाश्च बहवो विप्रा अंतर्गिर्यस्तथैव च ४४।<br>
बहिर्गिर्य्योंगमलदा मगधा मालवार्घटाः ।<br>
सत्त्वतराः प्रावृषेयाः भार्गवाश्च द्विजर्षभाः ४५।<br>
पुंड्रा भार्गाः किराताश्च सुदेष्णा भासुरास्तथा ।<br>
शका निषादा निषधास्तथैवानर्त नैऋताः ४६।<br>
पूर्णलाः पूतिमत्स्याश्च कुंतला कुशकास्तथा ।<br>
तरिग्रहाश्शूरसेना ईजिकाः कल्पकारणाः ४७।<br>
तिलभागामसाराश्च मधुमत्ताः ककुंदकाः ।<br>
काश्मीराः सिंधुसौवीरा गांधारा दर्शकास्तथा ४८।<br>
अभीसाराः कुद्रुताश्च सौरिला बाह्लिकास्तथा ।<br>
दर्वी च मालवा दर्वा वातजामरथोरगाः ४९।<br>
बलरट्टास्तथा विप्राः सुदामानः मुमल्लिकाः ।<br>
बंधाकरीकषाश्चैव कुलिंदा गंधिकास्तथा ५०।<br>
वनायवोदशाः पार्श्वरोमाणः कुशबिंदवः ।<br>
काच्छा गोपालकच्छाश्च जांगलाः कुरुवर्णकाः ५१।<br>
किराताबर्बराः सिद्धा वैदेहास्ताम्रलिप्तिकाः ।<br>
औड्रम्लेच्छाः ससैरिंद्राः पार्वतीयाश्च सत्तमाः ५२।<br>
अथापरे जनपदा दक्षिणा मुनिपुंगवाः ।<br>
द्रविडाः केरलाः प्राच्या मूषिका बालमूषिकाः ५३।<br>
कर्णाटका माहिषका विकंधा मूषिकास्तथा ।<br>
झल्लिकाः कुंतलाश्चैव सौहृदानलकाननाः ५४।<br>
कौक्कुटकास्तथा बोलाः कोकणा मणिवालकाः ।<br>
समंगा कनकाश्चैव कुंकुरांगारमारिषाः ५५।<br>
ध्वजिन्युत्सवसंकेतास्त्रिवर्गा माल्यसेनयः ।<br>
व्यूढकाः कोरकाः प्रोष्टाः संगवेगधरास्तथा ५६।<br>
तथैव विंद्यरुलिकाः पुलिंदा बल्वलैः सह ।<br>
मालवा मलराश्चैव तथैवापरवर्तकाः ५७।<br>
कुलिंदाः कालदाश्चैव चंडकाः कुरटास्तथा ।<br>
मुशलास्तनवालाश्च सतीर्था पूतिसृंजयाः ५८।<br>
अनिदायाः शिवाटाश्च तपनाः सूतपास्तथा ।<br>
ऋषिकाश्च विदर्भाश्च स्तंगना परतंगकाः ५९।<br>
उत्तराश्चापरेम्लेच्छा जना हि मुनिपुंगवाः ।<br>
जवनाश्च सकांबोजा दारुणा म्लेच्छजातयः ६०।<br>
सकृघृहाः कुलट्याश्च हूणा पारसिकैः सह ।<br>
तथैव रमणाश्चान्यास्तथा च दशमालिकाः ६१।<br>
क्षत्रियोपनिवेशाश्च वैश्यशूद्र कुलानि च ।<br>
शूराभीराश्च दरदाः काश्मीराः पशुभिः सह ६२।<br>
खांडीकाश्च तुषाराश्च पद्मगा गिरिगह्वराः ।<br>
आद्रेयाः सभिरादाजास्तथैव स्तनपोषकाः ६३।<br>
द्रोषकाश्च कलिंगाश्च किरातानां च जातयः ।<br>
तोमरा हन्यमानाश्च तथैव करभंजकाः ६४।<br>
एते चान्ये जनपदाः प्राच्योदीच्यास्तथैव च ।<br>
उद्देशमात्रेण मया देशाः संकीर्तिता द्विजाः ।<br>
यथागुणबलं चापि त्रिवर्गस्य महाफलम् ६५।<br>
इति श्रीपाद्मे महापुराणे स्वर्गखंडे षष्ठोऽध्यायः ६।<br>
<br>
