व्यास उवाच-<br>
एवं दंडादिभिर्युक्तः शौचाचारसमन्वितः ।<br>
आहूतोध्यापनं कुर्याद्वीक्ष्यमाणो गुरोर्मुखम् १।<br>
नित्यमुद्यतपाणिः स्यात्साध्वाचारः सुसंयतः ।<br>
आस्यतामिति चोक्तः सन्नासीताभिमुखं गुरोः २।<br>
प्रतिश्रवणसंभाषे शयानो न समाचरेत् ।<br>
आसीनो न च भुंजानो न तिष्ठेन्न पराङ्मुखः ३।<br>
नीचैः शय्यासनं चास्य सर्वदा गुरुसन्निधौ ।<br>
गुरोस्तु चक्षुर्विषयेन यथेष्टासनो भवेत् ४।<br>
नोदाहरेदस्य नाम परोक्षमपि केवलम् ।<br>
न चैवास्यानुकुर्वीत गतिभाषणचेष्टितम् ५।<br>
गुरोर्यत्र परीवादो निंदा वापि प्रवर्तते ।<br>
कर्णौ तत्र पिधातव्यौ गंतव्यं वा ततोऽन्यतः ६।<br>
दूरस्थो नार्चयेदेनं न क्रुद्धो नांतिके स्त्रियः ।<br>
न चैवास्योत्तरं ब्रूयात्स्थितो नासीत सन्निधौ ७।<br>
उदकुंभं कुशान्पुष्पं समिधोऽस्याहरेत्सदा ।<br>
मार्जनं लेपनं नित्यमंगानां वै समाचरेत् ८।<br>
नास्य निर्माल्यशयनं पादुकोपानहावपि ।<br>
आक्रामेदासनं चास्य च्छायादीन्वा कदाचन ९।<br>
साधयेद्दंतकाष्ठादींल्लब्धं चास्मै निवेदयेत् ।<br>
अनापृच्छ्य न गंतव्यं भवेत्प्रियहिते रतः १०।<br>
न पादौ सारयेदस्य सन्निधाने कदाचन ।<br>
जृंभितं हसितं चैव कंठप्रावरणं तथा ११।<br>
वर्जयेत्सन्निधौ नित्यमंगस्फोटनमेव च ।<br>
यथाकालमधीयीत यावन्न विमना गुरुः १२।<br>
आसीनोऽधो गुरोः पार्श्वे सेवां च सुसमाहितः ।<br>
आसने शयने याने नैव तिष्ठेत्कदाचन १३।<br>
धावंतमनुधावेत गच्छंतमनुगच्छति ।<br>
गोश्वोष्ट्रयानप्रासादे तथाधोविष्टरेषु च १४।<br>
आसीत गुरुणा सार्द्धं शिलाफलक नौषु च ।<br>
जितेंद्रियः स्यात्सततं वश्यात्माक्रोधनः शुचिः १५।<br>
प्रयुंजीत सदा वाचं मधुरां हितकारिणीम् ।<br>
गंधमाल्यं रसं कल्पं शुक्तिं प्राणिविहिंसनम् १६।<br>
अभ्यंजनांजनोन्मर्द्दच्छत्रधारणमेव च ।<br>
कामं लोभं भयं निद्रां गीतवादित्रनर्तनम् १७।<br>
आतर्जनं परीवादं स्त्रीप्रेक्षालंभनं तथा ।<br>
परोपघातं पैशुन्यं प्रयत्नेन विवर्जयेत् १८।<br>
उदकुंभं सुमनसो गोशकृन्मृत्तिका कुशान् ।<br>
आहरेद्यावदन्नानि भैक्ष्यं चाहरहश्चरेत् १९।<br>
घृतं च लवणं सर्वं वर्ज्यं पर्युषितं च यत् ।<br>
अनृत्यदर्शी सततं भवेद्गीतादि निस्पृहः २०।<br>
नादित्यं वै समीहेत नाचरेद्दंतधावनम् ।<br>
एकांतमशुचिस्त्रीभिः शूद्राद्यैरभिभाषणम् २१।<br>
गुरूच्छिष्टं भेषजान्नं प्रयुंजीत न कामतः ।<br>
मलापकर्षणं स्नानं नाचरेद्धि कदाचन २२।<br>
न कुर्यान्मानसं विप्रो गुरोस्त्यागे कथंचन ।<br>
मोहाद्वा यदि वा लोभात्त्यक्त्वा तु पतितो भवेत् २३।<br>
लौकिकं वैदिकं वापि तथाध्यात्मिकमेव वा ।<br>
आददीत यतो ज्ञानं तं न द्रुह्येत्कदाचन २४।<br>
गुरोरप्यवलिप्तस्य कार्याकार्यमजानतः ।<br>
उत्पथप्रतिपन्नस्य न मनुस्त्यागमब्रवीत् २५।<br>
गुरोर्गुरौ सन्निहिते गुरुवद्वृत्तिमाचरेत् ।<br>
नत्वाभिसृष्टो गुरुणा स्वान्गुरूनभिवादयेत् २६।<br>
विद्यागुरुष्वेतदेवं नित्यावृत्तिषु योगिषु ।<br>
प्रतिषेधत्सु चाधर्माद्धितं चोपदिशत्सु च २७।<br>
श्रेयः स्वगुरुवद्वृत्तिं नित्यमेव समाचरेत् ।<br>
गुरुपुत्रेषु दारेषु गुरोश्चैव स्वबंधुषु २८।<br>
बालः संमानयेन्मान्याञ्छिष्टो वा यदि कर्म्मणि ।<br>
अध्यापयन्गुरोः सूनुं गुरुवन्मानमर्हति २९।<br>
उत्सादनं च गात्राणां स्नापनोच्छिष्टभोजनः ।<br>
न कुर्याद्गुरुपुत्रस्य पादयोः शौचमेव च ३०।<br>
गुरुवत्प्रतिपूज्याश्च सवर्णा गुरुयोषितः ।<br>
असवर्णाश्च संपूज्याः प्रत्युत्थानाभिवादनैः ३१।<br>
अभ्यंजनं स्नापनं च गात्रोत्सादनमेव च ।<br>
गुरुपत्न्या न कार्याणि केशानां च प्रसाधनम् ३२।<br>
गुरुपत्नी तु युवती नाभिवाद्या तु पादयोः ।<br>
कुर्वीत वंदनं भूम्यामसावहमिति ब्रुवन् ३३।<br>
विप्रोष्य पादग्रहणपूर्वकं चाभिवादनम् ।<br>
गुरुदारेषु कुर्वीत सतां धर्म्ममनुस्मरन् ३४।<br>
मातृष्वसा मातुलानी श्वश्रूश्चाथ पितृष्वसा ।<br>
संपूज्या गुरुपत्नीवत्समास्ता गुरुभार्यया ३५।<br>
भ्रातृभार्याश्च संग्राह्या सवर्णा हन्यहन्यपि ।<br>
विप्रोष्य तूपसंग्राह्या ज्ञातिसंबंधियोषितः ३६।<br>
पितुर्भगिन्या मातुश्च जायस्यां च स्वसर्यपि ।<br>
मातृवद्वृत्तिमातिष्ठेन्माता ताभ्यो गरीयसी ३७।<br>
एवमाचारसंपन्नमात्मवंतमदांभिकम् ।<br>
वेदमध्यापयेद्धर्म्मं पुराणांगानि नित्यशः ३८।<br>
संवत्सरोषिते शिष्ये गुरुर्ज्ञानमनिर्दिशन् ।<br>
हरते दुष्कृतं तस्य शिष्यस्य वसतो गुरुः ३९।<br>
आचार्यपुत्रः शुश्रूषुर्ज्ञानदो धार्मिकः शुचिः ।<br>
शक्तोन्नदोंबुदः साधुरध्याप्यादश धर्मतः ४०।<br>
कृतकंठस्तथाऽद्रोहः मेधावी गुरुकृन्नरः ।<br>
आप्तः प्रियोऽथ विधिवत्षडध्याप्या द्विजातयः ४१।<br>
एतेषु ब्राह्मणे दानमन्यत्र तु यथोचितम् ।<br>
आचम्य संयतो नित्यमधीयीत उदङ्मुखः ४२।<br>
उपसंगृह्य तत्पादौ वीक्ष्यमाणो गुरोर्मुखम् ।<br>
अधीष्व भो इति ब्रूयाद्विरामोऽस्त्विति चाऽरमेत् ४३।<br>
प्राक्कूलान्पर्युपासीत पवित्रैश्चैव पावकः ।<br>
प्राणायामैस्त्रिभिः पूतस्ततोंकारमर्हति ४४।<br>
ब्राह्मणः प्रणवं कुर्यादंतेऽपि विधिवद्द्विजाः ।<br>
कुर्यादध्यापनं नित्यं सब्रह्मांजलिपूर्वतः ४५।<br>
सर्वेषामेव भूतानां वेदश्चक्षुः सनातनः ।<br>
अधीयीताप्ययं नित्यं ब्राह्मण्याद्धीयतेऽन्यथा ४६।<br>
अधीयीत ऋचो नित्यं क्षीराहुत्या सदेवताः ।<br>
प्रीणाति तर्पयन्कालं कामैर्हूताः सदैवताः ४७।<br>
यजूंष्यधीते नियतं दध्ना प्रीणाति देवताः ।<br>
सामान्यधीते प्रीणाति घृताहुतिभिरन्वहम् ४८।<br>
अथर्वांगिरसो नित्यं मध्वा प्रीणाति देवताः ।<br>
धर्मांगानि पुराणानि मांसैस्तर्पयतेसुरान् ४९।<br>
प्रातश्च सायं प्रयतो नैत्यकं विधिमाश्रितः ।<br>
गायत्रीं समधीयीत गत्वारण्यं समाहितः ५०।<br>
सहस्रपरमां देवीं शतमध्यां दशावराम् ।<br>
गायत्रीं वै जपेन्नित्यं जपयज्ञः प्रकीर्तितः ५१।<br>
गायत्रीं चैव वेदांश्च तुलया तोलयत्प्रभुः ।<br>
एकतश्चतुरोवेदा गायत्रीं च तथैकतः ५२।<br>
ॐकारमादितः कृत्वा व्याहृतीस्तदनंतरम् ।<br>
ततोऽधीयीत सावित्रीमेकाग्रः श्रद्धयान्वितः ५३।<br>
पुराकल्पे समुत्पन्ना भूर्भुवः स्वः सनातनाः ।<br>
महाव्याहृतयस्तिस्रः सर्वाशुभनिबर्हणाः ५४।<br>
प्रधानं पुरुषः कालो विष्णुब्रह्ममहेश्वराः ।<br>
सत्वंरजस्तमस्तिस्रः क्रमाद्व्याहृतयः स्मृताः ५५।<br>
ॐकारस्तत्परं ब्रह्म सावित्री स्यात्तदुत्तरम् ।<br>
एष मंत्रो महायोगः सारात्सार उदाहृतः ५६।<br>
योऽधीतेऽहन्यहन्येतां गायत्रीं वेदमातरम् ।<br>
विज्ञायार्थं ब्रह्मचारी स याति परमां गतिम् ५७।<br>
गायत्री वेदजननी गायत्री लोकपावनी ।<br>
गायत्र्या न परं जप्यमेतद्विज्ञायमुच्यते ५८।<br>
श्रावणस्य तु मासस्य पौर्णमास्यां द्विजोत्तमाः ।<br>
आषाढ्यां प्रोष्ठपद्यां वा वेदोपाकरणं स्मृतम् ५९।<br>
यत्सूर्ययाम्यगमनं मासान्विप्रोर्द्धपंचमान् ।<br>
अधीयीत शुचौ देशे ब्रह्मचारी समाहितः ६०।<br>
पुष्ये तुच्छंदसां कुर्याद्बहिरुत्सर्जनं द्विजः ।<br>
मासि शुक्लस्य वा प्राप्ते पूर्वाह्णे प्रथमेऽहनि ६१।<br>
छदांसि च द्विजोऽभ्यस्येच्छुक्लपक्षे तु वै द्विजः ।<br>
वेदांगानि पुराणानि कृष्णपक्षेषु मानवः ६२।<br>
इमान्नित्यमनध्यायानधीयानो विवर्जयेत् ।<br>
अध्यापनं च कुर्वाणोऽभ्यस्यन्नपि प्रयत्नतः ६३।<br>
कर्णश्रवेऽनिले रात्रौ दिवापांसुसमूहने ।<br>
विद्युत्स्तनितवर्षेषु महोल्कानां च संप्लवे ६४।<br>
अकालिकमनध्यायमेतेष्वाह प्रजापतिः ।<br>
एतानभ्युदिनान्विद्याद्यदा प्रादुष्कृताग्निषु ६५।<br>
तदा विद्यादनध्यायमनृतौ चाभ्रदर्शने ।<br>
निर्घाते भूमिचलने ज्योतिषां चोपसर्जने ६६।<br>
एतानकालिकान्विद्यादनध्यायानृतावपि ।<br>
प्रादुष्कृतेष्वग्निषु च विद्युत्स्तनितनिस्वने ६७।<br>
सज्योतिः स्यादनध्यायः शेषे रात्रौ यथा दिवा ।<br>
नित्यानध्याय एव स्याद्ग्रामेषु नगरेषु च ६८।<br>
धर्मनैपुण्यकामानां पूतिगंधे च नित्यशः ।<br>
अंतः शवगतेग्रामे वृषलस्य च सन्निधौ ६९।<br>
अनध्यायोरुद्यमाने समये जलदस्य च ।<br>
उदके चार्धरात्रे च विण्मूत्रं च विसर्जयन् ७०।<br>
उच्छिष्टः श्राद्धभुक्चैव मनसापि न चिंतयेत् ।<br>
प्रतिगृह्य द्विजो विद्वानेकोद्दिष्टस्य वेतनम् ७१।<br>
त्र्यहं न कारयेद्ब्रह्म राज्ञो राहोश्च सूतके ।<br>
यावदेकान्ननिष्ठा स्यात्स्नेहालोपश्च तिष्ठति ७२।<br>
विप्रस्य विदुषो देहे तावद्ब्रह्म न कीर्तयेत् ।<br>
शयानः प्रौढपादश्च कृत्वा चैवावसक्थिकाम् ७३।<br>
नाधीयीतामिषं जग्ध्वा शूद्रश्राद्धान्नमेव च ।<br>
नीहारे बाणशब्दे च संध्ययोरुभयोरपि ७४।<br>
अमावास्या चतुर्दश्योः पौर्णमास्यष्टमीषु च ।<br>
उपाकर्मणि चोत्सर्गे त्रिरात्रं क्षपणं स्मृतम् ७५।<br>
अष्टकासु अहोरात्रमृत्वंतासु च रात्रिषु ।<br>
मार्गशीर्षे तथा पौषे माघमासे तथैव च ७६।<br>
तिस्रोऽष्टकाः समाख्याता कृष्णपक्षेषु सूरिभिः ।<br>
श्लेष्मातकस्य च्छायायां शाल्मलेर्मधुकस्य च ७७।<br>
कदाचिदपि नाध्येयं कोविदारकपित्थयोः ।<br>
समानविद्ये च मृते तथा सब्रह्मचारिणि ७८।<br>
आचार्ये संस्थिते चापि त्रिरात्रं क्षपणं स्मृतम् ।<br>
छिद्राण्येतानि विप्राणामनध्यायाः प्रकीर्तिताः ७९।<br>
हिंसंति राक्षसास्तेषु तस्मादेतान्विवर्जयेत् ।<br>
नैत्यकेनास्त्यनध्यायः संध्योपासनमेव च ८०।<br>
उपाकर्म्मणि होमांते होममध्ये तथैव च ।<br>
एकामृचमथैकं वा यजुः सामानि वा पुनः ८१।<br>
नाष्टकाद्यास्वधीयीत मारुते चाभिधावति ।<br>
अनध्यायस्तु नांगेषु नेतिहासपुराणयोः ८२।<br>
न धर्मशास्त्रेष्वन्येषु सर्वाण्येतानि वर्जयेत् ।<br>
एष धर्मः समासेन कीर्तितो ब्रह्मचारिणः ८३।<br>
ब्रह्मणाऽभिहितः पूर्वमृषीणां भावितात्मनाम् ।<br>
योऽन्यत्र कुरुते यत्नमनधीत्य श्रुतिं द्विजः ८४।<br>
स संमूढो न संभाष्यो वेदबाह्यो द्विजातिभिः ।<br>
न वेदपाठमात्रेण संतुष्टो वै भवेद्द्विजः ८५।<br>
पाठमात्रावसानस्तु पंके गौरिव सीदति ।<br>
योऽधीत्य विधिवद्वेदं वेदार्थं न विचारयेत् ८६।<br>
स संमूढः शूद्रकल्पः पात्रतां न प्रपद्यते ।<br>
यदित्वात्यंतिकं वासं कर्तुमिच्छति वै गुरौ ८७।<br>
युक्तः परिचरेदेनमाशरीरविमोक्षणम् ।<br>
गत्वा वनं च विधिवज्जुहुयाज्जातवेदसम् ८८।<br>
अधीयीत तथा नित्यं ब्रह्मनिष्ठः समाहितः ।<br>
सावित्रीं शतरुद्रीयं वेदांतांश्च विशेषतः ।<br>
अभ्यसेत्सततं युक्तो भिक्षाशनपरायणः ८९।<br>
एतद्विधानं परमं पुराणं वेदागमे सम्यगिहोदितं वः ।<br>
पुरा महर्षिप्रवराभिपृष्टः स्वायंभुवो यन्मनुराह देवः ९०।<br>
इति श्रीपाद्मे महापुराणे स्वर्गखंडे कर्मयोगकथनं नाम त्रिपंचाशत्तमोऽध्यायः ५३।<br>
।<br>
