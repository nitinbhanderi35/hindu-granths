नारद उवाच-<br>
अथ संध्यां समासाद्य स विद्यांतीर्थमुत्तमम् ।<br>
उपस्पृश्य नरो विद्वान्भवेन्नास्त्यत्र संशयः १।<br>
रामस्य च प्रसादेन तीर्थराजं कृतं पुरा ।<br>
तल्लौहित्यं समासाद्य विंद्याद्बहुसुवर्णकम् २।<br>
करतोयां समासाद्य त्रिरात्रोपोषितो नरः ।<br>
अश्वमेधमवाप्नोति शक्रलोकं च गच्छति ३।<br>
गंगायास्त्वथ राजेंद्र सागरस्य च संगमे ।<br>
अश्वमेधं दशगुणं प्रवदंति मनीषणः ४।<br>
गंगायास्तु परं द्वीपं प्राप्य यः स्नाति भारत ।<br>
त्रिरात्रोपोषितो राजन्सर्वकाममवाप्नुयात् ५।<br>
ततो वैतरणीं गत्वा नदीं पापप्रमोचनीम् ।<br>
विरजं तीर्थमासाद्य विराजति यथा शशी ६।<br>
प्रभावे च कुलं पूत्वा सर्वपापं व्यपोहति ।<br>
गोसहस्रफलं लब्ध्वा पुनाति स्वकुलं नरः ७।<br>
शोणस्य ज्योतिरथ्याश्च संगमे निवसञ्छुचिः ।<br>
तर्पयित्वा पितॄन्देवानग्निष्टोमफलं लभेत् ८।<br>
शोणस्य नर्मदायाश्च प्रभवे कुरुपुंगव ।<br>
वंशगुल्ममुपस्पृश्य वाजिमेधफलं लभेत् ९।<br>
ऋषभं तीर्थमासाद्य कोशलायां नराधिप ।<br>
वाजिमेधमवाप्नोति त्रिरात्रोपोषितो नरः १०।<br>
कोशलायां समासाद्य कालतीर्थमुपस्पृशेत् ।<br>
वृषभैकादशगुणं लभते नात्र संशयः ११।<br>
पुष्पवत्यामुपस्पृश्य त्रिरात्रोपोषितो नरः ।<br>
गोसहस्रफलं विंद्यात्कुलं चैव समुद्धरेत् १२।<br>
ततो बदारिकातीर्थे स्नात्वा प्रयतमानसः ।<br>
दीर्घायुष्यमवाप्नोति स्वर्गलोकं च गच्छति १३।<br>
ततो महेंद्रमासाद्य जामदग्न्यनिषेवितम् ।<br>
रामतीर्थे नरः स्नात्वा वाजिमेधफलं लभेत् १४।<br>
मतंगस्य तु केदारं तत्रैव भरतर्षभ ।<br>
तत्र स्नात्वा नरो राजन्गोसहस्रफलं लभेत् १५।<br>
श्रीपर्वतं समासाद्य नदीतीरमुपस्पृशेत् ।<br>
अश्वमेधमवाप्नोति परां सिद्धिं च गच्छति १६।<br>
श्रीपर्वते महादेवो देव्या सह महाद्युतिः ।<br>
न्यवसत्परमप्रीतो ब्रह्मा च त्रिदशैर्वृतः १७।<br>
तत्र देवह्रदे स्नात्वा शुचिः प्रयतमानसः ।<br>
अश्वमेधमवाप्नोति परां सिद्धिं च गच्छति १८।<br>
ऋषभं पर्वतं गत्वा भांडेषु सुरपूजितम् ।<br>
वाजपेयमवाप्नोति नाकपृष्ठे च मोदते १९।<br>
ततो गच्छेत कावेरीं वृतामृप्सरसां गणैः ।<br>
तत्र स्नात्वा नरो राजन्गोसहस्रफलं लभेत् २०।<br>
तत्र तीर्थे समुद्रस्य कन्यातीर्थमुपस्पृशेत् ।<br>
तत्रोपस्पृश्य राजेंद्र सर्वपापैः प्रमुच्यते २१।<br>
अथ गोकमर्णमासाद्य त्रिषुलोकेषु विश्रुतम् ।<br>
समुद्रमध्ये राजेंद्र सर्वलोकनमस्कृतम् २२।<br>
यत्र ब्रह्मादयो देवा मुनयश्च तपोधनाः ।<br>
भूतयक्षाः पिशाचाश्च किन्नराः समहोरगाः २३।<br>
सिद्धचारणगंधर्वा मानुषाः पन्नगास्तथा ।<br>
सरितः सागराः शैला उपासंते उमापतिम् २४।<br>
तत्रेशानं समभ्यर्च्य त्रिरात्रोपोषितो नरः ।<br>
दशाश्वमेधमाप्नोति गाणपत्यं च विंदति २५।<br>
उपोष्य द्वादशरात्रं कृतार्थो जायते नरः ।<br>
तस्मिन्नेव तु गायत्र्याः स्थानं त्रैलोक्यविश्रुतम् २६।<br>
त्रिरात्रमुषितस्तत्र गोसहस्रफलं लभेत् ।<br>
निदर्शनं च प्रत्यक्षं ब्राह्मणानां नराधिप २७।<br>
गायत्रीं पठते यस्तु योनिसंकरजो द्विजः ।<br>
गाथा वा गीतिका वाणी तस्य संपद्यते नृप २८।<br>
अब्राह्मणस्य पठतः सावित्री तूपनश्यति ।<br>
संवर्तस्य तु विप्रर्षे वापीमासाद्य दुर्ल्लभाम् २९।<br>
रूपस्य भागी भवति सुभगश्चाभिजायते ।<br>
ततो वेणां समासाद्य तर्पयेत्पितृदेवताः ३०।<br>
मयूरहंससंयुक्तं विमानं लभते नरः ।<br>
ततो गोदावरीं प्राप्य नित्यसिद्धनिषेविताम् ३१।<br>
गवामयमवाप्नोति वायुलोकं च गच्छति ।<br>
वेणायाः संगमे स्नात्वा वाजपेयफलं लभेत् ३२।<br>
वरदासंगमं स्नात्वा गोसहस्रफलं लभेत् ।<br>
ब्रह्मस्थूणां समासाद्य त्रिरात्रोपोषितो नरः ३३।<br>
गोसहस्रफलं विंद्यात्स्वर्गलोकं च गच्छति ।<br>
कुब्जावनं समासाद्य ब्रह्मचारी समाहितः ३४।<br>
त्रिरात्रोपोषितः स्नात्वा गोसहस्रफलं लभेत् ।<br>
ततो देवह्रदे स्नात्वा कृष्णवेणा जलोद्भवे ३५।<br>
ज्योतिर्मात्र ह्रदे चैव तथा कन्याश्रमे नृप ।<br>
यत्र क्रतुशतैरिष्ट्वा देवराजो दिवं गतः ३६।<br>
अग्निष्टोमशतं विंद्याद्गमनादेव तत्र तु ।<br>
सर्वदेवह्रदे स्नात्वा गोसहस्रफलं लभेत् ३७।<br>
जातिमात्र ह्रदे स्नात्वा भवेज्जातिस्मरो नरः ।<br>
शरभंगाश्रमं गत्वा शुकस्य च महात्मनः ३८।<br>
पितृदेवार्चनरतो गोसहस्रफलं लभेत् ।<br>
दंडकारण्यमासाद्य महाराज उपस्पृशेत् ३९।<br>
शरभंगाश्रमं गत्वा शुकस्य च महात्मनः ।<br>
न दुर्गतिमवाप्नोति पुनाति स्वकुलं नरः ४०।<br>
ततः सूर्यारकं गच्छेज्जमदग्निनिषेवितम् ।<br>
रामतीर्थं नरः स्नात्वा विंद्याद्बहुसुवर्णकम् ४१।<br>
सप्तगोदावरीं स्नात्वा नियतो नियताशनः ।<br>
महापुण्यमवाप्नोति देवलोकं च गच्छति ४२।<br>
ततो देवपथं गच्छेन्नियतो नियताशनः ।<br>
देवसत्रस्य यत्पुण्यं तदवाप्नोति मानवः ४३।<br>
तुंगकारण्यमासाद्य ब्रह्मचारी जितेंद्रियः ।<br>
वेदानध्यापयत्तत्र मुनीन्सारस्वतः पुरा ४४।<br>
तत्र वेदान्प्रणष्टांस्तु मुनेरांगिरसः सुतः ।<br>
उपविष्टो महर्षीणामुत्तरीयेषु भारत ४५।<br>
ॐकारेण यथान्यायं सम्यगुच्चारितेन ह ।<br>
येन यत्पूर्वमभ्यस्तं तस्य तत्समुपस्थितम् ४६।<br>
ऋषयस्तत्र देवाश्च वरुणोऽग्निप्रजापतिः ।<br>
हरिर्नारायणो देवो महादेवस्तथैव च ४७।<br>
पितामहश्च भगवान्देवैस्सह महाद्युतिः ।<br>
भृगुं नियोजयामास याजनार्थे महाद्युतिम् ४८।<br>
ततः स चक्रे भगवानृषीणां विधिवत्तदा ।<br>
सर्वेषां पुनराधानं देवदृष्टेन कर्मणा ४९।<br>
आज्यभागेन वै तत्र तर्पितास्तु यथाविधि ।<br>
देवास्त्रिभुवनं याता ऋषयश्च यथासुखम् ५०।<br>
तदरण्यं प्रविष्टस्य तुंगकं राजसत्तम ।<br>
पापं विनश्यते सद्यः स्त्रिया वै पुरुषस्य वा ५१।<br>
तत्र मासं वसेद्धीरो नियतो नियताशनः ।<br>
ब्रह्मलोकं व्रजेद्राजन्पुनीते च कुलं पुनः ५२।<br>
मेधावनं समासाद्य पितृदेवांश्च तर्पयेत् ।<br>
अग्निष्टोममवाप्नोति स्मृतिं मेधां च विंदति ५३।<br>
तत्र कालंजरं गत्वा गोसहस्रफलं लभेत् ।<br>
आत्मानं साधयेत्तत्र गिरौ कालंजरे नृप ५४।<br>
स्वर्गलोके महीयेत नरो नास्त्यत्र संशयः ।<br>
ततो गिरिवरश्रेष्ठे चित्रकूटे विशांपते ५५।<br>
मंदाकिनीं समासाद्य नदीं पापविमोचनीम् ।<br>
अत्राभिषेकं कुर्वाणः पितृदेवार्चने रतः ५६।<br>
अश्वमेधमवाप्नोति गतिं च परमां व्रजेत् ।<br>
ततो गच्छेत राजेंद्र गुहस्थानमनुत्तमम् ५७।<br>
यत्र देवो महासेनो नित्यं सन्निहितो नृप ।<br>
पुमांस्तत्र नरःश्रेष्ठ गमनादेव सिध्यति ५८।<br>
कोटितीर्थे नरः स्नात्वा गोसहस्रफलं लभेत् ।<br>
प्रदक्षिणमुपावृत्य यशःस्थानं व्रजेन्नरः ५९।<br>
अभिगम्य महादेवं विराजति यथा शशी ।<br>
तत्र कूपो महाराज विश्रुतो भरतर्षभ ६०।<br>
समुद्रा यत्र चत्वारो निवसंति युधिष्ठिर ।<br>
ततोपस्पृश्य राजेंद्र कृत्वा चापि प्रदक्षिणम् ६१।<br>
नियतात्मा नरः पूतो गच्छेत परमां गतिम् ।<br>
ततो गच्छेत्कुरुश्रेष्ठ शृंगवेरपुरं महत् ६२।<br>
यत्र तीर्णो महाप्राज्ञो रामो दाशरथिः पुरा ।<br>
गंगायां तु नरः स्नात्वा ब्रह्मचारी जितेंद्रियः ६३।<br>
विधूतपाप्मा भवति वाजपेयं च विंदति ।<br>
ततो मुंजवटं गछेत्स्थानं देवस्य धीमतः ६४।<br>
अभिगम्य महादेवमभ्यर्च्य च नराधिप ।<br>
प्रदक्षिणमुपावृत्य गाणपत्यमवाप्नुयात् ६५।<br>
ततो गच्छेत राजेंद्र प्रयागमृषिसंस्तुतम् ।<br>
यत्र ब्रह्मादयो देवा दिशश्च सदिगीश्वराः ६६।<br>
लोकपालाश्च सिद्धाश्च निरताः पितरस्तथा ।<br>
सनत्कुमारप्रमुखास्तथैव च महर्षयः ६७।<br>
तथा नागाः सुपर्णाश्च सिद्धाः शुक्रधरास्तथा ।<br>
सरितः सागराश्चैव गंधर्वाप्सरसस्तथा ६८।<br>
हरिश्च भगवानास्ते प्रजापतिपुरस्कृतः ।<br>
तत्र त्रीण्यपि कुंडानि तयोर्मध्येन जाह्नवी ६९।<br>
प्रयागात्समतिक्रांता सर्वतीर्थपुरस्कृता ।<br>
तपनस्य सुता तत्र त्रिषु लोकेषु विश्रुता ७०।<br>
यमुनागंगया सार्द्धं संगता लोकभाविनी ।<br>
गंगायमुनयोर्मध्ये पृथिव्या जघनं स्मृतम् ७१।<br>
प्रयागं जघनस्यांतमुपस्थमृषयो विदुः ।<br>
प्रयागं सुप्रतिष्ठानं कंबलाश्वतरावुभौ ७२।<br>
तीर्थं भोगवती चैव वेदी प्रोक्ता प्रजापतेः ।<br>
तत्र वेदाश्च यज्ञाश्च मूर्त्तिमंतो युधिष्ठिर ७३।<br>
प्रजापतिमुपासंत ऋषयश्च महानघाः ।<br>
यजंते क्रतुभिर्देवांस्तथा चक्रधरा नृप ७४।<br>
ततः पुण्यतमं नास्ति त्रिषु लोकेषु भारत ।<br>
प्रयागं सर्वतीर्थेभ्यः प्रभावेणाधिकं प्रभो ७५।<br>
श्रवणात्तस्य तीर्थस्य नामसंकीर्तनादपि ।<br>
मूर्धका नमनाद्वापि सर्वपापैः प्रमुच्यते ७६।<br>
तत्राभिषेकं यः कुर्यात्संगमे संशितव्रतः ।<br>
पुण्यं सुमहदाप्नोति राजसूयाश्वमेधयोः ७७।<br>
एषा यजनभूमिर्हि देवानामपि तत्कथा ।<br>
दत्तं तत्र स्वल्पमपि महद्भवति भारत ७८।<br>
न देववचनात्तात न लोकवचनादपि ।<br>
मतिरुत्क्रमणीया ते प्रयागमरणं प्रति ७९।<br>
दशतीर्थसहस्राणि षष्टिकोट्यस्तथापराः ।<br>
येषां सान्निध्यमत्रैव कीर्त्तितं कुरुनंदन ८०।<br>
चतुर्विद्ये च यत्पुण्यं सत्यवादिषु चैव यत् ।<br>
स्नातएवतदाप्नोतिगंगायामुनसंगमे ८१।<br>
ततो भोगवती नाम वासुकेस्तीर्थमुत्तमम् ।<br>
तत्राभिषेकं यः कुर्यात्सोऽश्वमेधमवाप्नुयात् ८२।<br>
तत्र हंसप्रपतनं तीर्थं त्रैलोक्यविश्रुतम् ।<br>
दशाश्वमेधिकं चैव गंगायां कुरुनंदन ८३।<br>
कुरुक्षेत्रसमा गंगा यत्र तत्रावगाहिता ।<br>
विशेषो वै कनखले प्रयागं परमं महत् ८४।<br>
यद्यकार्यशतं कृत्वा कृतं गंगावसेवनम् ।<br>
सर्वं तत्तस्य गंगापो दहत्यग्निरिवेंधनम् ८५।<br>
सर्वं दहति गंगापस्तूलराशिमिवानलः ।<br>
सर्वं कृतयुगे पुण्यं त्रेतायां पुष्करं स्मृतम् ८६।<br>
द्वापरे तु कुरुक्षेत्रं गंगा कलियुगे स्मृता ।<br>
पुष्करे तु तपस्तप्येद्दानं दद्यान्महालये ८७।<br>
मलये त्वग्निमारोहेद्भृगुतुंगे त्वनाशनम् ।<br>
पुष्करे तु कुरुक्षेत्रे गंगापो मध्यगेषु च ८८।<br>
सद्यस्तारयते जंतुः सप्तसप्तावरांस्तथा ।<br>
पुनाति कीर्त्तिता पापं दृष्ट्वा पुण्यं प्रयच्छति ८९।<br>
अवगाढा च पीत्वा च पुनात्यासप्तमं कुलम् ।<br>
यावदस्थि मनुष्यस्य गंगायाः स्पृशते जलम् ९०।<br>
तावत्स पुरुषो राजन्स्वर्गलोके महीयते ।<br>
यथा पुण्यानि तीर्थानि पुण्यान्यायतनानि च ९१।<br>
उपास्य पुण्यं लब्ध्वा च भवति परलोकभाक् ।<br>
न गंगा सदृशं तीर्थं न देवः केशवात्परः ९२।<br>
ब्राह्मणेभ्यः परं नास्ति एवमाह पितामहः ।<br>
यत्र गंगा महाराज स देशस्तत्र योजनम् ९३।<br>
सिद्धक्षेत्रं च विज्ञेयं गंगातीरसमाश्रितम् ।<br>
इदं सत्यं द्विजातीनां साधूनां मानसेषु च ९४।<br>
मुक्तिं चैव जपेत्कर्णे शिष्टस्यानुगतस्य च ।<br>
इदं धर्म्यमिदं मेध्यमिदं स्वर्ग्यमिदं सुखम् ९५।<br>
इदं पुण्यतमं रम्यं पावनं धर्ममुत्तमम् ।<br>
महीशीर्षमिदं गुह्यं सर्वपापप्रमोचनम् ९६।<br>
अधीत्य द्विजमध्ये च निर्मलत्वमवाप्नुयात् ।<br>
श्रीमत्स्वर्ग्यं महापुण्यं सपत्नशमनं शिवम् ९७।<br>
मेधाजननमग्र्यं वै तीर्थवंशानुकीर्त्तनम् ।<br>
अपुत्रो लभते पुत्रमधनो धनमाप्नुयात् ९८।<br>
महीं विजयते राजा वैश्यो धनमवाप्नुयात् ।<br>
शूद्रो यातीप्सितान्कामान्ब्राह्मणः पारगः पठन् ९९।<br>
यश्चेदं शृणुयान्नित्यं तीर्थपुण्यं सदा शुचि ।<br>
जातिस्मरत्वमाप्नोति नाकपृष्ठे च मोदते १००।<br>
गम्यान्यपि च तीर्थानि कीर्तितान्यगमान्यपि ।<br>
मनसाप्यभिगच्छेत सर्वतीर्थमनीषया १०१।<br>
एतानि वसुभिः साध्यैरादित्यैर्मरुदश्विभिः ।<br>
ऋषिभिर्देवकल्पैश्च कृतानि सुकृतैषिभिः १०२।<br>
एवं त्वमपि कौरव्य विधिनानेन सुव्रत ।<br>
व्रज तीर्थानि नियतः पुण्यं पुण्येन वर्द्धते १०३।<br>
भावितैः करणैः पूर्वमास्तिक्याछ्रुतिदर्शनात् ।<br>
प्राप्यंते तानि तीर्थानि सद्भिः शिष्टानुदर्शिभिः १०४।<br>
नाकृतो नाकृतात्मा च नाशुचिर्न च तस्करः ।<br>
स्नाति तीर्थेषु कौरव्य न च वक्रमतिर्नरः १०५।<br>
त्वया तु सम्यग्वृत्तेन नित्यं धर्मार्थदर्शिना ।<br>
पितरस्तर्पितास्तात सर्वे च प्रपितामहाः ।<br>
पितामहपुरोगाश्च देवाः सर्षिगणास्तथा १०६।<br>
वसिष्ठ उवाच-<br>
त्वं च धर्मेण धर्मज्ञ नित्यमेवाभितोषिताः ।<br>
दिलीपकीर्तिं महतीं प्राप्स्यसे भुवि शाश्वतीम् १०७।<br>
नारद उवाच-<br>
एवमुक्त्वाभ्यनुज्ञाप्य वसिष्ठो भगवानृषिः ।<br>
प्रीतः प्रीतेनमनसा तत्रैवांतरधीयत १०८।<br>
दिलीपः कुरुशार्दूल शास्त्रतत्त्वार्थदर्शनात् ।<br>
वसिष्ठवचनाच्चैव पृथिवीमनुचक्रमे १०९।<br>
एवमेषा महाभाग प्रतिष्ठाने प्रतिष्ठिता ।<br>
तीर्थयात्रा महापुण्या सर्वपापप्रमोचनी ११०।<br>
अनेन विधिना यस्तु पृथिवीं पर्यटिष्यति ।<br>
अश्वमेधशतं साग्रं फलं प्रेत्यैष भोक्ष्यते १११।<br>
ततश्चाष्टगुणं पार्थ प्राप्स्यसे धर्ममुत्तमम् ।<br>
दिलीपः पार्थ नृपतिर्यथापूर्वमवाप्तवान् ११२।<br>
नेता च त्वमृषीन्यस्मात्तस्मात्तेष्टगुणं फलम् ।<br>
रक्षोगणविकीर्णानि तीर्थान्येतानि भारत ११३।<br>
न गतिर्विद्यतेऽन्यस्य त्वामृते कुरुनंदन ।<br>
इदं देवर्षिचरितं सर्वतीर्थानुसंश्रितम् ११४।<br>
यः पठेत्कल्यमुत्थाय सर्वपापैः प्रमुच्यते ।<br>
ऋषिमुख्याः सदा यत्र वाल्मीकिस्त्वथ कश्यपः ११५।<br>
आत्रेयस्त्वथ कौंडिन्यो विश्वामित्रोऽथ गौतमः ।<br>
असितो देवलश्चैव मार्कंडेयोऽथ गालवः ११६।<br>
भरद्वाजस्य शिष्यश्च मुनिरुद्दालकस्तथा ।<br>
शौनकः सह पुत्रेण व्यासश्च तपतां वरः ११७।<br>
दुर्वासाश्च मुनिश्रेष्ठो जाबालिश्च महातपाः ।<br>
एते ऋषिवराः सर्वे त्वत्प्रतीक्ष्यास्तपोधनाः ११८।<br>
एभिः सह महाभाग तीर्थान्येतान्यनुव्रज ।<br>
प्राप्स्यसे महतीं कीर्तिं यथा राजा महाभिषः ११९।<br>
यथा ययातिर्धर्मात्मा यथा राजा पुरूरवाः ।<br>
तथा त्वं कुरुशार्दूल स्वेन धर्मेण शोभसे १२०।<br>
यथा भगीरथो राजा यथा रामश्च विश्रुतः ।<br>
यथा वै वृत्रहा सर्वान्सपत्नानदहत् पुरा १२१।<br>
त्रैलोक्यं पालयामास देवराट्विगतज्वरः ।<br>
तथा शत्रुक्षयं कृत्वा त्वं प्रजाः पालयिष्यसि १२२।<br>
स्वधर्मेणार्जितामुर्वीं प्राप्य राजीवलोचन ।<br>
ख्यातिं यास्यसि वीर्येण कार्त्तवीर्यार्जुनो यथा १२३।<br>
सूत उवाच-<br>
एवमाभाष्य राजानं नारदो भगवानृषिः ।<br>
अनुज्ञाप्य महाराजं तत्रैवांतरधीयत १२४।<br>
युधिष्ठिरोऽपि धर्मात्मा ऋषिभिः सह सुव्रतः ।<br>
जगामाखिलतीर्थानि सादरः पृथिवीपतिः १२५।<br>
मयोक्तामृषयः सर्वे तीर्थयात्राश्रयां कथाम् ।<br>
यः पठेच्छृणुयाद्वापि स मुक्तः सर्वपातकैः १२६।<br>
मयोक्तमखिलं तत्त्वं किं भूयः श्रोतुमिच्छथ ।<br>
ऋषीणां पुण्यकीर्तीनां नावक्तव्यं ममास्ति वै १२७।<br>
इति श्रीपाद्मे महापुराणे स्वर्गखंडे नानाविधतीर्थकथनं।<br>
नाम नवत्रिंशोऽध्यायः ३९।<br>
<br>
