व्यास उवाच-<br>
एवं त्वाश्रमनिष्ठानां यतीनां नियतात्मनाम् ।<br>
भैक्ष्येण वर्तनं प्रोक्तं फलमूलैरथापि वा १।<br>
एककालं चरेद्भैक्ष्यं न प्रसज्येत विस्तरम् ।<br>
भैक्ष्ये प्रसक्तो हि यतिर्विषयेष्वपि सज्जति २।<br>
सप्तागारं चरेद्भैक्ष्यमलाभे न पुनश्चरेत् ।<br>
गोदोहमात्रं तिष्ठेत कालं भिक्षुरधोमुखः ३।<br>
भिक्षेत्युक्त्वा सकृत्तूष्णीमादद्याद्वाग्यतः शुचिः ।<br>
प्रक्ष्याल्य पाणी पादौ च समाचम्य यथाविधि ४।<br>
आदित्यं दर्शयित्वान्नं भुंजीत प्राङ्मुखो नरः ।<br>
हुत्वा प्राणाहुतीः पंच ग्रासानष्टौ समाहितः ५।<br>
आचम्य देवं ब्रह्माणं ध्यायेत परमेश्वरम् ।<br>
आलाबुदारुपात्रे च मृण्मयं वैणवं तथा ६।<br>
चत्वारि यतिपात्राणि मनुराह प्रजापतिः ।<br>
प्राग्रात्रे मध्यरात्रे च पररात्रे तथैव च ७।<br>
संध्यासूक्तिविशेषेण चिंतयेन्नित्यमीश्वरम् ।<br>
कृत्वा हृत्पद्मनिलये विश्वाख्यं विश्वसंभवम् ८।<br>
आत्मानं सर्वभूतानां परस्तात्तमसः स्थितम् ।<br>
सर्वस्याधारमव्यक्तमानंदं ज्योतिरव्ययम् ९।<br>
प्रधानपुरुषातीतमाकाशं दहनं शिवम् ।<br>
तदंतं सर्वभावानामीश्वरं ब्रह्मरूपिणम् १०।<br>
ॐकारांतेथवात्मानं समाप्य परमात्मनि ।<br>
आकाशे देवमीशानं ध्यायीताकाशमध्यगम् ११।<br>
कारणं सर्वभावानामानंदैकसमाश्रयम् ।<br>
पुराणपुरुषं विष्णुं ध्यायन्मुच्येत बंधनात् १२।<br>
यद्वा गुहादौ प्रकृतौ जगत्संमोहनालये ।<br>
विचिंत्य परमं व्योम सर्वभूतैककारणम् १३।<br>
जीवनं सर्वभूतानां यत्र लोकः प्रलीयते ।<br>
आनंदं ब्रह्मणः सूक्ष्मं यत्पश्यंति मुमुक्षवः १४।<br>
तन्मध्ये निहितं ब्रह्म केवलं ज्ञानलक्षणम् ।<br>
अनंतं सत्यमीशानं विचिंत्यासीत वाग्यतः १५।<br>
गुह्याद्गुह्यतमं ज्ञानं यतीनामेतदीरितम् ।<br>
योवतिष्ठेत्सदानेन सोश्नुते योगमैश्वरम् १६।<br>
तस्माज्ज्ञानरतो नित्यमात्मविद्यापरायणः ।<br>
ज्ञानं समभ्यसेद्ब्रह्म येन मुच्येत बंधनात् १७।<br>
मत्वा पृथक्त्वमात्मानं सर्वस्मादेव केवलम् ।<br>
आनंदमक्षरं ज्ञानं ध्यायेत च ततः परम् १८।<br>
यस्माद्भवंति भूतानि यज्ज्ञात्वा नेह जायते ।<br>
स तस्मादीश्वरो देवः परस्ताद्योधितिष्ठति १९।<br>
यदंतरे तद्गमनं शाश्वतं शिवमव्ययम् ।<br>
य इदं स्वपरोक्षस्तु स देवः स्यान्महेश्वरः २०।<br>
व्रतानि यानि भिक्षूणां तथैवायं व्रतानि च ।<br>
एकैकातिक्रमेणैव प्रायश्चित्तं विधीयते २१।<br>
उपेत्य च स्त्रियं कामात्प्रायश्चित्तं समाहितः ।<br>
प्राणायामसमायुक्तं कुर्य्यात्सांतपनं शुचिः २२।<br>
ततश्चरेत नियमात्कृच्छ्रं संयतमानसः ।<br>
पुनराश्रममागम्य चरेद्भिक्षुरतंद्रितः २३।<br>
न धर्मयुक्तमनृतं हिनस्तीति मनीषिणः ।<br>
तथापि च न कर्तव्यः प्रसंगो ह्येष दारुणः २४।<br>
एकरात्रोपवासश्च प्राणायामशतं तथा ।<br>
उक्त्वानृतं प्रकर्तव्यं यतिना धर्मलिप्सुना २५।<br>
परमापद्गतेनापि न कार्यं स्तेयमन्यतः ।<br>
स्तेयादभ्यधिकः कश्चिन्नास्त्यधर्म इति स्मृतिः २६।<br>
हिंसा चैवापरा तृष्णा याच्ञात्मज्ञाननाशिका ।<br>
यदेतद्द्रविणं नाम प्राणा ह्येते बहिश्चराः २७ द्रविण।<br>
स तस्य हरते प्राणान्यो यस्य हरते धनम् ।<br>
एवं कृत्वा स दुष्टात्मा भिन्नवृत्तो व्रतच्युतः २८।<br>
भूयो निर्वेदमापन्नश्चरेद्भिक्षुरतंद्रितः ।<br>
अकस्मादेव हिंसां तु यदि भिक्षुः समाचरेत् २९।<br>
कुर्यात्कृच्छ्रातिकृच्छ्रं तु चांद्रायणमथापि वा ।<br>
स्कंदेतेंद्रियदौर्बल्यात्स्त्रियं दृष्ट्वा यतिर्यदि ३०।<br>
तेन धारयितव्या वै प्राणायामास्तु षोडश ।<br>
दिवास्कंदे त्रिरात्रं स्यात्प्राणायामशतं बुधाः ३१।<br>
एकान्ने मधुमांसे च नवश्राद्धे तथैव च ।<br>
प्रत्यक्षलवणे चोक्तं प्राजापत्यं विशोधनम् ३२।<br>
ध्याननिष्ठस्य सततं नश्यते सर्वपातकम् ।<br>
तस्मान्नारायणं ध्यात्वा तस्य ध्यानपरो भवेत् ३३।<br>
यद्ब्रह्मणः परं ज्योतिः प्रविष्टाक्षरमव्ययम् ।<br>
योंतरात्मा परं ब्रह्म स विज्ञेयो महेश्वरः ३४।<br>
एष देवो महादेवः केवलः परमं शिवः ।<br>
तदेवाक्षरमद्वैतं तदा नित्यं परं पदम् ३५।<br>
तस्मान्महीयते देवे स्वधाम्नि ज्ञानसंज्ञिते ।<br>
आत्मयोगात्परे तत्वे महादेवस्ततः स्मृतः ३६।<br>
नान्यं देवं महादेवाद्व्यतिरिक्तं प्रपश्यति ।<br>
तमेवात्मानमन्वेति यः स याति परं पदम् ३७।<br>
मन्यंते ये स्वमात्मानं विभिन्नं परमेश्वरात् ।<br>
न ते पश्यंति तं देवं वृथा तेषां परिश्रमः ३८।<br>
एकमेव परं ब्रह्म विज्ञेयं तत्त्वमव्ययम् ।<br>
स देवस्तु महादेवो नैतद्विज्ञाय बध्यते ३९।<br>
तस्माद्यतेत नियतं यतिः संयतमानसः ।<br>
ज्ञानयोगरतः शांतो महादेवपरायणः ४०।<br>
एष वः कथितो विप्रा यतीनामाश्रमः शुभः ।<br>
पितामहेन मुनिना विभुना पूर्वमीरितः ४१।<br>
नापुत्रशिष्ययोगिभ्यो दद्यादेवमनुत्तमम् ।<br>
ज्ञानं स्वयंभुवा प्रोक्तं यतिधर्म्माश्रयं शिवम् ४२।<br>
इति यतिनियमानामेतदुक्तं विधानं सुरवरपरितोषे यद्भवेदेकहेतुः ।<br>
न भवति पुनरेषामुद्भवो वा विनाशः प्रतिहितमनसो ये नित्यमेवाचरंति ४३।<br>
इति श्रीपाद्मे महापुराणे स्वर्गखंडे षष्टितमोऽध्यायः ६०।<br>
<br>
