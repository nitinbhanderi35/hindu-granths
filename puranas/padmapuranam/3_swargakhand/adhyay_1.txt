नमामि गोविन्दपदारविंदं सदेंदिरावंदितमुत्तमाढ्यम् ।<br>
जगज्जनानां हृदि संनिविष्टं महाजनैकायनमुत्तमोत्तमम् १।<br>
एकदा मुनयः सर्वे ज्वलज्ज्वलनसन्निभाः ।<br>
हिमवद्वासिनः सर्वे मुनयो वेदपारगाः २।<br>
त्रिकालज्ञा महात्मानो नानापुण्यसमाश्रयाः ।<br>
महेंद्राद्रिरता ये च ये च विंध्यनिवासिनः ३।<br>
येऽर्बुदारण्यनिरताः पुष्करारण्यवासिनः ।<br>
श्रीशैलनिरता ये च कुरुक्षेत्रनिवासिनः ४।<br>
धर्म्मारण्यरता ये च दंडकारण्यवासिनः ।<br>
जंबूमार्गरता ये च ये च सत्यनिवासिनः ५।<br>
एते चान्ये च बहवः सशिष्या मुनयोऽमलाः ।<br>
नैमिषं समुपायाताः शौनकं द्रष्टुमुत्सुकाः ६।<br>
तं पूजयित्वा विधिवत्तेन ते च सुपूजिताः ।<br>
आसनेषु विचित्रेषु बृस्यादिषु यथाक्रमम् ७।<br>
शौनकेन प्रदत्तेषु आसीनास्ते तपोधनाः ।<br>
कृष्णाश्रिताः कथाः पुण्याः परस्परमथाब्रुवन् ८।<br>
कथांतेषु ततस्तेषां मुनीनां भावितात्मनाम् ।<br>
आजगाम महातेजाः सूतस्तत्र महाद्युतिः ९।<br>
व्यासशिष्यः पुराणज्ञो रोमहर्षणसंज्ञकः ।<br>
तान्प्रणम्य यथान्यायं स तैश्चैवाभिपूजितः १०।<br>
उपविष्टं यथायोग्यं शौनकाद्या महर्षयः ।<br>
व्यासशिष्यं सुखासीनं सूतं वै रोमहर्षणम् ११।<br>
तं पप्रच्छुर्महाभागाः शौनकाद्यास्तपोधनाः ।<br>
ऋषय ऊचुः-।<br>
पौराणिक महाबुद्धे रोमहर्षण सुव्रत १२।<br>
त्वत्तः श्रुता महापुण्याः पुरा पौराणिकीः कथाः ।<br>
सांप्रतं च प्रवृत्ताः स्म कथायां सक्षणा हरेः १३।<br>
स वै पुंसां परोधर्मो यतो भक्तिरधोक्षजे ।<br>
पुनः पुराणमाचक्ष्व हरिवार्ता समन्वितम् १४।<br>
हरेरन्या कथा सूत श्मशानसदृशी स्मृता ।<br>
हरिस्तीर्थस्वरूपेण स्वयं तिष्ठति तच्छ्रुतम् १५।<br>
तीर्थानां पुण्यदातॄणां नामानि किल कीर्तय ।<br>
कुत एतत्समुत्पन्नं केन वा परिपाल्यते १६।<br>
कस्मिन्विलयमभ्येति जगदेतच्चराचरम् ।<br>
क्षेत्राणि कानि पुण्यानि के च पूज्याः शिलोच्चयाः १७।<br>
नद्यश्च काः पराः पुण्या नृणां पापहराः शुभाः ।<br>
एतत्सर्वं महाभाग कथयस्व यथाक्रमम् १८।<br>
सूत उवाच-।<br>
साधुसाधु महाभागाः साधुपृष्टं तपोधनाः ।<br>
तं प्रणम्य प्रवक्ष्यामि पुराणं पद्मसंज्ञकम् १९।<br>
पाराशर्यं परमपुरुषं विश्ववेद्यैकयोनिं विद्याधारं विपुलमतिदं वेदवेदांतवेद्यम् ।<br>
शश्वच्छांतं स्वमतिविषयं शुद्धतेजोविशालं वेदव्यासं विततयशसं सर्वदाहं नमामि २०।<br>
नमो भगवते तस्मै व्यासायामिततेजसे ।<br>
यस्य प्रसादाद्वक्ष्यामि नारायणकथामिमाम् २१।<br>
प्रवक्ष्यामि महापुण्यं पुराणं पद्मसंज्ञितम् ।<br>
सहस्रं पंचपंचाशत्षड्भिः खंडैः समन्वितम् २२।<br>
तत्रादावादिखंडं स्याद्भूमिखंडं ततः परम् ।<br>
ब्रह्मखंडं च तत्पश्चात्ततः पातालखंडकम् २३।<br>
क्रियाखंडं ततः ख्यातमुत्तरं खंडमंतिमम् ।<br>
एतदेव महापद्ममद्भुतं यन्मयं जगत् २४।<br>
तद्वृत्तांताश्रयं तस्मात्पाद्ममित्युच्यते बुधैः ।<br>
एतत्पुराणममलं विष्णुमाहात्म्यमुत्तमम् २५।<br>
देवदेवोहरिर्यद्वै ब्रह्मणे प्रोक्तवान्पुरा ।<br>
ब्रह्मा तन्नारदायाह नारदोऽस्मद्गुरोः पुरः २६।<br>
व्यासः सर्वपुराणानि सेतिहासानि संहिताः ।<br>
अध्यापयामास मुहुर्मामतिप्रियमात्मनः २७।<br>
तत्तेऽहं संप्रवक्ष्यामि पुराणमतिदुर्लभम् ।<br>
यच्छ्रुत्वा ब्रह्महत्यादि पापेभ्यो मुच्यते नरः २८।<br>
सर्वतीर्थाभिषेकं च लभते शृणुते हि यः ।<br>
श्रद्धया परया भक्त्या श्रुतमात्रेण मुक्तिदः २९।<br>
अश्रद्धयापि शृणुते लभते पुण्यसंचयम् ।<br>
तस्मात्सर्वप्रयत्नेन पद्मं श्रोत्रातिथी कुरु ३०।<br>
तत्रादिखंडं वक्ष्यामि पुण्यं पापविनाशनम् ।<br>
शृण्वंतु मुनयः सर्वे सशिष्यास्त्वत्र ये स्थिताः ३१।<br>
इति श्रीपाद्मे महापुराणे स्वर्गखंडे प्रथमोऽध्यायः १।<br>
<br>
