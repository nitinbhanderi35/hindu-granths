व्यास उवाच-<br>
एवं गृहाश्रमे स्थित्वा द्वितीयं भागमायुषः ।<br>
वानप्रस्थाश्रमं गच्छेत्सदारः साग्निरेव च १।<br>
निक्षिप्य भार्यां पुत्रेषु गच्छेद्वनमथापि वा ।<br>
दृष्ट्वापत्यस्य वापत्यं जर्जरीकृतविग्रहः २।<br>
शुक्लपक्षस्य पूर्वाह्णे प्रशस्ते चोत्तरायणे ।<br>
गत्वारण्यं नियमवांस्तपः कुर्यात्समाहितः ३।<br>
फलमूलानि पूतानि नित्यमाहारमाहरेत् ।<br>
यदाहारो भवेत्तेन पूजयेत्पितृदेवताः ४।<br>
पूजयेदतिथिं नित्यं स्नात्वा चाभ्यर्चयेत्सुरान् ।<br>
गृहादादाय चाश्नीयादष्टौ ग्रासान्समाहितः ५।<br>
जटाश्च बिभृयान्नित्यं नखरोमाणि नोत्सृजेत् ।<br>
स्वाध्यायं सर्वथा कुर्यान्नियच्छेद्वाचमन्यतः ६।<br>
अग्निहोत्रं च जुहुयात्पंचयज्ञान्समाचरेत् ।<br>
उत्पन्नैर्विविधैर्मेध्यैः शाकमूलफलेन वा ७।<br>
चीरवासा भवेन्नित्यं स्नायात्त्रिषवणं शुचिः ।<br>
सर्वभूतानुकंपश्च प्रतिग्रहविवर्जितः ८।<br>
दर्शेन पौर्णमासेन यजेत नियतं द्विजः ।<br>
ऋत्विष्ट्याग्रयणे चैव चातुर्मास्यानि कारयेत् ९।<br>
उत्तरायणं च क्रमशो दक्षिणायनमेव च ।<br>
वासंतशारदैर्मेद्ध्यैरुत्पन्नैः स्वयमाहृतैः १०।<br>
पुरोडाशांश्चरूंश्चैव विधिवन्निर्वपेत्पृथक् ।<br>
देवताभ्यः पितृभ्यश्च दत्त्वा मेध्यतरं हविः ११।<br>
शेषं समुपभुंजीत लवणं च स्वयंकृतम् ।<br>
वर्ज्जयेन्मद्यमांसानि भौमानि कवकानि च १२।<br>
भूस्तृणं शष्पकं चैव श्लेष्मातक फलानि च ।<br>
न फालकृष्टमश्नीयादुत्सृष्टमपि केनचित् १३।<br>
न ग्रामजातान्यार्तोपि पुष्पाणि च फलानि च ।<br>
श्रावणेनैव विधिना वह्निं परिचरेत्सदा १४।<br>
न द्रुह्येत्सर्वभूतानि निर्द्वंद्वो निर्भयो भवेत् ।<br>
न नक्तं किंचिदश्नीयाद्रात्रौ ध्यानपरो भवेत् १५।<br>
जितेंद्रियो जितक्रोधस्तत्त्वज्ञानविचिंतकः ।<br>
ब्रह्मचारी भवेन्नित्यं न पत्नीमपि संश्रयेत् १६।<br>
यस्तु पत्न्या वनं गत्वा मैथुनं कामतश्चरेत् ।<br>
तद्व्रतं तस्य लुप्येत प्रायश्चित्तीयते द्विजः १७।<br>
तत्र यो जायते गर्भो न स स्पृश्यो द्विजातिभिः ।<br>
न हि वेदेधिकारोस्य तद्वंशेप्येवमेव हि १८।<br>
भूमौ शयीत सततं सावित्रीजप्यतत्परः ।<br>
शरण्यः सर्वभूतानां सद्विभागपरः सदा १९।<br>
परिवादं मृषावादं निद्रालस्ये च वर्जयेत् ।<br>
एकाग्निरनिकेतः स्यात्प्रोक्षितां भूमिमाश्रयेत् २०।<br>
मृगैः सह चरेद्दांतस्तैः सहैव च संवसेत् ।<br>
शिलायां शर्करायां वा शयीत सुसमाहितः २१।<br>
सद्यः प्रक्षालको वा स्यान्माससंचयिकोपि वा ।<br>
षण्मासनिचयो वापि समानिचय एव वा २२।<br>
नक्तं चान्नं समश्नीयाद्दिवा चाहृत्य शक्तितः ।<br>
चतुर्थकालको वा स्यात्किं वाप्यष्टमकालिकः २३।<br>
चांद्रायणविधानैर्वा शुक्लेकृष्णे च वर्जयेत् ।<br>
पक्षेपक्षे समश्नीयाद्यवागूं क्वथितां सकृत् २४।<br>
पुष्पमूलफलैर्वापि केवलैर्वर्तयेत्सदा ।<br>
स्वाभाविकैः स्वयंशीर्णैर्वैखानसमते स्थितः २५।<br>
भूमौ वा परिवर्तेत तिष्ठेद्वा प्रपदैर्दिनम् ।<br>
स्थानासनाभ्यां विहरेन्न क्वचिद्धैर्य्यमुत्सृजेत् २६।<br>
ग्रीष्मे पंचतपाश्च स्याद्वर्षास्वभ्रावकाशिकः ।<br>
आर्द्रवासाश्च हेमंते क्रमशो वर्द्धयेत्तपः २७।<br>
उपस्पृशेत्त्रिषवणं पितृदेवांश्च तर्पयेत् ।<br>
एकपादेन तिष्ठेत मरीचिं वा पिबेत्सदा २८।<br>
पंचाग्निधूमगो वा स्यादूष्मगः सोमपोपि वा ।<br>
पयः पिबेच्छुक्लपक्षे कृष्णपक्षे तु गोमयम् २९।<br>
शीर्णपर्णाशनो वा स्यात्कृच्छ्रैर्वा वर्तयेत्सदा ।<br>
योगाभ्यासरतश्च स्याद्रुद्राध्यायी भवेत्सदा ३०।<br>
अथर्वशिरसोध्येता वेदांताभ्यासतत्परः ।<br>
यमान्सेवेत सततं नियमांश्चाप्यतंद्रितः ३१।<br>
अथ चाग्नीन्समारोप्य स्वात्मनि ध्यानतत्परः ३२।<br>
अनग्निरनिकेतो वा मुनिर्मोक्षपरो भवेत् ।<br>
तापसेष्वेव विप्रेषु यात्रिकं भैक्षमाहरेत् ३३।<br>
गृहमेधिषु चान्येषु द्विजेषु वनचारिषु ।<br>
ग्रामादाहृत्य चाश्नीयादष्टौ ग्रासान्वने वसन् ३४।<br>
प्रतिगृह्य पुटेनैव पाणिना शकलेन वा ।<br>
विविधाश्चोपनिषद आत्मसंसिद्धये जपेत् ३५।<br>
विद्याविशेषान्सावित्रीं रुद्राध्यायं तथैव च ।<br>
महाप्रस्थानिकं वासौ कुर्य्यादनशनं तथा ।<br>
अग्निप्रवेशमन्यद्वा ब्रह्मार्पणविधौ स्थितः ३६।<br>
इति श्रीपाद्मे महापुराणे स्वर्गखंडे वानप्रस्थाश्रमाचारधर्मो नामाष्टपंचाशत्तमोऽध्यायः ५८।<br>
<br>
