नारद उवाच-<br>
ततो गच्छेत राजेंद्र विहगेश्वरमुत्तमम् ।<br>
दर्शनात्तस्यराजेंद्र मुच्यते सर्वपातकैः १।<br>
ततो गच्छेत राजेन्द्र नर्मदेश्वरमुत्तमम् ।<br>
तत्र स्नात्वा नरो राजन्स्वर्गलोके महीयते २।<br>
अश्वतीर्थं ततो गच्छेत्स्नानं तत्र समाचरेत् ।<br>
सुभगो दर्शनीयश्च भोगवान्जायते नरः ३।<br>
पितामहं ततो गच्छेद्ब्रह्मणा निर्मितं पुरा ।<br>
तत्र स्नात्वा नरो भक्त्या पितृपिंडं तु दापयेत् ४।<br>
तिलदर्भविमिश्रं तु उदकं तु प्रदापयेत् ।<br>
तस्य तीर्थप्रभावेण सर्वं भवति चाक्षयम् ५।<br>
सावित्री तीर्थमासाद्य यस्तु स्नानं समाचरेत् ।<br>
विधूय सर्वपापानि ब्रह्मलोके महीयते ६।<br>
मनोहरं च तत्रैव तीर्थं परमशोभनम् ।<br>
तत्र स्नात्वा नरो राजन्पितृलोके महीयते ७।<br>
ततो गच्छेत राजेंद्र मानसं तीर्थमुत्तमम् ।<br>
तत्र स्नात्वा नरो राजन्रुद्रलोके महीयते ८।<br>
ततो गच्छेत राजेंद्र क्रतुतीर्थमनुत्तमम् ।<br>
विख्यातं सर्वलोकेषु सर्वपापप्रणाशनम् ९।<br>
यान्यान्प्रार्थयते कामान्पशुपुत्रधनानि च ।<br>
प्राप्नुयात्तानि सर्वाणि तत्र स्नात्वा नराधिप १०।<br>
ततो गच्छेत राजेंद्र त्रिदशद्योति विश्रुतम् ।<br>
तत्र ता ऋषिकन्यास्तु तपस्तप्यंति सुव्रताः ११।<br>
भर्त्ता भवतु सर्वासामीश्वरः प्रभुरव्ययः ।<br>
प्रीतस्तेषां महादेवश्चंडरूपधरो हरः १२।<br>
विकृतानन बीभत्सस्तच्च तीर्थमुपागतः ।<br>
तत्र कन्या महाराज वराय परमेश्वरः १३।<br>
कन्याऋद्धिं च यः सेवेत्कन्यादानं प्रयच्छति ।<br>
तीर्थं तत्र महाराज दशकन्येति विश्रुतम् १४।<br>
तत्र स्नात्वार्च्चयेद्देवं सर्वपापैः प्रमुच्यते ।<br>
ततो गच्छेत राजेंद्र स्वर्गबिंदुरिति श्रुतम् १५।<br>
तत्र स्नात्वा नरो राजन्दुर्गतिं च न पश्यति ।<br>
अप्सरेशं ततो गच्छेत्स्नानं तत्र समाचरेत् १६।<br>
क्रीडते नागलोकस्थोऽप्सरोभिः सह मोदते ।<br>
ततो गच्छेत राजेंद्र नरकं तीर्थमुत्तमम् १७।<br>
तत्र स्नात्वार्च्चयेद्देवं नरकं च न गच्छति ।<br>
भारभूतं ततो गच्छेदुपवासपरायणः १८।<br>
एतत्तीर्थं समासाद्य अवतारं तु शांभवम् ।<br>
अर्चयित्वा विरूपाक्षं रुद्रलोके महीयते १९।<br>
तस्मिंस्तीर्थे नरः स्नात्वा भारभूते महात्मनः ।<br>
यत्रतत्र मृतस्यापि ध्रुवं गाणेश्वरी गतिः २०।<br>
कार्तिकस्य तु मासस्य अर्चयित्वा महेश्वरम् ।<br>
अश्वमेधाच्छतगुणं प्रवदंति मनीषिणः २१।<br>
दीपकानां शतं कृत्वा घृतपूर्णं तु दापयेत् ।<br>
विमानैः सूर्यसंकाशैर्व्रजते यत्र शंकरः २२।<br>
वृषभं यः प्रयच्छेत शंखकुंदेंदु संनिभम् ।<br>
वृषयुक्तेन यानेन रुद्रलोकं स गच्छति २३।<br>
चरुमेकं तु यो दद्यात्तस्मिंस्तीर्थे नराधिप ।<br>
पायसं मधुसंयुक्तं भक्ष्याणि विविधानि च २४।<br>
यथाशक्त्यनुराजेंद्र भोजयेत्सहदक्षिणम् ।<br>
तस्यतीर्थप्रभावेण सर्वं कोटिगुणं भवेत् २५।<br>
नर्मदाया जलं सिक्त्वा अर्चयित्वा वृषध्वजम् ।<br>
दुर्गतिं च न पंश्यंति तस्य तीर्थप्रभावतः २६।<br>
एतत्तीर्थं समासाद्य यस्तुप्राणान्परित्यजेत् ।<br>
सर्वपापविशुद्धात्मा व्रजते यत्र शंकरः २७।<br>
जलप्रवेशं यः कुर्यात्तस्मिंस्तीर्थे नराधिप ।<br>
हंसयुक्तेन यानेन रुद्रलोकं स गच्छति २८।<br>
यावच्चंद्रश्च सूर्यश्च हिमवांश्च महोदधिः ।<br>
गंगाद्याः सरितो यावत्तावत्स्वर्गे महीयते २९।<br>
अनाशनं तु यः कुर्यात्तस्मिंस्तीर्थे नराधिप ।<br>
गर्भवासे तु राजेंद्र न पुनर्जायते नरः ३०।<br>
ततो गच्छेत राजेंद्र अटवीतीर्थमुत्तमम् ।<br>
तत्र स्नात्वा नरो राजन्निंद्रस्यार्द्धासनंलभेत् ३१।<br>
शृंगतीर्थं ततो गच्छेत्सर्वपापप्रणाशनम् ।<br>
तत्रापि स्नातमात्रस्य ध्रुवं गाणेश्वरी गतिः ३२।<br>
एरंडीनर्मदायाश्च संगमं लोकविश्रुतम् ।<br>
तत्र तीर्थं महापुण्यं सर्वपापप्रणाशनम् ३३।<br>
उपवासपरो भूत्वा नित्यं ब्रह्मपरायणः ।<br>
तत्र स्नात्वा तु राजेंद्र मुच्यते ब्रह्महत्यया ३४।<br>
ततो गच्छेत राजेन्द्र नर्मदोदधिसंगमम् ।<br>
जमदग्निरिति ख्यातं सिद्धो यत्र जनार्दनः ३५।<br>
यत्रेष्ट्वा बहुभिर्यज्ञैरिंद्रो देवाधिपोभवत् ।<br>
तत्र स्नात्वा नरो राजन्नर्मदोदधिसंगमे ३६।<br>
त्रिगुणस्याश्वमेधस्य फलं प्राप्नोति मानवः ।<br>
पश्चिमोदधिसायुज्यं मुक्तिद्वारविघाटनम् ३७।<br>
तत्र देवाः सगंधर्वा ऋषयः सिद्धचारणाः ।<br>
आराधयंति देवेशं त्रिसंध्यं विमलेश्वरम् ३८।<br>
सर्वपापविशुद्धात्मा रुद्रलोके महीयते ।<br>
विमलेश्वरपरं तीर्थं न भूतं न भविष्यति ३९।<br>
तत्रोपवासं कृत्वा ये पश्यंति विमलेश्वरम् ।<br>
सर्वपापविशुद्धात्मा रुद्रलोकं व्रजंति ते ४०।<br>
ततो गच्छेत राजेंद्र केशिनीतीर्थमुत्तमम् ।<br>
तत्र स्नात्वा नरो राजन्नुपवासपरायणः ४१।<br>
उपोष्य रजनीमेकां नियतो नियताशनः ।<br>
तत्र तीर्थप्रभावेण मुच्यते ब्रह्महत्यया ४२।<br>
सर्वतीर्थाभिषेकं च यः पश्येत्सागरेश्वरम् ।<br>
योजनाभ्यंतरे तिष्ठेदावर्ते संस्थितः शिवः ४३।<br>
तं दृष्ट्वा सर्वतीर्थानि दृष्टानि स्युर्न संशयः ।<br>
सर्वपापविनिर्मुक्तो यत्र रुद्र सः गच्छति ४४।<br>
नर्मदासंगमं यावद्यावच्चामरकंटकम् ।<br>
तत्रांतरे महाराजन्तीर्थकोट्योदकस्थिताः ४५।<br>
तीर्थात्तीर्थाटनं चर्या ऋषिकोटिनिषेविता ।<br>
अग्निहोत्रैश्च दिव्यांशैः सर्वैर्ज्ञानपरायणैः ४६।<br>
सेवितास्तेन राजेंद्र ईप्सितार्थप्रदायिकाः ।<br>
यश्चेदं वै पठेन्नित्यं शृणुयाद्वापि भक्तितः ४७।<br>
तं तु तीर्थानि सर्वाणि अभिषिंचंति पांडव ।<br>
नर्मदा च सदा प्रीता भवेद्वै नात्र संशयः ४८।<br>
प्रीतस्तस्य भवेद्रुद्रो मार्कंडेयो महामुनिः ।<br>
वंध्या च लभते पुत्रान्दुर्भगा सुभगाभवेत् ४९।<br>
कुमारीं लभते भर्त्ता यच्च यो वाञ्छते फलम् ।<br>
तदेव लभते सर्वं नात्र कार्या विचारणा ५०।<br>
ब्राह्मणो वेदमाप्नोति क्षत्रियो विजयी भवेत् ।<br>
वैश्यस्तु लभते धान्यं शूद्रः प्राप्नोति सद्गतिम् ५१।<br>
मूर्खस्तु लभते विद्यां त्रिसंध्यं यः पठेन्नरः ।<br>
नरकं च न पश्येत वियोनिं च न गच्छति ५२।<br>
