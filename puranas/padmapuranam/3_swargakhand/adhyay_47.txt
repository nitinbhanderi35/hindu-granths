मार्कंडेय उवाच-<br>
शृणु राजन्प्रयागस्य माहात्म्यं पुनरेव तु ।<br>
नैमिषं पुष्करं चैव गोतीर्थं सिंधुसागरम् १।<br>
कुरुक्षेत्रं गया चैव गंगासागरमेव च ।<br>
एते चान्ये च बहवो ये च पुण्याः शिलोच्चयाः २।<br>
दशतीर्थसहस्राणि त्रिंशत्कोट्यस्तथापरे ।<br>
प्रयागे संस्थिता नित्यमेवमाहुर्मनीषिणः ३।<br>
त्रीणि चाप्यग्निकुंडानि येषां मध्ये तु जाह्नवी ।<br>
प्रयागादभिनिष्क्रांता सर्वतीर्थपुरस्कृता ४।<br>
तपनस्य सुता देवी त्रिषु लोकेषु विश्रुता ।<br>
गंगायमुनया सार्धं संस्थिता लोकभाविनी ५।<br>
गंगायमुनयोर्मध्ये पृथिव्या जघनं स्मृतम् ।<br>
प्रयागं राजशार्दूल कलां नार्हंति षोडशीम् ६।<br>
तिस्रः कोट्योऽर्द्धकोटी च तीर्थानां वायुरब्रवीत् ।<br>
दिव्यं भुव्यंतरिक्षे च तत्सर्वं जाह्नवि स्मृता ७।<br>
प्रयागं समधिष्ठानं कंबलाश्वतरावुभौ ।<br>
भोगवत्यथ या चैव वेदिरेषा प्रजापतेः ८।<br>
तत्र देवाश्च यज्ञाश्च मूर्तिमंतो युधिष्ठिर ।<br>
पूजयंति प्रयागं ते ऋषयश्च तपोधनाः ९।<br>
यजंते क्रतुभिर्देवांस्तथा बहुधना नृपाः ।<br>
ततः पुण्यतमो नास्ति त्रिषु लोकेषु भारत १०।<br>
प्रभावात्सर्वतीर्थेभ्यः प्रभवत्यधिकं विभो ।<br>
दशतीर्थसहस्राणि तिस्रः कोट्यस्तथापरे ११।<br>
यत्र गंगा महाभागा स देशस्तत्तपोवनम् ।<br>
सिद्धक्षेत्रं तु तज्ज्ञेयं गंगातीरसमाश्रितम् १२।<br>
इति सत्यं द्विजातीनां साधूनामात्मजस्य वा ।<br>
सुहृदां च जपेत्कर्णे शिष्यस्यानुगतस्य वा १३।<br>
इदं धन्यमिदं स्वर्ग्यमिदं सेव्यमिदं शुभम् ।<br>
इदं पुण्यमिदं रम्यं पावनं धर्ममुत्तमम् १४।<br>
महर्षीणामिदं गुह्यं सर्वपापप्रणाशनम् ।<br>
अधीत्य च द्विजो ध्यायन्निर्मलत्वमवाप्नुयात् १५।<br>
यश्चेदं शृणुयान्नित्यं तीर्थं पुण्यं सदा शुचिः ।<br>
जातिस्मरत्वं लभते नाकपृष्ठे च मोदते १६।<br>
प्राप्यंते तानि तीर्थानि सद्भिः शिष्टार्थदर्शिभिः ।<br>
स्नाहि तीर्थेषु कौरव्य न च वक्रमतिर्भव १७।<br>
त्वया तु सम्यक्पृष्टेन कथितं तु मया विभो ।<br>
पितरस्तारिताः सर्वे तारिताश्च पितामहाः १८।<br>
प्रयागस्य तु सर्वे ते कलां नार्हंति षोडशीम् ।<br>
एवं ज्ञानं च योगं च तीर्थं चैव युधिष्ठिर १९।<br>
बहुक्लेशेन युज्यंते ततो यांति परां गतिम् ।<br>
प्रयागस्मरणाल्लोकः स्वर्गलोकं च गच्छति २०।<br>
इति श्रीपाद्मे महापुराणे स्वर्गखंडे प्रयागमाहात्म्ये सप्तचत्वारिंशोऽध्यायः ४७।<br>
<br>
