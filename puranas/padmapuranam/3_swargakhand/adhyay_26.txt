नारदउवाच-।<br>
ततो गच्छेत राजेंद्र कुरुक्षेत्रमभिष्टुतम् ।<br>
पापेभ्यो विप्रमुच्यंते तद्गताः सर्वजंतवः १।<br>
कुरुक्षेत्रं गमिष्यामि कुरुक्षेत्रे वसाम्यहम् ।<br>
य एवं सततं ब्रूयात्सर्वपापैः प्रमुच्यते २।<br>
तत्र मासं वसेद्धीरः सरस्वत्यां नराधिप ।<br>
यत्र ब्रह्मादयो देवा यत्र ब्रह्मर्षिचारणाः ३।<br>
गंधर्वाप्सरसो यक्षाः पन्नगाश्च महीपते ।<br>
ब्रह्मक्षेत्रं महापुण्यमभिगच्छंति भारत ४।<br>
मनसाप्यभिकामस्य कुरुक्षेत्रे युधिष्ठिर ।<br>
पापानि विप्रणश्यंति ब्रह्मलोकं च गच्छति ५।<br>
गत्वा हि श्रद्धया युक्तः कुरुक्षेत्रं कुरूद्वह ।<br>
वाजपेयाश्वमेध्याभ्यां फलं प्राप्नोति मानवः ६।<br>
ततो मत्तर्णकं राजन्द्वारपालं महाबलम् ।<br>
यं वै समभिवाद्यैव गोसहस्रफलं लभेत् ७।<br>
ततो गच्छेत धर्मज्ञ विष्णोः स्थानमनुत्तमम् ।<br>
सततं नाम राजेंद्र यत्र सन्निहितो हरिः ८।<br>
तत्र स्नात्वा च दृष्ट्वा च त्रिलोकप्रभवं हरिम् ।<br>
अश्वमेधमवाप्नोति विष्णुलोकं च गच्छति ९।<br>
ततः पारिप्लवं गच्छेत्तीर्थं त्रैलोक्यविश्रुतम् ।<br>
अग्निष्टोमातिरात्राभ्यां फलं प्राप्नोति मानवः १०।<br>
पृथिव्यां तीर्थमासाद्य गोसहस्रफलं लभेत् ।<br>
ततः शाल्विकिनीं गत्वा तीर्थसेवी नराधिप ११।<br>
दशाश्वमेधिके स्नात्वा तदेव लभते फलम् ।<br>
सर्पनीविं समासाद्य नागानां तीर्थमुत्तमम् १२।<br>
अग्निष्टोममवाप्नोति नागलोकं च गच्छति ।<br>
ततो गच्छेत धर्मज्ञ द्वारपालमतर्णकम् १३।<br>
तत्रोष्य रजनीमेकां गोसहस्रफलं लभेत् ।<br>
ततःपंचनदंगत्वानियतोनियताशनः १४।<br>
कोटितीर्थमुपस्पृश्य हयमेधफलं लभेत् ।<br>
अश्विनीतीर्थमागम्य रूपवानभिजायते १५।<br>
ततो गच्छेत धर्मज्ञ वाराहं तीर्थमुत्तमम् ।<br>
विष्णुर्वाराहरूपेण पुरा यत्र स्थितोऽभवत् १६।<br>
तत्र स्थित्वा नरव्याघ्र अग्निष्टोमफलं लभेत् ।<br>
ततो जयिन्यां राजेंद्र सोमतीर्थं समाविशेत् १७।<br>
स्नात्वा फलमवाप्नोति राजसूयस्य मानवः ।<br>
एकहंसे नरः स्नात्वा गोसहस्रफलं लभेत् १८।<br>
कृतशौचं समासाद्य तीर्थसेवी कुरूद्वह ।<br>
पुंडरीकमवाप्नोति कृतशौचो भवेच्च सः १९।<br>
ततो मुंजावटं नाम महादेवस्य धीमतः ।<br>
तत्रोष्य रजनीमेकां गाणपत्यमवाप्नुयात् २०।<br>
तत्रैव च महाराज जयां लोकपरिश्रुताम् ।<br>
स्नात्वाभिगम्य राजेंद्र सर्वकाममवाप्नुयात् २१।<br>
कुरुक्षेत्रस्य तद्द्वारं विश्रुतं भरतर्षभ ।<br>
प्रदक्षिणमुपावृत्य तीर्थसेवी समावृतः २२।<br>
संस्मृते पुष्कराणां तु स्नात्वार्च्य पितृदेवताः ।<br>
जामदग्न्येन रामेण आहूते वै महात्मना २३।<br>
कृतकृत्योभवेद्राजन्नश्वमेधं च विंदति ।<br>
ततो रामह्रदं गच्छेत्तीर्थसेवी नराधिप २४।<br>
यत्र रामेण राजेंद्र तरसा दीप्ततेजसा ।<br>
क्षत्रमुत्सार्य वीर्येण ह्रदाः पंच निषेविताः ।<br>
पूरयित्वा नरव्याघ्र रुधिरेणेति नः श्रुतम् २५।<br>
पितरस्तर्पिताः सर्वे तथैव प्रपितामहाः ।<br>
ततस्ते पितरः प्रीताः राममूचुर्महीपते २६।<br>
रामराम महाभाग प्रीताः स्म तव भार्गव ।<br>
अनया पितृभक्त्या च विक्रमेण च तेऽनघ २७।<br>
वरं वृणीष्व भद्रं ते किमिच्छसि महामते ।<br>
एवमुक्तः स राजेंद्र रामः प्रवदतां वरः २८।<br>
अब्रवीत्प्रांजलिर्वाक्यं पितॄन्स गगने स्थितान् ।<br>
भवंतो यदि मे प्रीता यद्यनुग्राह्यता मयि २९।<br>
पितृप्रसादादिच्छेयं तपसाप्यायनं पुनः ।<br>
यच्च रोषाभिभूतेन क्षत्रमुत्सादितं मया ३०।<br>
ततश्च पापान्मुच्येयं युष्माकं तेजसा ह्यहम् ।<br>
ह्रदाश्च तीर्थभूता मे भवेयुर्भुवि विश्रुताः ३१।<br>
एतच्छ्रुत्वा शुभं वाक्यं रामस्य पितरस्तदा ।<br>
प्रत्यूचुः परमप्रीता रामं तोषसमन्विताः ३२।<br>
तपस्ते वर्द्धतां भूयः पितृभक्त्या विशेषतः ।<br>
यच्च रोषाभिभूतेन क्षत्रमुत्सादितं त्वया ३३।<br>
ततश्च पापान्मुक्तस्त्वं निहतास्ते स्वकर्म्मणा ।<br>
ह्रदाश्च तव तीर्थत्वं गमिष्यंति न संशयः ३४।<br>
ह्रदेष्वेतेषु यः स्नात्वा पितॄन्संतर्पयिष्यति ।<br>
पितरस्तस्य वै प्रीता दास्यंति भुवि दुर्ल्लभम् ३५।<br>
ईप्सितं मनसः कामं स्वर्गलोकं सशाश्वतम् ।<br>
एवं दत्त्वा वरं राजन्रामस्य पितरस्तदा ।<br>
आमंत्र्य भार्गवं प्रीतास्तत्रैवांतर्दधुस्ततः ३६।<br>
एवं रामह्रदाः पुण्या भार्गवस्य महात्मनः ।<br>
स्नात्वा ह्रदेषु रामस्य ब्रह्मचारी शुभव्रतः ३७।<br>
राममभ्यर्च्य राजेंद्र लभेद्बहुसुवर्णकम् ।<br>
वंशमूलं समासाद्य तीर्थसेवी कुरूद्वह ३८।<br>
स्ववंशमुद्धरेद्राजन्स्नात्वा वै वंशमूलके ।<br>
कायशोधनमासाद्य तीर्थं भरतसत्तम ३९।<br>
शरीरशुद्धिमाप्नोति स्नातस्तस्मिन्न संशयः ।<br>
शुद्धदेहस्तु संयाति शुभाँल्लोकाननुत्तमान् ४०।<br>
ततो गच्छेत राजेंद्र तीर्थं त्रैलोक्यदुर्लभम् ।<br>
लोका यत्रोद्धृताः पूर्वं विष्णुना प्रभविष्णुना ४१।<br>
लोकोद्धारं समासाद्य तीर्थं त्रैलोक्यविश्रुतम् ।<br>
स्नात्वा तीर्थवरे राजन्लोकानुद्धरते स्वकान् ४२।<br>
श्रीतीर्थं च समासाद्य विंदते श्रियमुत्तमाम् ।<br>
कपिलातीर्थमासाद्य ब्रह्मचारी समाहितः ४३।<br>
तत्र स्नात्वार्चयित्वा च देवानिह पितॄंस्तथा ।<br>
कपिलानां सहस्रस्य फलं विंदति मानवः ४४।<br>
सूर्यतीर्थं समासाद्य स्नात्वा नियतमानसः ।<br>
अर्चयित्वा पितॄन्देवानुपवासपरायणः ४५।<br>
अग्निष्टोममवाप्नोति सूर्यलोकं च गच्छति ।<br>
गवांभवनमासाद्य तीर्थसेवी यथाक्रमम् ४६।<br>
तत्राभिषेकं कुर्वाणो गोसहस्रफलं लभेत् ।<br>
गंगातीर्थं समासाद्य तीर्थसेवी नराधिप ४७।<br>
केव्यास्तीर्थे नरः स्नात्वा लभते वीर्यमुत्तमम् (केव्या पाठभेदाः – कन्या, कोट्या, कोत्या, कोन्या)।<br>
ततो गच्छेत राजेंद्र द्वारपालं लवर्णकम् ४८।<br>
तस्य तीर्थे सरस्वत्यां यथेंद्रस्य महात्मनः ।<br>
तत्र स्नात्वा नरो राजन्नग्निष्टोमफलं लभेत् ४९।<br>
ततो गच्छेत धर्मज्ञ ब्रह्मावर्तं नराधिप ।<br>
ब्रह्मावर्ते नरः स्नात्वा ब्रह्मलोकमवाप्नुयात् ५०।<br>
ततो गच्छेत धर्मज्ञ सुतीर्थकमनुत्तमम् ।<br>
यत्र सन्निहिता नित्यं पितरो दैवतैः सह ५१।<br>
तत्राभिषेकं कुर्वीत पितृदेवार्चने रतः ।<br>
अश्वमेधमवाप्नोति पितृलोकं च गच्छति ५२।<br>
ततोऽन्यतीर्थं धर्मज्ञ समासाद्य यथाक्रमम् ।<br>
काशीश्वरस्य तीर्थेषु स्नात्वा भरतसत्तम ५३।<br>
सर्वव्याधिविनिर्मुक्तो ब्रह्मलोके महीयते ।<br>
मातृतीर्थं च तत्रैव यत्र स्नातस्य पार्थिव ५४।<br>
प्रजा विवर्द्धते राजन्स्वर्गतिं समवाप्नुयात् ।<br>
ततः शीतवनं गच्छेन्नियतो नियताशनः ५५।<br>
तीर्थं तत्र महाराज महदन्यत्र दुर्लभम् ।<br>
पुनाति दर्शनादेव दंडेनैकं नराधिप ५६।<br>
केशानावप्य वै तस्मिन्पूतो भवति भारत ।<br>
तत्र तीर्थवरं चान्यत्स्नात लोकार्तिहं स्मृतम् ५७।<br>
तत्र विप्रा नरव्याघ्र विद्वांसस्तत्र तत्पराः ।<br>
गतिं गच्छंति परमां स्नात्वा भरतसत्तम ५८।<br>
स्वर्णलोमापनयने तीर्थे भरतसत्तम ।<br>
प्राणायामैर्निर्हरंति स्वलोमानि द्विजोत्तमाः ५९।<br>
पूतात्मानश्च राजेन्द्र प्रयांति परमां गतिम् ।<br>
दशाश्वमेधिके चैव तस्मिंस्तीर्थे महीपते ६०।<br>
तत्र स्नात्वा नरव्याघ्र गच्छंति परमां गतिम् ।<br>
ततो गच्छेत राजेंद्र मानुषं लोकविश्रुतम् ६१।<br>
तत्र कृष्णामृगा राजन्व्याधेन शरपीडिताः ।<br>
विगाह्य तस्मिन्सरसि मानुषत्वमुपागताः ६२।<br>
तस्मिंस्तीर्थे नरः स्नात्वा ब्रह्मचारी समाहितः ।<br>
सर्वपापविशुद्धात्मा स्वर्गलोके महीयते ६३।<br>
मानुषस्य तु पूर्वेण क्रोशमात्रं महीपते ।<br>
आपगा नाम विख्याता नदी सिद्धनिषेविता ६४।<br>
श्यामाक भोजनं तत्र यः प्रयच्छति मानवः ।<br>
देवान्पितॄन्समुद्दिश्य तस्य धर्मफलं महत् ६५।<br>
एकस्मिन्भोजिते विप्रे कोटिर्भवति भोजिता ।<br>
तत्र स्नात्वार्चयित्वा च दैवतानि पितॄंस्तथा ६६।<br>
उषित्वा रजनीमेकामग्निष्टोमफलं लभेत् ।<br>
ततो गच्छेत धर्म्मज्ञ ब्रह्मणः स्थानमुत्तमम् ६७।<br>
ब्रह्मानुस्वरमित्येवं प्रकाशं भुवि भारत ।<br>
तत्र सप्तर्षिकुंडेषु स्नातस्य भरतर्षभ ६८।<br>
केदारे चैव राजेंद्र कपिलस्य महात्मनः ।<br>
ब्रह्माणमभिगम्याथ शुचिः प्रयतमानसः ६९।<br>
सर्वपापविशुद्धात्मा ब्रह्मलोकं प्रपद्यते ।<br>
कपिष्ठलस्य केदारं समासाद्य सुदुर्लभम् ७०।<br>
अंतर्धानमवाप्नोति तपसा दग्धकिल्बिषः ।<br>
ततो गच्छेत राजेंद्र सर्वकं लोकविश्रुतम् ७१।<br>
कृष्णपक्षे चतुर्दश्यामभिगम्य वृषध्वजं ।<br>
लभते सर्वकामान्हि स्वर्गलोकं च गच्छति ।<br>
तिस्रःकोट्यश्च तीर्थानां प्रवरं कुरुनंदन ७२।<br>
रुद्रकोटी तथा कूपे ह्रदेषु च समंतकः ।<br>
इलास्पदं च तत्रैव तीर्थं भरतसत्तम ७३।<br>
तत्र स्नात्वार्चयित्वा च दैवतानि पितॄनपि ।<br>
न दुर्गतिमवाप्नोति वाजपेयं च विंदति ७४।<br>
किंदाने च नरः स्नात्वा किंजपे च महीपते ।<br>
अप्रमेयमवाप्नोति दानं यज्ञं तथैव च ।<br>
कलश्यां वार्य्युपस्पृश्य श्रद्दधानो जितेंद्रियः ७५।<br>
अग्निष्टोमस्य यज्ञस्य फलं प्राप्नोति मानवः ।<br>
सरकस्य तु पूर्वेण नारदस्य महात्मनः ७६।<br>
कुरुश्रेष्ठ शुभं तीर्थं रामजन्मेति विश्रुतम् ।<br>
तत्र तीर्थे नरः स्नात्वा प्राणांश्चोत्सृज्य भारत ७७।<br>
नारदेनाभ्यनुज्ञातो लोकानाप्नोति दुर्ल्लभान् ।<br>
शुक्लपक्षे दशम्यां तु पुंडरीकं समाविशेत् ७८।<br>
तत्र स्नात्वा नरो राजन्पुंडरीकफलं लभेत् ।<br>
ततस्त्रिविष्टपं गच्छेत्त्रिषु लोकेषु विश्रुतम् ७९।<br>
तत्र वैतरणी पुण्या नदी पापप्रमोचनी ।<br>
तत्र स्नात्वार्चयित्वा च शूलपाणिं वृषध्वजम् ८०।<br>
सर्वपापविशुद्धात्मा गच्छेत परमां गतिम् ।<br>
ततो गच्छेत राजेंद्र फलकीवनमुत्तमम् ८१।<br>
तत्र देवाः सदा राजन्फलकीवनमाश्रिताः ।<br>
तपश्चरंति विपुलं बहुवर्षसहस्रकम् ८२।<br>
दृषत्पाने नरः स्नात्वा तर्पयित्वा च देवताः ।<br>
अग्निष्टोमातिरात्राभ्यां फलं विंदति मानवः ८३।<br>
तीर्थे च सर्वदेवानां स्नात्वा भरतसत्तम ।<br>
गोसहस्रस्य राजेंद्र फलमाप्नोति मानवः ८४।<br>
पाणिख्याते नरः स्नात्वा तर्पयित्वा च देवताः ।<br>
अवाप्नुते राजसूयमृषिलोकं च गच्छति ८५।<br>
ततो गच्छेत धर्मज्ञ मिश्रकं लोकविश्रुतम् ।<br>
तत्र तीर्थानि राजेंद्र मिश्रितानि महात्मना ८६।<br>
व्यासेन नृपशार्दूल द्विजार्थमिति नः श्रुतम् ।<br>
सर्वतीर्थेषु स स्नाति मिश्रके स्नाति यो नरः ८७।<br>
ततो व्यासवनं गच्छेन्नियतो नियताशनः ।<br>
मनोजवे नरः स्नात्वा गोसहस्रफलं लभेत् ८८।<br>
गत्वा मधुवनीं चापि देव्याः स्थानं नरः शुचिः ।<br>
तत्र स्नात्वार्चयेद्देवान्पितॄंश्च नियतः शुचिः ८९।<br>
सदेव्या समनुज्ञातो गोसहस्रफलं लभेत् ।<br>
कौशिक्याः संगमे यस्तु दृषद्वत्याश्च भारत ९०।<br>
स्नातो वै नियताहारः सर्वपापैः प्रमुच्यते ।<br>
ततो व्यासस्थली नाम यत्र व्यासेन धीमता ९१।<br>
पुत्रशोकाभितप्तेन देहत्यागाय निश्चयः ।<br>
कृतो देवैश्च राजेंद्र पुनरुत्थापितस्तथा ९२।<br>
अभिगम्य स्थलद्यं तस्य गोसहस्रफलं लभेत् ।<br>
ऋणांतं कूपमासाद्य तिलप्रस्थं प्रदाय च ९३।<br>
गच्छेत परमां सिद्धिमृणैर्मुक्तो नरेश्वर ।<br>
वेदीतीर्थे नरः स्नात्वा गोसहस्रफलं लभेत् ९४।<br>
अहश्च सुदिनश्चैव द्वे तीर्थे नृप दुर्लभे ।<br>
तयोः स्नात्वा नरः श्रेष्ठ सूर्यलोकमवाप्नुयात् ९५।<br>
मृगधूमं ततो गच्छेत्त्रिषु लोकेषु विश्रुतम् ।<br>
तत्र रुद्रपदे स्नात्वा समभ्यर्च्य च मानवः ९६।<br>
शूलपाणिं महात्मानमश्वमेधफलं लभेत् ।<br>
कोटितीर्थे नरः स्नात्वा गोसहस्रफलं लभेत् ९७।<br>
अथ वामनकं गत्वा त्रिषु लोकेषु विश्रुतम् ।<br>
तत्र विष्णुपदे स्नात्वा समभ्यर्च्य च वामनम् ९८।<br>
सर्वपापविशुद्धात्मा विष्णुलोकमवाप्नुयात् ।<br>
कुलंपुने नरः स्नात्वा पुनाति स्वकुलं नरः ९९।<br>
पवनस्य ह्रदं गत्वा मरुतां तीर्थमुत्तमम् ।<br>
तत्र स्नात्वा नरव्याघ्र वायुलोके महीयते १००।<br>
अमराणां ह्रदे स्नात्वा समभ्यर्च्यामराधिपम् ।<br>
अमराणां प्रभावेण स्वर्गलोके महीयते १०१।<br>
शालिहोत्रस्य राजेंद्र शालिसूर्ये यथाविधि ।<br>
स्नात्वा नरवरश्रेष्ठ गोसहस्रफलं लभेत् १०२।<br>
श्रीकुंजं च सरस्वत्यां तीर्थं भरतसत्तम ।<br>
तत्र स्नात्वा नरो राजन्नग्निष्टोमफलं लभेत् १०३।<br>
ततो नैमिषिकुंजं च समासाद्य सुदुर्लभम् ।<br>
ऋषयः किल राजेंद्र नैमिषेयास्तपोधनाः १०४।<br>
तीर्थयात्रां पुरस्कृत्य कुरुक्षेत्रे गताः पुरा ।<br>
ततः कुंजः सरस्वत्यां कृतो भरतसत्तम १०५।<br>
ऋषीणामवकाशः स्याद्यथा तुष्टिकरो महान् ।<br>
तस्मिन्कुंजे नरः स्नात्वा गोसहस्रफलं लभेत् १०६।<br>
इति श्रीपाद्मे महापुराणे स्वर्गखंडे षड्विंशोऽध्यायः २६ ।<br>
।<br>
।<br>
