सूत उवाच-।<br>
उत्तरेषु च भो विप्रा द्वीपेषु श्रूयते कथा ।<br>
एवं तत्र महाभागा ब्रुवतस्तन्निबोधत १।<br>
घृततोयः समुद्रोथ दधिमंडोदकोपरः ।<br>
सुरोदसागरश्चैव तथान्यो दुग्धसागरः २।<br>
परस्परेण द्विगुणाः सर्वे द्वीपा द्विजर्षभाः ।<br>
पर्वताश्च महाप्राज्ञाः समुद्रैः परिवारिताः ३।<br>
गौरस्तु मध्यमे द्वीपे गिरिर्मनःशिलो महान् ।<br>
पर्वतः पश्चिमे कृष्णो नारायणसखो द्विजाः ४।<br>
तत्र रत्नानि दिव्यानि स्वयं रक्षति केशवः ।<br>
प्रसन्नश्चाभवत्तत्र प्रजानां व्यदधात्सुखम् ५।<br>
शरद्वीपे कुशस्तंबो मध्ये जनपदस्य ह ।<br>
संपूज्यते शाल्मलिश्च द्वीपे शाल्मलिके द्विजाः ६।<br>
क्रौंचद्वीपे महाक्रौंचो गिरी रत्नचयाकरः ।<br>
संपूज्यते भो विप्रेंद्राश्चातुर्वर्ण्येन नित्यदा ७।<br>
गोमंतः पर्वतो विप्राः सुमहान्सर्वधातुकः ।<br>
यत्र नित्यं निवसति श्रीमान्कमललोचनः ८।<br>
मोक्षिभिः संगतो नित्यं प्रभुर्नारायणोहरिः ।<br>
कुशद्वीपे तु विप्रेंद्राः पर्वतो विद्रुमैश्चितः ९।<br>
सुनामा च सुदुर्धर्षो द्वितीयो हेमपर्वतः ।<br>
द्युतिमान्नाम विप्रेंद्रास्तृतीयः कुमुदो गिरिः १०।<br>
चतुर्थः पुष्पवान्नाम पंचमस्तु कुशेशयः ।<br>
षष्टो हरिगिरिर्नाम षडेते पर्वतोत्तमाः ११।<br>
तेषामंतरविष्कंभो द्विगुणः प्रविभागशः ।<br>
औद्भिदं प्रथमं वर्षं द्वितीयं रेणुमंडलम् १२।<br>
तृतीयं सुरथं नाम चतुर्थं लंबनं स्मृतम् ।<br>
धृतिमत्पंचमं वर्षं षष्ठं वर्षं प्रभाकरम् १३।<br>
सप्तमं कापिलं वर्षं सप्तैते वर्षलंबकाः ।<br>
एतेषु देवगंधर्वाः प्रजाश्च मुदिता द्विजाः ।<br>
विहरंति रमंते च न तेषु म्रियते जनः १४।<br>
न तेषु दस्यवः संति म्लेच्छजात्योऽपि वा द्विजाः ।<br>
गौरप्रायो जनः सर्वः सुकुमारश्च सत्तमाः १५।<br>
अवशिष्टेषु सर्वेषु वक्ष्यामि द्विजपुंगवाः ।<br>
यथा श्रुतं महाप्राज्ञा वर्ण्यते शृणुत द्विजाः १६।<br>
क्रौंचद्वीपे महाभागाः क्रौंचो नाम महागिरिः ।<br>
क्रौंचात्परो वामनको वामनादंधकारकः १७।<br>
अंधकारात्परो विप्रा मैनाकः पर्वतोत्तमः ।<br>
मैनाकात्परतो विप्रा गोविंदो गिरिरुत्तमः १८।<br>
गोविंदात्परतश्चैव पुंडरीको महागिरिः ।<br>
पुंडरीकात्परश्चापि प्रोच्यते दुंदुभिस्वनः १९।<br>
पुरस्ताद्द्विगुणस्तेषां विष्कंभो मुनिपुंगवाः ।<br>
देशांस्तत्र प्रवक्ष्यामि तन्मे निगदतः शृणु २०।<br>
क्रौंचस्य कुशलो देशो वामनस्य मनोनुगः ।<br>
मनोनुगात्परो देश उष्णो नाम तपोधनाः २१।<br>
उष्णात्परः प्रावरकः प्रावरादंधकारकः ।<br>
अंधकारकदेशात्तु मुनिदेशः परः स्मृतः २२।<br>
मुनिदेशात्परश्चैव प्रोच्यते दुंदुभिस्वनः ।<br>
सिद्धचारणसंकीर्णो गौरः प्रायोजनः स्मृतः २३।<br>
एते देशाः समाख्याता देवगंधर्वसेविताः ।<br>
पुष्करे पुष्करो नाम पर्वतो मणिरत्नवान् २४।<br>
तत्र नित्यं प्रसरति स्वयं देवः प्रजापतिः ।<br>
पर्युपासंति तं नित्यं देवाः सर्वे महर्षयः २५।<br>
वाग्भिर्मनोनुकूलाभिः पूजयंति द्विजोत्तमाः ।<br>
जंबूद्वीपात्प्रवर्त्तन्ते रत्नानि विविधानि च २६।<br>
द्वीपेषु तेषु सर्वेषु प्रजानां मुनिसत्तमाः ।<br>
विप्राणां ब्रह्मचर्येण सत्येन च दमेन च २७।<br>
आरोग्यायुष्प्रमाणाभ्यां द्विगुणं द्विगुणं ततः ।<br>
एते जनपदा विप्रा द्वीपेषु तेषु सत्तमाः २८।<br>
उक्ता जनपदा येषु धर्मश्चैकः प्रवर्त्तते ।<br>
ईश्वरो दंडमुद्यम्य स्वयमेव प्रजापतिः २९।<br>
द्वीपानेतान्मुनिवरा रक्षंस्तिष्ठति सर्वदा ।<br>
स राजा स शिवो विप्राः स पिता स पितामहः ३०।<br>
गोपायति द्विजश्रेष्ठाः प्रजाः स द्विजपंडिताः ।<br>
भोजनं चात्र विप्रेंद्राः प्रजाः स्वयमुपस्थितम् ३१।<br>
सिद्धमेव महाभागा भुंजते तद्धि नित्यदा ।<br>
ततः परं महाशैलो दृश्यते लोकसंस्थितिः ३२।<br>
चतुरस्रो महाप्राज्ञः सर्वतः परिमंडलः ।<br>
तत्र तिष्ठंति विप्रेंद्राश्चत्वारो लोकसंमताः ३३।<br>
दिग्गजा हि मुनिश्रेष्ठा वामनैरावतां जनाः ।<br>
सुप्रतीकस्तथा विप्राः प्रभिन्नकरटामुखाः ३४।<br>
तस्याहं परिमाणं न संख्यातुमिहमुत्सहे ।<br>
असंख्यातः सुनित्यं हि तिर्यगूर्द्ध्वमधस्तथा ३५।<br>
तत्र वै वायवो वांति दिग्भ्यः सर्वाभ्य एव च ।<br>
असंबंधा मुनिश्रेष्ठास्तान्निगृह्णंति ते द्विजाः ३६।<br>
पुष्करैः पद्मसंकाशैर्विकर्षंति महाप्रभैः ।<br>
शतधा पुनरेवाशु ते तान्मुंचंति नित्यशः ३७।<br>
श्वसद्भिर्मुखनासाभ्यां दिग्गजैरिव मारुताः ।<br>
आगच्छंति द्विजश्रेष्ठास्तत्र तिष्ठंति वै प्रजाः ३८।<br>
यथोद्दिष्टं मया प्रोक्तं सनिर्माणमिदं जगत् ।<br>
श्रुत्वेदं पृथिवीमानं पुण्यदं च मनोनुगम् ३९।<br>
श्रीमांस्तरति विप्रेंद्राः सिद्धार्थः साधुसंमतः ।<br>
आयुर्बलं च कीर्त्तिश्च तस्य तेजश्च वर्द्धते ४०।<br>
यः शृणोति समाख्यातुं पर्वणीदं धृतव्रतः ।<br>
प्रीयंते पितरस्तस्य तथैव च पितामहाः ४१।<br>
इति श्रीपाद्मे महापुराणे स्वर्गखंडे नवमोऽध्यायः ९।<br>
<br>
