ऋषय ऊचुः-।<br>
जंबूखंडस्त्वया प्रोक्तो यथावदिह सत्तमः ।<br>
विष्कंभस्य च प्रब्रूहि परिमाणं हि तत्त्वतः १।<br>
समुद्रस्य प्रमाणं च सम्यगच्छिद्र दर्शनः ।<br>
शाकद्वीपं च नो ब्रूहि कुशद्वीपं च धार्मिकम् २।<br>
शाल्मलं चैव तत्त्वेन क्रौंचद्वीपं तथैव च ।<br>
सूत उवाच-।<br>
विप्राः सुबहवो द्वीपाः यैरिदं संततं जगत् ।<br>
सप्तद्वीपान्प्रवक्ष्यामि शृणुध्वं द्विजपुंगवाः ३।<br>
अष्टादशसहस्राणि योजनानि द्विजोत्तमाः ।<br>
षट्शतानि च पूर्णानि विष्कंभो जंबुपर्वतः ४।<br>
लवणस्य समुद्रस्य विष्कंभो द्विगुणः स्मृतः ।<br>
नानाजनपदाकीर्णो मणिविद्रुमचित्रितः ५।<br>
नैकधातुविचित्रैश्च पर्वतैरुपशोभितः ।<br>
सिद्धचारणसंकीर्णैः सागरः परिमंडलः ६।<br>
शाकद्वीपं च वक्ष्यामि यथावदिह सत्तमाः ।<br>
शृणुताद्य यथान्यायं ब्रुवतो मम धार्मिकाः ७।<br>
जंबुद्वीपप्रमाणेन द्विगुणः स द्विजर्षभाः ।<br>
विष्कंभेन महाभागाः सागरोऽपि विभागशः ८।<br>
क्षीरोदो मुनिशार्दूला येन संपरिवारितः ।<br>
तत्र पुण्याजनपदास्तत्र न म्रियते जनः ९।<br>
कुत एव हि दुर्भिक्षं क्षमा तेजोयुता हि ते ।<br>
शाकद्वीपस्य संक्षेपो यथावन्मुनिसत्तमाः ।<br>
उक्त एष महाभागाः किमन्यत्कथयामि वः १०।<br>
ऋषय ऊचुः-।<br>
शाकद्वीपस्य संक्षेपो यथावदिह धार्मिक ।<br>
उक्तस्त्वया महाप्राज्ञ विस्तरं ब्रूहि तत्त्वतः ११।<br>
सूत उवाच-।<br>
तथैव पर्वता विप्राः सप्तात्र मणिपर्वताः ।<br>
रत्नाकरास्तथा नद्यस्तेषां नामानि वर्णये १२।<br>
अतीवगुणवत्सर्वं तत्त्वं पृच्छथ धार्मिकाः ।<br>
देवर्षिगंधर्वयुतः प्रथमो मेरुरुच्यते १३।<br>
प्रागायतो महाभागा मलयोनाम पर्वतः ।<br>
ततो मेघाः प्रवर्त्तंते प्रभवंति च सर्वशः १४।<br>
ततः परेण मुनयो जलधारो महागिरिः ।<br>
ततो नित्यमुपादत्ते वासवः परमं जलम् १५।<br>
ततो वर्षं प्रभवति वर्षाकाले द्विजोत्तमाः ।<br>
उच्चैर्गिरी रैवतको यत्र नित्यं प्रतिष्ठितम् १६।<br>
रेवती दिवि नक्षत्रं पितामहकृतो विधिः ।<br>
उत्तरेण तु विप्रेंद्राः श्यामो नाम महागिरिः १७।<br>
नवमेघप्रभः प्रांशुः श्रीमानुज्ज्वलविग्रहः ।<br>
यतः श्यामत्वमापन्नाः प्रजा मुदितमानसाः १८।<br>
ऋषय ऊचुः-।<br>
सुमहान्संशयोऽस्माकं प्राप्तोयं सूत यत्त्वया ।<br>
प्रजाः कथं सूत सम्यक्संप्राप्ताः श्यामतामिह १९।<br>
सूत उवाच-।<br>
सर्वेष्वेव महाप्राज्ञा द्वीपेषु मुनिपुंगवाः ।<br>
गौरः कृष्णश्च पतगस्तयोर्वर्णांतरे द्विजाः २०।<br>
श्यामो यस्मात्प्रवृत्तो वै तस्मात्श्यामगिरिः स्मृतः ।<br>
ततः परं मुनिश्रेष्ठा दुर्गशैलो महोदयः २१।<br>
केशरी केशरयुतो यतो वातः प्रवर्त्तते ।<br>
तेषां योजनविष्कंभो द्विगुणः प्रविभागशः २२।<br>
वर्षाणि तेषु विप्रेंद्राः संप्रोक्तानि मनीषिभिः ।<br>
महामेरुर्महाकाशो जलदः कुमुदोत्तरम् २३।<br>
जलधारो महाप्राज्ञः सुकुमार इति स्मृतः ।<br>
रेवतस्य तु कौमारः श्यामश्च मणिकांचनः २४।<br>
केशरस्याथ मौदाकी परेण तु महान्पुमान् ।<br>
परिवार्य्यं तु विप्रेंद्रा दैर्घ्यं ह्रस्वत्वमेव च २५।<br>
जंबूद्वीपेन संख्यातस्तस्य मध्ये महाद्रुमः ।<br>
शाको नाम महाप्राज्ञाः प्रजास्तस्य सहानुगाः २६।<br>
तत्र पुण्या जनपदाः पूज्यते तत्र शंकरः ।<br>
तत्र गच्छंति सिद्धाश्च चारणा दैवतानि च २७।<br>
धार्मिकाश्च प्रजाः सर्वाः चत्वारो गतमत्सराः ।<br>
वर्णाः स्वकर्मनिरता न च स्तेनोऽत्र दृश्यते २८।<br>
दीर्घायुषो महाप्राज्ञा जरामृत्युविवर्जिताः ।<br>
प्रजास्तत्र विवर्द्धंते वर्षास्विव समुद्रगाः २९।<br>
नद्यः पुण्यजलास्तत्र गंगा च बहुधा गता ।<br>
सुकुमारी कुमारी च शीता शीतोदका तथा ३०।<br>
महानदी च भो विप्रास्तथा मणिजला नदी ।<br>
इक्षुवर्द्धनिका चैव नदी मुनिवराः स्मृताः ३१।<br>
ततः प्रवृत्ताः पुण्योदा नद्यः परमशोभनाः ।<br>
सहस्राणां शतान्येव यतो वर्षति वासवः ३२।<br>
न तासां नामधेयानि परिस्मर्तुं तथैव च ।<br>
शक्यंते परिसंख्यातुं पुण्यास्ता हि सरिद्वराः ३३।<br>
ततः पुण्या जनपदाश्चत्वारो लोकविश्रुताः ।<br>
मृगाश्च मशकाश्चैव मानसा मल्लकास्तथा ३४।<br>
मृगाश्च ब्रह्मभूयिष्ठाः स्वकर्मनिरता द्विजाः ।<br>
मशकेषु तु राजन्या धार्मिकाः सर्वकामदाः ३५।<br>
मानसाश्च महाभागा वैश्यधर्मोपजीविनः ।<br>
सर्वकामसमायुक्ताः शूरा धर्मार्थनिश्चिताः ३६।<br>
शूद्रास्तु मल्लका नित्यं पुरुषा धर्मशीलिनः ।<br>
न तत्र राजा विप्रेंद्रा न दंडो न च दंडिकाः ३७।<br>
स्वधर्मेणैव धर्मज्ञास्ते रक्षंति परस्परम् ।<br>
एतावदेव शक्यं तु तत्र द्वीपे प्रभाषितुम् ३८।<br>
एतदेव च श्रोतव्यं शाकद्वीपे महौजसि ३९।<br>
इति श्रीपाद्मे महापुराणे स्वर्गखंडेऽष्टमोऽध्यायः ८।<br>
<br>
