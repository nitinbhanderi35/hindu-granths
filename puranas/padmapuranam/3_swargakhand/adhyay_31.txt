नारदउवाच-<br>
ततो हृष्टमनाः सोऽथ दूतं पप्रच्छ तं पथि ।<br>
संदेहं हृदि कृत्वा तु विस्मयं परमं गतः ।<br>
विचारयन्हृदि स्वर्गः कस्य हेतोः फलं मम १।<br>
विकुंडल उवाच-<br>
हे दूतवर पृच्छामि संशयं त्वामहं परम् ।<br>
आवां जातौ कुले तुल्ये तुल्यं कर्म तथा कृतम् २।<br>
दुर्मृत्युरपि तुल्योभूत्तुल्यो दृष्टो यमस्तथा ।<br>
कथं स नरके क्षिप्तस्तुल्यकर्म्मा ममाग्रजः ३।<br>
ममाभवत्कथं नाकमिति मे छिंधि संशयम् ।<br>
देवदूत न पश्यामि मम स्वर्गस्य कारणम् ४।<br>
देवदूत उवाच-<br>
माता पिता सुतो जाया स्वसा भ्राता विकुंडल ।<br>
जन्महेतोरियं संज्ञा जंतोः कर्म्मोपभुक्तये ५।<br>
एकस्मिन्पादपे यद्वच्छकुनानां समागमः ।<br>
यद्यत्समीहितं कर्म कुरुते पूर्वभावितः ६।<br>
तस्य तस्य फलं भुंक्ते कर्म्मणः पुरुषः सदा ।<br>
सत्यं वदामि ते प्रीत्या नरैः कर्म्म शुभाशुभम् ७।<br>
स्वकृतं भुज्यते वैश्य कालेकाले पुनःपुनः ।<br>
एकः करोति कर्माणि एकस्तत्फलमश्नुते ८।<br>
अन्यो न लिप्यते वैश्य कर्मणान्यस्य कुत्रचित् ।<br>
अपतन्नरके पापैस्तवभ्राता सुदारुणैः ।<br>
त्वं च धर्मेण धर्मज्ञ स्वर्गं प्राप्नोषि शाश्वतम् ९।<br>
विकुंडल उवाच-<br>
आबाल्यान्मम पापेषु न पुण्येषु रतं मनः ।<br>
अस्मिञ्जन्मनि हे दूत दुष्कृतं हि कृतं मया १०।<br>
देवदूत न जानामि सुकृतं कर्म चात्मनः ।<br>
यदि जानासि मत्पुण्यं तन्मे त्वं कृपया वद ११।<br>
देवदूत उवाच-<br>
शृणु वैश्य प्रवक्ष्यामि यत्त्वया पुण्यमर्जितम् ।<br>
जानामि तदहं सर्वं न त्वं वेत्सि सुनिश्चितम् १२।<br>
हरिमित्रसुतो विप्रः सुमित्रो वेदपारगः ।<br>
आसीत्तस्याश्रमः पुण्यो यमुना दक्षिणेतटे १३।<br>
तेन सख्यं वने तस्मिंस्तव जातं विशांवर ।<br>
तत्संगेन त्वया स्नातं माघमासद्वयं तथा १४।<br>
कालिंदी पुण्यपानीये सर्वपापहरे वरे ।<br>
तत्तीर्थे लोकविख्याते नाम्ना पापप्रणाशने १५।<br>
एकेन सर्वपापेभ्यो विमुक्तस्त्वं विशांपते ।<br>
द्वितीयमाघपुण्येन प्राप्तः स्वर्गस्त्वयानघ १६।<br>
त्वं तत्पुण्यप्रभावेण मोदस्व सततं दिवि ।<br>
नरकेषु तव भ्राता महतीं पापयातनाम् १७।<br>
छिद्यमानोऽसिपत्रैश्च भिद्यमानस्तु मुद्गरैः ।<br>
चूर्ण्यमानः शिलापृष्ठे तप्तांगारेषु भर्जितः १८।<br>
इति दूतवचः श्रुत्वा भ्रातृदुःखेन दुःखितः ।<br>
पुलकांकित सर्वांगो दीनोऽसौ विनयान्वितः १९।<br>
उवाच तं देवदूतं मधुरं निपुणं वचः ।<br>
मैत्री सप्तपदी साधो सतां भवति सत्फला २०।<br>
मित्रभावं विचिंत्य त्वं मामुपाकर्तुमर्हसि ।<br>
ततो हि श्रोतुमिच्छामि सर्वज्ञस्त्वं मतो मम २१।<br>
यमलोकं न पश्यंति कर्मणा केन मानवाः ।<br>
गच्छंति निरयं येन तन्मे त्वं कृपया वद २२।<br>
देवदूत उवाच-<br>
सम्यक्पृष्टं त्वया वैश्य नष्टपापोऽसि सांप्रतम् ।<br>
विशुद्धे हृदये पुंसां बुद्धिः श्रेयसि जायते २३।<br>
यद्यप्यवसरोनास्ति मम सेवापरस्य वै ।<br>
तथापि च तव स्नेहात्प्रवक्ष्यामि यथामति २४।<br>
कर्मणा मनसा वाचा सर्वावस्थासु सर्वदा ।<br>
परपीडां न कुर्वंति न ते यांति यमालयम् २५।<br>
न वेदैर्न च दानैश्च न तपोभिर्न चाध्वरैः ।<br>
कथंचित्स्वर्गतिं यांति पुरुषाः प्राणिहिंसकाः २६।<br>
अहिंसा परमो धर्मो ह्यहिंसैव परं तपः ।<br>
अहिंसा परमं दानमित्याहुर्मुनयः सदा २७।<br>
मशकान्सरीसृपान्दंशान्यूकाद्यान्मानवांस्तथा ।<br>
आत्मौपम्येन पश्यंति मानवा ये दयालवः २८।<br>
तप्तांगारमयस्कीलं मादंप्रेतरंगिणीम् ।<br>
दुर्गतिं नैव गच्छंति कृतांतस्य च ते नराः २९।<br>
भूतानि येऽत्र हिंसंति जलस्थलचराणि च ।<br>
जीवनार्थं च ते यांति कालसूत्रं च दुर्गतिम् ३०।<br>
श्वमांसभोजनास्तत्र पूयशोणितपायिनः ।<br>
मज्जंतश्च वसापंके दष्टाः कीटैरधोमुखैः ३१।<br>
परस्परं च खादंतो ध्वांते चान्योन्य घातिनः ।<br>
वसंति कल्पानेकांस्ते रुदंतो दारुणं रवम् ३२।<br>
कृमियोनि शतं गत्वा स्थावराः स्युश्चिरं तु ते ।<br>
ततोच्छंति ते क्रूरास्तिर्यग्योनि शतेषु च ३३।<br>
पश्चाद्भवंति जातांधाः काणाः कुब्जाश्च पंगवः ।<br>
दरिद्राश्चांगहीनाश्च मानुषाः प्राणिहिंसकाः ३४।<br>
तस्माद्वैश्य परत्रेह कर्मणा मनसा गिरा ।<br>
लोकद्वयसुखप्रेप्सुर्धर्मज्ञो न तदाचरेत् ३५।<br>
लोकद्वयेन विंदंति सुखानि प्राणिहिंसकाः ।<br>
येन हिंसन्ति भूतानि न ते बिभ्यति कुत्रचित् ३६।<br>
प्रविशंति यथा नद्यः समुद्रमृजुवक्रगाः ।<br>
सर्वे धर्मा अहिंसायां प्रविशंति तथा दृढम् ३७।<br>
स स्नातः सर्वतीर्थेषु सर्वयज्ञेषु दीक्षितः ।<br>
अभयं येन भूतेभ्यो दत्तमत्र विंशांवर ३८।<br>
ये नियोगांश्च शास्त्रोक्तान्धर्माधर्म विमिश्रितान् ।<br>
पालयंतीह ये वैश्य न ते यांति यमालयम् ३९।<br>
ब्रह्मचारी गृहस्थश्च वानप्रस्थो यतिस्तथा ।<br>
स्वधर्मनिरताः सर्वे नाकपृष्ठे वसंति ते ४०।<br>
यथोक्तचारिणः सर्वे वर्णाश्रमसमन्विताः ।<br>
नरा जितेंद्रिया यांति ब्रह्मलोकं तु शाश्वतम् ४१।<br>
इष्टापूर्तरता ये च पंचयज्ञरताश्च ये ।<br>
दयान्विताश्च ये नित्यं नेक्षंते ते यमालयम् ४२।<br>
इंद्रियार्थनिवृत्ता ये समर्था वेदवादिनः ।<br>
अग्निपूजारता नित्यं ते विप्राः स्वर्गगामिनः ४३।<br>
अदीनवदनाः शूराः शत्रुभिः परिवेष्टिताः ।<br>
आहवेषु विपन्ना ये तेषां मार्गो दिवाकरः ४४।<br>
अनाथ स्त्री द्विजार्थे च शरणागतपालने ।<br>
प्राणांस्त्यजंति ये वैश्य न च्यवंति दिवस्तु ते ४५।<br>
पंग्वंधबालवृद्धांश्च रोग्यनाथदरिद्रितान् ।<br>
ये पुष्णंति सदा वैश्य ते मोदंति सदा दिवि ४६।<br>
गां दृष्ट्वा पंकनिर्मग्नां रोगमग्नं द्विजं तथा ।<br>
उद्धरंति नरा ये च तेषां लोकोऽश्वमेधिनाम् ४७।<br>
गोग्रासं ये प्रयच्छंति ये शुश्रूषंति गाः सदा ।<br>
येनारोहंति गोपृष्ठे ते स्वर्लोकनिवासिनः ४८।<br>
गर्तमात्रं तु ये चक्रुर्यत्र गौरतृषा भवेत् ।<br>
यमलोकमदृष्ट्वैव ते यांति स्वर्गतिं नराः ४९।<br>
अग्निपूजा देवपूजा गुरुपूजा रताश्च ये ।<br>
द्विजपूजा रता नित्यं ते विप्राः स्वर्गगामिनः ५०।<br>
वापीकूपतडागादौ धर्मस्यांतो न विद्यते ।<br>
पिबंति स्वेच्छया यत्र जलस्थल चरास्तदा ५१।<br>
नित्यं दानपरः सोऽत्र कथ्यते विबुधैरपि ।<br>
यथायथा च पानीयं पिबंति प्राणिनो भृशम् ५२।<br>
तथातथाऽक्षयः स्वर्गो धर्मबुद्ध्या विशां वर ।<br>
प्राणिनां जीवनं वारि प्राणा वारिणि संस्थिताः ५३।<br>
नित्यस्नानेन पूयंते येऽपि पातकिनो नराः ।<br>
प्रातःस्नानं हरेद्वैश्य बाह्माभ्यंतरजं मलम् ५४।<br>
प्रातःस्नानेन निष्पापो नरो न निरयं व्रजेत् ।<br>
स्नानं विना तु यो भुंक्ते मलाशी स सदा नरः ५५।<br>
अस्नायी यो नरस्तस्य विमुखा पितृदेवताः ।<br>
स्नानहीनो नरः पापः स्नानहीनो नरोऽशुचिः ५६।<br>
अस्नायी नरकं भुंक्ते पुंस्कीटादिषु जायते ।<br>
ये पुनः स्रोतसि स्नानमाचरंतीह पर्वणि ५७।<br>
ते नैव नरकं यांति न जायंते कुयोनिषु ।<br>
दुःस्वप्ना दुष्टचिंताश्च वंध्या भवंति सर्वदा ५८।<br>
प्रातःस्नानेन शुद्धानां पुरुषाणां विशांवर ।<br>
तिलांश्च तिलपात्रांश्च तिलप्रस्थं यथाविधि ५९।<br>
दत्त्वा प्रेतपतेर्भूमौ न व्रजंति नराः क्वचित् ।<br>
पृथिवीं कांचनं गां च दत्वा दानानि षोडश ६०।<br>
गत्वा न विनिवर्तंते स्वर्गलोकाद्विकुंडल ।<br>
पुण्यासु तिथिषु प्राज्ञो व्यतीपाते च संक्रमे ६१।<br>
स्नात्वा दत्त्वा च यत्किंचिन्नैव मज्जति दुर्गतौ ।<br>
नैवाक्रामंति दातारो दारुणं रौरवं पथम् ।<br>
इहलोके न जायंते कुले धनविवर्जिते ६२।<br>
सत्यवादी सदा मौनी प्रियवादी च यो नरः ।<br>
अक्रोधनः समाचारो नातिवाद्यनसूयकः ६३।<br>
सदा दाक्षिण्यसंपन्नः सदा भूतदयान्वितः ।<br>
गोप्ता च परमर्माणां वक्ता परगुणस्य च ६४।<br>
परस्वं तृणमात्रं च मनसापि न यो हरेत् ।<br>
न पश्यंति विशांश्रेष्ठ ह्येते नरकयातनाम् ६५।<br>
परापवादी पाखंडः पापेभ्योऽपि मतोऽधिकः ।<br>
पच्यते नरके तावद्यावदाभूतसंप्लवम् ६६।<br>
वक्ता परुषवाक्यानां मंतव्यो नरकागतः ।<br>
संदेहो न विशांश्रेष्ठ पुनर्याति च दुर्गतिम् ६७।<br>
न तीर्थैर्न तपोभिश्च कृतघ्नस्यास्ति निष्कृतिः ।<br>
सहते यातनां घोरां स नरो नरके चिरम् ६८।<br>
पृथिव्यां यानि तीर्थानि तेषु मज्जति यो नरः ।<br>
जितेंद्रियो जिताहारो न स याति यमालयम् ६९।<br>
न तीर्थे पातकं कुर्यान्न च तीर्थोपजीवनम् ।<br>
तीर्थे प्रतिग्रहस्त्याज्यस्त्याज्यो धर्मस्य विक्रयः ७०।<br>
दुर्जरं पातकं तीर्थे दुर्जरश्च प्रतिग्रहः ।<br>
तीर्थे च दुर्जरं सर्वमेतत्किन्नरकं व्रजेत् ७१।<br>
सकृद्गंगांभसि स्नातः पूतो गांगेयवारिणा ।<br>
न नरो नरकं याति अपि पातकराशिकृत् ७२।<br>
व्रतदानतपो यज्ञाः पवित्राणीतराणि च ।<br>
गंगाबिंद्वभिषिक्तस्य न समा इति नः श्रुतम् ७३।<br>
अन्यतीर्थसमां गंगां यो ब्रवीति नराधमः ।<br>
स याति नरकं वैश्य दारुणं रौरवं महत् ७४।<br>
धर्मद्रवं ह्यपां बीजं वैकुंठचरणच्युतम् ।<br>
धृतं मूर्ध्नि महेशेन यद्गांगममलं जलम् ७५।<br>
तद्ब्रह्मैव न संदेहो निर्गुणं प्रकृतेः परम् ।<br>
तेन किं समतां गच्छेदपि ब्रह्मांडगोचरे ७६।<br>
गंगागंगेति यो ब्रूयाद्योजनानां शतैरपि ।<br>
नरो न नरकं याति किं तया सदृशं भवेत् ।<br>
नान्येन दह्यते सद्यः क्रिया नरकदायिनी ७७।<br>
गंगांभसि प्रयत्नेन स्नातव्यं तेन मानवैः ।<br>
प्रतिगृह निवृत्तो यः प्रतिग्रहक्षमोऽपि सन् ।<br>
स द्विजो द्योतते वैश्य तारारूपश्चिरं दिवि ७८।<br>
गामुद्धरंति ये पंकाद्ये रक्षंति च रोगिणः ।<br>
म्रियंते गोगृहे ये च तेषां नभसि तारकाः ।<br>
यमलोकं न पश्यंति प्राणायामपरायणाः ७९।<br>
अपि दुष्कृतकर्माणस्तैरेव हतकिल्बिषाः ।<br>
दिवसे दिवसे वैश्य प्राणायामास्तु षोडश ।<br>
अपि ब्रह्महणं साक्षात्पुनंत्यहरहः कृताः ८०।<br>
तपांसि यानि तप्यंते व्रतानि नियमाश्च ये ।<br>
गोसहस्रप्रदानं च प्राणायामस्तु तत्समः ८१।<br>
अब्बिंदुं यः कुशाग्रेण मासेमासे नरः पिबेत् ।<br>
संवत्सरशतं साग्रं प्राणायामस्तु तत्समः ८२।<br>
पातकं तु महद्यच्च तथा क्षुद्रोपपातकम् ।<br>
प्राणायामैः क्षणात्सर्वं भस्मसात्कुरुते नरः ८३।<br>
मातृवत्परदारान्ये मन्यंते वै नरोत्तमाः ।<br>
न ते यांति नरश्रेष्ठ कदाचिद्यम यातनाम् ८४।<br>
मनसापि परेषां यः कलत्राणि न सेवते ।<br>
सह लोकद्वये नास्ति तेन वैश्य धरा धृता ८५।<br>
तस्माद्धर्म्मान्वितैस्त्याज्यं परदारोपसेवनम् ।<br>
नयंति परदारास्तु नरकानेकविंशतिम् ८६।<br>
लोभो न जायते येषां परदारेषु मानसे ।<br>
ते यांति देवलोकं तु न यमं वैश्यसत्तम ८७।<br>
शश्वत्क्रोधनिदानेषु यः क्रोधेन न जीयते ।<br>
जितस्वर्गः स मंतव्यः पुरुषोऽक्रोधनो भुवि ८८।<br>
मातरं पितरं पुत्र आराधयति देववत् ।<br>
अप्राप्ते वार्द्धके काले न याति च यमालयम् ८९।<br>
पितुश्चाधिकभावेन येऽर्चयंति गुरुं नराः ।<br>
भवंत्यतिथयो लोके ब्रह्मणस्ते विशांवर ९०।<br>
इह चैव स्त्रियो धन्याः शीलस्य परिरक्षणात् ।<br>
शीलभंगे च नारीणां यमलोकः सुदारुणः ९१।<br>
शीलं रक्ष्यं सदा स्त्रीभिर्दुष्टसंगविवर्जनात् ।<br>
शीलेन हि परः स्वर्गः स्त्रीणां वैश्य न संशयः ९२।<br>
शूद्रस्य पाकयज्ञेन निषिद्धाचरणेन च ।<br>
दुर्गतिर्विहिता वैश्य तस्य सा नारकी गतिः ९३।<br>
विचारयंति ये शास्त्रं वेदाभ्यासरताश्च ये ।<br>
पुराणं संहितां ये च श्रावयंति पठंति च ९४।<br>
व्याकुर्वंति स्मृतिर्ये च ये धर्मप्रतिबोधकाः ।<br>
वेदांतेषु निषण्णा ये तैरियं जगती धृता ९५।<br>
तत्तदभ्यासमाहात्म्यैः सर्वे ते हतकिल्बिषाः ।<br>
गच्छंति ब्रह्मणो लोकं यत्र मोहो न विद्यते ९६।<br>
ज्ञानमज्ञाय यो दद्याद्वेदशास्त्रसमुद्भवम् ।<br>
अपि वेदास्तमर्चंति भवबंधविदारणम् ९७।<br>
श्रूयतामद्भुतं ह्येतद्रहस्यं वैश्यसत्तम ।<br>
सम्मतं धर्मराजस्य सर्वलोकामृतप्रदम् ९८।<br>
न यमं यमलोकं च न भूतान्घोरदर्शनान् ।<br>
पश्यंति वैष्णवा नूनं सत्यं सत्यं मयोदितम् ९९।<br>
प्राहास्मान्यमुना भ्राता सदैव हि पुनःपुनः ।<br>
भवद्भिर्वैष्णवास्त्याज्या न ते स्युर्ममगोचराः १००।<br>
स्मरंति ये सकृद्भूताः प्रसंगेनापि केशवम् ।<br>
ते विध्वस्ताखिलाघौघा यांति विष्णोः परं पदम् १०१।<br>
दुराचारो दुष्कृतोऽपि सदाचाररतोऽपि यः ।<br>
भवद्भिः स सदा त्याज्यो विष्णुं च भजते नरः १०२।<br>
वैष्णवो यद्गृहे भुंक्ते येषां वैष्णवसंगतिः ।<br>
तेऽपि वः परिवार्याः स्युस्तत्संगहतकिल्बिषाः १०३।<br>
इत्थं वैश्यानुशास्त्यस्मान्देवो दंडधरः सदा ।<br>
अतो नो वैष्णवा यांति राजधानीं यमस्य तु १०४।<br>
विष्णुभक्तिं विना नॄणां पापिष्ठानां विशां वर ।<br>
उपायो नास्ति नास्त्यन्यः संतर्तुं नरकांबुधिम् १०५।<br>
श्वपाकमपि नेक्षेत लोकेष्टं वैश्य वैष्णवम् ।<br>
वैष्णवो वर्णबाह्योऽपि पुनाति भुवनत्रयम् १०६।<br>
एतावता लमघनिर्हरणाय पुंसां संकीर्तनं भगवतो गुणकर्मनाम्नाम् ।<br>
विक्रुश्य पुत्र मघवान्यदजामिलोऽपि नारायणेति म्रियमाण इयाय मुक्तिम् १०७।<br>
नरके तु चिरं मग्नाः पूर्वे ये च कुलद्वये ।<br>
तदैव यांति ते स्वर्गं यदार्चंति मुदा हरिम् १०८।<br>
विष्णुभक्तस्य ये दासा वैष्णवान्न भुजश्च ये ।<br>
ते तु क्रतुभुजां वैश्य गतिं यांति निराकुलाः १०९।<br>
प्रार्थर्यद्वैष्णवस्यान्नं प्रयत्नेन विचक्षणः ।<br>
सर्वपापविशुद्ध्यर्थं तदभावे जलं पिबेत् ११०।<br>
गोविंदेति जपन्मंत्रं कुत्रचिन्म्रियते यदि ।<br>
स नरो न यमं पश्येत्तं च नेक्षामहे वयम् १११।<br>
सांगं समुद्रं सध्यानं सऋषिः छंददैवतम् ।<br>
दीक्षयाविधिवन्मंत्रं जपेद्वै द्वादशाक्षरम् ११२।<br>
अष्टाक्षरं च मंत्रेशं ये जपंति नरोत्तमाः ।<br>
तान्दृष्ट्वा ब्रह्महा शुद्ध्यद्भ्राजते विष्णुवत्स्वयम् ११३।<br>
शंखिनश्चक्रिणो भूत्वा ब्रह्माभ्यंतरगामिनः ।<br>
वसंति वैष्णवे लोके विष्णुरूपेण ते नराः ११४।<br>
हृदि सूर्ये जले वाथ प्रतिमा स्थंडिलेपि च ।<br>
समभ्यर्च्य हरिं यांति नरास्तद्वैष्णवं पदम् ११५।<br>
अथवा सर्वदा पूज्यो वासुदेवो मुमुक्षुभिः ।<br>
शालग्रामे मणौ चक्रे वज्रकीटविनिर्मिते ११६।<br>
अधिष्ठानं हि तद्विष्णोः सर्वपापप्रणाशनम् ।<br>
सर्वपुण्यप्रदं वैश्य सर्वेषामपि मुक्तिदम् ११७।<br>
यः पूजयेद्धरिं चक्रे शालग्रामशिलोद्भवे ।<br>
राजसूयसहस्रेण तेनेष्टं प्रतिवासरे ११८।<br>
सदामनंति वेदांता ब्रह्मनिर्वाणमच्युतम् ।<br>
तत्प्रसादो भवेन्नॄणां शालग्रामशिलार्चनात् ११९।<br>
महाकाष्ठस्थितो वह्निर्मखस्थाने प्रकाशते ।<br>
यथा तथा हरिर्व्यापी शालग्रामे प्रकाशते १२०।<br>
अपि पापसमाचाराः कर्म्मण्यनधिकारिणः ।<br>
शालग्रामार्चका वैश्य नैव यांति यमालयम् १२१।<br>
न तथा रमते लक्ष्म्यां न तथा स्वपुरे हरिः ।<br>
शालग्रामशिलाचक्रे यथा स रमते सदा १२२।<br>
अग्निहोत्रं कृतं तेन दत्ता पृथ्वी ससागरा ।<br>
येनार्चितो हरिश्चक्रे शालग्रामशिलोद्भवे १२३।<br>
शिला द्वादश भो वैश्य शालग्रामशिलोद्भवाः ।<br>
विधिवत्पूजिता येन तस्य पुण्यं वदामि ते १२४।<br>
कोटिद्वादशलिंगैस्तु पूजितैः स्वर्णपंकजैः ।<br>
यत्स्याद्द्वादशकालेषु दिनेनैकेन तद्भवेत् १२५।<br>
यः पुनः पूजयेद्भक्त्या शालग्रामशिला शतम् ।<br>
उषित्वा स हरेर्लोके चक्रवर्त्तीह जायते १२६।<br>
कामैः क्रोधैः प्रलोभैश्च व्याप्तो यत्र नराधमः ।<br>
सोऽपि याति हरेर्लोकं शालग्रामशिलार्चनात् १२७।<br>
यः पूजयेच्च गोविंदं शालग्रामे मुदा नरः ।<br>
आभूतसंप्लवं यावन्न स प्रच्यवते दिवः १२८।<br>
विना तीर्थैर्विना दानैर्विना यज्ञैर्विना मतिम् ।<br>
मुक्तिं यांति नरा वैश्य शालग्रामशिलार्चनात् १२९।<br>
नरकं गर्भवासं च तिर्यक्त्वं कृमियोनिताम् ।<br>
न याति वैश्य पापोऽपि शालग्रामशिलार्चकः १३०।<br>
दीक्षाविधान मंत्रज्ञो यश्चक्रे बलिमाहरेत् ।<br>
गंगा गोदावरी रेवा नद्यो मुक्तिप्रदाश्च याः १३१।<br>
निवसंति हिताः सर्वाः शालग्रामशिला जले ।<br>
नैवेद्यैर्विविधैः पुष्पैर्धूपदीपैर्विलेपनैः १३२।<br>
गीतवादित्रस्तोत्राद्यैः शालग्रामशिलार्चनम् ।<br>
कुरुते मानवो यस्तु कलौ भक्तिपरायणः १३३।<br>
कल्पकोटिसहस्राणि रमते सन्निधौ हरेः ।<br>
लिंगैस्तु कोटिभिर्दृष्टैर्यत्फलं पूजितैस्तु तैः १३४।<br>
शालग्रामशिलायास्तु ह्येकेनाह्ना हि तत्फलम् ।<br>
सकृदभ्यर्चिते लिंगे शालग्रामशिलोद्भवे १३५।<br>
मुक्तिं प्रयांति मनुजा नूनं सांख्येन वर्जिताः ।<br>
शालग्रामशिलारूपी यत्र तिष्ठति केशवः १३६।<br>
तत्र देवाः सुरा यक्षा भुवनानि चतुर्दश ।<br>
शालग्रामशिलायां तु यः श्राद्धं कुरुते नरः १३७।<br>
पितरस्तस्य तिष्ठंति तृप्ताः कल्पशतं दिवि ।<br>
ये पिबंति नरा नित्यं शालग्रामशिलाजलम् १३८।<br>
पंचगव्यसहस्रैस्तु सेवितैः किं प्रयोजनम् ।<br>
कोटितीर्थसहस्रैस्तु सेवितैः किं प्रयोजनम् १३९।<br>
तोयं यदि पिबेत्पुण्यं शालग्रामशिलांगजम् ।<br>
शालग्राम शिला यत्र तत्तीर्थं योजनत्रयम् १४०।<br>
तत्र दानं च होमं च सर्वं कोटिगुणं भवेत् ।<br>
शालग्रामशिला तोयं यः पिबेद्बिंदुना समम् १४१।<br>
मातृस्तन्यं पुनर्नैव स पिबेद्विष्णुभाङ्नरः ।<br>
शालग्राम समीपे तु क्रोशमात्रं समंततः १४२।<br>
कीटकोपि मृतो याति वैकुंठं भवनं परम् ।<br>
शालग्रामशिलाचक्रं यो दद्याद्दानमुत्तमम् १४३।<br>
भूचक्रं तेन दत्तं स्यात्सशैलवनकाननम् ।<br>
शालग्रामशिलाया यो मूल्यमुत्पादयेन्नरः १४४।<br>
विक्रेता चानुमंता यः परीक्षासु च मोदते ।<br>
ते सर्वे नरकं यांति यावदाभूतसंप्लवम् १४५।<br>
ततः संवर्जयेद्वैश्य चक्रस्य क्रयविक्रयम् ।<br>
बहुनोक्तेन किं वैश्य कर्तव्यं पापभीरुणा १४६।<br>
स्मरणं वासुदेवस्य सर्वपापहरं हरेः ।<br>
तपस्तप्त्वा नरो घोरमरण्ये नियतेंद्रियः १४७।<br>
यत्फलं समवाप्नोति तन्नत्वा गरुडध्वजम् ।<br>
कृत्वापि बहुशः पापं नरो मोहसमन्वितः १४८।<br>
न याति नरकं गत्वा सर्वपापहरं हरिम् ।<br>
पृथिव्यां यानि तीर्थानि पुण्यान्यायतनानि च १४९।<br>
तानि सर्वाण्यवाप्नोति विष्णोर्नामानुकीर्तनात् ।<br>
देवं शार्ङ्गधरं विष्णुं ये प्रपन्नाः परायणाः १५०।<br>
न तेषां यमसालोक्यं न ते स्युर्नरकौकसः ।<br>
वैष्णवः पुरुषो वैश्य शिवनिंदां करोति यः १५१।<br>
न विंदेद्वैष्णवं लोकं स याति नरकं महत् ।<br>
उपोष्यैकादशीमेकां प्रसंगेनापि मानवः १५२।<br>
न याति यातनां यामीमिति लोमशतः श्रुतम् ।<br>
नेदृशं पावनं किंचित्त्रिषु लोकेषु विद्यते १५३।<br>
उभयं पद्मनाभस्य दिनं पातकनाशनम् ।<br>
तावत्पापानि देहेऽस्मिन्वसंतीह विशांवर १५४।<br>
यावन्नोपवसेज्जंतुः पद्मनाभदिनं शुभम् ।<br>
अश्वमेधसहस्राणि राजसूयशतानि च १५५।<br>
एकादश्युपवासस्य कलां नार्हंति षोडशीम् ।<br>
एकादशेंद्रियैः पापं यत्कृतं वैश्य मानवैः १५६।<br>
एकादश्युपवासेन तत्सर्वं विलयं व्रजेत् ।<br>
एकादशीसमं किंचित्पुण्यं लोके न विद्यते १५७।<br>
व्याजेनापि कृता यैस्तु वशं यांति न भास्करेः ।<br>
स्वर्गमोक्षप्रदा ह्येषा शरीरारोग्यदायिनी १५८।<br>
सुकलत्रप्रदा ह्येषा जीवत्पुत्रप्रदायिनी ।<br>
न गंगा न गया वैश्य न काशी न च पुष्करम् १५९।<br>
न चापि वैष्णवं क्षेत्रं तुल्यं हरिदिनेन तु ।<br>
यमुना चन्द्रभागा न तुल्या हरिदिनेन तु १६०।<br>
अनायासेन येनात्र प्राप्यते वैष्णवं पदम् ।<br>
रात्रौ जागरणं कृत्वा समुपोष्य हरेर्दिने १६१।<br>
दश वै पैतृके पक्षे मातृके दश पूर्वजाः ।<br>
प्रियाया दश ये वैश्य तानुद्धरति निश्चितम् १६२।<br>
द्वंद्वसंग परित्यक्ता नागारि कृतकेतनाः ।<br>
स्रग्विणः पीतवसनाः प्रयांति हरिमंदिरम् १६३।<br>
बालत्वे यौवने वापि वार्द्धके वा विशांवर ।<br>
उपोष्यैकादशीं नूनं नैति पापोऽतिदुर्गतिम् १६४।<br>
उपोष्येह त्रिरात्राणि कृत्वा वा तीर्थमज्जनम् ।<br>
दत्वा हेमतिलान्गाश्च स्वर्गं यांतीह मानवाः १६५।<br>
तीर्थे स्नांति न ये वैश्य न दत्तं कांचनं च यैः ।<br>
नैव तप्तं तपः किंचित्ते स्युः सर्वत्र दुःखिताः १६६।<br>
संक्षिप्य कथितं धर्म्मं नरकस्य निरूपणम् ।<br>
अद्रोहः सर्वभूतेषु वाङ्मनः काय कर्मभिः १६७।<br>
इंद्रियाणां निरोधश्च दानं च हरिसेवनम् ।<br>
वर्णाश्रमक्रियाणां च पालनं विधितः सदा १६८।<br>
स्वर्गार्थी सर्वदा वैश्य तपोदानं न कीर्तयेत् ।<br>
यथाशक्ति तथा दद्यादात्मनो हितकाम्यया १६९।<br>
उपानद्वस्त्रमन्नानि पत्रं मूलं फलं जलम् ।<br>
अवंध्यं दिवसं कार्य्यं दरिद्रेणापि वैश्यक १७०।<br>
इहलोके परे चैव न दत्तं नोपतिष्ठते ।<br>
दातारो नैव पश्यंति तां तां वै यमयातनाम् १७१।<br>
दीर्घायुषो धनाढ्याश्च भवंतीह पुनःपुनः ।<br>
किमत्र बहुनोक्तेन यांत्यधर्मेण दुर्गतिम् १७२।<br>
आरोहंति दिवं धर्म्मे नराः सर्वत्र सर्वदा १७३।<br>
तेन बालत्वमारभ्य कर्तव्यो धर्मसंग्रहः ।<br>
इति ते कथितं सर्वं किमन्यच्छ्रोतुमिच्छसि १७४।<br>
विकुंडल उवाच-<br>
श्रुत्वा त्वद्वचनं सौम्य प्रसन्नं चित्तमेव मे ।<br>
गंगोदं पापहं सद्यः पापहारि सतां वचः १७५।<br>
उपकर्तुं प्रियं वक्तुं गुणो नैसर्गिकः सताम् ।<br>
शीतांशुः क्रियते केन शीतलोऽमृतमंडलः १७६।<br>
देवदूत ततो ब्रूहि कारुण्यान्मम पृच्छतः ।<br>
नरकान्निष्कृतिः सद्यो भ्रातुर्मे जायते कथम् १७७।<br>
इति तस्य वचः श्रुत्वा देवदूतो जगाद ह ।<br>
ध्यानं दृष्ट्वा क्षणं ध्यात्वा तन्मैत्री रज्जुबन्धनः १७८।<br>
यत्ते वैश्याष्टमे पुण्यं त्वया जन्मनि संचितम् ।<br>
तद्भ्रात्रे दीयतां सर्वं स्वर्गं तस्य यदीच्छसि १७९।<br>
विकुंडल उवाच-<br>
किं तत्पुण्यं कथं जातं किं जन्म च पुरातनम् ।<br>
तत्सर्वं कथ्यतां दूत ततो दास्यामि सत्वरम् १८०।<br>
देवदूत उवाच-<br>
शृणु वैश्य प्रवक्ष्यामि तत्पुण्यं च सहेतुकम् ।<br>
पुरा मधुवने पुण्ये ऋषिरासीच्च शाकुनिः १८१।<br>
तपोऽध्ययन संपन्नस्तेजसां ब्रह्मणा समः ।<br>
जज्ञिरे तस्य रेवत्यां नव पुत्रा ग्रहा इव १८२।<br>
ध्रुवः शीलो बुधस्तारो ज्योतिष्मानुत पंचमः ।<br>
अग्निहोत्ररता ह्येते गृहधर्मेषु रेमिरे १८३।<br>
निर्मोहो जितकामश्च ध्यानकोशो गुणाधिकः ।<br>
एते गृहविरक्ताश्च चत्वारो द्विजसूनवः १८४।<br>
चतुर्थाश्रममापन्नाः सर्वकामविनिस्पृहाः ।<br>
ग्रामैकवासिनः सर्वे निःसंगा निष्परिग्रहाः १८५।<br>
निराशा निष्प्रयत्नाश्च सम लोष्टाश्मकांचनाः ।<br>
येनकेनचिदाच्छन्ना येनकेनचिदाशिताः १८६।<br>
सायंग्रहास्तथा नित्यं विष्णुध्यानपरायणाः ।<br>
जितनिद्रा जिताहारा वातशीतसहिष्णवः १८७।<br>
पश्यंतो विष्णुरूपेण जगत्सर्वं चराचरम् ।<br>
चरंति लीलया पृथ्वद्यंतेऽन्योन्यं मौनमास्थिताः १८८।<br>
न कुर्वंति क्रियां कांचिदर्थमात्रं हि योगिनः ।<br>
दृष्टज्ञाना असंदेहाश्चिद्विकार विशारदाः १८९।<br>
एवं ते तव विप्रस्य पूर्वमष्टमजन्मनि ।<br>
तिष्ठतो मध्यदेशेषु पुत्रदारकुटुंबिनः १९०।<br>
गेहं तावकमाजग्मुर्मध्याह्ने क्षुत्पिपासिताः ।<br>
वैश्वदेवांतरे काले त्वया दृष्टा गृहांगणे १९१।<br>
सगद्गदं साश्रुनेत्रं सहर्षं च ससंभ्रमम् ।<br>
दंडवत्प्रणिपातेन बहुमानपुरःसरम् १९२।<br>
प्रणम्य चरणौ मूर्ध्ना कृत्वा पाणियुगाञ्जलिम् ।<br>
तदाभिनन्दिताः सर्वे तया सूनृतया गिरा १९३।<br>
अद्य मे सफलं जन्म जीवितं सफलं तथा ।<br>
अद्य विष्णुः प्रसन्नो मे सनाथोऽद्यास्मि पावनः १९४।<br>
धन्योऽस्म्यद्य गृहं धन्यं धन्या अद्य कुटुंबिनः ।<br>
ममाद्य पितरो धन्या धन्या गावः श्रुतं धनम् १९५।<br>
यद्दृष्टौ भवतां पादौ तापत्रयहरौ मया ।<br>
भवतां दर्शनं यस्माद्धन्यस्यैव हरेरिव १९६।<br>
एवं संपूज्य कृत्वा तु पादप्रक्षालनं तथा ।<br>
धृतं मूर्ध्नि विशांश्रेष्ठ श्रद्धया परया तदा १९७।<br>
यत्र पादोदकं वैश्य श्रद्धया शिरसा धृतम् ।<br>
गंधपुष्पाक्षतैर्धूपैर्दीपैर्भावपुरःसरम् १९८।<br>
संपूज्य सुंदरान्नेन भोजिता यतयस्तथा ।<br>
तृप्ताः परमहंसास्ते विश्रांता मंदिरे निशि १९९।<br>
ध्यायंतश्च परं ब्रह्म यज्ज्योतिर्ज्योतिषां मतम् ।<br>
तेषामातिथ्यजं पुण्यं जातं यत्ते विशांवर २००।<br>
न तद्वक्त्रसहस्रेण वक्तुं शक्नोम्यहं खलु ।<br>
भूतानां प्राणिनः श्रेष्ठाः प्राणिनां मतिजीविनः २०१।<br>
मतिमत्सु सुराः श्रेष्ठा नरेषु ब्रह्मजातयः ।<br>
ब्राह्मणेषु च विद्वांसो विद्वत्सु कृतबुद्धयः २०२।<br>
कृतबुद्धिषु कर्तारः कर्तृषु ब्रह्मवेदिनः ।<br>
अतएव सुपूज्यास्ते तस्माच्छ्रेष्ठा जगत्त्रये २०३।<br>
तत्संगतिर्विशांश्रेष्ठ महापातकनाशिनी ।<br>
विश्रांता गृहिणो गेहे संतुष्टा ब्रह्मवेदिनः २०४।<br>
आजन्मसंचितं पापं नाशयंतीक्षणेन वै ।<br>
संचितं यद्गृहस्थस्य पापमामरणांतिकम् २०५।<br>
विनिर्दहति तत्सर्वमेकरात्रोषितो यतिः ।<br>
स्वभ्रात्रे देहि तत्पुण्यं नरकाद्येन मुच्यते २०६।<br>
इति दूतवचः श्रुत्वा ददौ पुण्यं स सत्वरम् ।<br>
हृष्टेन चेतसा भ्राता निरयात्सोऽपि निर्गतः २०७।<br>
देवैस्तु पुष्पवर्षेण पूजितौ च दिवंगतौ ।<br>
ताभ्यां संपूजितः सम्यग्गतो दूतो यथागतः २०८।<br>
अखिलभुवनबोधं देवदूतस्यवाक्यं निगमवचनतुल्यं वैश्यपुत्रो निशम्य ।<br>
स्वकृतसुकृतदानाद्भ्रातरं तारयित्वा सुरपतिवरलोकं तेन सार्द्धं जगाम २०९।<br>
इतिहासमिमं राजन्यः पठेच्छृणुयादपि ।<br>
स गोसहस्रदानस्य विशोको लभते फलम् २१०।<br>
इति श्रीपाद्मे महापुराणे स्वर्गखंडे एकत्रिंशोऽध्यायः ३१।<br>
<br>
