नारद उवाच-<br>
नर्मदा तु नदीश्रेष्ठा पुण्या पुण्यतमा त्रिषु <br>
मुनिभिस्तु महाभागैर्विभक्ता धर्मकांक्षिभिः १<br>
यज्ञोपवीतमात्राणि प्रविभक्तानि पांडव <br>
तेषु स्नात्वा  तु राजेंद्र सर्वपापैः प्रमुच्यते २<br>
जलेश्वरं च  यत्तीर्थं त्रिषु लोकेषु विश्रुतम् <br>
तस्योत्पत्तिं कथयतः शृणु पांडवनंदन ३<br>
पुरा मुनिगणाः सर्वे सेन्द्राश्चैव मरुद्गणाः <br>
स्तुवंति ते महात्मानं देवदेवं महेश्वरम् ४<br>
स्तुवमानास्तु संप्राप्ता यत्र देवो महेश्वरः <br>
विज्ञापयंति देवेशं सेंद्राश्चैव मरुद्गणाः <br>
भयोद्विग्नान्विरूपाक्ष परित्रायस्व नः प्रभो ५<br>
ईश्वर उवाच-<br>
स्वागतं तु मुनिश्रेष्ठाः किमर्थमिह चागताः <br>
किं दुःखं कोऽनुसंतापः कुतो वा भयमागतम् ६<br>
कथयध्वं महाभागा एतदिच्छामि वेदितुम् <br>
एवमुक्तास्तु रुद्रेणाकथयन्नमितव्रताः ७<br>
ऋषय ऊचुः-<br>
अपि घोरो महावीर्यो दानवो बलदर्पितः <br>
बाणो नामेति विख्यातो यस्य वै त्रिपुरं पुरम् ८<br>
गगने तु वसद्दिव्यं भ्रमते तस्य तेजसा <br>
तस्माद्भीता विरूपाक्ष त्वामेव शरणं गताः ९<br>
त्रायस्व महतो दुःखाद्देवत्वं हि परा गतिः <br>
एवं प्रसादं देवेश सर्वेषां कर्तुमर्हसि १०<br>
येन देवाः सुप्रसन्नाः सुखमेधंति शंकर <br>
परां निर्वृतिमायांति तत्प्रभो कर्तुमर्हसि ११<br>
देव उवाच-<br>
एतत्सर्वं करिष्यामि मा विषादं करिष्यथ <br>
अचिरेणैव कालेन कुर्यां युष्मत्सुखावहम् १२<br>
आश्वासयित्वा तान्सर्वान्नर्मदातटमास्थितः <br>
चिंतयामास सर्वेशस्तद्वधं प्रति पांडव १३<br>
कथं केन प्रकारेण हंतव्यस्त्रिपुरो मया <br>
एवं संचिंत्य भगवान्नारदं स्मरते तदा <br>
स्मरणादेव संप्राप्तो नारदः समुपस्थितः १४<br>
नारद उवाच-<br>
आज्ञापय महादेव किमर्थं संस्मृतो ह्यहम् <br>
किं कार्यं तु मया देव कर्तव्यं कथयस्व मे १५<br>
ईश्वर उवाच-<br>
गच्छ नारद तत्रैव यत्र तत्त्रिपुरं पुरम् <br>
बाणस्य दानवेन्द्रस्य शीघ्रं गच्छाथ तत्कुरु १६<br>
भर्तारो देवताभाश्च स्त्रियश्चाप्सरसोपमाः <br>
तासां वै तेजसा विप्र भ्रमते त्रिपुरं दिवि १७<br>
तत्र गत्वा तु विप्रेंद्र मंत्रमन्यं प्रचोदय <br>
देवस्य वचनं श्रुत्वा मुनिस्त्वरितविक्रमः १८<br>
स्त्रीणां हृदयनाशाय प्रविष्टस्तं पुरं प्रति <br>
शोभते तत्पुरं दिव्यं नानारत्नोपशोभितम् १९<br>
शतयोजनविस्तीर्णं ततो द्विगुणमायतम् <br>
ततः पश्यति तत्रैव बाणं तु बलदर्पितम् २०<br>
मालाकुंडलकेयूरैर्मुकुटेन विराजितम् <br>
हाररत्नैश्च संछन्नं चंद्रकांतिविभूषितम् २१<br>
ललनास्तस्य रत्नाढ्याः नराः कनकमंडिताः <br>
उत्थितो नारदं दृष्ट्वा दानवेंद्रो महाबलः २२<br>
बाण उवाच-<br>
स देवर्षिः स्वयं प्राप्तो मद्गृहं प्रति संप्रति <br>
अर्घं पाद्यं यथान्यायं क्रियतां द्विजसत्तम २३<br>
चिरात्समागतो विप्र स्थीयतामिदमासनम् <br>
एवं संभावयित्वा तु नारदं समुपस्थितम् २४<br>
तस्य भार्या महादेवी अनौपम्या तु नामतः २५<br>
अनौपम्योवाच-<br>
भगवन्मानुषे लोके देवास्तुष्यंति केन वै <br>
व्रतेन नियमेनापि दानेन तपसाथवा २६<br>
नारद उवाच-<br>
तिलधेनुं च यो दद्याद्ब्राह्मणे वेदपारगे <br>
ससागरा नवद्वीपा दत्ता भवति मेदिनी २७<br>
सूर्यकोटिप्रतीकाशैर्विमानैः सर्वकामिकैः <br>
मोदते चाक्षयं कालं सुचिरं कृतशासनः २८<br>
आम्रातककपित्थानि कदलीवनमेव च <br>
कदंब चंपकाशोका अनेक विविधद्रुमाः २९<br>
अष्टमी च चतुर्थी च द्वादशी च तथा उभे <br>
संक्रांतिर्विषुवं चैव दिनच्छिद्रमुखं तथा ३०<br>
पुण्यान्येतानि सर्वाणि उपवासंति याः स्त्रियः <br>
तासां तु धर्म्मयुक्तानां स्वर्गे वासो न संशयः ३१<br>
कलिकालात्तु निर्मुक्ताः सर्वपापविवर्जिताः <br>
उपवासरता नार्यो नोपसर्पंति तापसाः ३२<br>
एवं श्रुत्वा तु सुश्रोणि यथेष्टं कर्तुमर्हसि <br>
नारदस्य वचः श्रुत्वा राज्ञी वचनमब्रवीत् ३३<br>
प्रसादं कुरु विप्रेंद्र दानं गृह्ण यथेप्सितम् <br>
सुवर्णमणिरत्नानि वस्त्राण्याभरणानि च ३४<br>
तत्ते दास्याम्यहं विप्र यच्चान्यदपि दुर्ल्लभम् <br>
प्रतिगृह्ण द्विजश्रेष्ठ प्रीयेतां हरिशंकरौ ३५<br>
नारद उवाच-<br>
अन्यस्मै दीयतां भद्रे क्षीणवृतिश्च यो द्विजः <br>
वयं तु शीलसंपन्ना भक्तिस्तु क्रियते मया ३६<br>
एवं तासां मनो हृत्वा सर्वासामुपदिश्य वा <br>
जगाम भरतश्रेष्ठ स्वकीयं स्थानकं पुनः ३७<br>
अत्राकृष्टमनास्तास्तु अन्यत्रगतमानसाः <br>
पुरि छिद्रं समुत्पन्नं बाणस्य तु महात्मनः ३८<br>
इति श्रीपाद्मे महापुराणे स्वर्गखंडे चतुर्दशोऽध्यायः १४<br>
<br>
