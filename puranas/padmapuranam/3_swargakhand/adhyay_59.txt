व्यास उवाच-<br>
एवं वनाश्रमे स्थित्वा तृतीयं भागमायुषः ।<br>
चतुर्थं चायुषो भागं संन्यासेन नयेत्क्रमात् १।<br>
अग्नीनात्मनि संस्थाप्य द्विजः प्रव्रजितो भवेत् ।<br>
योगाभ्यासरतः शांतो ब्रह्मविद्यापरायणः २।<br>
यदा मनसि संपन्नं वैराग्यं सर्ववस्तुषु ।<br>
तदा संन्यासमिच्छेच्च पतितः स्याद्विपर्यये ३।<br>
प्राजापत्यां निरूप्येष्टिमाग्नेयीमथवा पुनः ।<br>
दांतः शुक्लकषायोसौ ब्रह्माश्रममुपाश्रयेत् ४।<br>
ज्ञानसंन्यासिनः केचिद्वेदसंन्यासिनोऽपरे ।<br>
कर्मसंन्यासिनस्त्वन्ये त्रिविधाः परिकीर्तिताः ५।<br>
यः सर्वत्र विनिर्मुक्तो निर्द्वंद्वश्चैव निर्भयः ।<br>
प्रोच्यते ज्ञानसंन्यासी आत्मन्येव व्यवस्थितः ६।<br>
वेदमेवाभ्यसेन्नित्यं निराशीर्निष्परिग्रहः ।<br>
प्रोच्यते वेदसंन्यासी मुमुक्षुर्विजितेंद्रियः ७।<br>
यस्त्वग्निमात्मसाकृत्वा ब्रह्मार्पणपरो द्विजः ।<br>
ज्ञेयः स कर्मसंन्यासी महायज्ञपरायणः ८।<br>
त्रयाणामपि चैतेषां ज्ञानी त्वभ्यधिको मतः ।<br>
न तस्य विद्यते कार्यं न लिंगं वा विपश्चितः ९।<br>
निर्ममो निर्भयः शांतो निर्द्वंद्वः पर्णभोजनः ।<br>
जीर्णकौपीनवासाः स्यान्नग्नो वा ध्यानतत्परः १०।<br>
ब्रह्मचारी जिताहारो ग्रामादन्नं समाहरेत् ।<br>
अध्यात्मरतिरासीत निरपेक्षो निराशिषः ११।<br>
आत्मनैव सहायेन सुखार्थं विचरेदिह ।<br>
नाभिनंदेत मरणं नाभिनंदेत जीवनम् १२।<br>
कालमेव प्रतीक्षेत निर्देशं भृतको यथा ।<br>
नाध्येतव्यं न वर्तव्यं श्रोतव्यं न कदाचन १३।<br>
एवं ज्ञानपरो योगी ब्रह्मभूयाय कल्पते ।<br>
एकवासाथ वा विद्वान्कौपीनाच्छादनोपि वा १४।<br>
मुंडी शिखी वाथ भवेत्त्रिदंडी निष्परिग्रहः ।<br>
काषायवासाः सततं ध्यानयोगपरायणः १५।<br>
ग्रामांते वृक्षमूले वा वसेद्देवालयेपि वा ।<br>
समः शत्रौ तथा मित्रे तथा मानापमानयोः १६।<br>
भैक्ष्येण वर्तयेन्नित्यं नैकान्नादी भवेत्क्वच्चित् ।<br>
यस्तु मोहेन वान्यस्मादेकान्नादी भवेद्यतिः १७।<br>
न तस्य निष्कृतिः काचिद्धर्मशास्त्रेषु दृश्यते ।<br>
रागद्वेषवियुक्तात्मा समलोष्टाश्मकांचनः १८।<br>
प्राणिहिंसानिवृत्तश्च मौनी स्यात्सर्वनिस्पृहः ।<br>
दृष्टिपूतं न्यसेत्पादं वस्त्रपूतं जलं पिबेत् १९।<br>
सत्यपूतां वदेद्वाणीं मनःपूतं समाचरेत् ।<br>
नैकत्र निवसेद्देशे वर्षाभ्योन्यत्र भिक्षुकः २०।<br>
स्नात्वा शौचयुतो नित्यं कमंडलुकरः शुचिः ।<br>
ब्रह्मचर्यरतो नित्यं वनवासरतो भवेत् २१।<br>
मोक्षशास्त्रेषु निरतो ब्रह्मसूत्री जितेंद्रियः ।<br>
दंभाहंकारनिर्मुक्तो निंदापैशुन्यवर्जितः २२।<br>
आत्मज्ञानगुणोपेतो यदि मोक्षमवाप्नुयात् ।<br>
अभ्यसेत्सततं देवं प्रणवाख्यं सनातनम् २३।<br>
स्नात्वाचम्य विधानेन शुचिर्देवालयादिषु ।<br>
यज्ञोपवीती शांतात्मा कुशपाणिः समाहितः २४।<br>
धौतकाषायवसनो तस्मिञ्छन्नतनूरुहः ।<br>
अधियज्ञं ब्रह्मजपेदाधिदैविकमेव च २५।<br>
आध्यात्मिकं च सततं वेदान्ताभिहितं च यत् ।<br>
पुत्रेषु चाथ निवसन्ब्रह्मचारी यतिर्मुनिः २६।<br>
वेदमेवाभ्यसेन्नित्यं स याति परमां गतिम् ।<br>
अहिंसासत्यमस्तेयं ब्रह्मचर्यं तपः परम् २७।<br>
क्षमादया च संतोषो व्रतान्यस्य विशेषतः ।<br>
वेदांतज्ञाननिष्ठो वा पंचयज्ञान्समाहितः २८।<br>
कुर्य्यादहरहः स्नात्वा भिक्षार्थे नैव तेन हि ।<br>
होममंत्रान्जपेन्नित्यं कालेकाले समाहितः २९।<br>
स्वाध्यायं चान्वहं कुर्य्यात्सावित्रीं संध्ययोर्जपेत् ।<br>
ध्यायीत सततं देवमेकांतं परमेश्वरम् ३०।<br>
एकान्नं वर्जयेन्नित्यं कामं क्रोधं परिग्रहम् ।<br>
एकवासा द्विवासा वा शिखी यज्ञोपवीतवान् ।<br>
कमंडलुकरो विद्वांस्त्रिदंडो याति तत्परम् ३१।<br>
इति श्रीपाद्मे महापुराणे स्वर्गखंडे यतिधर्मनिरूपणं नामैकोनषष्टितमोऽध्यायः ५९।<br>
<br>
