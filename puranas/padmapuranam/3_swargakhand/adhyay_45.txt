युधिष्ठिर उवाच-<br>
एतच्छ्रुत्वा प्रयागस्य यत्त्वया कीर्तनं कृतम् ।<br>
विशुद्धमेतद्धृदयं प्रयागस्य च कीर्तनात् ।<br>
अनाशकफलं ब्रूहि भगवंस्तत्र कीदृशम् १।<br>
मार्कंडेय उवाच-<br>
शृणु राजन्प्रयागे तु अनाशकफलं विभो ।<br>
प्राप्नोति पुरुषो धीमान्श्रद्दधानश्च यादृशम् २।<br>
अहीनांगो विरोगश्च पंचेंद्रियसमन्वितः ।<br>
अश्वमेधफलं तस्य गच्छतस्तु पदे पदे ३।<br>
कुलानि तारयेद्राजन्दशपूर्वान्दशापरान् ।<br>
मुच्यते सर्वपापेभ्यो गच्छेत परमं पदम् ४।<br>
युधिष्ठिर उवाच-<br>
महाभागोसि धर्मज्ञ दानं वदसि मे प्रभो ।<br>
अल्पेनैव प्रधानेन बहून्धर्मानवाप्नुयात् ५।<br>
अश्वमेधस्तु बहुभिः सुकृतैः प्राप्यते इह ।<br>
एतन्मे संशयं ब्रूहि परं कौतूहलं हि मे ६।<br>
मार्कंडेय उवाच-<br>
शृणु राजन्महावीर युदुक्तं पद्मयोनिना ।<br>
ऋषीणां सन्निधौ पूर्वं कथ्यमानं मया श्रुतम् ७।<br>
पंचयोजनविस्तीर्णं प्रयागस्य तु मंडलम् ।<br>
प्रविशंस्तस्य तद्भूमावश्वमेधं पदे पदे ८।<br>
व्यतीतान्पुरुषान्सप्त भविष्यांश्च चतुर्दश ।<br>
नरस्तारयते सर्वान्यस्तु प्राणान्परित्यजेत् ९।<br>
एवं ज्ञात्वा तु राजेंद्र सदा श्रद्धापरो भवेत् ।<br>
अश्रद्दधानाः पुरुषाः पापोपहतचेतसः ।<br>
न प्राप्नुवंति तत्स्थानं प्रयागं देवनिर्मितम् १०।<br>
युधिष्ठिर उवाच-<br>
स्नेहाद्वा द्रव्यलोभाद्वा ये तु कामवशं गताः ।<br>
कथं तीर्थफलं तेषां कथं पुण्यमवाप्नुयुः ११।<br>
विक्रयं सर्वभांडानां कार्याकार्यमजानतः ।<br>
प्रयागे का गतिस्तस्य एवं ब्रूहि महामुने १२।<br>
मार्कंडेय उवाच-<br>
शृणु राजन्महागुह्यं सर्वपापप्रणाशनम् ।<br>
मासं वसंस्तु राजेंद्र प्रयागे नियतेंद्रियः १३।<br>
मुच्यते सर्वपापेभ्यः यथादिष्टं स्वयंभुवा ।<br>
शुचिस्तु प्रयतो भूत्वाऽहिंसकः श्रद्धयान्वितः १४।<br>
मुच्यते सर्वपापेभ्यः स गच्छेत्परमं पदम् ।<br>
विश्रंभघातकानां तु प्रयागे शृणु तत्फलम् १५।<br>
त्रिकालमेव स्नायीत आहारं भैक्ष्यमाचरेत् ।<br>
त्रिभिर्मासैः प्रमुच्येत प्रयागात्तु न संशयः १६।<br>
प्रज्ञानेन तु यस्येह तीर्थयात्रादिकं भवेत् ।<br>
सर्वकामसमृद्धस्तु स्वर्गलोके महीयते १७।<br>
स्थानं स लभते नित्यं धनधान्यसमाकुलम् ।<br>
एवं ज्ञानेन संपूर्णः सदा भवति भोगवान् १८।<br>
तारिताः पितरस्तेन नरकात्प्रपितामहाः ।<br>
धर्मानुसारे तत्त्वज्ञ पृच्छतस्ते पुनः पुनः ।<br>
त्वत्प्रियार्थं समाख्यातं गुह्यमेतत्सनातनम् १९।<br>
युधिष्ठिर उवाच-<br>
अद्य मे सफलं जन्म अद्य मे सफलं कुलम् ।<br>
प्रीतोऽस्म्यनुगृहीतोऽस्मि दर्शनादेव तेऽद्य वै ।<br>
त्वद्दर्शनात्तु धर्मात्मन्मुक्तोऽहं सर्वपातकैः २०।<br>
मार्कंडेय उवाच-<br>
दिष्ट्या ते सफलं जन्म दिष्ट्या ते तारितं कुलम् ।<br>
कीर्तनाद्वर्द्धते पुण्यं श्रुतं पापप्रणाशनम् २१।<br>
युधिष्ठिर उवाच-<br>
यमुनायां तु किं पुण्यं किं फलं तु महामुने ।<br>
एतन्मे सर्वमाख्याहि यथादृष्टं यथाश्रुतम् २२।<br>
मार्कंडेय उवाच-।<br>
तपनस्य सुता देवी त्रिषु लोकेषु विश्रुता ।<br>
समागता महाभागा यमुना यत्र निम्नगा २३।<br>
येनैव निःसृता गङ्गा तेनैव यमुना गता ।<br>
योजनानां सहस्रेषु कीर्तनात्पापनाशिनी २४।<br>
तत्र स्नात्वा च पीत्वा च यमुनायां युधिष्ठिर ।<br>
कीर्त्तनाल्लभते पुण्यं दृष्ट्वा भद्राणि पश्यति २५।<br>
अवगाढा च पीत्वा च पुनात्यासप्तमं कुलम् ।<br>
प्राणांस्त्यजति यस्तत्र स याति परमां गतिम् २६