व्यास उवाच-<br>
अथातः संप्रवक्ष्यामि दानधर्म्ममनुत्तमम् ।<br>
ब्रह्मणाभिहितं पूर्वमृषीणां ब्रह्मवादिनाम् १।<br>
अर्थानामुचितं पात्रे श्रद्धया प्रतिपादनम् ।<br>
दानमित्यभिनिर्दिष्टं भुक्तिमुक्तिफलप्रदम् २।<br>
यो ददाति विशिष्टेभ्यः श्रद्धया परया युतः ।<br>
तद्वै दत्तमहं मन्ये शेषं कस्यापि रक्षति ३।<br>
नित्यं नैमित्तिकं काम्यं त्रिविधं दानमुच्यते ।<br>
चतुर्थं विमलं प्रोक्तं सर्वदानोत्तमोत्तमम् ४।<br>
अहन्यहनि यत्किंचिद्दीयते नुपकारिणे ।<br>
अनुद्दिश्यफलं तस्माद्ब्राह्मणाय तु नित्यकम् ५।<br>
यत्तु पापोपशांत्यर्थं दीयते विदुषां करे ।<br>
नैमित्तिकं तदुद्दिष्टं दानं सद्भिरनुत्तमम् ६।<br>
अपत्यविजयैश्वर्य सुखार्थं यत्प्रदीयते ।<br>
दानं तत्काम्यमाख्यातमृषिभिर्धर्मचिंतकैः ७।<br>
यदीश्वरस्य प्रीत्यर्थं ब्रह्मवित्सु प्रदीयते ।<br>
चेतसा धर्मयुक्तेन दानं तद्विमलं शिवम् ८।<br>
दानधर्मं निषेवेत पात्रमासाद्य शक्तितः ।<br>
उपास्यते तु तत्पात्रं यत्तारयति सर्वतः ९।<br>
कुटुंबभुक्तिवसनाद्देयं यदतिरिच्यते ।<br>
अन्यथा दीयते यद्वै न तद्दानं फलप्रदम् १०।<br>
श्रोत्रियाय कुलीनाय विनीताय तपस्विने ।<br>
व्रतस्थाय दरिद्राय प्रदेयं भक्तिपूर्वकम् ११।<br>
यस्तु दद्यान्महीं भक्त्या ब्राह्मणायाहिताग्नये ।<br>
स याति परमं स्थानं यत्र गत्वा न शोचति १२।<br>
इक्षुभिः संयुतां भूमिं यवगोधूमशालिनीम् ।<br>
ददाति वेदविदुषे यः स भूयो न जायते १३।<br>
गोचर्ममात्रामपि वा यो भूमिं संप्रयच्छति ।<br>
ब्राह्मणाय दरिद्राय सर्वपापैः प्रमुच्यते १४।<br>
भूमिदानात्परं दानं विद्यते नेह किंचन ।<br>
अन्नदानं तेन तुल्यं विद्यादानं ततोधिकम् १५।<br>
यो ब्राह्मणाय शांताय शुचये धर्मशीलिने ।<br>
ददाति विद्यां विधिना ब्रह्मलोके महीयते १६।<br>
दद्यादहरहः स्वर्णं श्रद्धया ब्रह्मचारिणे ।<br>
सर्वपापविनिर्मुक्तो ब्रह्मणः स्थानमाप्नुयात् १७।<br>
गृहस्थायान्नदानेन फलमाप्नोति मानवः ।<br>
अन्नमेवास्य दातव्यं दत्वाप्नोति परां गतिम् १८।<br>
वैशाख्यां पूर्णमास्यां तु ब्राह्मणान्सप्त पंच वा ।<br>
उपोष्य विधिना शांतः शुचिः प्रयतमानसः १९।<br>
पूजयित्वा तिलैः कृष्णैर्मधुना च विशेषतः ।<br>
प्रीयतां धर्मराजेति यदा मनसि वर्त्तते २०।<br>
यावज्जीवं तु यत्पापं तत्क्षणादेव नश्यति ।<br>
कृष्णाजिने तिलान्कृत्वा हिरण्यं मधुसर्पिषी २१।<br>
ददाति यस्तु विप्राय सर्वं तरति दुष्कृतम् ।<br>
घृतान्नमुदकुंभं च वैशाख्यां तु विशेषतः २२।<br>
निर्द्दिश्य धर्मराजाय विप्रेभ्यो मुच्यते भयात् ।<br>
सुवर्णतिलयुक्तैस्तु ब्राह्मणान्सप्त पंच वा २३।<br>
तर्पयेदुदपात्रैस्तु ब्रह्महत्यां व्यपोहति ।<br>
माघमासे तमिस्रे तु द्वादश्यां समुपोषितः २४।<br>
शुक्लांबरधरः कृष्णैस्तिलैर्हुत्वा हुताशनम् ।<br>
प्रदद्याद्ब्राह्मणेभ्यस्तु तिलानेव समाहितः २५।<br>
जन्मप्रभृति यत्पापं सर्वं तरति वै द्विजः ।<br>
अमावास्यामनुप्राप्य ब्राह्मणाय तपस्विने २६।<br>
यत्किंचिद्देवदेवेशं दद्याच्चोद्दिश्य केशवम् ।<br>
प्रीयतामीश्वरो विष्णुर्हृषीकेशः सनातनः २७।<br>
सप्तजन्मकृतं पापं तत्क्षणादेव नश्यति ।<br>
यस्तु कृष्णचतुर्दश्यां स्नात्वा देवं पिनाकिनम् २८।<br>
आराधयेद्द्विजमुखेन तस्यास्ति पुनर्भवः ।<br>
कृष्णाष्टम्यां विशेषेण धार्मिकाय द्विजातये २९।<br>
स्नात्वाभ्यर्च्य यथान्यायं पादप्रक्षालनादिभिः ।<br>
प्रीयतां मे महादेवो दद्याद्द्रव्यं स्वकीयकम् ३०।<br>
सर्वपापविनिर्मुक्तः प्राप्नोति परमां गतिम् ।<br>
द्विजैः कृष्णचतुर्दश्यां कृष्णाष्टम्यां विशेषतः ३१।<br>
अमावास्यां तथा भक्तैः पूजनीयस्त्रिविक्रमः ।<br>
एकादश्यां निराहारो द्वादश्यां पुरुषोत्तमम् ३२।<br>
अर्चयेद्ब्राह्मणमुखे स गच्छेत्परमं पदम् ।<br>
एषा तिथिर्वैष्णवी स्याद्द्वादशी शुक्लपक्षतः ३३।<br>
तस्यामाराधयेद्देवं प्रयत्नेन जनार्दनम् ।<br>
यत्किंचिद्देवमीशानमुद्दिश्य ब्राह्मणे शुचौ ३४।<br>
दीयते विष्णुमेवापि तदनंतफलं स्मृतम् ।<br>
यो हि यां देवतामिच्छेत्समाराधयितुं नरः ३५।<br>
ब्राह्मणान्पूजयेद्यत्नात्स तस्यास्तोषयेत्ततः ।<br>
द्विजानां वपुरास्थाय नित्यं तिष्ठंति देवताः ३६।<br>
पूज्यंते ब्राह्मणा लाभे प्रतिमादिषु तैः क्वचित् ।<br>
प्रतिमादिषु यत्नेन तस्मात्फलमभीप्सता ३७।<br>
द्विजेषु देवता नित्यं पूजनीया विशेषतः ।<br>
विभूतिकामः सततं पूजयेद्धि पुरंदरम् ३८।<br>
ब्रह्मवर्चसकामस्तु ब्रह्माणं ज्ञानकामुकः ।<br>
आरोग्यकामोथ रविं धनकामो हुताशनम् ३९।<br>
कर्म्मणां सिद्धिकामस्तु पूजयेद्वै विनायकम् ।<br>
भोगकामस्तु शशिनं बलकामः समीरणम् ४०।<br>
मुमुक्षुः सर्वसंसारात्प्रयत्नेनार्चयेद्धरिम् ।<br>
यस्तु योगं तथा मोक्षमन्विच्छेऽज्ज्ञानमैश्वरम् ४१।<br>
अर्चयेत विरूपाक्षं प्रयत्नेन सुरेश्वरम् ।<br>
ये वांच्छंति महाभोगान्ज्ञानानि च महेश्वरम् ४२।<br>
ते पूजयंति भूतेशं केशवं चापि भोगिनः ।<br>
वारिदस्तृप्तिमाप्नोति जलदानं ततोधिकम् ४३।<br>
तैलप्रदः प्रजामिष्टां दीपदश्चक्षुरुत्तमम् ।<br>
भूमिदः सर्वमाप्नोति दीर्घमायुर्हिरण्यदः ४४।<br>
गृहदाताग्र्यवेश्मानि रूप्यदो रूपमुत्तमम् ।<br>
वासोदश्चंद्रसालोक्यमश्वदो यानमुत्तमम् ४५।<br>
अन्नदाता श्रियं स्वेष्टां गोदो ब्राह्मणविष्टपम् ।<br>
यानशय्याप्रदो भार्य्यामैश्वर्यमभयप्रदः ४६।<br>
धान्यदः शाश्वतं सौख्यं ब्रह्मदो ब्रह्मशाश्वतम् ।<br>
धान्यान्यपि यथाशक्ति विप्रेषु प्रतिपादयेत् ४७।<br>
वेदविद्याविशिष्टेषु प्रेत्य स्वर्गं समश्नुते ।<br>
गवां चान्नप्रदानेन सर्वपापैः प्रमुच्यते ४८।<br>
इंधनानां प्रदानेन दीप्ताग्निर्जायते नरः ।<br>
फलमूलानि पानानि शाकानि विविधानि च ४९।<br>
प्रदद्याद्ब्राह्मणेभ्यस्तु मुदायुक्तः सदा भवेत् ।<br>
औषधं स्नेहमाहारं रोगिणो रोगशांतये ५०।<br>
ददानो रोगरहितः सुखी दीर्घायुरेव च ।<br>
असिपत्रवनं मार्गं क्षुरधारासमन्वितम् ५१।<br>
तीक्ष्णतापं च तरति छत्रोपानत्प्रदो नरः ।<br>
यद्यदिष्टतमं लोके यच्चास्यापेक्षितं गृहे ५२।<br>
तत्तद्गुणवते देयं तदेवाक्षयमिच्छता ।<br>
अयने विषुवे चैव ग्रहणे चंद्रसूर्ययोः ५३।<br>
संक्रांत्यादिषु कालेषु दत्तं भवति चाक्षयम् ।<br>
प्रयागादिषु तीर्थेषु पुण्येष्वायतनेषु च ५४।<br>
दत्वा चाक्षयमाप्नोति नदीप्रस्रवणेषु च ।<br>
दानधर्मात्परो धर्मो भूतानां नेह विद्यते ५५।<br>
तस्माद्विप्राय दातव्यं श्रोत्रियाय द्विजातिभिः ।<br>
स्वर्गाय भूतिकामेन तथा पापोपशांतये ५६।<br>
मुमुक्षुणा तु दातव्यं ब्राह्मणेभ्यस्तथान्वहम् ।<br>
दीयमानं तु यो मोहाद्गोविप्राग्निसुरेषु च ५७।<br>
निवारयत्यधर्मात्मा तिर्यग्योनिं व्रजेत सः ।<br>
यस्तु द्रव्यार्जनं कृत्वा नार्चयेद्ब्राह्मणान्सुरान् ५८।<br>
सर्वस्वमपहृत्यैनं राजा राष्ट्रात्प्रवासयेत् ।<br>
यस्तु दुर्भिक्षवेलायामन्नाद्यं न प्रयच्छति ५९।<br>
म्रियमाणेषु विप्रेषु ब्राह्मणः स तु गर्हितः ।<br>
न तस्मात्प्रतिगृह्णीयुः न वसेयुश्च तेन हि ६०।<br>
आज्ञायित्वा स्वकाद्राष्ट्राद्राजा तं विप्रवासयेत् ।<br>
पश्चात्सद्भ्यो ददातीह स्वद्रव्यं धर्मसाधनम् ६१।<br>
सपूर्वाभ्यधिकः पापी नरके पच्यते नरः ।<br>
स्वाध्यायवंतो ये विप्रा विद्यावंतो जितेंद्रियाः ६२।<br>
सत्यसंयमसंयुक्तास्तेभ्यो दद्याद्द्विजोत्तमाः ।<br>
प्रभुक्तमपि विद्वांसं धार्मिकं भोजयेद्द्विजम् ६३।<br>
न च मूर्खमवृत्तस्थं दशरात्रमुपोषितम् ।<br>
सन्निकृष्टमतिक्रम्य श्रोत्रियं यः प्रयच्छति ६४।<br>
स तेन कर्मणा पापी दहत्यासप्तमं कुलम् ।<br>
यदि स्यादधिको विप्रः शीलविद्यादिभिः स्वयम् ६५।<br>
तस्मै यत्नेन दातव्यमतिक्रम्य च सन्निधिम् ।<br>
योर्चितं प्रतिगृह्णीयाद्दद्यादर्चितमेव च ६६।<br>
तावुभौ गच्छतः स्वर्गं नरकं तु विपर्यये ।<br>
न वार्यपि प्रयच्छेत नास्तिके हैतुकेपि च ६७।<br>
न पाखंडेषु सर्वेषु नावेदविदिधर्मवित् ।<br>
रूप्यं चैव हिरण्यं च गामश्वं पृथिवीं तिलान् ६८।<br>
अविद्वान्प्रतिगृह्णीयाद्भस्मी भवति काष्ठवत् ।<br>
द्विजातिभ्यो धनं लिप्सेत्प्रशस्तेभ्यो द्विजोतमः ६९।<br>
अपि राजन्यवैश्याभ्यां न तु शूद्रात्कथंचन ।<br>
वृत्तिसंकोचमन्विच्छेन्नेहेत धनविस्तरम् ७०।<br>
धनलोभे प्रसक्तस्तु ब्राह्मण्यादेव हीयते ।<br>
वेदानधीत्य सकलान्यज्ञांश्चावाप्य सर्वशः ७१।<br>
न तां गतिमवाप्नोति संतोषाद्यामवाप्नुयात् ।<br>
प्रतिग्रहरुचिर्न स्याच्छूद्रान्न तु समाहरेत् ७२।<br>
स्थित्यर्थादधिकं गृह्णन्ब्राह्मणो यात्यधोगतिम् ।<br>
यस्तु याति न संतोषं न स स्वर्गस्य भाजनम् ७३।<br>
उद्वेजयति भूतानि यथा चौरस्तथैव सः ।<br>
गुरुं भृत्यांश्चोज्जिहीर्षुस्तर्पयन्देवतातिथीन् ७४।<br>
सर्वतः प्रतिगृह्णीयान्न तु तृप्येत्स्वयं ततः ।<br>
एवं गृहस्थो युक्तात्मा देवतातिथिपूजकः ७५।<br>
वर्तमानः संयतात्मा याति तत्परमं पदम् ।<br>
पुत्रेषु भार्यां निक्षिप्य गत्वारण्यं तु तत्त्ववित् ७६।<br>
एकाकी विचरेन्नित्यमुदासीनः समाहितः ।<br>
एष वः कथितो धर्म्मो गृहस्थानां द्विजोत्तमाः ।<br>
ज्ञात्वा तु तिष्ठेन्नियतं तथानुष्ठापयेद्द्विजान् ७७।<br>
इति देवमनादिमेकमीशं गृहधर्मेण समर्चयेदजस्रम् ।<br>
समतीत्य स सर्वभूतयोनिं प्रकृतिं याति परं न याति जन्म ७८।<br>
इति श्रीपाद्मे महापुराणे स्वर्गखंडे गृहस्थधर्मनिर्णयो नाम सप्तपंचाशत्तमोऽध्यायः ५७।<br>
<br>
