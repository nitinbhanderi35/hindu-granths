सूत उवाच-<br>
एवं यन्महिमा लोके लोकनिस्तारकारणम् ।<br>
तस्य विष्णोः परेशस्य नानाविग्रहधारिणः १।<br>
एकं पुराणं रूपं वै तत्र पाद्मं परं महत् ।<br>
ब्राह्मं मूर्धा हरेरेव हृदयं पद्मसंज्ञितम् २।<br>
वैष्णवं दक्षिणो बाहुः शैवं वामो महेशितुः ।<br>
ऊरू भागवतं प्रोक्तं नाभिः स्यान्नारदीयकम् ३।<br>
मार्कंडेयं च दक्षांघ्रिर्वामो ह्याग्नेयमुच्यते ।<br>
भविष्यं दक्षिणो जानुर्विष्णोरेव महात्मनः ४।<br>
ब्रह्मवैवर्तसंज्ञं तु वामजानुरुदाहृतः ।<br>
लैंगं ह गुल्फकं दक्षं वाराहं वामगुल्फकम् ५।<br>
स्कांदं पुराणं लोमानि त्वगस्य वामनं स्मृतम् ।<br>
कौर्मं पृष्ठं समाख्यातं मात्स्यं मेदः प्रकीर्तितम् ६।<br>
मज्जा तु गारुडं प्रोक्तं ब्रह्मांडमस्थि गीयते ।<br>
एवमेवाभवद्विष्णुः पुराणावयवो हरिः ७।<br>
हृदयं तत्र वै पाद्मं यच्छ्रुत्वामृतमश्नुते ।<br>
पाद्ममेतत्पुराणं तु स्वयं देवोभवद्धरिः ८।<br>
यस्यैकाध्यायमध्याप्य सर्वैः पापैः प्रमुच्यते ।<br>
तत्रादिमं स्वर्गमिदं सर्वपाद्मफलप्रदम् ९।<br>
स्वर्गखंडं समाकर्ण्य महापातकिनोपि ये ।<br>
मुच्यंते तेपि पापेभ्यस्त्वचो जीर्णाद्यथोरगाः १०।<br>
अपि चेत्सुदुराचारः सर्वधर्म्मबहिष्कृतः ।<br>
आदिस्वर्गं समाकर्ण्य यत्फलं समवाप्नुयात् ११।<br>
आदिस्वर्गमिदं श्रुत्वा तत्फलं लभते नरः ।<br>
माघेमासे प्रयागे तु स्नात्वा प्रतिदिनं नरः १२।<br>
यथा पापात्प्रमुच्येत तथा हि श्रवणाद्भवेत् ।<br>
दत्ता तेन स्वर्णतुला दत्ता चैव धराखिला १३।<br>
कृतं वितरणं तेन द्ररिद्रे यत्कृतमृणम् ।<br>
हरेर्नामसहस्राणि पठितानि ह्यभीक्ष्णशः १४।<br>
सर्वेवे दास्तथाधीतास्तत्तत्कर्मकृतं तथा ।<br>
अध्यापकाश्च बहवः स्थापिता वृत्तिदानतः १५।<br>
अभयं भयलोकेभ्यो दत्तं तेन तथा द्विजाः ।<br>
गुणवंतो ज्ञानवंतो धर्मवंतोनुमानिताः १६।<br>
मेषकर्कटयोर्मध्ये तोयं दत्तं सुशीतलम् ।<br>
ब्राह्मणार्थे गवार्थे च प्राणास्त्यक्ताश्च तेन हि १७।<br>
अन्यानि च सुकर्माणि कृतानि तेन धीमता ।<br>
येनादिखंडं सदसि श्रुतं संश्रावितं तथा १८।<br>
स्वर्गखंडं समाधीत्य नानाभोगान्समश्नुते ।<br>
अंतःपुरगनारीणां सुखसुप्तः प्रबुध्यते १९।<br>
किंकिणीरवसन्नादैस्तथा मधुरभाषणैः ।<br>
इंद्रस्यार्धासनं भुंक्ते इंद्रलोके वसेच्चिरम् २०।<br>
ततः सूर्यस्य भवनं चंद्रलोकं ततो व्रजेत् ।<br>
सप्तर्षिभवने भोगान्भुक्त्वा याति ततो ध्रुवम् २१।<br>
ततश्च ब्रह्मणो लोकं प्राप्य तेजोमयं वपुः ।<br>
तत्रैव ज्ञानमासाद्य निर्वाणं परमृच्छति २२।<br>
सद्भिः सह वसेद्धीमान्सत्तीर्थे स्नानमाचरेत् ।<br>
कुर्यादेव सदालापं सच्छास्त्रं शृणुयान्नरः २३।<br>
तत्र पाद्मं महाशास्त्रं सर्वाम्नायफलप्रदम् ।<br>
स्वर्गखंडं च तन्मध्ये महापुण्यफलप्रदम् २४।<br>
भजध्वं गोविंदं नमत हरिमेकं सुरवरं गमिष्यध्वं लोकानतिविमलभोगानतितराम् ।<br>
शृणुध्वं हे लोका वदत हरिनामैकमतुलं यदीच्छावीचीनां सुखतरणमिष्टानि लभत २५।<br>
इति श्रीपाद्मे महापुराणे स्वर्गखंडे द्विषष्टितमोऽध्यायः ६२।<br>
<br>
