सूत उवाच-।<br>
आदिसर्गमहं तावत्कथयामि द्विजोत्तमाः ।<br>
ज्ञायते येन भगवान्परमात्मा सनातनः १।<br>
सृष्टेषु प्रलयादूर्ध्वं नासीत्किंचिद्द्विजोत्तमाः ।<br>
ब्रह्मसंज्ञमभूदेकं ज्योतिर्वै सर्वकारकम् २।<br>
नित्यं निरंजनं शांतं निर्मलं नित्यनिर्मलम् ।<br>
आनंदसागरंस्वच्छं यत्कांक्षंति मुमुक्षवः ३।<br>
सर्वज्ञं ज्ञानरूपत्वादनंतमजमव्ययम् ।<br>
अविनाशि सदास्वच्छमच्युतं व्यापकं महत् ४।<br>
सर्गकाले तु संप्राप्ते ज्ञात्वा तं ज्ञानरूपकम् ।<br>
आत्मलीनं विकारं च तत्स्रष्टुमुपचक्रमे ५।<br>
तस्मात्प्रधानमुद्भूतं ततश्चापि महानभूत् ।<br>
सात्विको राजसश्चैव तामसश्च त्रिधा महान् ६।<br>
प्रधानेनावृतो ह्येव त्वचा बीजमिवावृतम् ।<br>
वैकारिकस्तैजसश्च भूतादिश्चैव तामसः ७।<br>
त्रिविधोयमहंकारो महत्तत्वादजायत ।<br>
यथा प्रधानेन महान्महता स तथा वृतः ८।<br>
भूतादिस्तु विकुर्वाणः शब्दतन्मात्रकं ततः ।<br>
ससर्ज शब्दतन्मात्रादाकाशं शब्दलक्षणम् ९।<br>
शब्दमात्रं तथाकाशं भूतादिः सममावृणोत् ।<br>
शब्दमात्रं तथाकाशं स्पर्शमात्रं ससर्ज ह १०।<br>
बलवानभवद्वायुस्तस्य स्पर्शो गुणो मतः ।<br>
आकाशं शब्दमात्रं तु स्पर्शमात्रं समावृणोत् ११।<br>
ततो वायुविकुर्वाणो रूपमात्रं ससर्ज ह ।<br>
ज्योतिरुत्पद्यते वायोस्तद्रूपगुणमुच्यते १२।<br>
स्पर्शमात्रस्तु वै वायू रूपमात्रं समावृणोत् ।<br>
ज्योतिश्चापि विकुर्वाणं रसमात्रं ससर्ज ह १३।<br>
संभवंति ततोंभांसि रसमात्राणि तानि तु ।<br>
रसमात्राणिचांभांसि रूपमात्रं समावृणोत् १४।<br>
विकुर्वाणानिचांभांसिगंधमात्रंससर्जिरे ।<br>
तस्माज्जाता मही चेयं सर्वभूतगुणाधिका १५।<br>
ससंघातो यतस्तस्मात्तस्य गंधो गुणो मतः ।<br>
तस्मिंस्तस्मिंस्तु तन्मात्रात्तेन तन्मात्रता स्मृता १६।<br>
तन्मात्राण्यविशेषाणि विशेषाः क्रमशो पराः ।<br>
भूततन्मात्रसर्गोयमहंकारात्तु तामसात् १७।<br>
कीर्तितस्तु समासेन मुनिवर्यास्तपोधनाः ।<br>
तैजसानींद्रियाण्याहुर्देवा वैकारिका दश १८।<br>
एकादशं मनश्चात्र कीर्तितं तत्त्वचिंतकैः ।<br>
ज्ञानेंद्रियाणि पंचात्र पंचकर्मेंद्रियाणि च १९।<br>
तानि वक्ष्यामि तेषां च कर्माणि कुलपावनाः ।<br>
श्रवणं त्वक्चक्षुर्जिह्वा नासिका चैव पंचमी २०।<br>
शब्दादिज्ञानसिद्ध्यर्थं बुद्धियुक्तानि पंच वै ।<br>
पायूपस्थं हस्तपादौ कीर्तिता वाक्चपंचमी २१।<br>
विसर्गानंदनादानगत्युक्तिकर्मतत्स्मृतम् ।<br>
आकाशवायुतेजांसि सलिलं पृथिवी तथा २२।<br>
शब्दादिभिर्गुणैर्विप्राः संयुक्ता उत्तरोत्तरैः ।<br>
नानावीर्याः पृथग्भूतास्ततस्ते संहतिं विना २३।<br>
नाशक्नुवन्प्रजाः स्रष्टुमसमागत्य कृत्स्नशः ।<br>
समेत्यान्योन्यसंयोगं परस्परमथाश्रयात् २४।<br>
एकसंघास्सलक्ष्याश्च संप्राप्यैक्यमशेषतः ।<br>
पुरुषाधिष्ठितत्वाच्च प्रधानानुग्रहेण च २५।<br>
महदादयो विशेषांता अंडमुत्पादयंति ते ।<br>
तत्क्रमेण विवृद्धं तु जलबुद्बुदवत्सदा २६।<br>
भूतेभ्योंडं महाप्राज्ञा वृद्धं तदुदकेशयम् ।<br>
प्राकृतं ब्रह्मरूपस्य विष्णोः स्थानमनुत्तमम् २७।<br>
तत्राव्यक्तस्वरूपोसौ विष्णुर्विश्वेश्वरः प्रभुः ।<br>
ब्रह्मरूपं समास्थाय स्वयमेव व्यवस्थितः २८।<br>
स्वेदजांडमभूत्तस्य जरायुश्च महीधराः ।<br>
गर्भोदकं समुद्राश्च तस्याभून्महदात्मनः २९।<br>
साद्रिद्वीपसमुद्राश्च सज्योतिर्लोकसंग्रहः ।<br>
तस्मिन्नंडेभवत्सर्वं सदेवासुरमानुषम् ३०।<br>
अनादिनिधनस्यैव विष्णोर्नाभेः समुत्थितम् ।<br>
यत्पद्मं तद्धैममंडमभूच्छ्रीकेशवेच्छया ३१।<br>
रजोगुणधरो देवः स्वयमेव हरिः परः ।<br>
ब्रह्मरूपंसमास्थाय जगत्स्रष्टुं प्रवर्तते ३२।<br>
सृष्टं च पात्यनुयुगं यावत्कल्पविकल्पना ।<br>
नारसिंहादिरूपेण रुद्ररुपेण संहरेत् ३३।<br>
सब्रह्मरूपं विसृजन्महात्मा जगत्समस्तं परिपातुमिच्छन् ।<br>
रामादिरूपं स तु गृह्य याति बभूव रुद्रो जगदेतदत्तुम् ३४।<br>
इति श्रीपाद्मेमहापुराणेस्वर्गखंडेद्वितीयोऽध्यायः २।<br>
