नारद उवाच-<br>
एवं बहुतिथे काले लोमशो मुनिसत्तमः ।<br>
आगतश्च महाभागस्तत्र यादृच्छिको मुनि १।<br>
तं दृष्ट्वा ब्राह्मणं सर्वे पिशाचाः क्षुत्समाकुलाः ।<br>
धावंतो ह्यत्तुकामास्ते मिलित्वा यूथवर्तिनः २।<br>
दह्यमानास्तु तीव्रेण तेजसा लोमशस्य तु ।<br>
असमर्थाः पुरः स्थातुं ते सर्वे दूरतः स्थिताः ३।<br>
तत्र पूर्वकर्मबलात्पिशाचः सह वै द्विजः ।<br>
समीक्ष्य लोमशं राजन्साष्टांगं प्रणिपत्य च ४।<br>
उवाच सूनृतां वाचं बद्ध्वा शिरसि चांजलिम् ।<br>
महाभाग्योदये विप्र साधूनां संगतिर्भवेत् ५।<br>
गंगादिपुण्यतीर्थेषु यो नरः स्नाति सर्वथा ।<br>
यः करोति सतां संगं तयोः सत्संगमो वरः ६।<br>
गुरूणां संगमो विप्र दृष्टादृष्टफलो भुवि ।<br>
स्वर्गदो रोगहारी च किं तमोपहरो मतः ७।<br>
इत्युक्त्वा कथयामास पूर्ववृत्तांतमद्भुतम् ।<br>
इमा गंधर्वकन्यास्ता मुने सोऽहं द्विजात्मजः ८।<br>
सर्वे पिशाचरूपेण मिथः शापविमोहिताः ।<br>
दीनाननास्सुतिष्ठामस्तवाग्रे मुनिसत्तम ९।<br>
त्वद्दर्शनेन बालानां निस्तारो नो भविष्यति ।<br>
सूर्योदये तमस्तोमः किं नु लीयेत पुष्करे १०।<br>
श्रुत्वैतल्लोमशो वाक्यं कृपार्द्रीकृतमानसः ।<br>
प्रत्युवाच महातेजा दुःखितं तं मुनेः सुतम् ११।<br>
मत्प्रसादाच्च सर्वेषां स्मृतिः सपदि जायताम् ।<br>
धर्मे च वर्ततां येन मिथः शापो लयं व्रजेत् १२।<br>
पिशाच उवाच-<br>
महर्षे कथ्यतां धर्मो मुच्येम येन किल्बिषात् ।<br>
नायं कालो विलंबस्य शापाग्निर्दारुणो यतः १३।<br>
लोमश उवाच-<br>
मया सार्द्धं प्रकुर्वंतु रेवास्नानं विधानतः ।<br>
शापान्मोक्ष्यति वो रेवा नान्यथा निष्कृतिर्भवेत् १४।<br>
शृणुष्वावहितो विप्र पापनाशो ध्रुवं नृणाम् ।<br>
रेवास्नानेन जायेत इति मे निश्चिता मतिः १५।<br>
सप्तजन्मकृतं पापं वर्तमानं च पातकम् ।<br>
रेवास्नानं दहेत्सर्वं तूलराशिमिवानलः १६।<br>
प्रायाश्चित्तं न पश्यंति यस्मिन्पापे पिशाचक ।<br>
तत्सर्वं नर्मदातोये स्नानमात्रेण नश्यति १७।<br>
ज्ञानकृन्नर्म्मदास्नानमतो मोक्षफला हि सा ।<br>
हिमवत्पुण्यतीर्थानि सर्वपापहराणि वै १८।<br>
इंद्रलोकप्रदं हीदं निर्मितं ब्रह्मवादिभिः ।<br>
सर्वकामफला रेवा मोक्षदा परिकीर्तिता १९।<br>
पापघ्नी पापहारिणी सर्वकामफलप्रदा ।<br>
विष्णुलोकदआप्लावो नार्मदः पापनाशनः २०।<br>
यामुनः सूर्यलोकाय भवेदाप्लाव उत्तमः ।<br>
सारस्वतोघविध्वंसी ब्रह्मलोकफलप्रदः २१।<br>
विशालफलदा प्रोक्ता विशाला हि पिशाचक ।<br>
पापेंधनदवाग्निस्तु गर्भहेतुक्रियापहः २२।<br>
विष्णुलोकाय मोक्षाय नार्मदः परिकीर्तितः ।<br>
सरयूगंडकीसिंधुश्चंद्रभागा च कौशिकी २३।<br>
तापी गोदावरी भीमा पयोष्णी कृष्णवेणिका ।<br>
कावेरी तुंगभद्रा च अन्याश्चापि समुद्रगाः २४।<br>
तासु रेवा परा प्रोक्ता विष्णुलोकप्रदायिनी ।<br>
रेवा तु प्राप्यते पुण्यैः पूर्वजन्मकृतैर्द्विज ।<br>
अपुनर्भवदं तत्र मज्जनं मुनिपुत्रक २५।<br>
गायंति देवाः सततं दिविष्ठा रेवा कदा दृष्टिगता हि नो भवेत् ।<br>
स्नाता नरा यत्र न गर्भवेदनां पश्यंति तिष्ठंति च विष्णुसन्निधौ २६।<br>
मज्जंति ये प्रत्यहमत्र मानवा रेवासुतो ये बहुपापकंचुकाः ।<br>
मज्जंति ते नो निरयेषु धर्म्मतः स्वर्गे तु ते चारुचरंति देववत् २७।<br>
तीव्रैर्व्रतैर्दानतपोभिरध्वरैः सार्धं विधात्रा तुलया धृता पुरा ।<br>
रेवापिशाचाशु तयोर्द्वयोरभूद्रेवा वरा तत्र च मोक्षसाधिका २८।<br>
नारद उवाच-<br>
एतच्छ्रुत्वा वचस्तस्य लोमशस्य पिशाचकाः ।<br>
तेन सार्द्धं ययुः शीघ्रं रेवामज्जनहेतवे २९।<br>
ततो दैवात्समुत्पन्नो रेवारोधसि मारुतः ।<br>
तेषां प्रवाहस्पृष्टानां गात्रे जलकणप्रदः ३०।<br>
रेवाजलकणस्पर्शात्पैशाच्यात्ते विमोचिताः ।<br>
तत्क्षणाद्दिव्यवपुषः प्रशशंसुश्च नर्मदाम् ३१।<br>
ततो लोमशवाक्येन ताश्च गंधर्वकन्यकाः ।<br>
परिणीताः सुखं तेन विप्रेण नर्मदातटे ३२।<br>
उवास सुचिरं कालं स्नानपानावगाहनैः ।<br>
अर्चित्वा नर्मदामत्र विष्णुलोकं गताश्च ते ३३।<br>
एवं ते कथितो राजन्नर्मदागुणसंश्रयः ।<br>
इतिहासो महापुण्यः श्रवणात्पापनाशनः ३४।<br>
इति श्रीपाद्मे महापुराणे स्वर्गखंडे त्रयोविंशोऽध्यायः २३ ।<br>
<br>
