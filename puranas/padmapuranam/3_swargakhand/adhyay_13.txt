युधिष्ठिर उवाच-<br>
वसिष्ठेन दिलीपाय कथितं तीर्थमुत्तमम् <br>
नर्मदेति च विख्यातं पापपर्वतदारणम् १<br>
भूयश्च श्रोतुमिच्छामि तन्मे कथय नारद <br>
नर्मदायाश्च माहात्म्यं वसिष्ठोक्तं द्विजोत्तम २<br>
कथमेषा महापुण्या नदी सर्वत्र विश्रुता <br>
नर्मदानाम विख्याता तन्मम ब्रूहिनारद ३<br>
नारद उवाच-<br>
नर्मदा सरितां श्रेष्ठा सर्वपापप्रणाशिनी <br>
तारयेत्सर्वभूतानि स्थावराणि चराणि च ४<br>
नर्मदायास्तु माहात्म्यं वसिष्ठोक्तं मया श्रुतम् <br>
तदेतद्धि महाराज सर्वं हि कथयामि ते ५<br>
पुण्या कनखले गङ्गा कुरुक्षेत्रे सरस्वती <br>
ग्रामे वा यदि वारण्ये पुण्या सर्वत्र नर्म्मदा ६<br>
त्रिभिः सारस्वतं तोयं सप्ताहेन तु यामुनम् <br>
सद्यः पुनाति गांगेयं दर्शनादेव नार्मदम् ७<br>
कलिंग देशे पश्चार्द्धे पर्वतेऽमरकंटके <br>
पुण्या च त्रिषु लोकेषु रमणीया मनोरमा ८<br>
सदेवासुरगंधर्वा ऋषयश्च तपोधनाः <br>
तपस्तप्त्वा महाराज सिद्धिं च परमां गताः ९<br>
तत्र स्नात्वा महाराज नियमस्थो जितेंद्रियः <br>
उपोष्य रजनीमेकां कुलानां तारयेच्छतम् १०<br>
जनेश्वरे नरः स्नात्वा पिंडं दत्वा यथाविधि <br>
पितरस्तस्य तृप्यंति यावदाभूतसंप्लवम् ११<br>
पर्वतस्य समंतात्तु रुद्रकोटिः प्रतिष्ठिता <br>
स्नानं यः कुरुते तत्र गंधमाल्यानुलेपनम् १२<br>
प्रीता तस्य भवेत्सर्वा रुद्रकोटिर्न संशयः <br>
पर्वते पश्चिमस्यांते स्वयं देवो महेश्वरः १३<br>
तत्र स्नात्वा शुचिर्भूत्वा ब्रह्मचारी जितेंद्रियः <br>
पितृकार्यं तु कुर्वीत विधिदृष्टेन कर्मणा १४<br>
तिलोदकेन तत्रैव तर्पयेत्पितृदेवताः <br>
आसप्तमं कुलं तस्य स्वर्गे तिष्ठति पांडव १५<br>
षष्टिवर्षसहस्राणि स्वर्गलोके महीयते <br>
अप्सरोगणसंकीर्णो दिव्यस्त्रीपरिवारितः १६<br>
दिव्यगंधानुलिप्तश्च दिव्यालंकारभूषितः <br>
ततः स्वर्गात्परिभ्रष्टो जायते विपुले कुले १७<br>
धनवान्दानशीलश्च धार्मिकश्चैव जायते <br>
पुनः स्मरति तत्तीर्थं गमनं तत्र कुर्वते १८<br>
तारयित्वा कुलशतं रुद्रलोकं स गच्छति <br>
योजनानां शतं साग्रं श्रूयते सरिदुत्तमा १९<br>
विस्तारेण तु राजेन्द्र योजनद्वयमंतरम् <br>
षष्टितीर्थसहस्राणि षष्टिकोट्यस्तथैव च २०<br>
पर्वतस्य समंतात्तु तिष्ठंत्यमरकंटके <br>
ब्रह्मचारी शुचिर्भूत्वा जितक्रोधो जितेंद्रियः २१<br>
सर्वहिंसानिवृत्तश्च सर्वभूतहिते रतः <br>
एवं सर्वसमाचारः क्षेत्रपालान्परिव्रजेत् २२<br>
तस्य पुण्यफलं राजन्शृणुष्वावहितो हि मे <br>
शतं वर्षसहस्राणां स्वर्गे मोदेत पांडव २३<br>
अप्सरोगणसंकीर्णे दिव्यस्त्रीपरिचारिते <br>
दिव्यगंधानुलिप्तश्च दिव्यालंकारभूषितः २४<br>
क्रीडते देवलोके तु दैवतैः सह मोदते <br>
ततः स्वर्गात्परिभ्रष्टो राजा भवति वीर्यवान् २५<br>
