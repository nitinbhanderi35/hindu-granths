नारद उवाच-।<br>
ततो गच्छेत धर्म्मज्ञ धर्म्मतीर्थं पुरातनम् ।<br>
यत्र धर्मो महाभागस्तप्तवानुत्तमं तपः १।<br>
तेन तीर्थं कृतं पुण्यं स्वेन नाम्ना च चिह्नितम् ।<br>
तत्र स्नात्वा नरो राजन्धर्मशीलः समाहितः २।<br>
आसप्तमं कुलं चैव पुनीते नात्र संशयः ।<br>
ततो गच्छेत धर्मज्ञ कलाप वनमुत्तमम् ३।<br>
कृच्छ्रेण महता गत्वा तत्र स्नात्वा समाहितः ।<br>
अग्निष्टोममवाप्नोति विष्णुलोकं च गच्छति ४।<br>
सौगंधिकं वनं राजंस्ततो गच्छेत मानवः ।<br>
यत्र ब्रह्मादयो देवा ऋषयश्च तपोधनाः ५।<br>
सिद्धचारणगंधर्वाः किन्नराः स महोरगाः ।<br>
तद्वनं प्रविशन्नेव सर्वपापैः प्रमुच्यते ६।<br>
ततो हि सा सरिच्छ्रेष्ठा नदीनामुत्तमा नदी ।<br>
प्लक्षादेवी स्मृता राजन्महा पुण्या सरस्वती ७।<br>
तत्राभिषेकं कुर्वीत वल्मीकान्निःसृते जले ।<br>
अर्चयित्वा पितॄन्देवानश्वमेधफलं लभेत् ८।<br>
ईशानाध्युषितं नाम तत्र तीर्थं सुदुर्लभम् ।<br>
षड्गुणं यन्निपातेषु वल्मीकादिति निश्चयः ९।<br>
कपिलानां सहस्रं च वाजिमेधं च विंदति ।<br>
तत्र स्नात्वा नरव्याघ्र दृष्टमेतत्पुरातनैः १०।<br>
सुगंधां शतकुंभां च पंचयज्ञं च भारत ।<br>
अभिगम्य नरश्रेष्ठ स्वर्गलोके महीयते ११।<br>
त्रिशूलपात्रं तत्रैव तीर्थमासाद्य दुर्लभम् ।<br>
तत्राभिषेकं कुर्वीत पितृदेवार्चने रतः १२।<br>
गाणपत्यं च लभते देहं त्यक्त्वा न संशयः ।<br>
ततो राजगृहं गच्छेद्देव्याः स्थानं सुदुर्लभम् १३।<br>
शाकंभरीति विख्याता त्रिषुलोकेषु विश्रुता ।<br>
दिव्यं वर्षसहस्रं च शाकेन किल भारत १४।<br>
आहारं सा कृतवती मासिमासि नराधिप ।<br>
ऋषयोऽभ्यागतास्तत्र देव्या भक्तास्तपोधनाः १५।<br>
आतिथ्यं च कृतं तेषां शाकेन किल भारत ।<br>
ततः शाकंभरीत्येवं नाम तस्याः प्रतिष्ठितम् १६।<br>
शाकंभरीं समासाद्य ब्रह्मचारी समाहितः ।<br>
त्रिरात्रमुषितः शाकं भक्षयेन्नियतः शुचिः १७।<br>
शाकाहारस्य यत्सम्यग्वर्षैर्द्वादशभिः फलम् ।<br>
तत्फलं तस्य भवति देव्याश्छंदेन भारत १८।<br>
ततो गच्छेत्सुवर्णाख्यं त्रिषुलोकेषु विश्रुतम् ।<br>
यत्र कृष्णः प्रसादार्थं रुद्रमाराधयत्पुरा १९।<br>
वरांश्च सुबहूँल्लेभे देवैरपि स दुर्ल्लभान् ।<br>
उक्तश्च त्रिपुरघ्नेन परितुष्टेन भारत २०।<br>
अपि चात्माप्रियतरो लोके कृष्ण भविष्यसि ।<br>
त्वन्मुखं च जगत्कृत्स्नं भविष्यति न संशयः २१।<br>
तत्राभिगम्य राजेंद्र पूजयित्वा वृषध्वजम् ।<br>
अश्वमेधमवाप्नोति गाणपत्यं च विंदति २२।<br>
धूमावतीं ततो गच्छेत्त्रिरात्रमुषितो नरः ।<br>
मनसा प्रार्थितान्कामाँल्लभते नात्र संशयः २३।<br>
देव्यास्तु दक्षिणार्धे नरथावर्त्तो नराधिप ।<br>
तत्रागत्य तु धर्मज्ञ श्रद्दधानो जितेंद्रियः २४।<br>
महादेवप्रसादेन गच्छेत परमां गतिम् ।<br>
प्रदक्षिणमुपावृत्य गच्छेत भरतर्षभ २५।<br>
<br>
