नारद उवाच-<br>
एवं ते कथितं राजन्नर्मदातीर्थमुत्तमम् ।<br>
पुरा गंधर्वकन्यानां शापजं भयमुल्बणम् १।<br>
नाशितं तन्महाराज रेवाजलकणाग्निना ।<br>
रेवाजलकणस्पर्शान्मुक्तो भवति मानवः २।<br>
युधिष्ठिर उवाच-<br>
भगवन्बहुकन्याभिः शापो लंभि कथं कुतः ।<br>
कस्यापत्यानि तास्तासां नाम किं कीदृशं वयः ३।<br>
कथं रेवाजलस्पर्शाद्विपाकाच्छापसंभवात् ।<br>
विमुक्ताः कुत्र ताः सस्नुः सर्वं मे कथय प्रभो ४।<br>
नर्मदातीर्थमाहात्म्यं चमत्कारकरं भवेत् ।<br>
श्रवणादपि पापानां मलनाशनमुच्यते ५।<br>
नर्मदानर्मदाशब्दो येन केनचिदुच्यते ।<br>
तस्य स्याच्छाश्वती मुक्तिर्यावदाचंद्र तारकम् ६।<br>
व्याहृतं भवता पूर्वं रेवामाहात्म्यमुत्तमम् ।<br>
तथापि चरितं साधो यदेतत्तन्निगद्यताम् ७।<br>
अथ चोत्तमवार्ताया सेवितव्या मनीषिभिः ।<br>
अतः पृच्छामि विप्रेंद्र रेवामाहात्म्यमुत्तमम् ।<br>
इतिहासं वद विभो कन्यानां चरितोज्ज्वलम् ८।<br>
नारद उवाच-<br>
श्रूयतां राजशार्दूल धर्मगर्भापरा कथा ।<br>
यथारणिर्वह्निगर्भा धर्म्मस्तु ब्रह्मसूरिव ९।<br>
गंधर्वः शुकसंगीतिस्तस्य कन्या प्रमोहिनी ।<br>
सुशीलस्य सुशीला च सुस्वरा स्वरवेदिनः १०।<br>
सुतारा चंद्रकांतस्य चंद्रिका सुप्रभस्य च ।<br>
इमानि वरनामानि तासामप्सरसां नृप ११।<br>
कुमार्यः पंच सर्वास्ता वयसा सुभगाः पुनः ।<br>
भाषंते च मिथस्तास्तु भगिन्य इव सर्वदा १२।<br>
चंद्रादिव विनिष्क्रांताश्चंद्रिका इव सोज्ज्वलाः ।<br>
चंद्राननाः सुकेश्यश्च चंद्रकांताइवोज्ज्वलाः १३।<br>
देवेष्वेता विलासिन्यः कौमुद्यः कैरवेष्विव ।<br>
लावण्यपिंडसंभूता दिव्यरूपा मनोहराः १४।<br>
उद्भिन्नकुचपद्मिन्यः केतक्य इव माधवे ।<br>
उत्पन्नयौवनैः कांता वल्लीव नवपल्लवैः १५।<br>
हेमगौराश्च हेमाभा हेमाभरणभूषिताः ।<br>
हेमचंपकमालिन्यो हेमच्छविसुवाससः १६।<br>
स्वरग्रामावलीहासु विविधा मूर्च्छनासु च ।<br>
तालवाद्यविनोदेषु वेणुवीणाप्रवादने १७।<br>
मृदंगनादसंभिन्नलास्यमध्यलयेषु च ।<br>
चित्रादिषु विनोदेषु कलासु च विशारदाः १८।<br>
एवंभूताश्च ताः कन्या मुमुहुः क्रीडनैर्वरैः ।<br>
पितृभिर्लालिताः सर्वाश्चेरुश्च धनदालये १९।<br>
कौतुकादेकदा पंच मिलित्वा मासि माधवे ।<br>
कन्या मंदारपुष्पाणि विचिन्वंत्यो वनाद्वनम् २०।<br>
गौरीं समाराधयितुं स्वरांगनाः कदाचिदच्छोदसरोवरं ययुः ।<br>
हेमांबुजानि प्रवराणि ताः पुनस्तस्मादुपादाय वरोत्पलैः सह २१।<br>
वैडूर्यशुद्धस्फटिकप्रकुट्टिमे स्नात्वा तु घट्टे परिधाय चांबरम् ।<br>
मौनेन च स्थंडिलपिंडिकामयीं सुवर्णमुक्ताभरणां विनिर्ममुः २२।<br>
समर्चितां चंदनगंधकुंकुमैरभ्यर्च्य गौरीं वरपंकजादिभिः ।<br>
नानोपहारैः शुभभक्तिभाविता लास्यप्रयोगैर्ननृतुः कुमारिकाः २३।<br>
गांधर्वमाश्रित्य परं स्वरं ततो गेयं स्वभावध्वनिभिः समूर्छनम् ।<br>
एणीदृशस्ताः प्रजगुः कलाक्षरं तारप्रवृद्धं गतिभिश्च सुस्वरम् २४।<br>
तस्मिन्सुभावे रसवर्षहर्षं कन्यास्वलं निर्भरचित्तवृत्तिषु ।<br>
अच्छोदतीर्थे प्रवरे तदागतः स्नातुं मुनेर्वेदनिधेः सुतोग्रजः २५।<br>
रूपेण निःसीमतरो वराननः प्रफुल्लपद्मायतलोचनो युवा ।<br>
विस्तीर्णवक्षाः सुभुजोऽतिसुंदरः श्यामच्छविः कामइवापरो हि सः २६।<br>
स ब्रह्मचारी सुशिखो हि शोभते दंडेन युक्तो धनुषेव मन्मथः ।<br>
एणाजिनप्रावरणः समुद्रधृग्हेमाभमौंजीकटिमेखलः परः २७।<br>
तं दृष्ट्वा ब्राह्मणं बालास्तास्तत्र सरसस्तटे ।<br>
जहृषुः कौतुकाविष्टा अयं नो भवितातिथिः २८।<br>
संत्यक्तगीतनृत्यास्तास्तस्यालोकनलालसाः ।<br>
हरिण्यो लुब्धकेनेव विद्धाः कामेन सायकैः २९।<br>
पश्यपश्येति जल्पंत्यो मुग्धाः पंच ससंभ्रमम् ।<br>
तस्मिन्विप्रवरे यूनि कामदेवभ्रमं ययुः ३०।<br>
पुनःपुनस्तमभ्यर्च्य नयनैः पंकजैरिव ।<br>
पश्चाद्विचारमारब्धमप्सरोभिः परस्परम् ३१।<br>
यद्ययं कामदेवो हि रतिहीनः कथं भवेत् ।<br>
अथवाह्यश्विनौ देवौ तावुभौ युगचारिणौ ३२।<br>
गंधर्वः किन्नरो वाथ सिद्धो वा कामरूपधृक् ।<br>
ऋषिपुत्रोऽथवा कश्चित्कश्चिद्वा मनुजोत्तमः ३३।<br>
अस्ति वा कश्चिदेवायं धात्रा सृष्टो हि नः कृते ।<br>
यथाभाग्यवतामर्थे निधानं पूर्वकर्मभिः ३४।<br>
तथास्माकं कुमारीणां गौर्यानीतो वरोत्तमः ।<br>
करुणाजलकल्लोल लब्धाद्री र्कृ!तचित्तया ३५।<br>
मया वृतस्त्वया चायं त्वया वृतस्तथानया ।<br>
एवं पंचसुकन्यासु वदंतीषु नृपोत्तम ३६।<br>
श्रुत्वा तद्वचनं तत्र कृतमाध्याह्निकक्रियः ।<br>
चिंतयामास मेधावी किं कृत्वा सुकृतं भवेत् ३७।<br>
गाधिसंभवपराशरादयः कंडुदेवलमुखाश्च ये द्विजाः ।<br>
तेऽपि योगि बलिनो विमोहिताः लीलया तदबलाभिरद्भुतम् ३८।<br>
योषितां नयनतीक्ष्णसायकैर्भ्रूलतासुदृढचापनिर्गतैः ।<br>
धन्विना मकरकेतुना हतः कस्य नो पतति वामनो मृगः ३९।<br>
तावदेव नयधीर्विराजते तावदेव जनताभयं भवेत् ।<br>
तावदेव धृतचित्तता भृशं तावदेव गणना कुलस्य च ४०।<br>
तावदेव तपसः प्रगल्भता तावदेव शमसेवनं नृणाम् ।<br>
यावदेव ललनेक्षणा स वैर्माद्यते द्रुतमदैर्न पूरुषः ४१।<br>
मोहयंति मदयंति रागिणं योषितः स्वललितैर्मनोहरैः ।<br>
मोदयंति मदयंति मामिमा धर्मरक्षणपरं हि स्वैर्गुणैः ४२।<br>
मांसरक्तमलमूत्रनिर्मिते योषितां वपुषि निर्गुणेऽशुचौ ।<br>
कामिनस्तु परिकल्प्य चारुतामाविशंति सुविमूढचेतसः ४३।<br>
दारुणा हि परिकीर्तितांगना साधुभिर्विमलबुद्धिभिर्बुधैः ।<br>
यावदेव न समीपगा इमास्तावदेव हि गृहं व्रजाम्यहम् ४४।<br>
समीपं तस्य यावन्न आगच्छंति वरस्त्रियः ।<br>
वैष्णवेन प्रभावेण तावदंतर्दधे द्विजः ४५।<br>
तस्य योगबलाद्भूप गतस्यादर्शनं तदा ।<br>
दृष्ट्वा तदद्भुतं कर्म वैष्णवब्रह्मचारिणः ४६।<br>
वित्रस्तनयना बाला कुरंग्य इव कातराः ।<br>
संक्रांतनयनाः शून्या ददृशुस्ता दिशोदश ४७।<br>
कन्या ऊचुः-।<br>
इंद्रजालं स्फुटं वेत्ति मायां जानाति वा पुनः ।<br>
दृष्टोऽप्यदृष्टरूपोभूदित्यूचुस्ताः परस्परम् ४८।<br>
व्याप्तं च हृदयं तासां तदैव विरहाग्निना ।<br>
ज्वलद्दावानलेनेव सुस्निग्धं सर्वकाननम् ४९।<br>
त्यजेंद्रजालिकां विद्यां कांत दर्शय सत्वरम् ।<br>
आत्मानं न हि ते युक्तं प्राग्ग्रासे मक्षिकोपमम् ५०।<br>
हा कष्टं दर्शितः कस्माद्धात्रा त्वं घटितः कुतः ।<br>
ज्ञातं महानुसंतापहेतुर्नः स्वं विनिर्मितः ५१।<br>
कच्चित्ते निर्दयं चेतः कच्चिदस्मासु नो मतिः ।<br>
कच्चित्क्रूरोऽसि हे कांत कच्चिन्मुष्णासि नो मनः ५२।<br>
कच्चिन्न प्रत्ययोस्मा सु कच्चिदस्मान्परीक्षसे ।<br>
कच्चिन्निर्ममता शीलः कच्चिन्मायाविशारदः ५३।<br>
कच्चिच्चित्ते प्रवेष्टुं च वेत्सि विज्ञानलाघवम् ।<br>
कच्चिन्निष्क्रमणोपायं न जानासि कुतः पुनः ५४।<br>
कच्चिद्विनापराधं तु किमस्मासु प्रकुप्यसे ।<br>
कच्चिद्दुःखं न जानासि परेषां विप्रलंभनम् ५५।<br>
त्वद्दर्शनं विना नष्टा हृदयेश्वर सांप्रतम् ।<br>
न जीवामोऽथ जीवामः पुनस्त्वद्दर्शनाशया ५६।<br>
वयं च नीयतां तत्र शीघ्रं यत्र गतो भवान् ।<br>
त्वद्दर्शनहरो धाता व्यधान्मोदांकुरच्छिदाम् ५७।<br>
सर्वथा दर्शनं देहि कारुण्यं भज सर्वथा ।<br>
पर्य्यंतं न प्रपश्यंति कस्य चित्सुजना जनाः ५८।<br>
इत्थं विलप्यताः कन्याः प्रतीक्ष्य च बहुक्षणम् ।<br>
पितुर्भयाद्गृहं गंतुं शीघ्रमारेभिरे ततः ५९।<br>
तत्प्रेमनिगडैर्बद्धा भृशं विरहविक्लवाः ।<br>
कथंचिद्धैर्यमालंब्य ताः स्वंस्वं गृहमागताः ६०।<br>
आगत्य पतिताः सर्वा मातॄणां तु समीपतः ।<br>
किमेतन्मातृभिः पृष्टाः कुतः कालात्ययोऽभवत् ६१।<br>
क्रीडंत्यः किन्नरीभिस्तु सार्द्धं संगतकं यदा ।<br>
संस्थितास्तेन न ज्ञातो दिवसोऽच्छोदसरोवरे ६२।<br>
पथि श्रांता वयं मातः संतापस्तेन नस्तनौ ।<br>
मोहेन महता वक्तुं न केनाप्युत्सहामहे ६३।<br>
इत्युक्त्वा लुठितास्तत्र मणिभूमौ कुमारिकाः ।<br>
आकारं गोपयंत्यस्ता मुग्धा जल्पंति मातृभिः ६४।<br>
काचिन्नर्तयति क्रीडामयूरं न मुदा तदा ।<br>
न पाठयति तं कीरं पंजरेऽन्या कुतूहलात् ६५।<br>
लालयेन्नकुलं नान्या नोल्लापयति सारिकाम् ।<br>
अपरातीव संमुग्धा नैव खेलति सारसैः ६६।<br>
भेजिरे न विनोदं ता रेमिरे नैव मंदिरे ।<br>
ऊचिरे बांधवैर्नालं वीणावाद्यं न चक्रिरे ६७।<br>
कल्पद्रुमप्रसूनं यत्सर्वं तच्चानलोपमम् ।<br>
मंदारकुसुमामोदि न पपुर्मधुरं मधु ६८।<br>
योगिन्य इव ताः कन्या नासाग्रन्यस्तलोचनाः ।<br>
अलक्ष्यध्यानसंतानाः पुरुषोत्तममानसाः ६९।<br>
चंद्रकांतमणिच्छन्ने स्रवद्वारिणि कंदरे ।<br>
क्षणं वातायने स्थित्वा जलयंत्रगृहेक्षणम् ७०।<br>
रचयंति क्षणं शय्यां दीर्घिकां भोजिनीदलैः ।<br>
वीज्यमानाः सखीभिस्ताः शीतलैर्नलिनीदलैः ७१।<br>
इत्थं युगसमां रात्रिमनयंस्ता वरस्त्रियः ।<br>
कथंचिद्धारणं कृत्वा विह्वलाः सज्वरा इव ७२।<br>
प्रातर्व्योममणिं दृष्ट्वा मन्यमानाः स्वजीवितम् ।<br>
विज्ञाप्य मातरं स्वांस्वां गौरीं पूजयितुं गताः ७३।<br>
स्नात्वा तेन विधानेन पुष्पैर्धूपैस्तथा पुनः ।<br>
विधाय पूजनं देव्या गायंत्यस्तत्र ताः स्थिताः ७४।<br>
एतस्मिन्नंतरे विप्रः स्नातुं सोऽपि समागतः ।<br>
पितुराश्रमतस्तस्मादच्छोदेऽत्र सरोवरे ७५।<br>
मित्रं दृष्ट्वैव रात्र्यंते पद्मिन्य इव कन्यकाः ।<br>
तत्फुल्लनयना जातास्तं दृष्ट्वा ब्रह्मचारिणम् ७६।<br>
गत्वा तत्रैव ताः कन्या समीपं ब्रह्मचारिणः ।<br>
सव्यापसव्यबंधेन भुजपाशं च चक्रिरे ७७।<br>
गतोऽसि प्रिय पूर्वेद्युर्गंतुमद्य न लभ्यते ।<br>
वृतस्त्वं नूनमस्माभिर्नात्र तेऽस्ति विचारणा ७८।<br>
इत्युक्तो ब्राह्मणः प्राह प्रहसन्बाहुपाशगः ।<br>
युष्माभिरुच्यते भद्रमनुकूलं प्रियं वचः ७९।<br>
प्रथमाश्रमनिष्ठस्य किंतु नश्येत मे व्रतम् ।<br>
विद्याभ्यसनशीलस्य नाभूत्पारं गुरोः कुले ८०।<br>
आश्रमे यत्र यो धर्मो रक्षणीयः सुपंडितैः ।<br>
विवाहोऽयमतो मन्ये न धर्म इति कन्यकाः ८१।<br>
आकर्ण्य विप्रवाक्यानि विप्रमूचुर्वरस्त्रियः ।<br>
सकलध्वनिसोत्कंठ्यो कोकिलाइव माधवे ८२।<br>
धर्मादर्थोऽर्थतः कामः कामात्सुखफलोदयः ।<br>
इत्येवं निश्चयज्ञास्ते वर्णयंति विपश्चितः ८३।<br>
सकामो धर्मबाहुल्यात्पुरतस्ते समुत्थितः ।<br>
सेव्यतां विविधैर्भोगैः स्वच्छाभूमिरियं यतः ८४।<br>
श्रुत्वा तद्वचनं तासां प्राह गंभीरया गिरा ।<br>
तथ्यं वो वचनं किंतु ममाप्यावश्यकं व्रतम् ८५।<br>
प्राप्यानुज्ञां गुरोः कुर्वे विवाहकर्म नान्यथा ।<br>
इत्युक्ताः पुनरूचुस्ताः स्फुटं मूढोऽसि सुंदर ८६।<br>
सिद्धौषधं ब्रह्मधिया रसायनं सिद्धिर्निधिः साधुकुला वरांगनाः ।<br>
मंत्रस्तथा सिद्धरसश्च धर्मतो मुने निषेव्याः सुधिया समागताः ८७।<br>
कार्यं नु दैवाद्यदि सिद्धिमागतं तस्मिन्नुपेक्षां न च यांति नीतिगाः ।<br>
यस्मादुपेक्षा न पुनः फलप्रदा तस्मान्न दीर्घीकरणं प्रशस्यते ८८।<br>
विषादप्यमृतं ग्राह्यममेध्यादपि कांचनम् ।<br>
नीचादप्युत्तमां विद्यां स्त्रीरत्नं दुष्कुलादपि ८९।<br>
सांद्रानुरागाः कुलजन्मनिर्मलाः स्नेहार्द्रचित्ता सुगिरः स्वयंवराः ।<br>
कन्या सुरूपाः खलु चारुयौवना धन्या लभंतेऽत्र नरास्तु नेतरे ९०।<br>
क्व वयं सुरसुंदर्य्यः क्व भवांस्तापसो बटुः ।<br>
दुर्घटस्य विधानेन मन्ये धातैव पंडितः ९१।<br>
तस्मादस्मानिदानीं तु स्वीकुर्य्यात्मंगलं भवान् ।<br>
गांधर्वेण विवाहेन अन्यथा नोपजीवनम् ९२।<br>
श्रुत्वा वाक्यं ततः प्राह ब्राह्मणो धर्मवित्तमः ।<br>
भो मृगाक्ष्यः कथं त्याज्यो धर्मो धर्मधनैर्नरैः ९३।<br>
धर्मश्चार्थश्चकामश्च मोक्षश्चैतच्चतुष्टयम् ।<br>
यथोक्तं फलदं ज्ञेयं विपरीतं तु निष्फलम् ९४।<br>
नाकालेऽहं व्रती कुर्यामतो दारपरिग्रहम् ।<br>
न क्रिया फलमाप्नोति क्रियाकालं न वेत्ति यः ९५।<br>
यतो धर्मविचारेऽस्मिन्प्रसक्तं मम मानसम् ।<br>
तस्माच्छृणुत हे कन्या न समीहे स्वयंवरम् ९६।<br>
एवं ज्ञात्वाशयं तस्य समीक्ष्यैव परस्परम् ।<br>
करात्करं विमुच्याथ जग्राहांघ्रिं प्रमोहिनी ९७।<br>
भुजौ जगृहतुस्तस्य सुशीला सुस्वरा तथा ।<br>
आलिलिंग सुतारा च वक्त्रं चुंबति चंद्रिका ९८।<br>
तथापि निर्विकारोऽसौ प्रलयानलसन्निभः ।<br>
शशाप ब्रह्मचारी ताः क्रोधेनात्यंतमूर्छितः ९९।<br>
पिशाच्य इव मां लग्ना तत्पिशाच्यो भविष्यथ ।<br>
एवं तेनाशु शप्तास्तास्तं त्यक्त्वा पुरतः स्थिताः १००।<br>
किमेतच्चेष्टितं पापं ह्यनागसि विचेष्टया ।<br>
प्रियंकृतोऽप्रियंकृत्वा धिक्त्वां धर्मकृतांतकम् १०१।<br>
अनुरक्तेषु भक्तेषु मित्रेषु द्रोहकारिणः ।<br>
पुंसो लोकोभयोः सौख्यं नाशमेतीति नः श्रुतम् १०२।<br>
तस्मात्त्वमपि नः शापात्पिशाचो भव सत्वरम् ।<br>
इत्युक्त्वापि च ता बाला निःश्वसंत्यः क्रुधाकुलाः १०३।<br>
तदेवान्योन्यसंरंभात्तस्मिन्सरसि पार्थिव ।<br>
ताः कन्या ब्रह्मचारी च सर्वे पैशाच्यमागताः १०४।<br>
स पिशाचः पिशाच्यस्ताः क्रंदमानाः सुदारुणम् ।<br>
क्षपयंति विपाकांस्तान्पूर्वोपात्तस्य कर्म्मणः १०५।<br>
स्वकाले प्रभवत्येव पूर्वोपात्तं शुभाशुभम् ।<br>
स्वच्छायामिव दुर्वारं देवानामपि पार्थिव १०६।<br>
क्रंदंति पितरस्तासां मातरस्तत्र तत्र च ।<br>
भ्रातरश्चैव बालानां दैवं हि दुरतिक्रमम् १०७।<br>
अतऊर्ध्वं पिशाचास्ते आहारार्थं सुदुःखिताः ।<br>
इतस्ततश्च धावंतो वसंति सरसस्तटे १०८।<br>
इति श्रीपाद्मे महापुराणे स्वर्गखंडे द्वाविंशोध्यायः २२ ।<br>
<br>
