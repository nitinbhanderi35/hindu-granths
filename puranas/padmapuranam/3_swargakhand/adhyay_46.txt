युधिष्ठिर उवाच-<br>
श्रुतं मे ब्रह्मणा प्रोक्तं पुराणे पुण्यसम्मितम् ।<br>
तीर्थानां तु सहस्राणि शतानि नियुतानि च १।<br>
सर्वे पुण्याः पवित्राश्च गतिश्च परमा स्मृता ।<br>
पृथिव्यां नैमिषं पुण्यमंतरिक्षे च पुष्करम् २।<br>
प्रयागमपि लोकानां कुरुक्षेत्रं विशिष्यते ।<br>
सर्वाणि संपरित्यज्य कथमेकं प्रशंससि ३।<br>
अप्रमाणमिदं प्रोक्तमश्रद्धेयमनुत्तमम् ।<br>
गतिं च परमां दिव्यां भोगांश्चैव यथेप्सितान् ४।<br>
किमर्थमल्पयोगेन बहुधर्मं प्रशंससि ।<br>
एतं मे संशयं ब्रूहि यथादृष्टं यथाश्रुतम् ५।<br>
मार्कंडेय उवाच-<br>
अश्रद्धेयं न वक्तव्यं प्रत्यक्षमपि तद्भवेत् ।<br>
नरस्य श्रद्दधानस्य पापोपहतचेतसः ६।<br>
अश्रद्दधानो ह्यशुचिर्दुर्मतिस्त्यक्तमंगलः ।<br>
एते पातकिनः सर्वे तेनेदं भाषितं मया ७।<br>
शृणु प्रयागमाहात्म्यं यथादृष्टं यथाश्रुतम् ।<br>
प्रत्यक्षं च परोक्षं च यथान्यत्संभविष्यति ८।<br>
यथैवान्यन्मया दृष्टं पुरा राजन्यथाश्रुतम् ।<br>
शास्त्रं प्रमाणं कृत्वा तु पूज्यते योगमात्मनः ९।<br>
क्लिश्यते चापरस्तत्र नैव योगमवाप्नुयात् ।<br>
जन्मांतरसहस्रेभ्यो योगो लभ्येत मानवैः १०।<br>
यथायोगसहस्रेण योगो लभ्येत मानवैः ।<br>
यस्तु सर्वाणि रत्नानि ब्राह्मणेभ्यः प्रयच्छति ११।<br>
तेन दानेन दत्तेन योगो लभ्येत मानवैः ।<br>
प्रयागे तु मृतस्येदं सर्वं भवति नान्यथा १२।<br>
प्रधानहेतुं वक्ष्यामि श्रद्दधत्सु च भारत ।<br>
यथा सर्वेषु भूतेषु सर्वत्रैव तु दृश्यते १३।<br>
ब्रह्म नैवास्ति वै किंचिद्यद्वक्तुं त्विदमुच्यते ।<br>
यथा सर्वेषु भूतेषु ब्रह्म सर्वत्र पूज्यते १४।<br>
एवं सर्वेषु लोकेषु प्रयागः पूज्यते बुधैः ।<br>
पूज्यते तीर्थराजस्य सत्यमेतद्युधिष्ठिर १५।<br>
ब्रह्मापि स्मरते नित्यं प्रयागं तीर्थमुत्तमम् ।<br>
तीर्थराजमनुप्राप्य नैवान्यत्किंचिदिच्छति १६।<br>
को हि देवत्वमासाद्य मानुषत्वं चिकीर्षति ।<br>
अनेनैवानुमानेन त्वं ज्ञास्यसि युधिष्ठिर १७।<br>
यथा पुण्यमपुण्यं वा तथैव कथितं मया ।<br>
युधिष्ठिर उवाच-<br>
श्रुतं तद्यत्त्वया प्रोक्तं विस्मितोऽहं पुनः पुनः १८।<br>
कथं योगेन तत्प्राप्तिः स्वर्गलोकस्तु कर्मणा ।<br>
तदा च लभते भोगान्गां च तत्कर्मणां फलम् १९।<br>
तानि कर्माणि पृच्छामि पुनर्यैः प्राप्यते महीम् ।<br>
मार्कंडेय उवाच-<br>
शृणुराजन्महाबाहो यथोक्तकर्म्मणा मही २०।<br>
गामग्निं ब्राह्मणं शास्त्रं कांचनं सलिलं स्त्रियः ।<br>
मातरं पितरं चैव यो निंदति नराधिप २१।<br>
नैतेषामूर्ध्वगमनमेवमाह प्रजापतिः ।<br>
एवं योगस्य संप्राप्तिः स्थानं परमदुर्लभम् २२।<br>
गच्छंति नरकं घोरं ये नराः पापकारिणः ।<br>
हस्त्यश्वं गामनड्वाहं मणिमुक्तादि कांचनम् २३।<br>
परोक्षं हरते यस्तु पश्चाद्दानं प्रयच्छति ।<br>
न ते गच्छंति वै स्वर्गं दातारो यत्र भोगिनः २४।<br>
अनेन कर्म्मणा युक्ताः पच्यंते नरकेऽधमाः ।<br>
एवं योगं च धर्म्मं च दातारं च युधिष्ठिर २५।<br>
यथा सत्यमसत्यं वा अस्ति नास्तीति यत्फलम् ।<br>
निरुक्तं तु प्रवक्ष्यामि यथायं स्वयमाप्नुयात् २६।<br>
इति श्रीपाद्मे महापुराणे स्वर्गखंडे प्रयागमाहात्म्ये षट्चत्वारिंशोऽध्यायः ४६।<br>
<br>
