ऋषिरुवाच-<br>
पृच्छंति ते महात्मानो नारदं हि महाजनाः <br>
युधिष्ठिरपराः सर्वे ऋषयश्च तपोधनाः १<br>
आख्याहि भगवंस्तथ्यं कावेरीसंगमे महत् <br>
लोकानां च हितार्थाय अस्माकं च विवृद्धये २<br>
सदा पापरता ये तु नरा दुष्कृतिकारिणः <br>
मुच्यंते सर्वपापेभ्यो गच्छंति परमं पदम् <br>
एतदिच्छामि विज्ञातुं भगवन्वक्तुमर्हसि ३<br>
नारद उवाच-<br>
शृणुध्वं सहिताः सर्वे युधिष्ठिरपुरोगमाः <br>
अत्र कृत्वा महायज्ञं कुबेरः सत्यविक्रमः <br>
इदं तीर्थमनुप्राप्य साम्राज्यादधिकोऽभवत् ४<br>
सिद्धिं प्राप्तो महाराज तन्मे निगदतः शृणु <br>
कावेरी नर्मदां यत्र संगता लोकविश्रुताम् ५<br>
तत्र स्नात्वा शुचिर्भूत्वा कुबेरः सत्यविक्रमः <br>
तपस्तप्यति यक्षेंद्रो दिव्यं वर्षशतं महत् ६<br>
तस्य तुष्टो महादेवः प्रदद्याद्वरमुत्तमम् <br>
भो भो यक्ष महासत्व वरं ब्रूहि यथेप्सितम् <br>
ब्रूहि कार्यं यथेष्टं तु यद्वा मनसि वर्त्तते ७<br>
कुबेर उवाच-<br>
यदि तुष्टोसि देवेश यदि देयो वरो मम <br>
आदिकृच्चैव सर्वेषां यक्षाणामधिपो भवेत् ८<br>
कुबेरस्य वचः श्रुत्वा तुष्टो देवो महेश्वरः <br>
एवमस्तु ततश्चोक्त्वा तत्रैवांतरधीयत ९<br>
सोऽपि लब्धवरो यक्षः शीघ्रं यक्षकुलं गतः <br>
पूजितः सर्वयक्षेंद्रैरभिषिक्तस्तु पार्थिवः १०<br>
कावेरीसंगमं तत्र सर्वपापप्रणाशनम् <br>
ये नरा नाभिजानंति वंचितास्ते न संशयः ११<br>
तस्मात्सर्वप्रयत्नेन तत्र स्नायीत मानवः <br>
कावेरी च महापुण्या नर्मदा च महानदी १२<br>
तत्र स्नात्वा तु राजेंद्र अर्चयेद्वृषभध्वजम् <br>
अश्वमेधफलं प्राप्य रुद्रलोके महीयते १३<br>
अग्निप्रवेशं यः कुर्याद्यश्च कुर्य्यादनाशनम् <br>
अनिवर्तिका गतिस्तस्य यथा मे शंकरोऽब्रवीत् १४<br>
सेव्यमानो वरस्त्रीभिर्मोदते दिवि रुद्रवत् <br>
षष्टिवर्षसहस्राणि षष्टिकोट्यस्तथापरे १५<br>
मोदते रुद्रलोकस्थो यत्र यत्रैव गच्छति <br>
पुण्यक्षयात्परिभ्रष्टो राजा भवति धार्मिकः १६<br>
भोगवान्धर्मशीलश्च महांश्चैव कुलोद्भवः <br>
तत्र पीत्वा जलं सम्यक्चांद्रायणफलं लभेत् १७<br>
स्वर्गं गच्छंति ते मर्त्या ये पिबंति जलं शुभम् <br>
गंगायमुनयोर्मध्ये यत्फलं यांति मानवाः १८<br>
कावेरीसंगमे स्नात्वा तत्फलं तस्य जायते <br>
एवं तु तस्य राजेंद्र कावेरीसंगमं महत् <br>
पत्रेश्वरेति विख्यातं सर्वपापहरं परम् १९<br>
इति श्रीपाद्मे महापुराणे स्वर्गखंडे षोडशोऽध्यायः १६<br>
<br>
