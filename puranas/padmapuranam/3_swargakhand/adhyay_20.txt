नारद उवाच-<br>
ततस्तु नरकं गच्छेत्स्नानं तत्र समाचरेत् <br>
स्नातमात्रो नरस्तत्र नरकं तत्र पश्यति १<br>
अस्यतीर्थस्य माहात्म्यं शृणु त्वं पांडुनंदन <br>
तस्मिंस्तीर्थे तु राजेंद्र यान्यस्थीनि विनिक्षिपेत् २<br>
विलयं यांति सर्वाणि रूपवान्जायते नरः <br>
गोतीर्थं तु ततो गच्छेद्दृष्ट्वा पापात्प्रमुच्यते ३<br>
ततो गच्छेत राजेंद्र कपिलातीर्थमुत्तमम् <br>
तत्र स्नात्वा नरो राजन्गोसहस्रफलं लभेत् ४<br>
ज्येष्ठमासे तु संप्राप्ते चतुर्दश्यां विशेषतः <br>
तत्रोपोष्य नरो भक्त्या कपिलां यः प्रयच्छति ५<br>
घृतेन दीपं प्रज्वाल्य घृतेन स्नापयेच्छिवम् <br>
सघृतं श्रीफलं दत्वा कृत्वा चांते प्रदक्षिणम् ६<br>
घंटाभरणसंयुक्तां कपिलां यः प्रयच्छति <br>
शिवतुल्यो नरो भूत्वा न चेह जायते पुनः ७<br>
अंगारकदिने प्राप्ते चतुर्थ्यां तु विशेषतः <br>
स्नापयित्वा शिवं भक्त्या ब्राह्मणेभ्यस्तु भोजनम् ८<br>
अंगारकनवम्यां तु अमावस्यां तथैव च <br>
स्नापयेत्तत्र यत्नेन रूपवान्सुभगो भवेत् ९<br>
घृतेन स्नापयेल्लिंगं पूजयेद्भक्तितो द्विजान् <br>
पुष्पकेण विमानेन सहस्रैः परिवारितः १०<br>
शैवं पदमवाप्नोति नात्र चाभिगतं भवेत् <br>
अक्षयं मोदते कालं यथा रुद्रस्तथैव च ११<br>
यदा तु कर्मसंयोगान्मर्त्यलोकमुपागतः <br>
राजा भवति धर्मिष्ठो रूपवान्जायते बली १२<br>
ततो गच्छेत राजेंद्र ऋषितीर्थमनुत्तमम् <br>
तृणबिंदुऋषिर्नाम शापदग्धो व्यवस्थितः १३<br>
तस्यतीर्थप्रभावेण पापमुक्तोऽभवद्द्विजः <br>
ततो गच्छेत राजेंद्र गणेश्वरमनुत्तमम् १४<br>
श्रावणेमासि संप्राप्ते कृष्णपक्षे चतुर्दशीम् <br>
स्नातमात्रो नरस्तत्र रुद्रलोके महीयते १५<br>
पितॄणां तर्पणं कृत्वा मुच्यते च ऋणत्रयात् <br>
गणेश्वरसमीपे तु गंगावदनमुत्तमम् १६<br>
अकामो वा सकामो वा तत्र स्नात्वा तु मानवः <br>
आजन्मजनितैः पापैर्मुच्यते नात्र संशयः १७<br>
सर्वदा पर्वदिवसे स्नानं तत्र समाचरेत् <br>
पितॄणां तर्पणं कृत्वा मुच्यते च ऋणत्रयात् १८<br>
प्रयागे यत्फलं दृष्टं शंकरेण महात्मना <br>
तदेव निखिलं पुण्यं गंगाराह्वर्कसंगमे १९<br>
तस्यैवं पश्चिमे स्थाने समीपेनातिदूरतः <br>
दशाश्वमेधिकं नाम त्रिषु लोकेषु विश्रुतम् २०<br>
उपोष्य रजनीमेकां मासि भाद्रपदे तथा <br>
अमावस्यां नरः स्नात्वा व्रजेद्वै यत्र शंकरः २१<br>
सर्वदा पर्वदिवसे स्नानं तत्र समाचरेत् <br>
पितॄणां तर्पणं कृत्वा अश्वमेधफलं लभेत् २२<br>
दशाश्वमेधात्पश्चिमतो भृगुर्ब्राह्मणसत्तमः <br>
दिव्यं वर्षसहस्रं तु ईश्वरं पर्युपासत २३<br>
वल्मीकावस्थितश्चासौ दक्षिणं च निकेतनम् <br>
आश्चर्यं च महज्जातमुमायाः शंकरस्य च २४<br>
गौरी तु पृच्छते देवं कोयमत्र तु संस्थितः <br>
देवो वा दानवो वाथ कथयस्व महेश्वर २५<br>
ईश्वर उवाच-<br>
भृगुर्नाम द्विजश्रेष्ठ ऋषीणां प्रवरो मुनिः <br>
ध्यायते मां समाधिस्थो वरं प्रार्थयते प्रिये २६<br>
तत्र प्रहसिता देवी ईश्वरं प्रत्यभाषत <br>
धूमावर्तशिखा जाता ततोऽद्यापि न तुष्यसि <br>
दुराराध्योऽसि तेन त्वं नात्र कार्या विचारणा २७<br>
देव उवाच-<br>
न ज्ञायसे महादेवि अयं क्रोधेन चेष्टितः <br>
दर्शयामि यथातथ्यं प्रियं ते च करोम्यहम् २८<br>
स्मारितो देवदेवेन धर्मरूपो वृषस्तदा <br>
स्मरणादेव देवस्य वृषः शीघ्रमुपस्थितः २९<br>
प्राहासौ मानुषीं वाचमादेशो दीयतां प्रभो <br>
वल्मीकैश्छादितो विप्र एनं भूमौ निपातय ३०<br>
योगस्थस्तु ततो ध्यायंस्ततस्तेन निपातितः <br>
तत्क्षणात्क्रोधसंतप्तो हस्तमुत्क्षिप्तवान्वृषम् ३१<br>
एवं संभाषमाणस्तु कुत्र गच्छसि भो वृष <br>
अद्य त्वामथ पाप्मानं प्रत्यक्षं हन्म्यहं वृष ३२<br>
धर्षितस्तु तदा विप्रो ह्यंतरिक्षं गतं वृषम् <br>
आकाशे प्रेक्षते भूय एतदद्भुतमुत्तमम् ३३<br>
ततः प्रहसिते रुद्रे ऋषिरग्रे व्यवस्थितः <br>
तृतीयं लोचनं दृष्ट्वा वैलक्ष्यात्पतितो भुवि ३४<br>
प्रणम्य दंडवद्भूमौ स्तुवते परमेश्वरम् <br>
प्रणिपत्य भूतनाथं भवोद्भवं त्वामहं दिव्यरूपम् <br>
भवभीतो भुवनपते भूतं विज्ञापये किंचित् ३५<br>
त्वद्गुणनिकरान्वक्तुं कः शक्तो भवति मानुषो नाथ <br>
वासुकिरयं हि कदाचिद्वदनसहस्रं भवेद्यस्य ३६<br>
भक्त्या तवापि शंकरभुवनपते त्वत्स्तुतौ तु मुखरस्य <br>
वंद्य क्षमस्व भवन्प्रसीद मे तव चरणपतितस्य ३७<br>
सत्वं रजस्तमस्त्वं स्थित्युत्पत्तौ विनाशने देव <br>
त्वां मुक्त्वा भुवनपते भुवनेश्वर नैव दैवतं किंचित् ३८<br>
यमनियमयज्ञदानैर्वेदाभ्यासावधारणोद्योगात् <br>
त्वद्भक्तेः सर्वमिदं नार्हति कलासहस्रांशेन ३९<br>
उत्कृष्टरसरसायनखड्गांजनपादुकादि सिद्धिर्वा <br>
चिह्नानि भवत्प्रणतानां दृश्यंत इह जन्मनि प्रकटम् ४०<br>
शाठ्येन नमति यद्यपि ददासि त्वं धर्ममिच्छतां देव <br>
भक्तिर्भवच्छेदकरी मोक्षाय विनिर्मिता नाथ ४१<br>
परदारपरस्वरतं परिभवपरिदुःखशोकसंतप्तम् <br>
परवदनवीक्षणपरं परमेश्वर मां परित्राहि ४२<br>
अलीकाभिमानदग्धं क्षणभंगुरविभवविलसितं देव <br>
क्रूरं कुपथाभिमुखं पतितं मां त्राहि देवेश ४३<br>
दीनेंद्रियगणसार्थैर्बंधुजनैरेव  पूरिता आशा <br>
तुच्छा तथापि शंकर किं मूढं मां विडंबयसि ४४<br>
तृष्णां हरस्व शीघ्रं लक्ष्मीं मां देहि हृदयवासिनीं नित्याम् <br>
छिंधि मदमोहपाशानुत्तारय मां महादेव ४५<br>
करुणाभ्युदयं नाम स्तोत्रमिदं सिद्धिदं दिव्यम् <br>
यः पठति भक्तियुक्तस्तस्य तु तुष्येद्भृगोर्यथाहि शिवः ४६<br>
ईश्वर उवाच-<br>
अहं तुष्टोस्मि ते विप्र वरं प्रार्थय स्वेप्सितम् <br>
उमया सहितो देवो वरं तस्य हि दापयेत् ४७<br>
भृगुरुवाच-<br>
यदि तुष्टोसि देवेश यदि देयो वरो मम <br>
रुद्रवेदी भवेदेवमेतत्संपादयस्व मे ४८<br>
ईश्वर उवाच-<br>
एवं भवतु विप्रेंद्र क्रोधस्थानं भविष्यति <br>
न पिता पुत्रयोश्चैव एकवाक्यं भविष्यति ४९<br>
तदाप्रभृति ब्रह्माद्याः सर्वे देवाः सकिन्नराः <br>
उपासंतो भृगोस्तीर्थं तुष्टो यत्र महेश्वरः ५०<br>
दर्शनात्तस्य तीर्थस्य सद्यः पापात्प्रमुच्यते <br>
अवशाः स्ववशाश्चापि म्रियंते तत्र जंतवः ५१<br>
गुह्यातिगुह्यस्य गतिस्तेषां निःसंशया भवेत् <br>
एतत्क्षेत्रं सुविपुलं सर्वपापप्रणाशनम् ५२<br>
तत्र स्नात्वा दिवं यांति ये मृतास्तेऽपुनर्भवाः <br>
औपानहं तदा छत्रं देयमन्नं च कांचनम् ५३<br>
भोजनं च यथाशक्त्या अक्षयं तस्य तद्भवेत् <br>
सूर्योपरागे यो दद्याद्दानं चैव यथेच्छया ५४<br>
तीर्थस्नानं तु यद्दानमक्षयं तस्य तद्भवेत् <br>
चंद्रसूर्योपरागेषु वृषोत्सर्गमनुत्तमम् ५५<br>
न जानंति नरा मूढा विष्णुमायाविमोहिताः <br>
नर्मदायां स्थितं दिव्यं वृषतीर्थं नराधिप ५६<br>
भृगुतीर्थस्य माहात्म्यं यः शृणोति नरः सकृत् <br>
विमुक्तः सर्वपापेभ्यो रुद्रलोकं स गच्छति ५७<br>
ततो गच्छेत राजेंद्र गौतमेश्वरमुत्तमम् <br>
तत्र स्नात्वा नरो राजन्नुपवासपरायणः ५८<br>
कांचनेन विमानेन ब्रह्मलोके महीयते <br>
धौतपापं ततो गच्छेद्धौतं यत्र वृषेण तु ५९<br>
नर्मदायां स्थितं राजन्सर्वपातकनाशनम् <br>
तत्र तीर्थे नरः स्नात्वा ब्रह्महत्यां व्यपोहति ६०<br>
तस्मिन्तीर्थे महाराज प्राणत्यागं करोति यः <br>
चतुर्भुजस्त्रिनेत्रस्तु रुद्रतुल्यबलो भवेत् ६१<br>
वसेत्कल्पायुतं साग्रं रुद्रतुल्यपराक्रमः <br>
कालेन महता प्राप्तः पृथिव्यामेकराड्भवेत् ६२<br>
ततो गच्छेत राजेंद्र एरंडीतीर्थमुत्तमम् <br>
प्रयागे यत्फलं दृष्टं मार्कंडेयेन भाषितम् ६३<br>
तत्फलं लभते राजन्स्नातमात्रस्तु मानवः <br>
मासि भाद्रपदे चैव शुक्लपक्षस्य चाष्टमीम् ६४<br>
उपोष्य रजनीमेकां तत्र स्नानं समाचरेत् <br>
यमदूतैर्न बाध्येत इंद्रलोकं स गच्छति ६५<br>
ततो गच्छेत राजेंद्र सिद्धो यत्र जनार्दनः <br>
हिरण्यद्वीपविख्यातं सर्वपापप्रणाशनम् ६६<br>
तत्र स्नात्वा नरो राजन्धनवान्रूपवान्भवेत् <br>
ततो गच्छेत राजेंद्र तीर्थं कनखलं महत् ६७<br>
गरुडेन तपस्तप्तं तस्मिंस्तीर्थे नराधिप <br>
विख्यातं सर्वलोकेषु योगिनी तत्र तिष्ठति ६८<br>
क्रीडते योगिभिः सार्धं शिवेन सह नृत्यति <br>
तत्र स्नात्वा नरो राजन्रुद्रलोके महीयते ६९<br>
ततो गच्छेत राजेंद्र ईशतीर्थमनुत्तमम् <br>
ईशस्तत्र विनिर्मुक्तो गत ऊर्ध्वं न संशयः ७०<br>
ततो गच्छेत राजेंद्र सिद्धो यत्र जनार्दनः <br>
वाराहं रूपमास्थाय अचिंत्यः परमेश्वरः ७१<br>
वराहतीर्थे नरः स्नात्वा द्वादश्यां तु विशेषतः <br>
विष्णुलोकमवाप्नोति नरकं तु न गच्छति ७२<br>
ततो गच्छेत राजेंद्र सोमतीर्थमनुत्तमम् <br>
पौर्णिमास्यां विशेषेण तत्र स्नानं समाचरेत् ७३<br>
प्रणिपत्य च ईशानं बलिस्तस्य प्रसीदति <br>
हरिश्चन्द्रपुरं दिव्यमंतरिक्षे तु दृश्यते ७४<br>
चक्रध्वजे समावृत्ते सुप्ते नागारिकेतने <br>
नर्मदातोयवेगेन रुरुकच्छोपसेवितम् ७५<br>
तस्मिन्स्थाने निवासं च विष्णुः शंकरमब्रवीत् <br>
द्वीपेश्वरे नरः स्नात्वा लभेद्बहुसुवर्णकम् ७६<br>
ततो गच्छेत राजेंद्र रुद्रकन्यां तु संगमे <br>
स्नातमात्रो नरस्तत्र देव्याः स्थानमवाप्नुयात् ७७<br>
देवतीर्थं ततो गच्छेत्सर्वदेवनमस्कृतम् <br>
तत्र स्नात्वा तु राजेंद्र दैवतैः सह मोदते ७८<br>
ततो गच्छेत राजेंद्र शिखितीर्थमनुत्तमम् <br>
तत्र वै दीयते दानं सर्वं कोटिगुणं भवेत् ७९<br>
अपरपक्षे अमावास्यां स्नानं तत्र समाचरेत् <br>
ब्राह्मणं भोजयेदेकं कोटिर्भवति भोजिता ८०<br>
भृगुतीर्थे तु राजेंद्र तीर्थकोटिर्व्यवस्थिता <br>
अकामो वा सकामो वा तत्र स्नायीत मानवः ८१<br>
अश्वमेधमवाप्नोति दैवतैः सह मोदते <br>
तत्र सिद्धमवाप्नोति भृगुस्तु मुनिपुंगवः <br>
अवतारः कृतस्तेन शंकरेण महात्मना ८२<br>
इति श्रीपाद्मे महापुराणे स्वर्गखंडे विंशतितमोऽध्यायः २० <br>
<br>
