व्यास उवाच-<br>
भुक्त्वा पीत्वा च सुप्त्वा च स्नात्वा रथ्योपसर्पणे ।<br>
ओष्ठावलोमकौ स्पृष्ट्वा वासो विपरिधाय च १।<br>
रेतोमूत्रपुरीषाणामुत्सर्गेऽनृतभाषणे ।<br>
ष्ठीवित्वाऽध्ययनारंभे कासश्वासागमे तथा २।<br>
चत्वरं वा श्मशानं वा समाक्रम्य द्विजोत्तमः ।<br>
संध्ययोरुभयोस्तद्वदाचांतोऽप्याचमेत्पुनः ३।<br>
चंडालम्लेच्छसंभाषे स्त्रीशूद्रोच्छिष्टभाषणे ।<br>
उच्छिष्टं पुरुषं दृष्ट्वा भोज्यं चापि तथाविधम् ४।<br>
आचामेदश्रुपाते वा लोहितस्य तथैव च ।<br>
भोजने संध्ययोः स्नात्वा पीत्वा मूत्रपुरीषयोः ५।<br>
आगतो वाचमेत्सुप्त्वा सकृत्सकृदथान्यतः ।<br>
अग्नेर्गवामथालंभे स्पृष्ट्वा प्रयतमेव वा ६।<br>
स्त्रीणामथात्मनः स्पर्शे नीलद्यं वा परिधाय च ।<br>
उपस्पर्शेज्जलं वार्तं तृणं वा भूमिमेव च ७।<br>
केशानां चात्मनः स्पर्शे वाससः स्खलितस्य च ।<br>
अनुष्णाभिरकेशाभिरदुष्टाभिश्च धर्मतः ८।<br>
शौचेऽप्सु सर्वदा चामेदासीनः प्रागुदङ्मुखः ।<br>
शिरः प्रावृत्य कंठं वा मुक्तकेशशिखोऽपि वा ९।<br>
अकृत्वा पादयोः शौचं मार्गतो न शुचिर्भवेत् ।<br>
सोपानत्कोपानस्थो वा नोष्णीषी चाचमेद्बुधः १०।<br>
न चैव वर्षधाराभिर्न तिष्ठन्नुद्धृतोदकैः ।<br>
नैकहस्तार्पितजलैर्विना सूत्रेण वा पुनः ११।<br>
न पादुकासनस्थो वा बहिर्जानुरथापि वा ।<br>
न जल्पन्न हसन्प्रेक्षन्शयानस्तल्प एव च १२।<br>
नाविक्षिताभिः फेनाद्यैरुपेताभिरथापि वा ।<br>
शूद्राशुचिकरोन्मुक्तैर्नक्षाराभिस्तथैव च १३।<br>
न चैवांगुलिभिः शब्दं न कुर्यान्नान्यमानसः ।<br>
न वर्णरसदुष्टाभिर्न चैव प्रदरोदकैः १४।<br>
न पाणिक्षुभिताभिर्वा न बहिर्गंध एव वा ।<br>
हृद्गाभिः पूयते विप्रः कंठ्याभिः क्षत्रियः शुचिः १५।<br>
प्राशिताभिस्तथा वैश्यः स्त्रीशूद्रौ स्पर्शतोंऽततः ।<br>
अंगुष्ठमूलांतरतो रेखायां ब्राह्ममुच्यते १६।<br>
अंतरांगुष्ठदेशिन्यैः पितॄणां तीर्थमुच्यते ।<br>
कनिष्ठामूलतः पश्चात्प्राजापत्यं प्रचक्षते १७।<br>
अंगुल्यग्रं स्मृतं दैवं तदेवार्षं प्रकीर्तितम् ।<br>
मूलेन दैवमार्षं स्यादाग्नेयं मध्यतः स्मृतम् १८।<br>
तदेव सौमिकं तीर्थमेतज्ज्ञात्वा न मुह्यति ।<br>
ब्राह्मेणैव तु तीर्थेन द्विजो नित्यमुपस्पृशेत् १९।<br>
होमयेद्वाथ दैवेन न तु पित्र्येण वै द्विजाः ।<br>
त्रिःप्राश्नीयादपः पूर्वं ब्राह्मेण प्रयतस्ततः २०।<br>
संमृज्यांगुष्ठमूलेन मुखं वै समुपस्पृशेत् ।<br>
अंगुष्ठानामिकाभ्यां तु स्पृशेन्नेत्रद्वयं ततः २१।<br>
तर्जन्यंगुष्ठयोगेन स्पृशेन्नासापुटद्वयम् ।<br>
कनिष्ठांगुष्ठयोगेन श्रवणे समुस्पृशेत् २२।<br>
सर्वासामथयोगेन हृदयं तु तनवा ।<br>
स्पृशेद्वै शिरसस्तद्वदंगुष्ठेनांसकद्वयम् २३।<br>
त्रिःप्राश्नीयाद्यदंभस्तु प्रीतास्तेनास्य देवताः ।<br>
ब्रह्माविष्णुर्महेशश्च भवंतीत्यनुशुश्रुम २४।<br>
गंगा च यमुना चैव प्रीयेते परिमार्जनात् ।<br>
संस्पृष्टयोर्लोचनयोः प्रीयेते शशिभास्करौ २५।<br>
नासत्यदस्रौ प्रीयेते स्पृशेन्नासापुटद्वयम् ।<br>
कर्णयोः स्पृष्टयोस्तद्वत्प्रीयेते चानिलानलौ २६।<br>
संस्पृष्टे हृदये चास्य प्रीयंते सर्वदेवताः ।<br>
मूर्ध्नि संस्पर्शनादेकः प्रीतः स पुरुषो भवेत् २७।<br>
नोच्छिष्टं कुर्वते वक्त्रे विप्रुषोंगे लगंति याः ।<br>
दंतवद्दंतलग्नेषु जिह्वास्पर्शे शुचिर्भवेत् २८।<br>
स्पृशंति बिंदवः पादौ य आचामयतः परान् ।<br>
भूमिपांशुसमा ज्ञेया न तैरस्पृश्यता भवेत् २९।<br>
मधुपर्के च सोमे च तांबूलस्य च भक्षणे ।<br>
फलमूले चेक्षुदंडेन दोषं प्राह वै मनुः ३०।<br>
प्रचरंश्चान्नपानेषु द्रव्यहस्तो भवेन्नरः ।<br>
भूमौ निक्षिप्य तद्द्रव्यमाचम्याभ्युक्षयेत्तु तत् ३१।<br>
तैजसं वै समादाय यद्युच्छिष्टो भवेद्द्विजः ।<br>
भूमौ निक्षिप्य तद्द्रव्यमाचम्याभ्युक्षयेत्तु तत् ३२।<br>
यद्यद्द्रव्यं समादाय भवेदुच्छेषणान्वितः ।<br>
अनिधायैव तद्द्रव्यं भूमौ त्वशुचितामियात् ३३।<br>
वस्त्रादिषु विकल्पः स्यात्तत्संस्पृश्याचमेदिह ।<br>
अरण्ये निर्जने रात्रौ चौरव्याघ्राकुले पथि ३४।<br>
कृत्वा मूत्रं पुरीषं वा द्रव्यहस्तो न दुष्यति ।<br>
निधाय दक्षिणे कर्णे ब्रह्मसूत्रमुदङ्मुखः ३५।<br>
अह्नि कुर्याच्छकृन्मूत्रं रात्रौ चेद्दक्षिणामुखः ।<br>
अंतर्धाय महीं काष्टैः पत्रैर्लोष्टतृणेन वा ३६।<br>
प्रावृत्य च शिरः कुर्याद्विण्मूत्रस्य विसर्जनम् ।<br>
छायाकूपनदीगोष्ठचैत्यांभः पथि भस्मसु ३७।<br>
अग्नौ चैव श्मशाने च विण्मूत्रं न समाचरेत् ।<br>
न गोमयेन काष्ठे वा महावृक्षेऽथ शाद्वले ३८।<br>
न तिष्ठन्न च निर्वासा न च पर्वतमंडले ।<br>
न जीर्णदेवायतने वल्मीके न कदाचन ३९।<br>
न ससत्वेषु गर्तेषु न गच्छन्न समाचरेत् ।<br>
तुषांगारकपालेषु राजमार्गे तथैव च ४०।<br>
न क्षेत्रे न बिले वापि न तीर्थे न चतुष्पथे ।<br>
नोद्यानेऽपासमीपे वा नोषरे नगराशये ४१।<br>
न सोपानत्पादुको वा छत्री वा नांतरिक्षके ।<br>
न चैवाभिमुखः स्त्रीणां गुरुब्राह्मणयोर्गवाम् ४२।<br>
न देवदेवालययोरपामपि कदाचन ।<br>
न ज्योतींषि निरीक्षन्वानवाप्रतिमुखोथ वा ४३।<br>
प्रत्यादित्यं प्रत्यनलं प्रतिसोमं तथैव च ।<br>
आहृत्य मृत्तिकां कूलाल्लेपगंधापकर्षणीम् ४४।<br>
कुर्यादतंद्रितः शौचं विशुद्धैरुद्धृतोदकैः ।<br>
नाहरेन्मृतिकां विप्रः पांशुलां न सकर्दमाम् ४५।<br>
न मार्गान्नोषराद्देशाच्छौचशिष्टां परस्य च ।<br>
न देवायतनात्कूपाद्धाम्नो न च जलात्तथा ४६।<br>
उपस्पृशेत्ततो नित्यं पूर्वोक्तेन विधानतः ४७।<br>
इति श्रीपाद्मे महापुराणे स्वर्गखंडे कर्मयोगकथने।<br>
द्विपंचाशत्तमोऽध्यायः ५२।<br>
<br>
