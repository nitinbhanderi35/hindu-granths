मार्कंडेय उवाच-<br>
शृणु राजन्प्रयागस्य माहात्म्यं पुनरेव तु ।<br>
यच्छ्रुत्वा सर्वपापेभ्यो मुच्यते नात्र संशयः १।<br>
मानसं नाम तत्तीर्थं गंगायामुत्तरे तटे ।<br>
त्रिरात्रोपोषितो भूत्वा सर्वान्कामानवाप्नुयात् २।<br>
गोभूहिरण्यदानेन यत्फलं प्राप्नुयान्नरः ।<br>
एतत्फलमवाप्नोति तत्तीर्थं स्मरते पुनः ३।<br>
अकामो वा सकामो वा गंगायां यो विपद्यते ।<br>
मृतस्तु भवति स्वर्गे नरकं न च पश्यति ४।<br>
अप्सरोगणसंगीतैः सुप्तोऽसौ प्रतिबुध्यते ।<br>
हंससारसयुक्तेन विमानेन स गच्छति ५।<br>
बहुवर्षाणि राजेन्द्र षट्सहस्राणि भुंजते ।<br>
ततः स्वर्गात्परिभ्रष्टः क्षीणकर्मा दिवश्च्युतः ६।<br>
सुवर्णमणिमुक्ताढ्ये जायते स महाकुले ।<br>
षष्टितीर्थसहस्राणि षष्टितीर्थशतानि च ७।<br>
माघेमासि गमिष्यंति गंगायमुनसंगमे ।<br>
गवां शतसहस्रस्य सम्यग्दत्तस्य यत्फलम् ८।<br>
प्रयागे माघमासे तु त्र्यहंस्नानस्य तत्फलम् ।<br>
गंगायमुनयोर्मध्ये पंचाग्निं यस्तु साधयेत् ९।<br>
अहीनांगो ह्यरोगश्च पंचेन्द्रियसमन्वितः ।<br>
यावंति रोमकूपाणि तस्य गात्रस्य देहिनः १०।<br>
तावद्वर्षसहस्राणि स्वर्गलोके महीयते ।<br>
ततः स्वर्गात्परिभ्रष्टो जंबूद्वीपपतिर्भवेत् ११।<br>
स भुक्त्वा विपुलान्भोगांस्तत्तीर्थं भजते नरः ।<br>
जलप्रवेशं यः कुर्यात्संगमे लोकविश्रुते १२।<br>
राहुग्रस्तो यथा सोमो विमुक्तः सर्वपातकैः ।<br>
सोमलोकमवाप्नोति सोमेन सह मोदते १३।<br>
षष्टिवर्षसहस्राणि षष्टिवर्षशतानि च ।<br>
स्वर्गलोकमवाप्नोति ऋषिगंधर्वसेवितः १४।<br>
परिभ्रष्टस्तु राजेंद्र समृद्धे जायते कुले ।<br>
अधःशिरास्तु यो ज्वालामूर्ध्वपादः पिबेन्नरः १५।<br>
शतं वर्षसहस्राणि स्वर्गलोके महीयते ।<br>
परिभ्रष्टस्तु राजेंद्र अग्निहोत्री भवेन्नरः १६।<br>
भुक्त्वा तु विपुलान्भोगांस्तत्तीर्थं भजते नरः ।<br>
यस्तु देहं विकर्तित्वा शकुनिभ्यः प्रयच्छति १७।<br>
विहंगैरुपभुक्तस्य शृणु तस्यापि यत्फलम् ।<br>
शतं वर्षसहस्राणां सोमलोके महीयते १८।<br>
ततः स्वर्गात्परिभ्रष्टो राजा भवति धार्मिकः ।<br>
गुणवान्रूपसंपन्नो विद्वान्सुप्रियदेहवान् १९।<br>
भुक्त्वा तु विपुलान्भोगांस्तत्तीर्थं भजते पुनः ।<br>
यामुने चोत्तरे कूले प्रयागस्य तु दक्षिणे २०।<br>
ऋणप्रमोचनं नाम तीर्थं तत्परमं स्मृतम् ।<br>
एकरात्रोषितो भूत्वा ऋणैः सर्वैः प्रमुच्यते २१।<br>
सूर्यलोकमवाप्नोति अनृणी च सदा भवेत् २२।<br>
इति श्रीपाद्मे महापुराणे स्वर्गखंडे प्रयागमाहात्म्ये चतुश्चत्वारिंशोऽध्यायः ४४।<br>
<br>
