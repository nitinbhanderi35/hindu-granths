युधिष्ठिर उवाच-<br>
कथा सर्वात्वियं प्रोक्ताप्रयागस्य महामुने ।<br>
एवं मे सर्वमाख्याहि यथा च मम तारयेत् १।<br>
मार्कंडेय उवाच-<br>
शृणु राजन्प्रवक्ष्यामि प्रोक्तं सर्वमिदं जगत् ।<br>
ब्रह्माविष्णुस्तथेशानो देवता प्रभुरव्ययः २।<br>
ब्रह्मा सृजति भूतानि स्थावरं जंगमं च यत् ।<br>
तान्येतानि परो लोके विष्णुः पालयति प्रजाः ३।<br>
कल्पांते तत्समग्रं हि रुद्रः संहरते जगत् ।<br>
न ददाति च नाध्येति न कदाचिद्विनश्यति ४।<br>
ईश्वरः सर्वभूतानां यः पश्यति स पश्यति ।<br>
उत्तरेण प्रतिष्ठानादिदानीं ब्रह्म तिष्ठति ५।<br>
महेश्वरो वटे भूत्वा तिष्ठते परमेश्वरः ।<br>
ततो देवाः सगंधर्वाः सिद्धाश्च परमर्षयः ६।<br>
रक्षंति परमं नित्यं पापकर्मपरायणान् ।<br>
ये तु चान्ये च तिष्ठंति न यांति परमां गतिम् ७।<br>
युधिष्ठिर उवाच-<br>
अप्याह मे यथातत्त्वं यथैषां तिष्ठते श्रुतम् ।<br>
केन वा कारणेनैव तिष्ठंति लोकसंमताः ८।<br>
मार्कंडेय उवाच-<br>
प्रयागे निवसंत्येते ब्रह्मविष्णुमहेश्वराः ।<br>
कारणं तु प्रवक्ष्यामि शृणु तत्त्वं युधिष्ठिर ९।<br>
पंचयोजनविस्तीर्णं प्रयागस्य तु मंडलम् ।<br>
तिष्ठंति रक्षणार्थाय पापकर्मनिवारणाः १०।<br>
तस्मिंस्तु स्वल्पकं पापं नरके पातयिष्यति ।<br>
एवं ब्रह्मा च विष्णुश्च प्रयागे समहेश्वरः ११।<br>
सप्तद्वीपाः समुद्राश्च पर्वताश्च महीतले ।<br>
तिष्ठंति ध्रियमाणाश्च यावदाभूतसंप्लवम् १२।<br>
ये चान्ये बहवः सर्वे तिष्ठंति च युधिष्ठिर ।<br>
पृथिवीस्थानमारभ्य निर्मितं दैवतैस्त्रिभिः १३।<br>
प्रजापतेरिदं क्षेत्रं प्रयागमिति विश्रुतम् ।<br>
एतत्पुण्यं पवित्रं च प्रयागं तु युधिष्ठिर १४।<br>
स्वराज्यं कुरु राजेंद्र भ्रातृभिः सहितो भव १५।<br>
इति श्रीपाद्मे महापुराणे स्वर्गखंडे प्रयागमाहात्म्ये अष्टचत्वारिंशोऽध्यायः ४८।<br>
<br>
