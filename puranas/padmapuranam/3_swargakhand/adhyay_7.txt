ऋषय ऊचुः-।<br>
भारतस्यास्य वर्षस्य तथा हैमवतस्य च ।<br>
प्रमाणमायुषः सूत बलं चापि शुभाशुभम् १।<br>
अनागतमतिक्रांतं वर्तमानं च सत्तम ।<br>
आचक्ष्व नो विस्तरेण हरिवर्षं तथैव च २।<br>
सूत उवाच-।<br>
चत्वारि भारते वर्षे युगानि मुनिपुंगवाः ।<br>
कृतं त्रेता द्वापरं च तिष्यं च द्विजसत्तमाः ३।<br>
पूर्वे कृतयुगं नाम ततस्त्रेतायुगं द्विजाः ।<br>
तत्पश्चाद्द्वापरं चाथ ततस्तिष्यः प्रवर्तते ४।<br>
चत्वारि तु सहस्राणि वर्षाणां मुनिपुंगवाः ।<br>
आयुः संख्या कृतयुगे संख्याता हि तपोधनाः ५।<br>
तथा त्रीणि सहस्राणि त्रेतायामायुषो विदुः ।<br>
द्वे सहस्रे द्वापरे तु भुवि तिष्ठंति सांप्रतम् ६।<br>
तत्प्रमाणस्थितिर्ह्यस्ति तिष्ये तु मुनिपुंगवाः ।<br>
गर्भस्थाश्च म्रियंतेऽत्र तथा जाता म्रियंति च ७।<br>
महाबला महासत्त्वाः प्रज्ञागुणसमन्विताः ।<br>
प्रजायंते च जाताश्च शतशोऽथ सहस्रशः ८।<br>
द्विजाः कृतयुगे विप्रा बलिनः प्रियदर्शनाः ।<br>
प्रजायंते च जाताश्च मुनयो वै तपोधनाः ९।<br>
महोत्साहा महात्मानो धार्मिकाः सत्यवादिनः ।<br>
प्रियदर्शा वपुष्मंतो महावीर्य्या धनुर्धराः १०।<br>
वीरा हि युधि जायंते क्षत्रियाः शूरसंमताः ।<br>
त्रेतायां क्षत्रियास्तावत्सर्वे वै चक्रवर्तिनः ११।<br>
सर्ववर्णाश्च जायंते सदैव द्वापरे युगे ।<br>
महोत्साहा वीर्यवंतः परस्परवधैषिणः १२।<br>
तेजसांधेनसंयुक्ताः क्रोधनाः पुरुषाः किल ।<br>
लुब्धाश्चानृतकाश्चैव तिष्ये जायंति भो द्विजाः १३।<br>
ईर्ष्या मानस्तथा क्रोधो मायासूया तथैव च ।<br>
तिष्ये भवंति भूतानां रागो लोभश्च सत्तमाः १४।<br>
संक्षेपो वर्त्तते विप्रा द्वापरे युगमध्यगे ।<br>
गुणोत्तरं हैमवतं हरिवर्षं ततः परम् १५।<br>
इति श्रीपाद्मे महापुराणे स्वर्गखंडे सप्तमोऽध्यायः ७।<br>
<br>
