नारद उवाच-<br>
उत्तरे नर्मदाकूले तीर्थं योजनविस्तृतम् <br>
पत्रेश्वरेति विख्यातं सर्वपापहरं परम् १<br>
तत्र स्नात्वा नरो राजन्दैवतैः सह मोदते <br>
पंचवर्षसहस्राणि क्रीडते कामरूपधृक् २<br>
गर्जनं तु ततो गच्छेद्यत्र मेघ उपस्थितः <br>
इंद्रजिन्नाम संप्राप्तं तस्य तीर्थप्रभावतः ३<br>
मेघरावं ततो गच्छेद्यत्र मेघाभिगर्जितम् <br>
मेघनादो गणस्तत्र वरसंपन्नतां गतः ४<br>
ततो गच्छेत राजेंद्र ब्रह्मावर्तमिति स्मृतम् <br>
तत्र संनिहितो ब्रह्मा नित्यमेव युधिष्ठिर ५<br>
तत्र स्नात्वा तु राजेंद्र ब्रह्मलोके महीयते <br>
ततोंऽगारेश्वरे तीर्थे नियतो नियमाशनः ६<br>
सर्वपापविशुद्धात्मा रुद्रलोकं स गच्छति <br>
ततो गच्छेत राजेंद्र कपिलातीर्थमुत्तमम् ७<br>
तत्र स्नात्वा नरो राजन्गोप्रदानफलं लभेत् <br>
कांचीतीर्थं ततो गच्छेद्देवर्षिगणसेवितम् ८<br>
तत्र स्नात्वा नरो राजन्गोलोकं समवाप्नुयात् <br>
ततो गच्छेत्तु राजेंद्र कुंडलेश्वरमुत्तमम् ९<br>
तत्र संनिहितो रुद्रस्तिष्ठते उमया सह <br>
तत्र स्नात्वा तु राजेंद्र अवध्यस्त्रिदशैरपि १०<br>
पिप्पलेश्वरं ततो गच्छेत्सर्वपापप्रणाशनम् <br>
तत्र गत्वा तु राजेंद्र रुद्रलोके महीयते ११<br>
ततो गच्छेत्तु राजेंद्र विमलं विमलेश्वरम् <br>
तत्र देवशिखा रम्या ईश्वरेण निपातिता १२<br>
तत्र प्राणान्परित्यज्य रुद्रलोकमवाप्नुयाम् <br>
ततः पुष्करिणीं गच्छेत्तत्र स्नानं समाचरेत् १३<br>
स्नानमात्रे नरस्तत्र इंद्रस्यार्द्धासनं लभेत् <br>
नर्मदा सरितां श्रेष्ठा रुद्रदेहाद्विनिःसृता १४<br>
तारयेत्सर्वभूतानि स्थावराणि चराणि च <br>
सर्वदेवातिदेवेन ईश्वरेण महात्मना १५<br>
कथिता ऋषिसंघेभ्यो ह्यस्माकं च विशेषतः <br>
मुनिभिः संस्तुता ह्येषा नर्मदा प्रवरा नदी १६<br>
रुद्रदेहाद्विनिष्क्रांता लोकानां हितकाम्यया <br>
सर्वपापहरा नित्यं सर्वप्राणिनमस्कृता १७<br>
संस्तुता देवगंधर्वैरप्सरोभिस्तथैव च <br>
नमः पुण्यजले आद्ये नमः सागरगामिनि १८<br>
नमोस्तु ते ऋषिगणैः शंकरदेहनिःसृते <br>
नमोस्तु ते धर्मवृते वरानने नमोस्तु ते देवगणैकवंदिते १९<br>
नमोस्तु ते सर्वपवित्रपावने नमोस्तु ते सर्वजगत्सुपूजिते <br>
यश्चेदं पठते स्तोत्रं नित्यं शुद्धेन मानवः २०<br>
ब्राह्मणो वेदमाप्नोति क्षत्त्रियो विजयी भवेत् <br>
वैश्यस्तु लभते लाभं शूद्रश्चैव शुभां गतिम् २१<br>
अन्नार्थी लभते ह्यन्नं स्मरणादेव नित्यशः <br>
नर्मदां सेव्यते नित्यं स्वयं देवो महेश्वरः <br>
तेन पुण्या नदी ज्ञेया ब्रह्महत्यापहारिणी २२<br>
इति श्रीपाद्मे महापुराणे स्वर्गखंडे सप्तदशोऽध्यायः १७<br>
<br>
