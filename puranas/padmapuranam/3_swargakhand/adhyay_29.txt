नारदउवाच-।<br>
ततो गच्छेत राजेंद्र कालिंदीतीर्थमुत्तमम् ।<br>
तत्र स्नात्वा नरो राजन्न दुर्गतिमवाप्नुयात् १।<br>
पुष्करे तु कुरुक्षेत्रे ब्रह्मावर्त्ते पृथूदके ।<br>
अविमुक्ते सुवर्णाख्ये यत्फलं लभते नरः २।<br>
तत्फलं समवाप्नोति यमुनायां नरोत्तम ।<br>
स्वर्गभोगेतिरागो वै येषां मनसि वर्तते ३।<br>
यमुनायां विशेषेण स्नानदानेन सत्तम ।<br>
आयुरारोग्यसंपत्तौ रूपयौवनता गुणे ४।<br>
येषां मनोरथस्तैस्तु न त्याज्यं यमुनाजलम् ।<br>
ये बिभ्यति नरकादेर्दारिद्र्योऽत्र संति च ५।<br>
सर्वथा तैः प्रयत्नेन तत्र कार्यं निमज्जनम् ।<br>
दारिद्र्य पाप दौर्भाग्य पंक प्रक्षालनाय वै ६।<br>
ऋते वै यामुनं तोयं न चान्योस्ति युधिष्ठिर ।<br>
श्रद्धाहीनानि कर्माणि मतान्यर्धफलानि वै ।<br>
फलं ददाति संपूर्णं यामुनं स्नानमात्रतः ७।<br>
अकामो वा सकामो वा यामुने सलिले नृप ।<br>
इहामुत्र च दुःखानि मज्जनान्नैव पश्यति ८।<br>
पक्षद्वये यथा चंद्र क्षीःयते वर्द्धते तथा ।<br>
पातकं नश्यते तत्र स्नानात्पुण्यं विवर्द्धते ९।<br>
यथाब्धौ सुखमायांति रत्नानि विविधानि च ।<br>
आयुर्वित्तं कलत्राणि संपदः संभवंति च १०।<br>
कामधेनुर्यथा कामं चिंतामणिर्विचिंतितम् ।<br>
ददाति यमुनास्नानं तद्वत्सर्वं मनोरथम् ११।<br>
कृते तपः परं ज्ञानं त्रेतायां यजनं तथा ।<br>
द्वापरे च कलौ दानं कालिंदी सर्वदा शुभा १२।<br>
सर्वेषां सर्ववर्णानामाश्रमाणां च भूपते ।<br>
यामुने मज्जनं धर्मं धाराभिः खलु वर्षति १३।<br>
अस्मिन्वै भारते वर्षे कर्मभूमौ विशेषतः ।<br>
कालिंद्यस्नायिनां नॄणां निष्फलं जन्मकीर्त्तितम् १४।<br>
नैश्वर्यं गगने यद्वच्चांद्रे ऽमायां तु मंडले ।<br>
तद्वन्न भाति सत्कर्म यमुनामज्जनं विना १५।<br>
व्रतैर्दानैस्तपोभिश्च न तथा प्रीयते हरिः ।<br>
तत्र मज्जनमात्रेण यथा प्रीणाति केशवः १६।<br>
न समं विद्यते किंचित्तेजः सौरेण तेजसा ।<br>
तद्वन्न यमुनास्नानं समानाः क्रतुजाः क्रियाः १७।<br>
प्रीतये वासुदेवस्य सर्वपापापनुत्तये ।<br>
कालिंद्या मज्जनं कुर्य्यात्स्वर्गलाभाय मानवः १८।<br>
किं रक्षितेन देहेन सुपुष्टेन बलीयसा ।<br>
अध्रुवेण सुदेहेन यमुना मज्जनं विना १९।<br>
अस्थिस्तंभं स्नायुबंधं मांसक्षतज लेपनम् ।<br>
चर्मावनद्ध दुर्गंधं पूर्णं मूत्रपुरीषयोः २०।<br>
जराशोक विपद्व्याप्तं रोगमंदिरमातुरम् ।<br>
रागमूलमनित्यं च सर्वदोषसमाश्रयम् २१।<br>
परोपकारपापार्ति परद्रोहपरेर्षिकम् ।<br>
लोलुपं पिशुनं क्रूरं कृतघ्नं क्षणिकं तथा २२।<br>
निष्ठुरं दुर्धरं दुष्टं दोषत्रयविदूषितम् ।<br>
अशुचितापि दुर्गंधि तापत्रयविमोहितम् २३।<br>
निसर्गतो ऽधर्मरतं तृष्णाशतसमाकुलम् ।<br>
कामक्रोधमहालोभ नरकद्वारसंस्थितम् २४।<br>
कृमिवर्चस्तु भस्मादि परिणामगुणावहम् ।<br>
ईदृक्शरीरं व्यर्थं हि यमुनामज्जनं विना २५।<br>
बुद्बुदा इव तोयेषु प्रत्यंडा इव पक्षिषु ।<br>
जायंते मरणायैव यमुनास्नान वर्जिताः २६।<br>
अवैष्णवो हतो विप्रो हतं श्राद्धमपिंडकम् ।<br>
अब्रह्मण्यं हतं क्षत्रमनाचार हतं कुलम् २७।<br>
सदंभश्च हतो धर्म्मः क्रोधेनैव हतं तपः ।<br>
अदृढं च हतं ज्ञानं प्रमादेन हतं श्रुतम् २८।<br>
परभक्त्या हता नारी ब्रह्मचारी स्त्रिया हतः ।<br>
अदीप्तेऽग्नौ हतो होमो हता भक्तिः समायिका २९।<br>
उपजीव्या हता कन्या स्वार्थे पाकक्रिया हता ।<br>
शूद्र भक्षो हतो योगः कृपणस्य हतं धनम् ३०।<br>
अनभ्यासहता विद्या हतो बोधो विरोधकृत् ।<br>
जीवितार्थं हतं तीर्थं जीवनार्थं हतं व्रतम् ३१।<br>
असत्या च हता वाणी तथा पैशुन्यवादिनी ।<br>
षट्कर्णगो हतो मंत्रो व्यग्रचित्तो हतो जपः ३२।<br>
हतमश्रोत्रिये दानं हतो लोकश्च नास्तिकः ।<br>
अश्रद्धया हतं सर्वं यत्कृतं पारलौकिकम् ३३।<br>
इह लोको हतो नॄणां दरिद्राणां यथा नृप ।<br>
मनुष्याणां हतं जन्म कालिदीमज्जनं विना ३४।<br>
उपपातक सर्वाणि पातकानि महांति च ।<br>
भस्मी भवंति सर्वाणि यमुनामज्जनान्नृप ३५।<br>
वेपंते सर्वपापानि यमुनायां गते नरे ।<br>
नाशके सर्वपापानां यदि स्नास्यति वारिणि ३६।<br>
पावका इव दीप्यंते यमुनायां नरोत्तमाः ।<br>
विमुक्ताः सर्वपापेभ्यो मेघेभ्य इव चंद्रमाः ३७।<br>
आर्द्र शुष्कलघुस्थूलं वाङ्मनः कर्मभिः कृतम् ।<br>
तत्र स्नानं दहेत्पापं पावकः समिधो यथा ३८।<br>
प्रामादिकं च यत्पापं ज्ञानाज्ञानकृतं च यत् ।<br>
स्नानमात्रेण नश्येत यमुनायां नृपोत्तम ३९।<br>
निष्पापास्त्रिदिवं यांति पापिष्ठा यांति शुद्धताम् ।<br>
संदेहो नात्र कर्तव्यः स्नाने वै यमुनाजले ४०।<br>
सर्वेऽधिकारिणो ह्यत्र विष्णुभक्तौ तथा नृप ।<br>
सर्वेषां सर्वदा देवी यमुना पापनाशिका ४१।<br>
एष एव परो मंत्र एतच्च परमं तपः ।<br>
प्रायश्चित्तं परं चैव यमुनास्नानमुत्तमम् ४२।<br>
नृणां जन्मांतराभ्यासात्कालिंदी मज्जने मतिः ।<br>
अध्यात्मज्ञानकौशल्यं जन्माभ्यासाद्यथा नृप ४३।<br>
संसारकर्दमालेप प्रक्षालन विशारदम् ।<br>
पावनं पावनानां च यमुनास्नानमुत्तमम् ४४।<br>
स्नातास्तत्र च ये राजन्सर्वकामफलप्रदे ।<br>
शुभांश्च भुंजते भोगांश्चंद्र सूर्यग्रहोपमान् ४५।<br>
यमुना मोक्षदा प्रोक्ता मथुरासंगता यदि ।<br>
मथुरायां च कालिंदी पुण्याधिकविवर्द्धिनी ४६।<br>
अन्यत्र यमुना पुण्या महापातकहारिणी ।<br>
विष्णुभक्तिप्रदा देवी मथुरा संगता भवेत् ४७।<br>
भक्तिभावेन संयुक्ता कालिंद्यां यदि मज्जयेत् ।<br>
कल्पकोटिसहस्राणि वसते सन्निधौ हरेः ४८।<br>
मुक्तिं प्रयांति मनुजाः नूनं सांख्येन वर्जिताः ।<br>
पितरस्तस्य तृप्यंति तृप्ताः कल्पशतैर्दिवि ४९।<br>
ये पिबंति नरा राजन्यमुनासलिलं शुभम् ।<br>
पंचगव्यसहस्रैस्तु सेवितैः किं प्रयोजनम् ५०।<br>
कोटितीर्थसहस्रैस्तु सेवितैः किं प्रयोजनम् ।<br>
तत्र दानं च होमश्च सर्वं कोटिगुणं भवेत् ५१।<br>
इति श्रीपाद्मे महापुराणे स्वर्गखंडे ऊनत्रिंशोऽध्यायः २९ ।<br>
