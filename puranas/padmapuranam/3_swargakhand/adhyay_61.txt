सूत उवाच-<br>
एवमुक्ता पुरा विप्रा व्यासेनामिततेजसा ।<br>
एतावदुक्त्वा भगवान्व्यासः सत्यवतीसुतः १।<br>
समाश्वास्य मुनीन्सर्वान्जगाम च यथागतम् ।<br>
भवद्भ्यस्तु मया प्रोक्तं वर्णाश्रमविधानकम् २।<br>
एवं कृत्वा प्रियो विष्णोर्भवत्येव न चान्यथा ।<br>
रहस्यं तत्र वक्ष्यामि शृणुत द्विजसत्तमाः ३।<br>
ये चात्र कथिता धर्मा वर्णाश्रमनिबंधनाः ।<br>
हरिभक्तिकलांशांश समाना न हि ते द्विजाः ४।<br>
पुंसामेकेह वै साध्या हरिभक्तिः कलौ युगे ।<br>
युगांतरेण धर्मा हि सेवितव्या नरेण हि ५।<br>
कलौ नारायणं देवं यजते यः स धर्म्मभाक् ।<br>
दामोदरं हृषीकेशं पुरुहूतं सनातनम् ६।<br>
हृदि कृत्वा परं शांतं जितमेव जगत्त्रयम् ।<br>
कलिकालोरगादंशात्किल्बिषात्कालकूटतः ७।<br>
हरिभक्तिसुधां पीत्वा उल्लंघ्यो भवति द्विजः ।<br>
किं जपैः श्रीहरेर्नाम गृहीतं यदि मानुषैः ८।<br>
किं स्नानैर्विष्णुपादांबु मस्तके येन धार्यते ।<br>
किं यज्ञेन हरेः पादपद्मं येन धृतं हृदि ९।<br>
किं दानेन हरेः कर्म सभायां वै प्रकाशितम् ।<br>
हरेर्गुणगणान्श्रुत्वा यः प्रहृष्येत्पुनः पुनः १०।<br>
समाधिना प्रहृष्टस्य सा गतिः कृष्णचेतसः ।<br>
तत्र विघ्नकराः प्रोक्ताः पाखंडालापपेशलाः ११।<br>
नार्यस्तत्संगिनश्चापि हरिभक्तिविघातकाः ।<br>
नारीणां नयनादेशः सुराणामपि दुर्जयः १२।<br>
स येन विजितो लोके हरिभक्तः स उच्यते ।<br>
माद्यंति मुनयोप्यत्र नारीचरितलोलुपाः १३।<br>
हरिभक्तिः कुतः पुंसां नारीभक्तिजुषां द्विजाः ।<br>
राक्षस्यः कामिनीवेषाश्चरंति जगति द्विजाः ।<br>
नराणां बुद्धिकवलं कुर्वंति सततं हिताः १४।<br>
तावद्विद्या प्रभवति तावज्ज्ञानं प्रवर्तते ।<br>
तावत्सुनिर्मला मेधा सर्वशास्त्रविधारिणी १५।<br>
तावज्जपस्तपस्तावत्तावतीर्थनिषेवणम् ।<br>
तावच्च गुरुशुश्रूषा तावद्धि तरणे मतिः १६।<br>
तावत्प्रबोधो भवति विवेकस्तावदेव हि ।<br>
तावत्सतां संगरुचिस्तावत्पौराणलालसा १७।<br>
यावत्सीमंतिनी लोलनयनांदोलनं नहि ।<br>
जनोपरि पतेद्विप्राः सर्वधर्मविलोपनम् १८।<br>
तत्र ये हरिपादाब्जमधुलेशप्रसादिताः ।<br>
तेषां न नारीलोलाक्षिक्षेपणं हि प्रभुर्भवेत् १९।<br>
जन्मजन्म हृषीकेश सेवनं यैः कृतं द्विजाः ।<br>
द्विजे दत्तं हुतं वह्नौ विरतिस्तत्र तत्र हि २०।<br>
नारीणां किल किं नाम सौंदर्य्यं परिचक्षते ।<br>
भूषणानां च वस्त्राणां चाकचक्यं तदुच्यते २१।<br>
स्नेहात्मज्ञानरहितं नारीरूपं कुतः स्मृतम् ।<br>
पूयमूत्रपुरीषासृक्त्वङ्मेदोस्थिवसान्वितम् २२।<br>
कलेवरं हि तन्नाम कुतः सौंदर्य्यमत्र हि ।<br>
तदेवं पृथगाचिंत्य स्पृष्ट्वा स्नात्वा शुचिर्भवेत् २३।<br>
तैः संहितं शंरीरं हि दृश्यते सुंदरं जनैः ।<br>
अहोतिदुर्दशा नॄणां दुर्दैव घटिता द्विजाः २४।<br>
कुचावृतेंगे पुरुषो नारी बुद्ध्वा प्रवर्त्तते ।<br>
का नारी वा पुमान्को वा विचारे सति किंचन २५।<br>
तस्मात्सर्वात्मना साधुर्नारीसंगं विवर्जयेत् ।<br>
को नाम नारीमासाद्य सिद्धिं प्राप्नोति भूतले २६।<br>
कामिनी कामिनीसंगि संगमित्यपि संत्यजेत् ।<br>
तत्संगाद्रौरवमिति साक्षादेव प्रतीयते २७।<br>
अज्ञानाल्लोलुपा लोकास्तत्र दैवेन वंचिताः ।<br>
साक्षान्नरककुंडेस्मिन्नारीयोनौ पचेन्नरः २८।<br>
यत एवागतः पृथ्व्यां तस्मिन्नेव पुना रमेत् ।<br>
यतः प्रसरते नित्यं मूत्रं रेतो मलोत्थितम् २९।<br>
तत्रैव रमते लोकः कस्तस्मादशुचिर्भवेत् ।<br>
तत्रातिकष्टं लोकेस्मिन्नहो दैवविडंबना ३०।<br>
पुनः पुना रमेत्तत्र अहो निस्त्रपता नृणाम् ।<br>
तस्माद्विचारयेद्धीमान्नारीदोषगणान्बहून् ३१।<br>
मैथुनाद्बलहानिः स्यान्निद्राति तरुणायते ।<br>
निद्रयापहृतज्ञानः स्वल्पायुर्जायते नरः ३२।<br>
तस्मात्प्रयत्नतो धीमान्नारीं मृत्युमिवात्मनः ।<br>
पश्येद्गोविंदपादाब्जे मनो वै रमयेद्बुधः ३३।<br>
इहामुत्र सुखं तद्धि गोविंदपदसेवनम् ।<br>
विहाय को महामूढो नारीपादं हि सेवते ३४।<br>
जनार्द्दनांघ्रिसेवा हि ह्यपुनर्भवदायिनी ।<br>
नारीणां योनिसेवा हि योनिसंकटकारिणी ३५।<br>
पुनःपुनः पतेद्योनौ यंत्रनिष्पाचितो यथा ।<br>
पुनस्तामेवाभिलषेद्विद्यादस्य विडंबनम् ३६।<br>
ऊर्ध्वबाहुरहं वच्मि शृणु मे परमं वचः ।<br>
गोविंदे धेहि हृदयं न योनौ यातनाजुषि ३७।<br>
नारीसंगं परित्यज्य यश्चापि परिवर्त्तते ।<br>
पदेपदेश्वमेधस्य फलमाप्नोति मानवः ३८।<br>
कुलांगना दैवयोगादूढा यदि नृणां सती ।<br>
पुत्रमुत्पाद्य यस्तत्र तत्संगं परिवर्जयेत् ३९।<br>
तस्य तुष्टो जगन्नाथो भवत्येव न संशयः ।<br>
नारीसंगो हि धर्मज्ञैरसत्संगः प्रकीर्त्यते ४०।<br>
तस्मिन्सति हरौ भक्तिः सुदृढा नैव जायते ।<br>
सर्वसंगं परित्यज्य हरौ भक्तिं समाचरेत् ४१।<br>
हरिभक्तिश्च लोकेत्र दुर्ल्लभा हि मता मम ।<br>
हरौ यस्य भवेद्भक्तिः स कृतार्थो न संशयः ४२।<br>
तत्तदेवाचरेत्कर्म हरिः प्रीणाति येन हि ।<br>
तस्मिंस्तुष्टे जगत्तुष्टं प्रीणिते प्रीणितं जगत् ४३।<br>
हरौ भक्तिं विना नॄणां वृथा जन्म प्रकीर्तितम् ।<br>
ब्रह्मेशादि सुरा यस्य यजंते प्रीतिहेतवे ४४।<br>
नारायणमनाव्यक्तं न तं सेवेत को जनः ।<br>
तस्य माता महाभागा पिता तस्य महाकृती ४५।<br>
जनार्द्दनपदद्वंद्वं हृदये येन धार्यते ।<br>
जनार्दनजगद्वंद्य शरणागतवत्सल ४६।<br>
इतीरयंति ये मर्त्या न तेषां निरये गतिः ।<br>
ब्राह्मणा हि विशेषेण प्रत्यक्षं हरिरूपिणः ४७।<br>
पूजयेयुर्यथायोगं हरिस्तेषां प्रसीदति ।<br>
विष्णुर्ब्राह्मणरूपेण विचरेत्पृथिवीमिमाम् ४८।<br>
ब्राह्मणेन विना कर्म्म सिद्धिं प्राप्नोति नैव हि ।<br>
द्विजपादांबुभक्त्या यैः पीत्वा शिरसि चार्पितम् ४९।<br>
तर्पिता पितरस्तेन आत्मापि किल तारितः ।<br>
ब्राह्मणानां मुखे येन दत्तं मधुरमर्चितम् ५०।<br>
साक्षात्कृष्णमुखे दत्तं तद्वै भुंक्ते हरिः स्वयम् ।<br>
अहोतिदुर्ल्लभा लोका प्रत्यक्षे केशवे द्विजे ५१।<br>
प्रतिमादिषु सेवंते तदभावे हि तत्क्रिया ।<br>
ब्राह्मणानामधिष्ठानात्पृथ्वी धन्येति गीयते ५२।<br>
तेषां पाणौ च यद्दत्तं हरिपाणौ तदर्पितम् ।<br>
तेभ्यः कृतान्नमस्कारात्तिरस्कारो हि पाप्मताम् ५३।<br>
मुच्यते ब्रह्महत्यादि पापेभ्यो विप्रवंदनात् ।<br>
तस्मात्सतां समाराध्यो ब्राह्मणो विष्णुबुद्धितः ५४।<br>
क्षुधितस्य द्विजस्यास्ये यत्किंचिद्दीयते यदि ।<br>
प्रेत्य पीपूषधाराभिः सिंचते कल्पकोटिकम् ५५।<br>
द्विजतुंडं महाक्षेत्रमनूषरमकंटकम् ।<br>
तत्र चेदुप्यते किंचित्कोटिकोटिफलं लभेत् ५६।<br>
सघृतं भोजनं चास्मै दत्त्वा कल्पं स मोदते ।<br>
नानासुमिष्टमन्नं यो ददाति द्विजतुष्टये ५७।<br>
तस्य लोका महाभोगाः कोटिकल्पांतमुक्तिदाः ।<br>
ब्राह्मणं च पुरस्कृत्य ब्राह्मणेनानुकीर्तितम् ५८।<br>
पुराणं शृणुयान्नित्यं महापापदवानलम् ।<br>
पुराणं सर्वतीर्थेषु तीर्थं चाधिकमुच्यते ५९।<br>
यस्यैकपादश्रवणाद्धरिरेव प्रसीदति ।<br>
यथा सूर्यवपुर्भूत्वा प्रकाशाय चरेद्धरिः ६०।<br>
सर्वेषां जगतामेव हरिरालोकहेतवे ।<br>
तथैवांतःप्रकाशाय पुराणावयवो हरिः ६१।<br>
विचरेदिह भूतेषु पुराणं पावनं परम् ।<br>
तस्माद्यदि हरेः प्रीतेरुत्पादे धीयते मतिः ६२।<br>
श्रोतव्यमनिशं पुंभिः पुराणं कृष्णरूपिणम् ।<br>
विष्णुभक्तेन शांतेन श्रोतव्यमपि दुर्लभम् ६३।<br>
पुराणाख्यानममलममलीकरणं परम् ।<br>
यस्मिन्वेदार्थमाहृत्य हरिणा व्यासरूपिणा ६४।<br>
पुराणं निर्मितं विप्र तस्मात्तत्परमो भवेत् ।<br>
पुराणे निश्चितो धर्मो धर्मश्च केशवः स्वयम् ६५।<br>
तस्मात्कृते पुराणे हि श्रुते विष्णुर्भवेदिति ।<br>
साक्षात्स्वयं हरिर्विप्रः पुराणं च तथाविधम् ६६।<br>
एतयोः संगमासाद्य हरिरेव भेवन्नरः ।<br>
तथा गंगांबुसेकेन नाशयेत्किल्बिषं स्वकम् ६७।<br>
केशवो द्रवरूपेण पापात्तारयते महीम् ।<br>
वैष्णवो विष्णुभजनस्याकांक्षी यदि वर्तते ६८।<br>
गंगांबुसेकममलममलीकरणं चरेत् ।<br>
विष्णुभक्तिप्रदा देवी गंगा भुवि च गीयते ६९।<br>
विष्णुरूपा हि सा गंगा लोकविस्तारकारिणी ७०।<br>
ब्राह्मणेषु पुराणेषु गंगायां गोषु पिप्पले ।<br>
नारायणधिया पुंभिर्भक्तिः कार्या ह्यहैतुकी ७१।<br>
प्रत्यक्षविष्णुरूपा हि तत्वज्ञैर्निश्चिता अमी ।<br>
तस्मात्सततमभ्यर्च्या विष्णुभक्त्यभिलाषिणा ७२।<br>
विष्णौ भक्तिं विना नॄणां निष्फलं जन्म उच्यते ।<br>
कलिकालपयोराशिं पापग्राहसमाकुलम् ७३।<br>
विषयामज्जनावर्तं दुर्बोधफेनिलं परम् ।<br>
महादुष्टजनव्याल महाभीमं भयानकम् ७४।<br>
दुस्तरं च तरंत्येव हरिभक्तितरि स्थिताः ।<br>
तस्माद्यतेत वै लोको विष्णुभक्तिप्रसाधने ७५।<br>
किं सुखं लभते जंतुरसद्वार्तावधारणे ।<br>
हरेरद्भुतलीलस्य लीलाख्यानेन सज्जते ७६।<br>
तद्विचित्रकथालोके नानाविषयमिश्रिताः ।<br>
श्रोतव्या यदि वै नॄणां विषये सज्जते मनः ७७।<br>
निर्वाणे यदि वा चित्तं श्रोतव्या तदपि द्विजाः ।<br>
हेलया श्रवणाच्चापि तस्य तुष्टो भवेद्धरिः ७८।<br>
निष्क्रियोपि हृषीकेशो नानाकर्म चकार सः ।<br>
शुश्रूषूणां हितार्थाय भक्तानां भक्तवत्सलः ७९।<br>
न लभ्यते कर्मणापि वाजपेयशतादिना ।<br>
राजसूयायुतेनापि यथा भक्त्या स लभ्यते ८०।<br>
यत्पदं चेतसा सेव्यं सद्भिराचरितं मुहुः ।<br>
भवाब्धितरणे सारमाश्रयध्वं हरेः पदम् ८१।<br>
रे रे विषयसंलुब्धाः पामरा निष्ठुरा नराः ।<br>
रौरवे हि किमात्मानमात्मना पातयिष्यथ ८२।<br>
विना गोविंदसौम्यांघ्रिसेवनं मा गमिष्यति ।<br>
अनायासेन दुःखानां तरणं यदि वांछथ ८३।<br>
भजध्वं कृष्णचरणावपुनर्भवकारणे ।<br>
कुत एवागतो मर्त्यः कुत एव पुनर्व्रजेत् ८४।<br>
एतद्विचार्य मतिमानाश्रयेद्धर्मसंग्रहम् ।<br>
नानानरकसंपातादुत्थितो यदि पूरुषः ८५।<br>
स्थावरादि तनुं लब्ध्वा यदि भाग्यवशात्पुनः ।<br>
मानुष्यं लभते तत्र गर्भवासोतिदुःखदः ८६।<br>
ततः कर्मवशाज्जंतुर्यदि वा जायते भुवि ।<br>
बाल्यादिबहुदोषेण पीडितो भवति द्विजाः ८७।<br>
पुनर्यौवनमासाद्य दारिद्र्येण प्रपीड्यते ।<br>
रोगेण गुरुणा वापि अनावृष्ट्यादिना तथा ८८।<br>
वार्द्धकेन लभेत्पीडामनिर्वाच्यामितस्ततः ।<br>
मनसश्चलनाद्व्याधेस्ततो मरणमाप्नुयात् ८९।<br>
न तस्मादधिकं दुःखं संसारेप्यनुभूयते ।<br>
ततः कर्म्मवशाज्जंतुर्यमलोके प्रपीड्यते ९०।<br>
तत्रातियातनां भुक्त्वा पुनरेव प्रजायते ।<br>
जायते म्रियते जंतु म्रियते जायते पुनः ९१।<br>
अनाराधित गोविंदचरणे त्वीदृशी दशा ।<br>
अनायासेन मरणं विनायासेन जीवनम् ९२।<br>
अनाराधितगोविंदचरणस्य न जायते ।<br>
धनं यदि भवेद्गेहे रक्षणात्तस्य किं फलम् ९३।<br>
यदासौ कृष्यते याम्यैर्दूतैः किं धनमन्वियात् ।<br>
तस्माद्द्विजातिसत्कार्यं द्रविणं सर्वसौख्यदम् ९४।<br>
दानं स्वर्गस्य सोपानं दानं किल्बिषनाशनम् ।<br>
गोविंदभक्तिभजनं महापुण्यविवर्द्धनम् ९५।<br>
बलं यदि भवेन्मर्त्ये न वृथा तद्व्ययं चरेत् ।<br>
हरेरग्रे नृत्यगीतं कुर्यादेवमतंद्रितः ९६।<br>
यत्किंचिद्विद्यते पुंसां तच्च कृष्णे समर्पयेत् ।<br>
कृष्णार्पितं कुशलदमन्यार्पितमसौख्यदम् ९७।<br>
चक्षुर्भ्यां श्रीहरेरेव प्रतिमादिनिरूपणम् ।<br>
श्रोत्राभ्यां कलयेत्कृष्ण गुणनामान्यहर्निशम् ९८।<br>
जिह्वया हरिपादांबु स्वादितव्यं विचक्षणैः ।<br>
घ्राणेनाघ्राय गोविंदपादाब्जतुलसीदलम् ९९।<br>
त्वचा स्पृष्ट्वा हरेर्भक्तं मनसाध्याय तत्पदम् ।<br>
कृतार्थो जायते जंतुर्नात्र कार्या विचारणा १००।<br>
तन्मना हि भवेत्प्राज्ञस्तथा स्यात्तद्गताशयः ।<br>
तमेवांतेभ्येति लोको नात्र कार्या विचारणा १०१।<br>
चेतसा चाप्यनुध्यातः स्वपदं यः प्रयच्छति ।<br>
नारायणमनाद्यंतं न तं सेवेत को जनः १०२।<br>
सतत नियतचित्तो विष्णुपादारविंदे वितरणमनुशक्ति प्रीतये तस्य कुर्यात् ।<br>
नतिमतिरतिमस्यांघ्रिद्वये संविदध्यात्स हि खलु नरलोके पूज्यतामाप्नुयाच्च १०३।<br>
इति श्रीपाद्मे महापुराणे स्वर्गखंडे एकषष्टितमोऽध्यायः ६१।<br>
<br>
<br>
