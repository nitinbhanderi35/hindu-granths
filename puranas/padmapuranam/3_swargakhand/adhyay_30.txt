नारद उवाच-।<br>
अत्र ते वर्णयिष्यामि इतिहासं पुरातनम् ।<br>
पुरा कृतयुगे राजन्निषधे नगरे वरे १।<br>
आसीद्वैश्यः कुबेराभो नामतो हेमकुंडलः ।<br>
कुलीनः सत्क्रियो देवद्विजपावकपूजकः २।<br>
कृषिवाणिज्यकर्त्तासौ विविधक्रयविक्रयी ।<br>
गोघोटकमहिष्यादि पशुपोषणतत्परः ३।<br>
पयो दधीनि तक्राणि गोमयानि तृणानि च ।<br>
काष्ठानि फलमूलानि लवणाद्रा र्!दिपिप्पली ४।<br>
धान्यानि शाकतैलानि वस्त्राणि विविधानि च ।<br>
धातूनिक्षुविकारांश्च विक्रीणीते स सर्वदा ५।<br>
इत्थं नानाविधैर्वैश्य उपायैरपरैस्तथा ।<br>
उपार्जयामास सदा अष्टौ हाटककोटयः ६।<br>
एवं महाधनः सोथ हाकर्णपलितोभवत् ।<br>
पश्चाद्विचार्य संसारक्षणिकत्वं स्वचेतसि ७।<br>
तद्धनस्य षडंशेन धर्मकार्यं चकार सः ।<br>
विष्णोरायतनं चक्रे गृहं चक्रे शिवस्य च ८।<br>
तडागं खानयामास विपुलं सागरोपमम् ।<br>
वाप्यश्च पुष्करिण्यश्च बहुधा तेन कारिताः ९।<br>
वटाश्वत्थाम्रकंकोल जंबू निंबादि काननम् ।<br>
स्वसत्वेन तदा चक्रे तथा पुष्पवनं शुभम् १०।<br>
उदयास्तमनं यावदन्नपानं चकार सः ।<br>
पुराद्बहिश्चतुर्दिक्षु प्रपां चक्रेऽतिशोभनाम् ११।<br>
पुराणेषु प्रसिद्धानि यानि दानानि भूपते ।<br>
ददौ तानि सधर्म्मात्मा नित्यं दानपरस्तदा १२।<br>
यावज्जीवकृते पापे प्रायाश्चित्तमथाकरोत् ।<br>
देवपूजापरो नित्यं नित्यं चातिथिपूजकः १३।<br>
तस्येत्थं वर्त्तमानस्य संजातौ द्वौ सुतौ नृप ।<br>
तौ सुप्रसिद्ध नामानौ श्रीकुंडल विकुंडलौ १४।<br>
तयोर्मूर्ध्नि गृहं त्यक्त्वा जगाम तपसे वनम् ।<br>
तत्राराध्य परं देवं गोविंदं वरदं प्रभुम् १५।<br>
तपःक्लिष्ट शरीरोऽसौ वासुदेवमनाः सदा ।<br>
प्राप्तः स वैष्णवं लोकं यत्र गत्वा न शोचति १६।<br>
अथ तस्य सुतौ राजन्महामान समन्वितौ ।<br>
तरुणौ रूपसंपन्नौ धनगर्वेण गर्वितौ १७।<br>
दुःशीलौ व्यसनासक्तौ धर्मकर्माद्यदर्शकौ ।<br>
न वाक्यं चागतौ मातुर्वृद्धानां वचनं तथा १८।<br>
कुमार्गगौ दुरात्मानौ पितृमित्रनिषेधकौ ।<br>
अधर्मनिरतौ दुष्टौ परदाराभिगामिनौ १९।<br>
गीतवादित्रनिरतौ वीणावेणुविनोदिनौ ।<br>
वारस्त्रीशतसंयुक्तौ गायंतौ चेरतुस्तदा २०।<br>
चाटुकारजनैर्युक्तौ बिंबोष्ठीषु विशारदौ ।<br>
सुवेषौ चारुवसनौ चारुचंदनरूषितौ २१।<br>
तथा सुगंधिमालाढ्यौ कस्तूरीलक्ष्मलक्षितौ ।<br>
नानालंकारशोभाढ्यौ मौक्तिकाहारहारिणौ २२।<br>
गजवाजिरथौघेन क्रीडंतौ तावितस्तदा ।<br>
मधुपानसमायुक्तौ परस्त्रीरतिमोहितौ २३।<br>
नाशयंतौ पितृद्रव्यं सहस्रं ददतुः शतम् ।<br>
तस्थतुः स्वगृहे रम्ये नित्यं भोगपरायणौ २४।<br>
इत्थं तु तद्धनं ताभ्यां विनियुक्तमसद्व्ययैः ।<br>
वारस्त्री विट शैलूष मल्ल चारण बंदिषु २५।<br>
अपात्रे तद्धनं दत्तं क्षिप्तं बीजमिवोषरे ।<br>
न सत्पात्रे च तद्दत्तं न ब्राह्मणमुखे हुतम् २६।<br>
नार्चितो भूतभृद्विष्णुः सर्वपापप्रणाशनः ।<br>
उभयोरेव तद्द्रव्यमचिरेण क्षयं ययौ २७।<br>
ततस्तौ दुःखमापन्नौ कार्पण्यं परमं गतौ ।<br>
शोचमानौ तु मुह्यंतौ क्षुत्पीडादुःखपीडितौ २८।<br>
तयोस्तु तिष्ठतोर्गेहे नास्ति यद्भुज्यते तदा ।<br>
स्वजनैर्बांधवैस्सर्वैः सेवकैरुपजीविभिः २९।<br>
द्रव्याभावे परित्यक्तौ चिंत्यमानौ ततः पुरे ।<br>
पश्चाच्चौर्य्यं समारब्धं ताभ्यां च नगरे नृप ३०।<br>
राजतो लोकतो भीतौ स्वपुरान्निःसृतौ तदा ।<br>
चक्रतुर्वनवासं तौ सर्वेषामुपपीडितौ ३१।<br>
जघ्नतुः सततं मूढौ शितैर्बाणैर्विषार्पितैः ।<br>
नानापक्षिवराहांश्च हरिणान्रोहितांस्तथा ३२।<br>
शशकाञ्छल्लकान्गोधान्श्वापदांश्चेतरान्बहून् ।<br>
महाबलौ भिल्लसंगावाखेटकभुजौ सदा ३३।<br>
एवं मांसमयाहारौ पापाहारौ परंतप ।<br>
कदाचिद्भूधरं प्राप्तो ह्येकोऽन्यश्च वनं गतः ३४।<br>
शार्दूलेन हतो ज्येष्ठः कनिष्ठः सर्पदंशितः ।<br>
एकस्मिन्दिवसे राजन्पापिष्ठौ निधनं गतौ ३५।<br>
यमदूतैस्ततोबद्ध्वा पापैर्नीतौ यमालयम् ।<br>
गत्वाभिजगदुःसर्वे ते दूताः पापिनावुभौ ३६।<br>
धर्मराज नरावेतावानीतौ तव शासनात् ।<br>
आज्ञां देहि स्वभृत्येषु प्रसीद करवाम किम् ३७।<br>
आलोच्य चित्रगुप्तेन तदा दूताञ्जगौ यमः ।<br>
एकस्तु नीयतां वीर निरयं तीव्रवेदनम् ३८।<br>
अपरः स्थाप्यतां स्वर्गेयत्र भोगा ह्यनुत्तमाः ।<br>
कृतांताज्ञां ततः श्रुत्वा दूतैश्च क्षिप्रकारिभिः ३९।<br>
निक्षिप्तो रौरवे घोरे यो ज्येष्ठो हि नराधिप ।<br>
तेषां दूतवरः कश्चिदुवाच मधुरं वचः ४०।<br>
विकुंडल मया सार्द्धमेहि स्वर्गं ददामि ते ।<br>
भुंक्ष्व भोगान्सुदिव्यांस्त्वमर्जितान्स्वेन कर्मणा ४१।<br>
इति श्रीपाद्मे महापुराणे स्वर्गखंडे त्रिंशोऽध्यायः ३०।<br>
<br>
