नारद उवाच-<br>
तत्रेदं विमलं लिगमोंकारंनाम शोभनम् ।<br>
यस्य स्मरणमात्रेण मुच्यते सर्वपातकैः १।<br>
एतत्परतरं ज्ञानं पंचायतनमुत्तमम् ।<br>
सेवितं मुनिर्भिर्नित्यं वाराणस्यां विमोक्षणम् २।<br>
तत्र साक्षान्महादेवः पंचायतनविग्रहः ।<br>
रमते भगवान्रुद्रो जंतूनामपवर्गदः ३।<br>
एतत्पाशुपतं ज्ञानं पंचायतनमुच्यते ।<br>
तदेतद्विमलं लिगमोंकारं समुपस्थितम् ४।<br>
शांत्यतीता तथा शांतिर्विद्या चैवापरा वरा ।<br>
प्रतिष्ठा च निवृत्तिश्च पंचात्मं लिंगमैश्वरम् ५।<br>
पंचानामपि लिंगानां ब्रह्मादीनां समाश्रयम् ।<br>
ॐकारबोधकं लिंगं पंचायतनमुच्यते ६।<br>
संस्मरेदीश्वरं लिंगं पंचायतनमव्ययम् ।<br>
देहांते परमं ज्योतिरानंदं विशते बुधः ७।<br>
तत्र देवर्षयः पूर्वं सिद्धाब्रह्मर्षयस्तथा ।<br>
उपास्य देवमीशानमापुरंतः परं पदम् ८।<br>
मत्स्योदर्यास्तटे पुण्ये स्थानं गुह्यतमं शुभम् ।<br>
गोचर्ममात्रं राजेंद्र ॐकारेश्वरमुत्तमम् ९।<br>
कृत्तिवासेश्वरं लिंगं मध्यमेश्वरमुत्तमम् ।<br>
विश्वेश्वरं तथोंकारंकंदर्पेश्वरमेव च १०।<br>
एतानि गुह्यलिंगानि वाराणस्यां युधिष्ठिर ।<br>
न कश्चिदिह जानाति विना शंभोरनुग्रहात् ११।<br>
कृत्तिवासेश्वरस्यैव माहात्म्यं शृणु पार्थिव ।<br>
तस्मिन्स्थाने पुरा दैत्यो हस्ती भूत्वा शिवांतिकम् १२।<br>
ब्राह्मणान्हंतुमायातो यत्र नित्यमुपासते ।<br>
तेषां लिंगान्महादेवः प्रादुरासीत्त्रिलोचनः १३।<br>
रक्षणार्थं महादेवो भक्तानां भक्तवत्सलः ।<br>
हत्वा गजाकृतिं दैत्यं शूलेनावज्ञया हरः १४।<br>
वासस्तस्याकरोत्कृत्तिं कृत्तिवासेश्वरस्ततः ।<br>
तत्र सिद्धिं परां प्राप्ता मुनयो हि युधिष्ठिर १५।<br>
तेनैव च शरीरेण प्राप्तास्तत्परमं पदम् ।<br>
विद्याविद्येश्वरा रुद्राः शिवा ये च प्रकीर्त्तिताः १६।<br>
कृत्तिवासेश्वरं लिंगं नित्यमाश्रित्य संस्थिताः ।<br>
ज्ञात्वा कलियुगं घोरमधर्मबहुलं जनाः १७।<br>
कृत्तिवासं न मुंचंति कृतार्थास्ते न संशयः ।<br>
जन्मांतरसहस्रेण मोक्षो यत्राप्यते न वा १८।<br>
एकेन जन्मना मोक्षः कृत्तिवासेऽत्र लभ्यते ।<br>
आलयं सर्वसिद्धानामेतत्स्थानं वदंति हि १९।<br>
गोपितं देवदेवेन महादेवेन शंभुना ।<br>
युगेयुगे ह्यत्र दांता ब्राह्मणा वेदपारगाः २०।<br>
उपासंते महात्मानं जपंति शतरुद्रियम् ।<br>
स्तुवंति सततं देवं त्र्यंबकं कृत्तिवाससम् ।<br>
ध्यायंति हृदये देवं स्थाणुं सर्वांतरं शिवम् २१।<br>
गायंति सिद्धाः किल गीतकानि वाराणसीं ये निवसंति विप्राः ।<br>
तेषामथैकेन भवेद्विमुक्तिर्ये कृत्तिवासं शरणं प्रपन्नाः २२।<br>
संप्राप्य लोके जगतामभीष्टं सुदुर्लभं विप्रकुलेषु जन्म ।<br>
ध्याने समाधाय जपंति रुद्रं ध्यायंति चित्ते यतयो महेशम् २३।<br>
आराधयंति प्रभुमीशितारं वाराणसीमध्यगता मुनींद्राः ।<br>
यजंति यज्ञैरभिसंधिहीनाः स्तुवंति रुद्रं प्रणमंति शंभुम् २४।<br>
नमो भवायामलयोगधाम्ने स्थाणुं प्रपद्ये गिरिशं पुराणम् ।<br>
स्मरामि रुद्रं हृदये निविष्टं जाने महादेवमनेकरूपम् २५।<br>
इति श्रीपाद्मे महापुराणे स्वर्गखंडे चतुस्त्रिंशोऽध्यायः ३४।<br>
।<br>
