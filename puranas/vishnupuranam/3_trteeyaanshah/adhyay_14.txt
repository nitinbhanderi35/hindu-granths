और्व उवाच <br>
ब्रह्मेंद्र रुद्र नासत्यसूर्याग्निवसुमारुतान्  <br>
विश्वेदेवान्पितृगणान्वयांसि मनुजान्पशून्  १ <br>
सरीसृपानृषिगणान्यच्चान्यद्भूतसंज्ञितम् <br>
श्राद्धं श्रद्धान्वितः कुर्वन्प्रीणयत्यखिलं जगत्  २  <br>
मासिमास्यसिते पक्षे पंचदश्यां नरेश्वर  <br>
तथाष्टकासु कुर्वीत काम्यान्कालाञ्छृणुष्व मे  ३  <br>
श्राद्धार्हमागतं द्रव्यं विशिष्टमथ वा द्विजम्  <br>
श्राद्धं कुर्वीत विज्ञाय व्यतीपातेऽयते तथा  ४  <br>
विषुवे चापि संप्राप्ते ग्रहणे शशिसूर्ययोः  <br>
समस्तेष्वेव भूपाल राशिष्वर्के च गच्छति  ५  <br>
नक्षत्रग्रहपीडासु दुष्टस्वप्नावलोकने  <br>
इच्छाश्राद्धानि कुर्वीत नवसस्यागमे तथा  ६  <br>
अमावास्या यदा मैत्रविशाखास्वातियोगिनी  <br>
श्राद्धैः पितृगणस्तृप्तिं तथाप्नोत्यष्टवार्षिकीम्  ७  <br>
अमवास्या यदा पुष्ये रौद्रे थर्क्षे पुनर्वसौ  <br>
द्वादशाब्दं तदा तृप्तिं प्रयांति पितरोर्चिताः  ८  <br>
वासवाजैकपादर्क्षे पितॄणां तृप्तिमिच्छताम्  <br>
वारुणे वाप्यमावास्या देवानामपि दुर्लभा  ९  <br>
नवस्वृक्षेष्वमावास्या यदैतेष्ववनीपते  <br>
तदा हि तृप्तिदं श्राद्धं पितॄणां शृणु चापरम्  १० <br>
गीतं सनत्कुमारेण यथैलाय महात्मने  <br>
पृच्छते पितृभक्ताय प्रश्रयावनताय च  ११  <br>
सनत्कुमार उवाच <br>
वैशाखमासस्य च या तृतीया नवम्यसौ कार्त्तिकशुक्लपक्षे <br>
नभस्यमासस्य च कृष्णपक्षे त्रयोदशी पंचदशी च माघे  १२  <br>
एता युगाद्याः कथिताः पुराणेष्वनंतपुण्यास्तिथयश्चतस्रः  <br>
उपप्लवे चंद्र मसो रवेश्च त्रिष्वष्टकास्वप्ययनद्वये च  १३  <br>
पानीयमप्यत्र तिलैर्विमिश्रं दद्यात्पितृभ्यः प्रयतो मनुष्यः  <br>
श्राद्धं कृते तेन समासहस्रं रहस्यमेतत्पितरो वदंति  १४  <br>
माघेऽसिते पंचदशी कदाचिदुपैति योगं यदि वारुणेन  <br>
ऋक्षेण कालस्स परः पितॄणां न ह्यल्पपुण्यैर्नृप लभ्यतेसौ  १५  <br>
काले धनिष्ठा यदि नाम तस्मिन्भवेत्तु भूपाल तदा पितृभ्यः <br>
दत्तं जलान्नं प्रददाति तृप्तिं वर्षायुतं तत्कुलजैर्मनुष्यैः  १६ <br>
तत्रैव चेद्भाद्र पदानुपूर्वाः काले यथावत्क्रियते पितृभ्यः  <br>
श्राद्धं परां तृप्तिमुपैति तेन युगं सहस्रं पितरस्स्वपंति  १७  <br>
गंगां शतद्रू ं! यमुनां विपाशां सरस्वतीं नैमिशगोमतीं वा  <br>
तत्रावगाह्यार्चनमादरेण कृत्वा पितॄणां दुरितानि हंति  १८  <br>
गायंति चैतत्पितरः कदानु हर्षादमी तृप्तिमवाप्य भूयः  <br>
माघासितांते शुभतीर्थतोयैर्यास्याम तृप्तिं तनयादिदत्तैः  १९  <br>
चित्तं च वित्तं च नृणां विशुद्धं शस्तं च कालः कथितो विधिश्च  <br>
पात्रं यथोक्तं परमा च भक्तिर्नृणां प्रयच्छंत्यभिवाञ्छितानि  २०  <br>
पितृगीतान्तथैवात्र श्लोकांस्तञ्छृणु पार्थिव  <br>
श्रुत्वा तथैव भवता भाव्यं तत्रादृतात्मना  २१  <br>
अपि धन्यः कुले जायादस्माकं मतिमान्नरः  <br>
अकुर्वन्वित्तशाठ्यं यः पिंडान्नो निर्वपिष्यति  २२  <br>
रत्नं वस्त्रं महायानं सर्वभोगादिकं वसु  <br>
विभवे सति विप्रेभ्यो योस्मानुद्दिश्य दास्यति  २३  <br>
अन्नेन वा यथाशक्त्या कालेस्मिन्भक्तिनम्रधीः  <br>
भोजयिष्यति विप्राग्र्यांस्तन्मात्रविभवो नरः  २४  <br>
असमर्थोन्नदानस्य धान्यमामं स्वशक्तितः  <br>
प्रदास्यति द्विजाग्रेभ्यः स्वल्पाल्पां वापि दक्षिणाम्  २५ <br>
तत्राप्यसामर्थ्ययुतः कराग्राग्रस्थितांस्तिलान्  <br>
प्रणम्य द्विजमुख्याय कस्मैचिद्भूप दास्यति  २६  <br>
तिलैस्सप्ताष्टभिर्वापि समवेतं जलांजलिम्  <br>
भक्तिनम्रस्स्मुद्दिश्य भुव्यस्माकं प्रदास्यति  २७  <br>
यतः कुतश्चित्संप्राप्य गोभ्यो वापि गवाह्निकम्  <br>
अभावे प्रीणयन्नस्माञ्च्छ्रद्धायुक्तः प्रदास्यति  २८  <br>
सर्वाभावे वनं गत्वा कक्षमूलप्रदर्शकः  <br>
सूर्यादिलोकपालानामिदमुच्चैर्वदिष्यति  २९  <br>
न मेऽस्ति वित्तं न धनं च नान्यच्छ्राद्धोपयोग्यं स्वपितॄन्नतोस्मि  <br>
तृप्यंतु भक्त्या पितरो मयैतौ कृतौ भुजौ वर्त्मनि मारुतस्य  ३०  <br>
और्व उवाच <br>
इत्येतत्पितृभिर्गीतं भावाभावप्रयोजनम्  <br>
यः करोति कृतं तेन श्राद्धं भवति पार्थिव  ३१  <br>
इति श्रीविष्णुमहापुराणे तृतीयांशे चतुर्दशोऽध्यायः १४<br>
<br>
