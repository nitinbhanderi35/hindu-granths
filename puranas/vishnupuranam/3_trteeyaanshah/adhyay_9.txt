और्व उवाच ।<br>
बालः कृतोपनयनो वेदाहरणतत्परः ।<br>
गुरुगेहे वसेद्भूप ब्रह्मचारी समाहितः १ ।<br>
शौचा चारव्रतं तत्र कार्य्यं शुश्रूषणं गुरोः ।<br>
व्रतानि चरता ग्राह्यो वेदश्च कृतबुद्धिना २ ।<br>
उभे संध्ये रविं भूप तथैवाग्निं समाहितः ।<br>
उपतिष्ठेत्तदा कुर्य्याद्गुरोरप्यभिवादनम् ३ ।<br>
स्थिते तिष्ठेद्व्रजेद्याते नीचैरासीत चासति ।<br>
शिष्यो गुरोर्नृपश्रेष्ठ प्रतिकूलं न संचरेत् ४ ।<br>
तेनैवोक्तं पठेद्वेदं नान्यचित्तः पुरस्स्थितः ।<br>
अनुज्ञातश्च भिक्षान्नमश्नीयाद्गुरुणा ततः ५ ।<br>
अवगाहेदपः पूर्वमाचार्य्येणावगाहितः ।<br>
समिज्जलादिकं चास्य काल्यं काल्यमुपानयेत् ६ ।<br>
गृहीतग्राह्यवेदश्च ततोनुज्ञामवाप्य च ।<br>
गार्हस्थ्यमाविश्त्प्रोआ!ज्ञो निष्पन्नगुरुनिष्कृतिः ७ ।<br>
विधिनावाप्तदारस्तु धनं प्राप्य स्वकर्मणा ।<br>
गृहस्थकार्य्यमखिलं कुर्य्याद्भूपाल शक्तितः ८ ।<br>
निवापेन पितॄनर्चन्यज्ञैर्देवांस्तथातिथीन् ।<br>
अन्नैर्मुनींश्च स्वाध्यायैरपत्येन प्रजापतिम् ९ ।<br>
भूतानि बलिभिश्चैव वात्सल्येनाखिलं जगत् ।<br>
प्राप्नोति लोकान्पुरुषो निजकर्मसमार्जितान् १० ।<br>
बिक्षाभुजश्च ये केचित्परिव्राड्ब्रह्मचारिणः ।<br>
तेप्यत्रैव प्रतिष्ठंते गार्हस्थ्यं तेन वै परम् ११ ।<br>
वेदाहरणकार्य्याय तीर्थस्नानाय च प्रभो ।<br>
अटंति वसुधां विप्राः पृथिवीदर्शनाय च १२ ।<br>
अनिकेता ह्यनाहारा यत्र सायंगृहाश्च ये ।<br>
तेषां गृहस्थः सर्वेषां प्रतिष्ठा योनिरेव च १३ ।<br>
तेषां स्वागतदानादिवक्तव्यं मधुरं नृप ।<br>
गृहागतानां दद्याच्च शयनासनभोजनम् १४ ।<br>
अतिथिर्यस्य भग्नाशो गृहात्प्रतिनिवर्त्तते ।<br>
स दत्त्वा दुष्कृतं तस्मै पुण्यमादाय गच्छति १५ ।<br>
अवज्ञानमहंकारो दंभश्चैव गृह सतः ।<br>
परितापोपघातौ च पारुष्यं च न शस्यते १६ ।<br>
यस्तु सम्यक्करोत्येवं गृहस्थः परमं विधिम् ।<br>
सर्वबंधविनिर्मुक्तो लोकानाप्नोत्यनुत्तमान् १७ ।<br>
वयःपरिणतो राजन्कृतकृत्यो गृहाश्रमी ।<br>
पुत्रेषु भार्यां निक्षिप्य वनं गच्छेत्सहैव वा १८ ।<br>
पर्णमूलफलाहारः केशश्मश्रुजटाधरः ।<br>
भूमिशायी भवेत्तत्र मुनिस्सर्वातिथिर्नृप १९ ।<br>
चर्मकाशकुशैः कुर्य्यात्परिधानोत्तरीयके ।<br>
तद्वत्त्रिषवणं स्नानं शस्तमस्य नरेश्वर २० ।<br>
देवताभ्यर्चनं होमस्सर्वाभ्यागतपूजनम् ।<br>
भिक्षाबलिप्रदानं च शस्तमस्य नरेश्वर २१ ।<br>
वन्यस्नेहेन गात्राणामभ्यंगश्चास्य शस्यते ।<br>
तपश्च तस्य राजेंद्र शीतोष्णादिसहिष्णुता २२ ।<br>
यस्त्वेतां नियतश्चर्यां वानप्रस्थश्चरेन्मुनिः ।<br>
स दहत्यग्निवद्दोषाञ्जयेल्लोकांश्च शाश्वतान् २३ ।<br>
चतुर्थश्चाश्रमो भिक्षोः प्रोच्यते यो मनीषिभिः ।<br>
तस्य स्वरूपं गदतो मम श्रोतुं नृपार्हसि २४ ।<br>
पुत्रद्र व्यकलत्रेषु त्यक्तस्नेहो नराधिप ।<br>
चतुर्थमाश्रमस्थानं गच्छेन्निर्धूतमत्सरः २५ ।<br>
त्रैवर्गिकांस्त्यजेत्सर्वानारंभानवनीपते ।<br>
मित्रादिषु समो मैत्रस्समस्तेष्वेव जंतुषु २६ ।<br>
जरायुजांडजादीनां वाड्मनःकायकर्मभिः ।<br>
युक्तः कुर्वीत न द्रो हं सर्वसंगांश्च वर्जयेत् २७ ।<br>
एकारात्रस्थितिर्ग्रामे पंचरात्रस्थितिः पुरे ।<br>
तथा तिष्ठेद्यथाप्रीतिर्द्वेषो वा नास्य जायते २८ ।<br>
प्राणयात्रानिमित्तं च व्यंगारे भुक्तवज्जने ।<br>
काले प्रशस्तवर्णानां भिक्षार्थं पर्यटेद्गृहान् २९ ।<br>
कामः क्रोधस्तथा दर्पमोहलोभादयश्च ये ।<br>
तांस्तु सर्वान्परित्यज्य परिव्राण्निर्ममो भवेत् ३० ।<br>
अभयं सर्वभूतेभ्यो दत्त्वा यश्चरते मुनिः ।<br>
तस्यापि सर्वभूतेभ्यो न भयं विद्यते क्वचित् ३१ ।<br>
कृत्वाग्निहोत्रं स्वशरीरसंस्थं शारीरमग्निं स्वमुखे जुहोति ।<br>
विप्रस्तु भैक्ष्योपहितैर्हविर्भिश्चिताग्निकानां व्रजति स्म लोकान् ३२ ।<br>
मोक्षाश्रमं यश्चरते यथोक्तं शुचिस्सुखं कल्पितबुद्धियुक्तः ।<br>
अनिंधनं ज्योतिरिव प्रशांतस्स ब्रह्मलोकं श्रयते द्विजातिः ३३ ।<br>
इति श्रीविष्णुमहापुराणे तृतीयांशो! नवमोऽध्यायः ९।<br>
<br>
