और्व उवाच<br>
हविष्यमत्स्यमांसैस्तु शशस्य नकुलस्य च  ।<br>
सोकरच्छाकलैणेयरौरवैर्गवयेन च  ॥ ३,१६.१ ॥<br>
औरभ्रगव्यैश्च तथा मासवृद्ध्या पितामहाः  ।<br>
प्रयान्ति तृप्तिं मांसैस्तु नित्यं वार्ध्रोणसामिषैः  ॥ ३,१६.२ ॥<br>
खड्गमांसमतीवात्र कालशाकं तथा मधु  ।<br>
शस्तानि कर्मण्यत्यन्ततृप्तिदानि नरेश्वर  ॥ ३,१६.३ ॥<br>
गयामुपेत्य यः श्राद्धं करोति पृथिवीपते  ।<br>
सफलं तस्य तज्जन्म जायते पितृतीष्टिदम्  ॥ ३,१६.४ ॥<br>
प्रशान्तिकाःसमीवाराः श्यामाका द्विविधास्तथा  ।<br>
वन्यैषधीप्रधानास्तु श्राद्धार्हाः पुरुषर्षभ  ॥ ३,१६.५ ॥<br>
यवाः प्रियङ्गवो मुद्गा गोधूमा व्रीहयस्तिलाः  ।<br>
निष्पावाः कोविदाराश्च सर्षपाश्चात्र सोभनाः  ॥ ३,१६.६ ॥<br>
अकृताग्रयणं यच्च धान्यजातं नरेश्वर  ।<br>
राजमाषानणुंश्चैव मसूरांश्च विसर्जयेत् ॥ ३,१६.७ ॥<br>
अलाबुं गृञ्जनं चैव पलाण्डुं पिण्डमूलकम्  ।<br>
गान्धारककरंवादिलवणान्यौषराणि च  ॥ ३,१६.८ ॥<br>
आरक्ताश्चैव निर्यासाः प्रत्यक्षलवणानि च  ।<br>
वर्ज्यान्येतानि वै श्राद्धे यच्च वाचा न शस्यते  ॥ ३,१६.९ ॥<br>
नक्ताहृतमनुच्छिन्नं तृप्यते न च यत्र गौः  ।<br>
दुर्गंधिफेनिलं चांबु श्राद्धयोग्यं न पार्थिव  ॥ ३,१६.१० ॥<br>
क्षीरमेकशफानां यदौष्ट्रमाविकमेव च  ।<br>
मार्गं च माहिषं चैव वर्जयेच्छ्राद्धकर्मणि  ॥ ३,१६.११ ॥<br>
षण्डापविद्धचण्डालपापिपाषण्डरोगिभिः  ।<br>
कृकवाकुश्वाननग्नवानरग्रामसूकरैः  ॥ ३,१६.१२ ॥<br>
उदक्यासूतिकाशौचमृतहारैश्च वीक्षिते  ।<br>
श्राद्धे सुरा न पितरो भुञ्जन्ते पुरुषर्षभ  ॥ ३,१६.१३ ॥<br>
तस्मात्परीश्रिते कुर्याच्छ्राद्धं श्रद्धासमन्वितः  ।<br>
उर्व्यां च तिलविक्षेपाद्यातुधानान्निवारयेत् ॥ ३,१६.१४ ॥<br>
नखादिना चोपपन्नं केशकीटादिभिर्नृप  ।<br>
न चैवाभिषवैर्मिश्रमन्नं पर्युषितं तथा  ॥ ३,१६.१५ ॥<br>
श्रद्धासमन्वितैर्दत्तं पितृभ्यो नामगोत्रतः  ।<br>
यदाहारास्तु ते जातास्तदाहारत्वमेति तत् ॥ ३,१६.१६ ॥<br>
श्रूयते चापि पितृर्भिगीता गाथा महीपते  ।<br>
इक्ष्वाकोर्मनुपुत्रस्य कलापोपवने पुरा  ॥ ३,१६.१७ ॥<br>
अपि नस्ते भविष्यन्ति कुले सन्मार्गशीलिनः  ।<br>
गयामुपेत्य ये पिण्डान्दास्यन्त्यस्माकमादरात् ॥ ३,१६.१८ ॥<br>
अपि नःस कुले जायाद्यो नो दद्यात्त्रयोदशीम्  ।<br>
पायसं मधुसर्पिर्भ्यां वर्षासु च मघासु च  ॥ ३,१६.१९ ॥<br>
गौरीं वाप्युद्वहेत्कन्यां नीलं वा वृषमुत्सृजेत् ।<br>
यजेत वाश्वमेधेन विधिवद्दक्षिणावता  ॥ ३,१६.२० ॥<br>
इति श्रीविष्णुमहापुराणे तृतीयांशे षोडशोऽध्यायः (१६)<br>
<br>
