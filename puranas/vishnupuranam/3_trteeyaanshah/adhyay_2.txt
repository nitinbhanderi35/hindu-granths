<br>
<br>
मैत्रेय उवाच<br>
प्रोक्तान्येतानि भवता सप्त मन्वन्तराणि वै  ।<br>
भविष्याण्यपि विप्रर्ष ममाख्यातुं त्वमर्हसि  ॥ ३,२.१ ॥<br>
श्रीपराशर उवाच<br>
सूर्यस्य पत्नी संज्ञाभूत्तनया विश्वकर्मणः  ।<br>
मनुर्यमो यमी चैव तदपत्यानि वै मुने  ॥ ३,२.२ ॥<br>
असहन्ती तु सा भर्तुस्तेजश्छायां युयोज वै  ।<br>
भर्तृशुश्रूषणेऽरण्यंस्वयं च तपसे ययौ  ॥ ३,२.३ ॥<br>
संज्ञेयमित्यथार्कश्च छायायामात्मजत्रयम्  ।<br>
शनैश्चरं मनुं चान्यं तपतीं चाप्यजाजनत् ॥ ३,२.४ ॥<br>
छायासंज्ञा ददौ शापं यमाय कुपिता यदा  ।<br>
तदान्येयमसौ बुद्धिरित्यासीद्यमसूर्ययोः  ॥ ३,२.५ ॥<br>
ततो विवस्वानाख्यातां तयैवारण्यसंस्थिताम्  ।<br>
समाधिदृष्ट्याददृशे तामश्वां तपसि स्थिताम्  ॥ ३,२.६ ॥<br>
वाजिरूपधरः सोथ तस्यां देवावथाश्विनौ  ।<br>
जनयामास रेवन्तं रेतसोंते च भास्करः  ॥ ३,२.७ ॥<br>
आनिन्ये च पुनः संज्ञां स्वस्थानं भगवान् रविः  ।<br>
तेजसः शमनं चास्य विश्वकर्मा चकार ह  ॥ ३,२.८ ॥<br>
भ्रममारोप्य सूर्यं तु तस्य तेजोनिशातनम्  ।<br>
कृतवानष्टमं भागं स व्यशातयदव्ययम्  ॥ ३,२.९ ॥<br>
यत्तस्माद्वैष्णवं तेजस्शातितं विश्वकर्मणा  ।<br>
जाज्वल्यमानमपतत्तद्भूमौ मुनिसत्तम  ॥ ३,२.१० ॥<br>
त्वष्टैव तेजसा तेन विष्णोश्चक्रमकल्पयत् ।<br>
त्रिशूलं चैव शर्वस्य शिबिकां धनदस्य च  ॥ ३,२.११ ॥<br>
शक्तिं गुहस्य देवानामन्येषां च यदायुधम्  ।<br>
तत्सर्वं तेजसा तेन विश्वकर्मा व्यवर्धयत् ॥ ३,२.१२ ॥<br>
छायासंज्ञासुतो योसौ द्वितीयः कथितो मनुः  ।<br>
पूर्वजस्यासवर्णोसौ सावर्णिस्तेन कथ्यते  ॥ ३,२.१३ ॥<br>
तस्य मन्वन्तरं ह्योतत्सावर्णिकमथाष्टमम्  ।<br>
तच्छृणुष्व महाभाग भविष्यत्कथयामि ते  ॥ ३,२.१४ ॥<br>
सावर्णिस्तु मनुर्योसौ मैत्रेय भविता ततः  ।<br>
सुतपाश्चामिताभाश्च मुख्याश्चापि तथा सुराः  ॥ ३,२.१५ ॥<br>
तेषां गणाश्च देवानामेकैको विंशकः स्मृतः  ।<br>
सप्तर्षिनपि वक्ष्यामि भविष्यान्मुनिसत्तम  ॥ ३,२.१६ ॥<br>
दीप्तिमान् गालवो रामः कृपो द्रोणिस्तथा परः  ।<br>
मत्पुत्रश्च तथा व्यास ऋष्यशृङ्गश्च सप्तमः  ॥ ३,२.१७ ॥<br>
विष्णु प्रसादादनघः पातालान्तरगोचरः  ।<br>
विरोचनसुतस्तेषां बलिरिन्द्रो भविष्यति  ॥ ३,२.१८ ॥<br>
विरजाश्चोर्वरीवांश्च निर्मोकाद्यास्तथापरे  ।<br>
सावर्णेस्तु मनोः पुत्रा भविष्यन्ति नरेश्वराः  ॥ ३,२.१९ ॥<br>
नवमो दक्षसावर्णिर्भविष्यति मुने मनुः  ॥ ३,२.२० ॥<br>
पारा मरीचिगर्भाश्च सुधर्माणस्तथा त्रिधा  ।<br>
भविष्यन्ति तथा देवा ह्योकैको द्वादशो गणः  ॥ ३,२.२१ ॥<br>
तेषामिद्रो महावीर्यो भविष्यत्यद्भुतो द्विज  ॥ ३,२.२२ ॥<br>
सवनो द्युतिमान् भव्यो वसुर्मेधातिथिस्तथा  ।<br>
ज्योतिष्मान् सप्तमः सत्यस्तत्रैते च महर्षयः  ॥ ३,२.२३ ॥<br>
धृतकेतुर्दीप्तिकेतुः पञ्चहस्तनिरामयौ  ।<br>
पृथुश्रवाद्याश्च तथा दक्षमावर्णिकात्मजाः  ॥ ३,२.२४ ॥<br>
दसमो ब्रह्मसावर्मिर्भविष्यति मुने मनुः  ।<br>
सूधामानो विशुद्धाश्च शतसंख्यास्तथा सुराः  ॥ ३,२.२५ ॥<br>
तेषामिन्द्रश्च भविता शान्तिर्नाम महाबलः  ।<br>
सप्तर्षयो भविष्यन्ति ये तथा ताञ्छृणुष्व ह  ॥ ३,२.२६ ॥<br>
हविष्मान्सुकृतःसत्यस्तपोमूर्तिस्तथापरः  ।<br>
नाभागोऽप्रतिमौजाश्चसत्यकेतुस्तथैव च  ॥ ३,२.२७ ॥<br>
सुक्षेत्रश्चोत्तमौजाश्चभूरिषेणादयो दश  ।<br>
ब्रह्मसावर्णिपुत्रास्तु रक्षिष्यन्ति वसुंधराम्  ॥ ३,२.२८ ॥<br>
एकादशश्च भविता धर्मसावर्णिको मनुः  ॥ ३,२.२९ ॥<br>
विहङ्गमाः कामागमा निर्वाणा ऋषयस्तथा  ।<br>
गणास्त्वेते तदा मुख्या देवानां च भविष्यताम्  ।<br>
ऐकैकस्त्रिंशकस्तेषां गणश्चेन्द्रश्च वै पृषा  ॥ ३,२.३० ॥<br>
निः स्वरश्चाग्नितेजाश्च वपुष्मान्घणिरारुणिः  ।<br>
हविष्माननघश्चैव भाव्याः सप्तर्षयस्तथा  ॥ ३,२.३१ ॥<br>
सर्वत्रगस्शुधर्मा च देवानीकादयस्तथा  ।<br>
भविष्यन्ति मनोस्तस्य तनयाः पृतिविश्वराः  ॥ ३,२.३२ ॥<br>
रुद्रपुत्रस्तु सावर्णिर्भविता द्वादशो मनुः  ।<br>
ऋतुधामा च तत्रेन्द्रो भविता शृणु मे सुरान्  ॥ ३,२.३३ ॥<br>
हरिता रोहिता देवास्तथा सुमनसो द्विज  ।<br>
सुकर्माणः सुरापाश्च दशकाः पञ्च वै गणाः  ॥ ३,२.३४ ॥<br>
तपस्वी सुतपाश्चैव तपोमूर्तिस्तपोरतिः  ।<br>
तपोधृतिर्द्युतिश्चान्यः सप्तमस्तु तपोधनः  ।<br>
सप्तर्षयस्त्विमे तस्य पुत्रानपि निबोध मे  ॥ ३,२.३५ ॥<br>
देववानुपदेवश्च देवश्रेष्ठादयस्तथा  ।<br>
मनोस्तस्य महावीर्या भविष्यन्ति महानृपाः  ॥ ३,२.३६ ॥<br>
त्रयोदशो रुचिर्नामा भविष्यति मुने मनुः  ॥ ३,२.३७ ॥<br>
सुत्रामाणः सुकर्माणः सुधर्माणस्तथामराः  ।<br>
त्रयस्त्रिंशद्विभेदास्त देवानां यत्र वै गणाः  ॥ ३,२.३८ ॥<br>
दिवस्पतिर्महावीर्यस्तेषामिन्द्रोभिविष्यति  ॥ ३,२.३९ ॥<br>
निर्मोहस्तत्त्वदर्शि च निष्प्रकंप्यो निरुत्सुकः  ।<br>
धृतिमानव्ययश्चान्यःसप्तमःसुतपा मुनिः  ।<br>
सप्तर्षयस्त्वमी तस्य पुत्रानपि निबोधे मे  ॥ ३,२.४० ॥<br>
चित्रसेनविचित्राद्या भविष्यन्ति महीक्षिकः  ॥ ३,२.४१ ॥<br>
भौमश्चतुर्दशश्चात्र मैत्रेय भविता मनः  ।<br>
शुचिरिन्द्रः सुरगणस्तत्र पञ्च शृणुष्व तान्  ॥ ३,२.४२ ॥<br>
चाक्षुषाश्च पवित्राश्च कनिष्ठा भ्राजिकास्तथा  ।<br>
वाचवृद्धश्च वै देवाःसप्तर्षीनपि मे शृणु  ॥ ३,२.४३ ॥<br>
अग्निबाहुः शुचिः शुक्रो मागधोग्नीध्र एव च  ।<br>
युक्तस्तथा जितश्चान्यो मनुपुत्रानतः शृणु  ॥ ३,२.४४ ॥<br>
ऊरुगंभीरबुद्ध्याद्या मनोस्तस्य सुता नृपाः  ।<br>
कथिता मुनिशार्दुल पालयिष्यन्ति ये महीम्  ॥ ३,२.४५ ॥<br>
चतुर्युगान्ते वेदानां जायते किल विप्लवः  ।<br>
प्रवर्तयन्ति तानेत्य भुवं सप्तर्षयो दिवः  ॥ ३,२.४६ ॥<br>
कृतेकृते स्मृतेर्विप्र प्रणेता जायते मनुः  ।<br>
देवा यज्ञभुजस्ते तु यावन्मन्वन्तरं तु तत् ॥ ३,२.४७ ॥<br>
भवन्ति ये मनोः पुत्रा यावन्मन्वंरतं तु तैः  ।<br>
तदन्वयोद्भवैश्चैव तावद्भूः परीपाल्यते  ॥ ३,२.४८ ॥<br>
मनुःसप्तर्षयो देवा भूपालाश्च मनोः सुताः  ।<br>
मन्वन्तरे भवन्त्येते शक्रश्चैवाधिकारिमः  ॥ ३,२.४९ ॥<br>
चतुर्दशभिरेतैस्तु गतैर्मन्वन्तरैर्द्विज  ।<br>
सहस्रयुगपर्यतः कल्पो निःशेष उच्यते  ॥ ३,२.५० ॥<br>
तावत्प्रमाणा च निशा ततो भवति सत्तम  ।<br>
ब्रह्मरूपधरः शेते शेषाहावंबुसंप्लवे  ॥ ३,२.५१ ॥<br>
त्रैलोक्यमखिलं ग्रस्त्वा भगवानादिकृद्विभुः  ।<br>
स्वमायासंस्तितो विप्र सर्वभूतो जनार्दनः  ॥ ३,२.५२ ॥<br>
ततः प्रबुद्धो भगवान् यथा पूर्वं तथा पुनः  ।<br>
सृष्टिं करोत्यव्ययात्मा कल्पेकल्पे रजोगुमः  ॥ ३,२.५३ ॥<br>
मनवो भूभुजःसेंद्रा देवाःसप्तर्षयस्तथा  ।<br>
सात्त्विकोंशः स्थितिकरो जगतो द्विजसत्तम  ॥ ३,२.५४ ॥<br>
चदुर्युगोप्यसौ विष्णुः स्थितिव्यापारलक्षमः  ।<br>
युगव्यवस्थां कुरुते तथा मैत्रेय तच्छृणु  ॥ ३,२.५५ ॥<br>
कृते युगे परं ज्ञानं कपिलादिस्वरूपधृक् ।<br>
ददाति सर्वभूतात्मा सर्वभूतहिते रतः  ॥ ३,२.५६ ॥<br>
चक्रवर्तिस्वरूपेण त्रेतायामपि स प्रभूः  ।<br>
दुष्टानां निग्रह कुर्वन्परिपाति जगत्त्रयम्  ॥ ३,२.५७ ॥<br>
वेदमेकं चतुर्भेदं कृत्वा शाखाशतैर्विभुः  ।<br>
करोति बहुलं भूयो वेदव्यासस्वरूपधृक् ॥ ३,२.५८ ॥<br>
वेदांस्तु द्वापरे व्यस्य कलेरन्ते पुनर्हरिः  ।<br>
कल्किस्वरूपी दुर्वृत्तन्मार्गे स्थापयति प्रभुः  ॥ ३,२.५९ ॥<br>
एवमेतज्जगत्सर्वं शश्वत्पाति करोति च  ।<br>
हन्ति चान्तेष्वनन्तात्मा नास्त्यस्मव्द्यतिरेकि यत् ॥ ३,२.६० ॥<br>
भूतं भव्यं भविष्यं च सर्वभूतान्महात्मनः  ।<br>
तदत्रान्यत्र वा विप्र सद्भावः कथितस्तव  ॥ ३,२.६१ ॥<br>
मन्वन्तराण्यशेषाणि कथितानि मया तवा  ।<br>
मन्वन्तराधिपांश्चैव किमन्यत्कथयामि ते  ॥ ३,२.६२ ॥<br>
इति श्रीविष्णुमहापुराणे तृतीयांशे द्वितीयोऽध्यायः (२)<br>
<br>
<br>
