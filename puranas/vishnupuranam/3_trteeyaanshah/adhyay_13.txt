और्व उवाच<br>
सचैलस्य पितुः स्नानं जाते पुत्रे विधीयते <br>
जातकर्म तदा कुर्याच्छ्राद्धमभ्युदये च यत्  १ <br>
युग्मान्देवांश्च वित्र्! यांश्च सम्यक्सव्यक्रमाद्द्विजान्  <br>
पूजायेद्भोजयेच्चैव तन्मना नान्यमानसः  २ <br>
दध्यक्षतैस्सबदरैः प्राङ्मुखोदङ्मुखोपि वा  <br>
देवतीर्थेन वै पिंडान्दद्यात्कायेन वा नृप  ३  <br>
नांदीमुखः पितृगणस्ते श्राद्धेन पार्थिव <br>
प्रीयते तत्तु कर्त्तव्यं पुरुषैस्सर्ववृद्धिषु  ४ <br>
कन्यापुत्रविवाहेषु प्रवेशे नव वेश्मनः  <br>
नामकर्मणि बालानां चूडाकर्मादिके तथा  ५  <br>
सीमंतोन्नयने चैव पुत्रादिमुखदर्शने  <br>
नांदीमुखं पितृगणं पूजयेत्प्रयतो गृही  ६  <br>
पितृपूजाक्रमः प्रोक्तो वृद्धावेष सनातनः  <br>
श्रूयतामवनीपाल प्रेत कर्म क्रियाविधिः  ७ <br>
प्रेतदेहं शुभैः स्नानैस्स्नापितं स्रग्विभूषितम्  <br>
दग्ध्वा ग्रामाद्बहिः स्नात्वा सचैलस्सलिलाशये  ८  <br>
यत्र तत्र स्थितायैतदमुकायेति वादिनः <br>
दक्षिणाभिमुखा दद्युर्बांधवास्सलिलाञ्जलीन्  ९ <br>
प्रविष्टाश्च समं गोभिर्ग्रामं नक्षत्रदर्शने  <br>
कटकर्म ततः कुर्याद्भूमौ प्रस्तरशायिनः  १०  <br>
दातव्योनदिनं पिंडः प्रेताय भुवि पार्थिव  <br>
दिवा च भक्तं भोक्तव्यममांसं मनुजर्षभ  ११  <br>
दिनानि तानि चेच्छातः कर्त्तव्यं विप्रभोजनम्  <br>
प्रेता यांति तथा तृप्तिं बंधुर्गेण भुंजता  १२ <br>
प्रथमेह्नि तृतीये च सप्तमे नवमे तथा  <br>
वस्त्रत्यागबहिस्स्नाने कृत्वा दद्यात्तिलोदकम्  १३  <br>
चतुर्थेह्नि च कर्त्तव्यं तस्यास्थिचयनं नृप  <br>
तदूर्ध्वमंगसंस्पर्शस्सपिंडानामपीष्यते  १४ <br>
योग्यास्सर्वक्रियाणां तु समानसलिलास्तथा  <br>
अनुलेपनपुष्पादिभोगादन्यत्र पार्थिव  १५  <br>
शय्यासनोपभोगश्च सपिंडानामपीष्यते <br>
भस्मास्थिचयनादूर्ध्वं संयोगो न तु योषिताम्  १६  <br>
बाले देशांतरस्थे च पतिते च मुनौ मृते  <br>
सद्यश्शौचं तथेच्छातो जलाग्न्युद्बंधनादिषु  १७  <br>
मृतबंधोर्दशाहानि कुलस्यान्नं न भुज्यते  <br>
दानं प्रतिग्रहो होमः स्वाध्यायश्च निवर्त्तते  १८  <br>
विप्रस्यैतद्द्वादशाहं राजन्यस्याप्यशौचकम्  <br>
अर्द्धमासं तु वैश्यस्य मासं शूद्र स्य शुद्धये  १९  <br>
अयुजो भोजयेत्कामं द्विजानंते ततो दिने  <br>
दद्याद्दर्भेषु पिंडं च प्रेतायोच्छिष्टसन्निधौ  २०  <br>
वार्य्यायुधप्रतोदास्तु दंडश्च द्विजभोजनात्  <br>
स्प्रष्टव्योनंतरं वर्णैः शुद्धेरंते ततः क्रमात्  २१  <br>
ततस्सवर्णधर्मा ये विप्रादीनामुदाहृताः  <br>
तान्कुर्वीत पुमाञ्जीवेन्निजधर्मार्जनैस्तथा  २२  <br>
मृताहनि च कर्त्तव्यमेकोद्दिष्टमतः परम्  <br>
आह्वानादिक्रिया दैवनियोगरहितेन यत्  २३  <br>
एकोर्घ्यस्तत्र दातव्यस्तथैवैकपवित्रकम्  <br>
प्रेताय पिंडो दातव्यो भुक्तवत्सु द्विजातिषु  २४ <br>
प्रश्नश्च तत्राभिरतिर्यजमानद्विजन्मनाम्  <br>
अक्षय्यममुकस्येति वक्तव्यं विरतौ तथा  २५ <br>
एकोद्दिष्टमयो धर्म इत्थमावत्सरात्स्मृतः <br>
सपिंडीकरणं तस्मिन्काले राजेंद्र  तच्छृणु  २६ <br>
एकोद्दिष्टविधानेन कार्यं तदपि पार्थिव <br>
संवत्सरेथ षष्ठे वा मासे वा द्वादशो!ह्नि तत्  २७ <br>
तिलगंधोदकैर्युक्तं तत्र पात्रचतुष्टयम्  २८ <br>
पात्रं प्रेतस्य तत्रैकं पैत्रं पात्रत्रयं तथा  <br>
सेचयेत्पितृपात्रेषु प्रेतपात्रं ततस्त्रिषु  २९ <br>
ततः पितृत्वमापन्ने तस्मिन्प्रेते महीपते  <br>
श्राद्धधर्मैरशेषैस्तु तत्पूर्वानर्चयेत्पितॄन्  ३० <br>
पुत्रः पौत्रः प्रपौत्रो वा भ्राता वा भ्रातृसंततिः  <br>
सपिंड संततिर्वापि क्रियार्हो नृप जायते  ३१ <br>
तेषामभावे सर्वेषां समानोदकसंततिः  <br>
मातृपक्षमपिंडेन संबंधा ये जलेन वा  ३२  <br>
कुलद्वयेपि चोच्छिन्ने स्त्रीभिः कार्याः क्रिया नृप  <br>
पितृमातृसपिंडैस्तु समानसलिलैस्तथा  ३३  <br>
संघातांतर्गतैर्वापि कार्याः प्रेतस्य च क्रियाः  <br>
उत्सन्नबंधुरिक्थाद्वा कारयेदवनीपतिः  ३४  <br>
पूर्वाः क्रिया मध्यमाश्च तथा चैवोत्तराः क्रियाः  <br>
त्रिःप्रकाराः क्रियास्सर्वास्तासां भेदं शृणुष्व मे  ३५  <br>
आदाहाद्द्वाशाहाश्च स्पर्शाद्यंतास्तु याः क्रियाः  <br>
ताः पूर्वा मध्यमा मासि मास्येकोद्दिष्टसंज्ञिताः  ३६  <br>
प्रेते पितृत्वमापन्ने सपिंडिकरणादनु  <br>
क्रियंते याः क्रियाः पित्र्याः प्रोच्यंते ता नृपोत्तराः  ३७ <br>
पितृमातृसपिंडैस्तु समानसलिलैस्तथा  <br>
संघातांतर्गतैर्वापि राज्ञा तद्धनहारिणा  ३८  <br>
पूर्वाः क्रियाश्च कर्त्तव्याः पुत्राद्यैरेव चोत्तराः  <br>
दौहित्रैर्वा नृपश्रेष्ठ कार्य्यास्तत्तनयैस्तथा  ३९<br>
मृताहनि च कर्त्तव्यास्त्रीणामप्युत्तराः क्रिया  <br>
प्रतिसंवत्सरं राजन्नेकोद्दिष्टविधानतः  ४०  <br>
तस्मादुत्तरसंज्ञायाः क्रियास्ताः शृणु पार्थिव <br>
यथायथा च कर्त्तव्या विधिना येन चानघ  ४१  <br>
इति श्रीविष्णुमहापुराणे तृतीयांशो! त्रयोदशोध्यायः १३<br>
<br>
