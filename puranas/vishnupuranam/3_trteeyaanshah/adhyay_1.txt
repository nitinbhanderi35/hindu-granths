मैत्रेय उवाच<br>
कथिता गुरुणा सम्यग्भूसमुद्रादिसंस्थितिः  ।<br>
सूर्यादिनां च संस्थानं ज्योतिषां चातिविस्तरात् ॥ ३,१.१ ॥<br>
देवादीनां तथा सृष्टिर्ऋषीणां चापि वर्णिता  ।<br>
चातुर्वर्ण्यस्य चोत्पत्तिस्तिर्यग्योनिगतस्य च  ॥ ३,१.२ ॥<br>
ध्रुवप्रह्लादचरितं विस्तराच्च त्वयोदितम्  ।<br>
मन्वन्तराण्यशेषाणि श्रोतुमिच्छाम्यनुक्रमात् ॥ ३,१.३ ॥<br>
मन्वन्तराधिपांश्चैव शक३ एवपुरोगमान्  ।<br>
भवता कथितानेताञ्छ्रोतुमिच्छाम्यहं गुरो  ॥ ३,१.४ ॥<br>
श्रीपराशर उवाच<br>
अतीतानागतानीह यानि मन्वन्तराणि वै  ।<br>
तान्यहं भवतः सम्यक्लथयामि यथा क्रमम्  ॥ ३,१.५ ॥<br>
स्वायंभुवो मनुः पूर्वं परः स्वारोचिषस्तथा  ।<br>
उत्तमस्तामसश्चैव रैवतश्चाक्षुषस्तथा  ॥ ३,१.६ ॥<br>
षडेते मनवोतीताः सांप्रतं तु रवेः सुतः  ।<br>
वैवस्वतेयं यस्त्वेतत्मप्तमं वर्ततेन्तरम्  ॥ ३,१.७ ॥<br>
स्वायंभुवं तु कथितं कल्पादावन्तरं मया  ।<br>
देवाः सप्तर्षयश्चैव यथावत्कथिता मया  ॥ ३,१.८ ॥<br>
अत ऊर्ध्वं प्रवक्ष्यामि मनोः स्वारोचिषस्य तु  ।<br>
मन्वन्तराधिपान्सम्यग्देवर्षिंस्तत्सुतांस्तथा  ॥ ३,१.९ ॥<br>
पारावताः सतुषिता देवाः स्वारोचिषेऽन्तरे  ।<br>
विपश्चित्तत्र देवेन्द्रो मैत्रेयासीन्महाबलः  ॥ ३,१.१० ॥<br>
ऊर्जस्तंभस्तथा प्राणो वातोथ* पृषभस्तथा  । (*पाठ. दत्तोग्नी ऋषभस्तथा)<br>
निरयश्च परीवांश्च तत्र सप्तर्षयोऽभवन्  ॥ ३,१.११ ॥<br>
चैत्रकिंपुरुषाद्याश्च सुताः स्वारोचिषस्य तु  ।<br>
द्वितीयमेतद्व्याख्यातमन्तरं शृणु चोत्तमम्  ॥ ३,१.१२ ॥<br>
तृतीयेप्यन्तरे ब्रह्मन्नुत्तमो नाम यो मनुः  ।<br>
सुशान्तिर्नाम देवेन्द्रो मैत्रेयासीत्सुताञ्छृणु  ॥ ३,१.१३ ॥<br>
सुधामानस्तथा सत्या जपाश्चाथ प्रतर्दनाः  ।<br>
वशवर्तिश्च पञ्चैते गणा द्वादशकाः स्मृताः  ॥ ३,१.१४ ॥<br>
वसिष्ठतनया ह्येते सप्त सप्तर्षयोभवन्  ।<br>
अजः परशुदीप्ताद्यास्तथोत्तममनोः सुताः  ॥ ३,१.१५ ॥<br>
तामसस्यान्तरे देवाः सुपारा हरयस्तथा  ।<br>
सत्याश्च सुधियश्चैव सप्तविंशतिका गणाः  ॥ ३,१.१६ ॥<br>
शिविरिन्द्रस्तथा चासीच्छतयज्ञोपलक्षमः  ।<br>
सप्तर्षयश्च ये तेषां तेषां नामानि मे शृणु  ॥ ३,१.१७ ॥<br>
ज्योतिर्धामा पुथुः कात्यश्चैत्रोग्निर्धनकस्तथा  ।<br>
पीवरश्चर्षयो ह्येते सप्त तत्रापि चान्तरे  ॥ ३,१.१८ ॥<br>
नरः ख्यातिः केतुरूपो जानुजङ्घादयस्तथा  ।<br>
पुत्रास्तु तामसस्यासन्नाजानः सुमहाबलाः  ॥ ३,१.१९ ॥<br>
पञ्चमे वापि मैत्रेय रैवतो नाम नामतः  ।<br>
मनुर्विभुश्च तत्रेन्द्रो देवांश्चात्रान्तरे शृणु  ॥ ३,१.२० ॥<br>
अमिताभा भूतरया वैकुण्ठाः सुसमेधसः  ।<br>
एते देवगणास्तत्र चतुर्दश चतुर्दश  ॥ ३,१.२१ ॥<br>
हिरण्यरोमा वेदाश्रिरूर्ध्वबाहुस्तथावरः  ।<br>
वेदबाहुः सुधामा च पर्जन्यश्च महामुनिः  ।<br>
एते सप्तर्षयो विप्र तत्रासन्रैवतेन्तरे  ॥ ३,१.२२ ॥<br>
बलबन्धुश्च संभाव्यः सत्यकाद्याश्च तत्सुताः  ।<br>
नरेन्द्राश्च महावीर्या बभूवुर्मुनिसत्तम  ॥ ३,१.२३ ॥<br>
स्वारोचिषश्चौत्तमश्च तामसो रैवतस्तथा  ।<br>
प्रियव्रतान्वया ह्येते चत्वारो मनवः स्मृताः  ॥ ३,१.२४ ॥<br>
विष्णुमाराध्य तपसा स राजर्षिः प्रियव्रतः  ।<br>
मन्वन्तराधिपानेताल्लंब्धवानात्मवंशजान्  ॥ ३,१.२५ ॥<br>
षष्ठे मन्वंरते चासीच्चाक्षुषाख्यस्तथा मनुः  ।<br>
मनोजवस्तथैवेन्द्रो देवानपि निबोध मे  ॥ ३,१.२६ ॥<br>
आप्याः प्रसूता भव्याश्च पृथुकाश्चा दिवौकसः  ।<br>
महानुभावा लेखाश्च पञ्चैते ह्यष्टका गणाः  ॥ ३,१.२७ ॥<br>
सुमेधा विरजाश्चैव हविष्मानुत्तमो मधुः  ।<br>
अतिनामा सहिष्णुश्च सप्तासन्निति चर्षयः  ॥ ३,१.२८ ॥<br>
ऊरुः पूरुः शतद्युम्नप्रमुखाः सुमहाबलाः  ।<br>
चाक्षुषस्य मनोः पुत्राः पृथिवीपतयोऽभवन्  ॥ ३,१.२९ ॥<br>
विवस्वतः सुतो विप्र श्राद्धदेवो महाद्युतिः  ।<br>
मनुः संवर्तते धीमान् सांप्रतं सप्तमेन्तरे  ॥ ३,१.३० ॥<br>
आदित्यवसुरुद्राद्या देवाश्चात्र महामुने  ।<br>
पुरन्दरस्तथैवात्र मैत्रेय त्रिदशेश्वरः  ॥ ३,१.३१ ॥<br>
वशिष्ठः काश्यपोथात्रिर्जमदग्निः सगौतमः  ।<br>
विश्वामित्रभरद्वाजौ सप्त सप्तर्षयोऽभवन्  ॥ ३,१.३२ ॥<br>
इक्ष्वाकुश्च नृगश्चैव धृष्टः शर्यातिरेव च  ।<br>
नरिष्यन्तश्च विख्यातो नाभागोरिष्ट एव च  ॥ ३,१.३३ ॥<br>
करूषश्च पृषध्रश्च सुमहांल्लोकविश्रुतः  ।<br>
मनोर्वैवस्वतस्यैते नव पुत्राः सुधार्मिकाः  ॥ ३,१.३४ ॥<br>
विष्णुशक्तिरनौपम्या सत्त्वोद्रिक्ता स्थितौ स्थिता  ।<br>
मन्वन्तरेष्वशेषेषु देवत्वेनाधितिष्ठति  ॥ ३,१.३५ ॥<br>
अंशेन तस्या जज्ञेऽसौ यज्ञःस्वायंभुवेन्तरे  ।<br>
आकूत्यां मानसो देव उत्पन्नः प्रथमेन्तरे  ॥ ३,१.३६ ॥<br>
ततः पुनः स वै देवः प्राप्ते स्वारोचिषेन्तरे  ।<br>
तुषितायां समुत्पन्नो ह्याजिषस्तुषितैः सह  ॥ ३,१.३७ ॥<br>
औत्तमप्यन्तरे देवस्तुषितस्तु पुनः स वै  ।<br>
सत्यायामभवत्सत्यः सत्यैः सह सुरोत्तमैः  ॥ ३,१.३८ ॥<br>
तामसस्यान्तरे चैव संप्राप्तो पुनरेव हि  ।<br>
हर्यायां हरिभिः सार्ध हरिरेव बभूव ह  ॥ ३,१.३९ ॥<br>
रैवतेप्यन्तरे देवःसंभूत्यां मानसो हरिः  ।<br>
संभूतो रैवतैः सार्ध देवैर्देववरो हरिः  ॥ ३,१.४० ॥<br>
चाक्षुषे चान्तरे देवो वैकुण्ठः पुरुषोत्तमः  ।<br>
विकुण्ठायामसौ जज्ञे वैकुण्ठैर्दैवतैः सह  ॥ ३,१.४१ ॥<br>
मन्वन्तरेत्र संप्राप्ते तथा वैवस्वते द्विज  ।<br>
वामनः काश्यपाद्विष्णुरदित्यां संबभूव ह  ॥ ३,१.४२ ॥<br>
त्रिभिः क्रमैरिमांल्लोकाञ्जित्वा येन महात्मना  ।<br>
पुरन्दराय त्रैलोक्यं दत्तं निहतकण्टकम्  ॥ ३,१.४३ ॥<br>
इत्येतास्तनवस्तस्य सप्तमन्वन्तरेषु वै  ।<br>
सप्तस्वेवाभवन्विप्र याभिः संवर्धिताः प्रजाः  ॥ ३,१.४४ ॥<br>
यस्माद्विष्टमिदं विश्वं यस्य शक्त्या महात्मनः  ।<br>
तस्मात्स प्रोच्यते विष्णुर्विशोर्धातोः प्रवेशनात् ॥ ३,१.४५ ॥<br>
सर्वे च देवा मनवः समस्ताः सप्तर्षयो ये मनुसूनवश्च  ।<br>
इन्द्रश्चयोऽयं त्रिदशेशभूतो विष्णोरशोषास्तु विभूतयस्ताः  ॥ ३,१.४६ ॥<br>
इति श्रीविष्णुमहापुराणे तृतीयांशे प्रथमोऽध्यायः (१)<br>
