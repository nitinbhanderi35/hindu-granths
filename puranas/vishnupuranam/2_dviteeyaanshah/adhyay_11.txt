यदेतद्भगवानाह गणः सप्तविधो रवेः  <br>
मण्डले हिमतापादेः कारणं तन्मया श्रुतम्  १  <br>
व्यापारश्चापि कथितो गन्धर्वोरगरक्षसाम्  <br>
ऋषीणां वालखिल्यानां तथैवाप्सरसां गुरो  २  <br>
यक्षाणां च रथे भानोर्विष्णुशक्तिधृतात्मनाम्  <br>
किं चादित्यस्य यत्कर्म तन्नात्रोक्तं त्वया मुने  ३  <br>
यदि सप्तगणो वारि हिममुष्णं च वर्षति  <br>
तत्किमत्र रवेर्येन वृष्टिः सूर्यादितीर्यते   <br>
विवस्वानुदितो मध्ये यात्यस्तमिति किं जनः  <br>
ब्रवीत्येतत्समं कर्म यदि सप्तगणस्य तत्  ५  <br>
पराशर उवाच <br>
मैत्रेय श्रूयतामेतद्यद्भवान्परिपृच्छति  <br>
यथा सप्तगणोप्येकः प्राधान्येनाधिको रविः  ६  <br>
सर्वशक्तिः परा विष्णो ऋग्यजुःसामसंज्ञिता  <br>
सैषा त्रयी तपत्यंहो जगतश्च हिनस्ति या  ७  <br>
सैष विष्णुः स्थितः स्थित्यां जगतः पालनोद्यतः  <br>
ऋग्यजुः सामभूतोन्तः सवितुर्द्विजतिष्ठति  ८  <br>
मासिमासि रविर्योयस्तत्र तत्र हि सा परा  <br>
त्रयीमयी विष्णुशक्तिरवस्थानं करोति वै  ९  <br>
ऋचस्तुवन्ति पूर्वाह्णे मध्याह्नेथ यजूंषि वै  <br>
बृहद्रथन्तरादीनि सामान्यह्नःक्षये रविम्  १०  <br>
अंगमेषा त्रयी विष्णो ऋग्यजुः सामसंज्ञिता  <br>
विष्णुशक्तिरवस्थानं सदादित्ये करोति सा  ११  <br>
न केवलं रवेः शक्तिर्वैष्णवी सा त्रयीमयी  <br>
ब्रह्माथ पुरुषो रुद्रस्त्रयमेतत्त्रयीमयम्  १२  <br>
सर्गादौ ऋङ्मयो ब्रह्मा स्थितौ विष्णुर्यजुर्मयः  <br>
रुद्रः साममयोन्ताय तस्मात्तस्याशुचिर्ध्वनिः  १३  <br>
एवं सा सात्त्विकी शक्तिर्वैष्णवी या त्रयीमयी  <br>
आत्मसप्तगणस्थं तं भास्वंतमधितिष्ठति  १४  <br>
तया चाधिष्ठितः सोपि जाज्वलीति स्वरश्मिभिः  <br>
तमः समस्तजगतां नाशं नयति चाखिलम्  १५  <br>
स्तुवन्ति चैनं मुनयो गन्धर्वैर्गीयते पुरः  <br>
नृत्यन्त्योऽप्सरसो यान्ति तस्य चानु निशाचराः  १६  <br>
वहन्ति पन्नगा यक्षैः क्रियतेऽभीषुसंग्रहः  <br>
वालखिल्यास्तथैवैनं परिवार्य समासते  १७  <br>
नोदेता नास्तमेता च कदाचिच्छक्तिरूपधृक्  <br>
विष्णुर्विष्णोः पृथक् तस्य गणास्सप्तविधोऽप्ययम्  १८  <br>
स्तम्भस्थदर्पणस्येव योऽयमासन्नतां गतः  <br>
छायादर्शनसंयोगं स तं प्राप्नोत्यथात्मनः  १९ <br>
एवं सा वैष्णवी शक्तिर्नैवापैति ततो द्विज  <br>
मासानुमासं भास्वन्तमध्यास्ते तत्र संस्थितम्  २०  <br>
पितृदेवमनुष्यादीन्स सदाप्याययन्प्रभुः  <br>
परिवर्तत्यहोरात्रकारणं सविता द्विज  २१ <br>
सूर्यरश्मिसुषुम्णायस्तर्पितस्तेन चन्द्रमाः  <br>
कृष्णपक्षेमरैः शश्वत्पीयते वै सुधामयः  २२  <br>
पीतं तं द्विकलं सोमं कृष्णपक्षक्षये द्विज <br>
पिबन्ति पितरस्तेषां भास्करात्तर्पणं तथा  २३  <br>
आदत्ते रश्मिभिर्यतु क्षितिसंस्थं रसं रविः  <br>
तमुत्सृजति भूतानां पुष्ट्यर्थं सस्यवृद्धये  २४  <br>
तेन प्रीणात्यशेषाणि भूतानि भगवान्रविः  <br>
पितृदेवमनुष्यादीनेवमाप्याययत्यसौ  २५  <br>
पक्षतृप्तिं तु देवानां पितॄणां चैव मासिकीम्  <br>
शश्वत्तृप्तिं च मर्त्यानां मैत्रेयार्कः प्रयच्छति  २६  <br>
इति श्रीविष्णुमहापुराणे द्वितीयेंश एकादशोऽध्यायः ११<br>
<br>
