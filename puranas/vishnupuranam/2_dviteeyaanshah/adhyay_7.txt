<br>
कथितं भूतलं ब्रह्मन्ममैतदखिलं त्वया ।<br>
भुवर्लोकादिकाँ ल्लोकाञ्छ्रोतुमिच्छाम्यहं मुने १ ।<br>
तथैव ग्रहसंस्थानं प्रमाणानि यथा तथा ।<br>
समाचक्ष्व महाभाग तन्मह्यं परिपृच्छते २ ।<br>
श्रीपराशर उवाच ।<br>
रविचन्द्र मसोर्यावन्मयूखैरवभास्यते ।<br>
ससमुद्र सरिच्छैला तावती पृथिवी स्मृता ३ ।<br>
यावत्प्रमाणा पृथिवी विस्तारपरिमण्डलात् ।<br>
नभस्तावन्प्रमाणं वै व्यासमण्डलतो द्विज ४ ।<br>
भूमेर्यो जनलक्षे तु सौरं मैत्रेय मण्डलम् ।<br>
लक्षाद्दिवाकरस्यापि मण्डलं शशिनः स्थितम् ५ ।<br>
पूर्णे शतसहस्रे तु योजनानां निशाकरात् ।<br>
नक्षत्रमण्डलं कृत्स्नमुपरिष्टात्प्रकाशते ६ ।<br>
द्वे लक्षे चोत्तरे ब्रह्मन् बुधो नक्षत्रमण्डलात् ।<br>
तावत्प्रमाणभागे तु बुधस्याप्युशनाः स्थितः ७ ।<br>
अङ्गारकोपि शुक्रस्य तत्प्रमाणे व्यवस्थितः ।<br>
लक्षद्वये तु भौमस्य स्थितो देवपुरोहितः ८ ।<br>
सौरिर्बृहस्पतेश्चोर्ध्वं द्विलक्षे समवस्थितः ।<br>
सप्तर्षिमण्डलं तस्माल्लक्षमेकं द्विजोत्तम ९ ।<br>
ऋषिभ्यस्तु सहस्राणां शतादूर्ध्वं व्यवस्थितः ।<br>
मेढीभूतः समस्तस्य ज्योतिश्चक्रस्य वै ध्रुवः १० ।<br>
त्रैलोक्यमेतत्कथितमुत्सेधेन महामुने ।<br>
इज्याफलस्य भूरेषा इज्या चात्र प्रतिष्ठिता ११ ।<br>
ध्रुवादूर्ध्वं महर्लोको यत्र ते कल्पवासिनः ।<br>
एकयोजनकोटिस्तु यत्र ते कल्पवासिनः १२ ।<br>
द्वे कोटी तु जनो लोको यत्र ते ब्रह्मणः सुताः ।<br>
सनन्दनाद्याः प्रथिता मैत्रेयामलचेतसः १३ ।<br>
चतुर्गणोत्तरे चोर्ध्वं जनलोकात्तपः स्थितः ।<br>
वैराजा यत्र ते देवाः स्थिता दाहविर्जिताः १४ ।<br>
षड्गुणेन तपोलोकात्सत्यलोको विराजते ।<br>
अपुनर्मारका यत्र ब्रह्मलोको हि संस्मृतः १५ ।<br>
पादगम्यन्तु यत्किञ्चिद्वस्त्वस्ति पृथिवीमयम् ।<br>
स भूर्लोकः समाख्यातो विस्तरोस्य मयोदितः १६ ।<br>
भूमिसूर्यान्तरं यच्च सिद्धादिमुनिसेवितम् ।<br>
भुवर्लोकस्तु सोप्युक्तो द्वितीयो मुनिसत्तम १७ ।<br>
ध्रुवसूर्यान्तरं यच्च नियुतानि चतुर्दश ।<br>
स्वर्लोकः सोपि गदितो लोकसंस्थानचिन्तकैः १८ ।<br>
त्रैलोक्यमेतत्कृतकं मैत्रेय परिपठ्यते ।<br>
जनस्तपस्तथा सत्यमिति चाकृतकं त्रयम् १९ ।<br>
कृतकाकृतयोर्मध्ये महर्लोक इति स्मृतः ।<br>
शून्यो भवति कल्पान्ते योत्यन्तं न विनश्यति २० ।<br>
एते सप्त मया लोका मैत्रेय कथितास्तव ।<br>
पातालानि च सप्तैव ब्रह्माण्डस्यैष विस्तरः २१ ।<br>
एतदण्डकटाहेन तिर्यक् चोर्ध्वमधस्तथा ।<br>
कपित्थस्य यथा बीजं सर्वतो वै समावृतम् २२ ।<br>
दशोत्तरेण पयसा मैत्रेयांडं च तद्वृतम् ।<br>
सर्वोम्बुपरिधानोसौ वह्निना वेष्टितो बहिः २३ ।<br>
वह्निश्च वायुना वायुर्मैत्रेय नभसा वृतः ।<br>
भूतादिना नभः सोपि महता परहिवेष्टितः ।<br>
देशोत्तराण्यश्षोआ!णि मैत्रेयैतानि सप्त वै २४ ।<br>
महान्तं च समावृत्य प्रधानं समवस्थितम् ।<br>
अनन्तस्य न तस्यान्तः संख्यानं चापि विद्यते २५ ।<br>
तदन्तमसंख्यातप्रमाणं चापि वै यतः ।<br>
हेतुभूतमसेषस्य प्रकृतिः सा परा मुने २६ ।<br>
अंडानां तु सहस्राणां सहस्राण्ययुतानि च ।<br>
ईदृशानां तथा तत्र कोटिकोटिशतानि च २७ ।<br>
हारुण्यग्निर्यथा तैलं तिले तद्वत्पुमानपि ।<br>
प्रधानेऽवस्थितो व्यापी चेतनात्मात्मवेदनः २८ ।<br>
प्रधानं च पुमांश्चैव सर्वभूतात्मभूतया ।<br>
विष्णुशक्त्या महाबुद्धे वृतौ संश्रयधर्मिणौ २९ ।<br>
तयोः सैव पृथग्भावकारणं संश्रयस्य च ।<br>
क्षोभकारणभूता च सर्गकाले महामते ३० ।<br>
यथा सक्तं जले वातो बिभर्त्ति कणिकाशतम् ।<br>
शक्तिः सापि तथा विष्णोः प्रधानपुरुषात्मकम् ३१ ।<br>
यथा च पादयोर्मूलस्कन्धशाखादिसंयुतः ।<br>
आदिबीजात्प्रभवति बीजान्यन्यानि वै ततः ३२ ।<br>
प्रभवन्ति ततस्तेभ्यः सम्भवन्त्यपरे द्रु माः ।<br>
तेपि तल्लक्षणद्र व्यकारणानुगता मुने ३३ ।<br>
एवमव्याकृतात्पूर्वं जायन्ते महदादयः ।<br>
विशेषान्तास्ततस्तेभ्यः संभवंत्यसुरादयः ।<br>
तेभ्यश्च पुत्रास्तेषां च पुत्राणामपरे सुताः ३४ ।<br>
बीजाद्वृक्षप्ररोहेण यथा नापचयस्तरोः ।<br>
भूतानां भूतसर्गेण नैवास्त्यपचयस्तथा ३५ ।<br>
सन्निधानाद्यथाकाशकालाद्याः कारणं तरोः ।<br>
तथैवापरिणामेव विश्वस्य भगवान्हरिः ३६ ।<br>
व्रीहिबीजे यथा मूलं नालं पत्राङ्कुरौ तथा ।<br>
काण्डकोषस्तु पुष्पं च क्षीरं तद्वच्च तण्डुलाः ३७ ।<br>
तुषाः कणाश्च सन्तो वै यान्त्याविर्भावमात्मनः ।<br>
प्ररोहहेतुसामग्र्यमासाद्य मुनिसत्तम ३८ ।<br>
तथा कर्मस्वनेकेषु देवाद्याः समवस्थिताः ।<br>
विष्णुशक्तिं समासाद्य प्ररोहमुपयान्ति वै ३९ ।<br>
स च विष्णुः परं ब्रह्म यतः सर्वमिदं जगत् ।<br>
जगच्च यो यत्र चेदं यस्मिंश्च लयमेष्यति ४० ।<br>
तद्ब्रह्म तत्परं धाम सदसत्परमं पदम् ।<br>
यस्य सर्वमभेदेन यतश्चैतच्चराचरम् ४१ ।<br>
स एव मूलप्रकृतिर्व्यक्तरूपी जगच्च सः ।<br>
तस्मिन्नेव लयं सर्वं याति तत्र च तिष्ठति ४२ ।<br>
कर्त्ता क्रियाणां स च इज्यते क्रतुः स एवतत्कर्मफलं च तस्य ।<br>
स्रुगादियत्साधनमप्यश्षॐ हरेर्न किञ्चिद्व्यतिरिक्तमस्ति ४३ ।<br>
इति श्रीवुष्णुमहापुराणे द्वितीयेंशे सप्तमोऽध्यायः ७।<br>
<br>
