रथस्त्रिचक्रः सोमस्य कुन्दाभास्तस्य वाजिनः ।<br>
वामदक्षिणतो युक्ता दश तेन चरत्यसौ १ ।।<br>
वीथ्याश्रयाणि ऋक्षाणि ध्रुवाधारेण वेगिना ।<br>
ह्रासवृद्धिक्रमस्तस्य रश्मीनां सवितुर्यथा २ ।<br>
अर्कस्येव हि तस्याश्वाः सकृद्युक्ता वहन्ति ते ।<br>
कल्पमेकं मुनिश्रेष्ठ वारीगर्भसमुद्भवाः ३ ।<br>
क्षीणं पीतं सुरैः सोममाप्याययति दीप्तिमान् ।<br>
मैत्रेयैककलं सन्तं रश्मिनैकेन भास्करः ४ ।<br>
क्रमेण येन पीतोऽसौ देवैस्तेन निशाकरम् ।<br>
आप्याययत्यनुदिनं भास्करो वारितस्करः ५ ।<br>
संभृतं चार्धमासेन तत्सोमस्थं सुधामृतम् ।<br>
पिबन्ति देवा मैत्रेय सुधाहारा यतोऽमराः ६ ।<br>
त्रयास्त्रिंशत्सहस्राणि त्रयस्त्रिंशच्छतानि च ।<br>
त्रयस्त्रिंशत्तथा देवाः पिबन्ति क्षणदाकरम् ७ ।<br>
कलाद्वयावशिष्टस्तु प्रविष्टः सूर्यमण्डलम् ।<br>
अमाख्यारश्मौ वसति अमावास्या ततः स्मृता ८ ।<br>
अप्सु तस्मिन्नहोरात्रे पूर्वं विशति चंद्रमाः ।<br>
ततो वीरुत्सु वसति प्रयात्यर्कं ततः क्रमात् ९ ।<br>
छिनत्ति वीरुधो यस्तु वीरुत्संस्थे निशाकरे ।<br>
पत्रं वा पातयत्येकं ब्रह्महत्यां स विन्दति १० ।<br>
सोमं पञ्चदशे भागे किंचिच्छिष्टे कलात्मके ।<br>
अपराह्णे पितृगणा जघन्यं पर्युपासते ११ ।<br>
पिबन्ति द्विकलाकारं शिष्टा तस्य कला तु या ।<br>
सुधामृतमयी पुण्या तामिन्दोः पितरो मुने १२ ।<br>
निस्सृतं तदमावास्यां गभस्तिभ्यः सुधामृतम् ।<br>
मासं तृप्तिमवाप्याग्र्यां पितरः सन्ति निर्वृताः ।<br>
सौम्या बर्हिषदश्चैव अग्निष्वात्ताश्च ते त्रिधा १३ ।<br>
एवं देवान् सिते पक्षे कृष्णपक्षे तथा पितॄन् ।<br>
वीरुधश्चामृतमयैः शीतैरप्परमाणुभिः १४ ।<br>
वीरुधौषधिनिष्पत्त्या मनुष्यपशुकीटकान् ।<br>
आप्याययति शीतांशुः प्राकाश्याह्लादनेन तु १५ ।<br>
वाय्वग्निद्रव्यसंभूतो रथश्चन्द्र सुतस्य च ।<br>
पिशंगैस्तुरगैर्युक्तः सोष्टाभिर्वायुवेगिभिः १६ ।<br>
सवरूथः सानुकर्षो युक्तो भूसंभवैर्हयैः ।<br>
सोपासंगपताकस्तु शुक्रस्यापि रथो महान् १७ ।<br>
अष्टाश्वः काञ्चनः श्रीमान्भौमस्यापि रथो महान् ।<br>
पद्मरागारुणैरश्वैः संयुक्तो वह्निसम्भवैः १८ ।<br>
अष्टाभिः पांडुरैर्युक्तो वाजिभिः कांचनो रथः ।<br>
तस्मिंस्तिष्ठति वर्षान्ते राशौराशौ बृहस्पतिः १९ ।<br>
आकाशसम्भवैरश्वैः शबलैः स्यन्दनं युतम् ।<br>
तमारुह्य शनैर्याति मन्दगामीशनैश्चरः २० ।<br>
स्वर्भानोस्तुरगा ह्यष्टौ भृंगाभा धूसरं रथम् ।<br>
सकृद्युक्तास्तु मैत्रेय वहन्त्यविरतं सदा २१ ।<br>
आदित्यान्निस्सृतो राहुः सोमं गच्छति पर्वसु ।<br>
आदित्यमेति सोमाच्च पुनः सौरेषु पर्वसु २२ ।<br>
तथा केतुरथस्याश्वा अप्यष्टौ वातरंहसः ।<br>
पलालधूमवर्णाभा लाक्षारसनिभारुणाः २३ ।<br>
एते मया ग्रहाणां वै तवाख्याता रथा नव ।<br>
सर्वे ध्रुवे महाभाग प्रबद्धा वायुरश्मिभिः २४ ।<br>
ग्रहर्क्षताराधिष्ण्यानि ध्रुवे बद्धान्यश्षोतः ।<br>
भ्रमन्त्युचितचारेण मैत्रेयानिलरश्मिभिः २५ ।<br>
यावान्त्यश्चैव तारास्ता तावन्तो वातरश्मयः ।<br>
सर्वे ध्रुवे निबद्धास्ते भ्रमन्तो भ्रामयन्ति तम् २६ ।<br>
तैलपीडा यथा चक्रं भ्रमन्तो भ्रामयन्ति वै ।<br>
तथा भ्रमन्ति ज्योतींषि वातविद्धानि सर्वशः २७ ।<br>
अलातचक्रवद्यान्ति वातचक्रेरितानि तु ।<br>
यस्माज्योतींषि वहति प्रवहस्तेन स स्मृतः २८ ।<br>
शिशुमारस्तु यः प्रोक्तः स ध्रुवो यत्र तिष्ठति ।<br>
सन्निवेशं च तस्यापि शृणुष्व मुनिसत्तम २९ ।<br>
यदह्ना कुरुते पापं तं दृष्ट्वा निशि मुच्यते ।<br>
यावन्त्यश्चैव तारास्ताः शिशुमाराश्रिता दिवि ।<br>
तावन्त्येव तु वर्षाणि जीवत्यभ्यधिकानि च ३० ।<br>
उत्तानपादस्तस्याधो विज्ञेयो ह्युत्तरो हनुः ।<br>
यज्ञोऽधरश्च विज्ञेयो धर्मो मूर्द्धानमाश्रितः ३१ ।<br>
हृदि नारायणश्चास्ते अश्विनौ पूर्वपादयोः ।<br>
वरुणश्चार्यमा चैव पश्चिमे तस्य सक्थिनी ३२ ।<br>
शिश्नः संवत्सरस्तस्य मित्रोऽपानं समाश्रितः ३३ ।<br>
पुच्छेग्निश्च महेन्द्र श्च कश्यपोथ ततो ध्रुवः ।<br>
तारका शिशुमारस्य नास्तमेति चतुष्टयम् ३४ ।<br>
इत्येष सन्निवेशोऽयं पृथिव्या ज्योतिषां तथा ।<br>
द्वीपानामुदधीनां च पर्वतानां च कीर्तितः ३५ ।<br>
वर्षाणां च नदीनां च ये च तेषु वसन्ति वै ।<br>
तेषां स्वरूपमाख्यातं संक्षेपः श्रूयतां पुनः ३६ ।<br>
यदम्बु वैष्णवः कायस्ततो विप्र वसुन्धरा ।<br>
पद्माकारा समुद्भूता पर्वताब्ध्यादिसंयुता ३७ ।<br>
ज्योतींषि विष्णुर्भुवनानि विष्णुर्वनानि विष्णुर्गिरयो दिशश्च ।<br>
नद्यः समुद्रा श्च स एव सर्वं यदस्ति यन्नास्ति च विप्रवर्य ३८ ।<br>
ज्ञानस्वरूपो भगवान्यतोसावश्षोमूर्त्तिर्न तु वस्तुभूतः ।<br>
ततो हि शैलाब्धिधरादिभेदाञ्जानीहि विज्ञानविजृम्भितानि ३९ ।<br>
यदा तु शुद्धं निजरूपि सर्वं कर्मक्षये ज्ञानमपास्तदोषम् ।<br>
तदा हि संकल्पतरोः फलानि भवन्ति नो वस्तुषु वस्तुभेदाः ४० ।<br>
वस्त्वस्ति किं कुत्रचिदादिमध्यपर्यन्तहीनं सततैकरूपम् ।<br>
यच्चान्यथात्वं द्विज याति भूयो न तत्तथा तत्र कुतो हि तत्त्वम् ४१ ।<br>
मही घटत्वं घटतः कपालिका कपालिकाचूर्णरजस्ततोऽणुः ।<br>
जनैः स्वकर्मस्तिमितात्मनिश्चयैरालक्ष्यते ब्रूहि किमत्र वस्तु ४२ ।<br>
तस्मान्न विज्ञानमृतेस्ति किंचित्क्वचित्कदाचिद्द्विज वस्तुजातम् ।।<br>
विज्ञानमेकं निजकर्मभेदविभिन्नचित्तेर्बहुधाभ्युपेतम् ४३।<br>
ज्ञानं विशुद्धं विमलं विशो कमश्षोलोभादिनिरस्तसङ्गम् ।<br>
एकं सदैकं परमः परेशः स वासुदेवो न यतोन्यदस्ति ४४ ।<br>
सद्भाव एवं भवतो मयोक्तो ज्ञानं यथा सत्यमसत्यमन्यत् ।<br>
एतत्तु यत्संव्यवहारभूतं तत्रापि चोक्तं भुवनाश्रितं ते ४५ ।<br>
यज्ञः पशुर्वह्निरश्षोऋत्विक्सोमः सुराः स्वर्गमयश्च कामः ।<br>
इत्यादिकर्माश्रितमार्गदृष्टं भूरादिभोगाश्च फलानि तेषाम् ४६ ।<br>
यच्चैतद्भुवनगतं मया तवोक्तं सर्वत्र व्रजति हि तत्र कर्मवश्यः ।<br>
ज्ञात्वैवं ध्रुवमचलं सदैकरूपं तत्कुर्याद्विशति हि येन वासुदेवम्४७ ।<br>
इति श्रीविष्णुमहापुराणे द्वितीयेंशो! द्वादशोऽध्यायः १२।<br>
।<br>
