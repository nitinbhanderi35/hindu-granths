श्रीपराशर उवाच<br>
स्वाध्यायसंयमाभ्यां स दृश्यते पुरुषोत्तमः  <br>
तत्प्राप्तिकारणं ब्रह्म तदेतदिति पठ्यते  १  <br>
स्वाध्यायाद्योगमासीत योगात्स्वाध्यायमावसेत्  <br>
स्वाध्याययोगसंपत्त्या परमात्मा प्रकाशते  २  <br>
तदीक्षणाय स्वाध्यायश्चक्षुर्योगस्तथा परम्  <br>
न मां स चक्षुषा द्र ष्टुं ब्रह्मभूतस्स शक्यते  ३  <br>
मैत्रेय उवाच<br>
भगवंस्तमहं योगं ज्ञातुमिच्छामि तं वद  <br>
ज्ञाते यत्राखिलाधारं पश्येयं परमेश्वरम्  ४  <br>
श्रीपराशर उवाच<br>
यथा केशिध्वजः प्राह खांडिक्याय महात्मने  <br>
जनकाय पुरा योग तमहं कथयामि ते  ५  <br>
मैत्रेय उवाच<br>
खांडिक्यः कोऽभवद्ब्रह्मन्को वा केशिध्वजः कृती  <br>
कथं तयोश्च संवादो योगसंबंधकारणात्  ६  <br>
श्रीपराशर उवाच<br>
धर्मध्वजो वै जनकस्तस्य पुत्रोऽमितध्वजः  <br>
कृतध्वजश्च नाम्नासीत्सदाध्यात्मरतिर्नृपः  ७ <br>
कृतध्वजस्य पुत्रोऽभूत्ख्यातः केशिध्वजो नृपः  <br>
पुत्रोमितध्वजस्यापि खांडिक्यजनकोऽभवत्  ८  <br>
कर्ममार्गेण खांडिक्यः पृतिव्यामभवत्पतिः  <br>
केशिध्वजोऽप्यतीवासीदात्मविद्याविशारदः  ९  <br>
तावुभावपि चैवास्तां विजिगीषू परस्परम्  <br>
केशिध्वजेन खांडिक्यस्स्वराज्यादवरोपितः  १०  <br>
पुरोधसा मंत्रिभिश्च समवेतोऽल्पसाधनः  <br>
राज्यान्निराकृतस्सोऽथ दुर्गारण्यचरोऽभवत्  ११  <br>
इयाज सोऽपि सुबहून्यज्ञाञ्ज्ञानव्यपाश्रयः  <br>
ब्रह्मविद्यामधिष्ठाय तर्त्तुं मृत्युमविद्यया  १२  <br>
एकदा वर्त्तमानस्य यागे योगविदां वर  <br>
घर्मधेनुं जघानोग्रश्शार्दूलो विजने वने  १३  <br>
ततो राजा हतां श्रुत्वा धनुं व्याघ्रेण चर्त्विजः  <br>
प्रायश्चित्तं स पप्रच्छ किमत्रेति विधीयताम्  १४  <br>
तेप्यूचुर्न वयं विद्मः कश्रोउः! पृच्छतामिति <br>
कश्रोउ!रपि तेनोक्तस्तथैव प्राह भार्गवम्  १५  <br>
शुनकं पृच्छ राजैंद्र  नाहं वेद्मि स वेत्स्यति  <br>
स गत्वा तमपृच्छच्च सोप्याह शृणु यन्मुने  १६  <br>
न केशरुर्न चैवाहं न चैकस्सांप्रतं भुवि  <br>
वेत्त्येक एव त्वच्छत्रुः खांडिक्यो यो जितस्त्वया  १७ <br>
स चाह तं व्रजाम्येष प्रष्टुमात्मरिपुं मुने  <br>
प्राप्त एव महायज्ञो यदि मां स हनिष्यति  १८ <br>
प्रायश्चित्तमश्षोए!ण स चेत्पृष्टो वदिष्यति  <br>
ततश्चाविकलो योगो मुनिश्रेष्ठ भविष्यति  १९  <br>
श्रीपराशर उवाच<br>
इत्युक्त्वा रथमारुह्य कृष्णाजिनधरो नृपः  <br>
वनं जगाम यत्रास्ते स खांडिक्यो महामतिः  २०  <br>
तमापतंतमालोक्य खांडिक्यो रिपुमात्मनः  <br>
प्रोवाच क्रोधताम्राक्षस्समारोपितकार्मुकः  २१ <br>
खांडिक्य उवाच<br>
कृष्णाजिनं त्वं कवचमाबध्यास्मान्हनिष्यसि  <br>
कृष्णाजिनधरे वेत्सि न मयि प्रहरिष्यति  २२  <br>
मृगाणां वद पृष्ठेषु मूढ कृष्णाजिनं न किम्  <br>
येषां मया त्वया चोग्राः प्रहिताश्शितसायकाः  २३  <br>
स त्वामहं हनिष्यामि न मे जीवन्विमोक्ष्यसे  <br>
आतताय्यसि दुर्बुद्धे मम राज्यहरो रिपुः  २४  <br>
केशिध्वज उवाच<br>
खांडिक्य संशयं प्रष्टुं भवंतमहमागतः <br>
न त्वां हंतुं विचार्यैतत्कोपं बाणं विमुंच वा  २५ <br>
श्रीपराशर उवाच<br>
ततस्स मंत्रिभिस्सार्द्धमेकांते सपुरोहितः  <br>
मंत्रयामास खांडिक्यस्सर्वैरेव महामतिः  २६  <br>
तमूचुर्मंत्रिणो वध्यो रिपुरेष वशं गतः <br>
हतेऽस्मिन्पृथिवी सर्वा तव वश्या भविष्यति  २७  <br>
खांडिक्यश्चाह तान्सर्वानेवमेतन्न संशयः <br>
हतेस्मिन्पृथिवी सर्वा मम वश्या भविष्यति  २८  <br>
परलोकजयस्तस्य पृथिवी सकला मम  <br>
न हन्मि चेल्लोकजयो मम तस्य वसुंधरा  २९  <br>
नाऽहं मन्ये लोकजयादधिका स्याद्वसुंधरा  <br>
परलोकजयोऽनंतस्स्वल्पकालो महीजयः  ३०  <br>
तस्मान्नैनं हनिष्यामि यत्पृच्छति वदामि तत्  ३१  <br>
श्रीपराशर उवाच<br>
ततस्तमभ्युपेत्याह खांडिक्यजनको रिपुम्  <br>
प्रष्टव्यं यत्त्वया सर्वं तत्पृच्छस्व वदाम्यहम्  ३२ <br>
श्रीपराशर उवाच<br>
ततस्सर्वं यथावृत्तं घर्मधेनुवधं द्विज  <br>
कथयित्वा स पप्रच्छ प्रायश्चित्तं हि तद्गतम्  ३३  <br>
स चाचष्ट यथान्यायं द्विज केशिध्वजाय तत्  <br>
प्रायश्चित्तमश्षोए!ण यद्वै तत्र विधीयते  ३४  <br>
विदितार्थस्स तेनैव ह्यनुज्ञातो महात्मना  <br>
यागभूमिमुपागम्य चक्रे सर्वाः क्रियाः क्रमात्  ३५  <br>
क्रमेण विधिवद्यागं नीत्वा सोऽवभृथाप्लुतः  <br>
कृतकृत्यस्ततो भूत्वा चिंतयामास पार्थिवः  ३६  <br>
पूजिताश्च द्विजास्सर्वे सदस्या मानिता मया  <br>
तथैवार्थिजनोऽप्यर्थैर्योजितोऽभिमतैर्मया  ३७  <br>
यथार्हमस्य लोकस्य मया सर्वं विचेष्टितम्  <br>
अनिष्पन्नक्रियं चेतस्तथापि मम किं यथा  ३८  <br>
इत्थं संचिंतयन्नैव सस्मार स महीपतिः  <br>
खांडिक्याय न दत्तेति मया वै गुरुदक्षिणा  ३९  <br>
स जगाम तदा भूयो रथमारुह्य पार्थिवः  <br>
मैत्रेय दुर्गगहनं खांडिक्यो यत्र संस्थितः  ४०  <br>
खांडिक्योऽपि पुनर्दृष्ट्वा तमायांतं धृतायुधम् <br>
तस्थौ हंतुं कृतमतिस्तमाह स पुनर्नृपः  ४१  <br>
भो नाहं तेऽपराधाय प्राप्तः खांडिक्य मा क्रुधाः  <br>
गुरोर्निक्रयदानाय मामवेहि त्वमागतम्  ४२  <br>
निष्पादितो मया यागः सम्यक्त्वदुपदेशतः  <br>
सोऽहं ते दातुमिच्छामि वृणीष्व गुरुदक्षिणाम्  ४३  <br>
श्रीपराशर उवाच<br>
भूयस्स मंत्रिभिस्सार्द्धं मंत्रयामास पार्थिवः  <br>
गुरुनिष्क्रयकामोऽयं किं मया प्रार्थ्यतामिति  ४४  <br>
तमूचुर्मंत्रिणो राज्यमशेषं प्रार्थ्यतामयम् <br>
शत्रुभिः प्रार्थ्यते राज्यमनायासितसैनिकैः  ४५  <br>
प्रहस्य तानाह नृपस्स खांडिक्यो महामतिः  <br>
स्वल्पकालं महीपाल्यं मादृशैः प्रार्थ्यते कथम्  ४६  <br>
एवमेतद्भवंतोऽत्र ह्यर्थसाधनमंत्रिणः  <br>
परमार्थः कथं कोऽत्र यूयं नात्र विचक्षणाः  ४७ <br>
श्रीपराशर उवाच<br>
इत्युक्त्वा समुपेत्यैनं स तु केशिध्वजं नृपः <br>
उवाच किमवश्यं त्वं ददासि गुरुदक्षिणाम्  ४८  <br>
बाढमित्येव तेनोक्तः खांडिक्यस्तमथाब्रवीत्  <br>
भवानद्यात्मविज्ञानपरमार्थविचक्षणः  ४९  <br>
यदि चेद्दीयते मह्यं भवता गुरुनिष्क्रयः  <br>
तत्क्लेशप्रशमायालं यत्कर्म तदुदीरय  ५०  <br>
इति श्रीविष्णुमहापुराणे षष्ठांशे षष्ठोऽध्यायः ६<br>
<br>
