श्रीपराशर उवाच<br>
अनमित्रस्य पुत्रः शिनिर्नामाभवत् ॥ ४,१४.१ ॥<br>
तस्यापि सत्यकः सत्यकात्सात्यकिर्युयुधानापरनामा  ॥ ४,१४.२ ॥<br>
तस्मादपि संजयः तत्पुत्रश्च कुणिः कुणेर्युगन्धरः  ॥ ४,१४.३ ॥<br>
इत्येते शैनेयाः  ॥ ४,१४.४ ॥<br>
अनमित्रस्यान्वये वृष्णिः तस्मात्श्चफल्कः तत्प्रभावः काथेन एव  ॥ ४,१४.५ ॥<br>
श्वफल्कस्यान्यः कनीयांश्चित्रकोनाम भ्राता  ॥ ४,१४.६ ॥<br>
श्वफल्कादक्रूरो गान्दिन्यामभवत् ॥ ४,१४.७ ॥<br>
तथोपमद्गः  ॥ ४,१४.८ ॥<br>
उपमद्गोर्मृदामृदविश्वारिमेजयगिरिक्षत्रोपक्षत्रशतघ्नारिमर्दनधर्मदृग्दृष्टधर्मगन्धमोजवाहप्रतिवाहाख्याः पुत्राःसुताराख्या कन्या च  ॥ ४,१४.९ ॥<br>
देववानुपदेवश्चाक्रूरपुत्रौ  ॥ ४,१४.१० ॥<br>
पृथुविपृथुप्रमुखाश्चित्रकस्य पुत्रा बहवो बभूवुः  ॥ ४,१४.११ ॥<br>
कुकुरभजमानशुचिकंबलबर्हिषाख्यास्तथान्धकस्य चत्वारः पुत्राः  ॥ ४,१४.१२ ॥<br>
कुकुराद्धृष्टः तस्माच्च कपोतरोमा ततश्च विलोमा तस्मादपि तुंबुरसखोऽभवदनुसंज्ञश्च  ॥ ४,१४.१३ ॥<br>
अनोरानकदुन्दभिः ततश्चा भिजितभिजितः पुनर्वसुः  ॥ ४,१४.१४ ॥<br>
तस्याप्याहुकः आहुकी च कन्या  ॥ ४,१४.१५ ॥<br>
आहुकस्य देवकोग्रसेनौ द्वौ पुत्रौ  ॥ ४,१४.१६ ॥<br>
देववानुपदेवः सहदेवो देवरक्षिता च देवकस्य चत्वारः पुत्राः  ॥ ४,१४.१७ ॥<br>
तेषां वृकदेवोपदेवा देवरक्षिता श्रीदेवा शान्तिदेवा सहदेवा देवकी च सप्तभगिन्यः  ॥ ४,१४.१८ ॥<br>
ताश्च सर्वा वसुदेव उपयेमे  ॥ ४,१४.१९ ॥<br>
उग्रसेनस्यापि कंसन्यग्रोधसुनामानकाह्वशङ्कुसुभूमिराष्ट्रपालयुद्धतुष्टिसुतुष्टिंमत्संज्ञाः पुत्रा बभूवुः  ॥ ४,१४.२० ॥<br>
कंसाकंसवतीसुतनूराष्ट्रपलिकाह्वाश्चोग्रसेनस्य तनूजाः कन्याः  ॥ ४,१४.२१ ॥<br>
भजमानाच्च विदूरथः पुत्रोऽभवत् ॥ ४,१४.२२ ॥<br>
विदूरथाच्छूरः शुराच्छमी शमिनः प्रतिक्षत्रः तस्मात्स्वयंभोजः ततश्च हृदिकः  ॥ ४,१४.२३ ॥<br>
तस्यापि कृतवर्मशतधनुर्दवार्हदेवगर्भाद्याः पुत्रा बभूवुः  ॥ ४,१४.२४ ॥<br>
देवगर्भस्यापि शुरः  ॥ ४,१४.२५ ॥<br>
शुरस्यापि मारीषा नाम पत्न्यभवत् ॥ ४,१४.२६ ॥<br>
तस्यां चासौ दशपुत्रानजनयद्वसुदेवरूर्वान्  ॥ ४,१४.२७ ॥<br>
वसुदेवस्य जातमात्रस्यैव तद्गृहे भगवदंशावतारमव्याहतदृष्ट्या पश्यद्भिर्देवैर्दिव्यानकदुन्दुभयो वादिताः  ॥ ४,१४.२८ ॥<br>
ततश्चसावानकदुन्दुभिसंज्ञामवाप  ॥ ४,१४.२९ ॥<br>
तस्य च देवभागदेवश्रवाष्टकककुच्चक्रवत्सधारकसृंजयश्यामशमिकगञ्जूषसंज्ञा नव भ्रतरोऽभवन्  ॥ ४,१४.३० ॥<br>
पृथा श्रुतदेवा श्रुत कीर्तिः श्रुतश्रवा राजाधिदेवी च वसुदेदादीनां पञ्च भगिन्योऽभवन्  ॥ ४,१४.३१ ॥<br>
शुरस्य कुन्तिर्नाम सखाभवत् ॥ ४,१४.३२ ॥<br>
तस्मै चापुत्राय पृथामात्मजां विधिना शुरो दत्तवान्  ॥ ४,१४.३३ ॥<br>
तां च पाण्डुरुवाह  ॥ ४,१४.३४ ॥<br>
तस्यां च धर्मानिलेन्द्रैर्युधिष्ठरभीमसेनार्जुनाख्यास्त्रयः पुत्राःसमुत्पादिताः  ॥ ४,१४.३५ ॥<br>
पूर्वमेवानूढायाश्च भगवता भास्वता कानीनः कर्णो नाम पुत्रोऽजन्यत  ॥ ४,१४.३६ ॥<br>
तस्याश्च सपत्नी माद्री नामाभूत् ॥ ४,१४.३७ ॥<br>
तस्यां च नासत्यदस्त्राभ्यां नकुलसहदेवौ पाण्डोः पुत्रौ जनितौ  ॥ ४,१४.३८ ॥<br>
श्रुतदेवां तु वृद्धधर्मा नाम कारूश उवयेमे  ॥ ४,१४.३९ ॥<br>
तस्याञ्च च दन्तवक्रो नाम महासुरो जज्ञे  ॥ ४,१४.४० ॥<br>
श्रुतकीर्तिमपि केकयराजा उपयेमे  ॥ ४,१४.४१ ॥<br>
तस्यां च संतर्दनादयः कैकेयाः पञ्च पुत्रा बभूवुः  ॥ ४,१४.४२ ॥<br>
राजाधिदेव्यमावन्त्यौ विन्दानुविन्दौ जज्ञाते  ॥ ४,१४.४३ ॥<br>
श्रुतश्रवसमपि चेदिराजो दमघोषनामोपयेमे  ॥ ४,१४.४४ ॥<br>
तस्यां च शिशुपालमुत्पादयामास  ॥ ४,१४.४५ ॥<br>
स वा पूर्वमप्युदारविक्रमो दैत्यानामादिपुरुषो हिरण्यकशिपुरभवत् ॥ ४,१४.४६ ॥<br>
यश्च भगवता सकललोकगुरुणा नारसिंहेन घातितः  ॥ ४,१४.४७ ॥<br>
पुनरपि अक्षयवीर्यशौर्यसंपत्पराक्रमगुणःसमाक्रान्तसकलत्रैलोकेश्वरप्रभावो दशाननो नामाभूत् ॥ ४,१४.४८ ॥<br>
बहुकालोपभुक्तभगवत्सकाशावाप्तशरीरपातोद्भवपुण्यफलो भगवता राघवरूपिणा सोऽपि निधनमुपपादितः  ॥ ४,१४.४९ ॥<br>
पुनश्चेदिराजस्य दमघोषस्यात्मजः शिशु पालनामाभवत् ॥ ४,१४.५० ॥<br>
शिशुपालत्वेपि भगवतो भूभारावतारणायावतीर्णांशस्य पुण्डरीकनयनाख्यस्योपरि द्वेषानुबन्धमतितराञ्चकार  ॥ ४,१४.५१ ॥<br>
भगवता च स निधनमुपानीतस्तत्रैव परमात्मभूते मनस एकाग्रतया सायुज्यमवाप  ॥ ४,१४.५२ ॥<br>
भगवान् यदि प्रसन्नो यथाभिलषितं ददाति तथा अग्रसन्नोपि निघ्नन् दिव्यमनुपमं स्थानं प्रयच्छति  ॥ ४,१४.५३ ॥<br>
इति श्रीविष्णुमहापुराणे चतुर्थांशे चतुर्दशोऽध्यायः (१४)<br>
<br>
