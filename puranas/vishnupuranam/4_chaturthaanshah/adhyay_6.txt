मैत्रेय उवाच ।<br>
सूर्यस्य वंश्या भगवन्कथिता भवता मम ।<br>
सोमस्याप्यखिलान्वश्याञ्छ्रोतुमिच्छामि पार्थिवान् १ ।<br>
कीर्त्त्यते स्थिरकीर्त्तीनां येषामद्यापि संततिः ।<br>
प्रसादसुमुखस्तान्मे ब्रह्मन्नाख्यातुमर्हसि २ ।<br>
श्रीपराशर उवाच ।<br>
श्रूयतां मुनिशार्दूल वंशः प्रतिथतेजसः ।<br>
सोमस्यानुक्रमात्ख्याता यत्रोर्वीपतयोऽभवन् ३ ।<br>
अयं हि वंशोतिबलपराक्रमद्युतिशीलचेष्टवद्भिरतिगुणान्वितैर्नहुषययाति-कार्तवीर्यार्जुनादिभिर्भूपालैरलंकृतः तमहं कथयामि श्रूयताम् ४ ।<br>
अखिलजगत्स्रष्टुर्भगवतो नारायणस्य नाभिसरोजसमुद्भवाब्जयोनेर्ब्रह्मणः पुत्रोऽत्रिः ५ ।<br>
अत्रेस्सोमः ६ ।<br>
तं च भगवानब्जयोनिः अश्षोऔ!षधीद्विजनक्षत्राणामाधिपत्येऽभ्यषेचयत् ७ ।<br>
स च राजसूयमकरोत् ८ ।<br>
तत्प्रभावादत्युत्कृष्टाधिपत्याधिष्ठातृत्वाच्चैनं मद आविवेश ९ ।<br>
मदावलेपाच्च सकलदेवगुरोर्बृस्पतेस्तारां नाम पत्नीं जहार १० ।<br>
बहुशश्च बृहस्पतिचोदितेन भगवता ब्रह्मणा चोद्यमानसकलैश्च देवर्षिभिर्याचमानोपि न मुमोच ११ ।<br>
तस्य चंद्र स्य च बृहस्पतेर्द्वेषादुशना पार्ष्णिग्राहोभूत् १२ ।<br>
अंगिरसश्च सकाशादुपलब्धविद्यो भगवान्रुद्रो बृहस्पतेः सहाय्यमकरोत् १३ ।<br>
यतश्चोशना ततो जंभकुंभाद्याः समस्ता एव दैत्यदानवनिकाया महान्तमुद्यमं चक्रुः १४ ।<br>
बृहस्पतेरपि सकलदेवसैन्ययुतः सहायः शक्रोऽऽभवत् १५ ।<br>
एवं च तयोरतीवोग्रसंग्रामस्तारानिमित्तस्तारकामयो नामाभूत् १६ ।<br>
ततश्च समस्तशस्त्राण्यसुरेषु रुद्र पुरोगमा देवा देवेषु चाश्षोदानवा मुमुचुः १७ ।<br>
एवं देवासुराहवसंक्षोभक्षुब्धहृदयमश्षोमेव जगद्ब्रह्माणं शरणं जगाम १८ ।<br>
ततश्च भगवानब्जयोनिरप्युशनसं शंकरमसुरान्देवांश्च निवार्य बृहस्पतये तारामदापयत् १९ ।<br>
तां चांतःप्रसवामवलोक्य बृहस्पतिरप्याह २० ।<br>
नैष मम क्षेत्रे भवत्याऽन्यस्य सुतो धार्यस्समुत्सृजैनमलमलमतिधार्ष्ट्येनेति २१ ।<br>
सा च तेनैवमुक्तातिपतिव्रता भर्तृवचनानंतरं तमिषीकास्तंबे गर्भमुत्ससर्ज २२ ।<br>
स चोत्सृष्टमात्र एवातितेजसा देवानां तेजांस्याचिक्षेप २३ ।<br>
बृहस्पतिमिंदुं च तस्य कुमारस्यातिचारुतया साभिलाषौ दृष्ट्वा देवस्समुत्पन्नसंदेहास्तारां पप्रच्छुः २४ ।<br>
सत्यं कथयास्माकमिति सुभगे सोमस्याथ वा बृहस्पतेरयं पुत्र इति २५ ।<br>
एवं तैरुक्ता सा तारा ह्रिया किंचिन्नोवाच २६ ।<br>
बहुशोप्यभिहिता यदाऽसौ देवेभ्यो नाचचक्षे ततस्स कुमारस्तां शप्तुमुद्यतः प्राह २७ ।<br>
दुष्टेंव कस्मान्मम तातं नाख्यासि २८ ।<br>
अद्यैव ते व्यलीकलज्जावत्यास्तथा शास्तिमहं करोमि २९ ।<br>
यथा च नैवमद्याप्यतिमंथरवचनाभविष्यसीति ३० ।<br>
अथाह भगवान् पितामहः तं कुमारं सन्निवार्य स्वयमपृच्छत्तां ताराम् ३१ ।<br>
कथय वत्से कस्यायमात्मजः सोमस्य वा बृहस्पतेर्वा इत्युक्ता लज्जमानाह सोमस्येति ३२ ।<br>
ततः प्रस्फुरदुच्छ्वासितामलकपोलकांतिर्भगवानुडुपतिः कुमारमालिंग्य साधु साधु वत्स प्राज्ञोसीतिबुध इति तस्य च नाम चक्रे ३३ ।<br>
तदाख्यातमेवैतत् स च यथेलायामात्मजं पुरूरवसमुत्पादयामास ३४ ।<br>
पुरूरवास्त्वतिदानशीलोऽतियज्वातितेजस्वी यं सत्यवादिनमतिरूपस्विनं मनस्विनं मित्रावरुणशापान्मानुषे लोके मया वस्तव्यमिति कृतमतिरुर्वशी ददर्श ३५ ।<br>
दृष्टमात्रे च तस्मिन्नपहाय मानमश्षोमपास्य स्वर्गसुखाभिलाषं तन्मनस्का भूत्वा तमेवोपतस्थे ३६ ।<br>
सोऽपि च तामतिशयितसकललोकस्त्रीकांतिसौकुमार्यलावण्यग-तिविलासहासादिगुणामवलोक्य तदायत्तचित्तवृत्तिर्बभूव ३७ ।<br>
उभयमपि तन्मनस्कमनन्यदृष्टि परित्यक्तसमस्तान्यप्रयोजनमभूत् ३८ ।<br>
राजा तु प्रागल्भ्यात्तामाह ३९ ।<br>
सुभ्रु त्वामहमभिकामोऽस्मि प्रसीदाऽनुरागमुद्वहेत्युक्ता लज्जावखंडितमुर्वशी तं प्राह ४० ।<br>
भवत्वेवं यदि मे समयपरिपालनं भवान् करोतीत्याख्याते पुनरपि तामाह ४१ ।<br>
आख्याहि मे समयमिति ४२ ।<br>
अथ पृष्टा पुनरप्यब्रवीत् ४३ ।<br>
शयनसमीपे ममोरणकद्वयं पुत्रभूतं नापनेयम् ४४ ।<br>
भवांश्च मया न नग्नो द्र ष्टव्यः ४५ ।<br>
घृतमात्रं च ममाहार इति ४६ ।<br>
एवमेवेति भूपतिरप्याह ४७ ।<br>
तया सह स चावनिपतिरलकयां चैत्ररथादिवनेष्वमलपद्मखंडेषु मानसादिसरस्स्वतिरमणीयेषु रममाण एकषष्टिवर्षाण्यनुदिनप्रवर्द्धमानप्रमोदोऽनयत् ४८ ।<br>
उर्वशी च तदुपभोगात्प्रतिदिनप्रवर्द्धमानानुरागा अमरलोकवासेऽपि न स्पृहां चकार ४९ ।<br>
विना चोर्वश्या सुरलोकोऽप्सरसां सिद्धगंधर्वाणां च नातिरमणीयोऽभवत् ५० ।<br>
ततश्चोर्वशी पुरूरवसोस्समयविद्विश्वावसुर्गंधर्वसमवेतो निशि शयनाभ्याशादेकमुरणकं जहार ५१ ।<br>
तस्याकाशो! नीयमानस्योर्वशी शब्दमशृणोत् ५२ ।<br>
एवमुवाच च ममानाथायाः पुत्रः केनापह्रियते कं शरणमुपयामीति ५३ ।<br>
तदाकर्ण्य राजा मां नग्नं देवी वीक्ष्यतीति न ययौ ५४ ।<br>
अथान्यमप्युरणकमादाय गंधर्वा ययुः ५५ ।<br>
तस्याप्यपह्रियमाणस्याकर्ण्य शब्दमाकाशो! पुनरप्यनाथास्म्यहमभर्तृका कापुरुषा श्रयेत्यार्त्तराविणी बभूव ५६ ।<br>
राजाप्यमर्षवशादंधकारमेतदिति खड्गमादाय दुष्टदुष्ट हतोसीति व्याहरन्नभ्यधावत् ५७ ।<br>
तावच्च गंधर्वैरप्यतीवोज्ज्वला विद्युज्जनिता ५८ ।<br>
तत्प्रभया चोर्वशी राजानमपगतांबरं दृष्ट्वापवृत्तसमया तत्क्षणादेवापक्रान्ता ५९ ।<br>
परित्यज्य तावप्युरणकौ गंधर्वास्सुरलोकमुपगताः ६० ।<br>
राजापि च तौ मेषावादायातिहृष्टमनाः स्वशयनमायातो नोर्वशीं ददर्श ६१ ।<br>
तां चापश्यन् व्यपगतांबर एवोन्मत्तरूपो बभ्राम ६२ ।<br>
कुरुक्षेत्रे चांभोजसरस्यन्याभिश्चतसृभिरप्सरोभिस्समवेतामुर्वशीं ददर्श ६३ ।<br>
ततश्चोन्मत्तरूपो जाये हे तिष्ठ मनसि घोरे तिष्ठ वचसि कपटिके तिष्ठेत्येवमनेकप्रकारं सूक्तमवोचत् ६४ ।<br>
आह चोर्वशी ६५ ।<br>
महाराजालमनेनाविवेकचेष्टितेन ६६ ।<br>
अंतर्वत्न्यहमब्दांते भवताऽत्रागंतव्यं कुमारस्ते भबिष्यति एकां च निशामहं त्वया सह वत्स्यामीत्युक्तः प्रहृष्टस्स्वपुरं जगाम ६७ ।<br>
तासां चाप्सरसामूर्वशी कथयामास ६८ ।<br>
अयं स पुरुषोत्कृष्टो येनाहमेतावंतं कालमनुरागाकृष्टमानसा सहोषितेति ६९ ।<br>
एवमुक्तास्ताश्चाप्सरस ऊचुः ७० ।<br>
साधुसाध्वस्य रूपमप्यनेन सहास्माकमपि सर्वकालमास्या भवेदिति ७१ ।<br>
अब्दे च पूर्णे स राजा तत्राजगाम ७२ ।<br>
कुमारं चायुषमस्मै चोर्वशी ददौ ७३ ।<br>
दत्त्वा चैकां निशां तेन राज्ञा सहोषित्वा पंच पुत्रोत्पत्तये गर्भमवाप ७४ ।<br>
उवाच चैनं राजानमस्मत्प्रीत्या महाराजाय सर्व एव गंधर्वा वरदास्संवृत्ताः व्रियतां च वर इति ७५ ।<br>
आह च राजा ७६ ।<br>
विजितसकलारातिरविहतेंद्रि यसामर्थ्यो बंधुमानमितबलकोशोऽस्मि नान्यदस्माकमुर्वशीसालोक्यात्प्राप्तव्यमस्तितदहमनया सहोर्वश्या कालं नेतुमभिलषामीत्युक्ते गंधर्वा राज्ञेऽग्निस्थालीं ददुः ७७ ।<br>
ऊचुश्चैनमग्निमाम्नायानुसारी भूत्वा त्रिधा कृत्वोर्वशी सलोकतामनोरथमुद्दिश्य सम्यग्यजेथाः ततोऽवश्यमभिलषितमवाप्स्यतीत्युक्तस्तामग्निस्थालीमादाय जगाम ७८ ।<br>
अंतरटव्यामचिंतयत् अहो मेऽतीव मूढता किमहमकरवम् ७९ ।<br>
वह्निस्थाली मयैषानीता नोर्वशीति ८० ।<br>
अथैनामटव्यामेवाग्निस्थालीं तत्याज स्वपुरं च जगाम ८१ ।<br>
व्यतीतेऽर्द्धरात्रे विनिद्रश्चाचिंतयत् ८२ ।<br>
ममोर्वशीसालोक्यप्राप्त्यर्थमग्निस्थाली गंधर्वैर्दत्ता सा च मयाटव्यां परित्यक्ता ८३ ।<br>
तदहं तत्र तदाहरणाय यास्यामीत्युत्थाय तत्राप्युपगतो नाग्निस्थालीमपश्यत् ८४ ।<br>
शमीगर्भं चाश्वत्थमग्निस्थालीस्थाने दृष्ट्वाऽचिंतयत् ८५ ।<br>
मयात्राग्निस्थाली निक्षिप्ता सा चाश्वत्थश्शमीगर्भोऽभूत् ८६ ।<br>
तदेनमेवाहमग्निरूपमादाय स्वपुरमभिगम्यारणीं कृत्वा तदुत्पन्नाग्नेरुपास्तिं करिष्यामीति ८७ ।<br>
एवमेव स्वपुरमभिगम्यारणिं चकार ८८ ।<br>
तत्प्रमाणं चांगुलैः कुर्वन् गायत्रीमपठत् ८९ ।<br>
पठतश्चाक्षरसंख्यान्येवांगुलान्यरण्यभवत् ९० ।<br>
तत्राग्निं निर्मथ्याग्नित्रयमाम्नायानुसारी भूत्वा जुहाव ९१ ।<br>
उर्वशीसालोक्यं फलमभिसंधितवान् ९२ ।<br>
तेनैव चाग्निविधिना बहुविधान् यज्ञानिष्ट्वा गांधर्वलोकानवाप्योर्वश्या सहावियोगमवाप ९३ ।<br>
एकोऽग्निरादावभवदेकेन त्वत्र मन्वंतरे त्रेधा प्रवर्तिताः ९४ ।<br>
इति श्रीविष्णुमहापुराणे चतुर्थांशो! षष्ठोऽध्यायः ६।<br>
<br>
