श्रीपराशर उवाच ।<br>
पूरोर्जनमेजयस्तस्यापि प्रचिन्वान् प्रचिन्वतः प्रवीरः प्रवीरान्मनस्युर्मनस्योश्चाभयदः तस्यापि सुद्युस्सुद्यो र्बहुगतः तस्यापि संयातिस्संयातेरहंयातिः ततो रौद्रा श्वः १ ।<br>
ऋतेषुकक्षेषुस्थंडिलेषुकृतेषुजलेषुधर्मेषुधृतेषुस्थलेषुसन्नतेषुवनेषुनामानो रौद्रा श्वस्य दश पुत्रा बभूवुः २ ।<br>
ऋतेषोरंतिनारः पुत्रोऽभूत् ३ ।<br>
सुमतिमप्रतिरथं ध्रुवं चाप्यंतिनारः पुत्रानवाप ४ ।<br>
अप्रतिरथस्य कण्वः पुत्रोऽभूत् ५ ।<br>
तस्यापि मेधातिथिः ६ ।<br>
यतः कण्वायना द्विजा बभूवुः ७ ।<br>
अप्रतिरथस्यापरः पुत्रोऽभूदैलीनः ८ ।<br>
ऐलीनस्य दुष्यंताद्याश्चत्वारः पुत्रा बभूवुः ९ ।<br>
दुष्यंताच्चक्रवर्त्ती भरतोऽभूत् १० ।<br>
यन्नामहेतुर्देवैश्श्लोको गीयते ११ ।<br>
माता भस्त्र पितुः पुत्रो येन जातः स एव सः ।<br>
भरस्व पुत्रं दुष्यंतमावमंस्थाश्शकुंतलाम् १२ ।<br>
रेतोधाः पुत्रो नयति नरदेव यमक्षयात् ।<br>
त्वं चास्य धाता गर्भस्य सत्यमाह शकुंतला १३ ।<br>
भरतस्य पत्नित्रये नव पुत्रा बभूवुः १४ ।<br>
नैते ममानुरूपा इत्यभिहितास्तन्मातरः परित्यागभयात्तत्पुत्राञ्जघ्नुः १५ ।<br>
ततोस्य वितथे पुत्रजन्मनि पुत्रार्थिनो मरुत्सोमयाजिनो दीर्घतमसः पार्ष्ण्यपास्तद्बृहस्पतिवीर्यादुतथ्यपत्न्यां ममतायां समुत्पन्नो भरद्वाजाख्यः पुत्रो मरुद्भिर्दत्तः १६ ।<br>
तस्यापि नामनिर्वचनश्लोकः पठ्यते १७ ।<br>
मूढे भर द्वाजमिमं भरद्वाजं बृहस्पते ।<br>
यातौ यदुक्त्वा पितरौ भरद्वाजस्ततस्त्वयम् इति १८ ।<br>
भरद्वाजस्स तस्य वितथे पुत्रजन्मनि मरुद्भिर्दत्तः ततो वितथसंज्ञामवाप १९ ।<br>
वितथस्यापि मन्युः पुत्रोऽभवत् २० ।<br>
बृहत्क्षत्रमहावीर्यनगरगर्गा अभवन्मन्युपुत्राः २१ ।<br>
नगरस्य संकृतिस्संकृतेर्गुरुप्रीतिरंतिदेवौ २२ ।<br>
गर्गाच्छिनिः ततश्च गार्ग्याश्शैन्याः क्षत्रोपेता द्विजातयो बभूवु २३ ।<br>
महावीर्याच्च दुरुक्षयो नाम पुत्रोऽभवत् २४ ।<br>
तस्य त्रय्यारुणिः पुष्करिणः कपिश्च पुत्रत्रयमभूत् २५ ।<br>
तच्च पुत्रत्रितयमपि पश्चाद्विप्रतामुपजगाम २६ ।<br>
बृहत्क्षत्रस्य सुहोत्रः २७ ।<br>
सुहोत्राद्धस्ती य इदं हस्तिनपुरमावासयामास २८ ।<br>
अजमीढद्विजमीढपुरुमीढास्त्रयो हस्तिनस्तनयाः २९ ।<br>
अजमीढात्कण्वः ३० ।<br>
कण्वान्मेधातिथिः ३१ ।<br>
यतः कण्वायना द्विजाः ३२ ।<br>
अजमीढस्यान्यः पुत्रो बृहदिषुः ३३ ।<br>
बृहदिषोर्बृहद्धनुर्बृहद्धनुषश्च बृहत्कर्मा ततश्च जयद्र थस्तस्मादपिविश्वजित् ३४ ।<br>
ततश्च सेनजित् ३५ ।<br>
रुचिराश्वकाश्यदृढहनुवत्सहनुसंज्ञास्सेनजितः पुत्राः ३६ ।<br>
रुचिराश्वपुत्रः पृथुसेनः पृथुसेनात्पारः ३७ ।<br>
पारान्नीलः ३८ ।<br>
तस्यैकशतं पुत्राणाम् ३९ ।<br>
तेषां प्रधानः कांपिल्याधिपतिस्समरः ४० ।<br>
समरस्यापि पारसुपारसदश्वास्त्रयः पुत्राः ४१ ।<br>
सुपारात्पृथुः पृथोस्सुकृतेर्विभ्राजः ४२ ।<br>
तस्माच्चाणुहः ४३ ।<br>
यश्शुकदुहितरं कीर्त्तिं नामोपयेमे ४४ ।<br>
अणुहाद्ब्रह्यदत्तः ४५ ।<br>
ततश्च विष्वक्सेनस्तस्मादुदक्सेनः ४६ ।<br>
भल्लाभस्तस्य चात्मजः ४७ ।<br>
द्विजमीढस्य तु यवीनरसंज्ञः पुत्रः ४८ ।<br>
तस्यापि धृतिमांस्तस्माच्च सत्यधृतिस्ततश्च दृढनेमिस्तस्माच्च सुपार्श्वस्ततस्सुमतिस्ततश्च सन्नतिमान् ४९ ।<br>
सन्नतिमतः कृतः पुत्रोऽभूत् ५० ।<br>
यं हिरण्यनाभो योगमध्यापयामास ५१ ।<br>
यश्चतुर्विंशतिप्राच्यसामागानां संहिताश्चकार ५२ ।<br>
कृताच्चोग्रायुधः ५३ ।<br>
येन प्राचुर्येण नीपक्षयः कृतः ५४ ।<br>
उग्रायुधात्क्षेम्यः क्षेम्यात्सुधीरस्तस्माद्रि पुंजयः तस्माच्च बहुरथ इत्येते पौरवाः ५५ ।<br>
अजमीढस्य नलिनी नाम पत्नी तस्यां नीलसंज्ञः पुत्रोऽभवत् ५६ ।<br>
तस्मादपि शांतिः शांतेस्सुशांतिस्सुशांतेः पुरंजयः तस्माच्च ऋक्षः ५७ ।<br>
ततश्च हर्यश्वः ५८ ।<br>
तस्मान्मुद्गलसृंजयबृहदिषुयवीनरकांपिल्यसंज्ञाः पंचानामेव तेषां विषयाणां रक्षणायालमेते मत्पुत्रा इति पित्राभिहिताः पांचालाः ५९ ।<br>
मुद्गलाच्च मौद्गल्याः क्षत्रोपेता द्विजातयो बभूवुः ६० ।<br>
मुद्गलाद्धर्यश्वः ६१ ।<br>
हर्यश्वाद्दिवोदासोऽहल्या च मिथुनमभूत् ६२ ।<br>
शरद्वतश्चाहल्यायां शतानंदोऽभवत् ६३ ।<br>
शतानंदात्सत्यधृतिर्धनुर्वेदान्तगो जज्ञे ६४ ।<br>
सत्यधृतेर्वराप्सरसमुर्वशीं दृष्ट्वा रेतस्कन्नं शरस्तंबे पपात ६५ ।<br>
तच्च द्विधागतमपत्यद्वयं कुमारः कन्या चाभवत् ६६ ।<br>
तौ च मृगयामुपयातश्शंतनुर्दृष्ट्वा कृपया जग्राह ६७ ।<br>
ततः कुमारः कृपः कन्या चाश्वत्थाम्नो जननी कृपी द्रो णाचार्यस्य पत्न्यभवत् ६८ ।<br>
दिवोदासस्य पुत्रो मित्रायुः ६९ ।<br>
मित्रायोश्च्यवनो नाम राजा ७० ।<br>
च्यवनात्सुदासः सुदासात्सौदासः सौदासात्सहदेवस्तस्यापि सोमकः ७१ ।<br>
सोमकाज्जंतुः पुत्रशतज्येष्ठोऽभवत् ७२ ।<br>
तेषां यवीयान् पृषतः पृषताद्द्रु पदस्तस्माच्च धृष्टद्युम्नस्ततो धृष्टकेतुः ७३ अजमीढस्यान्यो ऋक्षनामा पुत्रोऽभवत् ७४ ।<br>
तस्य संवरणः ७५ ।<br>
संवरणात्कुरुः ७६ ।<br>
य इदं धर्मक्षेत्रं कुरुक्षेत्रं चकार ७७ ।<br>
सुधनुर्जह्नुपरीक्षित्प्रमुखाः कुरोः पुत्राः बभूवुः ७८ ।<br>
सुधनुषः पुत्रस्सुहोत्रस्तस्माच्च्यवनः च्यवनात्कृतकः ७९ ।<br>
ततश्चोपरिचरो वसुः ८० ।<br>
बृहद्र थप्रत्यग्रकुशांबकुचेलमात्स्यप्रमुखाः वसोः पुत्रास्सप्ताजायंत ८१ ।<br>
बृहद्र थात्कुशाग्रः कुशाग्राद्वृषभः वृषभात्पुष्पवान् तस्मात्सत्यहितः तस्मात्सुधन्वा तस्य च जतुः ८२ ।<br>
बृंहद्र थाच्चान्यश्शकलद्वयजन्मा जरया संधितो जरासंधनामा ८३ ।<br>
तस्मात्सहदेवस्सहदेवात्सोमपस्ततश्च श्रुतिश्रवाः ८४ ।<br>
इत्येते मया मागधा भूपालाः कथिताः ८५ ।<br>
इति श्रीविष्णुमहापुराणे चतुर्थांश एकोनविंशोऽध्यायः १९।<br>
<br>
