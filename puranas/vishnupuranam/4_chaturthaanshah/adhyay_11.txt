<br>
श्रीपराशर उवाच<br>
अतः परं ययातेः प्रथमपुत्रस्य यदोर्वंशमहं कथयामि  ॥ ४,११.१ ॥<br>
यत्राशेषलोकनिवासो मनुष्यसिद्धगन्धर्वयक्षराक्षसगुह्यककिंपुरुषाप्सरोरगविहगदैत्यदानवादित्यरुद्रवस्वश्विमरुद्देवर्षिभिर्मुमुक्षुभिर्धर्मार्थकाममोक्षार्थिभिश्च तत्तत्फललाभाय सदाभिष्टुतोऽपरिच्छेद्यमाहात्म्यांशेन भगवाननादिनिधनो विष्णुरवततार  ॥ ४,११.२ ॥<br>
अत्र श्लोकः  ॥ ४,११.३ ॥<br>
यदोर्वंशं नरः श्रुत्वा सर्वपापैः प्रमुच्यते  ।<br>
यत्रावतीर्णं कृष्णाख्यंपरं ब्रह्मनराकृति  ॥ ४,११.४ ॥<br>
सहस्रजित्क्रोष्टुनलनहुषसंज्ञाश्चात्वारो यदुपुत्रा वभुवुः  ॥ ४,११.५ ॥<br>
सहस्रजित्पुः शतजित् ॥ ४,११.६ ॥<br>
तस्य हैहयहेहयवेणुहयास्त्रयः पुत्रा बभूवुः  ॥ ४,११.७ ॥<br>
हैहयपुत्रो धर्मः तस्यापि धर्मनेत्रः ततः कुन्तिः कुन्तेः सहजित् ॥ ४,११.८ ॥<br>
तत्तनयो महिष्मान् योऽसौ माहिष्मतों पुरीं निर्वापयामास  ॥ ४,११.९ ॥<br>
तस्माद्भद्रश्रेण्यस्ततो दुर्दमस्तस्माद्धनकः धनकस्य कृतवीर्यकृताग्निकृतधर्मकृतौजसश्चत्वारः पुत्रा बभूवुः  ॥ ४,११.१० ॥<br>
कृतवीर्यादर्जुःसप्तद्वीपाधिपतिर्बाहुसहस्रो जज्ञे  ॥ ४,११.११ ॥<br>
योऽसौ भगवदंशमत्रिकुलप्रसूतं दत्तात्रेयाख्यमाराध्य बाहुसहस्रमधर्मसेवानिवारणं स्वधर्मसेवित्वं रणे पृथिवीजयं धर्मतश्चानुपालनमारातिभ्योऽपराजयमखिलजगत्प्रख्यातपुरुषाच्च मृत्युमित्येतान्वरानभिलषितवांल्लेभे च  ॥ ४,११.१२ ॥<br>
तेनेयमशेषद्वीपवती पृथिवी सम्यक्परीपालिता  ॥ ४,११.१३ ॥<br>
दशयज्ञसहस्राण्यसावयजत् ॥ ४,११.१४ ॥<br>
तस्य च श्लोकोऽद्यापि गीयते  ॥ ४,११.१५ ॥<br>
न नूनं कार्तवीर्यस्य गातिं यास्यन्ति पार्थिवाः  ।<br>
यज्ञैर्दानैस्तपोभिर्वा प्रश्रयेण श्रुतेन च  ॥ ४,११.१६ ॥<br>
अनष्टद्रव्यता च तस्य राज्येऽभवत् ॥ ४,११.१७ ॥<br>
एवं च पञ्चाशीतिवर्षसहस्रण्यव्याहतेरोग्यश्रीबलपराक्रमो राज्यमकरोत् ॥ ४,११.१८ ॥<br>
माहिष्मत्यां दिग्विजयाभ्यागतो स्थापितः  ॥ ४,११.१९ ॥<br>
यश्च पञ्चाशीतिवर्शसहस्रोपलक्षणकालावसाने भगवन्नारायणांशेन परशुरामेणोपसंहृतः  ॥ ४,११.२० ॥<br>
तस्य च पुत्रशतप्रधानाः पञ्चपुत्रा बभूवुः शूरशूरसेनवृषसेनमधुजयध्वजसंज्ञाः  ॥ ४,११.२१ ॥<br>
जयध्वजात्तालजङ्घः पुत्रोभवत् ॥ २२ ॥<br>
तालजङ्घस्य तालजङ्घाख्यं पुत्रशतमासीत् ॥ ४,११.२३ ॥<br>
एषां ज्येष्ठे वीतिहोत्रस्तथान्यो भरतः  ॥ ४,११.२४ ॥<br>
भरताद्वृषः  ॥ ४,११.२५ ॥<br>
वृषस्य पुत्रो मधुरभवत् ॥ ४,११.२६ ॥<br>
तस्यापि वृष्णिप्रमुखंपुत्रशतमासीत् ॥ ४,११.२७ ॥<br>
यतो वृष्णिसंज्ञामेतद्गोत्रमवाप  ॥ ४,११.२८ ॥<br>
मधुसंज्ञाहेतुश्च मधुरभवत् ॥ ४,११.२९ ॥<br>
यादवाश्च यदुनामोपलक्षणादिति  ॥ ४,११.३० ॥<br>
इति श्रीविष्णुमहापुराणे चतुर्थांश एकादशोऽध्यायः (११)<br>
<br>
<br>
