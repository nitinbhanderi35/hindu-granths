श्रीपराशर उवाच।<br>
प्रदोषाग्रे कदाचित्तु रासासक्ते जनार्दने।<br>
त्रासयन्समदो गोष्ठमरिष्टस्समुपागमत् १।<br>
स तोयतोयदच्छायस्तीक्ष्णशृंगोर्कलोचनः।<br>
खुराग्रपातैरत्यर्थं दारयन्धरणीतलम् २।<br>
लेलिहानस्सनिष्पेषं जिह्वयोष्ठौ पुनःपुनः।<br>
संरंभाविद्धलांगूलः कठिनस्कंधबंधनः ३।<br>
उदग्रककुदाभोगप्रमाणो दुरतिक्रमः।<br>
विण्मूत्रलिप्तपृष्ठांगो गवामुद्वेगकारकः ४।<br>
प्रलंबकंठोऽतिमुखस्तरुखातांकिताननः।<br>
पातयन्स गवां गर्भान्दैत्यो वृषभरूपधृक् ५।<br>
सूदयंस्तापसानुग्रो वनानटति यस्सदा ६।<br>
ततस्तमतिघोराक्षमवेक्ष्यातिभयातुराः।<br>
गोपा गोपस्त्रियश्चैव कृष्णकृष्णेति चुक्रुशुः ७।<br>
सिंहनादं ततश्चक्रे तलशब्दं च केशवः।<br>
तच्छब्दश्रवणाच्चाऽसौ दामोदरमुपाययौ ८।<br>
अग्रन्यस्तविषाणाग्रः कृष्णकुक्षिकृतेक्षणः ।<br>
अभ्यधावत दुष्टात्मा कृष्णं वृषभदानवः ९।<br>
आयांतं दैत्यवृषभं दृष्ट्वा कृष्णो महाबलः।<br>
न चचाल तदा स्थानादवज्ञास्मितलीलया १०।<br>
आसन्नं चैव जग्राह ग्राहवन्मधुसूदनः।<br>
जघान जानुना कुक्षौ विषाणग्रहणाचलम् ११।<br>
तस्य दर्पबलं भंक्त्वा गृहीतस्य विषाणयोः।<br>
अपीडयदरिष्टस्य कंठं क्लिन्नमिवांबरम् १२।<br>
उत्पाट्य शृंगमेकं तु तेनैवाताडयत्ततः।<br>
ममार स महादैत्यो मुखाच्छोणितमुद्वमन् १३।<br>
तुष्टुवुर्निहते तस्मिन्दैत्ये गोपा जनार्दनम् ।<br>
जंभे हते सहस्राक्षं पुरा देवगणा यथा १४।<br>
इति श्रीविष्णुमहापुराणे पंचमांशे चतुर्दशोऽध्यायः १४।<br>
<br>
