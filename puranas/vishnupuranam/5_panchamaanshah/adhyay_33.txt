श्रीपराशर उवाच<br>
बाणोपि प्रणिपत्याग्रे मैत्रेयाह त्रिलोचनम्  <br>
देव बाहुसहस्रेण निर्विण्णोस्म्याहवं विना  १  <br>
कच्चिन्ममैषां बाहूनां साफल्यजनको रणः  <br>
भविष्यति विना युद्धं भाराय मम किं भुजैः  २  <br>
श्रीशंकर उवाच<br>
मयूरध्वजभंगस्ते यदा बाण भविष्यति  <br>
पिशिताशिजनानंदं प्राप्स्यसे त्वं तदा रणम्  ३  <br>
श्रीपराशर उवाच<br>
ततः प्रणम्य वरदं शंभुमभ्यागतो गृहम्  <br>
सभग्नं ध्वजमालोक्य हृष्टो हर्षं पुनर्ययौ  ४  <br>
एतस्मिन्नेव काले तु योगविद्याबलेन तम्  <br>
अनिरुद्धमथानिन्ये चित्रलेखा वराप्सराः  ५  <br>
कन्यांतःपुरमभ्येत्य रममाणं सहोषया  <br>
विज्ञाय रक्षिणो गत्वा शशंसुर्दैत्यभूपतेः  ६  <br>
व्यादिष्टं किंकराणां तु सैन्यं तेन महात्मना  <br>
जघान परिघं घोरमादाय परवीरहा  ७  <br>
हतेषु तेषु बाणोपि रथस्थस्तद्वधोद्यतः  <br>
युध्यमानो यथाशक्ति यदुवीरेण निर्जितः  ८  <br>
मायया युयुधे तेन स तदा मंत्रिचोदितः  <br>
ततस्तं पन्नगास्त्रेण बबंध यदुनंदनम्  ९  <br>
द्वारवत्यां क्व यातोऽसावनिरुद्धेति जल्पताम्  <br>
यदूनामाचचक्षे तं बद्धं बाणेन नारदः  १०  <br>
तं शोणितपुरं नीतं श्रुत्वा विद्याविदग्धया  <br>
योषिता प्रत्ययं जग्मुर्यादवा नामरैरिति  ११  <br>
ततो गरुडमारुह्य स्मृतमात्रागतं हरिः  <br>
बलप्रद्युम्नसहितो बाणस्य प्रययौ पुरम्  १२  <br>
पुरप्रवेशो! प्रमथैर्युद्धमासीन्महात्मनः  <br>
ययौ बाणपुराभ्याशं नीत्वा तान्संक्षयं हरिः  १३  <br>
ततस्त्रिपादस्त्रिशिरा ज्वरो माहेश्वरो महान्  <br>
बाणरक्षार्थमभ्येत्य युयुधे शार्ङ्गधन्वना  १४  <br>
तद्भस्मस्पर्शसंभूततापः कृष्णांगसंगमात्  <br>
अवाप बलदेवोपि श्रममामीलितेक्षणः  १५  <br>
ततस्स युद्ध्यमानस्तु सह देवेन शार्ङ्गिणा  <br>
वैष्णवेन ज्वरेणाशु कृष्णदेहान्निराकृतः  १६ <br>
नारायणभुजाघातपरिपीडनविह्वलम्  <br>
तं वीक्ष्य क्षम्यतामस्येत्याह देवः पितामहः  १७  <br>
ततश्च क्षांतमेवेति प्रोक्त्वा तं वैष्णवं ज्वरम्  <br>
आत्मन्येव लयं निन्ये भगवान्मधुसूदनः  १८  <br>
ज्वर उवाच<br>
मम त्वाय समं युद्धं ये स्मरीष्यंति मानवाः  <br>
विज्वरास्ते भविष्यंती त्युक्त्वा चैनं ययौ ज्वरः  १९ <br>
ततोग्नीन्भगवान्पंच जित्वा नीत्वा तथा क्षयम्  <br>
दानवानां बलं कृष्णश्चूर्णयामास लीलया  २०  <br>
ततस्समस्तसैन्येन दैतेयानां बलेस्सुतः <br>
युयुधे शंकरश्चैव कार्त्तिकेयश्च शौरिणा  २१  <br>
हरिशंकरयोर्युद्धमतीवासीत्सुदारुणम्  <br>
चुक्षुभुस्सकला लोकाश्शस्त्रास्त्रांशुप्रतापिताः  २२  <br>
प्रलयोयमशेषस्य जगतो नूनमागतः  <br>
मेनिरे त्रिदशास्तत्र वर्त्तमाने महारणे  २३  <br>
जृंभ कास्त्रेण गोविंदो जृंभयामास शंकरम्  <br>
ततः प्रणेमुर्दैतेयाः प्रमथाश्च समंततः  २४  <br>
जृंभाभिभूतस्यु हरो रथोपस्थ उपाविशत् <br>
न शशाक ततो योद्धुं कृष्णेनाक्लिष्टकर्मणा  २५  <br>
गरुजक्षतवाहश्च प्रद्युम्नास्त्रेम पीडितः  <br>
कृष्णहुंकारनिर्धूतशक्तिश्चापययौ गुहः  २६ <br>
जृंभिते शंकरे नष्टे दैत्यसैन्ये गुहे जिते  <br>
नीते प्रमथसैन्ये च संक्षयं शार्ङ्गधन्वना  २७  <br>
नंदिना संगृहीताश्वमधिरूढो महारथम्  <br>
बाणस्तत्राययौ योद्धुं कृष्णकार्ष्णिबलैस्सह  २८  <br>
बलभद्रो  महावीर्यो बाणसैन्यमनेकधा  <br>
विव्याध बाणैः प्रभ्रश्य धर्मतश्चापलायत  २९  <br>
आकृष्य लांगलाग्रेण मुसलेनाशु ताडितम्  <br>
बलं बलेन ददृशो! बाणो बाणैश्च चक्रिणा  ३०  <br>
ततः कृष्णेन बाणस्य युद्धमासीत्सुदारुणम्  ३१ <br>
समस्यतोरिषून्दीप्तान्कायत्राणविभेदिनः  <br>
कृष्णश्चिच्छेद बाणैस्तान्बाणेन प्रहिताञ्छितान्  <br>
विव्याध केशवं बाणो बाणं विव्याध चक्रधृक्  ३२  <br>
मुमुचाते तथास्त्राणि बाणकृष्णौ जिगीषया  <br>
परस्परक्षतिकरौ लाघवादनिशं द्विज  ३३  <br>
भिद्यमानेष्वश्षोए!षु शरेष्वस्त्रे च सीदति  <br>
प्राचुर्येण ततो बाणं हंतुं चक्रे हरिर्मनः  ३४  <br>
ततोर्कशतसंघाततेजसा सदृशद्युति  <br>
जग्राह दैत्यचक्रारिर्हरिश्चक्रं सुदर्शनम्  ३५  <br>
मुञ्चतो बाणनाशाय ततश्चक्रं मधुद्विषः  <br>
नग्ना दैतेयविद्याऽभूत्कोटरी पुरतो हरेः  ३६  <br>
तामग्रतो हरिर्दृष्ट्वा मीलिताक्षस्सुदर्शनम्  <br>
मुमोच बाणमुद्दिश्य च्छेत्तुं बाहुवनं रिपोः  ३७ <br>
क्रमेण तत्तु बाहूनां बाणस्याच्युतचोदितम्  <br>
छेदं चक्रेऽसुरापास्तशस्त्रौघक्षपणादृतम्  ३८  <br>
छिन्ने बाहुवने तत्तु करस्थं मधुसूतनः  <br>
मुमुक्षुर्बाणनाशाय विज्ञातस्त्रिपुरद्विषा  ३९  <br>
समुपेत्याह गोविंदं सामपूर्वमुमापतिः  <br>
विलोक्य बाणं दादडच्छेदासृक्स्राववर्षिणम्  ४०  <br>
शंकर उवाच<br>
कृष्णकृष्ण जगन्नाथ जाने त्वां पुरुषोत्तमम्  <br>
परेशं परमात्मानमनादिनिधनं हरिम्  ४१  <br>
देवतिर्यङ्मनुष्येषु शरीरग्रहणात्मिका  <br>
लीलेयं सर्वभूतस्य तव चेष्टोपलक्षणा  ४२  <br>
तत्प्रसीदाभयं दत्तं बाणस्यास्य मया प्रभो  <br>
तत्त्वाय नानृतं कार्यं यन्मया व्याहृतं वचः  ४३  <br>
अस्मत्संश्रयदृप्तोयं नापराधी तवाव्यय  <br>
मया दत्तवरो दैत्यस्ततस्त्वां क्षमयाम्यहम्  ४४  <br>
श्रीपराशर उवाच <br>
इत्युक्तः प्राह गोविंदश्शूलपाणिमुमापतिम्  <br>
प्रसन्नवदनो भूत्वा गतामर्षोऽसुरं प्रति  ४५  <br>
श्रीभगवानुवाच<br>
युष्मद्दत्तवरो बाणो जीवतामेष शंकर  <br>
त्वद्वाक्यगौरवादेतन्मया चक्रं निवर्त्तितम्  ४६  <br>
त्वया यदभयं दत्तं तद्दत्तमखिलं मया  <br>
मत्तोऽविभिन्नमात्मानं द्र ष्टुमर्हसि शंकर  ४७ <br>
योहं स त्वं जगच्चेदं सदेवासुरमानुषम्  <br>
मत्तो नान्यदश्षॐ यत्तत्त्वं ज्ञातुमिहार्हसि  ४८  <br>
अविद्यामोहितात्मानः पुरुषा भिन्नदर्शिनः  <br>
वदंति भेदं पश्यंति चावयोरंतरं हर  ४९  <br>
प्रसन्नोऽहं गमिष्यामि त्वं गच्छ वृषभध्वज  ५०  <br>
श्रीपराशर उवाच<br>
इत्युक्त्वा प्रययौ कृष्णः प्राद्युम्निर्यत्र तिष्ठति  <br>
तद्बंधफणिनो नेशुर्गरुडानिलपोथिताः  ५१ <br>
ततोऽनिरुद्धमारोप्य सपत्नीकं गरुत्मति  <br>
आजग्मुर्द्वारकां रामकार्ष्णिदामोदराः पुरीम्  ५२  <br>
पुत्रपौत्रैः परिवृतस्तत्र रेमे जनार्दनः  <br>
देवीभिस्सततं विप्र भूभारतरणेच्छया  ५३  <br>
इति श्रीविष्णुमहापुराणे पंचमांशो! त्रयस्त्रिंशोऽध्यायः ३३<br>
<br>
