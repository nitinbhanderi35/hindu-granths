श्रीपराशर उवाच।<br>
ककुद्मति हतेऽरिष्टे धेनुके विनिपातिते ।<br>
प्रलंबे निधनं निधनं नीते धृते गोवर्द्धनाचले १ ।<br>
दमिते कालिये नागे भग्ने तुंगद्रु मद्वये ।<br>
हतायां पूतनायां च शकटे परिवर्त्तिते २ ।<br>
कंसाय नारदः प्राह यथावृत्तमनुक्रमात् ।<br>
यशोदादेवकीगर्भपरिवृत्ताद्यश्षोतः ३ ।<br>
श्रुत्वा तत्सकलं कंसो नारदाद्देवदर्शनात् ।<br>
वसुदेवं प्रति तदा कोपं चक्रे सुदुर्मतिः ४ ।<br>
सोतिकोपादुपालभ्य सर्वयादवसंसदि ।<br>
जगर्ह यादवांश्चैव कार्यं चैतदचिंतयत् ५ ।<br>
यावन्न बलमारूढौ रामकृष्णौ सुबालकौ ।<br>
तावदेव मया वध्यावसाध्यौ रूढयौवनौ ६ ।<br>
चाणूरोत्र महावीर्यो मुष्टिकश्च महाबलः ।<br>
एताभ्यां मल्लयुद्धेन मारयिष्याम दुर्मती ७ ।<br>
धनुर्महमहायोगव्याजेनानीय तौ व्रजात् ।<br>
तथा तथा यतिष्यामि यास्येते संक्षयं यथा ८ ।<br>
श्वफल्कतनयं शूरमक्रूरं यदुपुंगवम् ।<br>
तयोरानयनार्थाय प्रेषयिष्यामि गोकुलम् ९ ।<br>
वृंदावनचरं घोरमादेक्ष्यामि च केशिनम् ।<br>
तत्रैवासावतिबलस्तावुभौ घातयिष्यति १० ।<br>
गजः कुवलायापीडो मत्सकाशमिहागतौ ।<br>
घातयिष्यति वा गोपौ वसुदेवसुतावुभौ ११ ।<br>
श्रीपराशर उवाच।<br>
इत्यालोच्य स दुष्टात्मा कंसो रामजनार्दनौ ।<br>
हंतुं कृतमर्तिवीरावक्रूरं वाक्यमब्रवीत् १२ ।<br>
कंस उवाच।<br>
भो भो दानपते वाक्यं क्रियतां प्रीतये मम ।<br>
इतः स्यंदनमारुह्य गम्यतां नंदगोकुलम् १३ ।<br>
वसुदेव सुतौ तत्र विषणोरंशसमुद्भवौ ।<br>
नाशाय किल संभूतौ मम दुष्टौ प्रवर्द्धतः १४ ।<br>
धनुर्महो ममाप्यत्र चतुर्दश्यां भविष्यति ।<br>
आनेयौ भवता गत्वा मल्लयुद्धाय तत्र तौ १५ ।<br>
चाणूरमुष्टिकौ मल्लौ नियुद्धकुशलौ मम ।<br>
ताभ्यां सहानयोर्युद्धं सर्वलोकोऽत्र पश्यतु १६ ।<br>
गजः कुवलयापीडो महामात्रप्रचोदितः ।<br>
स वा हनिष्यते पापौ वसुदेवात्मजौ शिशू १७ ।<br>
तौ हत्वा वसुदेवं च नंदगोपं च दुर्मतिम् ।<br>
हनिष्ये पितरं चैनमुग्रसेनं सुदुर्मतिम् १८ ।<br>
ततस्समस्तगोपानां गोधनान्यखिलान्यहम् ।<br>
वित्तं चापहरिष्यामि दुष्टानां मद्वधैषिणाम् १९ ।<br>
त्वामृते यादवाश्चैते द्विषो दानपते मम ।<br>
एतेषां च वधायाहं यतिष्येऽनुक्रमात्ततः २० ।<br>
तदा निष्कंटकं सर्वं राज्यमेतदयादवम् ।<br>
प्रसाधिष्ये त्वया तस्मान्मत्प्रीत्यै वीर गम्यताम् २१ ।<br>
यथा च माहिषं सर्पिर्दधिचाप्युपहार्य वै ।<br>
गोपास्समानयंत्वाशु तथा वाच्यास्त्वया च ते २२ ।<br>
श्रीपराशर उवाच।<br>
इत्याज्ञप्तस्तदाऽक्रूरो महाभागवतो द्विज ।<br>
प्रीतिमानभवत्कृष्णं श्वो द्रक्ष्यामीति सत्वरः २३ ।<br>
तथेत्युक्त्वा च राजानं रथमारुह्य शोभनम् ।<br>
निश्चक्राम ततः पुर्य्या मथुराया मधुप्रियः २४ ।<br>
इति श्रीविष्णुमहापुराणे पंचमांशे पंचदशोऽध्यायः १५।<br>
<br>
