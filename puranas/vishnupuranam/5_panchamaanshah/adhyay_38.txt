श्रीपराशर उवाच<br>
अर्जुनोपि तदान्वीक्ष्य रामकृष्णकलेवरे  <br>
संस्कारं लंभयामास तथान्येषामनुक्रमात्  १  <br>
अष्टौ महिष्यः कथिता रुक्मिणीप्रमुखास्तु याः  <br>
उपगुह्य हरेर्देहं विविशुस्ता हुताशनम्  २  <br>
रेवती चापि रामस्य देहमाश्लिष्य सत्तमा  <br>
विवेश ज्वलितं वह्निं तत्संगाह्लादशीतलम्  ३  <br>
उग्रसेनस्तु तच्छ्रुत्वा तथैवानकदुंदुभिः  <br>
देवकी रोहिणी चैव विविशुर्जातवेदसम्  ४  <br>
ततोर्जुनः प्रेतकार्यं कृत्वा तेषां यथाविधि  <br>
निश्चक्राम जनं सर्वं गृहीत्वा वज्रमेव च  ५  <br>
द्वारवत्या विनिष्क्रांताः कृष्णपत्न्यः सहस्रशः  <br>
वज्रं जनं च कौंतेयः पालयञ्छनकैर्ययौ  ६  <br>
सभा सुधर्मा कृष्णेन मर्त्यलोके समुज्झिते  <br>
स्वर्गं जगाम मैत्रेय पारिजातश्च पादपः  ७ <br>
यस्मिन्दिने हरिर्यातो दिवं संत्यज्य मेदिनीम् <br>
तस्मिन्नेवावतीर्णोऽयं कालकायो बली कलिः  ८ <br>
प्लावयामास तां शून्यां द्वारकां च महोदधिः  <br>
वासुदेवगृहं त्वेकं न प्लावयति सागरः  ९  <br>
नातिक्रांतुमलं ब्रह्मंस्तदद्यापि महोदधिः  <br>
नित्यं सन्निहितस्तत्र भगवान्केशवो यतः  १०  <br>
तदतीव महापुण्यं सर्वपातकनाशनम्  <br>
विष्णुश्रियान्वितं स्थानं दृष्ट्वा पामाद्विमुच्यते  ११ <br>
पार्थः पंचनदे देशो! बहुधान्यधनान्विते  <br>
चकार वासं सर्वस्य जनस्य मुनिसत्तमः  १२ <br>
ततो लोभस्समभवत्पार्थेनैकेन धन्विना  <br>
दृष्ट्वा स्त्रियो नीयमाना दस्यूनां निहतेश्वराः  १३  <br>
ततस्ते पापकमाणो लोभोपहृतचेतसः  <br>
आभीरा मंत्रयामासुस्समेत्यात्यंतदुर्मदाः  १४  <br>
अयमेकोऽर्जुनो धन्वी स्त्रीजनं निहतेश्वरम्  <br>
नयत्यस्मानतिक्रम्य धिगेतद्भवतां बलम्  १५  <br>
हत्वा गर्वसमारूढो भीष्मद्रो णजयद्र थान्  <br>
कर्णादींश्च न जानाति बलं ग्रामनिवासिनाम्  १६  <br>
यष्टिहस्तानवेक्ष्यास्मान्धनुष्पाणिस्स दुर्मतिः  <br>
सर्वानेवावजानाति किं वो बाहुभिरुन्नतैः  १७  <br>
ततो यष्टिप्रहरणादस्यवो लोष्टधारिणः  <br>
सहस्रशोभ्यधावंत तं जनं निहतेश्वरम्  १८  <br>
ततो निर्भर्त्स्य कौंतेयः प्राहाभीरान्हसन्निव  <br>
निवर्त्तध्वमधर्मज्ञा यदि न स्थ मुमूर्षवः  १९ <br>
अवज्ञाय वचस्तस्य जगृहुस्ते तदा धनम्  <br>
स्त्रीधनं चैव मैत्रेय विष्वक्सेन परिग्रहम्  २०  <br>
ततोर्जुनो धनुर्दिव्यं गांडीवमजरं युधि  <br>
आरोपयितुमारेभे न शशाक च वीर्यवान्  २१  <br>
चकार सज्यं कृच्छ्राच्च तच्चाभूच्छिथिलं पुनः  <br>
न सस्मार ततोस्त्राणि चिंतयन्नपि पांडवः  २२  <br>
शरान्मुमोच चैतेषु पार्थो वैरिष्वमर्षितः  <br>
त्वग्भेदं ते परं चक्रुरस्ता गांडीवधन्विना  २३  <br>
वह्निना येऽक्षया दत्ताश्शरास्तेपि क्षयं ययुः  <br>
युद्ध्यतस्सह गोपालैरर्जुनस्य भवक्षये  २४  <br>
अचिंतयच्च कौंतेयः कृष्णस्यैव हि तद्बलम्  <br>
यन्मया शरसंघातैस्सकला भूभृतो हताः  २५  <br>
मिषतः पांडुपुत्रस्य ततस्ताः प्रमदोत्तमाः  <br>
आभीरैरपकृष्यंत कामं चान्याः प्रदुद्रु वुः  २६  <br>
ततश्शरेषु क्षीणेषु धनुष्कोट्या धनंजयः  <br>
जघान दस्यूंस्ते चास्य प्रहाराञ्जहसुर्मुने  २७ <br>
प्रेक्षतस्तस्य पार्थस्य वृष्ण्यंधकवरस्त्रियः  <br>
जग्मुरादाय ते म्लेच्छाः समस्ता मुनिसत्तम  २८  <br>
ततस्सुदुःखितो जिष्णुः कष्टं कष्टमिति ब्रुवन्  <br>
अहो भगवतानेन मुष्टोस्मीति रुरोद वै  २९  <br>
तद्धनुस्तानि शस्त्राणि स रथस्ते च वाजिनः  <br>
सर्वमेकपदे नष्टं दानमश्रोत्रिये यथा  ३०  <br>
अहोतिबलबद्दैवं विना तेन महात्मना  <br>
यदसामर्थ्ययुक्तेपि निचवर्गे जयप्रदम्  ३१  <br>
तौ बाहू स च मे मुष्टिः स्थानं तत्सोस्मि चार्जुनः  <br>
पुण्येनैव विना तेन गतं सर्वमसारताम्  ३२  <br>
ममार्जुनत्वं भीमस्य भीमत्वं तत्कृते ध्रुवम्  <br>
विना तेन यदा भीरैर्जितोहं रथिनां वरः  ३३  <br>
श्रीपराशर उवाच<br>
इत्थं वदन्ययौ जिष्णुरिंद्र प्रस्थं पुरोत्तमम् <br>
चकार तत्र राजानं वज्रं यादवनंदनम्  ३४  <br>
स ददर्श ततो व्यासं फाल्गुनः काननाश्रयम्  <br>
तमुपेत्य महाभागं विनयेनाभ्यवादयत्  ३५  <br>
तं वंदमानं चरणाववलोक्य मुनिश्चिरम्  <br>
उवाच वाक्यं विच्छायः कथमद्य त्वमीदृशः  ३६  <br>
अवीरजोनुगमनं ब्रह्महत्या कृताथ वा  <br>
दृढाशाभंगदुःखीव भ्रष्टच्छायोऽसि सांप्रतम्  ३७  <br>
सांतानिकादयो वाते याचमाना निराकृताः  <br>
अगम्यस्त्रीरतिर्वा त्वं येनासि विगतप्रभः  ३८  <br>
भुङ्तेऽप्रदाय विप्रेभ्यो मृष्टमेकोथ वा भवान् <br>
किं वा कृपणवित्तानि हृतानि भवताऽर्जुन  ३९ <br>
कचिन्नु शूर्पवातस्य गोचरत्वं गतोऽर्जुन <br>
दुष्टचक्षुर्हतो वासि निश्श्रीकः कथमन्यथा  ४० <br>
स्पृष्टो नखांभसा वाथ घटवचार्युक्षितोपि वा  <br>
केन त्वं वासि विच्छायो न्यूनैर्वा युधि निर्जितः  ४१  <br>
श्रीपराशर उवाच<br>
ततः पार्थो विनिश्वस्य श्रूयतां भगवन्निति  <br>
प्रोक्त्वा यथावदाचष्टे व्यासायात्मपराभवम्  ४२   <br>
अर्जुन उवाच<br>
यद्बलं यच्च मत्तेजो यद्वीर्यं यः पराक्रमः <br>
या श्रीश्छाया च नः सोस्मान्परित्यज्य हरिर्गतः  ४३ <br>
ईश्वरेणापि महता स्मितपूर्वाभिभाषिणा <br>
हीना वयं मुने तेन जातास्तृणमया इव  ४४ <br>
अस्त्राणां सायकानां च गांडीवस्य तथा मम  <br>
सारता याभवन्मूर्त्तिस्स गतः पुरुषोत्तमः  ४५ <br>
यस्यावलोकनादस्माञ्छ्रीर्जयः संपदुन्नतिः  <br>
न तत्याज स गोविंदस्त्यक्त्वास्मान्भगवान्गतः  ४६  <br>
भीष्मद्रो णांगराजाद्यास्तथा दुर्योधनादयः  <br>
यत्प्रावेन निर्दग्धास्स कृष्णस्त्यक्तवान्भुवम्  ४७  <br>
निर्यौवना गतश्रीका नष्टच्छायेव मेदिनी  <br>
विभाति तात नैकोहं विरहे तस्य चक्रिणः  ४८  <br>
यस्य प्रभावाद्भीष्माद्यैर्मय्यग्नौ शलभायतम्  <br>
विना तेनाद्य कृष्णेन गोपालैरस्मि निर्जितः  ४९  <br>
गांडीवस्त्रिषु लोकेषु ख्यातिं यदनुभावतः  <br>
गतस्तेन विनाऽऽभीरलगुडैस्स तिरस्कृतः  ५० <br>
स्त्रीसहस्राण्यनेकानि मन्नाथानि महामुने  <br>
यततो मम नीतानि दस्युभिर्लगुडायुधैः  ५१  <br>
आनीयमानमाभीरैः कृष्ण कृष्णावरोधनम्  <br>
हृतं यष्टिप्रहरणैः परिभूय बलं मम  ५२  <br>
निश्श्रीकता न मे चित्रं यज्जीवामि तदद्भुतम् <br>
नीचावमानपंकांकी निर्लज्जोस्मि पितामह  ५३ <br>
व्यास उवाच<br>
अलं ते व्रीडया पार्थ न त्वं शोचितुमर्हसि  <br>
अवेहि सर्वभूतेषु कालस्य गतिरीदृशी  ५४  <br>
कालो भवाय भूतानामभवाय च पांडव  <br>
कालमूलमिदं ज्ञात्वा भव स्थैर्यपरोऽर्जुन  ५५  <br>
नद्यः समुद्रा  गिरयस्सकला च वसुंधरा  <br>
देवा मनुष्याः पशवस्तरवश्च सरीसृपाः  ५६  <br>
सृष्टाः कालेन कालेन पुनर्यास्यंति संक्षयम् <br>
कालात्मकमिदं सर्वं ज्ञात्वा शममवाप्नुहि  ५७  <br>
कालस्वरूपी भगवान्कृष्णः कमललोचनः  <br>
यच्चात्थ कृष्णमाहात्म्यं तत्तथैव धनंजय  ५८ <br>
भारावतारकार्यार्थमवतीर्णस्स मेदिनीम्  <br>
भाराक्रांता धरा याता देवानां समितिं पुरा  ५९  <br>
तदर्थमवतीर्णोऽसौ कालरूपी जनार्दनः  <br>
तच्च निष्पादिनं कार्यमश्षोआ! भूभुजो हताः  ६०  <br>
वृष्ण्यंधककुलं सर्वं तथा पार्थोपसंहृतम्  <br>
न किंचिदन्यत्कर्त्तव्यं तस्य भूमितले प्रभोः  ६१ <br>
अतो गतस्स भगवान्कृतकृत्यो यथेच्छया  <br>
सृष्टिं सर्गे करोत्येष देवदेवः स्थितौ स्थितिम् <br>
अंतेंताय समर्थोयं सांप्रतं वै यथा गतः  ६२ <br>
तस्मात्यार्थ न संतापस्त्वया कार्यः पराभवे <br>
भवंति भावाः कालेषु पुरुषाणां यतः स्तुतिः  ६३  <br>
त्वयैकेन हता भीष्मद्रो णकर्णादयो रणे  <br>
तेषामर्जुन कालोत्थः किं न्यूनाभिभवो न सः  ६४ <br>
विष्णोस्तस्य प्रभावेन यथा तेषां पराभवः  <br>
कृतस्तथैव भवतो दस्युभ्यस्स पराभवः  ६५ <br>
स देवेशश्शरीराणि समाविश्य जगत्स्थितिम्  <br>
करोति सर्वभूतानां नाशमंते जगत्पतिः  ६६ <br>
भगोदये ते कौंतेय सहायोऽभूज्जनार्दनः  <br>
तथांते तद्विपक्षास्ते केशवेन विनाशिताः  ६७ <br>
कश्श्रद्दद्ध्यात्सगांगेयान्हन्यास्त्वं कौरवानिति  <br>
आभीरेभ्यश्च भवतः कः श्रद्दध्यात्पराभवम्  ६८  <br>
पार्थैतत्सर्वभूतस्य हरेर्लीलाविचेष्टितम्  <br>
त्वया यत्कौरावा ध्वस्ता यदाभीरैर्भवाञ्जितः  ६९  <br>
गृहीता दस्युभिर्याश्च भवाञ्छोचति तास्स्त्रियः  <br>
एतस्याह यथावृत्तं कथयामि तवार्जृन  ७०  <br>
अष्टावकः पुरा विप्रो जलवासरतोऽभवत् <br>
बहून्वर्षगणान्पार्थ गृणन्ब्रह्म सनातनम्  ७१  <br>
जितेष्वसुरसंघेषु मेरुपृष्ठे महोत्सवः  <br>
बभूव तत्र गच्छंत्यो ददृशुस्तं सुरस्त्रियः  ७२  <br>
रंभातिलोत्तमाद्यास्तु शतशोऽथ सहस्रशः  <br>
तुष्टुवुस्तं महात्मानं प्रशशंसुश्च पांडव  ७३  <br>
आकंठमग्नं सलिले जटाभारवहं मुनिम्  <br>
विनयावनताश्चैनं प्रणेमुस्तोत्रतत्पराः  ७४  <br>
यथायथा प्रसन्नोऽसौ तुष्टुवुस्तं तथातथा  <br>
सर्वास्ताः कौरवश्रेष्ठ तं वरिष्ठं द्विजन्मनाम्  ७५  <br>
अष्टावक्र उवाच<br>
प्रसन्नोऽहं महाभागा भवतीनां यदिष्यते  <br>
मत्तस्तद्व्रियतां सर्वं प्रदास्याम्यतिदुर्लभम्  ७६  <br>
रंभातिलोत्तमाद्यास्तं वैदिक्योप्सरसोब्रुवन्  <br>
प्रसन्ने त्वय्यपर्याप्तं किमस्माकमिति द्विज  ७७  <br>
इतरास्त्वब्रुवन्विप्र प्रसन्नो भगवान्यदि  <br>
तदिच्छामः पतिं प्राप्तुं विप्रेंद्र  पुरुषोत्तमम्  ७८  <br>
व्यास उवाच  <br>
एवं भविष्यतीत्युक्त्वा ह्युत्ततार जलान्मुनिः  <br>
तमुत्तीर्णं च दृदृशुर्विरूपं वक्रमष्टधा  ७९  <br>
तं दृष्ट्वा गूहमानानां यासां हासः स्फुटोऽभवत्  <br>
ताश्शशाप मुनिः कोपमवाप्य कुरुनंदन  ८० <br>
यस्माद्विकृतरूपं मां मत्वा हीसावमानना  <br>
भवतीभिः कृता तस्मादेतं शापं ददामि वः  ८१ <br>
मत्प्रसादेन भर्त्तारं लब्ध्वा तु पुरुषोत्तमम् <br>
मच्छापोपहतास्सर्वा दस्युहस्तं गमिष्यथ  ८२ <br>
व्यास उवाच<br>
इत्युदीरितमाकर्ण्य मुनिस्ताभिः प्रसादितः <br>
पुनस्सुरेंद्र लोकं वै प्राह भूयो गमिष्यथ  ८३  <br>
एवं तस्य मुनेश्शापादष्टावक्रस्य चक्रिणम्  <br>
भर्त्तारं प्राप्य ता याता दस्युहस्तं सुरांगनाः  ८४ <br>
तत्त्वया नात्र कर्त्तव्यश्शोकोऽल्पोपि हि पांडव <br>
तेनैवाखिलनाथेन सर्वं तदुपसंहृतम्  ८५ <br>
भवतां चोपसंहार आसन्नस्तेन पांडव  <br>
बलं लेजस्तथा वीर्यं माहात्म्यं चोपसंहृतम्  ८६ <br>
जातस्य नियतो मृत्युः पतनं च तथोन्नतेः  <br>
विप्रयोगावमानस्तु संयोगः संचये क्षयः  ८७ <br>
विज्ञाय न बुधाश्शोकं न हर्षमुपयांति ये  <br>
तेषामेवेतरे चेष्टां शिक्षंतस्संति तादृशाः  ८८  <br>
तस्मात्त्वया नरश्रेष्ठ ज्ञात्वैतद्भ्रातृभिस्सह  <br>
परित्यज्याऽखिलं तंत्रं गंतव्यं तपसे वनम्  ८९  <br>
तद्गच्छ धर्मराजाय निवेद्यैतद्वचो मम  <br>
परश्वो भ्रातृडभिस्सार्द्धं यथा यासि तथा कुरु  ९०  <br>
इत्युक्तोभ्येत्य पार्थाभ्यां यमाभ्यां च सहार्जुनः  <br>
दृष्टं चैवानुभूतं च सर्वमाख्यातवांस्तथा  ९१  <br>
व्यासवाक्यं च ते सर्वे श्रुत्वार्जुनमुखेरितम्  <br>
राज्ये परीक्षितं कृत्वा ययुः पांडुसुता वनम्  ९२  <br>
इत्येतत्तव मैत्रेय विस्तरेण मयोदितम्  <br>
जातस्य यद्यदोर्वंशो! वासुदेवस्य चेष्टितम्  ९३  <br>
यश्चैतच्चरितं तस्य कृष्णस्य शृणुयात्सदा  <br>
सर्वपापविनिर्मुक्तो विष्णुलोकं स गच्छति  ९४  <br>
इति श्रीविष्णुमहापुराणे पंचमांशो!ऽष्टात्रिंशोऽध्यायः ३८<br>
<br>
