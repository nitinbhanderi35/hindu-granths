श्रीपराशर उवाच।<br>
धृते गोवर्द्धने शैले परित्राते च गोकुले ।<br>
रोचयामास कृष्णस्य दर्शनं पाकशासनः १ ।<br>
सोऽधिरुह्य महानागमैरावतममित्रजित् ।<br>
गोवर्द्धनगिरौ कृष्णं ददर्श त्रिदश्श्वोरः २ ।<br>
चारयंतं महावीर्यं गास्तु गोपवपुर्धरम् ।<br>
कृत्स्नस्य जगतो गोपं वृतं गोपकुमारकैः ३ ।<br>
गरुडं च ददर्शोच्चैरंतर्द्धानगतं द्विज ।<br>
कृतच्छायं हरेर्मूर्ध्नि पक्षाभ्यां पक्षिपुंगवम् ४ ।<br>
अवरुह्य स नागेंद्रा देकांते मधुसूदनम् ।<br>
शक्रस्सस्मितमाहेदं प्रीतिविस्तारितेक्षणः ५ ।<br>
इंद्र उवाच।<br>
कृष्णकृष्ण शृणुष्वेदं यदर्थ महामागतः ।<br>
त्वत्समीपं महाबाहो नैतच्चिंत्यं त्वयाऽन्यथा ६ ।<br>
भारावतारणार्थाय पृथिव्याः पृथिवीतले ।<br>
अवतीर्णोऽखिलाधार त्वमेव परमेश्वर ७ ।<br>
मखभंगविरोधेन मया गोकुलनाशकाः ।<br>
समादिष्टा महामेघास्तैश्चेदं कदनं कृतम् ८ ।<br>
त्रातास्ताश्च त्वया गावस्समुत्पाट्य महीधरम् ।<br>
तेनाऽहं तोषितो वीरकर्मणाऽत्यद्भुतेन ते ९ ।<br>
साधितं कृष्ण देवानामहं मन्ये प्रयोजनम् ।<br>
त्वयायमद्रि प्रवरः करेणैकेन यद्धृतः १० ।<br>
गोभिश्च चोदितः कृष्ण त्वत्सकाशमिहागतः ।<br>
त्वया त्राताभिरत्यर्थं युष्मत्सत्कारकारणात् ११ ।<br>
स त्वां कृष्णाभिषेक्ष्यामि गवां वाक्यप्रचोदितः ।<br>
उपेंद्र त्वे गवामिंद्रो गोविंदस्त्वं भविष्यसि १२ ।<br>
श्रीपराशर उवाच।<br>
अथोपवाह्यादादाय घंटामैरावताद्गजात् ।<br>
अभिषेकं तया चक्रे पवित्रजलपूर्णया १३ ।<br>
क्रियमाणेऽभिषेके तु गावः कृष्णस्य तत्क्षणात् ।<br>
प्रस्नवोद्भूतदुग्धाद्रा रं! सद्यश्चक्रुर्वसुन्धराम् १४ ।<br>
अभिषिच्य गवां वाक्यादुपेंद्रं वै जनार्दनम् ।<br>
प्रीत्या सप्रश्रयं वाक्यं पुनराह शचीपतिः १५ ।<br>
गवामेतत्कृतं वाक्यं तथान्यदपि मे शृणु ।<br>
यद्ब्रवीमि महाभाग भारावतरणेच्छया १६ ।<br>
ममंशः पुरुषव्याघ्र पृथिव्यां पृथिवीधर ।<br>
अवतीर्णोऽर्जुनोनाम संरक्ष्यो भवता सदा १७ ।<br>
भारावतरणे साह्यं स ते वीरः करिष्यति ।<br>
संरक्षणीयो भवता यथात्मा मधुसूदन १८ ।<br>
श्रीभगवानुवाच।<br>
जानामि भारते वंशो! जातं पार्थं तवांशतः ।<br>
तमहं पालयिष्यामि यावत्स्थास्यामि भूतले १९ ।<br>
यावन्महीतले शक्र स्थास्याम्यहमरिंदम ।<br>
न तावदर्जुनं कश्चिद्देवेंद्र युधि जेष्यति २० ।<br>
कंसो नाम महाबाहुर्दैत्योऽरिष्टस्तथाऽसुरः ।<br>
केशी कुवलयापीडो नरकाद्यास्तथा परे २१ ।<br>
हतेषु तेषु देवेंद्र भविष्यति महाहवः ।<br>
तत्र विद्धि सहस्राक्ष भारावतरणं कृतम् २२ ।<br>
स त्वं गच्छ न संतापं पुत्रार्थे कर्त्तुमर्हसि ।<br>
नार्जुनस्य रिपुः कश्चिन्ममाग्रे प्रभविष्यति २३ ।<br>
अर्जुनार्थे त्वहं सर्वान्युधिष्ठिरपुरोगमान् ।<br>
निवृत्ते भारते युद्धे कुंत्यै दास्याम्यविक्षताम् २४ ।<br>
श्रीपराशर उवाच।<br>
इत्युक्तः संपरिष्वज्य देवाराजो जनार्दनम् ।<br>
आरुह्यैरावतं नागं पुनरेव दिवं ययौ २५ ।<br>
कृष्णो हि सहितो गोभिर्गोपालैश्च पुनर्व्रजम् ।<br>
आजगामाऽथ गोपीनां दृष्टिपूतेन वर्त्मना २६ ।<br>
इति श्रीविष्णुमहापुराणे पंचमांशो! द्वादशोऽध्यायः १२।<br>
<br>
