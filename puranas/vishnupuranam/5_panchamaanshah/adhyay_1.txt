<br>
मैत्रेय उवाच<br>
नृपाणां कथितःसर्वो भवता वंशविस्तरः  ।<br>
वंशानुचरितं चैव यथावदनुवर्णितम्  ।<br>
अंशावतारो ब्रह्मर्षे योऽयं यदुकुलोद्भवः  ।<br>
विष्णोस्तं विस्तरेणाहं श्रोतुमिच्छामि तत्त्वतः  ॥ ५,१.२ ॥<br>
चकार यानि कर्माणि भगवान् पुरुषोत्तमः  ।<br>
अंशांशेनावतीर्योर्व्यां तत्र तानि मुने वद  ॥ ५,१.३ ॥<br>
श्रीपारशर उवाच<br>
मैत्रेय श्रूयतामेतद्यत्पृष्टोऽहमिह त्वया  ।<br>
विष्णोरंशांशसंभूतिचरितं जगतो हितम्  ॥ ५,१.४ ॥<br>
देवकस्य सुतां पूर्वं वसुदेवो महामुने  ।<br>
उपयेमे महाभागां देवकीं देवतोपमाम्  ॥ ५,१.५ ॥<br>
कंसस्तयोर्वररथं चोदयामास सारथिः  ।<br>
वसुदेवस्य देवक्या संयोगे भोजनन्दनः  ॥ ५,१.६ ॥<br>
आथान्तरिक्षे वागुच्चैः कंसमाभाष्य सादरम्  ।<br>
मेघगंभीरनिर्घोषं समाभाष्येदमब्रवीत् ॥ ५,१.७ ॥<br>
यामेतां वहसे मूढ सह भर्त्रा रथे स्थिताम्  ।<br>
अस्यास्तवाष्टमो गर्भः प्राणानपहरिष्यति  ॥ ५,१.८ ॥<br>
श्रीपराशर उवाच<br>
इत्याकर्ण्यं समुत्पाट्य खड्गं कंसो महाबलः  ।<br>
देवकीं हन्तुमारब्धो वसुदेवोऽब्रवीदिदम्  ॥ ५,१.९ ॥<br>
न हन्तव्या महाभाग देवकी भवतानघ  ।<br>
समर्पयिष्ये सकलान्गर्भानस्योदरोद्भवान्  ॥ ५,१.१० ॥<br>
श्रीपराशर उवाच<br>
तथेत्याह ततः कंसो वसुदेवं द्विजोत्तम  ।<br>
न घातयामास च तां देवकींसत्यगौरवात् ॥ ५,१.११ ॥<br>
एतस्मिन्नेवकाले तु भूरिभारावपीडिता  ।<br>
जगाम धरणी मेरौ समाजं त्रिदिवौकसाम्  ॥ ५,१.१२ ॥<br>
स ब्रह्मकान्सुरान्सर्वान्प्रणिपत्याथ मेदिनि  ।<br>
कथयामास तत्सर्वं खेदात्करुणभाषिणी  ॥ ५,१.१३ ॥<br>
भूमिरुवाच<br>
अग्निःसुवर्णस्य गुरुर्गवां सूर्यः परो गुरुः  ।<br>
ममाप्यखिललो कानां कुरुर्नारायणो गुरुः  ॥ ५,१.१४ ॥<br>
प्रजापतिपतिर्ब्रह्म पूर्वेषामपि पूर्वजः  ।<br>
कलाकाष्ठानिमेषात्मा कालश्चाव्यक्तमूर्तिमान्  ॥ ५,१.१५ ॥<br>
तदंशभूतःसर्वैषां समूहो वःसुरोत्तमाः  ॥ ५,१.१६ ॥<br>
आदित्या सरुतःसाध्या रुद्रा वस्वश्विवह्नयः  ।<br>
पितरो ये च लोकानां स्रष्टारोऽत्रिपुरोगमाः  ॥ ५,१.१७ ॥<br>
एते तस्याप्रमेयस्य विष्णो रूपं महात्मनः  ॥ ५,१.१८ ॥<br>
यक्षराक्षसदैतेयपिशाचोरगदानवाः  ।<br>
गन्धर्वाप्सरसश्चैवरूपं विष्णोर्महात्मनः  ॥ ५,१.१९ ॥<br>
ग्रहर्क्षतारकाचित्रगगनाग्निजलानिलाः  ।<br>
अहं च विषयाश्चैव सर्व विष्णुमयं जगत् ॥ ५,१.२० ॥<br>
तथा चानेकरूपस्य यस्य रूपाण्य हर्निशम्  ।<br>
बाध्यबाधकतां यान्ति कल्लोला इव सागरे  ॥ ५,१.२१ ॥<br>
तत्सांप्रतममी दैत्याः कालनेमिपुरोगमाः  ।<br>
मर्त्यलोकं समाक्रम्य बाधन्तेऽहर्निशं प्रजाः  ॥ ५,१.२२ ॥<br>
कालनेमिर्हतो योऽसौ विष्णुना प्रभविष्णुना  ।<br>
उग्रसेनसुतः कंसःसंभूतःस महासुरः  ॥ ५,१.२३ ॥<br>
आरिष्टो धेनुकः केशी प्रलंबो नरकस्तथा  ।<br>
सुंदोऽसुरस्तथात्युग्रो बाणश्चापि बलेःसुतः  ॥ ५,१.२४ ॥<br>
तथान्ये च महावीर्या नृपाणां भवनेषु ये  ।<br>
समुत्पन्ना दुरात्मानस्तान्न संख्यातुमुत्सहे  ॥ ५,१.२५ ॥<br>
अक्षोहिण्योत्र बहुला दिव्यमूर्तिधराःसुराः  ।<br>
महाबलानां दृप्तानां दैत्येन्द्रणां ममोपरि  ॥ ५,१.२६ ॥<br>
तद्भूरिभार पीडार्ता न शक्नोम्यमरेश्वराः  ।<br>
बिभर्तुमात्मानमहमिति विज्ञापयामि वः  ॥ ५,१.२७ ॥<br>
क्रियतां तन्महाभागा मम भारावतारणम्  ।<br>
यथा रसातलं नाहं गच्छेयमतिविह्वला  ॥ ५,१.२८ ॥<br>
इत्याकर्ण्य धरावाक्यमशेषैस्त्रिदशेश्वरैः  ।<br>
भुवो भारावतारार्थं ब्रह्मा प्राह प्रचोदितः  ॥ ५,१.२९ ॥<br>
ब्रह्मोवाच<br>
यथाह वसुधा सर्वं सत्यमेव दिवौकसः  ।<br>
अहं भवो भवन्तश्च सर्वे नारायणात्मकाः  ॥ ५,१.३० ॥<br>
विभूतयश्च यास्तस्य तासामेव परस्परम्  ।<br>
आधिक्यन्यू६ अताबाध्यबाधकत्वेन वर्तते  ॥ ५,१.३१ ॥<br>
तदागच्छत गच्छामः क्षीराब्धेस्तटमुत्तमम्  ।<br>
तत्राराध्य हरिं तस्मै सर्वं विज्ञापयाम वै  ॥ ५,१.३२ ॥<br>
सर्वथैव जगत्यर्थे स सर्वात्मा जगन्मयः  ।<br>
सत्त्वांशेनावतीर्योर्व्यां धर्मस्य कुरुते स्थितिम्  ॥ ५,१.३३ ॥<br>
श्रीपराशर उवाच<br>
इत्युक्त्वा प्रययो तत्र सह देवैः पितामहः  ।<br>
समाहितमनाश्चैवं तुष्टाव गरुडध्वजम्  ॥ ५,१.३४ ॥<br>
ब्रह्मोवाच<br>
द्वे विद्ये त्वमनाम्नायपरा चैवापरा तथा  ।<br>
त एव  भवतो रूपे मूर्तामूर्तात्मिके प्रभो  ॥ ५,१.३५ ॥<br>
द्वे ब्रह्मणी त्वणीयोतिस्थूलात्मन्सर्व सर्ववित् ।<br>
शब्दब्रह्मपरं चैव ब्रह्म ब्रह्ममयस्य यत् ॥ ५,१.३६ ॥<br>
ऋग्वेदस्त्वं यजुर्वेदःसामवेदस्त्वथर्वणः  ।<br>
शिक्षाकल्पो निरुक्तं च च्छन्दो ज्योतिषमेव च  ॥ ५,१.३७ ॥<br>
इतिहासपुराणे च तथा व्याकरणं प्रभो  ।<br>
मीमांसा न्यायशास्त्रं च धर्मशास्त्राण्यधोक्षज  ॥ ५,१.३८ ॥<br>
आत्माऽत्मदेहगुणवद्विचाराचारि यद्वच  ।<br>
तदप्याद्यपते नान्यदध्यात्मात्मस्वरूपवत् ॥ ५,१.३९ ॥<br>
त्वमव्यक्तमनिर्देश्यमचिन्त्यानामवर्मवत् ।<br>
अपाणिपादरूपं च शुद्धं नित्यं परात्परम्  ॥ ५,१.४० ॥<br>
शृणोष्यकर्णः परिपश्यसि त्वमचक्षुरूपो बहुरूपरूपः  ।<br>
अपादहस्तो जवनो ग्रहीता त्वं वेत्सि सर्वं च सर्ववेद्यः  ॥ ५,१.४१ ॥<br>
अणोरणीयां समसत्स्वरूपं त्वां पश्यतो ज्ञाननिवृत्तिरग्र्या  ।<br>
धीरस्य धीरस्य बिभर्ति नान्यद्वरेण्यरूपात्परतः परात्मन्  ॥ ५,१.४२ ॥<br>
त्वं विश्वनाभिर्भुवनस्य गोप्ता सर्वाणि भूतानि तवान्तराणि  ।<br>
यद्भूतभव्यं यदणोरणीयः पुमांस्त्वमेकः प्रकृतेः परस्तात् ॥ ५,१.४३ ॥<br>
एकश्चतुर्धा भगवान्हुताशो वर्चोविभूतं जगतो ददासि  ।<br>
त्वं विश्वतश्चक्षुरनन्तमूर्ते त्रेधा पदं त्वं निदधासि धातः  ॥ ५,१.४४ ॥<br>
यथाग्निरेको बहुधा समिध्यते विकारभेदैरविकाररूपः  ।<br>
तथा भवान्सर्वगतैकरूपी रूपाण्यशेषाण्यनुपुष्यतीश  ॥ ५,१.४५ ॥<br>
एकं तवाग्र्यं परमं पदं यत्पश्यन्ति त्वां सूरयो ज्ञानदृश्यम्  ।<br>
त्वत्तो नान्यत्किञ्चिदस्ति स्वरूपं यद्वा भूतं यच्च भव्यं परात्मन्  ॥ ५,१.४६ ॥<br>
व्यक्ताव्यक्तस्वरूपस्त्वं समष्टिव्यष्टिरूपवान्  ।<br>
सर्वज्ञःसर्वनित्सर्वशक्तिज्ञानबलर्धिमान्  ॥ ५,१.४७ ॥<br>
अन्यूनश्चाप्यवृद्धिश्च स्वाधीनो नादिमान्वशी  ।<br>
क्लमतन्द्री भयक्रोधकामादिभिरसंयुतः  ॥ ५,१.४८ ॥<br>
निरवद्यः परः प्राप्तेर्निरधिष्ठोऽक्षरः क्रमः  ।<br>
सर्वेश्वरः पराधारो धाम्नां धामात्मकोऽक्षयः  ॥ ५,१.४९ ॥<br>
सकलावरणानीतनिरालंबनभावन  ।<br>
महाविभूतिसंस्थान नमस्ते पुरुषोत्तम  ॥ ५,१.५० ॥<br>
नाकारणात्कारणाद्वा कारणाकारणान्न च  ।<br>
शरीरग्रहणं वापि धर्मत्राणाय केवलम्  ॥ ५,१.५१ ॥<br>
श्रीपराशर उवाच<br>
इत्येवं संस्तवं श्रुत्वा मनसा भगवानजः  ।<br>
ब्रह्माणमाह प्रीतेन विश्वरूपं प्रकाशयन्  ॥ ५,१.५२ ॥<br>
श्रीभगवानुवाच<br>
भोभो ब्रह्मंस्त्वया मत्तःसह देवैर्यदिष्यते  ।<br>
तदुच्यतामशेषं च सिद्धमेवावधार्यताम्  ॥ ५,१.५३ ॥<br>
श्रीपराशर उवाच<br>
ततो ब्रह्मा हरेर्दिव्य विश्विरूपमवेक्ष्य तत् ।<br>
तुष्टाव भूयो देवेषु साध्वसावनतात्मसु  ॥ ५,१.५४ ॥<br>
ब्रह्मोवाच<br>
नमो नमस्तेस्तु सहस्रकृत्वःसहस्रबाहो बहुवक्त्रपाद  ।<br>
नमोनमस्ते जगतः प्रवृत्तिविनाशसंस्थानकराप्रमेय  ॥ ५,१.५५ ॥<br>
सूक्ष्मातिसूक्ष्मातिबृहत्प्रमाम गरीयसामप्यतिगौरवात्मन्  ।<br>
प्रधानबुद्धीन्द्रियवत्प्रधानमूलात्परात्मन्भगवन्प्रसीद  ॥ ५,१.५६ ॥<br>
एषा मही देव महीप्रसूतैर्महासुरैः पीडितशैलबन्धा  ।<br>
परायणं त्वां जगतामुपैति भारावतारार्थमपारसार  ॥ ५,१.५७ ॥<br>
एते वयं वृत्ररिपुस्तथायं नासत्यदस्त्रौ वरुणस्तथैव  ।<br>
इमे च रुद्रा वसवःससूर्याःसमीरणाग्निप्रसुखास्तथान्ये  ॥ ५,१.५८ ॥<br>
सुराःसमस्ताःसुरनाथकार्यमेभिर्मया यच्च तदीश सर्वाम्  ।<br>
आज्ञापयाज्ञां परिपालयन्तस्तवैव तिष्ठाम सदास्तदोषाः  ॥ ५,१.५९ ॥<br>
श्रीपराशर उवाच<br>
एवं संस्तूयमानस्तु भगवान्परमेश्वरः  ।<br>
उज्जहारात्मनः केशौ सितकृष्णौ महामुने  ॥ ५,१.६० ॥<br>
उवाच च सुरानेतौ मत्केशौ वसुधातले  ।<br>
अवतीर्य भुवो भारक्लेशहानिं करिष्यतः  ॥ ५,१.६१ ॥<br>
सुराश्च सकलाःस्वांशैरवतीर्य महीतले  ।<br>
कुर्वन्तु युद्धमुन्मत्तैः पूर्वोत्पन्नैर्महासुरैः  ॥ ५,१.६२ ॥<br>
ततः क्षयमशेषास्ते दैतेया धरमीतले  ।<br>
प्रयास्यन्ति न संदेहो मद्दृपातविचूर्णिताः  ॥ ५,१.६३ ॥<br>
वसुदेवस्य या पत्नी देवकी देवतोपमा  ।<br>
तत्रायमष्टमो गर्भो मत्केशो भविता सुराः  ॥ ५,१.६४ ॥<br>
अवतीर्य च तत्रायं कंसं घातयिता भुवि  ।<br>
कालनेमीं समुद्भूतमित्युक्त्वान्तर्दधे हरिः  ॥ ५,१.६५ ॥<br>
अदृश्याय ततस्तस्मै प्रणिपत्य महामुने  ।<br>
मेरुपृष्ठं सुरा जग्मुरवतेरुश्च भूतले  ॥ ५,१.६६ ॥<br>
कंसाय चाष्टमो गर्भो देवक्या धरणीधरः  ।<br>
भविष्यतीत्याच चक्षे भगवान्नारदो मुनिः  ॥ ५,१.६७ ॥<br>
कंसोऽपि तदुपश्रुत्य नारदात्कुपितस्ततः  ।<br>
देवकीं वसुदेवं च गृहे गुप्तावधारयत् ॥ ५,१.६८ ॥<br>
वसुदेवेन कंसाय तेनैवोक्तं यथा पुरा  ।<br>
तथैव वसुदेवोऽपि पुत्रमर्पितवान् द्विज  ॥ ५,१.६९ ॥<br>
हिरण्यकशिपोः पुत्राःषड्गर्भा इति विश्रुताः  ।<br>
विष्णुप्रयुक्ता स्तान्निद्राक्रमाद्गर्भानयोजयत् ॥ ५,१.७० ॥<br>
योगनिद्रा महामाया वैष्णवी मोहितं यया  ।<br>
अविद्यया जगत्सर्वं तामाह भगवान्हरिः  ॥ ५,१.७१ ॥<br>
श्रीभगवानुवाच<br>
निद्रे गच्छ ममादेशात्पातालातलसंश्रयान्  ।<br>
एकैकत्वेन षड्गर्भान्देवकीजठरं नय  ॥ ५,१.७२ ॥<br>
हतेषु तेषु कंसेन शेषाख्योंशस्ततो मम  ।<br>
अंशांशोनादरे तस्याःसप्तमः संभविष्यति  ॥ ५,१.७३ ॥<br>
गोकुले वसुदेवस्य भार्यान्या रोहिणी स्थिता  ।<br>
तस्याःस संभूतिसमं देवि नेयस्त्वयोदरम्  ॥ ५,१.७४ ॥<br>
सप्तमो भोजरा जस्य भयाद्रोधोपरोधतः  ।<br>
देवक्याः पितितो गर्भ इति लोको वदिष्यति  ॥ ५,१.७५ ॥<br>
गर्भसंकर्षणात्सोऽथ लोके संकर्षणेति वै  ।<br>
संज्ञामवाप्स्यते वीरः श्वेताद्रिशिखरोपमः  ॥ ५,१.७६ ॥<br>
ततोऽहं संभविष्यामि देवकीजठरे शुभे  ।<br>
भर्गं त्वया यशोदाया गन्तव्यमविलंबितम्  ॥ ५,१.७७ ॥<br>
प्रावृट्काले च नभसि कृष्णाष्टम्यामहं निशि  ।<br>
उत्पत्स्यामि नवम्यां तु प्रसूतिं त्वमवाप्स्यसि  ॥ ५,१.७८ ॥<br>
यशोदाशयने मां तु देवक्यास्त्वामनिन्दिते  ।<br>
मच्छक्तिप्रोरितमतिर्वसुदेवो नयिष्यति  ॥ ५,१.७९ ॥<br>
कंसश्च त्वामुपादाय देवि शैलशिलातले  ।<br>
प्रक्षेप्स्यत्यन्तारिक्षे च संस्थानं त्वमवाप्स्यसि  ॥ ५,१.८० ॥<br>
ततस्त्वां शतदृक्छक्रः प्रणम्य मम गौरवात् ।<br>
प्रणिपातानतशिरा भगिनीत्वे ग्रहीष्यति  ॥ ५,१.८१ ॥<br>
त्वं च शुंभनिशुंभादीन्हत्वा दैत्यान्सहस्रशः  ।<br>
स्थानैरनेकैः पृथिवीमशेषां मण्डयिष्यसि  ॥ ५,१.८२ ॥<br>
त्वं भूतिः सन्नतिः क्षान्तिः कान्तिर्द्यौः पृथिवी धृतिः  ।<br>
लज्जापुष्टी रुषा या तु काचिदन्या त्वमेव सा  ॥ ५,१.८३ ॥<br>
ये त्वामार्येति दुर्गेति वेदगर्भांबिकेति च  ।<br>
भद्रेति भद्रकालीति क्षेमदा भग्यदेति च  ॥ ५,१.८४ ॥<br>
प्रातश्चैवापराह्ने च स्तोष्यन्त्यानम्रमूर्तयः  ।<br>
तेषां हि प्रार्थितं सर्वं मत्प्रसादाद्भविष्यति  ॥ ५,१.८५ ॥<br>
सुरामांसोपहरैश्च भक्ष्यभोज्यैश्च पूजिता  ।<br>
नॄणामशेषसामांस्त्वं प्रसन्ना संप्रदास्यसि  ॥ ५,१.८६ ॥<br>
ते सर्वे सर्वदा भद्रे मत्प्रसादादसंशयम्  ।<br>
असंदिग्धा भविष्यन्ति गच्छ देवि यथोदितम्  ।<br>
इति विष्णुमहापुराणे पञ्चमांशे प्रथमोऽध्यायः (१)<br>
<br>
<br>
