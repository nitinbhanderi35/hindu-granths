श्रीपराशर उवाच। 1.13<br>
ध्रुवाच्छिष्टिं च भव्यं च भव्याच्छम्भुर्व्यजायत। <br>
शिष्टेराधत्त सुच्छाया पञ्चपुत्रानकल्मषान्। १। <br>
रिपुं रिपुञ्जयं विप्रं वृकलं वृकतेजसम्। <br>
रिपोराधत्त बृहती चाक्षुषं सर्वतेजसम्। २। <br>
अजीजनत्पुष्करिण्यां वारुण्यां चाक्षुषो मनुम्। <br>
प्रजापतेरात्मजायां वीरणस्य महात्मनः। ३। <br>
मनोरजायन्त दश नड्वलायां महौजसः <br>
कन्यायां तपतां श्रेष्ठ वैराजस्य प्रजापतेः। ४। <br>
कुरुः पुरुः शत द्युम्नस्तपस्वी सत्यवाञ्छुचिः। <br>
अग्निष्टोमोतिरात्रश्च सुद्युम्नश्चेति ते नव। <br>
अभिमन्युश्च दशमो नड्वलायां महौजसः। ५। <br>
कुरोरजनयत्पुत्रान् षडाग्नेयी महाप्रभान्। <br>
अङ्गं सुमनसं ख्यातिं क्रतुमङ्गिरसं शिबिम्। ६। <br>
अङ्गात्सुनीथापत्यं वै वेनमेकमजायत। <br>
प्रजार्थमृषयस्तस्य ममन्थुर्दक्षिणं करम्। ७। <br>
वेनस्य पाणौ मथिते सम्बभूव महामुने। <br>
वैन्यो नाम महीपालो यः पृथुः परिकीर्त्तितः। ८। <br>
येन दुग्धा मही पूर्वं प्रजानां हितकारणात्। ९। <br>
मैत्रेय उवाच <br>
किमर्थं मथितः पाणिर्वेनस्य परमर्षिभिः। <br>
यत्र जज्ञे महावीर्यः स पृथुर्मुनिसत्तम। १०। <br>
श्रीपराशर उवाच <br>
सुनीथा नाम या कन्या मृत्यो प्रथमतोऽभवत्। <br>
अङ्गस्य भार्या सा दत्ता तस्यां वेनो व्यजायत। ११। <br>
स मातामहदोषेण तेन मृत्योः सुतात्मजः। <br>
निसर्गादेष मैत्रेय दुष्ट एव व्यजायत। १२। <br>
अभिषिक्तो यदा राज्ये स वेनः परमर्षिभिः। <br>
घोषयामास स तदा पृथिव्यां पृथिवीपतिः। १३। <br>
न यष्टव्यं न दातव्यं न होतव्यं कथञ्चन। <br>
भोक्ता यज्ञस्य कस्त्वन्योऽह्यहं यज्ञपतिः प्रभुः। १४। <br>
ततस्तमृषयः पूर्वं संपूज्यं पृथिवीपतिम्। <br>
ऊचुः सामाकलं वाक्यं मैत्रेय समपस्थिताः। १५। <br>
ऋषय ऊचुः। <br>
भोभो राजन् शृणुष्व त्वं यद्वदाम महीपते। <br>
राज्यं देहोपकाराय प्रजानां च हितं परम्। १६। <br>
दीर्घसत्रेण देवेशं सर्वयज्ञेश्वरं हरिम्। <br>
पूजयिष्याम भद्रं। ते तस्यांशस्ते भविष्यति। १७ <br>
यज्ञेन यज्ञपुरुषो विष्णुः संप्रीणितो नृप। <br>
अस्माभिर्भवतः कामान्सर्वानेव प्रदास्यति। १८। <br>
यज्ञैर्यज्ञेश्वरो येषां राष्ट्रे संपूज्यते हरिः। <br>
तेषां सर्वेप्सितावाप्तिं ददाति नृप भूभृताम्। १९। <br>
वेन उवाच <br>
मत्तः कोऽभ्यधिकोन्योस्ति कश्चाराध्यो ममापरः। <br>
कोयं हरिरिति ख्यातो यो वो यज्ञेश्वरो मतः। २०। <br>
ब्रह्मा जनार्दनः शम्भुरिन्द्रो। वायुर्यमो रविः। <br>
हुतभुग्वरुणो धाता पूषा भूमिर्निंशाकरः। २१। <br>
एते चान्ये च ये देवाः शापानुग्रहकारिणः। <br>
नृपस्यैते शरीरस्थाः सर्वदेवमयो नृपः। २२। <br>
एवं ज्ञास्वा मयाज्ञप्तं यद्यथा क्रियतां तथा। <br>
न दातव्यं न यष्टव्यं न होतव्यं च भो द्विजाः। २३। <br>
भर्तृशुश्रूषणं धर्मो यथा स्त्रीणां परो मतः <br>
ममाज्ञापालनं धर्मो भवतां च तथा द्विजाः। २४। <br>
ऋषय ऊचुः<br>
देह्यनुज्ञां महाराज मा धर्मो यातु संक्षयम्। <br>
हविषां परिणामोऽयं यदेतदखिलं जगत्। २५। <br>
श्रीपराशर उवाच<br>
इति विज्ञाप्यमानोऽपि स वेनः परमर्षिभिः। <br>
यदा ददाति नानुज्ञां प्रोक्तः प्रोक्तः पुनः पुनः। २६। <br>
ततस्ते मुनयः सर्वे कोपामर्षसमन्विताः। <br>
हन्यतां हन्यतां पाप इत्यूचुस्ते परस्परम्। २७। <br>
यो यज्ञपुरुषं विष्णुमनादिनिधनं प्रभुम्। <br>
विनिन्दत्यधमाचारो न स योग्यो भुवः पतिः। २८। <br>
इत्युक्त्वा मंत्रपूतैस्तैः कुशैर्मुनिगणानृपम्। <br>
निजघ्नुर्निहतं पुर्वं भगवन्निन्दनादिना। २९। <br>
ततश्च मुनयो रेणुं ददृशुः सर्वतो द्विज। <br>
किमेतदिति चासन्नात्पप्रच्छुस्ते जनास्तदा। ३०। <br>
आख्यातं च जनैस्तेषां चोरीभूतैरराजके। <br>
राष्ट्रे तु लोकैरारब्धं परस्वादानमातुरैः। ३१। <br>
तेषामुदीर्णवेगानां चोराणां मुनिसत्तमाः। <br>
सुमहद्दृश्यते रेणुः परवित्तापहारिणाम्। ३२। <br>
ततः संमंत्र्! य ते सर्वे सुनयस्तस्य भूभृतः। <br>
ममन्थुरूरुं पुत्रार्थमनपत्यस्य यत्नतः। ३३। <br>
मथ्यमानात्समुत्तस्थौ तस्योरोः पुरुषः किल। <br>
दग्धस्थूणाप्रतीकाशः खल्वाटास्योतिह्रस्वकः। ३४। <br>
किं करोमीति तान्सर्वान्स विप्रानाह चातुरः। <br>
निषीदेति तमूचुस्ते निषादस्तेन सोऽभवत्। ३५। <br>
ततस्तत्संभवा जाता विन्ध्यशैलनिवासिनः। <br>
निषादा मुनिशार्दूल पापकर्मोपलक्षणाः। ३६। <br>
तेन द्वारेण तत्पापं निष्क्रान्तं तस्य भूपतेः। <br>
निषादास्ते ततो जाता वेनकल्मषनाशनाः। ३७। <br>
तस्यैव दक्षिणं हस्तं ममन्थुस्ते ततो द्विजाः। ३८। <br>
मथ्यमाने च तत्राभूत्पृथुर्वैन्यः प्रतापवान्। <br>
दीप्यमानः स्ववपुषा साक्षादग्निरिव ज्वलन्। ३९ <br>
आद्यमाजगवं नाम खात्पपात ततो धनुः। <br>
शराश्च दिव्या नभसः कवचं च पपात ह। ४०। <br>
तस्मिन् जाते तु भूतानि संप्रहृष्टानि सर्वशः। ४१। <br>
सत्पुत्रेणैव जातेन वेनोपि त्रिदिवं ययौ। <br>
पुन्नाम्नो नरकात् त्रातः सुतेन सुमहात्मना। ४२। <br>
तं समुद्रा श्च नद्यश्च रत्नान्यादाय सर्वशः। <br>
तोयानि चाभिषेकार्थं सर्वाण्येवोपतस्थिरे। ४३। <br>
पितामहश्च भगवान्देवैराङ्गिरसैः सह। <br>
स्थावराणि च भूतानि जङ्गमानि च सर्वशः। <br>
समागम्य तदा वैन्यमभ्यसिञ्चन्नराधिपम्। ४४। <br>
हस्ते तु दक्षिणे चक्रं दृष्ट्वा तस्य पितामहः। <br>
विष्णोरंशं पृथुं मत्वा परितोषं परं ययौ। ४५। <br>
विष्णुचक्र करे चिह्नं सर्वेषां चक्रवर्तिनाम्। <br>
भवत्यव्याहतो यस्य प्रभावस्त्रिदशैरपि। ४६। <br>
महता राजराज्येन पृथुर्वैन्यः प्रतापवान्। <br>
सोभिषिक्तो महातेजा विधिवद्धर्मको विदै। ४७। <br>
पित्रा पराजितास्तस्य प्रजास्तेनानुरञ्जिताः। <br>
अनुरागात्ततस्तस्य नाम राजेत्यजायत। ४८। <br>
आपस्तस्तंभिरे चास्य समुद्र मभियास्यतः। <br>
पर्वताश्च ददुर्मार्गं ध्वजभङ्गश्च नाभवत्। ४९। <br>
अकृष्टपच्या पृथिवी सिद्धन्त्यन्नानि चिंतया। <br>
सर्वकामदुघा गावः पुटके पुटके मधु। ५०। <br>
तस्य वै जातमात्रस्य यज्ञे पैतामहे शुभे। <br>
सूतः सूत्यां समुत्पन्नः सौत्येऽहनि महामतिः। ५१। <br>
तस्मिन्नेव महायज्ञेजज्ञे प्राज्ञेऽथ मागधः। <br>
प्रोक्तौ तदा मुनिवरैस्तावुभौ सूतमागधौ। ५२। <br>
स्तूयतामेष नृपतिः पृथुर्वैन्यः प्रतापवान्। <br>
कर्मैतदनुरूपं वां पात्रं स्तोत्रस्य चापरम्। ५३। <br>
ततस्तावूचतुर्विप्रान्सर्वानेव कृताञ्जली। <br>
अद्य जातस्य नो कर्म ज्ञायतेस्य महीपतेः। ५४। <br>
गुणा न चास्य ज्ञायन्ते न चास्य प्रथितं यशः। <br>
स्तोत्रं किमाश्रयं त्वस्य कार्यमस्माभिरुच्यताम्। ५५। <br>
ऋषय ऊचुः। <br>
करिष्यत्येष यत्कर्म चक्रवर्ती महाबलः। <br>
गुणा भविष्या ये चास्य तैरयं स्तूयतां नृपः। ५६। <br>
श्रीपराशर उवाच <br>
ततः स नृपतिस्तोषं तच्छ्रत्वा परमं ययौ। <br>
सद्गुणैः श्लाघ्यतामेति तस्माच्छ्लाघ्या गुणा मम। ५७। <br>
तस्माद्यदद्य स्तोत्रेण गुणनिर्वर्णनं त्विमौ। <br>
करिष्येते करिष्यामि तदेवाहं समाहितः। ५८। <br>
यदिमौ वर्जनीयं च किंचिदत्र वदिष्यतः। <br>
तदहं वर्जयिष्यामीत्येवं चक्रे मतिं नृपः। ५९। <br>
अथ तौ चक्रतुः स्तोत्रं पृथोर्वैन्यस्य धीमतः। <br>
भविष्यैः कर्मभिः सम्यक्सुस्वरौ सूतमागधौ। ६०। <br>
सत्यवाग्दानशीलोयं सत्यसन्धो नरेश्वरः। <br>
ह्रीमान्मैत्रः क्षमाशीलो विक्रान्तो दुष्टशासनः। ६१। <br>
धर्मज्ञश्च कृतज्ञश्च दयावान् प्रियभाषकः। <br>
मान्यान्मानयिता यज्वा ब्रह्मण्यः साधुसम्मतः। ६२। <br>
समः शत्रौ च मित्रे च व्यवहारस्थितौ नृपः। ६३ <br>
सूतेनोक्तान् गुणानित्थं स तदा मागधेन च। <br>
चकार हृदि तादृक् च कर्मणा कृतवानसौ। ६४। <br>
ततस्तु पृथिवीपालः पालयन्पृथिवीमिमाम्। <br>
इयाज विविधैर्यज्ञैर्महद्भिर्भूरिदक्षिणैः। ६५। <br>
तं प्रजाः पृथिवीनाथमुपतस्थुः क्षुधार्दिताः। <br>
ओषधीषु प्रणष्टासु तस्मिन्काले ह्यराजके। <br>
तमूचुस्ते नताः पृष्टास्तत्रागमनकारणम्। ६६। <br>
प्रजा ऊचुः <br>
अराजके नृपश्रेष्ठ धरित्र्! या सकलौषधीः। <br>
ग्रस्तास्ततः क्षयं यान्ति प्रजाः सर्वाः प्रजेश्वर। ६७। <br>
त्वन्नो वृत्तिप्रदो धात्रा प्रजापालो निरूपितः। <br>
देहि नः क्षुत्परीतानां प्रजानां जीवनौषधीः। ६८। <br>
श्रीपराशर उवाच <br>
ततस्तु नपतिर्दिव्यमादायजगवं धनुः। <br>
शरांश्च दिव्यान्कुपितः सोन्वधावद्वसुन्धराम्। ६९। <br>
ततो ननाश त्वरिता गौर्भूत्वा च वसुन्धरा। <br>
सा लोकान्ब्रह्मलोकादीन्संत्रासादगमन्मही। ७०। <br>
यत्र यत्र ययौ देवी सा तदा भूतधारिणी। <br>
तत्र तत्र तु सा वैन्यं ददृशो!ऽभ्युद्यतायुधम्। ७१। <br>
ततस्तं प्राह वसुधा पृथुं राजपराक्रमम्। <br>
प्रवेपमाना तद्बाणपरित्राणपरायणा। ७२। <br>
पृथिव्युवाच <br>
स्त्रीवधे त्वं महापापं किं नरेन्द्र। न पश्यसि। <br>
येन मां हंतुमत्यर्थं प्रकरोषि नृपोद्यमम्। ७३। <br>
पृथुरुवाच <br>
एकस्मिन् यत्र निधनं प्रापिते दुष्टकारिणि। <br>
बहूनां भवति क्षेमं तस्य पुण्यप्रदो वधः। ७४ <br>
पृथिव्युवाच <br>
प्रजानामुपकाराय यदि मां त्वं हनिष्यसि <br>
आधारः कः प्रजानां ते नृपश्रेष्ठ भविष्यति। ७५। <br>
पृथुरुवाच<br>
त्वां हत्वा वसुधे बाणैर्मच्छासनपराङ्मुखीम्। <br>
आत्मयोगबलेनेमा धारयिष्याम्यहं प्रजाः। ७६। <br>
श्रीपराशर उवाच <br>
ततः प्रणम्य वसुधा तं भूयः प्राह पार्थिवम्। <br>
प्रवेपिताङ्गी परमं साध्वसं समुपागता। ७७। <br>
पृथिव्युवाच <br>
उपायतः समारब्धाः सर्वे सिद्ध्यन्त्युपक्रमाः। <br>
तस्माद्वदाम्युपायं ते तं कुरुष्व यदीच्छसि। ७८। <br>
समस्ता या मया जीर्णा नरनाथ महौषधीः। <br>
यदीच्छसि प्रदास्यामि ताः क्षीरपरिणामिनीः। ७९। <br>
तस्मात्प्रजाहितार्थाय मम धर्मभृतां वर। <br>
तं तु वत्सं कुरुष्व त्वं क्षरेयं येन वत्सला। ८०। <br>
समां च कुरु सर्वत्र येन क्षीरं समंततः। <br>
वरौषधीबीजभूतं बीजं सर्वत्र भावये। ८१। <br>
श्रीपराशर उवाच <br>
तत उत्सारयामास शैलान् शतसहस्रशः। <br>
धनुष्कोट्या पदा वैन्यस्तेन शैला विवर्द्धिताः। ८२। <br>
न हि पूर्वविसर्गे वै विषमे पृथिवीतले। <br>
प्रविभागः पुराणां वा ग्रामाणां वा पुराऽभवत्। ८३। <br>
न सस्यानि न गोरक्ष्यं न कृषिर्न वणिक्पथः। <br>
वैन्यात्प्रभृति मैत्रेय सर्वस्यैतस्य सम्भवः। ८४। <br>
यत्रयत्र समं त्वस्य भूमेरासीद्द्विजोत्तम। <br>
तत्रतत्र प्रजाः सर्वा निवासं समरोचयत्। ८५। <br>
आहारः फलमूलानि प्रजानामभवत्तदा। <br>
कृच्छ्रेण महता सोपि प्रणष्टास्वौषदीषु वै। ८६। <br>
स कल्पयित्वा वत्सं तु मनुं स्वायंभुवं प्रभुम्। <br>
स्वपाणौ पृथिवीनाथो दुदोह पृथिवीं पृथुः। <br>
सस्यजातानि सर्वाणि प्रजानां हितकाम्यया। ८७। <br>
तेनान्नेन प्रजास्तात वर्तन्तेद्यापि नित्यशः। ८८। <br>
प्राणप्रदाता स पृथुर्यस्माद्भूमेरभूत्पिता। <br>
ततस्तु पृथिवीसंज्ञामवापाखिलधारिणी। ८९ <br>
ततश्च देवैर्मुनिभिर्दैत्यै रक्षोभिरद्रि भिः। <br>
गन्धर्वैरुरगैर्यक्षैः पितृभिस्तरुभिस्तथा। ९०। <br>
तत्तत्पात्रमुपादाय तत्तद्दुग्धं मुने पयः। <br>
वत्सदोग्धृविश्षोआ!श्च तेषां तद्योनयोऽभवन्। ९१। <br>
सैषा धात्री विधात्री च धारिणी पोषणी तथा। <br>
सर्वस्य तु ततः पृथ्वी विष्णुपादतलोद्भवा। ९२। <br>
एवं प्रभावस्स पृथुः पुत्रो वैन्यस्य वीर्यवान्। <br>
जज्ञे महीपतिः पूर्वो राजाभूज्जनरञ्जनात्। ९३। <br>
य इदं जन्म वैन्यस्य पृथोः संकीर्त्तरेन्नरः। <br>
न तस्य दुष्कृतं किंचित्फलदायि प्रजायते। ९४। <br>
दुस्स्वप्नोपशमं नॄणां शृण्वतामेतदुत्तमम्। <br>
पृथोर्जन्म प्रभावश्च करोति सततं नृणाम्। ९५। <br>
इति श्रीविष्णुपुराणे प्रथमेंशे त्रयोदशोध्यायः॥ १३<br>
<br>
