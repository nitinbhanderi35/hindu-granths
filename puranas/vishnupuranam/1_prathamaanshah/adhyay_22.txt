श्रीपराशर उवाच<br>
यदाभिषिक्तः स पृथुः पूर्वं राज्ये महर्षिभिः  ।<br>
ततः क्रमेण राज्यानि ददौ लोकपितामहः  ॥ १,२२.१ ॥<br>
नक्षत्रग्रहविप्राणां वीरुधां चाप्यशेषतः  ।<br>
सोमं राज्ये दधद्ब्रह्मा यज्ञानां तपसामपि  ॥ १,२२.२ ॥<br>
राज्ञां वैश्रवणं राज्ये जलानां वरुणं तथा  ।<br>
आदित्यानां पतिं विष्णुं वसूनामथ पावकम्  ॥ १,२२.३ ॥<br>
प्रजापतीनां दक्षं तु वासवं मरुतामपि  ।<br>
दैत्यानां दानवानां च प्रह्लादमधिपं ददौ  ॥ १,२२.४ ॥<br>
पितॄणां धर्मराजानं यमं राज्येऽभ्यषेचयत् ।<br>
ऐरावतं गर्जेद्राणामशेषाणां पतिं ददौ  ॥ १,२२.५ ॥<br>
पतत्रिणां तु गरुडं देवानामपि वासवम्  ।<br>
उच्चैःश्रवसमश्वानां वृषभं तु गवामपि  ॥ १,२२.६ ॥<br>
मृगाणां चैव सर्वेषां राज्ये सिंहं ददौ प्रभुः  ।<br>
शेषं तु दन्दशूकानामकरोत्पतिमव्ययः  ॥ १,२२.७ ॥<br>
हिमालयं स्थावराणां मुनीनां कपिलं मुनिम्  ।<br>
नखिनां दंष्ट्रिणां चैव मृगाणां व्याघ्रमीश्वरम्  ॥ १,२२.८ ॥<br>
वनस्पतीनां राजानां प्लक्षमैवाभ्यषेचयत् ।<br>
एवमेवान्यजातीनां प्राधान्येनाकरोत्प्रभून्  ॥ १,२२.९ ॥<br>
एवं विभज्य राज्यानि दिशां पालाननन्तरम्  ।<br>
प्रजापतिपतिर्ब्रह्मा स्थापयामास सर्वतः  ॥ १,२२.१० ॥<br>
पूर्वस्यां दिशि राजानं वैराजस्य प्रजापतेः  ।<br>
दिशापालं सुधन्वानं सुतं वै सोऽभ्यषेचयत् ॥ १,२२.११ ॥<br>
दक्षिणस्यां दिशि तथा कर्दमस्य प्रजापतेः  ।<br>
पुत्रं शङ्खपदं नाम राजानं सोऽभ्यषेचयत् ॥ १,२२.१२ ॥<br>
पश्चिमस्यां दिशि तथा रजसः पुत्रमच्युतम्  ।<br>
केतुमन्तं महात्मानं राजानं सोऽभ्यषेचयत् ॥ १,२२.१३ ॥<br>
तथा हिरण्यरोमाणं पर्जन्यस्य प्रजापतेः  ।<br>
उदीच्यां दिशि दुर्धर्षं राजानमभ्यषेचयत् ॥ १,२२.१४ ॥<br>
तैरियं पृथिवी सर्वा सप्तद्वीपा सपत्तना  ।<br>
यथाप्रदेशमद्यापि धर्मतः परिपाल्यते  ॥ १,२२.१५ ॥<br>
एते सर्वे प्रवृत्तस्य स्थितौ विष्णोर्महात्मनः  ।<br>
विभूतिभूता राजानो ये चान्ये मुनिसत्तम  ॥ १,२२.१६ ॥<br>
ये भविष्यन्ति ये भूताः सर्वे भूतेश्वरा द्विज  ।<br>
ते सर्वे सर्वभूतस्य विष्णोरंशा द्विजोत्तम  ॥ १,२२.१७ ॥<br>
ये तु देवाधिपतयो ये च दैत्याधिपास्तथा  ।<br>
दानवानां च ये नाथा ये नाथाः पिशिताशिनाम्  ॥ १,२२.१८ ॥<br>
पशूनां ये च पतयः पतयो ये च पक्षिणाम्  ।<br>
मनुष्याणां च सर्पाणां नागानामधिपाश्च ये  ॥ १,२२.१९ ॥<br>
वृक्षाणां पर्वतानां च ग्रहाणां चापि येऽधिपाः  ।<br>
अतीता वर्तमानाश्च ये भविष्यन्ति चापरे  ।<br>
ते सर्वे सर्वभूतस्य विष्णोरंशसमुद्भवाः  ॥ १,२२.२० ॥<br>
न हि पालनसामर्थ्यमृते सर्वेश्वरं हरिम्  ।<br>
स्थितं स्थितौ महाप्राज्ञ भवत्यन्यस्य कस्यचित् ॥ १,२२.२१ ॥<br>
सृजत्येष जगत्सृष्टौ स्थितौ पाति सनातनः  ।<br>
हन्ति चैवान्तकत्वेन रजःसत्त्वादिसंश्रयः  ॥ १,२२.२२ ॥<br>
चतुर्विभागः संसृष्टौ चतुर्धा संस्थितः स्थितौ  ।<br>
प्रलयं च करोत्यन्ते चतुर्भेदो जनार्दनः  ॥ १,२२.२३ ॥<br>
एकेनांशेन ब्रह्मसौ भवत्यव्यक्तमूर्तिमान्  ।<br>
मरीचिमिश्राः पतयः प्रजानाञ्चान्यभागशः  ॥ १,२२.२४ ॥<br>
कालस्तृतीयस्तस्यांशः सर्वभूतानि चापरः  ।<br>
इत्थं चतुर्धा संसृष्टौ वर्ततेसौ रजोगुणः  ॥ १,२२.२५ ॥<br>
एकांशेनास्थितो विष्णुः करोति प्रतिपालनम्  ।<br>
मन्वादिरूपश्चान्येन कालरूपोऽपरोण च  ॥ १,२२.२६ ॥<br>
सर्वभूतेषु चान्येन संश्थितः कुरुते स्थितिम्  ।<br>
सत्त्वं गुणं समाश्रित्य जगतः पुरुषोत्तमः  ॥ १,२२.२७ ॥<br>
आश्रित्य तमसो वृत्तिमन्तकाले तथा पुनः  ।<br>
रुद्रस्वरूपो भगवानेकांशेन भवत्यजः  ॥ १,२२.२८ ॥<br>
अग्न्यन्तकादिरूपेण भागेनान्येन वर्तते  ।<br>
कालस्वरूपो भागो यःसर्वभूतानि चापरः  ॥ १,२२.२९ ॥<br>
विनाशं कुर्वतस्तस्य चतुर्धैवं महात्मनः  ।<br>
विभागकल्पना ब्रह्मन् कथ्यते सार्वकालिकी  ॥ १,२२.३० ॥<br>
ब्रह्म दक्षादयः कालस्तथै वाखिलजन्तवः  ।<br>
विभूतयो हरेरेता जगतः सृष्टिहेतवः  ॥ १,२२.३१ ॥<br>
विष्णुर्मन्वादयः कालः सर्वभूतानि च द्विज  ।<br>
स्थितेर्निमित्तभूतस्य विष्णोरेता विभूतयः  ॥ १,२२.३२ ॥<br>
रुद्रः कालान्तकाद्याश्च समस्ताश्चैव जन्तवः  ।<br>
चतुर्धा प्रलायायैता जनार्दनविभूतयः  ॥ १,२२.३३ ॥<br>
जगदादौ तथा मध्ये सृष्टिराप्रलया द्विज  ।<br>
धात्रा मरीचिमिश्रैश्च क्रियते जन्तुभिस्तथा  ॥ १,२२.३४ ॥<br>
ब्रह्म सृजत्यादिकाले मरीचिप्रमुखास्ततः  ।<br>
उत्पादयन्त्यपत्यानि जन्तवश्च प्रतिक्षणम्  ॥ १,२२.३५ ॥<br>
कालेन न विना ब्रह्म सृष्टिनिष्पादको द्विज  ।<br>
न प्रजापतयः सर्वे न चैवाखिलजन्तवः  ॥ १,२२.३६ ॥<br>
एवमेव विभागोयं स्तितावप्युपदिश्यति  ।<br>
चतुर्दा तस्य देवस्य मैत्रेय प्रलये तथा  ॥ १,२२.३७ ॥<br>
यत्किञ्चित्सृज्यते येन सत्त्वजातेन वै द्विज  ।<br>
तस्य सृज्यस्य सम्भूतो तत्सर्वं वै हरेस्तनुः  ॥ १,२२.३८ ॥<br>
हन्ति यावच्च यत्किञ्चित्सत्त्वं स्थावरजङ्गमम्  ।<br>
जनार्दनस्य तद्रौद्रं मैत्रेयान्तकरं वपुः  ॥ १,२२.३९ ॥<br>
एवमेष जगत्स्त्रष्टा जगत्पाता तथा जगत् ।<br>
जगद्भक्षयिता देवः समस्तस्य जनार्दनः  ॥ १,२२.४० ॥<br>
सृष्टिस्थित्यन्तकालेषु त्रिधैवं संप्रवर्तते  ।<br>
गुणप्रवृत्या परमं पदं तस्यागुणं महत् ॥ १,२२.४१ ॥<br>
तच्च ज्ञानमयं व्यापि स्वसंवेद्यमनौपमम्  ।<br>
चतुष्प्रकारं तदपि स्वरूपं परमात्मनः  ॥ १,२२.४२ ॥<br>
श्रीमैत्रेय उवाच<br>
चतुःप्रकारतां तस्य ब्रह्मभूतस्य हे मुने  ।<br>
ममाचक्ष्व यथान्यायं यदुक्तं परमं पदम्  ॥ १,२२.४३ ॥<br>
श्रीपराशर उवाच<br>
मैत्रेय कारणं प्रोक्तं साधनं सर्ववस्तुषु  ।<br>
साध्यं च वस्त्वभिमतं यत्साधयितुमात्मनः  ॥ १,२२.४४ ॥<br>
योगिनो मुक्तिकामस्य प्राणायामादिसाधनम्  ।<br>
साध्यं च परमं ब्रह्म पुनर्नावर्तते यतः  ॥ १,२२.४५ ॥<br>
साधनालम्बनं ज्ञानं मुक्तये योगिनां हि यत् ।<br>
स भेदः प्रथमस्तस्य ब्रह्मभूतस्य वै मुने  ॥ १,२२.४६ ॥<br>
युञ्जतः क्लेशमुक्त्यर्थं साध्यं यद्ब्रह्म योगिनः  ।<br>
तदालम्बनविज्ञानं द्वितीयोऽंशो महामुने  ॥ १,२२.४७ ॥<br>
उभयोस्त्वविभागेन साध्यसाधनयोर्हि यत् ।<br>
विज्ञानमद्वैतमयं तद्भागोन्यो मयोदितः  ॥ १,२२.४८ ॥<br>
ज्ञानत्रयस्य वै तस्य विशेषो यो महामुने  ।<br>
तन्निराकरणद्वारा दर्शितात्मस्वरूपवत् ॥ १,२२.४९ ॥<br>
निर्व्यापारमनाख्येयं व्याप्तिमात्रमनूपमम्  ।<br>
आत्मसम्बोधविषयं सत्तामात्रमलक्षणम्  ॥ १,२२.५० ॥<br>
प्रशान्तमभयं शुद्धं दुर्विभाव्यमसंश्रयम्  ।<br>
विष्णोर्ज्ञानमयस्योक्तं तज्ज्ञानं ब्रह्मसंज्ञितम्  ॥ १,२२.५१ ॥<br>
तत्र ज्ञाननिरोधेन योगिनो यान्ति ये लयम्  ।<br>
संसारकर्षणोप्तौ ते यान्ति निर्बीजतां द्विजा  ॥ १,२२.५२ ॥<br>
एवंप्रकारममलं नित्यं व्यापकमक्षयम्  ।<br>
समस्तहेयरहितं विष्ण्वाख्यं परमं पदम्  ॥ १,२२.५३ ॥<br>
तद्ब्रह्म परमं योगी यतो नावर्तते पुनः  ।<br>
श्रयत्यपुण्योपरमे क्षीणक्लेशेऽतिनिर्मले  ॥ १,२२.५४ ॥<br>
द्वे रूपे ब्रह्मणस्तस्य मूर्तं चामूर्तमेव च  ।<br>
क्षराक्षरास्वरूपे ते सर्वभूतेष्ववस्थिते  ॥ १,२२.५५ ॥<br>
अक्षरं तत्परं ब्रह्म क्षरं सर्वमिदं जगत् ।<br>
एकदेशस्थितस्याग्नेर्ज्योत्स्त्रा विस्तारिणि यथा  ।<br>
परस्य ब्रह्मणः शक्तिस्तथोदमखिलं जगत् ॥ १,२२.५६ ॥<br>
तत्राप्यासन्नदूरत्वाद्बहुत्वस्वल्पतामयः  ।<br>
ज्योत्स्नाभेदोस्ति तच्छक्तेस्तद्वन्मैत्रेय विद्यते  ॥ १,२२.५७ ॥<br>
ब्रह्मविष्णुशिवा ब्रह्मन्प्रधाना ब्रह्मशक्तयः  ।<br>
ततश्च देवा मैत्रेय न्यूना दक्षादयस्ततः  ॥ १,२२.५८ ॥<br>
ततो मनुष्याः पशवौ मृगपक्षिसरीसृपाः  ।<br>
न्यूनान्यूनतराश्चैव वृक्षगुल्मादयस्तथा  ॥ १,२२.५९ ॥<br>
तदेतदक्षरं नित्यं जगन्मुनिवराखितम्  ।<br>
आविर्भावतिरोभावजन्मनाशविकल्पवत् ॥ १,२२.६० ॥<br>
सर्वशक्ति मयो विष्णुः स्वरूपं ब्रह्मणः परम्  ।<br>
मूर्तं यद्योगिभिः पूर्वं योगारम्भेषु चिन्त्यते  ॥ १,२२.६१ ॥<br>
सालम्बनो महायोगः सबीजो यत्रसंस्थितः  ।<br>
मनस्यव्याहते सम्यग्युञ्जतां जायते मुने  ॥ १,२२.६२ ॥<br>
स परः परशक्तीनां ब्रह्मणः समनन्तरम्  ।<br>
मूर्तं ब्रह्म महाभाग सर्वब्रह्ममयो हरिः  ॥ १,२२.६३ ॥<br>
यत्र सर्वमिदं प्रोतमोतं चैवाखितं जगत् ।<br>
ततो जगज्जगत्यस्मिन्स जगच्चखिलं मुने  ॥ १,२२.६४ ॥<br>
क्षराक्षरमयो विष्णुर्बिभर्त्यखिलमीश्वरः  ।<br>
पुरुषाव्याकृतमयं भूषणास्त्रस्वरूपवत् ॥ १,२२.६५ ॥<br>
श्रीमैत्रेय उवाच<br>
भूषणास्त्रस्वरूपस्थं यच्चैतदखिलं जगत् ।<br>
बिभर्ति भगवान्विष्णुस्तन्ममाख्यातुमर्हसि  ॥ १,२२.६६ ॥<br>
श्रीपराशर उवाच<br>
नमस्कृत्वाप्रमेयाय विष्णवे प्रभविष्णवे  ।<br>
कथयामि यथाख्यातं वसिष्ठेन ममा भवत् ॥ १,२२.६७ ॥<br>
आत्मानमस्य जगतो निर्लेपमगुणामलम्  ।<br>
बिभर्ति कौस्तुभमणिस्वरूपं भगवान्हरिः  ॥ १,२२.६८ ॥<br>
श्रीवत्ससंस्थानधरमनन्तेन समाश्रितम्  ।<br>
प्रधानं बुद्धिरप्यास्ते गदारूपेण माधवे  ॥ १,२२.६९ ॥<br>
भूतादिमिन्द्रियादिं च द्विधाहङ्कारमीश्वरः  ।<br>
बिभर्ति शंखरूपेण शार्ङ्गरूपेण च स्थितम्  ॥ १,२२.७० ॥<br>
चलत्स्वरूपमत्यन्तं जवेनान्तारितानिलम्  ।<br>
चक्रस्वरूपं च मनो धत्ते विष्णुकरे स्थितम्  ॥ १,२२.७१ ॥<br>
पञ्चरूपा तु या माला वैजयन्ती गदाभृतः  ।<br>
सा भूतहेतुसंघाता भूतमाला च वै द्विज  ॥ १,२२.७२ ॥<br>
यानीन्द्रियाण्यशेषाणि बुद्धिकर्मात्मकानि वै  ।<br>
शररूपाण्यशेषाणि तानि धत्ते जनार्दनः  ॥ १,२२.७३ ॥<br>
बिभर्ति यच्चासिरत्नमच्युतोत्यन्तनिर्मलम्  ।<br>
विद्यामय तु तज्ज्ञानमविद्याकोशसंस्थितम्  ॥ १,२२.७४ ॥<br>
इत्थं पुमान्प्रधानं च बुद्ध्यहङ्कारमेव च  ।<br>
भूतानि च हृषीकेशे मनः सर्वेन्द्रियाणि च  ।<br>
विद्याविद्ये च मैत्रेय सर्वमेतत्समाश्रितम्  ॥ १,२२.७५ ॥<br>
अस्त्रभूषणसंस्थानस्वरूपं रूपवर्जितः  ।<br>
बिभार्ति मायारूपोसौ श्रेयसे प्राणिनां हरिः  ॥ १,२२.७६ ॥<br>
सविकारं प्रधानं च पुमांश्चैवाखिलं जगत् ।<br>
बिभर्ति पुण्डहीकाक्षस्तदेवं परमेश्वरः  ॥ १,२२.७७ ॥<br>
या विद्या या तथाविद्या यत्सद्यच्चासदव्ययम्  ।<br>
तत्सर्वं सर्वभूतेशे मैत्रेय मधुसूदने  ॥ १,२२.७८ ॥<br>
कलाकाष्ठानिमेषादिदिनर्त्वयनहायनैः  ।<br>
कालस्वरूपो भगवानपापो हरिरव्ययः  ॥ १,२२.७९ ॥<br>
भूर्लोकोथ भुवर्लोकः स्वर्लोको मुनिसत्तम  ।<br>
महर्जनस्तपः सत्यं सप्त लोका इमे विभुः  ॥ १,२२.८० ॥<br>
लोकात्ममूर्तिः सर्वेषां पूर्वेषामपि पूर्वजः  ।<br>
आधारः सर्वविद्यानां स्वयमेव हरिः स्थितः  ॥ १,२२.८१ ॥<br>
देवमानुषपश्वादिश्वरूपैर्बहुभिः स्थितः  ।<br>
ततः सर्वेश्वरोऽनन्तो भूतमूर्तिरमूर्तिमान्  ॥ १,२२.८२ ॥<br>
ऋचो यजूंषि सामानि तथैवाथर्वाणानि वै  ।<br>
इतिहासोपवेदाश्च वेदान्तेषु तथोक्तयः  ॥ १,२२.८३ ॥<br>
वेदाङ्गानि समस्तानि मन्वादिगदितानि च  ।<br>
शास्त्राण्यशेषाण्याख्यानान्यनुवाकाश्च ये क्वचित् ॥ १,२२.८४ ॥<br>
काव्यालापाश्च ये केचिद्रीतकान्यखिलानि च  ।<br>
शब्दमूर्तिधरस्यैतद्वपुर्विष्णोर्महात्मनः  ॥ १,२२.८५ ॥<br>
यानि मूर्तान्यमूर्तानि यान्यत्रान्यत्र वा क्वचित् ।<br>
सन्ति वै वस्तुजातानि तानि सर्वाणि तद्वपुः  ॥ १,२२.८६ ॥<br>
अहं हरिः सर्वमिदं जनार्दनो नान्यत्ततः कारणकार्यजातम्  ।<br>
ईदृङ्मनो यस्य न तस्यट भूयो भवोद्भावा द्वन्द्वगदा भवन्ति  ॥ १,२२.८७ ॥<br>
इत्यैष तेंशः प्रथमः पुराणस्यास्य वै द्विज  ।<br>
यथावत्कथितो यस्मिन्धृते पापैः प्रमुच्यते  ॥ १,२२.८८ ॥<br>
कार्त्तिक्यां पुष्करस्नाने द्वादशाब्देन यत्फलम्  ।<br>
तदस्य श्रवणात्सव मैत्रेयाप्नोति मानवः  ॥ १,२२.८९ ॥<br>
देवर्षिपितृगन्धर्वयक्षादिनां च सम्भवम्  ।<br>
भवन्ति शृण्वतः पुंसो देवाद्य वरदा मुने  ॥ १,२२.९० ॥<br>
इति श्रिविष्णुमहापुराणे प्रथमेऽंशे द्वाविंशोऽध्यायः<br>
इति श्रीपराशरमुनिविरचिते श्रीविष्णुपरत्वनिर्णायके श्रीमति विष्णुमहापुराणे प्रथमांशः समाप्तः  ।<br>
<br>
