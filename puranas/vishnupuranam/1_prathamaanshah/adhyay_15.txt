श्रीपराशर उवाच<br>
तपश्चरत्सु पृथिवीं प्रचेतःसु महीरुहाः  ।<br>
अरक्ष्यमाणामावव्रुर्बभूवाथ प्रजाक्षयः  ॥ १,१५.१ ॥<br>
नाशकन्मरुतो वातुं वृतं खमभवद्द्रुमैः  ।<br>
दशवर्षसहस्राणि न शकुश्चेष्टितुं प्रजाः  ॥ १,१५.२ ॥<br>
तान्दृष्ट्वा जलनिष्क्रान्ताः सर्वे क्रुद्धाः प्रचेतसः  ।<br>
मुखेभ्यो वायुमग्निं च तेऽसृजन् जातमन्यवः  ॥ १,१५.३ ॥<br>
उन्मूलानथ तान्वृक्षान्कृत्वा वायुरशोषयत् ।<br>
तानग्निरदहद्घोरस्तत्राभूद्द्रुमसंक्षयः  ॥ १,१५.४ ॥<br>
द्रुमक्षयमथो दृष्ट्वा किञ्चिच्छिष्टेषु शाखिषु  ।<br>
उपगम्याब्रवीदेतान्राजा सोमः प्रजापतीन्  ॥ १,१५.५ ॥<br>
कोपं यच्छत राजानः शृणुध्वञ्च वचो मम  ।<br>
सन्धानं वः करिष्यामि सह क्षितिरुहैरहम्  ॥ १,१५.६ ॥<br>
रत्नभूता च कन्येयं वार्क्षेयी वरवर्णिनी  ।<br>
भविष्यज्जानता पूर्वं मया गोभिर्विवर्धिता  ॥ १,१५.७ ॥<br>
मारिषा नाम नाम्नैषा वृक्षाणामिति निर्मिता  ।<br>
भार्या वोऽस्तु महाभागा ध्रुवं वंशविवर्धिनी  ॥ १,१५.८ ॥<br>
युष्माकं तेज सोर्धेन मम चार्धेन तेजसः  ।<br>
अस्यामुत्पत्स्यते विद्वान्दक्षोनाम प्रजापतिः  ॥ १,१५.९ ॥<br>
मम चांशेन संयुक्तो युष्मत्तेजोमयेन वै  ।<br>
तेजसाग्निसमो भूयः प्रजाः संवर्धयिष्यति  ॥ १,१५.१० ॥<br>
कण्डुर्नाम मुनिः पूर्वमासीद्वेदविदां वरः  ।<br>
मुरम्ये गोमतीतीरे म तेपे परमं तपः  ॥ १,१५.११ ॥<br>
तत्क्षोभाय सुरेन्द्रेण प्रम्लोचाख्या वराप्सराः  ।<br>
प्रयुक्ता क्षोभयामास तमृषिं सा शुचिस्मिता  ॥ १,१५.१२ ॥<br>
क्षोभितः स तया सार्धं वर्षाणामधिकं शतम्  ।<br>
अतिष्ठन्मन्दरद्रोण्यां विषयासक्तमानसः  ॥ १,१५.१३ ॥<br>
तं सा प्राह महाभाग गन्तुमिच्छाम्यहं दिवम्  ।<br>
प्रसादसुमुखो ब्रह्मन्ननुज्ञां दातुमर्हसि  ॥ १,१५.१४ ॥<br>
तयैवमुक्तः स मुनिस्तस्यामासक्तमानसः  ।<br>
दिनानि कतिचिद्भद्रे स्थीयतामित्यभाषत  ॥ १,१५.१५ ॥<br>
एवमुक्ता ततस्तेन साग्रं वर्षशतं पुनः  ।<br>
बुभुजे विषयांस्तन्वी तेन साकं महात्मना  ॥ १,१५.१६ ॥<br>
अनुज्ञां देहि भगवन् व्रजामि त्रिदशालयम्  ।<br>
उक्तस्तथेति स पुनः स्थीयतामित्यभाषत  ॥ १,१५.१७ ॥<br>
पुनर्गते वर्षशते साधिक सा शुभानना  ।<br>
यामीत्याह दिवं ब्रह्मन्प्रणयस्मितशोभनम्  ॥ १,१५.१८ ॥<br>
उक्तस्तयैवं स मुनिरुपगुह्यायते क्षणाम्  ।<br>
इहास्यतां क्षणं सुभु चिरकालं गमिष्यसि  ॥ १,१५.१९ ॥<br>
सा क्रीडमाना सुश्रोणी सह तेनर्षिणा पुनः  ।<br>
शतद्वयं किञ्चिदूनं वर्षणामन्वतिष्ठत  ॥ १,१५.२० ॥<br>
गमनाय महाभाग देवराजनिवेशनम्  ।<br>
प्रोक्तः प्रोक्तस्तया तन्व्या स्थीयतामित्यभाषत  ॥ १,१५.२१ ॥<br>
तस्य शापभयाद्भीता दाक्षिण्येन च दक्षिणा  ।<br>
प्रोक्ता प्रणयभङ्गर्तिवेदिनी न जहौ मुनिम्  ॥ १,१५.२२ ॥<br>
तया च रमतस्तस्य परमर्षेरहर्निशम्  ।<br>
नवंनवमभूत्प्रम मन्मथाविष्टचेतसः  ॥ १,१५.२३ ॥<br>
एकदा तु त्वरायुक्तो निश्चक्रामोटजान्मुनिः  ।<br>
निष्क्रामन्तं च कुत्रेति गम्यते प्राह सा शुभा  ॥ १,१५.२४ ॥<br>
इत्युक्तः स तया प्राह परिवृत्तमहः शुभे  ।<br>
सन्ध्योपास्तिं करिष्यामि क्रियालोपोन्यथा भवेत् ॥ १,१५.२५ ॥<br>
ततः प्रहस्य सुददी तं सा प्राह महामुनिम्  ।<br>
किमद्य सर्वधर्मज्ञ परिवृत्तमहस्तव  ॥ १,१५.२६ ॥<br>
बहूनां विप्र वर्षाणां परिवृत्तम हस्तव  ।<br>
गतमेतन्न कुरुते विस्मयं कस्य कथ्यताम्  ॥ १,१५.२७ ॥<br>
मुनिरुवाच<br>
प्रातस्त्वमागता भद्रे नदीतीरमिदं शुभम्  ।<br>
मया दृष्टासि तन्वङ्गि प्रविष्टासि ममाश्रमम्  ॥ १,१५.२८ ॥<br>
इयं च वर्तते सन्ध्या परिणाममहर्गतम्  ।<br>
उपहासः किमर्थोयं सद्भावः कथ्यतां मम  ॥ १,१५.२९ ॥<br>
प्रम्लोचोवाच<br>
प्रत्यूषस्यागता ब्रह्मन् सत्यमेतन्न तन्मृषा  ।<br>
नन्वस्य तस्य कालस्य गतान्यब्दशतानि ते  ॥ १,१५.३० ॥<br>
सोम उवाच<br>
ततः स साध्वसो विप्रस्तां पप्रच्छायतेक्षणाम्  ।<br>
कथ्यतां भीरु कः कालस्त्वया मे रमतः सह  ॥ १,१५.३१ ॥<br>
प्रम्लोचोवाच<br>
सप्तोत्तराम्यतीतानि नववर्षशतानि ते  ।<br>
मासाश्च षट्तथैवान्यत्समतीतं दिनत्रयम्  ॥ १,१५.३२ ॥<br>
ऋषिरुवाच<br>
सत्यं भीरु वदस्येतत्परिहासोऽथवा शुभे  ।<br>
दिनमेकमहं मन्येत्वया सार्धमिहासितम्  ॥ १,१५.३३ ॥<br>
प्रम्लोचोवाच<br>
वदिष्याम्यनृतं ब्रह्मन्कथमत्र तवान्तिके  ।<br>
विशेषेणाद्य भवता पृष्टा मार्गानुवर्तिना  ॥ १,१५.३४ ॥<br>
सोम उवाच<br>
निशम्य तद्वचः सत्यं स मुनिर्नृपनन्दनाः  ।<br>
धिक्धिक्मामित्यतीवेत्थं निनिन्दात्मानमात्मना  ॥ १,१५.३५ ॥<br>
मुनिरुवाच<br>
तपांसि मम नष्टनि हतं ब्रह्मविदां धनम्  ।<br>
हतो विवेकः केनापि योषिन्मोहाय निर्मिताः  ॥ १,१५.३६ ॥<br>
ऊर्मिषट्कातिगं ब्रह्म ज्ञेयमात्मजयेन मे  ।<br>
मतिरेषा हृता येन धिक्तं कामं महाग्रहम्  ॥ १,१५.३७ ॥<br>
व्रतानि वेदवेद्याप्तिकाराणान्यखिलानि च  ।<br>
नरकग्राममर्गेण सङ्गेनापहृतानि मे  ॥ १,१५.३८ ॥<br>
विनिन्द्येत्थं स धर्मज्ञः स्वयमात्मानमात्मना  ।<br>
तामप्सरसमासीनामिदं वचनमब्रवीत् ॥ १,१५.३९ ॥<br>
गच्छ पापे यथाकामं यत्कार्यं तत्कृतं त्वया  ।<br>
देवराजस्य मत्क्षोभं कुर्वन्त्या भावचेष्टितैः  ॥ १,१५.४० ॥<br>
न त्वां करोण्यहं भस्म क्रोधतीव्रेण वह्निना  ।<br>
सतां सप्तपदं मैत्रुमुषि तोहं त्वया सह  ॥ १,१५.४१ ॥<br>
अथ वा तव को दोषः किं वा कुप्याम्यहं तव  ।<br>
ममैव दोषो नितरां येनाहमजितेन्द्रियः  ॥ १,१५.४२ ॥<br>
यया शक्रप्रियार्थिन्या कृतो मे तपसो व्ययः  ।<br>
त्वया धिक्तां महामोहमञ्जृषां सुजुगुप्सिताम्  ॥ १,१५.४३ ॥<br>
सोम उवाच<br>
यावदित्थं स विप्रर्षिस्तां ब्रवीति समुध्यमाम्  ।<br>
तावद्गलत्स्वेदजला साबभूवातिवेपथुः  ॥ १,१५.४४ ॥<br>
प्रवेपमानां सततं खिन्नगात्रलतां सतीम्  ।<br>
गच्छ गच्छेति सक्रोधमुवाच मुनिसत्तमः  ॥ १,१५.४५ ॥<br>
सा तु निर्भर्त्सिता तेन विनाष्क्रम्य तदाश्रमात् ।<br>
आकाशगामिनी स्वेदं ममार्ज तरुपल्लवैः  ॥ १,१५.४६ ॥<br>
निर्मार्जमाना गात्राणि गलत्स्वेदजलानि वै  ।<br>
वृक्षाद्धृक्षं ययौ बाला तदग्रारुणपल्लवैः  ॥ १,१५.४७ ॥<br>
ऋषिणा यस्तदा गर्भस्तस्या देहे समाहितः  ।<br>
निर्जगाम स रोमाञ्चस्वेदरूपी तदङ्गतः  ॥ १,१५.४८ ॥<br>
तं वृक्षा जगृहुर्गर्भमेकं चक्रे तु मारुतः  ।<br>
मया चाप्यायितो गोभिः स तदा ववृधे शनैः  ॥ १,१५.४९ ॥<br>
वृक्षाग्रगर्भसम्भूता मारिषाख्या वरानना  ।<br>
तां प्रदास्यन्ति वो वृक्षाः कोप एष प्रशाम्यताम्  ॥ १,१५.५० ॥<br>
कण्डोरपत्यमेवं सा वृक्षेभ्यश्च समुद्गता  ।<br>
ममापत्यं तथा वायोः प्रम्लोचातनया च सा  ॥ १,१५.५१ ॥<br>
स चापि भगवान् कण्डुः क्षीणे तपसि सत्तमः  ।<br>
पुरुषोत्तमाख्यं मैत्रेय विष्णोरायतनं ययौ  ॥ १,१५.५२ ॥<br>
तत्रैकाग्रमतिर्भूत्वा चकाराराधनं हरेः  ।<br>
ब्रह्मपारमयं कुर्वञ्जपमेकाग्रमानसः  ।<br>
ऊर्ध्वबाहुर्महायोगी स्थित्वासौ भूपनन्दनाः  ॥ १,१५.५३ ॥<br>
प्रचेतस ऊचुः<br>
ब्रह्मपारं मुने श्रोतुमिच्छामः परमं स्तवम्  ।<br>
जपता कण्डुना देवो येनाराध्यत केशवः  ॥ १,१५.५४ ॥<br>
सोम उवाच<br>
पारं परं विष्णुरपारपारः परः परेभ्यः पामारथरूपी  ।<br>
सब्रह्पारः परपारभूतः परः पराणामपि पारपारः  ॥ १,१५.५५ ॥<br>
स कारणं कारणतस्ततोपि तस्यापि हेतुः  ।<br>
कार्येषु चैवं सह कर्मकर्तृरूपैरशेषैरवतीह सर्वम्  ॥ १,१५.५६ ॥<br>
ब्रह्म प्रभुर्ब्रह्म स सर्वभूतो ब्रह्म प्रजानां पतिरच्युतोऽसौ  ।<br>
ब्रह्माव्ययं नित्यमजं स विष्णुरपक्षयाद्यैरखिलैरसङ्गि  ॥ १,१५.५७ ॥<br>
ब्रह्माक्षरमजं नित्यं यथासौ पुरुषोत्तमः  ।<br>
तथा रागादयो दोषः प्रयान्तु प्रशमं मम  ॥ १,१५.५८ ॥<br>
सोम उवाच<br>
एतद्ब्रह्म पराख्यं वै संस्तवं परमं जपन्  ।<br>
अवाप परमां सिद्धिं स तमाराध्य केशवम्  ॥ १,१५.५९ ॥<br>
इमं स्तवं यः पठति शृणुयाद्वापि नित्यशः  ।<br>
स कामदेषैरशिलैर्मुक्तः प्राप्रोति वाञ्छितम्  ॥ १,१५.५९।१ ॥<br>
इयं च मारीषा पूर्वमासीद्य तां ब्रवीमि वः  ।<br>
कार्यगौरवमेतस्याः कथने फलदायि वः  ॥ १,१५.६० ॥<br>
अपुत्रा प्रागियं विष्णुं मृते भर्तरि सत्तमाः  ।<br>
भीपपत्नी महाभागा तोषयामास भक्तितः  ॥ १,१५.६१ ॥<br>
आराधितस्तया विष्णुः प्राह प्रत्यक्षतां गतः  ।<br>
वरं वृणीष्वेति शुभे सा च प्राहात्मवाञ्छितम्  ॥ १,१५.६२ ॥<br>
भगवन्बालवैधव्याद्वृथाजन्माहमीदृशी  ।<br>
मन्दभाग्या समुद्भुता विफला च जगत्पते  ॥ १,१५.६३ ॥<br>
भवन्तु पतयः श्लाघ्या मम जन्मनि जन्मनि  ।<br>
त्वत्प्रसादात्तथा पुत्रः प्रजापतिसमोस्तु मे  ॥ १,१५.६४ ॥<br>
कुलं शीलं वयः सत्यं दाक्षिण्यं क्षिप्रकारिता  ।<br>
अविसंवादिता सत्त्वं वृद्धसेवा कृतज्ञता  ॥ १,१५.६५ ॥<br>
रूपसम्पत्समायुक्ता सर्वस्य प्रियदर्शना  ।<br>
अयोनिजा च जायेयं त्वन्प्रसादादाधेक्षज  ॥ १,१५.६६ ॥<br>
सोम उवाच<br>
तयैवमुक्तो देवेशो हृषीकेश उवाच ताम्  ।<br>
प्रणामनम्रामुत्थाप्य वरदः परमेश्वरः  ॥ १,१५.६७ ॥<br>
देव उवाच<br>
भविष्यन्ति महावीर्या एकस्मिन्नेव जन्मनि  ।<br>
प्रख्यातोदारकर्णाणो भवत्याः पतयो दश  ॥ १,१५.६८ ॥<br>
पुत्रञ्च सुमहावीर्यं महाबलपराक्रमम्  ।<br>
प्रजापतिगुणैर्युक्तं त्वमवाप्स्यसि शोभने  ॥ १,१५.६९ ॥<br>
वंशानां तस्य कर्तृत्वं जगत्यस्मिन्भविष्यति  ।<br>
त्रैलोक्यमखिला सूतिस्तस्य चापूरयिष्यति  ॥ १,१५.७० ॥<br>
त्वं चाप्ययोनिजा साध्वी रूपौदार्यगुणान्विता  ।<br>
मनः प्रीतिकरी नॄणां मत्प्रसादाद्भविष्यसि  ॥ १,१५.७१ ॥<br>
इत्युक्त्वान्तर्दधे देवस्तां विशालविलोचनाम्  ।<br>
सा चेयं मारिषा जाता युष्मत्पत्नी नृपात्मजाः  ॥ १,१५.७२ ॥<br>
श्रीपराशर उवाच<br>
ततः सोमस्य वचनाज्जगृहुस्ते प्रचेतसः  ।<br>
संहृत्य कोपं वृक्षेभ्यः पत्नीधर्मोण मारीषाम्  ॥ १,१५.७३ ॥<br>
दशभ्यस्तु प्रचेतोभ्यो मारीषायां प्रजापतिः  ।<br>
जज्ञे दक्षो महाभागो यः पूर्वं ब्रह्मणोऽभवत् ॥ १,१५.७४ ॥<br>
स तु दक्षो महाभागःसृष्ट्यर्थं सुमहामते  ।<br>
पुत्रानुत्पादयामास प्रजासृष्ट्यर्थमात्मनः  ॥ १,१५.७५ ॥<br>
अवरांश्च वरांश्चैव द्विपदोथ चतुष्पदान्  ।<br>
आदेशं ब्रह्मणः कुर्वन् सृष्ट्यर्थं समुपस्थितः  ॥ १,१५.७६ ॥<br>
स सृष्ट्वा मनसा दक्षः पश्चादसृजत स्त्रियः  ।<br>
ददौ स दश धर्माय कश्यपाय त्रयोदश  ।<br>
कालस्य नयने युक्ताः सप्तविंशतिमिन्दवे  ॥ १,१५.७७ ॥<br>
तासु देवास्तथा दैत्या नागा गावस्तथा खगाः  ।<br>
गन्धर्वाप्सरसश्चैव दानवाद्याश्च जज्ञिरे  ॥ १,१५.७८ ॥<br>
ततः प्रभृति मैत्रेय प्रजा मैथुनसम्भवाः  ।<br>
संकल्पाद्दर्शनात्स्पर्शात्पूर्वेषामभवन् प्रजाः  ।<br>
तपोविशेषैः सिद्धानां तदात्यन्ततपस्विनाम्  ॥ १,१५.७९ ॥<br>
श्रीमैत्रेय उवाच<br>
अङ्गुष्ठाद्दक्षिणाद्दक्षः पूर्वं जातो मया श्रुतः  ।<br>
कथं प्राचेतसो भूयः समुत्पन्नो महामुने  ॥ १,१५.८० ॥<br>
एष मे संशयो ब्रह्मन्सुमहान्हृदि वर्तते  ।<br>
यद्दैहित्रश्च सोमस्य पुनः श्वशुरतां गतः  ॥ १,१५.८१ ॥<br>
श्रीराशर उवाच<br>
उत्पत्तिश्च निरोधश्च नित्यो भूतेषु सर्वाद  ।<br>
ऋषयोत्र न सुह्यन्ति ये चान्ये दिव्यचक्षुषः  ॥ १,१५.८२ ॥<br>
युगेयुगे भवन्त्येते दक्षाद्या मुनिसत्तम  ।<br>
पुनश्चैवं निरुद्ध्यन्ते विद्वांस्तत्र न मुह्यति  ॥ १,१५.८३ ॥<br>
कानिष्ठ्यं ज्यैष्ठ्यमप्येषां पूर्वं नाभूद्द्द्विजोत्तम  ।<br>
तप एव गरीयोभूत्प्रभा वश्चैव कारणम्  ॥ १,१५.८४ ॥<br>
मैत्रेय उवाच<br>
देवानां दानवानां च गन्धर्वोरगरक्षसाम्  ।<br>
उत्पत्तिं विस्तरेणेह मम ब्रह्मन्प्रकीर्तय  ॥ १,१५.८५ ॥<br>
श्रीपराशर उवाच<br>
प्रजाः सृजेति व्यादिष्टः पूर्वं दक्षः स्वयंभुवा  ।<br>
यथा ससर्ज भूतानि तथा शृणु महामुने  ॥ १,१५.८६ ॥<br>
मानसान्येव भूतानि पूर्वं दक्षोऽसृजत्तदा  ।<br>
देवानृषीन्सगन्धर्वानसुरान्पन्नगांस्तथा  ॥ १,१५.८७ ॥<br>
यदास्य सृजमानस्य न व्यवर्धन्त ताः प्रजाः  ।<br>
ततः संचिन्त्य स पुनः सृष्टिहेतोः प्रजापतिः  ॥ १,१५.८८ ॥<br>
मैथुनेनैव धर्मेण सिसृक्षुर्विविधाः प्रजाः  ।<br>
असक्नीमावहत्कन्यां वीरणस्य प्रजापतेः  ।<br>
सुतां सुतपसा युक्तां महतीं लोकधारिणीम्  ॥ १,१५.८९ ॥<br>
अथ पुत्रसहस्राणै वैरुण्यां पञ्च वीर्यवान्  ।<br>
असिक्न्यां जनयामास सर्गहेतोः प्रजापतिः  ॥ १,१५.९० ॥<br>
तान्दृष्ट्वा नारदो विप्र संविवर्धयिषून्प्रजाः  ।<br>
संगम्य प्रियसंवादो देवर्षिरिदमब्रवीत् ॥ १,१५.९१ ॥<br>
हे हर्यश्वा महावीर्याः प्रजा यूयं करिष्यथ  ।<br>
ईदृशो दृश्यते यत्नो भवतां श्रूयतामीदम्  ॥ १,१५.९२ ॥<br>
बालिश बत यूयं वै नास्या जानीत वै भुवः  ।<br>
अन्तरूर्ध्वमधश्चैव कथं सृक्ष्यथ वै प्रजाः  ॥ १,१५.९३ ॥<br>
ऊर्ध्वं तिर्यगधश्चैव यदाप्रतिहता गतिः  ।<br>
तदा कस्माद्भुवो नान्तं सर्वे द्रक्ष्यथ बालिशाः  ॥ १,१५.९४ ॥<br>
ते तु तद्वचनं श्रुत्वा प्रयाताः सर्वतो दिशम्  ।<br>
अद्यापि नो निवर्तन्ते समुद्रेभ्य इवापगाः  ॥ १,१५.९५ ॥<br>
हर्य श्वेष्वथ नष्टोषु दक्षः प्राचेतसः पुनः  ।<br>
वैरुण्यामथ पुत्राणां सहस्रमसृजत्प्रभुः  ॥ १,१५.९६ ॥<br>
विवर्धयिषवस्ते तु शबलाश्वाः प्रजाः पुनः  ।<br>
पूर्वोक्तं वचनं ब्रह्मन्नारदेनैव नोदिताः  ॥ १,१५.९७ ॥<br>
अन्योन्यमूचुस्ते सर्वे सम्यगाह महामुनिः  ।<br>
भ्रतॄणां पदवी चैव गन्तव्या नात्र संशयः  ॥ १,१५.९८ ॥<br>
ज्ञात्वा प्रमाणं पृथ्व्याश्च प्रजाःसृज्यामहे ततः  ॥ १,१५.९९ ॥<br>
तेपि तेनैव मार्गेण प्रयाताः सर्वतोमुखम्  ।<br>
अद्यापि न निवर्तन्ते समुद्रेभ्य इवापगाः  ।<br>
ततः प्रभृति वै भ्राता भ्रातुरन्वेषणे द्विज  ।<br>
प्रयातो नश्यति तथा तन्न कार्यं विजानता  ॥ १,१५.१०० ॥<br>
तां श्चापि नष्टान् विज्ञाय पुत्रान् दक्षः प्रजापतिः  ।<br>
क्रोधं चक्रे महाभागो नारदं स शशाप च  ॥ १,१५.१०१ ॥<br>
सर्गकामस्ततो विद्वान्स मैत्रेय प्रजापतिः  ।<br>
षष्टिं तक्षोऽसृजत्कन्या वैरुण्यामिति नः श्रुतम्  ॥ १,१५.१०२ ॥<br>
ददौ स दश धर्माय कश्यपाय त्रयोदश  ।<br>
सप्तविंशति सोमाय चतस्त्रोऽरिष्टनेमिने  ॥ १,१५.१०३ ॥<br>
द्वे चैव बहुपुत्राय द्वे चैवाङ्गिरसे तथा  ।<br>
द्वे कृशाश्वाय विदुषे तासां नामानि मे शृणु  ॥ १,१५.१०४ ॥<br>
अरुन्धती वसुर्जामिर्लङ्घा<sup id="cite_ref-1" class="reference"><a href="#cite_note-1">[१]</a></sup> भानुमरुत्वती  ।<br>
संकल्पा च मुहूर्ता च साध्या विश्वा च तादृशी  ।<br>
धर्मपत्न्यो दशत्वेतास्तास्वपत्यानि मे शृणु  ।<br>
विश्वेदेवास्तु विश्वायाः साध्या साध्यानजायत  ।<br>
मरुत्वत्यां सरुत्वन्तो वसोश्च वसवः स्मृता  ॥ १,१५.१०५ ॥<br>
भानोस्तु भानवः पुत्रा मुहूर्तायां मुहूर्तजाः  ॥ १,१५.१०६ ॥<br>
लङ्घा<sup id="cite_ref-2" class="reference"><a href="#cite_note-2">[२]</a></sup>याश्चैव घोषोथ नागवीथी तु जामिता  ॥ १,१५.१०७ ॥<br>
पृथिवीविषयं सर्वमरुन्धत्याम जायत  ।<br>
संकल्पायास्तु सर्वात्मा जज्ञे संकल्प एव हि  ॥ १,१५.१०८ ॥<br>
ये त्वनेकवसुप्राणदेवा ज्योतिः पुरोगमाः  ।<br>
वसवोष्टौ समाख्यातास्तेषां वक्ष्यामि विस्तरम्  ॥ १,१५.१०९ ॥<br>
आपो ध्रुवश्च सोमश्च धर्मश्चैवानिलोऽनलः  ।<br>
प्रत्यूषश्च प्रभासश्च वसवो नामभिः स्मृताः  ॥ १,१५.११० ॥<br>
आपस्य पुत्रो वैतण्डः श्रमः शान्तोऽध्वनिस्तथा  ।<br>
ध्रुवस्य पुत्रो भगवान्कालो लोकप्रकालनः  ॥ १,१५.१११ ॥<br>
सोमस्य भगवान्वर्चो वर्चस्वी येन जायते  ॥ १,१५.११२ ॥<br>
धर्मस्य पुत्रो द्रविणो हुतहव्यवहस्तथा  ।<br>
मनोहरायां शिशिरः प्राणोथ रवणस्तथा  ॥ १,१५.११३ ॥<br>
अनिलस्य शिवा भार्या तस्याः पुत्रो मनोजवः  ।<br>
अविज्ञातगतिश्चैव द्वौ पुत्रावनिलस्य तु  ॥ १,१५.११४ ॥<br>
अग्निपुत्रः कुमारस्तु शरस्तम्बे व्यजायत  ।<br>
तस्य शाखो विशाखश्च नैगमेयश्च पृष्ठजाः  ॥ १,१५.११५ ॥<br>
अपत्यं कृत्तिकानां तु कार्त्तिकेय इति स्मृतः  ॥ १,१५.११६ ॥<br>
प्रत्यूषस्य विदुः पुत्रं ऋषि नाम्नाथ देवलम्  ।<br>
द्वौ पुत्रौ देवलस्यापि क्षमावन्तौ मनीषिणौ  ॥ १,१५.११७ ॥<br>
बृहस्पतेस्तु भगिनी वरस्त्री ब्रह्मचारिणी  ।<br>
योगसिद्धा जगत्कृत्स्नमसक्ता विचरत्युत  ।<br>
प्रभासस्य तु सा भार्या वसूनामष्टमस्य तु  ॥ १,१५.११८ ॥<br>
विश्वकर्मा महाभागस्तस्यां जज्ञे प्रजापतिः  ।<br>
कर्ता शिल्पसहस्राणां त्रिदशानां च वार्धकिः  ॥ १,१५.११९ ॥<br>
भूषणानां च सर्वेषां कर्ताशिल्पवतां वरः  ।<br>
यः सर्वैषां विमानानि देवतानां चकार ह  ।<br>
मनुष्याश्चोपजीवन्ति यस्य शिल्पं महात्मनः  ॥ १,१५.१२० ॥<br>
अजैकपादहिर्बुध्न्यस्त्वष्टा रुद्रश्च वीर्यवान्  ।<br>
त्वष्टुश्चाप्यात्मजः पुत्रो विश्वरूपो महातपाः  ॥ १,१५.१२१ ॥<br>
हरश्च बहुरूपश्च त्र्यम्बकश्चापराजितः  ।<br>
वृषाकपिश्च शम्भुश्च कपर्दीरैवतः स्मृतः  ॥ १,१५.१२२ ॥<br>
मृगव्याधश्च शर्वश्च कपाली च महामुने  ।<br>
एकादशैते कथिता रुद्रास्त्रिभुवनेश्वराः  ॥ १,१५.१२३ ॥<br>
शतं त्वेकं समाख्यातं रुद्राणाममितौजसाम्  ।<br>
काश्यपस्य तु भार्या यास्तासां नामानि मे शृणु  ।<br>
अदितिर्दितिर्दनुश्चैवारिष्टा च सुरसा खसा  ॥ १,१५.१२४ ॥<br>
सुरभिर्विनता चैव ताम्रा क्रोधवशा इरा  ।<br>
कद्रुर्मुनिश्च धर्मज्ञ तदपत्यानि मे शृणु  ॥ १,१५.१२५ ॥<br>
पूर्वमन्वन्तरे श्रेष्ठा द्वादशासन्सुरोत्तमाः  ।<br>
तुषिता नाम तेऽन्योन्यमूचुर्वैवस्वतेन्तरे  ॥ १,१५.१२६ ॥<br>
उपस्थितेऽतियशसश्चाक्षुषस्यान्तरे मनोः  ।<br>
समवायीकृताः सर्वे समागम्य परस्परम्  ॥ १,१५.१२७ ॥<br>
आगच्छत द्रुतं देवा अदितिं संप्रविश्य वै  ।<br>
मन्वन्तरे प्रसूयामस्तन्नः श्रेयो भवेदिति  ॥ १,१५.१२८ ॥<br>
एवमुक्त्वा तु ते सर्वे चाक्षुषस्यान्तरे मनोः  ।<br>
मारीचात्कश्यपाज्जाता अदित्या दक्षकन्यया  ॥ १,१५.१२९ ॥<br>
तत्र विष्णुश्च शक्रश्च जज्ञाते पुनरेव हि  ।<br>
अर्यमा चैव धाता च त्वष्टा पूषा तथैव च  ॥ १,१५.१३० ॥<br>
विवस्वान्सविता चैव मित्रो वरुण एव च  ।<br>
अंशुर्भगश्चातितेजा आदित्या द्वादश स्मृताः  ॥ १,१५.१३१ ॥<br>
चाक्षुषस्यान्तरे पूर्वमासन्ये तुषिताः सुराः  ।<br>
वैवस्वतेऽन्तरे ते वै आदित्या द्वादश स्मृताः  ॥ १,१५.१३२ ॥<br>
सप्तविंशति याः प्रोक्ताः सोमपत्न्योथ सुव्रताः  ।<br>
सर्वा नक्षत्रयोगिन्यस्तन्नाम्नश्चैव ताः स्मृताः  ।<br>
तासामपत्यान्यभवन्दीप्तान्यमिततेजसाम्  ॥ १,१५.१३३ ॥<br>
अरिष्टनेमिपत्नीनामपत्यानीह षोडश  ॥ १,१५.१३४ ॥<br>
बहुपुत्रस्य विदुषश्चतस्त्रोविद्युतः स्मृताः  ॥ १,१५.१३५ ॥<br>
प्रत्यङ्गिरसजाः श्रेष्ठा ऋचो ब्रह्मर्षिसत्कृताः  ॥ १,१५.१३६ ॥<br>
कृशाश्वस्य तु देवर्षेर्देवप्रहरणाः स्मृताः  ॥ १,१५.१३७ ॥<br>
एते युगसहस्रान्ते जायन्ते पुनरेव हि  ।<br>
सर्वे देवगणास्तात त्रयस्त्रिंशत्तु छन्दजाः  ।<br>
तेषामपीह सततं निरोधोत्पत्तिरुच्यते  ॥ १,१५.१३८ ॥<br>
यथा सूर्यस्य मैत्रेय उदयास्तमनाविह  ।<br>
एवं देवनिकायास्ते सम्भवन्ति युगेयुगे  ॥ १,१५.१३९ ॥<br>
दित्या पुत्रद्वयं जज्ञे कश्यपादिति नः श्रुतम्  ।<br>
हिरण्यकशिपुश्चैव हिरण्याक्षश्च दुर्जयः  ॥ १,१५.१४० ॥<br>
सिंहिका चाभवत्कन्या विप्रचित्तेः परिग्रहः  ॥ १,१५.१४१ ॥<br>
हिरण्यकशिपोः पुत्राश्चात्वारः प्रथितौजसः  ।<br>
अनुह्लादश्च ह्लादश्च प्रह्लादश्चैव बुद्धिमान्  ।<br>
संह्लादश्च महावीर्या दैत्यवंशविवर्धनाः  ॥ १,१५.१४२ ॥<br>
तेषां मध्ये महाभाग सर्वत्र समदृग्वाशी  ।<br>
प्रह्लादः परमां भक्तिं च उवाच जनार्दने  ॥ १,१५.१४३ ॥<br>
दैत्येन्द्रदीपितो वह्निः सर्वाङ्गोपचितो द्विज  ।<br>
न ददाह च यं विप्र वासुदेव हृदि स्थिते  ॥ १,१५.१४४ ॥<br>
महार्णवान्तः सलिले स्थितस्य चलतो मही  ।<br>
चचाल चलता यस्य पाशबद्धस्य धीमतः  ॥ १,१५.१४५ ॥<br>
न भिन्नं विविधैः शस्त्रैर्यस्य दैत्येन्द्रपातितैः  ।<br>
शरीरमद्रिकठिनं सर्वत्राच्युतचेतसः  ॥ १,१५.१४६ ॥<br>
विषानलोज्ज्वलमुखा यस्य दैत्यप्रचोदिताः  ।<br>
नान्ताय सर्पपतयो बभूवुरुरुतेजसः  ॥ १,१५.१४७ ॥<br>
शैलैराक्रान्तदेहोपि यः स्मरन्पुरुषोत्तमम्  ।<br>
तत्याज नात्मनः प्राणान् विष्णुस्मरणदंशितः  ॥ १,१५.१४८ ॥<br>
पतन्तमुच्चादवनिर्यमुपेत्य महामतिम्  ।<br>
दधार दैत्यपतिना क्षिप्तं स्वर्गनिवासिना  ॥ १,१५.१४९ ॥<br>
यस्य सशोषको वायुर्देहे दैत्येन्द्रयोजितः  ।<br>
अवाप संक्षयं सद्यश्चित्तस्थे मधुसूदने  ॥ १,१५.१५० ॥<br>
विषाणभङ्गमुन्मत्ता मदहानिं च दिग्गजाः  ।<br>
यस्य वक्षःस्थले प्राप्ता दैत्येन्द्रपरिणामिताः  ॥ १,१५.१५१ ॥<br>
यस्य चोत्पादिता कृत्या दैत्यराजपुरोहितैः  ।<br>
बभूव नान्ताय पुरा गोविन्दासक्तचेतसः  ॥ १,१५.१५२ ॥<br>
शम्बरस्य च मायानां सहस्रमतिमायिनः  ।<br>
यस्मिन्प्रयुक्तं चक्रेण कृष्णस्य वितथिकृतम्  ॥ १,१५.१५३ ॥<br>
दैत्येन्द्रसूदोपहृतं यस्य हालाहलं विषम्  ।<br>
जरयामास मतिमानविकारममत्सरी  ॥ १,१५.१५४ ॥<br>
समचेता जगत्यस्मिन्यः सर्वेष्वेव जन्तुषु  ।<br>
यथात्मनि तथान्येषां परं मैत्रगुणान्वितः  ॥ १,१५.१५५ ॥<br>
धर्मात्मा सत्यशौर्यादिगुणानामाकरः परः  ।<br>
उपमानमशेषाणां साधूनां यः सदाभवत् ॥ १,१५.१५६ ॥<br>
इतिश्रीविष्णुपुराणे प्रथमेऽंशे पञ्चदशोऽध्यायः (१५)<br>
<br>
