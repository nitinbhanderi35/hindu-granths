<b>श्रीसूत उवाच<br></b>
<br>
ॐ पराशरं मुनिवरं कृतपौर्वाह्णिकक्रियम् । <br>मैत्रेयः परिपप्रच्छ प्रणिपत्याभिवाद्य च ॥१॥<br>
<br>
त्वत्तो हि वेदाध्ययनमधीतमखिलं गुरो । <br>धर्मशास्त्राणि सर्वाणि तथांगनि यथाक्रमम् ॥२॥<br>
<br>
त्वत्प्रसादान्मुनिश्रेष्ठ मानन्ये नाकृतश्रमम् । <br>वक्ष्यन्ति सर्वशास्त्रेषु प्रायशो येऽपि विद्विषः ॥३॥<br>
<br>
सोऽहमिच्छामि धर्मज्ञ श्रोतुं त्वत्तो यथा जगत् । <br>बभूत भूयश्र्च यथा महाभाग भविष्यति ॥४॥<br>
<br>
यन्मयं च जगद्बह्मन्यतश्चैतच्चराचरम् । <br>लीनमासीद्यथा यत्र लयमेष्यति यत्र च ॥५॥<br>
<br>
यत्प्रमाणानि भूतानि देवादीनां च सम्भवम् । <br>समुद्रपर्वतानां च संस्थानं च यथा भुवः ॥६॥<br>
<br>
सूर्यादीनां च संस्थानं प्रमाणं मुनिसत्तम । <br>देवादीनां तथा वंशान्मनून्मन्वन्तराणि च ॥७॥<br>
<br>
कल्पान् कल्पविभागांश्च चातुर्युगविकल्पितान् । <br>कल्पान्तस्य स्वरूपं च युगधर्माश्च कृत्स्नशः ॥८॥<br>
<br>
देवर्षिपार्थिवानां च चरितं यन्महामुने । <br>वेदशाखाप्रणयनं यथावद्व्‌यासकर्तृकम् ॥९॥<br>
<br>
धर्माश्च ब्राह्मणादीनां तथा चाश्रमवासिनाम् । <br>श्रोतुमिच्छाम्यहं सर्वं त्वृत्तो वासिष्ठनन्दन ॥१०॥<br>
<br>
ब्रह्मन्प्रसादप्रवणं कुरुष्व मयि मानसम् । <br>येनाहमेतज्जानीयां त्वत्प्रसादान्महामुने ॥११॥<br>
<br>
<b>श्रीपराशर उवाच<br></b>
<br>
साधु मैत्रेय धर्मज्ञ स्मारितोऽस्मि पुरातनम् । <br>पितुः पिता मे भगवान् वसिष्ठो यदुवाच ह ॥१२॥<br>
<br>
विश्वामित्रप्रयुक्तेन रक्षसा भक्षितः पुरा । <br>श्रुतस्तातस्ततः क्रोधो मैत्रेयाभून्ममातुलः ॥१३॥<br>
<br>
ततोऽहं रक्षसां सत्रं विनाशाय समारभम् । <br>भस्मीभूताश्च शतशस्तस्मिन्सत्रे निशाचराः ॥१४॥<br>
<br>
ततः सड्‌क्षीयमाणेषु तेषु रक्षस्स्वशेषतः । <br>मामुवाच महाभागो वसिष्ठो मत्पितामहः ॥१५॥<br>
<br>
अलमत्यन्तकोपेन तात मन्युमिमं जहि । <br>राक्षसा नापराध्यन्ति पितुस्ते विहितं हि तत् ॥१६॥<br>
<br>
मूढानामेव भवति क्रोधो ज्ञानवतां कृतः । <br>हन्यते तात कः केन यतः स्वकृतभुक्पुमान् ॥१७॥<br>
<br>
सत्र्चितस्यापि महता वत्स क्लेशेन मानवैः । <br>यशसस्तपसश्र्चैव क्रोधो नाशकरः परः ॥१८॥<br>
<br>
स्वर्गापवर्गव्यासेधकारणं परमर्षयः । <br>वर्जयन्ति सदा क्रोधं तात मा तद्वशो भव ॥१९॥<br>
<br>
अलं निशाचरैर्दग्धैदीनैरनपकारिभिः । <br>सत्रं ते विरमत्वेतत्क्षमासारा हि साधवः ॥२०॥<br>
<br>
एवं तातेन तेनाहमनुनीतो महात्मना । <br>उपसंहृतवान्सत्रं सद्यस्तद्वाक्यगौरवात् ॥२१॥<br>
<br>
ततः प्रीतः स भगवान्वसिष्ठो मुनिसत्तमः । <br>सम्प्राप्तश्च तदा तत्र पुलस्त्यो ब्रह्मणः सुतः ॥२२॥<br>
<br>
पितामहेन दत्तार्घ्यः कृतासनपरिग्रहः । <br>मामुवाच महाभागो मैत्रेय पुलहाग्रजः ॥२३॥<br>
<br>
वैरे महति यद्दाक्याद्‌गुरोरद्याश्रिता क्षमा । <br>त्वया तस्मात्समस्तानि भवात्र्च्छास्त्राणि वेत्स्यति ॥२४॥<br>
<br>
सन्ततेर्न ममोच्छेदः क्रुद्धेनापि यतः कृतः । <br>त्वया तस्मान्महाभाग ददाम्यन्यं महावरम् ॥२५॥<br>
<br>
पुराणसंहिताकर्ता भवान्वत्स भविष्यति । <br>देवतापारमार्थ्यं च यथावद्वेत्स्यते भवान् ॥२६॥<br>
<br>
प्रवृत्ते च निवृत्ते च कर्मण्यस्तमला मतिः । <br>मत्प्रसादादसन्दिग्धा तव वत्स भविष्यति ॥२७॥<br>
<br>
ततश्च प्राह भगवान्वसिष्ठो मे पितामहः । <br>पुलस्त्येन यदुक्तं ते सर्वमेतद्भविष्यति ॥२८॥<br>
<br>
इति पूर्वं वसिष्ठेन पुलस्त्येन च धीमता । <br>यदुक्तं तत्स्मृतिं याति त्वत्प्रश्नादखिलं मम ॥२९॥<br>
<br>
सोऽहं वदाम्यशेषं ते मैत्रेय परिपृच्छते । <br>पुराणसंहितां सम्यक् तां निबोध यथातथम् ॥३०॥<br>
<br>
विष्णोः सकाशादुद्भूतं जगत्तत्रैव च स्थितम् । <br>स्थितिसंयमकर्ताऽसौ जगतोऽस्य जगच्च सः ॥३१॥
