श्रीपराशर उवाच <br>
हिरण्यकशिपुः श्रुत्वा तां कृत्यां वितथीकृताम् ।<br>
आहूय पुत्रं पप्रच्छ प्रभावस्यास्य कारणम् १ ।<br>
हिरण्यकशिपुरुवाच ।<br>
प्रह्लाद सुप्रभावोसि किमेतत्ते विचेष्टितम् ।<br>
एतन्मंत्रादिजनितमुताहो सहजं तव २ ।<br>
श्रीपराशर उवचा।<br>
एवं पृष्टस्तदा पित्रा प्रह्लादोऽसुरबालकः ।<br>
प्रणिपत्य पितुः पादाविदं वचनमब्रवीत् ३ ।<br>
न मंत्रादिकृतं तात न च नैसर्गिको मम ।<br>
प्रभाव एष सामान्यो यस्य यस्याच्युतो हृदि ४ ।<br>
अन्येषां यो न पापानि चिन्तयत्यात्मनो यथा ।<br>
तस्य पापागमस्तात हेत्वभावान्न विद्यते ५ ।<br>
कर्मणा मनसा वाचा परिपीडां करोति यः ।<br>
तद्बीजं जन्म फलति प्रभूतं तस्य चाशुभम् ६ ।<br>
सोहं न पापमिच्छामि न करोमि वदामि वा ।<br>
चिन्तयन्सर्वभूतस्थमात्मन्यपि च केशवम् ७ ।<br>
शारीरं मानसं दुःखं दैवं भूतभवं तथा ।<br>
सर्वत्र शुभचित्तस्य तस्य मे जायेत कुतः ८ ।<br>
एवं सर्वेषु भूतेषु भक्तिरव्यभिचारिणी ।<br>
कर्तव्या पण्डितैर्ज्ञात्वा सर्वभूतमयं हरिम् ९ ।<br>
श्रीपराशर उवाच ।<br>
इति श्रुत्वा स दैत्येन्द्र ः! प्रासादशिखरे स्थितः ।<br>
क्रोधान्धकारितमुखः प्राह दैतेयकिंकरान् १० ।<br>
हिरण्यकशिपुरुपाच ।<br>
दुरात्मा क्षिप्यतामस्मात्प्रासादाच्छतयोजनात् ।<br>
गिरिपृष्ठे पतत्वस्मिन् शिलाभिन्नाङ्गसंहतिः ११ ।<br>
ततस्तं चिक्षुपुः सर्वे बालं दैतेयदानवाः ।<br>
पपात सोप्यधः क्षिप्तो हृदयेनोद्वहह्नरिम् १२ ।<br>
पतमानं जगद्धात्री जगद्धातरि केशवे ।<br>
भक्तियुक्तं दधारैनमुपसंगम्य मेदिनी १३ ।<br>
ततो विलोक्य तं स्वस्थमविशिर्णास्थिपञ्जरम् ।<br>
हिरण्यकशिपुः प्राह शम्बरं मायिनां वरम् १४ ।<br>
हिरण्यकशिपुरुपाच ।<br>
नास्माभिः शक्यते हन्तुमसौ दुर्बुद्धिबालकः ।<br>
मायां वेत्ति भवांस्तस्मान्माययैनं निषूदय १५ ।<br>
शम्बर उवाच।<br>
सूदयाम्येव दैत्येन्द्र पश्य मायाबलं मम ।<br>
सहस्रमत्र मायानां पश्य कोटिशतं तथा १६ ।<br>
श्रीपराशर उवाच ।<br>
ततः स ससृजे मायां प्रह्लादे शम्बरोऽसुरः ।<br>
विनाशमिच्छन्दुर्बुद्धिः सर्वत्र समदर्शिनि १७ ।<br>
समाहितमतिर्भूत्वा शम्बरेपि विमत्सरः ।<br>
मैत्रेय सोपि प्रह्लादः सस्मार मधुसूदनम् १८ ।<br>
श्रीपराशर उवाच।<br>
ततो भगवता तस्य रक्षार्थं चक्रमुत्तमम् ।<br>
आजगाम समाज्ञप्तं ज्वालामालि सुदर्शनम् १९ ।<br>
तेन मायासहस्रं तच्छम्बरस्याशुगामिना ।<br>
बालस्य रक्षता देहमेकैकं चारिशोधितम् २० ।<br>
संशोषकं तथा वायुं दैत्येन्द्र स्त्विदमब्रवीत् ।<br>
शीघ्रमेष ममादेशाद्दुरात्मा नीयतां क्षयम् २१ ।<br>
तथेत्युक्त्वा तु सोप्येनं विवेश पवनो लघु ।<br>
शीतोतिरूक्षः शोषाय तद्देहस्यातिदुः सहः २२ ।<br>
तेनाविष्टमथात्मानं स बुद्ध्वा दैत्यबालकः ।<br>
हृदयेन महात्मानं दधार धरणीधरम् २३ ।<br>
हृदयस्थस्ततस्तस्य तं वायुमतिभीषणम् ।<br>
पपौ जनार्दनः क्रुद्धः स ययौ पवनः क्षयम् २४ ।<br>
क्षीणासुत सर्वमायासु पवने च क्षयं गते ।<br>
जगाम सोपि भवनं गुरोरेव महामतिः २५ ।<br>
अहन्यहन्यथापाचार्यो नीतिं राज्यफलप्रदाम् ।<br>
ग्राहयामास तं बालं राज्ञामुसनसा कृताम् २६ ।<br>
गृहीतनीतिशास्त्रं तं विनीतं च यदा गुरुः ।<br>
मेने तदैनं तत्पित्रे कथयामास शिक्षितम् २७ ।<br>
आचार्य उवाच।<br>
गृहीतनीतिशास्त्रस्ते पुत्रो दैत्यपते कृतः ।<br>
प्रह्लादस्तत्त्वतो वेत्ति भार्गवेण यदीरितम् २८ ।<br>
हिरण्यकशिपुरुवाच ।<br>
मित्रेषु वर्तेत कथमरिवर्गेषु भूपतिः ।<br>
प्रह्लाद त्रिषु लोकेषु मध्यस्थेषु कथं चरेत् २९ ।<br>
कथं मंत्रिष्वमात्येषु बाह्येष्वाभ्यंतरेषु च ।<br>
चारेषु पौरवर्गेषु शङ्कितेष्वितरेषु च ३० ।<br>
कृत्याकृत्यविधानञ्च दुर्गाटविकसाधनम् ।<br>
प्रह्लाद कथ्यतां सम्यक् तथा कण्टकशोधनम् ३१ ।<br>
एतच्चान्यच्च सकलमधीतं भवता यथा ।<br>
तथा मे कथ्यतां ज्ञातुं तवेच्छामि मनोगतम् ३२ ।<br>
श्रीपराशर उवाच ।<br>
प्रणिपत्य पितुः पादौ तदा प्रश्रयभूषणः ।<br>
प्रह्लादः प्राह दैत्येन्द्रं कृतांजलिपुटस्तथा ३३ ।<br>
प्रह्लाद उवाच ।<br>
ममो पदिष्टं सकलं गुरुणा नात्र संशयः ।<br>
गृहीतन्तु मया किन्तु न सदेतन्मतम्मम ३४ ।<br>
साम चोपप्रदानं च भेददण्डौ तथापरौ ।<br>
उपायाः कथिताः सर्वे मित्रादिनां च साधने ३५ ।<br>
तानेवाहं न पश्यामि मित्रादींस्तात मा क्रुधः ।<br>
साध्याभावे महाबाहो साधनैः किं प्रयोजनम् ३६ ।<br>
सर्वभूतात्मके तात जगन्नाथे जगन्मये ।<br>
परमात्मनि गोविन्दे मित्रामित्रकथा कुतः ३७ ।<br>
त्वय्यस्ति भगवातन् विष्णुर्मयि चान्यत्र चास्ति सः ।<br>
यतस्ततोयं मित्रं मे शत्रुश्चेति पृथक्कुतः ३८ ।<br>
तदेभिरलमत्यर्थं दुष्टारम्भोक्तिविस्तरैः ।<br>
अविद्यान्तर्गतैर्यत्नः कर्त्तव्यस्तात शोभने ३९ ।<br>
विद्याबुद्धिरविद्यायामज्ञानान्तात जायते ।<br>
बालोग्निं किं न खद्योतमसुरेश्व मन्यते ४० ।<br>
तत्कर्म यन्न बन्धाय सा विद्या या विमुक्तये ।<br>
आयासायापरं कर्म विद्यान्या शिल्पनैपुणम् ४१ ।<br>
तदेतदवगम्याहमसारं सारमुत्तमम् ।<br>
निशामय महाभाग प्रणिपत्य ब्रवीमि ते ४२ ।<br>
न चिन्तयति को राज्यं को धनं नाभिवाञ्छति ।<br>
तथापि भाव्यमेवैतदुभयं प्राप्यते नरैः ४३ ।<br>
सर्व एव महाभाग महत्त्वं प्रति सोद्यमाः ।<br>
तथापि पुंसां भाग्यानि नोद्यमा भूतिहेतवः ४४ ।<br>
जडानामविवेकानामशूराणमपि प्रभो ।<br>
भाग्यभोज्यानि राज्यानि सन्त्यनीतिमतामपि ४५ ।<br>
तस्माद्यतेत पुण्येषु य इच्छेन्महतीं श्रियम् ।<br>
यतितव्यं समत्वे च निर्वाणमपि चेच्छता ४६ ।<br>
देवा मनुष्याः पशवः पक्षिवृक्षसरीसृपाः ।<br>
रूपमेतदनन्तस्य विष्णोर्भिन्नमिव स्थितम् ४७ ।<br>
एतद्विजानता सर्वं जगत्स्थावरजङ्गमम् ।<br>
द्र ष्टव्यमात्मवद्विष्णुर्यतोयं विश्वरूपधृक् ४८ ।<br>
एवं ज्ञाते स भगवाननादिः परमेश्वरः ।<br>
प्रसीदत्यच्युतस्तस्मिन्प्रसन्ने क्लेशसंक्षयः ४९ ।<br>
श्रीपराशर उवाच ।<br>
एतच्छ्रुत्वा तु कोपेन समुत्थाय वरासनात् ।<br>
हिरण्यकशिपुः पुत्रं पदा वक्षस्यताडयत् 1.19.५० ।<br>
उवाच च स कोपेन सामर्षः प्रज्वलन्निव ।<br>
निष्पिष्य पाणिना पाणिं हन्तुकामो जगद्यथा ५१ ।<br>
हिरण्यकशिपुरुवाच ।<br>
हे विप्रचित्ते हे राहो हे बलैष महार्णवे ।<br>
नागपाशैर्दृढैर्बद्धा क्षिप्यतां मा विलंब्यताम् ५२ ।<br>
अन्यथा सकला लोकास्तथा दैतेयदानवाः ।<br>
अनुयास्यन्ति मूढस्य मतमस्य दुरात्मनः ५३ ।<br>
बहुशो वारि तोस्माभिरयं पापस्तथाप्यरेः ।<br>
स्तुतिं करोति दुष्टानां वध एवोपकारकः ५४ ।<br>
पराशर उवाच।<br>
ततस्ते सत्वरा दैत्या बद्धा तं नागबन्धनैः ।<br>
भर्तुराज्ञां पुरस्कृत्य चिक्षिपुः सलिलार्णवे ५५ ।<br>
ततश्चचाल चलता प्रह्लादेन महार्णवः ।<br>
उद्वेलोभूत्परं क्षोभमुपेत्य च समन्ततः ५६ ।<br>
भूर्लोकमखिलं दृष्ट्वा प्लाव्यमानं महाम्भसा ।<br>
हिरण्यकशिपुर्दैत्यानिदमाह महामते ५७ ।<br>
हिरण्यकशिपुरुवाच।<br>
दैतेयाः सकलैः शैलैरत्रैव वरुणालये ।<br>
निश्छिद्रै ः! सर्वशः सर्वैश्चीयतामेष दुर्मतिः ५८ ।<br>
नाग्निर्दहति नैवायं शस्त्रैश्छिन्नो न चोरगैः ।<br>
क्षयं नीतो न वातेन न विषेण न कृत्यया ५९ ।<br>
न मायाभिर्न चैवोच्चात्पातितो न च दिग्गजैः ।<br>
बालोतिदुष्टचित्तोयं नानेनार्थोस्ति जीवता ६० ।<br>
तदेष तोयमध्ये तु समाक्रान्तो महीधरैः ।<br>
तिष्ठत्वब्दसहस्रान्तं प्राणान्हास्यति दुर्मतिः ६१ ।<br>
ततो दैत्यादानवाश्च पर्वतैस्तं महोदधौः ।<br>
आक्रम्य चयनं चक्रुर्योजनानि सहस्रशः ६२ ।<br>
स चितः पर्वतैरन्तः समुद्र स्य महामतिः ।<br>
तुष्टावाह्निकवेलायामेकाग्रमतिरच्युतम् ६३ ।<br>
प्रह्लाद उवाच ।<br>
नमस्ते पुण्डरीकाक्ष नमस्ते पुरुषोत्तम ।<br>
नमस्ते सर्वलोकात्मन्नमस्ते तिग्मचक्रिणे ६४ ।<br>
नमो ब्रह्मण्यदेवाय गोब्राह्मणहिताय च ।<br>
जगद्धिताय कृष्णाय गोविन्दाय नमोनमः ६५ ।<br>
ब्रह्मत्वे सृजते विश्वं स्थितौ पालयते पुनः ।<br>
रुद्र रूपाय कल्पान्ते नमस्तुभ्यं त्रिमूर्तये ६६ ।<br>
देवा यक्षाः सुराः सिद्धा नागा गन्धर्वकिन्नराः ।<br>
पिशाचा राक्षसाश्चैव मनुष्याः पशवस्तथा ६७ ।<br>
पक्षिणस्थावराश्चैव पिपीलिकसरीसृपाः ।<br>
भूम्यापोग्निर्नभोवायुः शब्दः स्पर्शस्तथा रसः ६८ ।<br>
रूपं गन्धो मनो बुद्धिरात्मा कालस्तथा गुणाः ।<br>
एतेषां परमार्थश्च सर्वमेतत्त्वमच्युत ६९ ।<br>
विद्याविद्ये भवान्सत्यमसत्यं त्वं विषामृते ।<br>
प्रवृत्तं च निवृत्तं च कर्म वेदोदितं भवान् ७० ।<br>
समस्तकर्मभोक्ता च कर्मोपकरणानि च ।<br>
त्वमेव विष्णो सर्वाणि सर्वकर्मफलं च यत् ७१ ।<br>
मय्यन्यत्र तथान्येषु भूतेषु भुवनेषु च ।<br>
तवैवाव्याप्तिरैश्वर्यगुणसंसूचिकी प्रभो ७२ ।<br>
त्वां योगिनश्चिंतयन्ति त्वां यजंति च याजकाः ।<br>
हव्यकव्यभुगेकस्त्वं पितृदेवस्वरूपधृक् ७३ ।<br>
रूपं महत्ते स्थितमत्र विश्वं ततश्च सूक्ष्मं जगदेतदीश ।<br>
रूपामि सर्वाणि च भूतभेदास्तेष्वन्तरात्माख्यमतीव सूक्ष्मम् ७४ ।<br>
तस्माच्च सूक्ष्मादिविश्षोणानामगोचरे यत्परमात्मरूपम् ।<br>
किमप्यचिन्त्यं तव रूपमस्ति तस्मै नमस्ते पुरुषोत्तमाय ७५ ।<br>
सर्वभूतेषु सर्वात्मन्या शक्तिरपरा तव ।<br>
गुणाश्रया नमस्तस्यै शाश्वतायै सुरेश्वर ७६ ।<br>
यातीतगोचरा वाचां मनसां चाविश्षोणा ।<br>
ज्ञानिज्ञानपरिच्छेद्या तां वन्दे स्वेश्वरीं पराम् ७७ ।<br>
ॐ नमो वासुदेवाय तस्मै भगवते सदा ।<br>
व्यतिरिक्तं न यस्यास्ति व्यतिरिक्तोखिलस्य यः ७८ ।<br>
नमस्तस्मै नमस्तस्मै नमस्तस्मै महात्मने ।<br>
नाम रूपं न यस्यैको योस्तित्वेनोपलभ्यते ७९ ।<br>
यस्यावताररूपाणि समर्चन्ति दिवौकसः ।<br>
अपश्यन्तः परं रूपं नमस्तस्मै महात्मने ८० ।<br>
योन्तस्तिष्ठन्नशेषस्य पश्यतीशः शुभाशुभम् ।<br>
तं सर्वसाक्षिणं विश्वं नमस्ये परमेश्वरम् ८१ ।<br>
नमोस्तु विष्णवे तस्मै यस्या भिन्नमिदं जगत् ।<br>
ध्येयः स जगतामाद्यः स प्रसीदतु मेऽव्ययः ८२ ।<br>
यत्रोतमेतत्प्रोतं च विश्वमक्षरमव्ययम् ।<br>
आधारभूतः सर्वस्य स प्रसीदतु मे हरिः ८३ ।<br>
ॐ नमो विष्णवे तस्मै नमस्तस्मै पुनः पुनः ।<br>
यत्र सर्वं यतः सर्वं यः सर्वसंश्रयः ८४ ।<br>
सर्वगत्वादनन्तस्य स एवाहमवस्थितः ।<br>
मत्तः सर्वमहं सर्वं मयि सर्वं सनातने ८५ ।<br>
अहमेवाक्षयो नित्यः परमात्मात्मसंश्रयः ।<br>
ब्रह्मसंज्ञोऽहमेवाग्रे तथान्ते च परः पुमान् ८६ ।<br>
इति श्रीविष्णुपुराणे प्रथमेंश एकोनविंशतितमोऽध्यायः १९।<br>
<br>
