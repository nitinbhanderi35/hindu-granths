<span style="font-size: 14pt; line-height: 200%">॥ सूत उवाच ॥ ॥ <br>
एतस्मिन्नेव काले तु विश्वामित्रो महामुनिः ॥ <br>
तां शक्तिं व्यर्थतां प्राप्तां ज्ञात्वा कोपसमन्वितः ॥ १ ॥ <br>
मुमोच तद्वधार्थाय ब्रह्मास्त्रं सोऽभिमंत्रितम् ॥ <br>
तस्य संहितमात्रस्य प्रस्वनः समजायत ॥ २ ॥ <br>
ततश्चोल्काः प्रभूताश्च प्रयांति च नभस्तलात् ॥ <br>
ततः कुन्ताः शक्तयश्च तोमराः परिघास्तथा ॥ ३ ॥ <br>
भिंडिपाला गदाश्चैव खड्गाश्चैव परश्वधाः ॥ <br>
बाणाः प्रासाः शतघ्न्यश्च शतशोऽथ सहस्रशः ॥४॥ <br>
वसिष्ठोऽपि परिज्ञाय प्रेषितं गाधिसूनुना ॥ <br>
ब्रह्मास्त्रं मृत्यवे तेन शुचिर्भूत्वा ततः परम् ॥ ५ ॥ <br>
इषीकां च समादाय ब्रह्मास्त्रं तत्र योजयन् ॥ <br>
अब्रवीद्गाधिपुत्राय स्वस्त्यस्तु तव पार्श्वतः ॥ ६ ॥ <br>
हन्यतामस्त्रमेतद्धिमम वाक्यादसंशयम्॥ <br>
ततस्तेन हतं तच्च ब्रह्मास्त्रं तत्समुद्भवम् ॥ ७ ॥ <br>
वज्रास्त्रं च ततो मुक्तं वज्रास्त्रेण विनाशितम् ॥ <br>
यद्यदस्त्रं क्षिपत्येष विश्वामित्रः प्रकोपितः ॥ ८ ॥ <br>
तत्तद्धंति वसिष्ठस्तु मंत्रस्य च प्रभावतः ॥ <br>
एतस्मिन्नेव काले तु क्षुभितो मकरालयः ॥ ९ ॥ <br>
शीर्यंते गिरिशृंगाणि रक्तवृष्टिः परा स्थिता ॥ <br>
प्रलयस्येव चिह्नानि संजातानि धरातले ॥ <br>
किमकाले महानेष प्रलयः संभविष्यति ॥ ६.१७१.१० ॥ <br>
ततः पितामहं जग्मुः सर्वे देवाः सवासवाः ॥ <br>
प्रोचुः प्रलयचिह्नानि यानि संति धरातले ॥ ११ ॥ <br>
ततो ब्रह्मा चिरं ध्यात्वा तानुवाच दिवौकसः ॥ <br>
विश्वामित्र वसिष्ठाभ्यां युद्धमेतद्व्यवस्थितम् ॥ १२ ॥ <br>
दिव्यास्त्रसंभवं देवास्तेनैतद्व्याकुलं जगत् ॥ १३ ॥ <br>
तस्माद्गच्छामहे तत्र यावन्नो जायते क्षयः ॥ <br>
सर्वेषामेव भूतानां दिव्यास्त्राणां प्रभावतः ॥ १४ ॥ <br>
ततोऽभिगम्य ते देशं यत्र तौ मुनिसत्तमौ ॥ <br>
विचामित्रवसिष्ठौ तौ युध्यमानौ परस्परम् ॥१५॥ <br>
ततः प्रोवाच तौ ब्रह्मा साम्ना परमवल्गुना ॥ <br>
निवर्त्यतामिदं युद्धमेतद्दिव्यास्त्रसंभवम् ॥ <br>
यावन्न प्रलयो भावि समस्ते धरणीतले ॥ १६ ॥ ॥ <br>
॥ वसिष्ठ उवाच ॥ ॥ <br>
नाहमस्त्रं प्रयुंजामि विश्वामित्रवधेच्छया ॥ <br>
आत्मरक्षाकृते देव अस्त्रमस्त्रेण शामयन् ॥ १७ ॥ <br>
अयं मम विनाशाय केवलं चास्त्रमोक्षणम्॥ <br>
कुरुते निर्दयो ब्रह्मंस्तं निवारय सांप्रतम् ॥ १८ ॥ <br>
॥ ब्रह्मोवाच ॥ ॥ <br>
विश्वामित्र मुनिश्रेष्ठ वसिष्ठं ब्राह्मणोत्तमम् ॥ <br>
त्वं रक्ष मम वाक्येन तथा सर्वमिदं जगत् ॥ १९ ॥ <br>
अस्त्रमोक्षविरामं त्वं ब्रह्मर्षे कुरु सत्वरम् ॥ ६.१७१.२० ॥ <br>
॥ विश्वामित्र उवाच ॥ ॥ <br>
न मामेष द्विजं ब्रूते कथंचित्प्रपितामह ॥ <br>
तस्मादेष प्रकोपो मे संजातोऽस्य वधोपरि ॥ २१ ॥ <br>
तस्माद्वदतु देवेश मामेष ब्राह्मणं द्रुतम् ॥ <br>
निवारयामि येनास्त्रं यदस्योपरि संधितम् ॥२२॥ <br>
॥ ब्रह्मोवाच ॥ ॥ <br>
त्वं वसिष्ठाधुना ब्रूहि विश्वामित्रं ममाज्ञया ॥ <br>
ब्राह्मणो जायते तेन तव जीवस्य रक्षणम् ॥ २३ ॥ ॥ <br>
॥ वसिष्ठ उवाच ॥ ॥ <br>
नाहं क्षत्रियसंजातं ब्राह्मणं वच्मि पद्मज ॥ <br>
न वधे मम शक्तोऽयं कथंचित्क्षत्रियोद्भवः ॥ २४ ॥ <br>
ब्राह्म्यं तेजो न क्षा त्त्रेण तेजसा संप्रणश्यति । <br>
एवं ज्ञात्वा चतुर्वक्त्र यद्युक्तं तत्समाचर ॥ २५ ॥ <br>
॥ ब्रह्मोवाच ॥ ॥ <br>
विश्वामित्र द्विजश्रेष्ठ त्यक्त्वा दिव्यास्त्रसंभवम् ॥ <br>
कुरु युद्धं वसिष्ठेन नो चेच्छप्स्यामहं च ते ॥ २६ ॥ <br>
॥ विश्वामित्र उवाच ॥ ॥ <br>
दिव्यास्त्राणि च संत्यज्य मया वध्यः सुदुर्मतिः ॥ <br>
किंचिच्छिद्रं समासाद्य त्वं गच्छ निजसंश्रयम् ॥ ॥ २७ । <br>
॥ सूत उवाच ॥ ॥ <br>
बाढमित्येवमुक्ता च ब्रह्मलोकं गतो विधिः ॥ <br>
विश्वामित्रवसिष्ठौ च सरस्वत्यास्तटे स्थितौ ॥ २८ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये वसिष्ठविश्वामित्र युद्धे दिव्यास्त्रनिवर्तनवर्णनंनामैकसप्तत्युत्तरशततमोऽध्यायः ॥ १७१ ॥<br>
<br>
<br>
</span>
