<span style="font-size: 14pt; line-height: 200%">॥ ॥ सूत उवाच ॥ ॥ <br>
एवं राज्यं परित्यज्य विश्वामित्रो द्विजोत्तमाः ॥ <br>
हिमवन्तं नगं प्राप्य तपश्चक्रे सुदारुणम् ॥ १ ।। <br>
वर्षास्वाकाशशायी च हेमंते सलिलाशयः ॥ <br>
पञ्चाग्निसाधको ग्रीष्मे स्थितो वर्षशतत्रयम् ॥ २ ॥ <br>
फलमूलकृताहारस्ततो वर्षशतत्रयम् ॥ <br>
ध्यायमानः परं ब्रह्म स्थितो ब्राह्मणसत्तमाः ॥ <br>
शीर्णपर्णाशनः पश्चात्तावत्कालं व्यवस्थितः ॥ ३ ॥ <br>
ततश्चैव जलाहारस्तावन्मात्रं व्यवस्थितः ॥ <br>
कालं स वायुभक्षश्च ततश्चैवायुतं समाः॥ सूत उवाच॥ <br>
अथ दृष्ट्वा तपःशक्तिं तस्य तां त्रिदशाधिपः। <br>
पातायष्यति मां नूनमेष स्थानान्नृपोत्तमः॥। ॥ ५ ॥ <br>
ततः प्रोवाच संगत्य साम्ना परमवल्गुना ॥<br>
विश्वामित्रं नृपश्रेष्ठं भयेन महताऽन्वितः ॥ ६ ॥ <br>
॥ इंद्र उवाच ॥ ॥ <br>
विश्वामित्र प्रतुष्टोऽस्मि तपसानेन पार्थिव ॥ <br>
वरं वरय भद्रं ते यदभीष्टं हृदिस्थितम्॥ ७ ॥ <br>
॥ विश्वामित्र उवाच ॥ ॥ <br>
ब्राह्मण्यं देहि मे शक्र यदि तुष्टोऽसि सांप्रतम् ॥ <br>
तदर्थं तपसश्चर्यां जानीहि त्वं पुरंदर ॥९॥ <br>
॥ इंद्र उवाच ॥ ॥ <br>
अनेनैव शरीरेण क्षत्रियः स्यात्कथं द्विजः ॥ <br>
चतुर्विंशतिसंस्कारैर्द्विगुणैर्यःप्रजायते ॥ <br>
तदन्यत्प्रार्थय क्षिप्रं यत्तेऽभीष्टतरं स्थितम् ॥ ९ ॥ <br>
॥ विश्वामित्र उवाच ॥ ॥ <br>
न ब्राह्मण्यात्परं किंचित्प्रार्थयामि सुरेश्वर॥ ६.१६८.१० ॥ <br>
अपि त्रैलोक्यराज्यं ते वस्तुष्वन्येषु का कथा ॥ <br>
तस्माद्गच्छ सुरश्रेष्ठ स्वराज्यं परिपालय ॥ ११ ॥ <br>
परित्यक्ष्याम्यहं देहं यास्ये वाऽहं द्विजन्मताम् ॥ <br>
तच्छ्रुत्वा वचनं तस्य देवराजो दिवं गतः ॥ १२ ॥ <br>
तस्य तं निश्चयं ज्ञात्वा सर्वदेवसमावृतः॥ <br>
विश्वामित्रोऽपि तद्रूपं चकार दुश्चरं तपः॥ १३ ॥ <br>
अथ वर्षसहस्रे तु व्यतिक्रान्ते द्विजोत्तमाः ॥ <br>
अन्यस्मिन्वायुभक्षस्य विश्वामित्रस्य भूपतेः ॥ १४ ॥ <br>
आजगाम स्वयं ब्रह्मा पुण्यैर्देवर्षिभिः सह ॥ <br>
अब्रवीत्तं महीपालं तपसा दग्धकिल्बिषम् ॥ १५ ॥ <br>
॥ श्रीब्रह्मोवाच ॥ ॥ <br>
विश्वामित्र प्रतुष्टोऽस्मि तपसानेन सत्तम ॥ <br>
वरं वरय भद्रं ते प्रदास्याम्यपि दुर्लभम् ॥ १६ ॥ <br>
॥ विश्वामित्र उवाच ॥ ॥ <br>
यदि तुष्टोऽसि मे देव यदि देयो वरो मम ॥ <br>
ब्राह्मण्यं देहि मे देव नान्यदिष्टतमं महत् ॥ १७ ॥ ॥ <br>
॥ ब्रह्मोवाच ॥ ॥ <br>
क्षत्रियेण प्रजातस्य द्विजत्वं जायते कथम् ॥ <br>
श्रुतिस्मृतिविरुद्धं हि किमेवं वदसीप्सितम् ॥ १८९ ॥ <br>
यन्न जातं धरापृष्ठे न भविष्यति कर्हिचित् ॥ १९ ॥ <br>
॥ विश्वामित्र उवाच ॥ ॥ <br>
गच्छ त्वं देवदेवेश ब्रह्मलोकमनुत्तमम्॥ <br>
अहं त्यक्ष्यामि वा प्राणान्संप्राप्स्ये वा द्विजन्मताम् ॥ ६.१६८.२० ॥ <br>
अथ देवर्षिमध्यस्थ ऋचीको वाक्यमब्रवीत् ॥ <br>
अस्य जन्मकृते देव ब्राह्म्यैर्मंत्रैर्मया चरुः ॥ २१ ॥ <br>
अभितो ब्रह्मसर्वस्वं तत्र सयोजितं मया । <br>
तेनैव क्षत्रजन्माऽयं ब्राह्मणश्चतुरानन॥२२॥ <br>
ब्रह्मर्षिकीर्तयस्वैनं तस्मात्त्वं प्रपितामह॥ <br>
राज्यस्थोऽपि द्विजार्हाणि सत्कृत्यान्य करोदसौ ॥ २३ ॥ <br>
ब्राह्ममन्त्रप्रभावेन तस्माद्ब्रह्मर्षिमाह्वय ॥ <br>
येन कीर्तामहे सर्वे विश्वामित्रं द्विजोत्तमम्॥ २४ । <br>
अथ ब्रह्मा चिरं ध्यात्वा ब्राह्म्यै र्मंत्रैश्च तेजसा ॥ <br>
समुत्पन्नं ततः प्राह ब्राह्मणस्त्वं मया कृतः ॥ २५ ॥ <br>
त्यजेदं दुष्करं घोरं तपो मद्वचनाद्द्रुतम् ॥ <br>
स यदा ब्रह्मणा प्रोक्तो ब्रह्मर्षि स्त्वमसंशयम्॥ २६ ॥ <br>
ऋचीकाद्यैस्ततः सर्वैः प्रोक्तो देवर्षिभिस्तथा ॥ २७ ॥ <br>
अथ तेषां मध्यगतो वसिष्ठो मुनिसत्तमः ॥ <br>
सोऽब्रवीत्कोपसंयुक्तो नाहं वक्ष्यामि कर्हिचित्॥ २८ ॥ <br>
ब्राह्मणं क्षत्रियाज्जातं जानन्नपि पितामह ॥ <br>
ऋचीकस्य च दाक्षिण्यात्तथा त्वं वदसि प्रभो ॥ २९ ॥ <br>
प्रोच्यमानो ऽपि बहुधा वसिष्ठो मुनिसत्तमः ॥ <br>
पितामहेन मुनिभिर्नारदाद्यैरनेकधा ॥ <br>
जगामाथ परित्यज्य तान्सर्वान्द्विजसत्तमान् ॥ ६.१६८.३० ॥ <br>
स चागत्य मुनि श्रेष्ठो देशं चानर्तसंज्ञितम् ॥ <br>
हाटकेश्वरजे क्षेत्रे शंखतीर्थसमीपतः ॥ ३१ ॥ <br>
यत्र ब्रह्मशिला पुण्या श्वेतद्वीपसमन्विता ॥ <br>
सरस्वती स्थिता यत्र नदी पापहरा शुभा ॥ ३२ ॥ <br>
तत्राश्रमपदं कृत्वा चकार विपुलं तपः ॥ <br>
विश्वामित्रोऽपि सामर्षस्तद्वधार्थं समागतः ॥ ३३ ॥ <br>
तस्याश्रमस्य दूरे स याम्यां दिशि समाश्रितः ॥ <br>
कृत्वाश्रमपदं तत्र तस्य च्छिद्राणि चिन्तयन् ॥ ३४ ॥ <br>
संस्थितः सुचिरं कालं न च पश्यति किंचन ॥ <br>
अथाभिचारिकं तेन प्रारब्धं तस्य चोपरि॥३५॥ <br>
यदुक्तं सामविधिना सामवेदे वधात्मकम्॥ <br>
तस्य तैर्दारुणैर्मंत्रैर्जुह्वतो जातवेदसम्॥३६॥ <br>
निष्क्रांता दारुणा शक्तिर्मुक्तकेशी भयानका॥ <br>
वानरस्कंधमारूढा कुर्वाणा किल्किलाध्वनिम्॥३७॥ <br>
नानायुधसमोपेता यमजिह्वा यथा परा॥ <br>
साब्रवीद्वद विप्रेंद्र किं ते कृत्यं करोम्यहम्॥३८॥ <br>
त्रैलोक्यमपि कृत्स्नं च संहरामि तवाज्ञया॥३९॥ <br>
विश्वामित्र उवाच॥ <br>
मम शत्रुर्मान्यो त्र वसिष्ठः कुमुनिः स्थितः। <br>
तं त्वं जहि द्रुतं गत्वा तदर्थं च मया कृता॥६.१६८.४०॥ <br>
एवमुक्ता तु सा तेन विश्वामित्रेण धीमता। <br>
वसिष्ठाश्रममुद्दिश्य प्रस्थिता चोत्तरामुखी॥४१॥ <br>
एतस्मिन्नेव काले तु वसिष्ठस्याश्रमे द्विजाः। <br>
दुर्निमित्तानि जातानि प्रभूतानि महांति च॥४२॥ <br>
पपात महती चोल्का निहत्य रविमण्डलम्॥ <br>
तथा रुधिरवृष्टिश्च अस्थिमिश्रा व्यजायत॥४३॥ <br>
दीप्तां दिशं समासाद्य रुरोद च तथा शिवा। <br>
तां दृष्ट्वा सुमहोत्पातान्वसिष्ठो मुनिपुंगवः॥४४॥ <br>
यावदालोकते रूपं ज्वालामालासमाकुलम्॥ <br>
ततः सम्यक्परिज्ञाय सर्वं दिव्येन चक्षुषा॥४५॥ <br>
विश्वामित्रप्रयुक्तेयं शक्तिर्मम वधाय च॥ <br>
कृत्या रूपा सुमंत्रैश्च सामवेदसमुद्भवैः॥४६॥ <br>
तिष्ठतिष्ठेति तेनोक्ता ततः सा निश्चलाभवत्॥ <br>
निजमंत्रैश्च सा तेन स्तंभिताथर्वणोद्भवैः॥४७॥ <br>
ततः स्त्रीरूपमादाय प्रोवाच मुनिपुंगवम्॥ <br>
सामवेदस्तु वेदानां प्राधान्येन व्यवस्थितः॥४८।. <br>
विधिना तेन संसृष्टा विश्वामित्रेण धीमता॥ <br>
मा कुरुत्वप्रमाणंतु प्रहारं सह मे मुने ॥<br>
रक्षयिष्यामि ते<br>
प्राणान्स्वल्पस्पर्शेन ते मुने ॥ ४९ ॥ <br>
॥ वसिष्ठ उवाच ॥ ॥ <br>
यद्येवं कुरु मे स्पर्शं न मर्म स्पर्शनं शुभे ॥ <br>
मया चाथर्वणा मंत्राः संहृताः कृपया तव ॥ ६.१६८.५० ॥ <br>
ततः सा दारुणा शक्तिर्विश्वामित्रप्रयोजिता ॥ <br>
तस्यांगदेशं स्पृष्ट्वाथ निपपात धरातले ॥ ५१ ॥ <br>
ततस्तुष्टो वसिष्ठस्तु तामाह मधुरं वचः ॥ <br>
अद्यप्रभृति ते पूजां करिष्यंति समाहिताः ॥ <br>
जनाः सर्वे महाभागे भक्त्या परमया युताः ॥ ५२ ॥ <br>
चैत्रमासे सिते पक्षे अष्टमीदिवसे स्थिते ॥ <br>
ये ते पूजां करिष्यंति श्रद्धया परया युताः ॥ ५३ ॥ <br>
ते सर्वे वत्सरंयावद्भवि ष्यंति निरामयाः ॥ <br>
तस्मादत्रैव स्थातव्यं सदैव मम वाक्यतः ॥ ५४ ॥ <br>
॥ सूत उवाच ॥ ॥ <br>
एवमुक्ता च सा तेन वसिष्ठेन महात्मना ॥ <br>
स्थिता तत्रैव सा देवी तस्य वाक्येन तत्क्षणात् ॥ ५५ ॥ <br>
प्राप्नोति परमां पूजां विशेषान्नागरैः कृताम् ॥ <br>
धारानामेति विख्याता भक्तलोकसुख प्रदा ॥ ५६ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये धारोत्पत्तिमाहात्म्यवर्णनंनामाष्ट षष्ट्युत्तरशततमोऽध्यायः ॥ १६८ ॥<br>
<br>
<br>
</span>
