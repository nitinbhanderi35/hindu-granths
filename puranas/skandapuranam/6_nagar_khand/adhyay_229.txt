<span style="font-size: 14pt; line-height: 200%">॥ सूत उवाच ॥ ॥ <br>
एतस्मिन्नंतरे शम्भुर्गणैः सर्वैः समावृतः ॥ <br>
इन्द्राद्यैश्च सुरैः सर्वेः क्रोधसंरक्तलोचनः ॥ <br>
जगाम वृषमारुह्य पुरीं चैवामरावतीम् ॥ १ ॥ <br>
अंधकोऽपि समालोक्य संप्राप्तां देववाहिनीम् ॥ <br>
सगणां च महादेवं परितोषं परं गतः ॥ २ ॥ <br>
निश्चक्रामाथ युद्धाय बलेन चतुरंगिणा ॥ <br>
वरं स्यंदनमारुह्य सुश्वेताश्ववहं शुभम् ॥ ३ ॥ <br>
ततः समभवद्युद्धं देवानां दानवैः सह ॥ <br>
गणैश्च विकृताकारैर्मृत्युं कृत्वा निवर्तनम् ॥ ४ ॥ <br>
एकवर्षसहस्रांतं यावद्युद्धमवर्तत ॥ <br>
दिनेदिने क्षयं यांति तत्र देवा न दानवाः ॥ <br>
ततो वर्षसहस्रांते संक्रुद्धः शशिशेखरः॥ <br>
त्रिशूलेन समुद्यम्य  स्वहस्तेन व्यभेदयत् ॥ ६ ॥ <br>
स विद्धोऽपि स्वयं तेन त्रिशूलेन महासुरः॥ <br>
ब्रह्मणो वरमाहात्म्यान्नैव प्राणैविर्युज्यते ॥ ७ ॥ <br>
ततो भूयोऽपि चोत्थाय चक्रे युद्धं महात्मना ॥ <br>
जघान च स संक्रुद्धो विशेषेण बहून्गणान् ॥ ८ ॥ <br>
शंकरं ताडयामास गदाघातैर्मुहुर्मुहुः ॥ ९ ॥ <br>
एवं वर्षसहस्रांतमभूत्सार्द्धं पिनाकिना ॥ <br>
रौद्रं युद्धमन्धकस्य सर्वलोकभयावहम् ॥ ६.२२९.१० ॥ <br>
त्रिशूलभिन्नो दैत्यः स यदा मृत्युं न गच्छति ॥ <br>
उत्थायोत्थाय कुरुते प्रहारान्गदया बली ॥ ११ ॥ <br>
तथा तं शंकरो ज्ञात्वा मृत्युना परिवर्जितम्॥ <br>
ब्रह्मणो वरदानेन सर्वेषां च दिवौकसाम्॥ १२ ॥ <br>
ततो निर्भिद्य शूलाग्रैः प्रोत्क्षिप्य गगनांगणे ॥ <br>
छत्रवद्धारयामास लंबमानमधोमुखम् ॥ <br>
अक्षरद्रुधिरं भूमौ गात्रेभ्यो वर्ष्मसंभवम् ॥ १३ ॥ <br>
यावद्वर्षसहस्रांते चर्मास्थि स्नायुरेव च ॥ <br>
धातुत्रयं स्थितं तस्य नष्टमन्यच्चतुष्टयम् ॥ १४ ॥ <br>
स ज्ञात्वा बल संहीनमात्मानं धातुसंक्षयात् ॥ <br>
सामोपायं ततश्चके स्तुत्वा सार्धं पिनाकिना ॥ १५ ॥ <br>
॥ अन्धक उवाच ॥ ॥ <br>
न त्वं देवो मया ज्ञातो वाग्दुष्टेन दुरात्मना ॥ <br>
ईदृग्वीर्यसमोपेतस्तद्युक्तं भवता कृतम् ॥ १६ ॥ <br>
अनुरूपं मदांधस्याविवेकस्य सुरोत्तम ॥ <br>
स्ववीर्यमदयुक्तस्य विवेक रहितस्य च ॥ १७ ॥ <br>
दुर्विनीतः श्रियं प्राप्य विद्यामैश्वर्यमेवच ॥ <br>
न तिष्ठति चिरं कालं यथाऽहं मदगर्वितः ॥ १८ ॥ <br>
पापोऽहं पापकर्माऽहं पापात्मा पापसंभवः ॥ <br>
त्राहि मां देव ईशान सर्वपापहरो भव ॥ १९ ॥ <br>
दुःखितोऽहं वराकोऽहं दीनोऽहं शक्तिवर्जितः ॥ <br>
त्रातुमर्हसि मां देव प्रपन्नं शरणं विभो ॥ ६.२२९.२० ॥ <br>
दुष्टोऽहं पापयुक्तोऽहं सांप्रतं परमेश्वर ॥ <br>
तेन बुद्धिरियं जाता तवोपरि ममानघ ॥ २१ ॥ <br>
सर्वपापक्षये जाते शिवे भवति भावना ॥ २२ ॥ <br>
नाममात्रमपि त्र्यक्ष यस्ते कीर्तयति प्रभो ॥ <br>
सोऽपि मुक्तिमवाप्नोति किं पुनः पूजने रतः ॥ २३ ॥ <br>
तव पूजा विहीनानां दिनान्यायांति यांति च ॥ <br>
यानि देव मृतानां च तानि यांति न जीवताम् ॥ २४ ॥ <br>
कुष्ठी वा रोगयुक्तो वा पंगुर्वा बधिरोऽपि वा ॥ <br>
मा भूत्तस्य कुले जन्म शंभुर्यत्र न देवता ॥ २५ ॥ <br>
तस्मान्मोचय मां देव स्वागतं कुरु सांप्रतम् ॥ <br>
गतो मे दानवो भावस्त्यक्तं राज्यं तथा विभो ॥ । २६ ॥ <br>
त्यक्ताः पुत्राश्च पौत्राश्च पत्न्यश्च विभवैः सह ॥ <br>
त्रिः सत्येन सुरश्रेष्ठ तव पादौ स्पृशाम्यहम् ॥ २७ ॥ <br>
तस्य तद्वचनं श्रुत्वा ज्ञात्वा तं गतकल्मषम्॥ <br>
उत्तार्य शनकैः शूलाद्विनयावनतं स्थितम्॥२८॥ <br>
ततो नाम स्वयं चक्रे भृंगिरीटिरिति प्रभुः॥ <br>
अब्रवीच्च सदा मे त्वं वल्लभः संभविष्यसि॥२९॥ <br>
नन्दिनोऽपि गजास्यस्य महाकालस्य पुत्रक॥ <br>
तिष्ठ सौम्य मया सौख्यं न स्मरिष्यसि बांधवान्॥६.२२९.३०॥। <br>
स तथेति प्रतिज्ञाय प्रणम्य शशिशेखरम् ॥ <br>
तस्थौ सर्वगणैर्युक्तः प्रभुसंश्रयसंयुतः ॥ ३१ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वर क्षेत्रमाहात्म्ये भृंगीरिट्युत्पत्तिवर्णनंनामैकोनत्रिंशदुत्तरद्विशततमोऽध्यायः ॥ २२९ ॥ <br>
<br>
</span>
