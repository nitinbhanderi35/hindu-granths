<span style="font-size: 14pt; line-height: 200%">॥ ब्रह्मोवाच ॥ ॥ <br>
हरेर्दीपस्तु मद्दीपादधिकोऽयं प्रकुर्वतः ॥ <br>
वैकुण्ठवास एव स्यान्ममैश्वर्यमवांछितम् ॥ १ ॥ <br>
॥ नारद उवाच ॥ ॥ <br>
दीपोऽयं विष्णुभवने मन्त्रवद्विहितो नरैः ॥ <br>
सदा विशेषफलदश्चातुर्मास्येऽधिकः कथम् ॥ २ ॥ ॥ <br>
॥ ब्रह्मोवाच ॥ ॥ <br>
विष्णुर्नित्याधिदैवं मे विष्णुः पूज्यः सदा मम ॥ <br>
विष्णुमेनं सदा ध्याये विष्णुर्मत्तः परो हि सः ॥ ३ ॥ <br>
स विष्णु वल्लभो दीपः सर्वदा पापहारकः ॥ <br>
चातुर्मास्ये विशेषेण कामनासिद्धिकारकः ॥ ४ ॥ <br>
विष्णुर्दीपेन संतुष्टो यथा भवति पुत्रक ॥ <br>
तथा यज्ञसहस्रैश्च वरं नैव प्रयच्छति ॥ ५ ॥ <br>
स्वल्प व्ययेन दीपस्य फलमानंतकं नृणाम् ॥ <br>
अनंतशयने प्राप्ते पुण्यसंख्या न विद्यते ॥ ६ ॥ <br>
तस्मात्सर्वात्मभावेन श्रद्धया संयुतेन च ॥ <br>
दीपप्रदानं कुरुते हरेः पापैर्न लिप्यते ॥ ७ ॥ <br>
उपचारैः षोडशकैर्यतिरूपे हरौ पुनः ॥ <br>
दीपप्रदाने विहिते सर्वमुद्द्योतितं जगत् ॥ ८ ॥ <br>
दीपादनंतरं ब्रह्मन्नन्नस्य च निवेदनम् ॥ <br>
त्रयोदश्या भक्तियुक्तैः कार्यं मोक्षपदस्थितैः ॥ ९ ॥ <br>
अमृतं संपरित्यज्य यदन्नं देवता अपि ॥ <br>
स्पृहयंति गृहस्थस्य गृहद्वारगताः सदा ॥ 6.240.१० ॥ <br>
हरौ सुप्ते विशेषेण प्रदेयः प्रत्यहं नरैः ॥ <br>
फलैरर्घ्यो विष्णुतुष्ट्यै तत्कालसमुदा हृतैः ॥ ११ ॥ <br>
तांबूलवल्लीपत्रैश्च तथा पूगफलैः शुभैः ॥ <br>
द्राक्षाजंब्वाम्रजफलैरक्रोडैर्दाडिमैरपि ॥ १२ ॥ <br>
बीजपूरफलैश्चैव दद्यादर्घ्यं सुभक्तितः ॥ <br>
शंखतोयं समादाय तस्योपरि फलं शुभम्॥ १३ ॥ <br>
मंत्रेणानेन विप्रेन्द्र केशवाय निवेदयेत् ॥ <br>
पुनराचमनं देयमन्नदानादनंतरम् ॥ १४ ॥ <br>
आर्तिक्यं च ततः कुर्यात्सर्वपापविनाशनम् ॥ <br>
चतुर्दश्या नमस्कुर्याद्विष्णवे यतिरूपिणे ॥ १५ ॥ <br>
पंचदश्या भ्रमः कार्यः सर्वदिक्षु द्विजैः सह ॥ <br>
सप्तसागरजै स्तोयैर्दत्तैर्यत्फलमाप्यते ॥ १६ ॥ <br>
तत्तोयदानाच्च हरेः प्राप्यते विष्णुवल्लभैः ॥ <br>
चतुर्वारभ्रमीभिश्च जगत्सर्वं चराचरम् ॥ १७ ॥ <br>
क्रांतं भवति विप्राग्र्य तत्तीर्थगमनादिकम् ॥ <br>
षोडश्या देवसायुज्यं चिन्तयेद्योगवित्तमः ॥ १८ ॥ <br>
आत्मनश्च हरेर्नित्यं न मूर्तिं भावयेत्तदा ॥ <br>
मूर्तामूर्तस्वरूप त्वाद्दृश्यो भवति योगवित् ॥ १९ ॥ <br>
तस्मिन्दृष्टे निवर्तेत सदसद्रूपजा क्रिया ॥ <br>
आत्मानं तेजसां मध्ये चिन्तयेत्सूर्यवर्चसम् ॥ 6.240.२० ॥ <br>
अहमेव सदा विष्णुरित्यात्मनि विचारयन् ॥ <br>
लभते वैष्णवं देहं जीवन्मुक्तो द्विजो भवेत् ॥ २१ ॥ <br>
चातुर्मास्ये विशेषेण योगयुक्तो द्विजो भवेत् ॥ <br>
इयं भक्तिः समादिष्टा मोक्षमार्गप्रदे हरौ ॥ २२ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्यु पाख्याने ब्रह्मनारदसंवादे चातुर्मास्यमाहात्म्ये दीपदानादिसायुज्यचिन्तनान्तभक्तिनिरूपणं नाम चत्वारिंशदुत्तरद्विशततमोऽध्यायः ॥२४०॥। ॥छ॥ <br>
<br>
</span>
