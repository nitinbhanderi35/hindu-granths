<span style="font-size: 14pt; line-height: 200%">॥ ऋषय ऊचुः ॥ ॥ <br>
यदा दक्षेण क्रुद्धेन पुरा शप्तो हिमद्युतिः ॥ <br>
तत्सर्वं भवता प्रोक्तं सोमनाथकथानकम्॥ १ ॥ <br>
सांप्रतं वद कामस्य यथा कुष्ठोऽभवत्पुरा ॥ <br>
येन दोषेण शापश्च केन तस्य नियोजितः ॥ २ । <br>
शिलाखंडा च या देवी तथा सौभाग्यकूपिका ॥ <br>
यथा तत्र समुत्पन्ना तथाऽस्माकं प्रकीर्तय ॥ ३ ॥ <br>
॥ सूत उवाच ॥ ॥ <br>
पुरासीद्ब्राह्मणो नाम हारीत इति विश्रुतः ॥ <br>
स तपस्तत्र संतेपे वानप्रस्थाश्रमे वसन् ॥ ४ ॥ <br>
तस्य भार्याऽभवत्साध्वी रूपौदार्यसमन्विता ॥ <br>
त्रैलोक्यसुन्दरी साक्षाल्लक्ष्मीरिव मधुद्विषः ॥ ५ ॥ <br>
ख्याता पूणकलानाम सर्वैः समुदितागुणैः ॥ <br>
तां दृष्ट्वा पद्मजोऽप्याशु कामस्य वशगोऽभवत् ॥ ६ ॥ <br>
कदाचिदपि स प्राप्तस्तस्मिन्क्षेत्रे मनोभवः ॥ <br>
सह रत्या तथा प्रीत्या कामेश्वरदिदृक्षया ॥ ७ ॥ <br>
एतस्मिन्नंतरे सापि स्नानार्थं तत्र चागता ॥ <br>
कृत्वा वस्त्रपरित्यागं विवेश जलाशयम् ॥ ८ ॥ <br>
अथ तां कामदेवोपि समालोक्य शुभाननाम्॥ <br>
आत्मीयैरपि निर्विद्धो हृदये पुष्पसायकैः ॥ ९ ॥ <br>
ततो रतिं परित्यक्त्वा प्रीतिं च शरपीडितः॥ <br>
विजनं कंचिदासाद्य प्रसुप्तः स तरोरधः ॥ ६.१३४.१० ॥ <br>
गात्रैः पुलकितैः सर्वैर्निःश्वासान्निःश्वसन्मुहुः ॥ <br>
अग्निवर्णान्सुदीर्घांश्च बाष्प पूर्णविलोचनः ॥ ११ ॥ <br>
तिष्ठन्स दर्शने तस्या एकदृष्ट्या व्यलोकयत्॥ <br>
योगीव सुसमाधिस्थो ध्यायंस्तद्ब्रह्म संस्थितम् ॥ १२ ॥ <br>
सापि कामं समालोक्य सानुरागं पुरः स्थितम् ॥ <br>
जृंभाभंगकृतास्यं च वेपमानशरीरकम् ॥ १३ ॥ <br>
सापि तद्बाणनिर्भिन्ना साभिलाषा बभूव ह ॥ <br>
कामं प्रति विशेषेण तस्य रूपेण मोहिता ॥ १४ ॥ <br>
अथ तस्माज्जलात्कृच्छ्राद्विनिष्क्रम्य शुचिस्मिता ॥ <br>
तीरोपांतं समासाद्य स्थिता तद्दृष्टिगोचरे ॥ १५ ॥ <br>
ततः कामः समुत्थाय शनैस्तदंतिकं ययौ ॥ <br>
कृतांजलिपुटो भूत्वा ततः प्रोवाच सादरम् ॥ १६ ॥ <br>
का त्वमत्र विशालाक्षि प्राप्ता स्नातुं जलाशये ॥ <br>
मम नाशाय चार्वंगि तस्माच्छृणु वचो मम ॥ १७ ॥ <br>
अहं पुष्पशरो लोके प्रसिद्धश्चारुहासिनि ॥ <br>
विडंबनां मया नीता देवा अपि निजैः शरैः ॥ १८ ॥ <br>
मद्बाणेनाहतो रुद्रः स्वशरीरे नितंबिनीम् ॥ <br>
अर्द्धेन धारयामास त्यक्त्वा लज्जां सुदूरतः ॥ १९ ॥ <br>
ब्रह्मा मच्छरनिर्भिन्नः स्वसुतां चकमे ततः ॥ <br>
जनयामास तान्विप्रान्वालखिल्यांस्तथाविधान् ॥ २० ॥ <br>
अहिल्यां चकमे शक्रो गौतमस्य प्रियां सतीम् ॥ <br>
मद्बाणैः पीडितोऽतीव स्वर्गादेत्य धरातलम् ॥ २१ ॥ <br>
एवं देवा अपि क्षुण्णा मच्छरैर्ये महत्तराः ॥ <br>
किं पुनर्मानवाः सुभ्रूः कृमिप्रायाः सुचंचलाः ॥ २२ ॥ <br>
आकीटांतं जगत्सर्वमाब्रह्मांतं तथैव च ॥ <br>
विडंबनां परां प्राप्तं मच्छरैश्चारुहासिनि ॥ २३ ॥ <br>
अहं पुनस्त्वया भीरु नीतोऽवस्थामिमां शुभे ॥ २४ ॥ <br>
तस्माद्देहि महाभागे ममाद्य रतदक्षिणाम् ॥ <br>
यावन्न यांति संत्यज्य मम प्राणाः कलेवरात् ॥ ॥ २५ ॥ <br>
॥ सूत उवाच ॥ ॥ <br>
सापि तद्वचनं श्रुत्वा पतिव्रतपरायणा ॥ <br>
हन्यमाना विशेषेण तद्बाणैर्हृदये भृशम् ॥ २६ ॥ <br>
अनभिज्ञा च सा साध्वी कामधर्मस्य केवलम् ॥ <br>
तापसैः सह संवृद्धा नान्यं जानाति किंचन ॥ २७ ॥ <br>
वक्तुं तद्विषये यच्च प्रोच्यते कामपीडितैः ॥ <br>
अधोमुखाऽलिखद्भूमिमंगुष्ठेन स्थिता चिरम् ॥ २८ ॥ <br>
एतस्मिन्नन्तरे भानुः प्राप्तश्चास्तं गिरिं प्रति ॥ <br>
विहारसमये प्राप्त आहिताग्निर्निवेशने ॥ २९ ॥ <br>
हारीतोऽपि चिरं वीक्ष्य तन्मार्गं चाकृताशनः ॥ <br>
ततः स चिंतयामास कस्मात्सा चात्र नागता ॥ ३० ॥ <br>
स्नात्वा तीर्थवरे तस्मिन्दृष्ट्वा तां चन्द्रकूपिकाम्॥ <br>
कामेश्वरं च देवेशं कामदं सुखदं नृणाम् ॥ ३१ ॥ <br>
ततः शिष्यसमायुक्तो वीक्षमाण इतस्ततः ॥ <br>
तं देशं समनुप्राप्तो यत्र तौ द्वावपि स्थितौ ॥ ३२ ॥ <br>
आलपन्बहुधा कामो हन्यमानो निजैः शरैः ॥ <br>
सापि चैव विशेषेण व्रीडयाऽधोमुखी स्थिता ॥ ३३ ॥ <br>
स गुल्मांतरितः सर्वं तच्छ्रुत्वा कामजल्पितम् ॥ <br>
तस्याश्च तद्गतं भावं ततः कोपादुवाच सः ॥ ३४ ॥ <br>
यस्मात्पाप त्वया पत्नी ममैवं शरपीडिता ॥ <br>
अनभिज्ञा तथा साध्वी पतिधर्मपरायणा ॥ <br>
कुष्ठव्याधिसमायुक्तस्तस्माद्विप्रियदर्शनः ॥ ३५ ॥ <br>
त्वं भविष्यसि पापात्मन्मुक्तो दारैः स्वकैरपि ॥ <br>
साऽपि चैव विशेषेण व्रीडयाऽधोमुखी स्थिता ॥ ३६ ॥ <br>
एषापि च शिलाप्राया भविष्यति विचेतना ॥ <br>
त्वां दृष्ट्वा या सरागाऽभून्निजधर्मबहिष्कृता ॥ ३७ ॥ <br>
ततः प्रसादयामास तं कामः प्रणिपत्य च ॥ <br>
न ज्ञातेयं मया विप्र तव भार्येति सुन्दरी ॥ ३८ ॥ <br>
तेन प्रोक्ता विरुद्धानि वाक्यानि विविधानि च ॥ <br>
एतस्या नास्ति दोषोऽत्र मद्बाणैः पीडिता भृशम् ॥ ३९  <br>
सानुरागा परं जाता नोक्तं किंचिद्वचो मुने ॥ <br>
तस्मान्नार्हसि शापं त्वं दातुमस्याः कथंचन ॥ ४० ॥ <br>
ममास्त्येषो ऽपराधोऽत्र तस्मान्मे निग्रहं कुरु ॥ <br>
भूयोऽपि ब्राह्मणश्रेष्ठ अस्याः शापसमुद्भवम् ॥ ४१ ॥ <br>
अपि रुद्रादयो देवा मद्बाणेभ्यो द्विजोत्तम ॥ <br>
सोढुं शक्ता न ते यस्मात्तत्कथं स्यादियं शिला ॥ ४२ ॥ <br>
तथात्र त्रिविधं पापं प्रवदंति मनीषिणः ॥ <br>
मानसं वाचिकं चैव कर्मजं च तृतीयकम्॥ <br>
तदस्माकं द्विधा जातमेकं चास्या मुनीश्वर । ४३ ॥ <br>
भार्यायास्ते सुरूपायास्तस्मात्संपूर्णनिग्रहम् ॥ <br>
करिष्यसि न ते भीतिः काचिदस्ति परत्रजा ॥ ॥ ४४ ॥  <br>
मनस्तापाद्व्रजेत्पापं मानसं वाचिकं च यत् ॥ <br>
तस्य प्रसादनेनैव यस्योपरि विजल्पितम् ॥ ४५ ॥ <br>
प्रायश्चित्तैर्यथोक्तैश्च कर्मजं पातकं व्रजेत् । <br>
धर्मशास्त्रैः परिप्रोक्तं यतः सर्वैर्महामुने ॥ ४६ ॥ <br>
॥ हारीत उवाच ॥ ॥ <br>
अन्यत्र विषये तस्याः पातकं कामदेवते ॥ <br>
एतस्य तव धर्मस्य प्राधान्यं मनसः स्मृतम् ॥ ४७ ॥ <br>
तस्मादेवंविधा चेयं सदा स्थास्यति चाधम ॥ <br>
किं पुनः कुरु यत्कृत्यं नाहं वक्ष्यामि किंचन ॥ ४८ ॥ <br>
प्रथमं मनसा सर्वं चिंत्यते तदनंतरम् ॥ <br>
ततः प्रजल्पते वाचा क्रियते कर्मणा ततः ॥ ४९ ॥ <br>
प्रमाणं हि मनस्तस्मात्सर्वकृत्येषु सर्वदा ॥ <br>
एतस्मात्कारणात्पूर्णो मयाऽस्या निग्रहः कृतः ॥ ५० ॥ <br>
॥ सूत उवाच ॥ ॥ <br>
एवमुक्त्वा मुनिश्रेष्ठो हारीतः स्वाश्रमं ययौ ॥ <br>
सापि पूर्णकला जाता शिलारूपा च तत्क्षणात् ॥ ५१ ॥ <br>
कामदेवोऽपि कुष्ठेन ग्रस्तो रौद्रेण च द्विजाः ॥ <br>
शीर्णनासांघ्रिपाणिश्च नेत्राणामप्रियोऽभवत्॥ ५२ ॥ <br>
अथ कामे निरुत्साहे संजाते द्विजसत्तमाः ॥ <br>
व्याधिग्रस्ते जगत्यस्मिन्सृष्टिरोधो व्यजायत ॥५३॥ <br>
केवलं क्षीयते लोको नैव वृद्धिं प्रगच्छति ॥ <br>
स्वेदजा येऽपि जीवाः स्युस्तेपि याताः परिक्षयम् ॥ ५४ ॥ <br>
एतस्मिन्नंतरे देवाः सर्वे चिंतासमाकुलाः ॥  <br>
किमिदं क्षीयते लोको जलस्थैः स्थलजैः सह ॥५५॥ <br>
न दृश्यते क्वचिद्बालः कोऽपि कश्चित्कथंचन ॥ <br>
न च गर्भवती नारी कच्चित्क्षेमं स्मरस्य च ॥ ॥५६॥ <br>
ततस्तं व्याधिना ग्रस्तं ज्ञात्वात्र क्षेत्रसंश्रयम् ॥ <br>
आजग्मुस्त्वरिताः सर्वे व्याकुलेनांतरात्मना॥५७॥ <br>
कामेश्वरपुरस्थं च तं दृष्ट्वा कुसुमायुधम्॥ <br>
अत्यंतविकृताकारं चिंतयानं महेश्वरम् ॥ ५८ ॥ <br>
ततः प्रोचुः सुदुःखार्ताः किमिदं कुसुमायुध ॥ <br>
निरुत्साहः समुत्पन्नः कुष्ठव्याधिसमाकुलः ॥५९॥ <br>
ततश्चाधोमुखो जातो लज्जया परया वृतः ॥ <br>
प्रोवाच शापजं सर्वं हारीतस्य विचेष्टितम् ॥ ६.१३४.६० ॥ <br>
ततस्ते विबुधाः प्रोचुः पातकं यद्गिरा कृतम् ॥३ <br>
तत्तस्याराधनात्सर्वं संक्षयं यात्यसंशयम् ॥ ६१ ॥ <br>
तस्मादेतां शिलारूपां त्वमाराधय चित्तज ॥ <br>
येन कुष्ठः क्षयं याति ततस्तेजोऽभिवर्धते ॥ ६२ ॥ <br>
जगति स्यान्महासृष्टिर्देवकृत्यं कृतं भवेत् ॥ <br>
न तेऽस्ति कायजं पापं यतो मुक्त्वा प्रवाचिकम् ॥ ६३ ॥ <br>
अत्र कुण्डे त्वदीयेऽन्यो यः स्नात्वा श्रद्धयान्वितः ॥ <br>
एनां पापविनिर्मुक्तां शिलां वै मानवः स्पृशेत् ॥ ६४ ॥ <br>
कुष्ठव्याधिसमोपेतः कायोत्थेनापि कर्मणा ॥ <br>
सोऽपि व्याधिविनिर्मुक्तो भविष्यति गतज्वरः ॥ ६५ ॥ <br>
एतत्सौभाग्यकूपं च लोके ख्यातं जलाशयम् ॥ <br>
भविष्यति न संदेहः सर्वरोगक्षयावहम् ॥ ६६ ॥ <br>
दद्रूणि दुर्विभूतानि तथान्याश्च विचर्चिकाः ॥ <br>
अत्र स्नातस्य यास्यंति दृष्ट्वैतां सद्य एव हि ॥ ६७ ॥ <br>
एवमुक्त्वाथ ते देवाः प्रजग्मुस्त्रिदशालयम् ॥ <br>
कामदेवोऽपि तत्रस्थस्तस्याः पूजामथ व्यधात् ॥ ६८ ॥ <br>
ततश्च समतिक्रांते मासमात्रे द्विजोत्तमाः ॥ <br>
तादृग्रूपः स संजातो यादृगासीत्पुरा स्मरः ॥ ६९ ॥ <br>
ततश्चायतनं तस्याः कृत्वा श्रद्धासमन्वितः ॥ <br>
जगाम वांछितं देशं सृष्ट्यर्थं यत्नमास्थितः ॥ ६.१३४.७० ॥ <br>
सापि नम्रमुखी तादृक्तेन शप्ता तथैव च ॥ <br>
संजाता खण्डकाकारा तेन खण्डशिला स्मृता ॥ ७१ ॥ <br>
यस्तां पूजयते भक्त्या त्रयोदश्यां तथैव च ॥ <br>
नापवादो भवेत्तस्य परदारसमुद्भवः ॥ ७२ ॥ <br>
कामिन्याश्च विशेषेण प्राहैतच्छंकरात्मजः ॥ <br>
कार्तिकेयो द्विजश्रेष्ठाः सत्यमेतन्मयोदितम् ॥ ७३ ॥ <br>
तथा कामेश्वरं देवं कामदेवप्रतिष्ठितम् ॥ <br>
त्रयोदश्यां समाराध्य सर्वान्कामानवाप्नुयात् ॥ ७४ ॥ <br>
रतिप्रीतिसमायुक्तः स्थितस्तत्र स्मरस्तथा ॥ <br>
मूर्तो ब्राह्मणशार्दूलाः श्रेष्ठं प्रासादमाश्रितः । ७५ । <br>
विरूपो दुर्भगो यो वा त्रयोदश्यां समाहितः ॥ <br>
यस्तं कुंकुमजैः पुष्पैः संपूजयति मानवः ॥ ७६ ॥ <br>
स सौभाग्यसमायुक्तो रूपवांश्च प्रजायते ॥ <br>
या नारी पतिना त्यक्ता सपत्नीजनसंवृता ॥ ७७ ॥ <br>
तं देवं सुकलत्राढ्यं तथैव परिपूजयेत् ॥ <br>
त्रयोदश्यां द्विजश्रेष्ठाः केसरैः कुंकुमोद्भवैः ॥ ७८ ॥ <br>
सा सौभाग्यवती विप्रा जायते च प्रजावती ॥ <br>
धनधान्यसमृद्धा च दुःखशोकविवर्जिता ॥ <br>
दोषैः सर्वैर्विनिर्मुक्ता शंसिता धरणीतले ॥ ७९ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये खंडशिलासौभाग्यकूपिकोत्पत्तिमाहात्म्यवर्णनं नाम चतुस्त्रिंशदुत्तरशततमोध्यायः ॥ १३४ ॥  <br>
<br>
<br>
</span>
