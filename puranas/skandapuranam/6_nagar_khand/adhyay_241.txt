<span style="font-size: 14pt; line-height: 200%">॥ ईश्वर उवाच ॥ ॥ <br>
एतत्ते पूजनं विष्णोः षोडशोपायसंभवम् ॥ <br>
कथितं यद्द्विजः कृत्वा प्राप्नोति परमं पदम् ॥ १ ॥ <br>
तथा च क्षत्रियविशां करणान्मुक्तिरुत्तमा ॥ <br>
शूद्राणां नाधिकारोऽस्मिन्स्त्रीणां नैव कदाचन ॥ २ ॥ <br>
॥ कार्तिकेय उवाच ॥ ॥ <br>
शूद्राणां च तथा स्त्रीणां धर्मं विस्तरतो वद ॥ <br>
केन मुक्तिर्भवेत्तेषां कृष्णस्याराधनं विना ॥ ३ ॥ <br>
॥ ईश्वर उवाच ॥ ॥ <br>
सच्छूद्रैरपि नो कार्या वेदाक्षरविचारणा ॥ <br>
न श्रोतव्या न पठ्या च पठन्नरकभाग्भवेत् ॥ ४ ॥ <br>
पुराणानां नैव पाठः श्रवणं कारयेत्सदा ॥ <br>
स्मृत्युक्तं सुगुरोर्ग्राह्यं न पाठः श्रवणादिकम् ॥ ५ ॥ <br>
॥ स्कंद उवाच ॥ ॥ <br>
सच्छूद्राः के समाख्यातास्तांश्च विस्तरतो वद ॥ <br>
के संतः के च शूद्राश्च सच्छूद्रा नामतश्च के ॥ ६ ॥ <br>
॥ ईश्वर उवाच ॥ ॥ <br>
धर्मोढा यस्य पत्नी स्यात्स सच्छूद्र उदाहृतः ॥ <br>
समानकुलरूपा च दशदोषविवर्जिता ॥ ७ ॥ <br>
उद्वोढा वेदविधिना स सच्छूद्रः प्रकीर्तितः ॥<br>
अक्लीवाऽव्यंगिनी शस्ता महारोगाद्यदूषिता ॥ ८ ॥ <br>
अनिंदिता शुभकला चक्षुरोगविवर्जिता ॥ <br>
बाधिर्यहीना चपला कन्या मधुरभाषिणी ॥ ९ ॥ <br>
दूषणैर्दशभिर्हीना वेदोक्तविधिना नरैः ॥ <br>
विवाहिता च सा पत्नी गृहिणी यस्य सर्वदा ॥ 6.241.१० ॥ <br>
सच्छूद्रः स तु विज्ञेयो देवादीनां विभागकृत् ॥ <br>
पुण्यकार्येषु सर्वेषु  प्रथमं सा प्रकीर्तिता ॥ ११ ॥ <br>
तया सुविहितो धर्मः संपूर्णफलदायकः ॥ <br>
चातुर्मास्ये विशेषेण तया सह गुणाधिकः ॥ १२ ॥ <br>
भार्यारतिः शुचिर्भृत्यादीनां पोषणतत्परः ॥ <br>
श्राद्धादिकारको नित्यमिष्टापूर्त्तप्रसाधकः ॥ १३ ॥ <br>
नमस्कारान्तमन्त्रेण नामसंकीर्तनेन च ॥ <br>
देवा स्तस्य च तुष्यन्ति पंचयज्ञादिकैः शुभैः ॥ १४ ॥ <br>
स्नानं च तर्पणं चैव वह्निहोमोऽप्यमंत्रकः ॥ <br>
ब्रह्मयज्ञोऽतिथेः पूजा पंचयज्ञान्न संत्यजेत् ॥ १५ ॥ <br>
कार्यं स्त्रीभिश्च शूद्रैश्च ह्यमंत्रं पंचयज्ञकम् ॥ <br>
पंचयज्ञैश्च संतुष्टा यथैषां पितृदेवताः ॥ १६ ॥ <br>
तथा पतिव्रतायाश्च पतिशुश्रूषया सदा ॥ <br>
पतिव्रताया देहे तु सर्वे देवा वसंति हि ॥ १७ ॥ <br>
अतस्ताभ्यां समेताभ्यां धर्मादीनां समागमः ॥ <br>
यदोभयोर्मते पृष्टे संतुष्टाः पितृदेवताः ॥ १८ ॥ <br>
कार्यादीनां च सर्वेषां संगमस्तत्र नित्यदा ॥ <br>
चातुर्मास्ये समायाते विष्णुभक्त्या तयोः शिवम् ॥ १९ ॥ <br>
समानजातिसंभूता पत्नी यस्य धृता भवेत् ॥ <br>
पूर्वो भर्त्ताऽर्द्धभागी स्याद्द्वितीयस्य न किंचन ॥ 6.241.२० ॥ <br>
अर्थकार्याधिकारोऽस्यास्तेन धर्मार्धधारिणी ॥ <br>
स्वंस्वं कृतं सदैव स्यात्तयोः कर्म शुभाशुभम् ॥ ॥ २१ ॥ <br>
याऽनुगच्छति भर्तारं मृतं सुतपसा द्विज ॥ <br>
साध्वी सा हि परिज्ञेया तया चोद्ध्रियते कुलम् ॥ २२ ॥ <br>
अन्यजातेर्मृतस्याथ धृता वापि विवाहिता ॥ <br>
वैश्वानरस्य मार्गेण सा तमुद्धरते पतिम् ॥ २३ ॥ <br>
यथा जलाच्च जंबालः कृष्यते धार्मिकैर्नृभिः ॥ <br>
एवमुद्धरते साध्वी भर्त्तारं याऽनुग च्छति ॥ २४ ॥ <br>
अन्यजातिसमुद्भूता अन्येन विधृता यदि ॥ <br>
तावुभौ धर्मकार्येषु संत्याज्यौ नित्यदा मतौ ॥ २५ ॥ <br>
स्वंस्वं कर्म प्रकुरुतः सत्कर्म जं स्वकं फलम् ॥ <br>
तस्माद्वरिष्ठा हीना वा सत्कुल्या शूद्रसंभवैः ॥ २६ ॥ <br>
धृता न कार्या सा पत्नी यत्करोति न वर्द्धते ॥ <br>
तया सह कृतं पुण्यं वर्द्धते दशधोत्तरम् ॥ २७ ॥ <br>
अनन्ततृप्तिदं नैव तत्सुतैरपि वा तथा ॥ <br>
क्रयक्रीता च या कन्या दासी सा परिकीर्तिता ॥ २८ ॥ <br>
सच्छूद्रस्याधिकारे सा कदाचिन्नैव जायते ॥ <br>
या कन्या स्वयमुद्यम्य पित्रा दत्ता वराय च ॥ २९ ॥ <br>
विवाहविधिनोदूढा पितृदेवार्थसाधिनी ॥ <br>
सुलक्षणा विनीता सा विवेकादिगुणा शुभा ॥ 6.241.३० ॥ <br>
सच्चरित्रा पतिपरा सा तेभ्यो दातुमर्हति ॥ <br>
विशुद्धकुलजा कन्या धर्मोढा धर्मचारिणी ॥ ३१ ॥ <br>
सा पुनाति कुलं सर्वं मातृतः पितृतस्तथा ॥ <br>
एष एव मया प्रोक्तः सच्छूद्राणां परो विधिः ॥ ३२ ॥ <br>
अधोजातिसमुद्भूता सच्छूद्रात्क्रमहीनजा ॥ <br>
विवाहो दशधा तेषां दशधा पुत्रता भवेत् ॥ ३३ ॥ <br>
चत्वार उत्तमाः प्रोक्ता विवाहा मुनिसत्तम ॥ <br>
शेषाः सर्वप्रकृतिषु कथिताश्च पुराविदैः । ३४ ॥ <br>
प्राजापत्यस्तथा ब्राह्मो दैवार्षो चातिशोभना ॥ <br>
गांधर्वश्चासुरश्चैव राक्षसश्च पिशाचकः ॥३५॥ <br>
प्रातिभो घातनश्चेति विवाहाः कथिता दश ॥ <br>
एते हि हीनजातीनां विवाहाः परिकीर्तिताः ॥३६॥ <br>
औरसः क्षेत्रजश्चैव दत्तः कृत्रिम एव च ॥ <br>
गूढोत्पन्नोऽपविद्धश्च कानीनश्च सहोढजः ॥३७॥ <br>
क्रीतः पौनर्भवश्चापि पुत्रा दशविधाः स्मृताः ॥ <br>
औरसादपि हीनाश्च तेऽपि तेषां शुभावहाः ॥ ३८ ॥ <br>
अष्टादशमिता नीचाः प्रकृतानां यथातथा ॥ <br>
विधिनैव क्रिया नैव स्मृति मार्गोऽपि नैव च ॥३९॥ <br>
तासां ब्राह्मणशुश्रूषा विष्णुध्यानं शिवार्चनम् ॥ <br>
अमन्त्रात्पुण्यकरणं दानं देयं च वै सदा ॥6.241.४॥। <br>
न दानस्य क्षयो लोके श्रद्धया यत्प्रदीयते ॥ <br>
अश्रद्धयाऽशुचितया दानं वैरस्यकारणम् ॥ ४१ ॥ <br>
अहिंसादि समादिष्टो धर्मस्तासां महाफलः ॥ <br>
चातुर्मास्ये विशेषेण त्रिदिवेशादिसेवया ॥४२॥ <br>
सुदर्शनैस्तथा धर्मः सेव्यते ह्यविरोधिभिः [। <br>
सच्छूद्रैर्दानपुण्यैश्च द्विजशुश्रूषणादिभिः॥४३॥ <br>
वृत्तिश्च सत्यानृतजा वाणिज्यव्यव हारजा ॥ <br>
अशीतिभागमारद्याद्व्याजाद्वार्धुषिकः शते ॥४४॥ <br>
सपादभागवृद्धिस्तु क्षत्त्रियादिषु गृह्यते ॥ <br>
एवं न बन्धो भवति पातकस्य कदाचन॥४५॥ <br>
प्रातःकर्म सुरेशानां मध्याह्ने द्विजसेवनम् ॥ <br>
अपराह्णेऽथ कार्याणि कुर्वन्मर्त्यः सुखी भवेत् ॥ ४६ ॥ <br>
गृहस्थैश्च सदा भाव्यं यावज्जीवं क्रियापरैः ॥ <br>
पंचयज्ञरतैश्चैवातिथिद्विजसुपूजकैः ॥ ४७ ॥ <br>
विष्णुभक्तिरतैश्चैव वेदमन्त्रविपाठकैः ॥ <br>
सततं दानशीलैश्च दीनार्तजनवत्सलैः ॥ ४८ ॥ <br>
क्षमादिगुणसंयुक्तैर्द्वादशाक्षरपूजकैः ॥ <br>
षडक्षरमहोद्गारपरमानन्दपूरितैः ॥ ४९ ॥ <br>
सदपत्यैः सदाचारैः सतां शुश्रूषणैरपि ॥ <br>
विमत्सरैः सदा स्थेयं तापक्लेशविवर्जितैः ॥ 6.241.५० ॥ <br>
प्रव्रज्यावर्जनैरेवं सच्छूद्रैर्धर्मतत्परैः ॥ <br>
तोषणं सर्वभूतानां कार्यं वित्तानुसारतः ॥ ५१ ॥ <br>
सदा विष्णुशिवादीनां ये भक्तास्ते नराः सदा ॥ <br>
देववद्दिवि दीव्यंति चातुर्मास्ये विशेषतः ॥ ५२ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वर क्षेत्रमाहात्म्ये शेषशाय्युपाख्यान ब्रह्मनारदसंवादे चातुर्मास्यमाहात्म्ये तपोऽधिकारे सच्छूद्रकथनंनामैकचत्वारिंशदुत्तरद्विशततमोऽध्यायः ॥ ॥ २४१ ॥ <br>
<br>
</span>
