<span style="font-size: 14pt; line-height: 200%">॥ पैजवन उवाच ॥ ॥ <br>
एतान्भेदान्मम ब्रूहि विस्तरेण तपोधन ॥ <br>
त्वद्वाक्यामृतपानेन तृषा नैव प्रशाम्यति ॥ १ ॥ <br>
॥ गालव उवाच ॥ ॥ <br>
शृणु विस्तरतो भेदान्पुराणोक्तान्वदामि ते ॥ <br>
याञ्छ्रुत्वा मुच्यतेऽवश्यं मनुजः सर्वकिल्बिषात् ॥ २ ॥ <br>
पूर्वं तु केशवः पूज्यो द्वितीयो मधुसूदनः ॥ <br>
संकर्षणस्तृतीयस्तु ततो दामोदरः स्मृतः ॥ ३ ॥ <br>
पंचमो वासुदेवाख्यः षष्ठः प्रद्युम्नसंज्ञकः ॥ <br>
सप्तमो विष्णुरुक्तश्चाष्टमो माधव एव च ॥ ४ ॥ <br>
नवमोऽनंतमूर्त्तिश्च दशमः पुरुषोत्तमः ॥ <br>
अधोक्षजस्ततः पश्चाद्द्वादशस्तु जनार्दनः ॥ ५ ॥ <br>
त्रयोदशस्तु गोविंदश्चतुर्दशस्त्रिविक्रमः ॥ <br>
श्रीधरश्च पंचदशो हृषीकेशस्तु षोडशः ॥ ६ ॥ <br>
नृसिंहस्तु सप्तदशो विश्वयोनिस्ततः परम्॥ <br>
वामनश्च ततः प्रोक्त स्ततो नारायणः स्मृतः ॥ ७ ॥ <br>
पुंडरीकाक्ष उक्तस्तु ह्युपेंद्रश्च ततः परम् ॥ <br>
हरिस्त्रयोविंशतिमः कृष्णश्चांत्य उदाहृतः ॥ ९ ॥ <br>
शालिग्रामस्य भेदांश्च मयोक्तास्तव शूद्रज ॥ <br>
मूर्तिभेदास्तथा प्रोक्ता एत एव महाधन ॥ ९ ॥ <br>
मूर्त्तयस्तिथिनान्म्यः स्युरेकादश्यः सदैव हि ॥ <br>
संवत्सरेण पूज्यंते चतुर्विंश तिमूर्तयः ॥ ६.२४४.१० ॥ <br>
देवावताराश्च तथा चतुर्विंशतिसंख्यकाः ॥ <br>
मासा मार्गशिराद्याश्च मासार्द्धाः पक्षसंज्ञकाः ॥ ११ ॥ <br>
अधीशसहितान्नित्यं पूजयन्भक्तिमान्भवेत् ॥ <br>
चतुर्विंशतिसंज्ञं च चतुष्टयमुदाहृतम् ॥ १२ ॥ <br>
एतच्चतुष्टयं नृणां धर्मकामार्थमोक्षदम् ॥ <br>
यः शृणोति नरो भक्त्तया पठेद्वापि समाहितः ॥ १३ ॥ <br>
भूतसर्गस्य गोप्ताऽसौ हरिस्तस्य प्रसीदति ॥ १४ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्य शेषशाय्युपाख्याने ब्रह्मनारदसंवादे चातुर्मास्यमाहात्म्ये शालिग्रामशिलासुमूर्त्त्युत्पत्तिवर्णनंनाम चतुश्चत्वारिंशदुत्तरद्वि शततमोध्यायः ॥ २४४ ॥ <br>
<br>
<br>
</span>
