<span style="font-size: 14pt; line-height: 200%"><br>
॥ ब्राह्मणा ऊचुः ॥ ॥ <br>
मार्कंडेन कदा तत्र स्थापितः प्रपितामहः ॥ <br>
कस्मिन्स्थाने कृतस्तेन स्वाश्रमो मुनिना वद ॥ १ ॥ <br>
॥ सूत उवाच ॥ ॥ <br>
मृकण्डाख्यो द्विजश्रेष्ठ आसीद्वेदविदां वरः ॥ <br>
चमत्कारपुराभ्याशेवानप्रस्याश्रमे स्थितः ॥ २ ॥<br>
शांतात्मा नियमोपेतश्चकार सुमहत्तपः ॥ <br>
तस्यैवं वर्तमानस्य वानप्रस्थस्य चाश्रमे ॥ ३ ॥ <br>
पश्चिमे वयसि प्राप्ते पुत्रो जज्ञे सुशोभनः ॥ <br>
सर्वलक्षणसंपूर्णः पूर्णचंद्रसमप्रभः ॥ ४ ॥ <br>
मार्कंड इति नामाऽथ तस्य चक्रे पिता स्वयम् ॥ <br>
सोऽतीव ववृधे बालस्तस्मिन्नाश्रम उत्तमे॥५॥ <br>
शुक्लपक्षं समासाद्य तारापतिरिवांबरे॥ <br>
वर्धमानस्य तस्यैवमतीताः पंच वत्सराः॥ <br>
बालक्रीडाप्रसक्तस्य पितुरुत्सङ्गवर्तिनः॥६॥ <br>
कस्यचित्त्वथ कालस्य कश्चित्तत्र समागतः॥ <br>
सामुद्रिकस्य कृत्स्नस्य वेत्ता ज्ञानविधानभू_॥७॥ <br>
स तं शिशुं समालोक्य नखाग्रान्मूर्द्धजावधिम्॥<br>
विस्मयोत्फुल्लनयन ईषद्धास्यमथाऽकरोत् ॥ ८ ॥ <br>
मृकंडोऽपि समालोक्य ज्ञानिनं सस्मिताननम् ॥ <br>
पप्रच्छ विनयोपेतः किंचित्तुष्टेन चेतसा ॥ ॥ ९ ॥ <br>
॥ मृकण्ड उवाच ॥ ॥ <br>
कस्मात्त्वं विप्रशार्दूल वीक्ष्येमं मम दारकम् ॥ <br>
सुचिरं विस्मयाविष्टस्ततोऽभूः सस्मिताननः ॥ ६.२१.१० ॥ <br>
॥ सूत उवाच ॥ ॥ <br>
असकृत्तेन संपृष्टः सकृद्ब्राह्मणसत्तमः ॥ <br>
ततश्च कथयामास हास्यकारणमेव हि ॥ ११ ॥ <br>
॥ ब्राह्मण उवाच ॥ ॥ <br>
लक्षणानि शिशोरस्य दृश्यंते यानि सन्मुने ॥ <br>
गात्रस्थानि भवेत्सत्यं तैः पुमानजरामरः ॥ १२ ॥ <br>
अस्य भावि पुनश्चाऽस्माद्दिवसान्निधनं शिशोः ॥ <br>
षड्भिर्मासैर्न सन्देहः सत्यमेतन्मयोदितम् ॥ १३ ॥ <br>
एवं ज्ञात्वा द्विजश्रेष्ठ कुरुष्वाऽस्य हितं च यत् ॥ <br>
इह लोके परे चैव बालकस्य ममाऽऽज्ञया ॥ १४ ॥ <br>
एवमुक्त्वा स विप्रेंद्रो जगामाऽभीप्सितां दिशम् ॥ <br>
मृकण्डोऽपि ततस्तस्य चक्रे मौंजीनिबन्धनम् ॥ १५ ॥ <br>
अकालेऽपि कुमारस्य किंचिद्ध्यात्वा निजे हृदि ॥ <br>
कारणं कारणज्ञः स ततः प्रोवाच तं सुतम् ॥ १६ ॥ <br>
यं कं चिद्वीक्षसे पुत्र भ्रममाणं द्विजोत्तमम् ॥ <br>
तस्यावश्यं त्वया कार्यं विनयादभि वादनम् ॥ १७ ॥ <br>
एवं तस्य व्रतस्थस्य षण्मासा दिवसैस्त्रिभिः ॥ <br>
हीनाः स्युर्ब्राह्मणेंद्राणां नमस्कारपरस्य च ॥ १९ ॥ <br>
एतस्मिन्नंतरे प्राप्ता अग्नि तीर्थपरायणाः ॥ <br>
सप्तर्षयः स्थितो यत्र मार्कंडो धृतमेखलः ॥ १९ ॥ <br>
तान्दृष्ट्वा स मुनीन्सर्वान्नमश्चक्रे मुनेः सुतः ॥ <br>
दीर्घायुर्भव तैरुक्तः सर्वैरपि पृथक्पृथक् ॥ ६.२१.२० ॥ <br>
अथ तं बालभावेन कौतुकाद्ब्रह्मचारिणः ॥ <br>
चिरं दृष्ट्वाऽब्रवीद्वाक्यं वसिष्ठो मुनिपुंगवः ॥ २१ ॥ <br>
सर्वैरेष शिशुः प्रोक्तो दीर्घा युरिति सादरम्॥ <br>
तृतीयेऽह्नि पुनः प्राणांस्त्यक्ष्यत्ययमसंशयः ॥ २२ ॥ <br>
तन्न युक्तं भवेदीदृगस्माकं वचनं द्विजाः ॥ <br>
तस्मात्तत्क्रियतां कर्म येनायं स्याच्चिरायुधृक् ॥ २३ ॥ <br>
ततो मिथः समालोच्य सर्वे ते मुनिपुंगवाः ॥ <br>
प्रोचुर्न जीवनोपायो भवेन्मुक्त्वा पितामहम् ॥ २४ ॥ <br>
तस्मात्तस्य पुरो नीत्वा बालोऽयं क्षीणजीवितः ॥ <br>
क्रियतां तस्य वाक्येन यथा स्याच्चिरजीवभाक् ॥ २५ ॥ <br>
ततस्तु ते समादाय सत्वरं ब्रह्मचारिणम् ॥ <br>
ब्रह्मलोकं समाजग्मुस्त्यक्त्वा तीर्थपराक्रमम् ॥ २६ ॥ <br>
ततः प्रणम्य तं देवं वेदोक्तैः स्तवनैर्द्विजाः ॥ <br>
स्तुत्वाऽथ संविधे तस्य निषेदुस्तदनन्तरम् ॥ २७ ॥ <br>
तेषामनंतरं सोऽपि नमश्चक्रे पितामहम् ॥ <br>
बालः प्रोक्तश्च दीर्घायुर्भवेति च स्वयंभुवा ॥ २८ ॥ <br>
अथोवाच मुनीन्सर्वान्विश्रांतान्पद्मयोनिजः ॥ <br>
कुतो यूयं समायाताः सांप्रतं केन हेतुना ॥ २९ ॥ <br>
प्रोच्यतां चापि यत्कृत्यं युष्माकं क्रियतेऽधुना ॥ <br>
मद्गृहे संप्रयातानां कोऽयं बालोऽपि सद्व्रती ॥ ६.२१.३० ॥ <br>
॥ मुनय ऊचुः ॥ ॥ <br>
तीर्थयात्राप्रसंगेन भ्रममाणा महीतलम् ः। <br>
चमत्कारपुराभ्याशे वयं प्राप्ताः पितामह ॥ ३१ ॥ <br>
तत्रानेन वयं देव बालकेनाऽभिवादिताः ॥ <br>
क्रमात्सर्वेरपि प्रोक्तो दीर्घायुरिति सादरम् ॥ ३२ ॥ <br>
एतस्य तु पुनः शेषमायुषो दिवसत्र यम् ॥ <br>
विद्यते विबुधश्रेष्ठ व्रीडितास्तेन वै वयम् ॥ ३३ ॥ <br>
ततश्चैनं समादाय वयं प्राप्तास्तवांतिकम् ॥ <br>
भवताऽपि तथा प्रोक्तो दीर्धायु र्बालकोऽस्त्वयम् ॥ ३४ ॥ <br>
तस्माद्यथा वयं सत्या भवता सह पद्मज ॥ <br>
भवाम कुरु तत्कृत्यमेतस्मादागता वयम् ॥ ३५ ॥ <br>
॥ सूत उवाच ॥ ॥ <br>
तेषां तद्वचनं श्रुत्वा मुनीनां पद्मसंभवः ॥ <br>
प्रोवाच प्रहसन्वाक्यं समादाय च बालकम् ॥ ३६ ॥ <br>
मत्प्रसादादयं बालोजरामृत्युवि वर्जितः ॥ <br>
भविष्यति न संदेहो वेदविद्याविचक्षणः ॥ ३७ ॥ <br>
तस्मात्प्राग्धरणीपृष्ठं व्रजध्वं मुनिसत्तमाः ॥ <br>
बालमेनं समादाय तस्मिन्नेवास्य मंदिरं ॥ ३८ ॥ <br>
यावदस्य पिता वृद्धः पुत्रदर्शनविह्वलः ॥ <br>
न याति निधनं सार्धं धर्मपत्न्या द्विजोत्तमाः ॥ ३९. ॥ <br>
अथाऽऽयाताश्च तं बालं सर्वे ते मुनि सत्तमाः ॥ <br>
आगत्य वसुधापृष्ठं तस्यैवाश्रमसंनिधौ ॥ ६.२१.४० ॥ <br>
अमुंचन्नग्नितीर्थे तं समाभाष्य ततः परम् ॥ <br>
तीर्थयात्राकृते पश्चाज्जग्मुरन्यत्र सत्वरम् ॥ ॥ ४१ ॥ <br>
एतस्मिन्नंतरे विप्रो मृकंडः सुतवत्सलः ॥ <br>
नापश्यत्स्वसुतं पश्चाद्विललाप सुदुःखितः ॥ ४२ ॥ <br>
अहो मे तनयोऽभीष्टः कथमद्य न दृश्यते॥ <br>
कूपांतः पतितः किं नु किं व्यालैर्वा निपातितः ॥ ४३ ॥ <br>
कृत्वा मां दुःखसंतप्तं मातरं चापि पुत्रकः ॥ <br>
प्रस्थितो दीर्घमध्वानं विरुद्धं कृतवान्विधिः ॥ ॥ ४४ ॥ <br>
पश्य ब्राह्मणि पापेन मया दुष्कृतकारिणा ॥ <br>
न बालस्य मुखं दृष्टं प्रस्थितस्य यमालये ॥४५॥ <br>
कथितं ज्ञानिना तेन मम पूर्वं महात्म ना ॥ <br>
षङ्भिर्मासैः सुतस्तेऽयं देहत्यागं करिष्यति ॥ ४६ ॥ <br>
सोऽहं पुत्रस्य दुःखेन साधयिष्ये हुताशनम् ॥ <br>
यावच्छोकाग्निना कायो दह्यते न वरान ने ॥ ४७ ॥ <br>
॥ ब्राह्मण्युवाच ॥ ॥ <br>
ममापि मतमेतद्धि यत्त्वया परिकीर्तितम् ॥ <br>
तत्किं चिरयसि ब्रह्मञ्छीघ्रं दारूणि चानय ॥ ४८ ॥ <br>
येनाऽहं भवता सार्धं प्रवेक्ष्यामि हुताशनम् ॥ <br>
पुत्रशोकेन संतप्ता सुभृशं दुःखशांतये ॥ ४९ ॥ <br>
॥ सूत उवाच ॥ ॥ <br>
एवं तयोः प्रवदतोर्दंपत्योर्द्विज सत्तमाः ॥ <br>
आजगामाऽथ  संहृष्टः स बालः सन्निधिं तयोः ॥ ६.२१.५० ॥ <br>
तं दृष्ट्वा ब्राह्मणो हृष्टो ब्राह्मण्या सहितस्तदा ॥ <br>
आनंदाश्रुप्लुताक्षोऽथ सम्मुख स्तमुपाद्रवत् ॥ ५१ ॥ <br>
भूयोभूयः परिष्वज्य सभार्यः पृष्टवांस्तदा ॥ <br>
क्व गतः स्वाश्रमाद्वत्स चिरात्कस्मादिहाऽऽगतः॥ ५२ ॥ <br>
शोकार्णवे परिक्षिप्य मां सभार्यं वयोऽधिकम् ॥ <br>
तन्मा पुत्रक भूयस्त्वमीदृक्कर्म करिष्यसि ॥ ५३ ॥ <br>
॥ मार्कंडेय उवाच ॥ ॥ <br>
अत्राऽद्य मुनयः प्राप्ता मया ते चाभिवादिताः ॥ <br>
क्रमेण विनयात्तात स्मरमाणेन ते वचः ॥ ५४  <br>
दीर्घायुर्भव तैरुक्तः सर्वैरेव द्विजोत्तमैः ॥ <br>
दृष्ट्वा मां विस्मयाविष्टैर्बालकं व्रतिनं विभो ॥ ५५ ॥ <br>
अथ तात समालोक्य तेषां मध्यगतो मुनिः ॥ <br>
वसिष्ठस्तान्मुनीन्सर्वान्प्रोवाच प्रहसन्निव ॥ ५६ ॥ <br>
॥ वसिष्ठ उवाच ॥ ॥ <br>
दीर्घायुर्भव यः प्रोक्तो युष्माभिर्मुनिपुंगवाः ॥ <br>
तृतीये दिवसे सोऽयं बालः पंचत्वमेष्यति ॥ ५७ ॥ <br>
ततस्ते मुनयो भीता असत्यात्तात तत्क्षणात् ॥ <br>
समादाय ययुस्तत्र यत्र ब्रह्मा व्यवस्थितः ॥ ५८ ॥ <br>
नमस्कृतेन तेनाऽपि प्रोक्तोऽहं पद्मयोनिना ॥ <br>
दीर्घायुर्भव पृष्टश्च कुतस्त्वमिह चागतः  ५९ ॥ <br>
अथ तैर्मुनिभिः सर्वैर्वृत्तांतं तस्य कीर्तितम्॥ <br>
आशीर्वादोद्भवं प्रोक्तं ततो वयमिहागताः॥ ६.२१.६० ॥ <br>
यथाऽयं बालको देव त्वत्प्रसादात्पितामह ॥ <br>
दीर्घायुर्जायते लोके तथा त्वं कर्तुमर्हसि ॥ ६१ ॥ <br>
ततोऽहं ब्रह्मणा तात जरामरणवर्जितः ॥ <br>
विहितः प्रेषितस्तूर्णं स्वगृहं प्रति तैः समम् ॥ ६२ ॥ <br>
ते तु मां मुनयोत्रैव प्रमुच्याश्रमसन्निधौ ॥ <br>
स्नानार्थं विविशुः सर्वे ह्रदेऽत्रैव सुशोभने ॥ ६३ ॥ <br>
तच्छ्रुत्वा वचनं तस्य मृकंडो हर्षसंयुतः ॥ <br>
प्रययौ सत्वरं तत्र यत्र ते मुनयः स्थिताः ॥ ६४ ॥ <br>
प्रणम्य तान्मुनीन्सर्वान्कृताञ्जलिपुटः स्थितः ॥ <br>
प्रोवाच वः प्रसादेन कुलं मे वृद्धिमागतम् ॥ ६५ ॥ <br>
साधु प्रोक्तमिदं कैश्चिदाचार्यैर्मुनिसत्तमाः ॥ <br>
साधुलोकं समाश्रित्य विख्यातं च जगत्त्रये ॥ ६६ ॥<br>
साधूनां दर्शनं पुण्यं तीर्थभूता हि साधवः ॥ <br>
तीर्थं फलति कालेन सद्यः साधुसमागमः ॥ ६७ ॥ <br>
तस्मादतिथयः प्राप्ता यूयं सर्वेऽद्य मे गृहम् ॥ <br>
प्रकरोमि किमातिथ्यं प्रोच्यतां द्विजसत्तमाः ॥ ६८ ॥ <br>
॥ ऋषय ऊचुः ॥ ॥ <br>
एतदेव मुनेऽस्माकमातिथ्यं कोटिसंमितम् ॥ <br>
अल्पायुरपि ते बालो यज्जातो मृत्युवर्जितः ॥ ६९ ॥ <br>
॥ मृकण्ड उवाच ॥ ॥ <br>
मृत्युनाऽऽलिंगितं बालमस्मदीयं मुनीश्वराः ॥ <br>
भवद्भिरद्य संरक्ष्य कुलं कृत्स्नं समुद्धृतम् ॥ ६.२१.७० ॥ <br>
ब्रह्मघ्ने च सुरापे च चौरे भग्नव्रते तथा ॥ <br>
निष्कृतिर्विहिता सद्भिः कृतघ्ने नाऽस्ति निष्कृतिः ॥ ७१ ॥। <br>
तस्मात्कृतघ्नतादोषो न स्यान्मम मुनीश्वराः ॥ <br>
यथा कार्यं भवद्भिश्च तथा सर्वैर्न संशयः ॥ ७२ ॥ <br>
॥ ऋषय ऊचुः ॥ ॥ <br>
यदि प्रत्युपकाराय मन्यसे त्वं द्विजोत्तम ॥ <br>
गृहं कुरुष्व नो वाक्याद्देवस्य परमेष्ठिनः ॥ ७३ ॥ <br>
येनाऽयं बालकस्तेऽद्य कृतो मृत्युविवर्जितः ॥ <br>
तस्मात्स्थापय तीर्थेन  देवं तं प्रपितामहम्॥७४॥ <br>
पुत्रेण सहितः पश्चादाराधय दिवानिशम्॥ <br>
वयमेव त्वया सार्धं तं च देवं पितामहम्॥७५॥ <br>
नित्यं प्रपूजयिष्यामस्तथान्येऽपि द्विजोत्तमाः॥ <br>
बालेनाऽनेन सार्धं ते सख्यमत्र स्थितं यतः॥ <br>
बालसख्यमिति ख्यातं नाम्ना तेन भविष्यति॥७६॥ <br>
तीर्थमन्यैरिति ख्यातं बालकानां हितावहम्॥ <br>
रोगार्तानां भयार्तानामस्माकं वचनात्सदा॥७७॥ <br>
अस्मिंस्तीर्थे शिशुं लोकाः स्नापयिष्यंति ये द्विज॥<br>
रोगार्तं वा भयार्तं वा पीडितं वा ग्रहादिभिः॥७८॥ <br>
भविष्यति न संदेहः सर्वदोषविवर्जितः ॥ <br>
पितामहप्रसादेन तथाऽस्मद्वचनाद्द्विज ॥ ७९ ॥ <br>
ये पुनर्मानुषा विप्र निष्कामाः श्रद्धयान्विताः ॥ <br>
स्नानमात्रं करिष्यंति ते यांति परमां गतिम्॥ ६.२१.८० ॥ <br>
एवमुक्त्वाथ ते सर्वे मुनयः शंसितव्रताः ॥ <br>
तमामंत्र्य मुनिं जग्मुस्तीर्थान्यन्यानि सत्वराः ॥ ८१ ॥ <br>
मृकण्डोऽपि सपुत्रश्च तस्मिन्स्थाने पितामहम् ॥ <br>
स्थापयामास संहृष्टो ज्येष्ठे ज्येष्ठास्थिते विधौ ॥ ८२ ॥ <br>
ततश्चाऽऽराधयामास दिवारात्रमतंद्रितः ॥ <br>
सपुत्रः श्रद्धया युक्तः संप्राप्तश्च परां गतिम् ॥ ८३ ॥ <br>
॥ सूत उवाच ॥ ॥ <br>
ततःप्रभृति तत्तीर्थं बालसख्यमिति स्मृतम्॥ <br>
पावनं सर्वजंतूनां बालानां रोगनाशनम्॥ ८४ ॥ <br>
ज्येष्ठे ज्येष्ठासु यो बालस्तत्र स्नानं समाचरेत् ॥ <br>
न स पीडामवाप्नोति यावत्संवत्सरं द्विजाः ॥ ८५ ॥ <br>
ग्रहभूतपिशाचानां शाकिनीनां विशेषतः ॥ <br>
अगम्यः सर्वदुष्टानां तथाऽन्येषां प्रजायते ॥८६॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये बालसख्यतीर्थमाहात्म्यवर्णनंनामैकविंशोऽध्यायः॥ ॥ २१ ॥ ॥ ध ॥ <br>
<br>
</span>
