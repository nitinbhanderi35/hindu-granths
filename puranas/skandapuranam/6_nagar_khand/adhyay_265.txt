<span style="font-size: 14pt; line-height: 200%">ऋषय ऊचुः॥ <br>
प्रभूतानि त्वयोक्तानि व्रतानि नियमास्तथा॥ <br>
प्रसुप्ते पुंडरीकाक्षे येषां संख्या न विद्यते॥१॥ <br>
अशक्त्या हि शरीरस्य नियमानां कथं चरेत्॥ <br>
व्रतं हि सुकुमारांगो दानैर्वापि वदस्व नः॥२॥ <br>
सूत उवाच॥ <br>
अशक्तो नियमं कर्तुं सुकुमारो भवेत्तु यः॥ <br>
तेन तत्र प्रकर्तव्यं विख्यातं भीष्मपंचकम्॥३॥ <br>
कार्त्तिकस्य सिते पक्ष एकादश्यां समाहितः॥ <br>
प्रातरुत्थाय विप्रेंद्र कर्तव्यं दंतधावनम्॥४॥ <br>
ततस्तु नियमं कुर्याद्वासुदेवपरायणः॥ <br>
पूर्वोक्तानां च सर्वेषां नियमानां द्विजोत्तमाः॥५॥ <br>
उपवासः प्रकर्तव्यस्तस्मिन्नहनि भक्तितः॥ <br>
अशक्त्या वा शरीरस्य हेमं दद्यात्स्वशक्तितः॥६॥ <br>
ब्राह्मणाय हविष्यान्नं दातव्यं वैष्णवैर्नरैः। <br>
एवं पञ्चदिनं यावत्कर्तव्यं व्रतमुत्तमम्॥७॥<br>
पूजनीयो हृषीकेशो जलशायिस्वरूपधृक्॥ <br>
गंधैर्धूपैश्च नैवेद्यै रात्रिजागरणैरपि॥८॥ <br>
षष्ठेऽहनि ततो जाते पूजयेद्ब्राह्मणोत्तमान्॥ <br>
तांश्च वस्त्रैर्हिरण्येन मिष्टान्नेन प्रभक्तितः॥९॥ <br>
ततः कृतांजलिर्भूत्वा याचयेद्ब्राह्मणोत्तमान्॥ <br>
सर्वे मे नियमाः प्राप्ता युष्माकं च प्रसादतः॥६.२६५.१०॥ <br>
ततस्तैरपि वक्तव्यं चतुर्मासीसमुद्भवम्॥ <br>
व्रतानां नियमानां च व्रतं भूयात्तवाखिलम्॥११॥ <br>
ततो विसर्ज्य तान्विप्रान्भोजनं स्वयमाचरेत्॥ <br>
सर्वाहारेण राजेंद्र पंचगव्यप्रपूर्वकम्॥१२॥ <br>
यः करोति व्रतं तस्य फलं स्याद्बहुपुण्यदम्॥ <br>
यः पुनर्व्रतमेतद्धि कुरुते दिनपंचकम्॥ <br>
उपवासपरस्तस्य फलं शतगुणं भवेत्॥१३॥ <br>
एकादश्यां हरेः पूजां जातिपुष्पैः समाचरेत्॥ <br>
द्वादश्यां बिल्वपत्रेण शतपत्र्या ततः परम्॥ <br>
त्रयोदश्यां चतुर्दश्यां सुरभ्या भक्तिपूर्वकम्॥१४॥ <br>
भृंगराजेन पुण्येन पौर्णमास्यां प्रपूजयेत्॥ <br>
प्रतिपद्दिवसे सर्वैः पूजनीयो जनार्दनः॥ <br>
गोमूत्रं गोमयं क्षीरं दधि सर्पिः कुशोदकम्॥१५॥ <br>
प्रतिपद्दिवसे सर्वान्प्राशयेत्कायशुद्धये॥ <br>
अगरं गुग्गुलं  चैव  कर्पूरं तगरं त्वचा॥१६॥ <br>
एकैकं निर्वपेद्धूपं प्रतिपद्दिवसेऽखिलम्॥ <br>
जलशायी जगद्योनिः शेषपर्यंकमाश्रितः॥१७॥ <br>
अर्घं गृह्णातु मे देवो भीष्मपंचकसिद्धये॥ <br>
मंत्रेणानेन दातव्यो ह्यर्घो देवस्य भक्तितः॥१८॥ <br>
शंखतोयं समादाय सपुष्पफलचंदनैः॥ <br>
नैवेद्यं परमान्नं च स्वशक्त्या निर्वपेद्द्विजाः॥१९॥ <br>
एतद्वः सर्वमाख्यातं व्रतं वै भीष्मपंचकम्॥ <br>
संप्राप्यते फलं चैव व्रतानां नियमैः सह॥६.२६५.२०॥ <br>
ऋषय ऊचुः॥ यदेतद्भवता प्रोक्तमशून्यशायिनीव्रतम्॥ <br>
इन्द्रेण यत्कृतं पूर्वं तुष्ट्यर्थं चक्रपाणिनः॥ <br>
प्रसुप्तस्य महाभाग फलं चैव प्रकीर्तितम्॥२१॥ <br>
कस्मिन्काले प्रकर्तव्यं केनैव विधिना तथा॥ <br>
तस्मात्सूत महाभाग विधानं विस्तराद्वद॥२२॥ <br>
सूत उवाच॥ <br>
श्रावण्यां समतीतायां द्वितीयादिवसे स्थिते॥ <br>
प्रातरुत्थाय विप्रेन्द्रा नक्षत्रे विष्णुदैवते॥ <br>
पापिष्ठैः पतितैर्म्लेच्छैः संभाषं नैव कारयेत्॥२३॥ <br>
ततो मध्याह्नसमये स्नात्वा धौतांबरः शुचिः॥ <br>
जलशायिनमासाद्य मंत्रेणानेन पूजयेत्॥२४॥ <br>
श्रीवत्सधारिञ्छ्रीकांत श्रीधामञ्छ्रीपतेऽव्यय॥ <br>
गार्हस्थ्यं मा प्रणाशं मे यातु धर्मार्थकामदम्॥२५॥ <br>
पितरो मा प्रणश्यंतु मा प्रणश्यंतु चाग्नयः॥ <br>
देवता मा प्रणश्यंतु मत्तो दांपत्यभेदतः॥२६॥ <br>
लक्ष्म्या वियुज्यसे कृष्ण न कदाचिद्यथा भवान्॥ <br>
तथा कलत्रसम्बन्धो देव मा मे प्रणश्यतु॥२७॥ <br>
लक्ष्म्या ह्यशून्यं शयनं यथा ते देव सर्वदा॥ <br>
शय्या ममाप्यशून्यास्तु तथा जन्मनि जन्मनि॥ २८॥ <br>
एवमर्थं निवेद्याथ ततो विप्रं प्रपूजयेत्॥ <br>
यथाशक्त्या द्विजश्रेष्ठा वित्तशाठ्यं विवर्जयेत्॥२९॥ <br>
एवं भाद्रपदे मासि आश्विने कार्तिके तथा॥ <br>
पूजयेच्च जगन्नाथं जलशायिनमच्युतम्॥६.२६५.३०॥ <br>
अक्षारभोजनं कार्यं विशेषात्तैलवर्जितम्॥ <br>
समाप्तौ च ततो दद्याद्ब्राह्मणेंद्राय भक्तितः॥३१॥ <br>
फलव्रीहिसमोपेतां शय्यां वस्त्रसमन्विताम्॥ <br>
सुवर्णं दक्षिणायां च तथैव च फलं लभेत्॥३२॥ <br>
एवं यः कुरुते सम्यग्व्रतमेतत्समाहितः॥ <br>
तस्य तुष्टिपथं याति जलशायी जगद्गुरुः॥३३॥ <br>
यथा शक्रस्य संतुष्टः पूर्वमेव द्विजोत्तमाः॥ <br>
अशून्यं शयनं तस्य भवेज्जन्मनि जन्मनि॥३४॥ <br>
अष्टमासकृतं पापमज्ञानाज्ज्ञानतोऽपि वा॥ <br>
अशून्यशयनात्सर्वं व्रतान्नाशं नयेत्पुमान्॥३५॥ <br>
पुत्रहीना च या नारी काकवन्ध्या च या भवेत्॥ <br>
विधवा या करोत्येतद्व्रतमेवं समाहिता॥ <br>
तस्यास्तुष्टो जगन्नाथः कायशुद्धिं प्रयच्छति॥३६॥ <br>
न तस्या जायते बुद्धिः कदाचित्पापसंभवा॥ <br>
न कामोपहता बुद्धिः कथंचिदपि जायते॥३७॥ <br>
कुमारिकापि या सम्यग्व्रतमेतत्समाचरेत्॥ <br>
सा पतिं लभते विप्राः कुलीनं रूपसंयुतम्॥३८॥ <br>
निष्कामः कुरुते यस्तु व्रतमेतत्समाहितः॥ <br>
चातुर्मास्युद्भवानां च नियमानां फलं लभेत्॥३९॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये जलशाय्युपाख्याने अशून्यशयनव्रतमाहात्म्यवर्णनं नाम पञ्चषष्ट्युत्तरद्विशततमोऽध्यायः॥२६५॥ <br>
<br>
<br>
</span>
