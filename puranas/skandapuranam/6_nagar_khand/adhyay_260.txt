<span style="font-size: 14pt; line-height: 200%">॥ गालव उवाच ॥ ॥ <br>
इति ते कथितं सर्वं शालग्रामकथानकम् ॥ <br>
महेश्वरस्य चोत्पत्तिर्यथा लिंगत्वमाप सः ॥ १ ॥ <br>
तस्माद्वरं लिंगरूपं शालग्रामगतं हरिम् ॥ <br>
येऽर्चयंति नरा भक्त्या न तेषां दुःखयातनाः ॥ २ ॥ <br>
चातुर्मास्ये समायाते विशेषात्पूजयेच्च तौ ॥ <br>
अर्चितौ यावभेदेन स्वर्गमोक्षप्रदायकौ ॥ ३ ॥ <br>
देवौ हरिहरौ भक्त्या विप्रवह्निगवां गतौ ॥ <br>
येऽर्चयंति महाशूद्र तेषां मोक्षप्रदोहरिः ॥ ॥ ४ ॥ <br>
वेदोक्तं कारयेत्कर्म पूर्तेष्टं वेदतत्परः ॥ <br>
पंचायतनपूजा च सत्यवादो ह्यलोलता ॥ ५ ॥ <br>
विवेकादिगुणैर्युक्तः स शूद्रो याति सद्गतिम्॥ <br>
ब्रह्मचर्यं तपो नान्यद्द्वादशाक्षरचिंतनात् १। ६ ॥ <br>
मन्त्रैर्विना षोडश सोपचारैः कार्या सुपूजा नरकादिहंतुः ॥ <br>
यथा तथा वै गिरिजापतेश्च कार्या महा शूद्र महाघहंत्री ॥ ७ ॥ <br>
॥ ब्रह्मोवाच ॥ ॥ <br>
एवं कथयतोरेषा रजनी क्षयमाययौ ॥ <br>
सच्छूद्रो गालवश्चैव शिष्यैश्च परिवारितः ॥ ८ ॥ <br>
स तेन पूजितो विप्रो ययौ शीघ्रं निजाश्रमम् ॥ ९ ॥ <br>
य इमं श्रुणुयान्मर्त्यो वाचयेत्पाठयेच्च वा ॥ <br>
श्लोकं वा सर्वमपि च तस्य पुण्यक्षयो न हि ॥ ६.२६०.१० ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्य माहात्म्ये पैजवनोपाख्याने षष्ट्युत्तरद्विशततमोऽध्यायः ॥ २६० ॥<br>
<br>
<br>
</span>
