<span style="font-size: 14pt; line-height: 200%"><br>
॥ सूत उवाच ॥ ॥ <br>
विश्वामित्रसमुद्भूतं कुण्डं तत्रापरं शुभम् ॥ <br>
संतिष्ठते द्विजश्रेष्ठाः सर्वकामप्रदायकम् ॥ १ ॥ <br>
तत्र चैत्रतृतीयायां कृते स्नाने भवेन्नरः ॥ <br>
दिव्यरूपधरः साक्षात्कामोऽन्यो द्विजसत्तमाः ॥ २ ॥ <br>
नारी वा श्रद्धयोपेता तत्र स्नात्वा प्रजावती ॥ <br>
भवेत्सौभाग्यसंयुक्ता स्पृहणीयतमा क्षितौ ॥ ३ ॥ ॥ <br>
॥ ऋषय ऊचुः ॥ ॥ <br>
तीर्थं तस्य मुनेस्तत्र कस्मिन्काले व्यवस्थितम् ॥ <br>
निर्मलं केन निःशेषं वद त्वं सूतनंदन ॥ ४ ॥ <br>
॥ सूत उवाच ॥ ॥ <br>
तत्रास्ति निर्झरः पूर्वं सामान्यो द्विजसत्तमाः ॥ <br>
अवधूतो धरापृष्ठे माहात्म्येन व्यवस्थितः ॥ ५ ॥ <br>
यत्र देवनदी गंगा स्वयमेव व्यवस्थिता ॥ <br>
यस्यां स्नातः पुमान्सद्यः सर्वपापैः प्रमुच्यते ॥ ६ ॥ <br>
यस्तत्र कुरुते श्राद्धं पितॄनुद्दिश्य भावितः ॥ <br>
तदक्षयं भवेच्छ्राद्धं पितॄणां तृप्तिकारकम् ॥ ७ ॥ <br>
यत्किंचिद्दीयत दानं तस्मिंस्तीर्थवरे द्विजाः ॥ <br>
हुतजप्यादिकं चैव तदनंतफलं भवेत् ॥ ८ ॥ <br>
कस्यचित्त्वथ कालस्य मृगी व्याधशराहता ॥ <br>
प्रविष्टा सलिले तस्मिंस्तत्र पञ्चत्वमागता ॥ ९ ॥ <br>
चैत्रशुक्लतृतीयायां मध्याह्ने द्विजसत्तमाः ॥ <br>
नक्षत्रे यमदैवत्ये मार्तंडस्य च वासरे ॥ ६.४२.१० ॥ <br>
अथ तत्तोयमाहात्म्यान्मेनकानाम साऽभवत् ॥ <br>
अप्सरास्त्रिदशेंद्रस्य समंताच्चारुहासिनी ॥ ११ ॥ <br>
स्मरमाणाऽथ सा तस्य प्रभावं वरवर्णिनी ॥ <br>
तीर्थमागत्य सद्भक्त्या स्नानं तत्र समाचरत् ॥ <br>
चैत्रशुक्लतृतीयायां यामर्क्षे सूर्यवासरे ॥ १२ ॥ <br>
एकदा दिवसे तस्मिन्भ्रममाणो मुनीश्वरः ॥ <br>
विश्वामित्र इति ख्यातस्तत्रायातस्तपोऽन्वितः ॥ १३ ॥ <br>
साऽपि स्वर्गात्समायाता देवतादर्शनार्थतः ॥ <br>
पूजयित्वाथ तं देवं प्रस्थिता त्रिदिवं प्रति ॥ १४ ॥ <br>
सा दृष्ट्वा तं मुनिं तत्र भ्रममाणमितस्ततः ॥ <br>
यौवनस्थं सुरूपाढ्यं पंचबाणमिवापरम्॥ १५ ॥ <br>
व्रतप्रभावजैर्व्याप्तं तेजोभिर्भास्करं यथा ॥ <br>
बाल्यात्प्रभृति चीर्णेन तपसा दग्धकिल्बिषम्॥ १६ ॥ <br>
सा तस्य दर्शनादेव कामबाणप्रपीडिता ॥ <br>
सानंदाः सुरतार्थाय समीपं समुपाद्रवत् ॥ १७ ॥ <br>
स दृष्ट्वाऽदृष्टपूर्वां तां मार्गपृच्छाकृते ततः ॥ <br>
सम्मुखः प्रययौ तूर्णं प्रहृष्टेनांतरात्मना ॥ १८ ॥ <br>
उवाच देशं तां पृच्छन्स्त्रीधर्मांश्च विशेषतः ॥ <br>
शुभलाभोऽस्तु ते भद्रे मनसा कर्मणा गिरा ॥ १९ ॥ <br>
सदैव वासुदेवस्य भक्तिश्चाव्यभिचारिणी॥ <br>
कच्चित्त्वं वर्तसे पुत्रि पतिपादपरायणा ॥ <br>
चारित्रविनयोपेता सर्वदा प्रियवादिनी ॥ ६.४२.२० ॥ <br>
कच्चित्त्वं सर्वदाभीष्टा पत्युर्दानैस्तथार्च्चनैः ॥ <br>
बंधून्स्वमित्रवर्गं च तत्पुरः पृष्ठतोपि वा ॥ २१ ॥ <br>
कच्चिद्भर्तरि संसुप्ते त्वं निशवशमेष्यसि॥ <br>
उत्थानमप्रबुद्धे च करोषि वरवर्णिनि ॥ २२ ॥ <br>
कच्चित्प्रातः समुत्थाय करोषि गृहमार्जनम् ॥ <br>
स्वयमेव वरारोहे मण्डनं चोपमण्डनम्॥ २३ ॥ <br>
कच्चिदेवान्नमस्कृत्य गुरुं च तदनंतरम् ॥ <br>
करोषि त्वं प्राणयात्रां दत्त्वान्नं शक्तितो जलम् ॥ २४ ॥ <br>
कच्चिदस्तंगते सूर्ये नान्नमश्नासि भाभिनि ॥ <br>
अदत्त्वा वा स्वभृत्येभ्यः साधुभ्यश्च विशेषतः ॥ २५ ॥ <br>
कच्चित्पिबसि पानीयं सप्तवारविशोधितम् [। <br>
निबिडेन स्ववस्त्रेण पालयंती जलोद्भवान्॥ २६.॥ <br>
कच्चिद्दयासमोपेता गात्रक्लेशकरानपि ॥ <br>
यूकामत्कुणदंशादीन्पुत्रवत्परिरक्षसि॥ २७ ॥ <br>
कच्चित्साधुमुखान्नित्यं शिवधर्मं सुभक्तितः ॥ <br>
शृणोषि भक्तितो भद्रे प्रकरोषि च सादरम् ॥ २८ ॥ <br>
क्वचिच्छ्रुत्वाऽऽगमं पुण्यं प्रकरोषि च पूजनम्॥ <br>
शास्त्रस्य वाचकस्यापि व्याख्यातुश्च विशेषतः ॥ २९ ॥ <br>
कच्चित्पुराणशास्त्राणि प्रणीतानि जनेश्वरैः ॥ <br>
संलेख्याक्षररम्याणि साधुभ्यः संप्रयच्छसि ॥ ६.४२.३० ॥ <br>
यः श्रुत्वा सर्व शास्त्राणि निष्क्रयं न प्रयच्छति ॥ <br>
शास्त्रचौरः स विज्ञेयो न चैवाप्नोति तत्फलम् ॥ ३१ ॥ <br>
कच्चिच्छिवालये नृत्यगीतवाद्यादिकाः क्रियाः ॥ <br>
बलिपूजोपहारांश्च त्वं करोषि च शक्तितः ॥ ३२ ॥ <br>
कच्चित्प्रावरणं वस्त्रं सुभगे सर्वमेव च ॥ <br>
संप्रयच्छसि साधुभ्यः प्रणिपातपुरःसरम् ॥ ३३ ॥ <br>
वृथा पर्यटनं नित्यं कच्चिन्न परमंदिरे ॥ <br>
त्वं करोषि विशालाक्षि विशेषेण निशागमे ॥ ३४ ॥ <br>
कच्चिन्नाश्नासि भद्रे त्वं स्वभर्तरि बुभुक्षिते ॥ <br>
आज्ञाभंगं प्रयत्नेन कच्चित्तत्र प्ररक्षसि ॥ ३५ ॥ <br>
कच्चित्प्रकुपिते कांते नोत्तराणि प्रयच्छसि ॥ <br>
तस्यकोपप्रणाशार्षं प्रियं कच्चिच्च जल्पसि ॥ ३६ ॥ <br>
कच्चित्त्वं प्रोषिते कांते मलिनांबरधारिणी ॥ <br>
जायसे च तथा दीना विवर्णवदना कृशा ॥ ३७ ॥ <br>
कच्चिन्मंदिरपृष्ठे त्वं न धत्से भिन्नभाजनम् ॥ <br>
उच्छिष्टं वा जनैस्त्यक्तमपि कार्योपकारकम् ॥ ३९ ॥ <br>
कच्चिद्व्रजसि नो रात्रौ जागरेषु कथासु च ॥ <br>
निर्झरेषु विविक्तेषु पुलिनेषु वनेषु च ॥ ३९ ॥ <br>
कच्चिन्न कुरुषे मैत्रीं बंधकीभिः समं शुभे ॥ <br>
धात्रीभिर्मालिकस्त्रीभी रजकीभिश्च भामिनि ॥ ६.४२.४० ॥ <br>
कञ्चिद्दधासि नित्यं त्वं मुखं कुंकुमरंजितम् ॥ <br>
शिरः पुष्पसमाकीर्णं नेत्रे कज्जलरंजिते ॥ ४१ ॥ <br>
इति श्रीस्कांदे महापुराण एकाशीति साहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये विश्वामित्रकुण्डोत्पत्तिवृत्तान्ते विश्वामित्रमेनकासमागमवर्णनंनाम द्विचत्वारिंशो ध्यायः ॥ ४२ ॥ ॥ छ ॥ <br>
<br>
</span>
