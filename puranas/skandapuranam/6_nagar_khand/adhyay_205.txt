<span style="font-size: 14pt; line-height: 200%">॥ विष्णुरुवाच ॥ ॥ <br>
एवं ज्ञात्वा सहस्राक्ष मम वाक्यं समाचर ॥ <br>
यदि ते वल्लभास्ते च ये हता रणमूर्धनि ॥ १ ॥ <br>
युध्यमानास्तवाग्रे च गयाश्राद्धेन तर्पय ॥ <br>
तान्सर्वान्प्रेतभावाच्च येन मुक्तिं भजंति ते ॥ २ ॥ <br>
पलायनपरा ये च पृष्ठदेशे हता मृताः ॥ ३ ॥ <br>
॥ इन्द्र उवाच ॥ ॥ <br>
वर्षेवर्षे तदा श्राद्धं प्रकरोति पितामहः ॥ <br>
गयां गत्वा दिने तस्मिन्पितॄणां दिव्यरूपिणाम् ॥ ४ ॥ <br>
तत्कथं देव गच्छामि तत्राहं श्राद्धसिद्धये ॥ <br>
तस्मात्कथय मे तेषां किंचिच्छ्राद्धाय भूतले ॥ <br>
मुक्तिदं येन गच्छामि तव वाक्याज्जनार्दन ॥ ५ ॥ <br>
॥ विश्वामित्र उवाच ॥ ॥ <br>
ततः स सुचिरं ध्यात्वा तमुवाच जनार्दनः ॥ <br>
अस्ति तीर्थं महत्पुण्यं तस्मादप्यधिकं च यत् ॥ ६ ॥ <br>
हाटकेश्वरजे क्षेत्रे कूपिकामध्यसंस्थितम् ॥ <br>
अमावास्यादिने तत्र चतुर्दश्याश्च देवप ॥ <br>
गया संक्रमते सम्यक्सर्वतीर्थसमन्विता ॥ ७ ॥ <br>
कन्यासंस्थे रवौ तत्र यः श्राद्धं कुरुते नरः ॥ <br>
अष्टवंशोद्भवैर्विप्रैः स पितॄंस्तारयेन्निजान् ॥ ८ ॥ <br>
अपि प्रेतत्वमापन्नान्किं पुनः स्वर्गसंस्थितान् ॥ <br>
तत्क्षेत्रप्रभवा विप्रा अष्टवंशसमुद्भवाः ॥ ९ ॥ <br>
तप उग्रं समास्थाय वर्तंते हिमपर्वते ॥ <br>
आनर्ताधिपतेर्दानाद्भीतास्तत्र समागताः ॥ ६.२०५.१० ॥ <br>
तान्गृहीत्वा द्रुतं गच्छ तत्र संबोध्य गौरवात् ॥ <br>
सामपूर्वैरुपायैस्तैस्तेषामग्रे समाचर ॥ ११ ॥ <br>
श्राद्धं चैव यथान्यायं ततः प्राप्स्यसि वांछितम् ॥ <br>
ते चाऽपि सुखिनः सर्वे भविष्यंति समागताः ॥ १२ ॥ <br>
त्वया सह प्रपूज्याश्च ह्यस्माभिः श्राद्धकारणात् ॥ <br>
तच्छ्रुत्वा सहसा शक्रः सन्तोषं परमं गतः ॥ १३ ॥ <br>
हिमवंतं समुद्दिश्य प्रस्थितस्त्वरयाऽन्वितः ॥ <br>
वासुदेवोऽपि राजेंद्र क्षीराब्धिमगमत्तदा ॥ १४ ॥ <br>
हिमवन्तं समाश्रित्य शक्रोऽपि ददृशे द्विजान् ॥ <br>
अष्टवंशसमुद्भूतान्विष्णुना समुदाहृतान् ॥ १५ ॥ <br>
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शक्रविष्णुसंवादे गयाश्राद्धफलमाहात्म्य वर्णनंनाम पञ्चोत्तरशततमोऽध्यायः ॥२०५॥<br>
<br>
<br>
</span>
