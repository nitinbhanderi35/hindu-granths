॥ ऋषय ऊचुः ॥ ॥ <br>
यत्त्वया सूतज प्रोक्तं तक्षकः संभविष्यति ॥ <br>
सौराष्ट्रविषये राजा रैवताख्यो महाबलः ॥ १ ॥ <br>
तथा तस्य प्रिया भार्यो नाम्ना क्षेमंकरीति या ॥ <br>
आनर्ताधिपतेर्हर्म्ये संभविष्यति भामिनी ॥ २ ॥ <br>
ताभ्यां सर्वं समाचक्ष्व वृत्तांतं सूतनंदन ॥ <br>
अत्र नः कौतुकं जातं विचित्रं जल्पतस्तव ॥ ३ ॥ <br>
केदारश्च श्रुतोऽस्माभिः सूतपुत्र हिमाचले ॥ <br>
स कथं तत्र संजातः सर्वं विस्तरतो वद ॥ ४॥ ॥ <br>
॥ सूत उवाच ॥ ॥ <br>
अत्र वः कीर्तयिष्यामि सर्वं ब्राह्मणसत्तमाः ॥ <br>
यथा मया श्रुतं पूर्वं निजतातमुखाद्द्विजाः ॥ ६ ॥ <br>
पूर्वं तच्छापदोषेण तक्षको धरणीतले ॥ <br>
सौराष्ट्राधिपतेर्हर्म्ये रैवताख्यो बभूव ह ॥ ६ ॥ <br>
आनर्त्ताधिपतेश्चापि संजाता तनया गृहे ॥ <br>
तस्याश्चापि सुविख्यातं नाम जातं धरातले ॥ ७ ॥ <br>
क्षेमंकरीति विप्रेन्द्राः कर्मणा प्रकटीकृतम् ॥ <br>
आनर्ताधिपतिः पूर्वमासीद्राजा प्रभंजनः ॥ ८ ॥ <br>
तस्य वैरं समुत्पन्नं बहुभिः सह भूमिपैः ॥ <br>
ततो निर्वास्यते देशो नीयते पशवो बलात् ॥ <br>
शत्रुभिर्जायते युद्धं दिवा नक्तं द्विजोत्तमाः॥९॥ <br>
ततः कतिपयाहस्य तस्य भार्या प्रियंवदा ॥ <br>
ऋतुस्नाता दधाराथ गर्भं पुण्यं निजोदरे॥६.११८.१०॥॥<br>
यतः प्रभृति तस्याः स गर्भोऽभूदुदराश्रयः॥ <br>
ततः प्रभृति राष्ट्रस्य क्षेमं जातं तथा पुरे॥॥॥ <br>
एके संख्ये जिता स्तेन शत्रवोऽपि सुदुर्जयाः ॥ <br>
निहताश्च तथैवान्ये मित्रभावं समाश्रिताः ॥ १२॥ <br>
ततो जज्ञे शुभा कन्या तस्याः पद्मायतेक्षणा॥ <br>
अंधकारेऽपि यद्रात्र्यां द्योतितं सूतिकागृहम्॥।३॥ <br>
अथाऽसौ पार्थिवश्चक्रे सुतवत्सुमहोत्सवम्॥ <br>
तस्यास्तोषसमायुक्तो गीतवाद्यादिनिस्वनैः ॥।४॥ <br>
दिने त्रयोदशे प्राप्ते नाम तस्या यथोचितम्॥<br>
विहितं भूभुजा तेन विप्राणां पुरतो द्विजाः ॥।५॥ <br>
यस्मात्क्षेमं समुत्पन्नं गर्भवासेऽपि संस्थया ॥ <br>
अनया क्षेमंकरीनाम तस्मादेषाभवे द्द्विजाः ॥।६॥ <br>
एवं सुविहिता ख्याता वृद्धिं याति दिनेदिने ॥ <br>
शुक्लपक्षे कला चेन्दोर्यथैव गगनांगणे॥।७॥<br>
ततस्तां यौवनोपेतां रैवताय महीपतिः ॥ <br>
ददौ सौराष्ट्रनाथाय काले वैवाहिके शुभे ॥ १८ ॥ <br>
अथ ताभ्यां सुता जाता रेवतीनाम विश्रुता ॥ <br>
भट्टिकाशापदोषेण शेषपत्नी यशस्विनी ॥।९॥ <br>
या तूढा रामरूपेण नागराजेन धीमता ॥ <br>
पुत्रपौत्रवती जाता सौभाग्यमदगर्विता ॥ ६.११८.२० ॥ <br>
न च ताभ्यां सुतो जातः कथंचिदपि वंशजः ॥ <br>
वयसोंऽतेऽपि विप्रेंद्रास्ततो दुःखं व्यजायत ॥ २१ ॥ <br>
अथ तौ मंत्रिवर्गस्य राज्यं सर्वमशेषतः ॥ <br>
अर्पयित्वा तु पुत्रार्थं तपोऽर्थमिह चागतौ ॥ ॥ २२ ॥ <br>
ततः स्वमाश्रमं गत्वा स्थितौ तत्र समाहितौ ॥ <br>
देवीं कात्यायनीं स्थाप्य तदाराधनतत्परौ ॥ २३ ॥ <br>
यया विनिहतो रौद्रो महिषाख्यो महासुरः ॥ <br>
कौमारव्रतधारिण्या तस्मिन्विन्ध्ये महाचले ॥ २४ ॥ <br>
ततस्ताभ्यां ददौ तुष्टा सा पुत्रं वंशवर्धनम् ॥ <br>
नाम्ना क्षेमजितं ख्यातं परपक्षक्षया वहम् ॥ २५ ॥ <br>
ततः स्वं राज्यमासाद्य भूयोऽपि स महीपतिः ॥. <br>
स्वपुत्रं वर्धयामास हर्षेण महतान्वितः ॥ २६ ॥ <br>
यदा स यौवनोपेतः सञ्जातः क्षेमजित्सुतः ॥ <br>
तं च राज्ये नियोज्याऽथ स्वस्थानं स पुनर्ययौ ॥ २७ ॥ <br>
हाटकेश्वरजं क्षेत्रं तदेतद्द्विजसत्तमाः ॥ <br>
भार्यया सहितस्त्यक्त्वा शेषमन्यं परिच्छदम् ॥ २८ ॥ <br>
तत्र संस्थापयामास लिंगं देवस्य शूलिनः ॥ <br>
प्रासादं च मनोहारि ततश्चक्रे समाहितः॥ २९ <br>
रैवतेश्वरमित्युक्तं सर्वपातक नाशनम् ॥ <br>
दर्शनादेव सर्वेषां देहिनां द्विजसत्तमाः ॥ ६.११८.३० ॥ <br>
या पूर्वं स्थापिता दुर्गा तस्मिन्क्षेत्रे महीभुजा ॥ <br>
तस्याः क्षेमंकरी चक्रे प्रासादं श्रद्ध यान्विता ॥ ३१ ॥ <br>
सापि क्षेमंकरीनाम ततः प्रभृति कीर्त्यते ॥ <br>
कात्यायन्यपि या प्रोक्ता महिषासुरमर्दिनी ॥ ३२ ॥ <br>
यस्तां चैत्रसिते पक्षे संप श्येदष्टमीदिने ॥ <br>
तस्याभीष्टा भवेत्सिद्धिः सर्वदैव द्विजोत्तमाः ॥ ३३ ॥ <br>
एतद्वः सर्वमाख्यातं रैवतेश्वरवर्णनम् ॥ <br>
क्षेमंकर्याः प्रभावं च सर्वपातकनाशनम् ॥ ३४ ॥ <br>
इति श्रीस्कांदे महापुराण एकाशीतिसाहस्र्यां संहिताया षष्ठे नागरखण्डे हाटकेश्वरक्षेत्रमाहात्म्ये क्षेमंकरीरैवतेश्वरोत्पत्तितीर्थ माहात्म्यवर्णननामाष्टादशोत्तरशततमोऽध्यायः ॥ ११८ ॥ ॥  <br>
