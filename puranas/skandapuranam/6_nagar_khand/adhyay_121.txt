<span style="font-size: 14pt; line-height: 200%">॥ सूत उवाच ॥ ॥ <br>
देवानां तद्वचः श्रुत्वा ततः सा परमेश्वरी ॥ <br>
प्रोवाच वाहनं किंचिद्देवा यच्छतु मे द्रुतम् ॥॥। <br>
ततः सिंहं ददौ गौरी यानार्थं विकृताननम् ॥ <br>
तमारुह्य प्रतस्थे सा ततो विंध्यं नगं प्रति ॥ २ ॥ <br>
तस्यैकं शृंगमास्थाय रम्यं श्रेष्ठद्रुमान्वितम् ॥ <br>
फलपुष्पसमाकीर्णं लतामंडपमंडितम् ॥ ३ ॥ <br>
ततस्तपोऽकरोत्साध्वी तीव्रव्रतपरायणा ॥ <br>
संयम्येन्द्रियवर्गं स्वं ध्यायमाना महेश्वरम् ॥ ४ ॥ <br>
यथायथा तपोवृद्धिस्तस्याः सञ्जायते द्विजाः ॥ <br>
तथा रूपं च कांतिश्च शरीरे प्रतिवर्धते॥ ५ ॥<br>
एतस्मिन्नंतरे प्राप्तास्तत्र दैत्येशकिंकराः ॥ <br>
ते तां दृष्ट्वा व्रतोपेतामत्यद्भुतवपुर्ध राम् ॥ <br>
गत्वा प्रोचुः स्वनाथस्य महिषस्य दुरात्मनः ॥ ६ ॥ <br>
॥ चारा ऊचुः ॥ ॥ <br>
भ्रममाणैर्धरापृष्ठे दृष्टाऽपूर्वा कुमारिका ॥ <br>
विन्ध्याचलेऽद्य चास्माभिर्भुजैर्द्वादशभिर्युता ॥ <br>
नानाशस्त्रधरैर्दीप्तैश्चर्मच्छादितगात्रका ॥७॥ <br>
न देवी न च गन्धर्वी नासुरी नागकन्यका ॥ <br>
तादृग्रूपा पुराऽस्माभिः काचिद्दृष्टा नितम्बिनी। ॥ ८ ॥ <br>
न विद्मो यन्निमित्तं सा तपश्चक्रे यशस्विनी ॥ <br>
स्वर्गकामाऽर्थकामा वा पतिकामाथ वा विभो॥ ९ ॥ <br>
॥ सूत उवाच ॥ ॥ <br>
तेषां तद्वचनं श्रुत्वा महिषो दानवाधिपः ॥ <br>
कामदेव वशं प्राप्तः श्रवणादपि तत्क्षणात् ॥ ६.१२१.१० ॥ <br>
ततस्तानग्रतः कृत्वा सैन्येन महता न्वितः ॥ <br>
जगाम कौतुकाविष्टो यत्रास्ते सा तु कन्यका ॥ ११ ॥ <br>
यथा मृत्युकृते मन्दः शृगालः सिंहवल्लभाम् ॥ <br>
वने सुप्तां सुविश्वस्तां सर्वथाप्य कुतोभयाम्॥१२॥ <br>
तस्याः संदर्शनादेव ततः कामशरैर्हतः॥ <br>
स दानवप्रधानश्च तत्क्षणादेव सद्द्विजाः॥१३॥ <br>
अथ प्राह प्रियं वाक्यमेकाकी तत्पुरःस्थितः॥ <br>
धृत्वा दूरतरेसैन्यं तस्या रूपेण मोहितः॥१४॥ <br>
विरुद्धं यौवनस्यैतद्व्रतं ते चारुहासिनि। <br>
तस्मादेतत्परित्यक्त्वा त्रैलोक्यस्वामिनी भव ॥ १५ ॥ <br>
अहं हि महिषो नाम दानवेन्द्रो यदि श्रुतः ॥ <br>
मया येन सहस्राक्षो द्वन्द्वयुद्धे विनिर्जितः ॥ १६ ॥ <br>
त्रेलोक्यं सकलं मह्यं सांप्रतं च वशे स्थितम् ॥ <br>
तस्मात्त्वं भव सुश्रोणि भार्या मम सुवल्लभा ॥।७॥ <br>
सहस्रं मम भार्याणामन्यदस्ति सुशोभनम्॥<br>
तत्सर्वं तेऽद्य भृत्यत्वं सांप्रतं प्रक रिष्यति॥।८॥ <br>
अहं चापि तवात्यंतं दासभावं समाश्रितः॥ <br>
वर्तयिष्यामि सुश्रोणि प्रदत्त्वाऽशेषसंपदः॥।९॥<br>
॥सूत उवाच ॥॥ <br>
तस्य तद्वचनं श्रुत्वा ततः सा परमेश्वरी ॥ <br>
प्रोवाच भर्त्समाना तं कोपसंरक्तलोचना॥६.१२१.२॥।<br>
धिग्धिक्पापसमाचार कुमारव्रतधारिणीम् ॥ <br>
कामोपहतचित्तात्मा किं मामित्थं प्रभा षसे ॥२॥। <br>
अहं तव वधार्थाय निर्मिता विबुधोत्तमैः ॥ <br>
तस्मात्त्वां नाशयिष्यामि स्मरेष्टं यद्धृदि स्थितम्॥२२॥ <br>
॥ महिष उवाच ॥ ॥ <br>
यद्येवं तद्वरारोहे युक्ता स्याच्च कुमारिका ॥ <br>
प्रार्थनीया भवेदत्र सर्वेषां प्राणिनां यतः ॥२३॥ <br>
स्वर्गार्थं क्रियते धर्मस्तपश्च वरवर्णिनि ॥ <br>
येन भोगाः प्रभुञ्जंति ये दिव्या ये च मानुषाः ॥ २४ ॥ <br>
तस्माद्देहि ममात्मानं गांधर्वेण सुशोभने ॥ <br>
विवाहेन यतोऽन्येषां स प्रधानः प्रकीर्तितः ॥२५॥ <br>
एवं प्रवदतस्तस्य सा देवी क्रोधमूर्छिता ॥ <br>
तद्वक्त्रांतं समुद्दिश्य शरं चिक्षेप स क्षणात् ॥२६॥ <br>
विवेश वदनं तस्य वल्मीकं पन्नगो यथा ॥ <br>
अथ तैर्मार्गगणैर्विद्धः स वक्त्रांतान्नदंस्ततः ॥२७॥ <br>
सुस्राव रुधिरं भूरि गैरिकं पर्वतो यथा ॥ <br>
ततः कोपपरीतात्मा निवृत्त्याथ शनैः शनैः ॥२८॥ <br>
स्वसैन्यं त्वरितो भेजे कामेन च वशी कृतः॥ <br>
प्रोवाच सैनिकान्सर्वान्दुष्टा स्त्रीयं प्रगृह्यताम् ॥ <br>
यथा न त्यजति प्राणान्प्रहारैर्जर्जरीकृता॥२९॥ <br>
एषा मम न सन्देहः प्रिया भार्या भविष्यति॥ <br>
यदि नो शस्त्रपातेन पंचत्वमुपयास्यति ॥ ६.१२१.३० ॥ <br>
एवमुक्तास्तदा तेन दानवा युद्धदुर्मदाः ॥ <br>
दुद्रुवुः सम्मुखास्तस्या मुञ्चन्तो निशिताञ्छरान्।३॥। <br>
एतस्मिन्नंतरे देवी सा दृष्ट्वा तानुपस्थितान् ॥ <br>
युद्धाय कृतसंकल्पांस्तर्जतश्च मुहुर्मुहुः। ३२ ॥ <br>
ततस्तु लीलया देवी मुक्ता तीक्ष्णान्महाशरान् ॥ <br>
तान्सर्वांस्ताडयामास सर्वमर्मसु तत्क्षणात् ॥ ३३ ॥ <br>
अथ तीक्ष्णैः शरैर्दैत्या निहता दानवास्तथा ॥ <br>
एके पंचत्वमापन्ना गताश्चान्य इतस्ततः॥३४॥ <br>
ततः सैन्यं समालोक्य तद्भग्नं च तया रणे ॥ <br>
कोपाविष्टस्ततो दैत्यः स्वयं तां समुपाद्रवत् ॥ ३५ ॥ <br>
यच्छञ्छृंगप्रहारांश्च तस्याः शतसहस्रशः ॥ <br>
गर्जितं विदधच्चोग्रं शारदाभ्रसमं मुहुः ॥ ३६ ॥ <br>
एतस्मिन्नंतरे देवी साट्टहासकृतस्वना ॥ <br>
त्रैलोक्यविवरं सर्वं यच्छब्देन प्रपूरितम् । ३७ ॥ <br>
एवं तस्या हसंत्याश्च वक्त्रान्तादथ निर्ययुः॥ <br>
पुलिंदाः शबरा म्लेछास्तथान्येऽरण्यवासिनः॥३८॥ <br>
शकाश्च यवनाश्चैव शतशश्तु वपुर्धरा?॥ <br>
वर्म स्थगितगात्राश्च यमदूता इवापरे॥३९॥ <br>
ते प्रोचुर्देवि नो ब्रूहि येन सृष्टा वयं क्षितौ॥ <br>
कार्येण क्रियते कृत्स्नं येन शीघ्रं वरानने॥६.१२१.४॥। <br>
॥ देव्युवाच ॥ ॥ <br>
एतानस्य सुदुष्टस्य सैनिकान्बलगर्वितान् ॥ <br>
सूदयध्वं द्रुतं वाक्यादस्मदीयाद्यथेच्छया ॥ ४१ ॥ <br>
अथ ते तद्वचः श्रुत्वा वल्गंतोऽसिधनुर्द्धराः ॥ <br>
दैतेयबलमुद्दिश्य दुद्रुवुर्वेगमाश्रिताः ॥ ४२ ॥ <br>
ततस्तेषां महद्युद्धं मिथो जज्ञे सुदारुणम् । <br>
नात्मीयं न परं तत्र केनचिज्ज्ञा यते क्वचित् ॥ ४३ ॥ <br>
अथ ते दानवाः सर्वे योधैर्देवीसमुद्भवैः ॥ <br>
भग्ना व्यापादिताश्चान्ये प्रहारैर्जर्जरीकृताः ॥ ४४ ॥ <br>
ततो भग्नं बलं दृष्ट्वा महिषः क्रोधमूर्छितः ॥ <br>
तामुवाच क्रुधा देवीं वचनैः परुषाक्षरैः ॥ ४५ ॥ <br>
आः पापे स्त्रीति मत्वाद्य न हतासि मया युधि ॥ <br>
तस्मात्पश्य प्रहारं मे तत्त्वं बुध्यसि नान्यथा ॥ ४६ ॥ <br>
एवमुक्त्वा विशेषेण प्रहारान्स विचिक्षिपे ॥ <br>
विषाणाभ्यां महावेगो भर्त्सयानो मुहुर्मुहुः ॥ ४७ ॥ <br>
ततोऽभ्याशगतं दृष्ट्वा सा देवी दानवं च तम् ॥ <br>
आरुरोहाथ वेगेन पृष्ठिदेशेन कोपतः ॥ ४८ ॥ <br>
ततश्चुक्रोश दैत्योऽसौ व्योममार्गं समाश्रितः ॥ <br>
पृष्ठ्यास्तलेन निर्भिन्नो रुधिरौघपरिप्लुतः ॥ ४९ ॥ <br>
एतस्मिन्नंतरे सिंहः स तस्या ज्योतिसंभवः ॥ <br>
जग्राह पश्चिमे भागे दंष्ट्राग्रैर्निशितैः क्रुधा ॥ ६.१२१.५० ॥ <br>
ततो निश्चलतां प्राप्तः पादाक्रांतश्च दानवः॥ <br>
अकरोद्भैरवान्नादान्न शक्तश्चलितुं पदम् ॥ ५१ ॥ <br>
एतस्मिन्नंतरे प्राप्ताः सर्वे देवाः सवासवाः ॥ <br>
व्योमस्थास्तां तदा प्रोचुर्देवीं हर्षसमन्विताः ॥ ५२ ॥ <br>
एतस्य शिरसश्छेदं शीघ्रं कुरु सुरेश्वरि ॥ <br>
खङ्गेनानेन तीक्ष्णेन यावन्नो याति चान्यतः ॥ ५३ ॥ <br>
सा श्रुत्वा वचनं तेषां देवी कोपसमन्विता ॥ <br>
खड्गं व्यापारयामास कंठे तस्यातिपीवरे ॥ ५४ ॥ <br>
स तेन खड्गघातेन कंठः पीनोऽपि निष्ठुरः॥ <br>
द्विधा जज्ञेऽथ दैत्यस्य दधत्तुष्टिं दिवौकसाम् ॥ ५५ ॥ <br>
द्वादशार्कप्रतीकाशो वक्त्रांतश्चर्मखड्गधृक् ॥ <br>
भर्त्सयंस्तां महादेवीं खड्गोद्यतकरां तदा ॥ <br>
खड्गं व्यापारयन्गात्रे तस्या बालार्कसन्निभम् ॥ ५६ ॥ <br>
ततः केशेषु चाधाय यावत्तस्यापि चिक्षिपे । <br>
प्रहारं गात्रनाशाय तावदूचे स दानवः ॥ ५७ ॥ <br>
॥ दानव उवाच ॥ ॥ <br>
जय देवि जयाचिंत्ये जय सर्वसुरेश्वरि ॥ <br>
जय सर्वगते देवि जय सर्वजनप्रिये ॥ ५८ ॥ <br>
जय कामप्रदे नित्यं जय त्रैलोक्यसुन्दरि ॥ <br>
जय त्रैलोक्य रक्षार्थमुद्यते ह्यकुतोभये ॥ ५९ ॥ <br>
जय देवि कृतानंदे जय दैत्यविनाशिनि ॥ <br>
जय क्लेशच्छिदे कांते जयाभक्तविमोहदे ॥ ६.१२१.६० ॥ <br>
त्वं सृष्टिस्त्वं वरा देवी त्वं लक्ष्मीस्त्वं सरस्वती । <br>
त्वं स्वाहा त्वं स्वधा तुष्टिः पुष्टिर्मेधा धृतिः क्षमा ॥६॥। <br>
तस्मात्कुरु प्रसादं मे प्राणान्रक्ष दयां कुरु॥ <br>
प्रणतस्य सुदीनस्य हीनस्य च विशेषतः॥६२॥ <br>
अहं दुर्वाससा शप्तो हिरण्याक्षसुतो बली॥ <br>
महिषत्वं समानीतस्त्वया देवी विमोक्षितः॥६३॥ <br>
तस्माद्दर्पः प्रमुक्तोऽद्य मया दानवसंभवः॥ <br>
किंकरत्वं प्रयास्यामि सांप्रतं ते सुरेश्वरि॥६४॥ <br>
जय सर्वगते देवि सर्वदुष्टविनाशिनि॥६५॥ <br>
इति तस्य वचः श्रुत्वा कृपणं सा सुरेश्वरी ॥ <br>
कृपाविष्टाऽब्रवीद्वाक्यं ततो व्योमस्थितान्सुरान्॥६६॥ <br>
किं करोमि दया जाता ममैनं प्रति हे सुराः ॥ <br>
तस्मान्नाहं हनिष्यामि दानवं दीनजल्पकम् ॥ ६७ ॥ <br>
विमुखं खड्गशस्त्रं च तवास्मीति प्रवादिनम् ॥ <br>
अपि मे पितृहंतारं न हन्यां रिपुमाहवे ॥ ६८ ॥ <br>
॥ देवा ऊचुः ॥ । <br>
न चेदसि च देवेशि त्वमेनं दानवाधमम् ॥ <br>
नाशयिष्यति तत्कृत्स्नं त्रैलोक्यं सचराचरम् ॥ ६९ ॥ <br>
एष व्यर्थःश्रमः सर्वस्तथास्माकं भविष्यति ॥ <br>
तव संभूतिसंभूतस्तव क्लेशस्तथाऽखिलः ॥ ६.१२१.७० ॥ <br>
॥ देव्युवाच ॥ ॥ <br>
नाहमेनं हनिष्यामि त्यजिष्यामि तथाऽमराः ॥ <br>
एनं कचग्रहं कृत्वा धारयिष्यामि सर्वदा ॥ ७१ ॥ <br>
॥ देवा ऊचुः ॥ ॥ <br>
साधुसाधु महाभागे युक्तमुक्तं त्वया वचः ॥ <br>
एतद्धि युज्यते कर्तुं कालेऽस्मिंस्त्रिदशेश्वरि ॥ ७२ ॥ <br>
सांप्रतं मर्त्यलोके त्वं रूपमेतत्समाश्रिता ॥ <br>
शस्त्रोद्यतकरा रौद्रा महिषोपरि संस्थिता ॥ ७३ ॥ <br>
अवाप्स्यसि परां पूजां दुर्लभा ममरैरपि ॥ <br>
यस्त्वामेतेन रूपेण संस्थितां पूजयिष्यति ॥ ७४ ॥ <br>
त्वमस्य संगतो भावि विख्याता विंध्यवासिनी ॥ <br>
किं ते वा बहुनोक्तेन शृणु संक्षेपतो वचः ॥ ७५ ॥ <br>
अस्मदीयं परं तथ्यं सर्वलोकहितावहम् ॥ <br>
पार्थिवानां त्वदायत्तं बलं देवि भविष्यति ॥ ७६ ॥ <br>
युद्धकाले समुत्पन्ने भक्तानां नात्र संशयः ॥ <br>
प्रस्थानं वा प्रवेशं च यः करिष्यति मानवः ॥ ७७ ॥ <br>
त्वां स्मृत्वा प्रणिपत्याथ पूजयित्वा विशेषतः ॥ <br>
तस्य संपत्स्यते सिद्धिः सर्वकृत्येषु सर्वदा ॥ <br>
इह कापुरुषस्यापि किं पुनः सुभटस्य च ॥ ७८ ॥ <br>
आश्विनस्य सिते पक्षे नवम्यां चाष्टमीदिने ॥ <br>
पूजयिष्यति यो मर्त्त्यस्त्वां सद्भक्तिसमन्वितः ॥ ७९ ॥ <br>
तस्य संवत्सरं यावत्समग्रं सुरसुन्दरि ॥<br>
न भविष्यति वै रोगो न भयं न पराभवः ॥ <br>
नापमृत्युर्न चौरादि समुद्भूत उपद्रवः ॥ ६.१२१.८० ॥ <br>
। सूत उवाच ॥ ॥ <br>
एवमुक्त्वाथ ते देवास्तां देवीं हर्षसंयुताः ॥ <br>
अनुज्ञातास्तया जग्मुः स्वां पुरीममरावतीम् ॥ ॥ ९१ ॥ <br>
तत्र गत्वा चिरात्प्राप्य स्वं राज्यं पाकशासनः ॥ <br>
पालयामास संहृष्टस्त्रैलोक्यं हतकटकम् ॥ ८२ ॥ <br>
लोकाश्च सुखसंपन्नाः सर्वे जाता स्ततः परम्॥ <br>
यज्ञभागभुजो देवा भूयो जाता जगत्त्रये ॥ ८३ ॥ <br>
ततः परं च सा देवी त्रैलोक्ये ख्यातिमागता ॥ <br>
सर्वक्षेत्रेषु तीर्थेषु स्थानेषु च विशेषतः ॥ ८४ ॥ <br>
एतस्मिन्नंतरे जातः सुरथोनाम भूपतिः ॥ <br>
आनर्तस्तेन सद्भक्त्या क्षेत्रेऽत्रैव विनिर्मिता ॥ ८५ ॥ <br>
यस्तां पश्यति सद्भक्त्या चैत्राष्टम्यां सितेऽहनि ॥ <br>
स पुमान्वत्सरं यावत्कृतार्थः स्यान्न संशयः ॥ ८६ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये महिषासुरपराजय कात्यायनीमाहात्म्यवर्णनंनाम एकविंशत्युत्तरशततमोऽध्यायः ॥ १२१ ॥ ॥ ॥ <br>
<br>
<br>
</span>
