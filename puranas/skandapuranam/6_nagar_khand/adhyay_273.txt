<span style="font-size: 14pt; line-height: 200%">॥ सूत उवाच ॥ ॥ <br>
एतेषां तु सहस्रेण भवेद्ग्राह्यं दिनं द्विजाः ॥ <br>
चतुर्दश सहस्राक्षा जायंते तत्र वासरे ॥ १ ॥ <br>
सप्तमस्तु सहस्राक्षः सांप्रतं वर्ततेऽत्र यः ॥ <br>
एकसप्ततिसंवर्तचतुर्दशदिने विधेः ॥ २ ॥ <br>
युगानां कुरुते राज्यं मनवश्च तथा परे ॥ <br>
स्वायंभुवप्रभृतयो यथा शक्रास्तथा स्थिताः ॥ ॥ ३ ॥<br>
जायन्तो नाम शक्रोऽयं सांप्रतं वर्तते तु यः ॥ <br>
वैवस्वतो मनुश्चैव अष्टाविंशत्प्रमाणकः ॥ ४ ॥ <br>
चतुर्युगस्य संजातो गतेस्मिञ्छेषमात्रके ॥ <br>
भविष्यति बलिः शक्रो वासुदेवप्रसादतः ॥ ५ ॥ <br>
तेन तस्य प्रतिज्ञातं राज्यं चैवाष्टमे मनौ ॥ ६ ॥<br>
एवं सर्वे सुराश्चान्ये त्रयस्त्रिंशत्प्रमाणतः ॥। <br>
कोटयः प्रभविष्यंति यथा चैव तथा पुरा ॥ ७ ॥ <br>
योऽयं ब्रह्मा स्थितो विप्राः सांप्रतं सृष्टिकारकः ॥ <br>
तस्यानेन प्रमाणेन जातं संवत्सराष्टकम् ॥ ॥ ८ ॥ <br>
षण्मासाश्च दिनार्धं च प्रथमं शुक्लपूर्वकम्॥ <br>
सौरसावनचंद्रार्क्षैर्मानैरेभिश्चतुर्विधैः ॥ ९ ॥ <br>
कलौ निर्याति सर्वेषां भूतानां क्षितिमण्डले ॥ <br>
पंचषष्ट्याऽधिकैश्चैव दिनानां च शतैस्त्रिभिः ॥<br>
भवेत्संवत्सरं सौरं पञ्चोनैस्तैश्च सावनम् ॥ ६.२७३.१० ॥ <br>
चांद्र एकादशोनस्तु त्रिंशद्धीन उडूद्भवः ॥ <br>
शीतातपौ तथा वृष्टिः सौरमानेन जायते ॥ ११ ॥ <br>
वृक्षाणां फलनिष्पत्तिः सस्यानां च तथा परा । <br>
अग्निष्टोमादयो यज्ञा वर्तंते ये धरातले ॥ १२ ॥ <br>
उत्साहाश्च विवाहाश्च सावनेन भवंति च ॥ <br>
कुसीदाद्याश्च ये केचिद्व्यवहाराश्च वृत्तिजाः ॥ १३ ॥ <br>
अधिमासप्रयुक्तेन ते स्युश्चांद्रेण निर्मिताः ॥ <br>
नाक्षत्रेण तु मानेन सिध्यंते ग्रहचारिकाः ॥ १४ ॥ <br>
नान्यत्किंचिद्धरापृष्ठ एतन्मानचतुष्टयात् ॥ <br>
एतेन तु प्रमाणेन देवदैत्याश्च मानवाः ॥ १५ ॥ <br>
वर्त्तंते ब्राह्मणश्रेष्ठाः श्रुतिरेषा पुरातनी ॥ <br>
एतद्युगप्रमाणं तु यः पठेद्भक्तिसंयुतः ॥ १६ ॥ <br>
एतेषामेव लिंगानां सप्तानां ब्राह्मणोत्तमाः ॥ <br>
नापमृत्यु भयं तस्य कथंचित्संभविष्यति ॥ १७ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये युगप्रमाणवर्णनंनाम त्रिसप्तत्युत्तरद्विशततमोऽध्यायः ॥ २७३ <br>
<br>
</span>
