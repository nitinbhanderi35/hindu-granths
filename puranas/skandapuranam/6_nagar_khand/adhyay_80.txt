<span style="font-size: 14pt; line-height: 200%"><br>
अथ सुपर्णाख्यमाहात्म्यं भविष्यंति ॥ <br>
॥ ऋषय ऊचुः ॥ ॥ <br>
यदेतद्भवता प्रोक्तं तेजोवीर्यसमन्वितः ॥ <br>
गरुडस्तेन संजज्ञे मुनीनां होमकर्मणा ॥ १ ॥ <br>
स कथं तत्र संभूत एतन्नो विस्तराद्वद ॥ <br>
विनतायाः समुद्भूत इत्येषा श्रूयते श्रुतिः ॥ २ ॥ <br>
॥ सूत उवाच ॥ ॥ <br>
योऽसावाथर्वणैर्मंत्रैः कलशश्चाभिमन्त्रितः ॥ <br>
तैर्मंत्रैर्वालखिल्यैश्च महाऽमर्षसमन्वितैः ॥ ३ ॥ <br>
निवारितैश्च दक्षेण सूचिते विहगाधिपे ॥ <br>
कश्यपस्तं समादाय कलशं प्रययौ गृहम् ॥ ४ ॥ <br>
ततः प्रोवाच संहृष्टो विनतां दयितां निजाम् ॥ <br>
एतत्पिब जलं भद्रे मन्त्रपूतं महत्तरम् ॥ ५ ॥ <br>
येन ते जायते पुत्रः सहस्राक्षाधिको बली ॥ <br>
तेजस्वी च यशस्वी च अजेयः सर्व दानवैः ॥ ६ ॥ <br>
तस्य तद्वचनं श्रुत्वा तत्क्षणादेव संपपौ ॥ <br>
तत्तोयं सा वरारोहा सद्यो गर्भं ततो दधे ॥ ७ ॥ <br>
एवं तज्जलपानेन तेजोवीर्यसम न्वितः ॥ <br>
कश्यपाद्गरुडो जज्ञे सर्वसर्पभयावहः ॥ ८ ॥ <br>
येनामृतं हृतं वीर्यात्परिभूय पुरंदरम् ॥ <br>
मातृभक्तिपरीतेन सर्पाणां संनिवेदितम् ॥ ९ ॥ <br>
यो जज्ञे दयितो विष्णोर्वाहनत्वमुपागतः ॥ <br>
ध्वजाग्रे तु रथस्यापि यः सदैव व्यवस्थितः ॥ ६.८०.१० ॥ <br>
येन पूर्वं तपस्तप्त्वा क्षेत्रेऽत्रैव महात्मना ॥ <br>
त्रिनेत्रस्तुष्टिमानीतो गतपक्षेण धीमता ॥ ११ ॥ <br>
पक्षाप्तिर्येन संजाता यस्य भूयोऽपि तादृशी ॥ <br>
देवदेवप्रसादेन विशिष्टा चाऽथ निर्मिता ॥ १२ ॥ ॥ <br>
॥ मुनय ऊचुः ॥ ॥ <br>
कथं तस्य गतौ पक्षौ गरुडस्य महात्मनः ॥ <br>
पुनर्लब्धौ कथं तेन कथं तुष्टो महेश्वरः ॥ <br>
एतन्नो विस्तराद्ब्रूहि सूतपुत्र यथातथम् ॥ १३ ॥ <br>
॥ सूत उवाच ॥ ॥ <br>
पुरासीद्ब्राह्मणो मित्रं भृगुवंशकुलोद्वहः ॥ <br>
गरुडस्य द्विजश्रेष्ठा बालभावादपि प्रभो ॥ १४ ॥ <br>
तस्य कन्या पुरा जाता माधवी नाम संमता ॥ <br>
रूपौदार्यसमोपेता सर्वलक्षणलक्षिता ॥ १५ ॥ <br>
न देवी न च गन्धर्वी नासुरी न च पन्नगी ॥ <br>
तादृग्रूपा महाभागा यादृशी सा सुमध्यमा ॥ १६ ॥ <br>
अथ तस्या वरार्थाय गरुडं विहगाधिपम् ॥ <br>
स प्रोवाच परं मित्रं विनयावनतः स्थितः ॥ ॥ १७ ॥ <br>
एतस्या मम कन्याया वरं त्वं विहगाधिप ॥ <br>
सदृशं वीक्षयस्वाद्य येन तस्मै ददाम्यहम् ॥ १८ ॥ <br>
॥ गरुड उवाच ॥ ॥ <br>
मम पृष्ठं समारुह्य समस्तं क्षितिमंडलम् ॥ <br>
त्वं भ्रमस्व द्विजश्रेष्ठ गृहीत्वेमां च कन्यकाम् ॥ १९ ॥ <br>
ततस्तस्याः कुमार्या वै अनुरूपं गुणान्वितम् ॥ <br>
स्वयं चाहर भर्तारमेषा मैत्री ममोद्भवा ॥ ६.८०.२० ॥ <br>
॥ सूत उवाच ॥ <br>
एवमुक्तोऽथ विप्रः स तत्क्षणात्कन्यया सह ॥ <br>
आरूढो गारुडं पृष्ठं वरार्थाय द्विजोत्तमाः ॥ २१ ॥ <br>
यंयं पश्यति विप्रः स कुमारं तरुणाकृतिम् ॥ <br>
स स नो तस्य चित्तांते वर्ततेस्म कथंचन ॥ २२ ॥ <br>
कस्यचिद्रूपमत्युग्रं न कुलं च सुनिर्मलम् ॥ <br>
कुलं रूपं च यस्य स्यात्तस्य नो गुणसंचयः ॥ २३ ॥ <br>
यस्य वा गुणसन्दोहस्तस्य नो रूपमुत्तमम् ॥ <br>
पक्षपातं च वित्तं च तथान्यद्वरलक्षणम् ॥ २४ ॥ <br>
एवं वर्षसहस्रांते भ्रमतस्तस्यभूतलम् ॥ <br>
विप्रस्य पक्षिनाथस्य वरार्थाय द्रिजोत्तमाः ॥ २५ ॥ <br>
कदाचिदथ तौ श्रान्तौ भ्रममाणावितस्ततः ॥ <br>
क्षेत्रेऽत्रैव समायातौ वासुदेवदिदृक्षया ॥ २६ ॥ <br>
श्वेतद्वीपं समालोक्य तथान्यां बदरीं शुभाम् ॥ <br>
क्षीरोदं च सवैकुण्ठं तथान्यं तस्य संश्रयम् ॥ २७ ॥ <br>
अथ ताभ्यां मुनिर्दृष्टो नारदो ब्रह्मसंभवः ॥ <br>
सांत्वपूर्वं तदा पृष्टो विष्णुं ब्रह्म सनातनम् ॥ ॥ २८ ॥ <br>
क्व देवः पुंडरीकाक्षः सांप्रतं वर्तते मुने ॥ <br>
विष्णुस्थानानि सर्वाणि वीक्षितानि समंततः ॥ <br>
आवाभ्यां संप्रहृष्टाभ्यां न संदृष्टः स केशवः ॥ २९ ॥ <br>
॥ नारद उवाच ॥ ॥ <br>
जलशायिस्वरूपेण यावन्मासचतुष्टयम् ॥ <br>
हाटकेश्वरजे क्षेत्रे स संतिष्ठति सर्वदा ॥ ६.८०.३० ॥ <br>
तस्मात्तद्दर्शनार्थाय गम्यतां तत्र मा चिरम् ॥ <br>
येन सन्दर्शनं याति द्वाभ्यामपि स चक्रधृक् ॥ ३१ ॥ <br>
अहमप्येव तत्रैव प्रस्थितस्तस्य दर्शनात् ॥ <br>
प्रस्थितश्च त्वया युको देवकार्येण केनचित् ॥ ३२ ॥ <br>
अथ तौ पक्षिविप्रेन्द्रौ स च ब्रह्मसुतो मुनिः ॥ <br>
प्राप्ताः सर्वे स्थितो यत्र जलशायी जनार्दनः ॥ ३३ ॥ <br>
अथ दृष्ट्वा महत्तेजो वैष्णवं दूरतोऽपि तम् ॥ <br>
ब्राह्मणं गरुडः प्राह नारदश्च मुनीश्वरः ॥ ३४ ॥ <br>
अत्रैव त्वं द्विजश्रेष्ठ तिष्ठ दूरेऽपि तेजसः ॥ <br>
वैष्णवस्य सुतायुक्तः कल्पांताग्निसमम् व (?)॥ ३५ ॥ <br>
नो चेत्संपत्स्यसे भस्म पतंग इव पावकम् ॥ <br>
समासाद्य निशायोगे मूढं भावं समाश्रितः ॥ ३६ ॥ <br>
आवाभ्यां तत्प्रसादेन सोढमेतत्सुदुःसहम् ॥ <br>
न करोति शरीरार्ति तथान्यदपि कुत्सितम् ॥ ३७ ॥ <br>
एवं तं ब्राह्मणं तत्र मुक्त्वा दूरे सुतान्वितम् ॥ <br>
गतौ तौ तत्र संसुप्तस्तोये यत्र जनार्दनः ॥ ३८ ॥ <br>
दिव्यस्तुतिपरौ मूर्ध्नि धृतहस्तांजलीपुटौ ॥ <br>
पुलकांकितसर्वांगावानन्दाश्रुप्लुताननौ ॥ ३९ ॥ <br>
त्रिःपरिकम्य तं देवमष्टांगं प्रणतौ हरिम्॥ <br>
दृष्टवन्तौ च पादांते संनिविष्टां समुद्रजाम् ॥ ६.८०.४० ॥ <br>
पादसंवाहनासक्तां विष्णु वक्त्राहितेक्षणाम्॥ <br>
अथापरां वयोवृद्धां श्वेतवस्त्रावगुंठिताम् ॥ ४१ ॥ <br>
सन्निविष्टां तदभ्याशे सम्यग्ध्यानपरायणाम् ॥ <br>
द्वादशार्कप्रभायुक्तां कृशांगीं पुलकान्विताम्॥ ४२ ॥ <br>
अथ तौ विष्णुना हर्षादुभावपि प्रहर्षितौ ॥ <br>
संभाषितौ च संपृष्टौ यदर्थं च समागतौ ॥ ४३ ॥ <br>
॥ श्रीनारद उवाच ॥ ॥ <br>
अहं हि सुरकार्येण संप्राप्योऽत्र तवांतिकम् ॥ <br>
गरुडो वै ब्राह्मणाय यन्मां पृच्छसि केशव ॥ ४४ ॥ <br>
॥ श्रीभगवानुवाच ॥ ॥ <br>
कच्चित्क्षेमं मुनिश्रेष्ठ सर्वेषां त्रिदिवौकसाम् ॥ <br>
कच्चिन्नेंद्रस्य संजातं भयं दानवसंभवम् ॥ ४५ ॥ <br>
यज्ञभागं लभंते स्म कच्चिद्देवाः सवासवाः ॥ <br>
कच्चिन्न दानवः कश्चिदुत्कटोऽभूद्धरातले ॥ ४६ ॥ <br>
॥ श्रीनारद उवाच ॥ ॥ <br>
सांप्रतं धरणी प्राप्ता चतुर्वक्त्रस्य संनिधौ ॥ <br>
रोरूयमाणा भारार्ता दानवैः पीडिता भृशम् ॥ <br>
प्रोवाच पद्मजं तत्र दुःखेन महताऽन्विता ॥ ४७ ॥ <br>
॥ धरण्युवाच ॥ ॥ <br>
कालनेमिर्हतो योऽसौ विष्णुनाप्रभविष्णुना ॥ <br>
उग्रसेनसुतः कंसः संभूतः स महासुरः ॥ ४८ ॥ <br>
अरिष्टो धेनुकः केशी प्रलम्बोनाम चापरः ॥ <br>
तथान्या तु महारौद्रा पूतना नाम राक्षसी ॥ ४९ ॥ <br>
इतश्चेतश्च धावद्भिर्दानवैरेभिरेव च॥ <br>
वृथा मे जायते पीडा तथान्यैरपि दारुणैः ॥ ६.८०.५० ॥ <br>
ऊर्ध्वबाहुस्तथा जातो मर्त्यलोके जनोऽधुना ॥ <br>
बहुत्वान्न प्रमाति स्म कथंचिद्धि ममोपरि ॥ ५१ ॥ <br>
भारावतरणं देव न करिष्यसि चाशु चेत् ॥ <br>
रसातलं प्रयास्यामि तदाऽहं नात्र संशयः ॥ ५२ ॥ <br>
तस्यास्तद्वचनं श्रुत्वा ब्रह्मणा लोककर्तृणा ॥ <br>
संमंत्र्य विबुधैः सार्धं प्रेषितोऽहं तवांतिकम् ॥ ५३ ॥ <br>
प्रोक्तव्यो भगवान्वाक्यं त्वया देवो जनार्दनः ॥ <br>
यथाऽवतीर्य भूपृष्ठे भारमस्याः प्रणाशयेत् ॥ ५४ ॥ <br>
तस्माद्भूभितले देव कृत्वा जन्म स्वयं विभो ॥ <br>
भारं नाशय मेदिन्या एतदर्थ मिहागतः ॥ ५५ ॥ <br>
॥ श्रीभगवानुवाच ॥ ॥ <br>
एवं मुने करिष्यामि संमंत्र्य ब्रह्मणा सह ॥ <br>
भारावतरणं भूमेः साकं देवैः सवासवैः ॥ ५६ ॥ <br>
एवमुक्त्वाऽथ तं विष्णुर्नारदं मुनिपुंगवम् ॥ <br>
ततश्च गरुडं प्राह त्वं किमर्थमिहागतः ॥ ५७ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये सुपर्णाख्यमाहात्म्ये विष्णुदर्शनमाहात्म्यवर्णनंनामाशीतितमोऽध्यायः ॥ ८० ॥ छ ॥ <br>
<br>
</span>
