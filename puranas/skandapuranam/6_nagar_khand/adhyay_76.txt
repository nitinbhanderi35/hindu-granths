<span style="font-size: 14pt; line-height: 200%"><br>
॥ सूत उवाच ॥ ॥ <br>
तथान्यदपि तत्रास्ति भास्करत्रितयं शुभम् ॥ <br>
यैस्तुष्टैस्त्रिषु लोकेषु मानवो मुक्तिमाप्नुयात् ॥ १ ॥ <br>
मुण्डीरं प्रथमं तत्र कालप्रियं तथापरम् ॥ <br>
मूलस्थानं तृतीयं च सर्वव्याधिविनाशनम् ॥ २ ॥ <br>
तत्र संक्रमते सूर्यो मुंडीरे रजनीक्षये ॥ <br>
कालप्रिये च मध्याह्ने मूलस्थाने क्षपागमे ॥ ३ ॥ <br>
तस्मिन्काले नरो भक्त्या पश्येदप्येकमेवच ॥ <br>
कृतक्षणो नरो मोक्षं सत्यं याति न संशयः ॥ ४ ॥ <br>
॥ ऋषय ऊचुः ॥ ॥ <br>
मुंडीरः पूर्वदिग्भागे धरित्र्याः श्रूयते किल ॥ <br>
मध्ये कालप्रियो देवो मूलस्थानं तदन्तरे ॥ ५ ॥ <br>
तत्कथं ते त्रयस्तत्र संजाताः सूत भास्कराः ॥ <br>
हाटकेश्वरजे क्षेत्रे सर्वं नो ब्रूहि विस्तरात् ॥ ६ ॥ <br>
॥ सूत उवाच ॥ ॥ <br>
अस्ति सागरपर्यंते विटंकपुरमुत्तमम् ॥ <br>
समुद्रवीचिसंसक्तप्रोच्चप्राकारमण्डनम् ॥ ७ ॥ <br>
तत्राभूद्ब्राह्मणः कश्चित्कुष्ठव्याधिसमन्वितः ॥ <br>
पूर्वकर्मविपाकेन यौवनेसमुपस्थिते ॥ ८ ॥ <br>
तस्य भार्याऽभवत्साध्वी कुलीना शीलमंडना ॥ <br>
तथाभूतमपि प्रायः सा पश्यति यथा स्मरम् ॥ ९ ॥ <br>
औषधानि विचित्राणि महार्घ्याण्यपि चाददे ॥ <br>
तदर्थमुपलेपांश्च पथ्यानि विविधानि च ॥ ६.७६.१० ॥ <br>
तथा भिषग्वरान्नित्यमानिनाय च सादरम् ॥ <br>
तदर्थे न गुणस्तस्य तथापि स्याच्छरीरजः ॥ ११ ॥ <br>
यथायथा स गृह्णाति भेषजानि द्विजोत्तमाः ॥ <br>
कुष्ठेन सर्वगात्रेषु व्याप्यते च तथातथा ॥ १२ ॥ <br>
अथैवं वर्तमानस्य तस्य विप्रवरस्य च ॥ <br>
गृहेऽतिथिः समायातः कश्चित्पांथः श्रमान्वितः ॥ १३ ॥ <br>
अथ विप्रं गृहं प्राप्तं दृष्ट्वा तस्य सती प्रिया ॥ <br>
अज्ञातमपिसद्भक्त्या सूपचारैरतोषयत् ॥ १४ ॥ <br>
अथ तं स्नातमाचांतं कृताहारं द्विजोत्तमम् ॥ <br>
विश्रान्तं शयने विप्रः प्रोवाच स गृहाधिपः ॥ १५ ॥ <br>
तेजोऽन्वितं यथा भानुं रूपौदार्यगुणान्वितम् ॥ <br>
यौवने वर्तमानं च मूर्तं काममिवापरम् ॥ १६ ॥ <br>
॥ कुष्ठ्युवाच ॥ ॥ <br>
कुत आगम्यते विप्र क्व यास्यसि वदाऽधुना ॥ <br>
एवं लावण्ययुक्तोऽपि किमेकाकी यथार्तिभाक् ॥ १७ ॥ <br>
॥ पथिक उवाच ॥ ॥ <br>
अस्ति कान्तीपुरीनाम पुरंदरपुरी यथा ॥ <br>
सुस्थितैः सेविता नित्यं जनैर्धर्मव्रतान्वितैः ॥ १८ ॥ <br>
तस्यामहं कृतावासो गृहस्थाश्रममावहन् ॥ <br>
ग्रस्तः कुष्ठेन रौद्रेण यथा त्वं द्विजसत्तम ॥ १९ ॥ <br>
ततः श्रुतं मया तावत्पुराणे स्कान्दसंज्ञिते ॥ <br>
भास्करत्रितयं भूमौ सर्वव्याधिविनाशनम् ॥ ६.७६.२० ॥ <br>
ततो निर्वेदमापन्नो भेषजैः क्लेशितश्चिरम् ॥ <br>
क्षारैश्चाम्लैः कषायैश्च कटुकैरथ तिक्तकैः ॥ २१ ॥ <br>
ततो विनिश्चयं चित्ते कृत्वा गृह्य धनं महत् ॥ <br>
मुण्डीरस्वामिनं गत्वा स्थितस्तस्यैव सन्निधौ ॥ २२ ॥ <br>
ततः प्रातः समुत्थाय नित्यं पश्यामि तं विभुम् ॥ <br>
पूजयामि स्वशक्त्या च प्रणमामि ततः परम्॥ २३ ॥ <br>
सूर्यवारे विशेषेण निराहारो यतेन्द्रियः ॥ <br>
करोमि जागरं रात्रौ गीतवादित्रनिःस्वनैः ॥ २४ ॥ <br>
ततः संवत्सरस्यांते तं प्रणम्य दिनाधिपम् ॥ <br>
कालप्रियं ततः पश्चाच्छ्रद्धया परया युतः ॥ २५ ॥ <br>
तेनैव विधिना विप्र तस्यापि दिवसेशितुः ॥ <br>
पूजां करोमि मध्याह्ने श्रद्धा पूतेन चेतसा ॥ २६ ॥ <br>
ततोऽपि वत्सरस्यांते तं प्रणम्याथ शक्तितः ॥<br>
मूलस्थानं गतो देवमपरस्यां दिशि स्थितम् ॥ २७ ॥ <br>
तेनैव विधिना पूजा तस्यापि विहिता मया ॥ <br>
संध्याकाले द्विजश्रेष्ठ यावत्संवत्सरं स्थितः ॥ २८ ॥ <br>
ततः संवत्सरस्यांते स्वप्ने मां भास्करोऽब्रवीत् ॥ <br>
समेत्य प्रहसन्विप्रः संप्रहृष्टेन चेतसा ॥ २९ ॥ <br>
परितुष्टोऽस्मि ते विप्र कर्मणाऽनेन भक्तितः ॥ <br>
ममाराधनजेनैव तस्मात्कुष्ठं प्रयातु ते ॥ ६.७६.३० ॥ <br>
गच्छ शीघ्रं द्विजश्रेष्ठ श्रांतोऽसि निजमंदिरम् ॥ <br>
पश्य बंधुजनं सर्वं सोत्कण्ठं तत्कृते स्थितम् ॥ ३१ ॥ <br>
त्वया हृतं पुरा रुक्मं ब्राह्मणस्य महात्मनः ॥ <br>
तेन कर्मविपाकेन कुष्ठव्याधिरुपस्थितः ॥ ३२॥ <br>
स मया नाशितस्तुभ्यं प्रहृष्टेनाधुना द्विज ॥ <br>
एतज्ज्ञात्वा न कर्तव्यं सुवर्णहरणं पुनः ॥ ३३ ॥ <br>
दृश्यन्ते ये नरा लोके कुष्ठव्याधिसमाकुलाः ॥ <br>
सुवर्णहरणं सर्वैस्तैः कृतं पापकर्मभिः ॥ ३४ ॥ <br>
तस्माद्देयं यथाशक्त्या न स्तेयं कनकं बुधैः ॥ <br>
इच्छद्भिः परमं सौख्यं स्वशरीरस्य शाश्वतम् ॥ ३५ ॥ <br>
एवमुक्त्वा सहस्रांशुस्ततश्चादर्शनं गतः ॥ <br>
अहं च विस्मयाविष्टः प्रोत्थितः शयनाद्द्रुतम् ॥ ॥ ३६ ॥ <br>
यावत्पश्यामि देहं स्वं कुष्ठव्याधिपरिच्युतम् ॥ <br>
द्वादशार्कप्रभं दिव्यं यथा त्वं पश्यसे द्विज ॥ ३७ ॥ <br>
तस्मात्त्वमपि विप्रेंद्र भक्त्या तद्भास्करत्रयम् ॥ <br>
अनेन विधिना पश्य येन कुष्ठं प्रशाम्यति ॥३८॥ <br>
किमौषधैः किमाहांरैः कटुकैरपि योजितैः ॥ <br>
सर्वव्याधिप्रणाशेशे स्थितेऽस्मिन्भास्करत्रये ॥ ३९ ॥ <br>
स्वस्ति तेऽस्तु गमिष्यामि सांप्रतं तां पुरीं प्रति ॥ <br>
गृहेऽद्य तव विश्रांतो यथा विप्र निजे गृहे ॥ ६.७६.४० ॥ <br>
एवमुक्तः स पांथेन तेन विप्रः स कुष्ठभाक् ॥ <br>
वीक्षांचक्रे ततो वक्त्रं स्वपत्न्या दुःखसंयुतः ॥ ४१ ॥ <br>
साऽब्रवीद्युक्तमुक्तं ते पांथेनानेन वल्लभ ॥ <br>
तस्मात्तत्र द्रुतं गच्छ यत्र तद्भास्करत्रयम् ॥ ४२ ॥ <br>
अहं त्वया समं तत्र शुश्रूषानिरता सती ॥ <br>
गमिष्यामि न संदेहस्तस्माद्गच्छ द्रुतं विभो ॥ ४३ ॥ <br>
एवमुक्तस्तया सोऽथ  वित्तमादाय भूरिशः ॥ <br>
प्रस्थितः कांतया सार्धं मुण्डीरस्वामिनं प्रति ॥ ४४ ॥ <br>
प्रतिज्ञया गमिष्यामि द्रष्टुं तद्देवतात्रयम्॥ <br>
मुंडीरं कालनाथं च मूल स्थानं च भास्करम् ॥ ४५ ॥ <br>
ततः कृच्छ्रेण महता कुष्ठव्याधिसमाकुलः ॥ <br>
हाटकेश्वरजे क्षेत्रे संप्राप्तः स द्विजोत्तमाः ॥ ४६ ॥ <br>
तद्दृष्ट्वा सुमहत्क्षेत्रं तापसौघनिषेवितम् ॥ <br>
निर्विण्णः कुष्ठरोगेण पथि श्रांतोऽब्रवीत्प्रियाम् ॥ ४७ ॥ <br>
अहं निर्वेदमापन्नो रोगेणाथ बुभुक्षया ॥ <br>
मुण्डीरस्वामिनं यावन्न शक्रोमि प्रसर्पितुम् ॥४८॥ <br>
तस्मादत्रैव देहं स्वं विहास्यामि न संशयः ॥ <br>
त्वं गच्छ स्वगृहं कांते सार्थमासाद्य शोभनम् ॥४९॥ <br>
॥ पत्न्युवाच ॥ ॥<br>
अभुक्ते त्वयि नो भुक्तं कदाचित्कांत वै मया ॥ <br>
एकांतेऽपि महाभाग न सुप्तं जाग्रति त्वयि ॥ ६.७६.५० ॥ <br>
तस्मादेतन्महाक्षेत्रं संप्राप्य त्वां व्यवस्थितम्॥ <br>
परलोकाय संत्यज्य कथं गच्छाम्यहं गृहम् ॥ ५१ ॥ <br>
दर्शयिष्ये मुखं तेषां त्वया हीना अहं कथम् ॥ <br>
बांधवानां गुरूणां च अन्येषां सुदृदा मपि ॥५२॥ <br>
तस्मात्त्वया समं नाथ प्रवेक्ष्यामि हुताशनम् ॥ <br>
स्नेहपाशविनिर्बद्धा सत्येनात्मानमालभे॥५३॥ <br>
यावतस्तव संजाता उपवासा महामते॥ <br>
तावंतश्च तथास्माकं कथं गच्छामि तद्गृहम्॥५४॥ <br>
एवं तस्या विदित्वा स निश्चयं ब्राह्मणस्तदा ॥ <br>
चितिं कृत्वा तु दाहार्थं तया सार्धे ततोऽविशत् ॥ ॥५५॥ <br>
भास्करं मनसि ध्यात्वा यावदग्निं समाददे ॥ <br>
तावत्पश्यति चाग्रस्थं सुदीप्तं पुरुषत्रयम्॥५६॥ <br>
तद्दृष्ट्वा विस्मयाविष्टः क एते पुरुषास्त्रयः॥ <br>
न कदाचिन्मया दृष्टा ईदृक्तेजःसमन्विताः ॥ ५७ ॥ <br>
॥ पुरुषा ऊचुः ॥ ॥ <br>
मा त्वं मृत्युपथं गच्छ कृत्वा वैराग्यमाकुलः ॥ <br>
व्यावृत्य स्वगृहं गच्छ स्व भार्यासहितो द्विज ॥ ५८ ॥ <br>
॥ ब्राह्मण उवाच ॥ ॥ <br>
प्रतिज्ञाय मया पूर्व गृहं मुक्तं निजं यतः ॥ <br>
मुण्डीरस्वामिनं दृष्ट्वा तथाऽन्यं कालवल्लभम् ॥ ॥ ५९ ॥ <br>
मूलस्थानं च कर्तव्यं ततः सस्यप्रभक्षणम् ॥ <br>
सोऽहं तानविलोक्याथ कथं गच्छामि मन्दिरम् ॥ <br>
भक्षयामि तथा सस्यं तेन त्यक्ष्यामि जीवितम्॥ ६.७६.६० ॥ <br>
॥ पुरुषा ऊचुः ॥ ॥ <br>
वयं ते भास्करा ब्रह्मंस्त्रयोऽत्रैव समागताः ॥ <br>
त्वद्भक्त्याकृष्टमनसो ब्रूहि किं करवामहे ॥ ६१ ॥ ॥ <br>
॥ ब्राह्मण उवाच ॥ ॥ <br>
यदि यूयं समायाताः स्वयमेव ममांतिकम् ॥ <br>
त्रयोऽपि भास्करा नाशमेष कुष्ठः प्रगच्छतु ॥ ६२ ॥ <br>
तथाऽत्रैव सदा स्थेयं क्षेत्रे युष्माभिरेव हि ॥ <br>
सांनिध्यं त्रिषु लोकेषु गन्तव्यं च यथा पुरा ॥ ६३ ॥ <br>
॥ भास्करा ऊचुः ॥ ॥ <br>
एवं विप्र करिष्यामः स्थास्यामो ऽत्र सदा वयम् ॥ <br>
त्वं चापि रोगनिर्मुक्तः सुखं प्राप्स्यस्यनुत्तमम् ॥ ६४ ॥ <br>
प्रासादत्रितयं तस्मादस्मदर्थं निरूपय ॥ <br>
येन त्रिकालमासाद्य गच्छामः संनिधिं द्विज ॥ ६५ ॥ <br>
एवमुक्त्वा तु ते सर्वे गताश्चाद्दर्शनं ततः ॥ <br>
सोऽपि पश्यति कायं स्वं यावद्रोगविवर्जितम् ॥ ६६ ॥ <br>
द्वादशार्क प्रतीकाशं सर्वलक्षणलक्षितम् ॥ <br>
ततः प्रोवाच तां भार्यां विनयावनतां स्थिताम् ॥ ६७ ॥ <br>
पश्य त्वं सुभ्रूर्मे गात्रं यादृग्रूपं पुनः स्थितम् ॥ <br>
प्रसादाद्देवदेवस्य भास्करस्यांशुमालिनः ॥ ६८ ॥ <br>
सोऽहमत्र स्थितो नित्यं पूजयिष्यामि भास्करम् ॥ <br>
न यास्यामि पुनः सद्म सत्यमेतन्मयोदितम्॥६९॥ <br>
एवमुक्त्वा स विप्रेन्द्रस्तस्मिन्क्षेत्रे सुशोभने॥ <br>
प्रासादत्रितयं रम्यं निर्ममे भक्तिसंयुतः॥६.७६.७॥।<br>
मुण्डीरस्वामिनश्चैकमन्यत्कालप्रियस्य च॥ <br>
मूलस्थानस्य चान्यत्तु सत्पताकाविभूषितम्॥७॥। <br>
त्रयाणामपि तेषां तु साध्वर्चाः शास्त्रसूचिताः॥ <br>
स्थापयामास सूर्याणां हस्तार्के सूर्यवासरे ॥। ७२ ॥ <br>
ततस्ताः पुष्पधूपाद्यैः समभ्यर्च्य चिरं द्विजः ॥ <br>
त्रिसंध्यं क्रमशः प्राप्तो देहांते भास्करालयम् ॥ ७३ ॥ <br>
॥ सूत उवाच ॥ ॥ <br>
एवं ते तत्र संजातास्त्रयोऽपि द्विजसत्तमाः ॥ <br>
भास्करा भक्तलोकस्य सर्वव्याधिविनाशकाः ॥ ७४ ॥ <br>
यस्तान्पश्यति काले स्वे यथोक्ते सूरर्यवासरे ॥ <br>
स वांछिताँल्लभेत्कामान्दुर्लभानपि मानवैः ॥७५॥ <br>
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये मुंडीरकालप्रियमूलस्थानप्रतिष्ठावर्णनंनाम षट्सप्ततितमोऽध्यायः ॥ ७६ ॥ ॥ छ ॥ <br>
<br>
</span>
