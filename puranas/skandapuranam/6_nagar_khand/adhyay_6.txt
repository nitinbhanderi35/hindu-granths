<span style="font-size: 14pt; line-height: 200%"><br>
सूत उवाच।<br>
तच्छ्रुत्वा वचनं तस्य त्रिशंकोर्मुनिपुंगवः।<br>
विश्वामित्रोऽब्रवीद्वाक्यं किंचिल्लज्जासमन्वितः॥६.६.१॥<br>
मा विषादं महीपाल विषयेऽत्र करिष्यसि।<br>
अनेनैव शरीरेण त्वां नयिष्याम्यहं दिवम्॥६.६.२॥<br>
तत्तत्कर्म करिष्यामि स्वर्गार्थे नृपसत्तम।<br>
तवाभीष्टं करिष्यामि किं वा यास्यामि संक्षयम्॥६.६.३॥<br>
एवमुक्त्वा परं कोपं कृत्वोपरि दिवौकसाम्।<br>
उवाच च ततो रौद्रं प्रत्यक्षं तस्य भूपतेः॥६.६.४॥<br>
यथा मया द्विजत्वं हि स्वयमेवार्जितं बलात्।<br>
तथा सृष्टिं करिष्यामि स्वकीयां नात्र संशयः॥६.६.५॥<br>
ततस्तं स समालोक्य शंकरं शशिशेखरम्।<br>
प्रणम्य विधिवद्भक्त्या स्तुतिं चक्रे महामुनिः॥६.६.६॥<br>
विश्वामित्र उवाच।<br>
जय देव जयाचिंत्य जय पार्वतिवल्लभ।<br>
जय कृष्ण जगन्नाथ जय कृष्ण जगद्गुरो॥६.६.७॥<br>
जयाचिंत्य जयामेय जयानंत जयाच्युत। <br>
जयामर जयाजेय जयाव्यय सुरेश्वर॥६.६.८॥<br>
जय सर्वग सर्वेश जय सर्वसुराश्रय। <br>
जय सर्वजनध्येय जय सर्वाघनाशन॥६.६.९॥<br>
त्वं धाता च विधाता च त्वं कर्ता त्वं च रक्षकः।<br>
चतुर्विधस्य देवेश भूतग्रामस्य शंकर॥६.६.१०॥<br>
यथा तिलस्थितं तैलं यथा दधिगतं घृतम्।<br>
तथैवाधिष्ठितं कृत्स्नं त्वया गुप्तेन वै जगत्॥६.६.११॥<br>
त्वं ब्रह्मा त्वं हृषीकेशस्त्वं शक्रस्त्वं हुताशनः।<br>
त्वं यज्ञस्त्वं वषट्कारस्त्वमिन्दुस्त्वं दिवाकरः॥६.६.१२॥<br>
अथवा बहुनोक्तेन किं स्तवेन तव प्रभो।<br>
समासादेव वक्ष्यामि विभूतिं श्रुतिनोदिताम्॥६.६.१३॥<br>
यत्किंचित्त्रिषु लोकेषु स्थावरं जंगमं विभो।<br>
तत्सर्वं भवता व्याप्तं काष्ठं हव्यभुजा यथा॥६.६.१४॥<br>
श्रीभगवानुवाच।<br>
परितुष्टोऽस्मि भद्रं ते वरं प्रार्थय सन्मुने।<br>
यत्ते हृदि स्थितं नित्यं सर्वं दास्याम्यसंशयम्॥६.६.१५॥<br>
विश्वामित्र उवाच।<br>
यदि तुष्टोसि देवेश यदि देयो वरो मम।<br>
तन्मे स्यात्सृष्टिमाहात्म्यं त्वत्प्रसादान्महेश्वर॥६.६.१६॥<br>
एवमस्त्विति तं चोक्त्वा भगवान्वृषभध्वजः।<br>
सर्वैर्गणैः समायुक्तस्ततश्चादर्शनं गतः॥६.६.१७॥<br>
विश्वामित्रोऽपि तत्रैव स्थितो ध्यानपरायणः।<br>
चक्रे चतुर्विधां सृष्टिं स्पर्द्धया हंसगामिनः॥६.६.१८॥<br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वक्षेत्रमाहात्म्ये त्रिशंकूपाख्याने विश्वामित्रवरलब्धिर्नाम षष्ठोऽध्यायः॥६॥<br>
<br>
</span>
