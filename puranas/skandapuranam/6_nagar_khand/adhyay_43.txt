<span style="font-size: 14pt; line-height: 200%"><br>
॥ मेनकोवाच ॥ ॥ <br>
अन्यास्ता नायिका विप्र यासां धर्मस्त्वयोदितः ॥ <br>
स्वेच्छाचारविहारिण्यो वयं वेश्या दिवौकसाम् ॥ १ ॥ <br>
स त्वं वद महाभाग कस्माद्देशात्समागतः ॥ <br>
मम चित्तहरो वापि तीर्थे धर्मिष्ठसंश्रये ॥ २ ॥ <br>
त्वां दृष्ट्वाहं महाभाग कामदेव समाकृतिम् ॥ <br>
पुलकांचितसर्वांगी कामबाणप्रपीडिता ॥ ३ ॥ <br>
तस्माद्भजस्व मां रक्तां नो चेद्यास्यामि संक्षयम् ॥ <br>
कामबाणप्रदग्धा वै पुरोऽपि तव तापस ॥ <br>
ततः स्त्रीवधपापेन लिप्यसे त्वं न संशयः ॥ ४ ॥ <br>
॥ तापस उवाच ॥ ॥ <br>
वयं व्रतधराः सुभ्रु ब्रह्मचर्यपरायणाः ॥ <br>
मूर्खाः कामविधौ भद्रे निरताः शिवशासने ॥ ५ ॥ <br>
सर्वेषां व्रतिनां मूलं ब्रह्मचर्यमुदाहृतम् ॥ <br>
विशेषाच्छिवभक्तानामेवं भूयो विधास्यसि ॥ ६ ॥ <br>
अपि वर्षशतं साग्रं यत्तपः कुरुते व्रती ॥ <br>
सकृत्स्त्रीसंगमान्नाशं याति पाशुपतस्य च ॥ ७ ॥ <br>
मां च पाशुपतं लुब्धा कस्मात्त्वं भीरु भाषसे ॥ <br>
ईदृक्पापतमं कर्म  गर्हितं शिवशासने ॥ ८ ॥ <br>
यः स्त्रीं भजति पापात्मा वृथा पाशुपतव्रती ॥ <br>
सोऽतीतान्दश चाधाय पुरुषान्नरके पचेत् ॥ ९ ॥ <br>
आस्तां तावत्समा संगं संस्पर्शं च वरानने ॥ <br>
संभाषमपि पापाय स्त्रीभिः पाशुपतस्य च ॥ ६.४३.१० ॥ <br>
तस्माद् द्रुततरं गच्छ स्थानादस्माद्वरांगने ॥ <br>
यत्रावाप्स्यसि चाभीष्टं तत्र त्वं गन्तुमर्हसि ॥ ११ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये विश्वामित्रकुण्डोत्पत्तिवृत्तान्ते विश्वामित्रमेनकासंवादवर्णनंनाम त्रिचत्वारिंशोऽध्यायः ॥ ४३ ॥ ॥ छ ॥ <br>
<br>
</span>
