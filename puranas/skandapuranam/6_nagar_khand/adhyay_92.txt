<span style="font-size: 14pt; line-height: 200%">॥ सूत उवाच ॥ ॥ <br>
अग्नितीर्थस्य माहात्म्यमेतद्वः परिकीर्तितम् ॥ <br>
ब्रह्मकुंडसमुत्पत्तिरधुना श्रूयतां द्विजाः ॥ १ ॥ <br>
यदा संस्थापितो ब्रह्मा मार्कंडेन महात्मना ॥ <br>
तदा विनिर्मितं तत्र कुण्डं शुचिजलान्वितम् ॥ २ ॥ <br>
प्रोक्तं च कार्तिके मासि कृत्तिकास्थे निशाकरे ॥ <br>
सम्यग्भीष्मव्रतं कृत्वा स्नात्वात्र सलिले शुभे ॥ ३ ॥ <br>
पूजयिष्यति यो देवं पद्मयोनिं ततः परम् ॥ <br>
स शूद्रोऽपि तनुं त्यक्त्वा ब्रह्मयोनौ प्रयास्यति ॥ ४ ॥ <br>
ब्राह्मणोऽपि यदि स्नानं तत्र कुण्डे करिष्यति ॥ <br>
कृत्वा भीष्मव्रतं सम्यग्ब्रह्मलोकं प्रयास्यति ॥ ५ ॥ <br>
एवं प्रवदतस्तस्य मार्कंडेयस्य सन्मुनेः ॥ <br>
श्रुतं तत्सकलं वाक्यं पशुपालेन केनचित् ॥ ६ ॥ <br>
ततः श्रद्धाप्रयुक्तेन तेन तद्भीष्मपंचकम् ॥ <br>
यथावद्विहितं सम्यक्कार्तिके मासि संस्थिते ॥ ७ ॥ <br>
ततश्च कृत्तिकायोगे पूर्णिमायां यथाविधि ॥ <br>
संपूज्य पद्मजं पश्चात्पूजितः पुरुषोत्तमः ॥ ८ ॥ <br>
ततः कालविपाकेन स पंचत्वमुपागतः ॥ <br>
ब्राह्मणस्य गृहे जातः पुरेऽत्रैव द्विजोत्तमाः ॥ <br>
जातिस्मरः प्रभायुक्तः पितृमातृप्रतुष्टिदः ॥ ९ ॥ <br>
एवं प्रगच्छतस्तस्य वृद्धिं तत्र पुरोत्तमे ॥ <br>
पितृमातृसमुद्भूतो यादृक्स्नेहो व्यवस्थितः ॥ ६.९२.१० ॥ <br>
अन्यदेहोद्भवे वापि तस्य शूद्रेपरिस्थितः ॥ <br>
स तस्य धनसंपन्नः सदैव कुरुते द्विजः ॥ ११ ॥ <br>
उपकारप्रदानं च यत्किंचित्तस्य संमतम् ॥ <br>
अन्यस्मिन्दिवसे शूद्रः स पिता पूर्वजन्मनः ॥ <br>
तस्य पञ्चत्वमापन्नः संप्राप्ते चायुषः क्षये ॥ १२ ॥ <br>
अथ तस्य महाशोकं स कृत्वा तदनंतरम् ॥ <br>
चकार प्रेतकार्याणि निःशेषाणि प्रभक्तितः ॥ १३ ॥ <br>
अथ तस्य समालोक्य तादृशं तद्विचेष्टितम् ॥ <br>
पृष्टः स कौतुकाविष्टैः पितृमातृसुतादिभिः ॥ १४ ॥ <br>
कस्मात्त्वमस्य नीचस्य पशुपालस्य सर्वदा ॥ <br>
अतिस्नेहसमायुक्तो निःस्पृहस्यापि शंस नः ॥ १५ ॥ <br>
तस्यापि प्रेतकार्याणि मृतस्यापि करोषि किम् ॥ <br>
एतन्नः सर्वमाचक्ष्व न चेद्गुह्यं व्यवस्थितम् ॥ १६ ॥ <br>
तेषां तद्वचनं श्रुत्वा किंचिल्लज्जासमन्वितः ॥<br>
तानब्रवीच्छृणुध्वं च कथयिष्याम्यसंशयम् ॥ १७ ॥ <br>
अहमस्यान्यदेहत्वे पुत्र आसं सुसंमतः ॥ <br>
पशुपालनकर्मज्ञः प्राणेभ्यो वल्लभः सदा ॥ १८ ॥ <br>
कस्यचित्त्वथ कालस्य मार्कंडस्य महामुनेः ॥ <br>
श्रुतं प्रवदतो वाक्यं ब्रह्मकुण्डसमुद्भवम् ॥ १९ ॥ <br>
कार्तिक्यां कृत्तिकायोगे भीष्मपञ्चककृन्नरः ॥ <br>
सम्यक्छ्रद्धासमुत्पन्नो योऽत्र स्नानं करिष्यति ॥ ६.९२.२० ॥ <br>
दृष्ट्वा पितामहं देवं पूजयित्वा जनार्दनम् ॥ <br>
स भविष्यति शूद्रोऽपि ब्राह्मणश्चान्यजन्मनि ॥ २१ ॥ <br>
तन्मया विहितं सम्यक्स्नात्वा तत्र शुभावहे ॥ <br>
सुकुण्डे कार्तिके मासि तेन जातोऽस्मि सद्द्विजः ॥ २२ ॥ <br>
चन्द्रोदयस्य विप्रर्षेरन्वये भुवि विश्रुते ॥॥ <br>
संस्मरन्पूर्विकां जाति तेन स्नेहो मम स्थितः ॥ <br>
तस्योपरि महान्नित्यं शूद्रस्यापि निरर्गलः ॥ २३ ॥ <br>
अतोऽहं कृत्तिकायोगे कार्तिक्यां भक्तिसंयुतः ॥ <br>
ज्ञात्वा करोमि भीष्मस्य पंचकं व्रतमुत्तमम् ॥ २४ ॥ <br>
॥ सूत उवाच ॥ ॥ <br>
एवं तस्य वचः श्रुत्वा ते चान्ये च द्विजोत्तमाः ॥। <br>
भीष्मस्य पञ्चकं चक्रुः सम्यक्छ्रद्धासमन्विताः। २५ ॥ <br>
ततःप्रभृति तत्कुण्डं विख्यातं धरणीतले ॥<br>
स्थितमुत्तरदिग्भागे ब्रह्मकुण्डमिति स्मृतम् ॥ २६ ॥ <br>
यः स्नानं सर्वदा तत्र ब्राह्मणः प्रकरोति वै ॥ <br>
स संभवति विप्रेंद्रो जायमानः पुनः पुनः ॥ २७ ॥ <br>
इतिश्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये ब्रह्मकुण्डमाहात्म्यवर्णनंनाम द्विनवतितमोध्यायः ॥९२॥ ॥<br>
<br>
<br>
</span>
