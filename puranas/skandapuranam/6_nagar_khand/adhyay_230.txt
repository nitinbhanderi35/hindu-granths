<span style="font-size: 14pt; line-height: 200%">॥ सूत उवाच ॥ ॥ <br>
एवं गणत्वमापन्ने ह्यन्धके दानवोत्तमे ॥ <br>
तस्य पुत्रो वृकोनाम निरुत्साहो द्विषज्जये ॥ १ ॥ <br>
भयेन महता युक्तो हतशेषैश्च दानवैः ॥ <br>
प्रविवेश समुद्रांतं सुदुर्गं ब्राह्मणोत्तमाः ॥ २ ॥ <br>
ततः शक्रः प्रहृष्टात्मा प्रणम्य वृषभध्वजम् ॥ <br>
तस्यादेशं समासाद्य प्रविवेशामरावतीम् ॥ ३ ॥ <br>
चकार च सुखी राज्यं त्रैलोक्येऽपि द्विजोत्तमाः॥ <br>
यज्ञभागान्पुनर्लेभे यथार्थं च धरातले ॥ ४ ॥ <br>
एतस्मिन्नेव काले तु ह्यंधकस्य सुतो वृकः ॥ <br>
निष्क्रम्य सागरात्तूर्णं जंबुद्वीपं समागतः ॥५॥ <br>
हाटकेश्वरजं क्षेत्रं मत्वा पुण्यं सुसिद्धिदम् ॥ <br>
पित्रा यत्र तपस्तप्तमंधकेन दुरात्मना ॥ ६ ॥ <br>
सगुप्तस्तु तपस्तेपेऽयथा वेत्ति न कश्चन ॥ <br>
ध्यायमानः सुरश्रेष्ठं भक्त्या कमलसंभवम् ॥७॥ <br>
यावद्वर्षसहस्रांतं जलाहारो द्वितीयकम् ॥ <br>
तपस्तेपे स दैत्येन्द्रो ध्यायमानः पितामहम् ॥ ८ ॥ <br>
वायुभक्षस्ततो जातस्तावत्कालं द्विजोत्तमाः ॥ <br>
अंगुष्ठाग्रेण भूपृष्ठं स्पर्शमानो जितेन्द्रियः ॥ ९ ॥ <br>
एवं च पञ्चमे प्राप्ते सहस्रे द्विजसत्तमाः ॥ <br>
ब्रह्मा तस्य गतस्तुष्टिं दृष्ट्वा तस्य तपो महत् ॥ ६.२३०.१० ॥ <br>
ततोऽब्रवीत्तमागत्य तां गर्तां ब्राह्मणोत्तमाः ॥ <br>
भोभो वृक निवर्तस्व तपसोऽस्मात्सुदारुणात् ॥ ११ ॥ <br>
वरं वरय भद्रं ते यो नित्यं मन सि स्थितः ॥ १२ ॥ <br>
॥ वृक उवाच ॥ ॥ <br>
यदि तुष्टोऽसि मे देव यदि देयो वरो मम ॥ <br>
जरामरणहीनं मां तत्कुरुष्व पितामह ॥ १३ ॥ <br>
॥ श्रीब्रह्मोवाच ॥ ॥ <br>
मम प्रसादतो वत्स जरामरणवर्जितः ॥ <br>
भविष्यसि न सन्देहः सत्यमेतन्मयोदितम् ॥ १४ ॥ <br>
एवमुक्त्वा ततो ब्रह्मा तत्रैवांतरधी यत ॥ <br>
वृकोऽपि कृतकृत्यस्त्वागतश्च स्वगृहं पितुः ॥ १५ ॥ <br>
गिरिं रैवतकं नाम सर्वर्तुकुसुमोज्ज्वलम् ॥ <br>
तत्र गत्वा निजामात्यैः समं मन्त्र्य च सत्व रम् ॥ <br>
इन्द्रोपरि ततश्चक्रे यानं युद्धपरीप्सया ॥ १६ ॥ <br>
इंद्रोऽपि च परिज्ञाय दानवं तं महाबलम् ॥ <br>
जरामृत्युपरित्यक्तं प्रभावात्परमेष्ठिनः ॥ १७ ॥ <br>
परित्यज्य भयाच्चैव पुरीं चैवामरावतीम् ॥ <br>
ब्रह्मलोकं गतस्तूर्णं देवैः सर्वैः समन्वितः ॥ १८ ॥ <br>
एतस्मिन्नंतरे प्राप्तो वृकश्च त्रिदशालये ॥ <br>
ससैन्यपरिवारेण प्रहृष्टेन समन्वितः ॥ १९ ॥ <br>
ततश्चैंद्रपदे तस्मिन्स्वयमेव व्यवस्थितः ॥ <br>
शुक्रात्प्राप्याभिषेकं च पुष्पस्नानसमुद्भवम् ॥ ६.२३०.२० ॥ <br>
सोऽभिषिक्तस्तु शुक्रेण देवराज्यपदे वृकः॥ <br>
स्थापयामास दैतेयान्देवतानां पदेषु च॥ २१॥ <br>
आदित्यानां वसूनां च रुद्राणां मरुतामपि॥ <br>
यज्ञभागकृते विप्राः शुक्रशासनमाश्रिताः॥२२॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये जलशाय्युपाख्याने वृकेन्द्रराज्यलंभनवर्णनंनाम त्रिंशदुत्तरद्विशततमोऽध्यायः॥२३०॥ <br>
<br>
<br>
</span>
