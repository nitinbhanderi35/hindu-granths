<span style="font-size: 14pt; line-height: 200%">सूत उवाच ॥ ॥ <br>
तथान्यच्च बिलद्वारि शयनार्थे व्यवस्थितम् ॥ <br>
दृष्ट्वा प्रमुच्यते पापी देवं च जलशायिनम् ॥ १ ॥ <br>
स्नात्वा तस्मिन्बिलद्वारे पवित्रे लोकसंश्रये ॥ <br>
यस्तं पूजयते भक्त्या शेषपर्यंकशायिनम् ॥ <br>
आजन्ममरणात्पापात्स च मुक्तिमवाप्नुयात् ॥ २ ॥ <br>
चतुरो वार्षिकान्मासान्सुप्रसुप्तं सुरेश्वरम्॥ <br>
संपूजयति यो भक्त्या न स भूयोऽत्र जायते ॥ ३ ॥ <br>
तत्र पूर्वं महाभागा मुनयः सेव्य तं प्रभुम् ॥ <br>
मृत्तिकाग्रहणं कृत्वा तस्य चायतने शुभे ॥ ४ ॥ <br>
संप्राप्ताः परमं स्थानं तद्रिष्णोः परमं पदम् ॥ <br>
यत्फलं सर्वतीर्थेषु सर्वयज्ञेषु यत्फलम् ॥ <br>
तत्फलं तस्य पूजायां चातुर्मास्यां प्रजायते ॥ ५ ॥ <br>
यत्फलं गोग्रहे मृत्युं संप्राप्ता यांति मानवाः ॥ <br>
तत्फलं चतुरो मासान्पूजया जलशायिनः ॥ ६ ॥ <br>
अपि पापसमाचारः परदाररतोऽपिच ॥ <br>
ब्रह्मघ्नोऽपि सुरापोऽपि स्त्रीहन्ताऽपि विगर्हितः ॥ <br>
पूजया चतुरो मासांस्तस्य देवस्य मुच्यते ॥ ७ ॥ <br>
॥ ऋषय ऊचुः ॥ ॥ <br>
यदेतद्भवता प्रोक्तं तत्रस्थं जलशायिनम् ॥ <br>
बिलद्वारे कथं सूत तत्र नः संशयो महान् ॥ ८ ॥ <br>
स किल श्रूयते देवः क्षीराब्धौ मधुसूदनः ॥ <br>
सदैव भगवाञ्छेते योगनिद्रां समाश्रितः । ९ ॥.<br>
कथं स भगवाञ्छेते बिलद्वारे व्यवस्थितः ॥ <br>
एतत्कीर्तय कार्त्स्न्येन परं कौतूहलं हि नः ॥ ६.२२८.१० ॥ <br>
॥ सूत उवाच ॥ ॥ <br>
सत्यमेतन्महाभागाः क्षीराब्धौ मधुसूदनः ॥ <br>
योगनिद्रां गतः शेते शेषपर्यंकशा यकः ॥ ११ ॥ <br>
स यथा तत्र क्षेत्रे तु संश्रितो भगवान्स्वयम् ॥ <br>
जलशायिस्वरूपेण तच्छृशुध्वं समाहिताः  १२ ॥ <br>
यथा च चतुरो मासान्पूजितस्तत्र संस्थितः ॥ <br>
मुक्तिं ददाति पुंसां स तथा संकीर्तयाम्यहम् ॥ १३ ॥ <br>
चत्वारोऽपि यथा मासा गर्हणीया धरातले ॥ <br>
सर्वकर्मसु मुख्येषु यज्ञोद्वा हादिषु द्विजाः ॥ १४ ॥ <br>
तद्वोऽहं कीर्तयिष्यामि नमस्कृत्य द्विजोतमाः ॥ <br>
तस्मै देवाधिदेवाय निर्गुणाय गुणात्मने ॥ १५ ॥ <br>
अव्यक्तायाऽप्रमेयाय सर्वदेवमयाय च ॥ <br>
सर्वज्ञाय कवीशाय सर्वभूतात्मने तथा ॥ १६ ॥ <br>
पुरासीद्दानवो रौद्रो हिरण्यकशिपुर्महान् ॥ <br>
नारसिंहं वपुः कृत्वा विष्णुना यो निपातितः ॥ १७ ॥ <br>
तस्य पुत्रद्वयं जज्ञे सर्वलक्षणलक्षितम् ॥ <br>
प्रह्लादश्चांधकश्चैव वीर्येणाप्रतिमौ युधि ॥ १९ ॥ <br>
हिरण्यकशिपौ प्राप्ते परं लोकं महासुरे ॥ <br>
अमात्यैरभिषेकाय प्रह्लादः स नियोजितः ॥ १९ ॥ <br>
स नैच्छत तदा राज्यं पितृपैतामहं महत्॥ <br>
समागतमपि प्राज्ञो यस्मात्तद्वो वदाम्यहम् ॥ ६.२२८.२० ॥ <br>
दानवानां सदा द्वेषो देवेन सह चक्रिणा ॥ <br>
न करोति पुनर्द्वेषं तं समुद्दिश्य सर्वदा ॥ ॥ २१ ॥ <br>
एतस्मात्कारणात्सर्वे तेन त्यक्ता दितेः सुताः ॥ <br>
स्वराज्यमपि संत्यज्य विष्णुस्तेन समाश्रितः ॥ २२ ॥ <br>
ततस्तैर्दानवैः क्षुद्रैर्विष्णुद्वेषपरायणैः ॥ <br>
अन्धकः स्थापितो राज्ये पितृपैतामहे तदा ॥ २३ ॥ <br>
अन्धकोऽपि समाराध्य देवदेवं चतुर्मुखम्॥ <br>
अमरत्वं ततो लेभे यावच्चन्द्रार्कतारकम् ॥ २४ ॥ <br>
वरपुष्टस्ततः सोऽपि चक्रे शक्रेण विग्रहम् ॥ २५ ॥ <br>
जित्वा शक्रं महासंख्ये यज्ञांशाञ्जगृहे स्वयम् ॥ <br>
गत्वाऽमरावतीं दैत्यो निःसार्य च शतक्रतुम् ॥ <br>
स्ववर्गेण समोपेतः स्वर्गं समहरत्तदा ॥ २६ ॥ <br>
शक्रोऽपि च समाराध्य शंकरं लोकशंकरम् ॥ <br>
सर्वदेवसमोपेतो भृत्यवत्परिवर्तते ॥२७॥ <br>
ततः कालेन महता तस्य तुष्टः पिनाकधृक् ॥ <br>
तं प्राह वरदोऽस्मीति वद शक्र करोमि किम् ॥ २८ ॥ <br>
॥ इन्द्र उवाच ॥ ॥ <br>
अंधकेन हृतं राज्यं मम वीर्यात्सुरेश्वर ॥ <br>
यज्ञभागैः समोपेतं हत्वाऽऽशु तत्प्रयच्छ मे ॥२९॥ <br>
तच्छ्रुत्वा तस्य दीनस्य भगवाञ्छशिशेखरः ॥<br>
प्रोवाच तव दास्यामि राज्यं त्रैलोक्यसंभवम् ॥ ६.२२८.३० ॥ <br>
ततः संप्रेषयामास दूतं तस्य विचक्षणम् ॥ <br>
गणेशं वीरभद्राख्यं गत्वा तं ब्रूहि चांधकम् ॥ ३१ ॥ <br>
ममादेशात्परित्यज्य स्वर्गं गच्छ धरातलम् ॥ <br>
पितृपैतामहं स्थानं राज्यं तत्र समाचर ॥ ३२ ॥ <br>
परित्यजस्व यज्ञांशान्नो चेद्धंतास्मि सत्वरम् ॥ <br>
स गत्वा चांधकं प्राह यथोक्तं शंभुना स्फुटम् ॥ ३३ ॥ <br>
सविशेषमहाबुद्धिः स्वामिकार्यप्रसिद्धये ॥ <br>
अथ तं चाधकः प्राह प्रविहस्य महाबलः ॥ ॥ ३४ ॥ <br>
अवध्यो हि यथा दूतस्तेन त्वां न निहन्म्यहम् ॥ <br>
क स्याद्वै शंकरोनाम यो मामेवं प्रभाषते ॥ ३५ ॥ <br>
न मां वेत्ति स किं मूढः किं वा मृत्यु मभीप्सते । ३६ ॥ <br>
अथवा सत्यमेवैतान्निर्विण्णो जीविताच्च सः॥ <br>
दरिद्रोपहतो नित्यं सर्वभोगविवर्जितः ॥ ३७ ॥ <br>
स्मशाने क्रीडनं यस्य भस्म गात्रविलेपनम् ॥ <br>
भूषणं चाहयो वस्त्रं दिशो यस्य जटालका ॥ ३८ ॥ <br>
कस्तस्य जीवितेनार्थस्तेनेदं मां ब्रवीति सः॥ <br>
तस्माद्गत्वा द्रुतं ब्रूहि मद्वाक्यं दूत सस्फुटम्॥ ३९ ॥ <br>
त्यक्त्वा कैलासमेनं त्वं वाराणस्यां तपः कुरु ॥ <br>
मया स्थानमिदं दत्तं कैलासं स्वसुतस्य च ॥ ६.२२८.४० ॥ <br>
वृकस्यापि न सन्देहो विभवेन समन्वितम् ॥ <br>
नो चेत्प्राणान्हरिष्यामि सेंद्रस्य तव शंकर ॥ ४१ ॥ <br>
तच्छ्रुत्वा वीरभद्रस्तु निर्भर्त्स्य च मुहुर्मुहुः ॥ <br>
क्रोधेन महताविष्टः कैलासं समुपाविशत्॥ ४२ ॥ <br>
ततः स कथयामास तद्वाक्यं च पिनाकिनः ॥ <br>
अतिक्रूरं विशेषेण तत क्रुद्धः पिनाकधृक् ॥ ४३ ॥ <br>
इति श्रीस्कान्दे महा पुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये जलशाय्युपाख्याने ब्रह्मदत्तवरप्रदानोद्धतान्धकासुरकृतशंकराज्ञाव माननवर्णनंनामाष्टाविंशत्युत्तरद्विशततमोऽध्यायः ॥ २२८ ॥<br>
<br>
<br>
</span>
