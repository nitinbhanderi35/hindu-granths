<span style="font-size: 14pt; line-height: 200%"><br>
॥ सूत उवाच ॥ ॥<br>
एवं ध्यायमानेन जलमाविश्य काम्यया ॥ <br>
सृष्टं संध्याद्वयं तच्च दृश्यतेऽद्यापि वै द्विजाः ॥ १ ॥ <br>
ततो देवगणाः सर्वे सृष्टास्तेन महात्मना ॥ <br>
वैमानिकाश्च ये केचिन्नक्षत्राणि ग्रहास्तथा ॥ २ ॥ <br>
मनुष्योरगरक्षांसि वीरुधो वृक्षसंयुताः ॥ <br>
सप्तर्षयो ध्रुवाद्याश्च ये चान्ये गगनेचराः ॥ ३ ॥  <br>
एवं हि भगवान्सृष्ट्वा विश्वामित्रः स मन्युमान् ॥ <br>
स्वकीयेष्वथ कृत्येषु योजयामास तांस्ततः ॥ ४ ॥ <br>
एतस्मिन्नेव काले तु द्वौ सूर्यो युगपद्दिवि ॥ <br>
उदितौ रात्रिनाथौ च जाताश्च द्विगुणा ग्रहाः ॥ <br>
द्विगुणानि च भान्येव सह सप्तर्षिभिर्द्विजाः ॥ ५ ॥ <br>
एवं वियति ते सर्वे स्पर्द्धमानाः परस्परम् ॥ <br>
दृश्यंते द्विगुणीभूता जनविभ्रमकारकाः ॥ ६ ॥ <br>
एतस्मिन्नन्तरे शक्रः सह सर्वेर्दिवालयैः ॥ <br>
जगाम तत्र यत्रास्ते भगवान्कमलासनः ॥ ७ <br>
प्रोवाचाथ प्रणम्योच्चैः कृतांजलिपुटः स्थितः ॥ <br>
स्तुतिं कृत्वा सुरैः सार्धं वेदोक्तैः स्तवनैर्द्विजाः ॥ ८ ॥ <br>
सृष्टिः कृता सुरश्रेष्ठ विश्वामित्रेण सांप्रतम् ॥ <br>
मनुष्ययक्षसर्पाणां देवगंधर्वरक्षसाम् ॥ ९ ॥ <br>
तस्माद्वारय तं गत्वा स्वयमेव पितामह ॥ <br>
यावन्न व्याप्यते सर्वं तत्सष्ट्येदं चराचरम् ॥ १० <br>
तस्य तद्वचनं श्रुत्वा तेनैव सहितो विधिः ॥ <br>
गत्वोवाच जगन्मित्रं विश्वामित्रं मुनीश्वरम् ॥ ११ ॥ <br>
निवृत्तिं कुरु विप्रर्षे सांप्रतं वचनान्मम ॥ <br>
सृष्टैर्यावन्न नश्यंति सर्वे देवाः सवासवाः ॥ १२ ॥ ॥ <br>
विश्वामित्र उवाच ॥ ॥ <br>
अनेनैव शरीरेण त्रिशंकुर्नृपसत्तमः॥ <br>
यदि गच्छति ते लोके तत्सृष्टिं न करोम्यहम् ॥ १३ ॥ <br>
॥ ब्रह्मोवाच ॥ ॥ <br>
एष गच्छतु भूपालो मया सह त्रिविष्टपम् ॥ <br>
अनेनैव शरीरेण त्वत्प्रसादान्मुनीश्वर ॥ १४ <br>
विरामं कुरु सृष्टेस्त्वं नैतदन्यः करिष्यति ॥ <br>
न कृतं केनचिल्लोके तत्कर्म भवता कृतम्॥ १५ ॥ <br>
॥ विश्वामित्र उवाच ॥ ॥ <br>
यन्मया कोपयुक्तेन कृतेयं सृष्टिरब्जज ॥ <br>
तत्क्षतव्यं त्वया देव सर्वलोकपितामह ॥।६॥ <br>
तथाऽक्षयास्तु मे देव सृष्टिस्तव प्रसादतः ॥ <br>
या कृता न करिष्यामि भूयो ऽन्यां पद्मसंभव ॥ १७ ॥ <br>
॥ व्रह्मोवाच ॥ ॥ <br>
भविष्यति ध्रुवा विप्र सृष्टिर्या भवता कृता ॥ <br>
परं सर्वेषु कृत्येषु यज्ञार्हा न भविष्यति ॥ १८ ॥&nbsp;???<br>
एवमुक्त्वा समादाय त्रिशंकुं प्रपितामहः ॥ <br>
ब्रह्मलोकं गतो हृष्टो मुनिस्तत्रैव संस्थितः ॥ १९ ॥ <br>
इति स्कान्दे महापुराण एकाशीतिसाहस्र्यां संहितायां षष्ठेनागरखंडे हाटकेश्वरक्षेत्रमाहात्म्ये त्रिशंकूपाख्याने त्रिशंकुस्वर्गप्राप्तिवर्णनंनाम सप्तमोऽध्यायः ॥७॥ ॥९॥ <br>
<br>
</span>
