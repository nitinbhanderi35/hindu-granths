<span style="font-size: 14pt; line-height: 200%">शूद्र उवाच ॥ ॥ <br>
इदमाश्चर्यरूपं मे प्रतिभाति वचस्तव ॥ <br>
यद्यपि स्यान्महाक्लेशो वदतस्तव सुव्रत ॥ १ ॥ <br>
तथापि मम भाग्येन मत्पुण्यैर्मद्गृहं गतः ॥ <br>
न तृप्ये त्वन्मुखांभोजाच्च्युतं वाक्यामृतं पुनः ॥ २ ॥ <br>
पिबन्गौरीकथाख्यानं विशेषगुणपूरितम् ॥ <br>
कथं महेश्वरो नृत्यं चकार सुरसंवृतः ॥ ३ ॥ <br>
चातुर्मास्ये कथं जातं कि ग्राह्यं व्रतमुच्यते ॥ <br>
अनुग्रहं कृतवती सा कथं को ह्यनुग्रहः ॥ ४ ॥ <br>
एतद्विस्तरतो ब्रूहि पृच्छतो मे द्विजोत्तम ॥  <br>
भगवान्पूज्यते लोके ममानुग्रहकारकः ॥ ५ ॥ <br>
प्रसन्नवदनो भूत्वा स्वस्थः कथय सुव्रत ॥ <br>
गालवश्चापि तच्छ्रुत्वा पुनराह प्रहृष्टवान् ॥ ६ ॥ <br>
॥ गालव उवाच ॥ ॥ <br>
इतिहासमिमं पुण्यं कथयामि तवानघ ॥ <br>
शृणुष्वावहितो भूत्वा यज्ञायुतफलप्रदम्॥ ७ ॥ <br>
चातुर्मास्येऽथ संप्राप्ते हरो भक्तिसमन्वितः ॥ <br>
ब्रह्मचर्यव्रतपरः प्रहृष्टवदनोऽभवत् ॥ ८ ॥ <br>
देवतानां च संकल्पं महर्षीणां चकार ह ॥ <br>
समागत्य ततो देवा मन्दराचलमास्थिताः ॥ ९ ॥ <br>
प्रणम्य ते महेशानं तस्थुः प्रांजलयोऽग्रतः ॥ <br>
तानुवाच सुरान्सर्वान्हरो दृष्ट्वा समागतान्॥६.२५४.१० ॥ <br>
पार्वत्याभिहितं प्राह कस्मिन्कार्यांतरे सति ॥ <br>
मया नियुक्तेऽभिनये यत्र साहाय्यकारिणः ॥ ११ ॥ <br>
भवंत्विंद्रपुरोगाश्च चातुर्मास्ये समागते ॥ <br>
ते तथोचुश्च संहृष्टा नमस्कृत्य च शूलिनम् ॥ १२ ॥ <br>
स्वंस्वं भवनमाजग्मुर्विमानैः सूर्यसन्निभैः ॥ <br>
तथाऽऽषाढे शुक्लपक्षे चतुर्दश्यां महेश्वरः ॥ १३ ॥ <br>
प्रनर्त्तयितुमारेभे भवानीतोषणाय च ॥ <br>
मंदरे पर्वतश्रेष्ठे तत्र जग्मुर्महर्षयः ॥ १४ ॥ <br>
नारदो देवलो व्यासः शुकद्वैपायनादयः ॥ <br>
अंगिराश्च मरीचिश्च कर्दमश्च प्रजापतिः ॥ १५ ॥<br>
कश्यपो गौतमश्चात्रिर्वसिष्ठो भृगुरेव च ॥ <br>
जमदग्निस्तथोत्तंको रामो भार्गव एव च ॥ १६ ॥ <br>
अगस्त्यश्च पुलोमा च पुलस्त्यः पुलहस्तथा ॥ <br>
प्रचेताश्च क्रतुश्चैव तथैवान्ये महर्षयः ॥ १७ ॥ <br>
सिद्धा यक्षाः पिशाचाश्च चारणाश्चारणैः सह ॥ <br>
आदित्या गुह्यकाश्चैव सा ध्याश्च वसवोऽश्विनौ ॥ १८ ॥ <br>
एते सर्वे तथेन्द्राद्या ब्रह्मविष्णुपुरोगमाः ॥ <br>
समाजग्मुर्महेशस्य नृत्यदर्शनलालसाः ॥ १९ ॥ <br>
ततो गणा नंदिमुखा रत्नानि प्रददुस्तथा ॥ <br>
भूषणानि च वासांसि मुन्यादिभ्यो यथाक्रमम् ॥ ६.२५४.२० ॥ <br>
ततो वाद्यसहस्रेषु वादित्रेषु समंततः ॥ <br>
सर्वैर्जयेति चैवोक्ता भगवा न्व्रतमादिशत्॥ २१ ॥ <br>
भवानी हृष्टहृदया महादेवं व्यलोकयत् ॥ <br>
जया च विजया चैव जयन्ती मंगलारुणा ॥ २२ ॥ <br>
चतुष्टयसखीमध्ये विर राज शुभानना ॥ <br>
तस्याः सान्निध्ययोगेन जगद्भाति गुणोत्तरम् ॥ २३ ॥ <br>
यस्याः शरीरजा शोभा वर्णितुं नैव शक्यते ॥ <br>
ईशोऽपि गणकोटीभिर्ना नावक्त्त्राभिरीक्षितः ॥ २४ ॥ <br>
पिशाचभूतसंघैश्च वृतः परमशोभनः ॥ <br>
स्वर्णवेत्रधरो नन्दी बभौ कपिमुखोऽग्रतः ॥ २५ ॥ <br>
विद्याधराश्च गंधर्वाश्चि त्रसेनादयस्तथा ॥ <br>
चित्रन्यस्ता इव बभुस्तत्र नागा मुनीश्वराः ॥ २६ ॥ <br>
श्रीरागप्रमुखा रागास्तस्य पुत्रा महौजसः ॥ <br>
अमूर्त्ताश्चैव ते पुत्रा हरदेव समुद्भवाः ॥ २७ ॥ <br>
एकैकस्य च षड्भार्याः सर्वासां च पितामहः ॥ <br>
ताभिः सहैव ते रागा लीलावपुर्धरास्तथा ॥ २८ ॥ <br>
प्रादुर्बभूवुः सहसा चिंतितास्तेन शंभुना ॥ <br>
तेषां नामानि ते वच्मि शृणुष्व त्वं महाधन ॥ २९ ॥ <br>
श्रीरागः प्रथमः पुत्र ईश्वरस्य विमोहनः ॥ <br>
आसां चक्रे भ्रुवोर्मध्ये परब्रह्म प्रदायकः ॥ ६.२५४.३० ॥ <br>
तन्मध्यश्चैव माहेशात्समुद्भूतो गणोत्तमः ॥ <br>
द्वितीयोऽथ वसन्तोऽभूत्कटिदेशान्महायशाः ॥ ३१ ॥ <br>
महदंकश्च भूतानां चक्राच्चैव विशुद्धितः ॥ <br>
पंचमस्तु तृतीयोऽभूत्सुतो विश्वविभूषणः ॥ ३२ ॥ <br>
महेश्वरहृदो जातं चक्रं चैवमनाहतम् ॥ <br>
नासादेशात्समुद्भूतो भैरवो भैरवः स्वयम्॥ ॥ ३३ ॥ <br>
मणिपूरकनामेदं चक्रं तद्धि विमुक्तिदम् ॥ <br>
पंचाशच्च तथा वर्णा अंका नाम महेश्वरात् ॥ ३४ ॥ <br>
राशयो द्वादश तथा नक्षत्राणि तथैव च ॥ <br>
स्वाधिष्ठानसमुद्भूता जगद्बीजसमन्विताः ॥ ३५ ॥ <br>
क्षणेन वृद्धिमायांति ततो रेतः प्रवर्तते ॥ <br>
रेतसस्तु जगत्सृष्टं तदीशजननेंद्रियम् ॥ ३६ ॥ <br>
आधाराच्च महान्षष्ठो नटो नारायणोऽभवत् ॥ <br>
महेशवल्लभः पुत्रो नीलो विष्णुपराक्रमः ॥ ३७ ॥ <br>
एते मूर्तिधरा रागा जाता भार्यासहायिनः ॥ <br>
भार्यास्तेषां समुद्भूताः शिरोभागात्पिनाकिनः ॥ ३८ ॥ <br>
षट्त्रिंशत्परिमाणेन ततस्तास्त्वं निशामय ॥ <br>
गौरी कोलाहली धीरा द्राविडी माल कौशिकी ॥ ३९ ॥ <br>
षष्ठी स्याद्देवगांधारी श्रीरागत्य प्रिया इमाः ॥ <br>
आन्दोला कौशिकी चैव तथा चरममंजरी ॥ ६.२५४.४० ॥ <br>
गंडगिरी देवशाखा राम गिरी वसन्तगा ॥ <br>
त्रिगुणा स्तम्भतीर्था च अहिरी कुंकुमा तथा ॥ ४१ ॥ <br>
वैराटी सामवेरी च षड्भार्याः पंचमे मताः॥ <br>
भैरवी गुर्जरी चैव भाषा वेलागुली तथा ॥ ४२ ॥ <br>
कर्णाटकी रक्तहंसा षड्भार्या भैरवानुगाः ॥ <br>
बंगाली मधुरा चैव कामोदा चाक्षिनारिका ॥ ४३ ॥<br>
&nbsp;देवगिरी च देवाली मेघ रागानुगा इमा ॥ <br>
त्रोटकी मीडकी चैव नरादुम्बी तथैव च ॥ ४४ ॥ <br>
मल्हारी सिन्धुमल्हारी नटनारायणानुगाः ॥ <br>
एता हि गिरिशं नत्वा महेशं च महेश्वरीम् ॥ ४५ ॥ <br>
स्वमूर्त्तिवाहनोपेताः स्वभर्तृसहिताः स्थिताः ॥ <br>
ब्रह्मा मृदंगवाद्येन तोषयामास शंकरम् ॥ ४६ ॥ <br>
चतुरक्षरवाद्येन सुवाद्यं चाकरोत्पुनः ॥ <br>
तालक्रियां महेशाय दर्शयामास केशवः ॥ ४७ ॥ <br>
वायवस्तत्र वाद्यं च चक्रुः सुस्वरमोजसा ॥ <br>
महेन्द्रो वंशवाद्यं च सुगिरं सुस्वरं बहुः ॥ ४८ ॥ <br>
वह्निः शूर्परवं चक्रे पणवं च तथाश्विनौ ॥ <br>
उपांगवादनं चक्रे सोमः सूर्यः समंततः ॥ ४९ ॥ <br>
घंटानां वादनं चक्रुर्गणाः शतसहस्रशः ॥ <br>
मुनीश्वरास्तथा देव्यः पार्वतीसहितास्तथा ॥ ६.२५४.५० ॥ <br>
स्वर्णभद्रासनेष्वेते ह्युपविष्टा व्यलोकयन् ॥ <br>
शृंगाणां वादनं चक्रुर्वसवः समहोरगाः ॥ ॥ ५१ ॥ <br>
भेरीध्वनिं तथा साध्या वाद्यान्यन्ये सुरोत्तमाः ॥ <br>
झर्झरीगोमुखादीनि साध्याश्चक्रुर्महोत्सवे ॥ ५२ ॥ <br>
तन्त्रीलयसमायुक्ता गंधर्वा मधुर स्वराः ॥ <br>
सुवर्णशृंगनादं च चक्रुः सिद्धाः समंततः ॥ ५३ ॥ <br>
ततस्तु भगवानासीन्महानटवपुर्धरः ॥ <br>
मुकुटाः पंचशीर्षे तु पन्नगैरुपशोभिताः ॥ ॥ ५४ ॥ <br>
जटा विमुच्य सकला भस्मोद्धूलितविग्रहः ॥ <br>
बाहुभिर्दशभिर्युक्तो हारकेयूरसंयुतः ॥ ५५ ॥ <br>
त्रैलोक्यव्यापकं रूपं सूर्यकोटिसमप्रभम् ॥<br>
कृत्वा ननर्त्त भगवान्भासुरं स महानगे ॥ ५६ ॥ <br>
ततं वीणादिकं वाद्यं कांस्यतालादिकं घनम् ॥ <br>
वंशादिकं तु वादित्रं तोमरादिकनामकम् ॥ ५७॥ <br>
चतुर्विधं ततो वाद्यं तुमुलं समजायत ॥ <br>
तालानां पटहादीनां हस्तकानां तथैव च ॥ ५८ ॥ <br>
मानानां चैव तानानां प्रत्यक्षं रूपमाबभौ ॥ <br>
सुकंठं सुस्वरं मुक्तं सुगम्भीरं महास्वनम्॥ ५९ ॥ <br>
विश्वावसुर्नारदश्च तुंबुरुश्चैव गायकाः ॥ <br>
जगुर्गंधर्वपतयोऽप्सरसो मधुरस्वराः ॥ ६.२५४.६० ॥ <br>
ग्रामत्रयसमोपेतं स्वरसप्तकसंयुतम् ॥ <br>
दिव्यं शुद्धं च सांकल्पं तत्र गेयमवर्त्तत ॥ ६१ ॥ <br>
पर्वतोऽपि महानादं हरपादतलाहतः ॥ <br>
भ्रमिभिर्भ्रमयंस्तत्र महीं सपुरकाननाम्॥ ६२ ॥ <br>
हस्तकांश्चतुराशीतिं स ससर्ज सदाशिवः ॥<br>
ललाटफलकस्वेदात्सूतमागधबंदिनः ॥६३॥ <br>
महेशहृदयाज्जाता गंधर्वा विश्वगायकाः ॥  <br>
ते मूर्त्ता देवदेवस्य सुरंगालयसंयुताः ॥ ६४ ॥ <br>
प्रेक्षकाणामृषीणां च चक्रुराश्चर्यमोजसा ॥ <br>
किन्नराः पुष्पवर्षाणि ससृजुः स्वैर्गुणैरिह ॥ ६५ ॥ <br>
एवं चतुर्षुमासेषु यदा नृत्यमजायत ॥ <br>
अतिक्रांता शरज्जाता निर्मलाकाशशोभिता ॥ ६६ ॥ पद्मखंडसमाच्छन्नसरोवरमुखांबुजा ॥ <br>
फलवृक्षौषधीभिश्च किंचित्पांडुमुखच्छविः ॥ ६७ ॥ <br>
ऊर्जशुक्लचतुर्दश्यां प्रसन्ना गिरिजा तदा ॥ <br>
समाप्तव्रतचर्यः स ईश्वरोऽपि तदा बभौ ॥ ६८ ॥ <br>
सा चोवाच तदा शंभुं विकचस्वरलोचना ॥ <br>
विप्रशापपातितं च यदा लिंगं भविष्यति ॥ ६९ ॥ <br>
नर्मदाजलसंभूतं विश्वपूज्यं भविष्यति ॥ <br>
एवमुक्त्वा ततस्तुष्टा हरस्तोत्रं चकार ह ॥ ६.२५४.७० ॥ <br>
नमस्ते देवदेवाय महादेवाय मौलिने ॥ <br>
जगद्धात्रे सवित्रे च शंकराय शिवाय च ॥ ॥ ७१ ॥ <br>
कपर्दिनेऽजयादाय ब्रह्मगर्भाय ते नमः ॥ <br>
हिरण्यरेतसे तुभ्यं नीलग्रीवाय ते नमः ॥ ७१ ॥ <br>
नमो ब्रह्मण्य देवाय सितभूतिधराय च ॥ <br>
पंचवक्त्राय रूपाय नीरूपाय नमोनमः ॥ ७३ ॥ <br>
सहस्राक्षाय शुभ्राय नमस्ते कृत्तिवाससे ॥ <br>
अन्धकासुरमोक्षाय पशूनां पतये नमः ॥ ७४ ॥<br>
विप्रवह्निमुखाग्राय हराय च भवाय च ॥ <br>
शंकराय महेशाय ईश्वराय नमो नमः ॥ ७६ ॥ <br>
अमूर्तब्रह्मरूपाय मूर्त्तानां भावनाय च ॥ <br>
नमः शिवाय चोग्राय हराय च भवाय च ॥ ७६ ॥ <br>
नमः कृष्णाय शर्वाय त्रिपुरांतक हारिणे ॥ <br>
अघोराय नमस्तेऽस्तु नमस्ते पुरुषाय ते ॥ ७७ ॥ <br>
सद्योजाताय तुभ्यं भो वामदेवाय ते नमः ॥ <br>
ईशानाय नमस्तुभ्यं पंचास्याय कपालिने ॥ ७८ ॥ <br>
विरूपाक्षाय भावाय भगनेत्रनिपातिने ॥ <br>
पूषदंतनिपाताय महायज्ञनिपातिने ॥ ७९ ॥ <br>
मृगव्याधाय धर्माय कालचक्राय चक्रिणे ॥ <br>
महापुरुषपूज्याय गणानां पतये नमः ॥ ६.२५४.८० ॥ <br>
गंगाधराय मृडिने भवानीप्रियकारिणे ॥ <br>
जगदानंददात्रे च ब्रह्मरूपाय ते नमः ॥९१॥ <br>
गुणातीताय गुणिने सूक्ष्माय गुरवेऽपि च ॥ <br>
नमो महास्वरूपाय भस्मनो जन्मकारिणे ॥ ८२ ॥ <br>
वैराग्यरूपिणे नित्यं योगाचार्याय वै नमः ॥<br>
मयोक्तमप्रियं देव स्मरसंहारकारक ॥ ८३ ॥ <br>
क्षंतुमर्हसि विश्वेश शिरसा त्वां प्रसादये ॥ <br>
शापानुग्रह एवैष कृतस्ते वै न संशयः ॥ ८४ ॥ <br>
ममापराधजो मन्युर्न कार्यो भवताऽनघ ॥ <br>
एवं प्रसादितः शंभुर्हृष्टात्मा त्रिदशैः सह ॥ ८५ ॥ <br>
तीर्णव्रतपरानंदनिर्भरः प्राह तामुमाम् ॥ <br>
य इमां मत्स्तुतिं भक्त्या पठिष्यति तवोद्गताम् ॥ <br>
तस्य चेष्टवियोगश्च न भविष्यति पार्वति ॥ ८६ ॥ <br>
जन्मत्रयधनैर्युक्तः सर्वव्याधिविवर्जितः ॥ <br>
भुक्त्वेह विविधान्भोगानंते यास्यति मत्पुरम् ॥ ८७ ॥ <br>
इत्युक्त्वा तां महेशोऽपि स्वमंगं प्रददौ ततः ॥ <br>
वैष्णवं वामभागं सा प्रतिजग्राह पार्वती ॥ ८८ ॥ <br>
शर्वं कपालहस्तं च ग्रीवार्द्धे गरलान्वितम् ॥ <br>
रुण्डमालार्द्धहारं च सितगौरं समंततः ॥ ८९ ॥ <br>
ब्रह्मांडकोटिजनकं जटाभिर्भूषितं शिरः ॥ <br>
सित द्युतिकलाखंडरत्नभासावभासितम् ॥ ६.२५४.९० ॥ <br>
स्वर्णाभरणसंयुक्तमेकतो भुजगांगदम् ॥ <br>
एकतः कृत्तिवसनमन्यतः पट्टकूलवत् ९१ ॥ <br>
मत्स्य वाहनसंयुक्तमन्यतो वृषभांकितम् ॥ <br>
एकतः पार्षदैः सेव्यमन्यतः सखिसेवितम् ॥ ९२ ॥ <br>
रूपमेवंविधं दृष्ट्वा ब्रह्माद्या देवतागणाः ॥ <br>
तुष्टुवुः परया भक्त्या तेजोभूषितलोचनम् ॥ ९३ ॥ <br>
त्वमेको भगवान्सर्वव्यापकः सर्वदेहिनाम् ॥ <br>
पितृवद्रक्षकोऽसि त्वं माता त्वं जीवसंज्ञकः ॥ ९४ ॥ <br>
साक्षी विश्वस्य बीजं त्वं ब्रह्मांडवशकारकः ॥ <br>
उत्पद्यंते विलीयंते त्वयि ब्रह्मांडकोटयः ॥ ९५ ॥ <br>
ऊर्मयः सागरे नित्यं सलिले बुद्बुदा यथा ॥ <br>
अहं कदा चित्ते नेत्रात्कदाचित्तव भालतः ॥ ९६ ॥ <br>
क्वचित्संगे शिवादेव्या प्राहुर्भूत्वा सृजे जगत् ॥ <br>
तवाज्ञाकरिणः सर्वे वयं ब्रह्मादयः सुराः ॥ ९७ ॥ <br>
अनंतवैभवोऽनंतोऽनंतधामाऽस्यनंतकः ॥ <br>
अनंतः सर्वभंगाय कुरुषे रूपमद्भुतम् ॥ ९८ ॥ <br>
भवानि त्वं भयं नित्यमशिवानां पवित्रकृत् ॥ <br>
शिवा नामपि दात्री त्वं तपसामपि त्वं फलम् ९९ ॥ <br>
यः शिवः स स्वयं विष्णुर्यो विष्णुः स सदाशिवः ॥ <br>
इत्यभेदमतिर्जाता स्वल्पा नस्त्वत्प्रसादतः॥ ॥ ६.२५४.१०० ॥ <br>
यत्किंचिच्च जगत्यस्मिन्दृश्यते श्रूयतेऽपि वा ॥ <br>
मध्ये बहिश्च तत्सर्वं त्रयं व्याप्य स्थिता यदा ॥ १ ॥ <br>
जगत्पूज्ये सुरेशानि जगद्वंद्ये तथांबिके ॥ <br>
प्रसादं कुरु देवेशि देवेश प्रणता वयम् ॥ २ ॥ <br>
इत्युक्त्वा त्रिदशाः सर्वे हृष्टा जग्मुर्यथागतम् ॥ ३ ॥ <br>
॥ गालव उवाच ॥ ॥ <br>
तद्दिव्यरूपमतुलं भुवि ये मनुष्याः संसारसागरसमुत्तरणैकपोतम् ॥ <br>
संचिन्तयंति मनसा हृतकिल्बिषास्ते ब्रह्मस्वरूपमनुयांति विमुक्तसंगाः ॥ ॥१०४॥<br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्य माहात्म्ये हरतांडवनर्त्तनवर्णनंनाम चतुःपञ्चाशदुत्तरद्विशततमोऽध्यायः ॥ २५४ ॥<br>
<br>
</span>
