<span style="font-size: 14pt; line-height: 200%">॥ युधिष्ठिर उवाच ॥ ॥ <br>
नरकाणां स्वरूपं च श्रुत्वा मे भयमागतम् ॥ <br>
कथं मुक्तिर्भवेत्तेषां पापानामपि पार्थिव ॥ <br>
व्रतैर्वा नियमैर्वापि होमैर्वा तीर्थसंश्रयैः ॥ १ ॥ <br>
॥ भीष्म उवाच ॥ ॥ <br>
गंगायामस्थिपातोऽत्र येषां संजायते नृणाम् ॥ <br>
न तेषां नारको वह्निः प्रभवेन्मध्यवर्तिनाम् ॥ २ ॥ <br>
गंगायां क्रियते श्राद्धं येषां नाम्ना स्वकैः सुतैः ॥ <br>
ते विमानं समाश्रित्य प्रयांति नरकोपरि ॥ ॥ ३ ॥ <br>
पापं कृत्वा प्रकुर्वंति प्रायश्चित्तं यथोदितम् ॥ <br>
हेम यच्छंति वा भूप न तेषां नरको भवेत् ॥ ४ ॥ <br>
शेषाः स्वकर्मणः प्राप्त्या सेवंते च यथोचितम् ॥ <br>
स्वर्ग वा नरकं वापि सेवन्ते ते नराधिप ॥ ५ ॥ <br>
धारातीर्थे म्रियंते ये स्वामिनः पुरतः स्थिताः ॥ <br>
ते गच्छंति परं स्थानं नरकाणां सुदूरतः ॥ ६ ॥ <br>
वाराणस्यां कुरुक्षेत्रे नैमिषे नागरे पुरे ॥ <br>
प्रयागे वा प्रभासे वा यस्त्यजेत्तनुमा त्मनः ॥ <br>
महापातकयुक्तोऽपि नरकं न स पश्यति ॥ ७ ॥ <br>
नीलो वा वृषभो यस्य विवाहे संनियुज्यते ॥ <br>
स्वपुत्रेण न संपश्येन्नरकं ब्रह्महाऽपि सः ॥ ८ ॥ <br>
प्रायोपवेशनं कृत्वा हृदयस्थे जनार्दने ॥ <br>
यस्त्यजेत्पुरुषः प्राणान्नरकं न स पश्यति ॥ ९ ॥ <br>
प्रायोपवेशनं यो च चित्रेश्वरनिवेशने ॥ <br>
कुर्वन्ति नरकं नैव ते गच्छंति कदाचन ॥ ६.२२७.१० ॥ <br>
दीनांधकृपणानां च पथिश्रममुपेयुषाम् ॥ <br>
तीर्थयात्रापराणां च यो यच्छति सदाऽशनम् ॥ <br>
काले वा यदि वाऽकाले नरकं न स पश्यति ॥ ११ ॥ <br>
जलधेनुं च यो दद्याद्धृषसंस्थे दिवाकरे ॥ <br>
तिलधेनुं मृगस्थे च नरकं न स पश्यति ॥ १२ ॥ <br>
सोमे सोमग्रहे चैव सोमनाथस्य दर्शनात् ॥ <br>
समुद्रे च सरस्वत्यां स्नात्वा न नरकं व्रजेत् ॥ १३ ॥ <br>
सन्निहित्यां कुरुक्षेत्रे राहुग्रस्ते दिवाकरे ॥ <br>
सूर्यवारेण यः याति नरकं न स पश्यति ॥ १४ ॥ <br>
कार्तिक्यां कृत्तिकायोगे यः करोति प्रदक्षिणाम् ॥ <br>
त्रिपुष्करस्य मौनेन नरकं न स पश्यति ॥ १५ ॥ <br>
मृगसंक्रमणे ये तु सूर्यवारेण संस्थिते ॥ <br>
चण्डीशं वीक्षयंति स्म न ते नरकगामिनः ॥ १६ ॥ <br>
गां पंकाद्ब्राह्मणीं दास्यात्साधून्स्तेनाद्द्विजं वधात् ॥ <br>
मोचयन्ति च ये राजन्न ते नरकगामिनः ॥ १७ ॥ <br>
एतत्ते सर्वमाख्यातं यत्पृष्टोऽस्मि नराधिप ॥ <br>
यथा न नरकं याति पुरुषस्तु स्वकर्मणा ॥ <br>
यथा च नरकं याति स्वल्पपापोऽपि मानवः ॥ १८ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागर खण्डे हाटकेश्वरक्षेत्रमाहात्म्ये श्राद्धकल्पे भीष्मयुधिष्ठिरसंवादे नरकयातनानिरसनोपायवर्णनंनाम सप्तविंशत्युत्तरद्विशततमोऽध्यायः ॥ २२७ ॥<br>
<br>
</span>
