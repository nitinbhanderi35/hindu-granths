<span style="font-size: 14pt; line-height: 200%">॥ विश्वामित्र उवाच ॥ ॥ <br>
तच्छ्रुत्वा ब्राह्मणाः सर्वे विनयावनताः स्थिताः ॥ <br>
तं पप्रच्छुर्नरश्रेष्ठ कौतुकाविष्टचेतसः ॥ १ ॥ <br>
कस्यचिन्निर्णयो देयो मध्यस्थस्य द्विजोत्तमैः ॥ <br>
वेदवाक्येन संत्यज्य वाक्यं मनुजसंभवम् ओ। २ ॥ <br>
कस्मात्तालत्रयं देयं मध्यगेन महात्मना ॥ <br>
एतन्नः सर्वमाचक्ष्व परं कौतूहलं हि नः ॥ ३ ॥ <br>
तच्छ्रुत्वा भर्तृयज्ञस्तु तानुवाच द्विजोत्तमान् ॥ <br>
श्रूयतामभिधास्यामि यदेतत्कारणं स्थितम् ॥ ४ ॥ <br>
नासत्यं जायते वाक्यं नागराणां कथंचन ॥<br>
ब्रह्मशालास्थितानां च शुभं वा यदि वाऽशुभम् ॥ ५ ॥ <br>
वेदोक्तेः सवनैस्तस्माद्दर्शयंति द्विजोत्तमाः ॥ <br>
इष्टं वा यदि वानिष्टं पृच्छमानस्य चा र्थिनः ॥ ६ ॥ <br>
भूयोभूयस्ततः कुर्यान्मध्यस्थः स द्विजन्मनाम् ॥ <br>
प्रश्नं तस्य निमित्तं च यावत्तस्य विनिर्णयः ॥ ७ ॥ <br>
ब्रह्मशालोपविष्टानां यदि वाक्यं वृथा भवेत् ॥ <br>
माहात्म्यं नश्यते तेषां ततः क्रोधः प्रजायते ॥ ८ ॥ <br>
क्रोधात्सञ्जायते द्रोहो द्रोहात्पापस्य संगमः ॥ <br>
एतस्मात्कारणाद्विप्रा मध्यस्थः पृच्छ्यते मुहुः ॥ ९ ॥ <br>
समुदायः समस्तानां यथा चैव प्रजायते ॥ <br>
तदा तालत्रयं यच्च मध्यस्थः संप्रयच्छति ॥ ६.२०२.१० ॥ <br>
तासां तु पूर्वया कामं हंति पृच्छाप्रदायिनाम् ॥ <br>
द्वितीयया तथा क्रोधं हंति लोभं तृतीयया ॥ ११ ॥ <br>
एतस्मात्कारणाद्देयं तेन तालत्रयं द्विजाः ॥ १२ ॥ ॥ <br>
॥ ब्राह्मणा ऊचुः ॥ ॥ <br>
आथर्वणश्चतुर्थस्तु ब्राह्मणः परिकीर्तितः ॥ <br>
स कस्मात्प्रथमः प्रश्नो नागराणां प्रकीर्तितः ॥ १३ ॥ <br>
॥ भर्तृयज्ञ उवाच ॥ ॥ <br>
आथर्वः प्रथमः प्रश्नो यस्मात्प्रोक्तो मया द्विजाः ॥ <br>
तदहं संप्रवक्ष्यामि शृणुध्वं सुसमाहिताः ॥ १४ ॥ <br>
नेर्ष्या चैवात्र कर्तव्या स्वस्थानस्य विनाशनी ॥ <br>
निरूपितं मया सम्यक्स्थानस्थस्य विशुद्धये ॥ १५ ॥ <br>
ऋग्यजुःसामसंज्ञाख्या अग्निष्टोमादिका मखाः ॥ <br>
पारत्रिकाः प्रवर्तंते नैहिकाश्चाभिचारिकाः ॥ १६ ॥ <br>
अथर्ववेदे तच्चोक्तं सर्वं चैवाभिचारिकम् ॥ <br>
हिताय सर्वलोकानां ब्रह्मणा लोककारिणा ॥ १७ ॥ <br>
अथर्ववेदः प्रथमं द्रष्टव्यः कार्यसिद्धये ॥ <br>
एतस्मात्कारणादाद्यः स चतुर्थोऽपि संस्थितः ॥ १८ ॥ <br>
एतद्वः सर्वमाख्यातं यत्पृष्टोऽस्मि द्विजोत्तमाः ॥ <br>
पृच्छा संबंधजं सर्वमेकं कार्यं सदैव हि ॥ १९ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये भर्तृयज्ञवाक्यनिर्णयवर्णनंनाम द्व्युत्तरद्विशततमोऽध्यायः ॥ २०२ ॥<br>
<br>
<br>
</span>
