<span style="font-size: 14pt; line-height: 200%"><br>
॥ सूत उवाच ॥ ॥ <br>
तस्यैव दक्षिणे भागे वालखिल्यैः प्रतिष्ठितम् ॥ <br>
लिंगमस्ति सुविख्यातं सर्वपातकनाशनम् ॥ १ ॥ <br>
यमाराध्य च तैः पूर्वं शक्रामर्षसमन्वितैः ॥ <br>
गरुडो जनितः पक्षी ख्यातो विष्णुरथोऽत्र यः ॥ २ ॥ <br>
॥ ऋषय ऊचुः ॥ ॥ <br>
कथं तेषां समुत्पन्नः शक्रस्योपरि सूतज ॥ <br>
प्रकोपो वालखिल्यानां संजज्ञे गरुडः कथम् ॥ ३ ॥ <br>
॥ सूत उवाच ॥ ॥ <br>
पुरा प्रजापतिर्दक्षस्तस्मिन्क्षेत्रे सुशोभने ॥ <br>
चकार विधिवद्यज्ञं संपूर्णवरदक्षिणम् ॥ ४ ॥ <br>
ततः शक्रादयो देवाः सहायार्थं निमंत्रिताः ॥ <br>
दक्षेण मुनयश्चैव तथा राजर्षयोऽमलाः ॥ ५ ॥ <br>
तथा वेदविदो विप्रा यज्ञकर्मविचक्षणाः ॥ <br>
गृहस्थाश्रमिणो ये च ये चारण्यनिवासिनः॥ ६ ॥ <br>
अथ ते वालखिल्याख्या मुनयः संशितव्रताः॥ <br>
एकां समिधमादाय साहाय्यार्थं प्रजापतेः ॥ <br>
प्रस्थिता यज्ञवाटं तं भारार्ताः क्लेशसंयुताः ॥ ७ ॥ <br>
अथ तेषां समस्तानां मार्गे गोष्पदमागतम् ॥ <br>
जलपूर्णं समायातमकालजलदागमे ॥ ८ ॥ <br>
ततस्तरीतु कामास्ते क्लिश्यमाना इतस्ततः ॥ <br>
समिद्भारश्रमोपेता देवराजेन वीक्षिताः ॥ ९ ॥ <br>
गच्छता तेन मार्गेण मखे दक्षप्रजापतेः ॥ <br>
ततश्चिरं समालोक्य स्मितं कृत्वा स कौतुकात् ॥ <br>
जगामाथ समुल्लंघ्य ऐश्वर्यमदगर्वितः॥६.७९.१०॥॥ <br>
ततस्ते कोपसंयुक्ताः शक्राद्दृष्ट्वा पराभवम् ॥ <br>
निवृत्य स्वाश्रमं गत्वा चक्रुर्मंत्रं सनिश्चयम् ॥ ११॥। <br>
शाक्रं पदं समासाद्य यस्मादेतेन पाप्मना ॥ <br>
अतिक्रांता वयं सर्वे तस्मात्पात्यः स सत्पदात् ॥ १२ ॥ <br>
अन्यः शक्रः प्रकर्तव्यो मंत्रवीर्यसमुद्भवः ॥ <br>
आथर्वणैर्महासूक्तैराभिचारिकसंभवैः ॥ १३ ॥ <br>
येन व्यापाद्यते तेन शक्रोऽयं मदगर्वितः ॥ <br>
मखमाहात्म्यसंपन्नः स्वल्पबुद्धिपरा क्रमः ॥ १४ ॥ <br>
ततस्ते शुचयो भूत्वा स्कंदसूक्तेन पावकम् ॥ <br>
जुहुवुश्च दिवारात्रौ क्षुरिकोक्तेन सोद्यमाः ॥ १५८ ॥ <br>
गर्भोपनिषदेनैव नीलरुद्रैर्द्विजोत्तमाः ॥ <br>
रुद्रशीर्षेण काम्येन विष्णुसूक्तयुतेन चं ॥ १६ ॥ <br>
निधाय कलशं मध्ये मंडलस्योदकावृतम् ॥ <br>
होमांते तत्र संस्पर्शं चक्रुस्तस्य जलैः शुभैः ॥ १७ ॥ <br>
एतस्मिन्नंतरे शक्रः प्रपश्यति सुदारुणान् ॥ <br>
उत्पातानात्मनाशाय जायमानान्समंततः ॥ १८ ॥ <br>
वामो बाहुश्च नेत्रं च मुहुः स्फुरति चास्य वै ॥ <br>
न च पश्यति नासाग्रं जिह्वाग्रं च तथा हनुम् ॥ १९ ॥ <br>
शिरोहीनां तथा छायां गगने भास्करद्वयम् ॥ <br>
अरुंधतीं ध्रुवं चैव न च विष्णुपदानि सः ॥ ६.७९.२० ॥ <br>
न च मंदं न चाकाशे संस्थितां स्वर्धुनीं हरिः ॥ <br>
स्वपन्पश्यति कृष्णांगीं नित्यं नारीं धृतायुधाम् ॥ २१ ॥ <br>
मुक्तकेशीं विवस्त्रां च कृष्णदंतां भयानकाम् ॥ <br>
तान्दृष्ट्वा स महोत्पातान्देवराजो बृहस्पतिम् ॥ २२ ॥ <br>
पप्रच्छ भयसंत्रस्तः किमेतदिति मे गुरो ॥ <br>
जायंते सुमहोत्पाता दुर्निमित्तानि वै पृथक् ॥ २३ ॥ <br>
किं मे भविष्यति प्राज्ञ विनाशः सांप्रतं वद ॥ <br>
किं वा त्रैलोक्य राज्यस्य किं वा वित्तादिकस्य च ॥ २४ ॥ <br>
॥ बृहस्पतिरुवाच ॥ ॥ <br>
ये त्वया मदमत्तेन वालखिल्या महर्षयः ॥ <br>
उल्लंघिताः स्थिता मार्गे गोष्पदं तर्त्तुमिच्छवः ॥ २५ ॥ <br>
तैरेवाथर्वणैर्मंत्रैस्त्वकृतेऽस्ति शचीपते ॥ <br>
कृतो होमः सुसंपूर्णः कलशश्चाभिमंत्रितः ॥ २६ ॥ <br>
युष्माकं सुविनाशाय सर्वदेवाधिनायकः ॥ <br>
भविष्यति न संदेहो मंत्रैराथर्वणैर्हरिः ॥ २७ ॥ <br>
तस्य तद्वचनं श्रुत्वा सहस्राक्षो भयान्वितः ॥ <br>
दक्षं गत्वा च दीनास्यः प्रोवाच तदनंतरम् ॥ २८ ॥ <br>
अस्मन्नाशाय मुनिभिर्वालखिल्यैः प्रजापते ॥ <br>
प्रोद्यमो विहितः सम्यक्छक्रस्यान्यस्य वै कृते ॥ २९ ॥ <br>
तान्वारय स्वयं गत्वा यावन्नो जायते परः ॥ <br>
शक्रोऽस्मद्ध्वंसनार्थाय नास्ति तेषामसाध्यता ॥ ६.७९.३० ॥ <br>
अथ दक्षो द्रुतं गत्वा शक्राद्यैरमरैर्वृतः ॥ <br>
प्रहसंस्तानुवाचेदं विनयेन समन्वितः ॥ ३१ ॥ <br>
किमेतत्क्रियते विप्राः कर्म रौद्रतमं महत् ॥ <br>
त्रैलोक्यं व्याकुलं येन सर्वमेतद्व्यवस्थितम् ॥ ३२ ॥ <br>
अथ ते दक्षमालोक्य समायातं स्वमाश्रयम् ॥ <br>
संमुखाश्चाभ्ययुस्तूर्णं प्रगृहीतार्घ्यपाणयः ॥ ३३ ॥ <br>
अर्घ्यं दत्त्वा यथान्यायं पूजां कृत्वाथ भक्तितः ॥ <br>
प्रोचुश्च प्रणता भूत्वा स्वागतं ते प्रजापते ॥ ३४ ॥ <br>
आदेशो दीयतां शीघ्रं यदर्थमिह चागतः ॥ <br>
अपि प्राणप्रदानेन करिष्यामः प्रियं तव ॥ ३५ ॥ ॥ <br>
॥ दक्ष उवाच ॥ ॥ <br>
एतद्रौद्रतमं कर्म सर्वदेवभयावहम् ॥ <br>
त्याज्यं युष्माभिरव्यग्रैरेतदर्थमिहागतः ॥ ३६ ॥ <br>
॥ मुनय ऊचुः ॥ ॥ <br>
वयं शक्रेण ते यज्ञे समायाताः सुभक्तितः ॥ <br>
उल्लंघिता मदोद्रेकात्कृत्वा हास्यं मुहुर्मुहुः ॥ ३७ ॥ <br>
शक्रोच्छेदाय चास्माभिः शकोऽन्यो वीर्यमंत्रतः ॥ <br>
प्रारब्धः कर्तुमत्युग्रैर्होमांतश्च व्यवस्थितः ॥ ३८ ॥ <br>
तत्कथं मंत्रवीर्यं तत्क्रियते मोघमित्यहो ॥ <br>
वेदोक्तं च विशेषेण तस्मादत्र वद प्रभो ॥ ३९ ॥ <br>
त्वमेव यदि शक्तः स्यादन्यथा कर्तुमेव हि ॥ <br>
कुरुष्व वा स्वयं नाथ नास्माकं शक्तिरीदृशी ॥ ६.७९.४० ॥ <br>
॥ दक्ष उवाच ॥ ॥ <br>
सत्यमेतन्महाभागा यद्युष्माभिः प्रकीर्तितम् ॥ <br>
नान्यथा शक्यते कर्तुं वेदमन्त्रोद्भवं बलम् ॥ ४१ ॥ <br>
तद्य एष कृतो होमो युष्माभिर्वेदमंत्रतः ॥ <br>
देवराजार्थमव्यग्रैः कलशश्चाभिमंत्रितः ॥ ४२ ॥ <br>
सोऽयं मद्वचनाद्राजा भविष्यति पतत्रिणाम् ॥ <br>
तेजोवीर्यसमोपेतः शक्रादपि सुवीर्यवान् ॥ ४३ ॥ <br>
एतस्य देवराजस्य क्षंतव्यं मम वाक्यतः ॥ <br>
तत्कृतं मूढभावेन यदनेन विचेष्टितम् ॥ ४४ ॥ <br>
एवमुक्त्वाथ तेषां तं सहस्राक्षं भयातुरम् ॥ <br>
दर्शयामास दक्षस्तु विनयावनतं स्थितम् ॥ ४५ ॥ <br>
तेऽपि दृष्ट्वा सहस्राक्षं वेपमानं कृतांजलिम् ॥ <br>
प्रोचुर्माऽतिक्रमं शक्र ब्राह्मणानां करिष्यसि ॥ ४६ ॥<br>
भूयो यदि दिवेशानामाधिपत्यं प्रवांछसि ॥ <br>
अपि मन्दोऽपि मूर्खोऽपि क्रियाहीनोऽपि वा द्विजः ॥ <br>
नावज्ञेयो बुधैः क्वापि लोकद्वय मभीप्सुभिः ॥ ४७ ॥ <br>
॥ इन्द्र उवाच ॥ ॥ <br>
अज्ञानाद्यदि वा ज्ञानाद्यन्मया कुकृतं कृतम् ॥ <br>
तत्क्षंतव्यं द्विजैः सर्वैर्विशेषाद्दक्ष वाक्यतः ॥ ४८ ॥ <br>
प्रगृह्यतां वरोऽस्माकं यः सदा वर्तते हृदि ॥ <br>
प्रदास्यामि न संदेहो नादेयं विद्यते मम ॥ ४९ ॥ <br>
॥ मुनय ऊचुः ॥ ॥ <br>
अस्मिन्कुण्डे नरो होमं यः कुर्याच्छ्रद्धयाऽन्वितः ॥ <br>
एतल्लिंगं समभ्यर्च्य तस्याऽस्तु हृदि वांछितम् ॥ ६.७९.५० ॥ <br>
॥ इन्द्र उवाच ॥ ॥ <br>
एतल्लिंगं समभ्यर्च्य योऽत्र होमं करिष्यति ॥ <br>
कुंडेऽत्र वांछितं सद्यः सफलं स हि लप्स्यते ॥ ५१ ॥ <br>
निष्कामो वाऽथ संपूज्य लिंगमेतच्छुभावहम् ॥ <br>
प्रयास्यति परां सिद्धिं त्रिदशैरपि दुर्लभाम् ॥ ५२ ॥ <br>
॥ सूत उवाच ॥ ॥ <br>
एवमुक्त्वा सहस्राक्षो वालखिल्यान्मुनीश्वरान् ॥ <br>
ऐरावतं समारुह्य दक्षयज्ञे ततो गतः ॥ ५३ ॥ <br>
दक्षोऽपि विधिवद्यज्ञं चकार द्विजसत्तमाः ॥ <br>
संहृष्टैर्वालखिल्यैस्तैरुपविष्टैः समीपतः ॥ ५४ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाह वालखिल्याश्रममाहात्म्यकथनंनामैकोनाशीतितमोऽध्यायः ॥ ७९ ॥ ॥ ध ॥ ॥ <br>
<br>
</span>
