<span style="font-size: 14pt; line-height: 200%"><br>
॥ सूत उवाच ॥ ॥ <br>
पुरा कल्पे भगवता एतत्क्षेत्रमनुत्तमम् ॥ <br>
रुद्रेण ब्रह्मणे दत्तं तुष्टेन द्विजसत्तमाः ॥ १ ॥ <br>
यदा तु स्थापितं लिंगं हाटकेश्वरसंज्ञितम् ॥ <br>
देवैः प्रीतेन रुद्रेण प्रदत्तं ब्रह्मणे पुनः ॥ २ ॥ <br>
एतत्क्षेत्रं तदा दत्तं शंभुना षण्मुखस्य ह ॥ <br>
रक्षणार्थं हि विप्राणां कलिकालादिदोषतः ॥३॥ <br>
ब्रह्मणा प्रार्थितेनेदं स्वयमादिममुत्तमम् ॥ <br>
पित्रादिष्टस्तु गांगेयस्तत्र वासमथाकरोत् ॥ ४ ॥ <br>
कार्तिक्यां कृत्तिकायोगे यः कुर्यात्स्वामिदर्शनम् ॥ <br>
सप्तजन्म भवेद्विप्रो धनाढ्यो वेदपारगः ॥५॥<br>
महासेनस्य देवस्य प्रासादं सुमनोहरम्॥ <br>
उच्चैः स्थितं सर्वलोके पातुकाममिवांबरम् ॥ ६ ॥ <br>
तच्छ्रुत्वा विबुधाः सर्वे कौतुकादेत्य सत्वरम् ॥ <br>
वीक्षांचक्रुस्ततो गत्वा दृष्ट्वा मेध्यतमं पुरम् ॥ ७ ॥ <br>
प्रासादस्योत्तरे देशे प्राच्ये देशे तथा द्विजाः ॥ <br>
यज्ञक्रियासमारंभांश्चकुर्विप्रैर्यथोदितान् ॥८॥ <br>
इष्ट्वा च विबुधाः सर्वे दत्त्वा तेभ्यश्च दक्षिणाम् ॥ <br>
जग्मुस्त्रिविष्टपं हृष्टा लब्ध्वा तत्स्थानजं फलम् ॥ ९ ॥ <br>
ततस्तु देवयजनंनाम तस्य बभूव ह ॥ <br>
यदन्यत्र शतं कृत्वा क्रतूनां फलमाप्नुयात् ॥ <br>
तदत्रैकेन लभते क्रतुना दक्षिणावता ॥ ६.७५.१० ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये यज्ञ भूमिमाहात्म्यवर्णनंनाम पञ्चसप्ततितमोऽध्यायः ॥ ७५ ॥ ॥ अ ॥ <br>
<br>
</span>
