<span style="font-size: 14pt; line-height: 200%">॥ ऋषय ऊचुः ॥ ॥ <br>
कस्मात्सा तुष्टिदा प्रोक्ता नागराणां विशेषतः ॥ <br>
धारानामेति विख्याता कस्मात्सा धरणीतले ॥ १ ॥ <br>
॥ सूत उवाच ॥ ॥ <br>
चमत्कारपुरे पूर्वं धारानामेति विश्रुता ॥ <br>
आसीत्तपस्विनी साध्वी नागरी ब्राह्मणोत्तमा ॥ <br>
तस्याः सख्यमरुन्धत्या आसीत्पूर्वं सुमेधया ॥ २ ॥ <br>
अरुन्धती यदा प्राप्ता चमत्कारपुरे शुभे ॥ <br>
स्नानार्थं शंखतीर्थं तु वसिष्ठेन समागता ॥ ३ ॥ <br>
तया दृष्टाथ सा तत्र अंगुष्ठाग्रेण संस्थिता ॥ <br>
वायुभक्षा निराहारा दिव्येन वपुषान्विता ॥ ४ ॥ <br>
तया पृष्टा च सा साध्वी का त्वं कस्य सुता शुभे ॥ <br>
किमर्थं तु स्थिता चोग्रे तपसि ब्रूहि मे शुभे ॥ ५ ॥ <br>
॥ धारोवाच ॥ ॥ <br>
देवशर्माख्यविप्रस्य सुताहं नागरस्य च ॥ <br>
बालत्वे वर्तमानाया वैधव्यं मे व्यवस्थितम् ॥ ६ ॥ <br>
शंखतीर्थस्य माहात्म्यं श्रुत्वा शंखेश्वरस्य च ॥ <br>
ततोऽहं संस्थिता ह्यत्र तस्यैवाराधने स्थिता ॥ ७ ॥ ॥ <br>
॥ अरुन्धत्युवाच ॥ ॥ <br>
तवोपरि महान्स्नेहो दर्शनात्ते व्यवस्थितः ॥ <br>
तस्मादागच्छ गच्छावो ममाश्रमपदं शुभम् ॥ ८ ॥ <br>
सरस्वत्या स्तटे शुभ्रे सर्वपातकनाशने ॥ <br>
शास्त्रगोष्ठीरता नित्यं तत्र तिष्ठ मया सह ॥ ९ ॥ <br>
ततः संप्रस्थिता सा तु तया सार्धं तपस्विनी ॥ <br>
अनुज्ञाता स्वपित्रा तु जनन्या बांधवैस्तथा ॥ ६.१६९.१० ॥ <br>
तस्याः सख्यं चिरं कालं तया सह बभूव ह ॥ <br>
कस्यचित्त्वथ कालस्य सा शक्तिस्तत्र चागता ॥ ॥ ११ ॥ <br>
विश्वामित्रेण संसृष्टा वसिष्ठस्य वधाय च ॥ <br>
सा स्तंभिता वसिष्ठेन कृता देवीस्वरूपिणी ॥ <br>
संपूज्या देवमर्त्यानां सर्वरक्षाप्रदा शुभा ॥ १२ ॥ <br>
ततस्तु धारया तस्याः कैलासशिखरोपमः ॥ <br>
प्रासादो निर्मितो विप्रा नानारत्नविचित्रितः ॥ १३ ॥ <br>
चकाराथ ततः स्तोत्रं तस्याः सा च तपस्विनी ॥ १४ ॥ <br>
नमस्ते परमे ब्राह्मि धारयोगे नमोनमः ॥ <br>
अर्धमात्रे परे शून्ये तस्यार्धार्धे नमोस्तु ते ॥- ॥ १५ ॥ <br>
नमस्ते जगदाधारे नमस्ते भूतधारिणि ॥ <br>
नमस्ते पद्मपत्राक्षि नमस्ते कांचनद्युते ॥ १६ ॥ <br>
नमस्ते सिंहयानाढ्ये नमस्तेऽस्तुमहाभुजे ॥ <br>
नमस्ते देवताभीष्टे नमस्ते दैत्यसूदिनि ॥ १७ ॥ <br>
नमस्ते महिषाक्रांतशरीरच्छिन्नमस्तके ॥ <br>
नमस्ते विंध्यनिरते सुरामांसबलिप्रिये ॥ १८ ॥ <br>
त्वं लक्ष्मीस्त्वं शची गौरी त्वं सिद्धिस्त्वं विभावरी ॥ <br>
त्वं स्वाहा त्वं स्वधा तुष्टिस्त्वं पुष्टिस्त्वं सुरेश्वरी ॥ १९ ॥ <br>
शक्तिरूपासि देवि त्वं सृष्टिसंहारका रिणी ॥ <br>
त्वयि दृष्टमिदं सर्वं त्रैलोक्यं सचराचरम् ॥ ६.१६९.२० ॥ <br>
यथा तिलेस्थितं तैलं दधिसंस्थं यथा घृतम् ॥ <br>
हविर्भुजश्च काष्ठस्थः सुगुप्तं लभ्यते न हि ॥ २१ ॥ <br>
तथा त्वमपि देवेशि सर्वगापि न लक्ष्यसे ॥ २२ ॥ <br>
॥ सूत उवाच ॥ ॥ <br>
एतेन स्तोत्रमुख्येन स्मृता सा परमेश्वरी ॥ <br>
बहूनि वर्ष पूगानि पूजयंत्या दिनेदिने ॥ २३ ॥ <br>
कस्यचित्त्वथ कालस्य चैत्रशुक्लाष्टमी सिता ॥ <br>
तस्मिन्नहनि देवी सा नद्यां संस्नाप्य पूजिता ॥ २४ ॥ <br>
बलि पूजां ततो दत्त्वा स्तोत्रेणानेन च स्तुता ॥ <br>
ततः प्रत्यक्षतां गत्वा तामुवाच तपस्विनीम् ॥२५॥ <br>
पुत्रि तुष्टास्मि भद्रं ते स्तोत्रेणानेन चानघे ॥ <br>
वरं वरय भद्रं ते तव दास्यामि वांछितम् ॥ २६ ॥ <br>
॥ धारोवाच ॥ ॥ <br>
यदि तुष्टासि मे देवि यदि देयो वरो मम ॥ <br>
तन्मे नाम तवाप्यस्तु प्रासादेऽत्र हि केवलम्॥ २७ ॥ <br>
अपरं नागरो योऽत्र त्वस्मिन्नहनि संस्थिते ॥ <br>
प्रदक्षिणात्रयं कृत्वा तव दत्त्वा फलत्रयम् ॥ २८ ॥ <br>
स्तोत्रेणानेन भवतीं स्तुत्वा च कुरुते नतिम्॥ <br>
तस्य संवत्सरं यावद्रोगो रक्ष्यस्त्वयाऽखिलः ॥२९॥<br>
या च वंध्या भवेन्नारी सा भूयात्पुत्रसंयुता ॥ <br>
दुर्भगा च ससौभाग्या कुरूपा रूपसंभवा ॥ <br>
रोगिणी रोगनिर्मुक्ता सर्वसौख्यसमन्विता ॥ ६.१६९.३० ॥ <br>
॥ देव्युवाच ॥ ॥ <br>
अहं धारेति विख्याता प्रासादेऽत्र त्वया कृते॥<br>
भविष्यामि न सन्देहस्तव कीर्तिकृते सदा ॥ ३१ ॥ <br>
अत्र यो नागरो भक्त्या समागत्य तपस्विनि ॥ <br>
प्रदक्षिणात्रयं कुर्याद्दत्त्वा मम फलत्रयम् ॥ ३२ ॥ <br>
सोऽपि संवत्सरं यावद्भविता रोगवर्जितः ॥ <br>
एवमुक्ता तु सा देवीततश्चादर्शनं गता ॥ ३३ ॥ <br>
धारापि संस्थिता तत्र अरुन्धत्या समन्विता ॥ <br>
अद्यापि दृश्यते व्योम्नि तस्याश्चापि समीपगा ॥ ३४ ॥ <br>
एतद्धारोद्भवं योऽत्र वृत्तांतं कीर्तयिष्यति ॥ <br>
शृणुयाद्वा द्विजश्रेष्ठा मुच्येत्पापाद्दिनोद्भवात् ॥ ३५ ॥<br>
तस्मात्सर्वप्रयत्नेन पठनीयं विशेषतः ॥ <br>
श्रोतव्यं च प्रभक्त्येदं नागरैश्च विशेषतः ॥ ३६ ॥ <br>
इति श्रीस्कांदे महापुराण एकाशीति साहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये धारानामोत्पत्तिवृत्तांत धारादेवीमाहात्म्यवर्णनं नामैकोनसप्तत्युत्तरशततमोऽध्यायः ॥१६९॥<br>
<br>
<br>
</span>
