<span style="font-size: 14pt; line-height: 200%"><br>
॥ सूत उवाच ॥ ॥ <br>
तस्यां देवसभायां च संस्थिता ये द्विजोत्तमाः ॥ <br>
प्रभासादीनि तीर्थानि मूर्तानि सकलानि च ॥ १ ॥ <br>
तानि श्रुत्वा वचस्तस्य देवाचार्यस्य तादृशम् ॥ <br>
भयं कृत्वा महच्चित्ते प्रोचुश्च त्रिदिवेश्वरम् ॥ २ ॥ <br>
यद्येवं देवदेवेश भविष्य त्यशुभं युगम् ॥ <br>
वयं नाशं समेष्यामो न स्थास्यामो जगत्त्रये ॥ ३ ॥ <br>
पुरंदराद्य चास्माकं स्थानं किंचित्प्रदर्शय ॥ <br>
तस्मात्कीर्तय नः स्थानं किंचित्क्वापि पुरंदर ॥ ४ ॥ <br>
यदाश्रित्य नयिष्यामो रौद्रं कलियुगं विभो ॥ <br>
अस्पृष्टानि नरैर्म्लेच्छैः प्रभावसहितानि च ॥ <br>
पाताले स्वर्गलोके वा मर्त्ये वा सुरसत्तम ॥ ५ ॥ <br>
तेषां तद्वचनं श्रुत्वा कृपाविष्टः शतक्रतुः ॥ <br>
प्रोवाच ब्राह्मणश्रेष्ठं भूय एव बृहस्पतिम् ॥ ६ ॥ <br>
अस्पृष्टं कलिना स्थानं किंचि द्वद बृहस्पते ॥ <br>
समाश्रयाय तीर्थानां यदि वेत्सि जगत्त्रये ॥ ७ ॥ <br>
शक्रस्य तद्वचः श्रुत्वा चिरं ध्यात्वा वृहस्पतिः ॥ <br>
तत्र प्रोवाच तीर्थानि भया द्भीतानि हर्षयन्॥ ८ ॥ <br>
हाटकेश्वरमित्युक्तमस्ति क्षेत्रमनुत्तमम् ॥ <br>
लिंगस्य पतनाज्जातं देवदेवस्य शूलिनः ॥ ९ ॥ <br>
यत्र पूर्वं तपस्तप्तं विश्वामित्रेण धीमता ॥ <br>
त्रिशंकोर्भूमिपालस्य कृते तीर्थे महात्मना ॥ ६.२८.१० ॥ <br>
यत्र स्थित्वा सभूपालस्त्रिशंकुः पापवर्जितः ॥ <br>
चण्डालत्वं परित्यज्य सदेह स्त्रिदिवं गतः ॥ ११ ॥ <br>
यत्र शक्रसमादेशात्पूरितं पांसुभिः पुरा ॥ <br>
संवर्तकेन रौद्रेण वायुना तीर्थमुत्तमम् ॥ १२ ॥ <br>
यत्र रक्षत्यधस्ताच्च स स्वयं हाटकेश्वरः ॥ <br>
उपरिष्टात्प्रदेशं च कलौ देवोऽचलेश्वरः ॥ १३ ॥ <br>
हाटकेश्वरमाहात्म्यादस्पृष्टं कलिना हि तत् ॥ <br>
पंचक्रोशप्रमाणेन अचलेश्वरजेन च ॥ १४ ॥ <br>
तस्मास्वांशेन गच्छंतु तत्र तीर्थान्यशेषतः ॥ <br>
तेषां कलिभयं शक्र नैव तत्रास्त्यसंशयम् ॥ १५ ॥ <br>
तच्छ्रुत्वा वचनं तस्य सर्वतीर्थानि तत्क्षणात् ॥ <br>
हाटकेश्वरसंज्ञं तत्क्षेत्रं जग्मुर्द्विजोत्तमाः ॥ १६ ॥ <br>
यज्ञोपवीतमात्राणि कृत्वा स्थानानि चात्मनः ॥ <br>
क्षेत्रमासादयामासुस्तत्सर्वहि द्विजोत्तमाः ॥ १७ ॥ <br>
एतस्मात्कारणाजात क्षेत्रं पुण्यतमं हि तत् ॥ <br>
हाटकेश्वरदेवस्य महापातकनाशनम् ॥ १८ ॥ <br>
॥ ऋषय ऊचुः ॥ ॥ <br>
अत्याश्चर्यमिदं सूत यत्त्वयैतदुदाहृतम् ॥ <br>
संगमं सर्वतीर्थानां क्षेत्रे तत्र प्रकीर्तितम् ॥ १९ ॥ <br>
तावन्मात्रप्रभावाणि तत्स्थानि प्रभवंति किम् ॥ <br>
तानि तीर्थानि नो ब्रूहि विस्तरेण महामते ॥ ६.२८.२० ॥ <br>
नामतः स्थानतश्चैव तथा चैव प्रभावतः ॥ <br>
सर्वाण्यपिमहाभाग परं कौतूहलं हि नः ॥ ॥ २१ ॥ <br>
॥ सूत उवाच ॥ ॥ <br>
तिस्रः कोट्योऽर्धकोटिश्च तीर्थानां द्विजसत्तमाः ॥ <br>
हाटकेश्वरजं क्षेत्रं व्याप्य सर्वं व्यवस्थिताः ॥ ॥ २२ ॥ <br>
न तेषां कीर्तनं शक्यं कर्तुं वर्षशतैरपि ॥ <br>
तथा स्वायंभुवस्यादौ कल्पस्य प्रथमस्य च ॥ २३ ॥ <br>
कृतः समाश्रयस्तत्र क्षेत्रे तीर्थैः शुभावहे ॥ <br>
बहुत्वादथ कालस्य बहूनि द्विजसत्तमाः ॥ २४ ॥ <br>
उच्छेदं संप्रयातानि तीर्थान्यायतनानि च ॥ <br>
यान्यहं वेद कार्त्स्न्येन प्रभावसहितानि च ॥ <br>
तानि वः कीर्तयिष्यामि शृणुध्वं सुसमाहिताः ॥ २५ ॥ <br>
येषां संश्रवणादेव नरः पापात्प्रमुच्यते <br>
ध्यानात्स्नानात्तथा दानात्स्पर्शनाद्विजसत्तमाः ॥ २६ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये हाटकेश्वरक्षेत्रे सर्वतीर्थसमाश्रयवर्णनंनामाष्टाविंशोऽध्यायः ॥ २८ ॥ ॥ छ ॥ <br>
<br>
</span>
