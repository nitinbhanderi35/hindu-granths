<span style="font-size: 14pt; line-height: 200%">॥ सूत उवाच ॥ ॥ <br>
एतद्वः सर्वमाख्यातं यत्पृष्टोस्मि द्विजोत्तमाः ॥ <br>
यथा स निहतो देव्या महिषाख्यो दनूत्तमः ॥ १ ॥ <br>
सांप्रतं कीर्तयिष्यामि कथां पातकनाशिनीम् ॥ <br>
केदारसंभवां पुण्यां तां शृणुध्वं समाहिताः ॥ २ ॥ <br>
॥ ऋषय ऊचुः ॥ । <br>
केदारः श्रूयते सूत गंगाद्वारे हिमाचले ॥ <br>
स कथं चेह संप्राप्तः सर्वं विस्तरतो वद ॥ ३ ॥ <br>
॥ सूत उवाच ॥ ॥ <br>
एतत्सत्यं गिरौ तस्मिन्स्वयंभूः संस्थितः प्रभुः ॥ <br>
परं तत्र वसेद्देवो यावन्मासाष्टकं द्विजाः ॥ ४ । <br>
यावद्घर्मश्च वर्षा च तावत्तत्र वसेत्प्रभुः ॥ <br>
शीतकाले पुनश्चात्र क्षेत्रे संतिष्ठते सदा ॥ ॥ ५ ॥ <br>
॥ ऋषय ऊचुः ॥ ॥ <br>
किं तत्कार्यं वसेद्येन क्षेत्रे मासचतुष्टयम् ॥ <br>
हिमाचले यथैवाष्टौ सूतपुत्र वदस्व नः ॥ ६ ॥ <br>
॥ सूत उवाच ॥ ॥ <br>
पूर्वं स्वायंभुवस्यादौ मनोर्दैत्यो महाबलः ॥ <br>
हिरण्याक्षो महातेजास्तपोवीर्यसमन्वितः ॥ ७ ॥ <br>
तैर्व्याप्तं जगदेतद्धि निरस्य त्रिदशाधिपम् ॥ <br>
यज्ञ भागाश्चदेवानां हृता वीर्यप्रभावतः ॥ ८ ॥ <br>
अथ शक्रः सुरैः सार्धं गंगाद्वारं समाश्रितः ॥ <br>
तपस्तेपे सुदुःखार्तो राज्यश्रीपरिवर्जितः ॥ ९ ॥ <br>
तस्यैवं तप्यमानस्य तपस्तीव्रं महात्मनः ॥ <br>
माहिषं रूपमास्थाय निश्चक्राम धरातलात् ॥ ६.१२२.१० ॥ <br>
स्वयमेव महादेवस्ततः शक्रमुवाच ह ॥ <br>
केदारयामि मे शीघ्रं ब्रूहि सर्वं सुरोत्तम ॥ <br>
दैत्यानामथ सर्वेषां रूपेणानेन वासव ॥ ११ ॥ <br>
॥ इन्द्र उवाच ॥ ॥ <br>
हिरण्याक्षो महादैत्यः सुबाहुर्वक्र कन्धरः ॥ <br>
त्रिशृंगो लोहिताक्षश्च पंचैतान्दारय प्रभो ॥ <br>
हतैरेतैर्हतं सर्वं दानवानामसंशयम् ॥ १२ ॥ <br>
किमन्यैः कृपणैर्ध्वस्तैर्यैः किंचिन्नात्र सिध्यति ॥ <br>
तस्य तद्वचनश्रुत्वा भगवांस्तूर्णमभ्यगात् ॥ <br>
यत्र दानवमुख्योऽसौ हिरण्याक्षो महाबलः ॥ १३ ॥ <br>
अथ तं दूरतो दृष्ट्वा महिषं पर्वतोपमम् ॥ <br>
आयातं रौद्ररूपेण दानवाः सर्वतश्च ते ॥ १४ ॥ <br>
ततो जघ्नुश्च पाषाणैर्लगुडैश्च तथापरे ॥ <br>
क्ष्वेडितास्फोटितांश्चक्रुस्तथान्ये बलगर्विताः ॥ ॥ १५ ॥ <br>
अथवमन्य तान्देवः प्रहारं लीलया ददौ ॥ <br>
यत्रास्ते दानवेन्द्रोऽसौ चतुर्भिः सचिवैः सह ॥ १६ ॥। <br>
ततः शस्त्रं समुद्यम्य यावद्धावति सम्मुखः ॥ <br>
तावच्छृंगप्रहारेण सोनयद्यमसादनम् ॥ १७ ॥ <br>
हत्वा तं सचिवान्पश्चात्सुबाहुप्रमुखांश्च तान् ॥ <br>
जघान हन्यमानोऽपि समन्ताद्दानवैः परैः ॥ १८ ॥ <br>
न तस्य लगते क्वापि शस्त्रं गात्रे कथंचन ॥ <br>
यत्नतोऽपि विसृष्टं च लब्धलक्षैः प्रहारिभिः ॥ १९ ॥ <br>
एवं पंच प्रधानास्तान्हत्वा दैत्यान्महेश्वरः ॥ <br>
भूयो जगाम तं देशं यत्र शक्रो व्यवस्थितः ॥ <br>
अब्रवीच्च प्रहष्टात्मा ततः शक्रं तपोन्वितम् ॥ ६.१२२.२० ॥ <br>
मया ते निहताः पंच दानवा ये त्वयेरिताः ॥ <br>
तस्मात्त्रैलोक्यराज्यं स्वं भूय एव समाचर ॥२॥। <br>
मत्तोऽन्यदपि देवेश वरं प्रार्थय वांछितम् ॥ <br>
कैलासशिखरं येन गच्छामि त्वरयाऽन्वितः ॥ २२ ॥ <br>
॥ इन्द्र उवाच ॥ ॥ <br>
अनेनैव हि रूपेण तिष्ठ त्वं चात्र शंकर ॥ <br>
त्रैलोक्यरक्षणार्थाय धर्माय च शिवाय च ॥ २३ ॥ <br>
॥ श्रीभगवानुवाच ॥ ॥ <br>
एतद्रूपं मया शक्र कृतं तस्य वधाय वै ॥ <br>
अवध्यः सर्वभूतानां यतोन्येषां मया हतः ॥ २४ ॥ <br>
तस्मादत्रैव ते वाक्यात्स्थास्यामि सुर सत्तम ॥ <br>
अनेनैव तु रूपेण मोक्षदः सर्वदेहिनाम् ॥ २५ ॥ <br>
एवमुक्त्वा विरूपाक्षश्चक्रे कुंडं ततः परम् ॥ <br>
शुद्धस्फटिकसंकाशं सुस्वादुक्षीरवत्प्रियम् ॥ ॥ २६ ॥ <br>
ततः प्रोवाच देवेन्द्रं मेघगंभीरया गिरा ॥ <br>
शृण्वतां सर्वदेवानां भगवांस्त्रिपुरातकः ॥ २७ ॥ <br>
यो मां दृष्ट्वा शुचिर्भूत्वा कुंडमेतत्प्रपश्यति ॥ <br>
त्रिः पीत्वा वामसव्येन द्वाभ्यां चैव ततो जलम् ॥ २८ ॥ <br>
कराभ्यां स पुमान्नूनं तारयेच्च कुलत्रयम् ॥ <br>
अपि पापसमाचारं नरकेऽपि व्यव स्थितम् ॥ २९४ <br>
वामेन मातृकं पक्षं दक्षिणेनाथ पैतृकम् ॥ <br>
उभाभ्यामथ चात्मानं कराभ्यां मद्वचो यथा ॥ ६.१२२.३० ॥ <br>
॥ इन्द्र उवाच ॥ ॥ <br>
अहमागत्य नित्यं त्वां स्वर्गाद्वृषभवाहन ॥ <br>
अत्रस्थं पूजयिष्यामि पास्यामि च तथोदकम् ॥ ३१ ॥ <br>
के दारयामि यत्प्रोक्तं त्वया महिषरूपिणा ॥ <br>
केदार इति नाम्ना त्वं ततः ख्यातो भविष्यसि ॥ ३२ ॥ <br>
॥ श्रीभगवानुवाच ॥ ॥ <br>
यद्येवं कुरुषे शक्र ततो दैत्यभयं न ते ॥ <br>
भविष्यति परं तेजो गात्रे संपत्स्यतेऽखिलम् ॥ ३३ ॥ <br>
एवमुक्तः सहस्राक्षस्ततः प्रासादमुत्तमम् ॥ <br>
तदर्थं निर्मयामास साध्वालोकं मनोहरम् ॥ ३४ ॥ (साध्वालोकं- दर्शनीयतमम्)<br>
ततः प्रणम्य तं देवमनुमन्त्र्य ततः परम् ॥ <br>
जगाम निजमावासं मेरुशृंगाग्रसंस्थितम् ॥ ३५ ॥ <br>
ततश्चागत्य नित्यं स स्वर्गाद्देवस्य शूलिनः ॥ <br>
केदारस्य सुभक्त्याढ्यां पूजां चक्रे समाहितः ॥ ३६ ॥ <br>
मन्त्रोदकं च त्रिः पीत्वा ययौ ब्राह्मणसत्तमाः ॥ <br>
कस्यचित्त्वथ कालस्य यावत्तत्र समाययौ ॥ ३७ ॥ <br>
तावद्धिमेन तत्सर्वं गिरेः शृंगं प्रपूरितम् ॥ <br>
तच्च कुण्डं स देवश्च प्रासादेन समन्वितः ॥ ३८ ॥ <br>
ततो दुःखपरीतात्मा भक्त्या परमया युतः ॥ <br>
तां दिशं प्रणिपत्योच्चैर्जगाम निजमंदिरम् ॥ ३९ ॥ <br>
एवमागच्छतस्तस्य गतं मासचतुष्टयम् ॥ <br>
अपश्यतो महादेवं दिदृक्षागतचेतसः ॥ ६.१२२.४० ॥ <br>
ततः प्राप्ते पुनर्विप्रा घर्मकाले हिमालये ॥ <br>
संयातो दृक्पथं देवः स तथारूपसंस्थितः ॥ ४१ ॥ <br>
ततः पूजां विधायोच्चैश्चातुर्मास्यसमुद्भवाम् ॥ <br>
गीतवाद्यादिकं चक्रे तत्पुरः श्रद्धयान्वितः ॥ ४२ ॥ <br>
अथ देवः समालोक्य तां श्रद्धां तस्य गोपतेः ॥ <br>
प्रोवाच दर्शनं गत्वा भगवांस्त्रिपुरांतकः ॥ ४३ ॥ <br>
परितुष्टोऽस्मि देवेश भक्त्या चानन्ययाऽनया ॥ <br>
तस्मात्प्रार्थय दास्यामि यं कामं हृदिसंस्थितम् ॥४४॥ <br>
॥ शक्र उवाच ॥ ॥ <br>
तव प्रसादात्संजातं ममैश्वर्यमनुत्तमम्॥ <br>
यत्किंचित्त्रिषु लोकेषु तत्सर्वं गृहसंस्थितम्॥४५॥ <br>
तस्माद्यदि प्रसादं मे करोषि वृषभध्वज ॥ <br>
वरं वा यच्छसि प्रीतस्तत्कुरुष्व वचो मम ॥ ४६ ॥ <br>
पर्वतोऽयं भवेद्गम्यो मासानष्टौ सुरेश्वर॥ <br>
यावन्मीनस्थितो भानुः प्रगच्छति श्रुतं मया ॥ ४७ ॥ <br>
ततः परमगम्यश्च हिमपूरेण संवृतः ॥ <br>
यदा स्याच्चतुरो मासान्यावत्कुम्भगतो रविः ॥ ४८ ॥ <br>
संजायतेऽप्यगम्यश्च ममापि त्रिपुरांतक ॥ <br>
किं पुनः स्वल्पसत्त्वानां नरादीनां सुरेश्वर ॥ ४९ ॥ <br>
तस्मात्स्वर्गेऽथ पाताले मर्त्ये वा त्रिदशेश्वर ॥ <br>
कुरुष्वानेनरूपेण स्थितिं मासचतुष्टयम् ॥ <br>
येन न स्यात्प्रतिज्ञाया हानिर्मम सुरेश्वर ॥ ६.१२२.५० ॥ <br>
॥ सूत उवाच ॥ ॥ <br>
ततो देवश्चिरं ध्यात्वा प्रोवाच बलसूदनम् ॥ <br>
परं संतोषमापन्नो मेघनिर्घोषनिःस्वनम् ॥ ॥ ५१ ॥ <br>
आनर्तविषये क्षेत्रं हाटकेश्वरसंज्ञितम्॥ <br>
अस्मदीयं सहस्राक्ष विद्यते धरणीतले ॥ ५२ ॥ <br>
तत्राहं वृश्चिकस्थेऽर्के सदा स्थास्यामि वासव॥ <br>
यावत्कुम्भस्य पर्यंतं तव वाक्यादसंशयम्॥ ५३ ॥ <br>
तस्मात्तत्र द्रुतं गत्वा कृत्वा प्रासादमुत्तमम् ॥ <br>
मम रूपं प्रतिष्ठाप्य कुरुपूजा यथोचिताम् ॥ <br>
येन तत्र निजं तेजो धारयामि तवार्थतः ॥ ५४ ॥ <br>
॥ सूत उवाच ॥ ॥ <br>
एतच्छ्रुत्वा सहस्राक्षो देवदेवस्य शूलिनः ॥ <br>
गत्वा तत्र ततश्चक्रे यद्देवेनेरितं वचः ॥ ५५ ॥ <br>
प्रासादं निर्मयित्वाथ रूपं संस्थाप्य शूलिनः ॥ <br>
कुण्डं चक्रे च तद्रूपं स्वच्छोदकसमावृतम्॥५६॥ <br>
ततश्चाराधयामास पुष्पधूपानुलेपनैः ॥ <br>
स्नात्वा कुण्डेऽपिबत्तोयं त्रिःकृत्वा च यथापुरा ॥ ५७ ॥ <br>
एवं स भगवांस्तत्र शक्रेणाराधितः पुरा ॥ <br>
समायातोऽत्र विप्रेंद्राः सुरम्यात्तु हिमाचलात् ॥ ५८ ॥ <br>
यस्तमाराधयेत्सम्यक्सदा मासचतुष्टयम् ॥ <br>
हिमपातोद्भवे मर्त्यः स शिवाय प्रपद्यते ॥ ५९ ॥ <br>
शेषकालेऽपि यः पूजां करोत्येव सुभक्तितः ॥ <br>
स पापं क्षालयेत्प्राज्ञ आजन्ममरणांतिकम् ॥ ६.१२२.६० ॥ <br>
तत्र गीतं प्रशंसंति नृत्यं चैव पृथग्विधम् ॥ <br>
देवस्य पुरतः प्राज्ञाः सर्वशास्त्रविशारदाः ॥ ६१ ॥ <br>
अत्र श्लोकः पुरा गीतो नारदेन सुरर्षिणा ॥ <br>
तद्वोऽहं कीर्तयिष्यामि श्रूयतां ब्राह्मणोत्तमाः ॥ ६२ ॥ <br>
केदारे सलिलं पीत्वा गयापिडं प्रदाय च ॥ <br>
ब्रह्मज्ञानमथासाद्य पुनर्जन्म न विद्यते ॥ ६३ ॥ <br>
एतद्वः सर्वमाख्यातं केदारस्य च संभवम् ॥ <br>
आख्यानं ब्राह्मणश्रेष्ठाः सर्वपातकनाशनम् ॥ ६४ ॥ <br>
यश्चैतत्छृणुयात्सम्यक्पठेद्वा तस्य चाग्रतः ॥ <br>
श्रावयेद्वापि वा विप्राः सर्वपातकनानम् ॥ <br>
केदारस्य स पापौघैर्मुच्यते तत्क्षणान्नरः ॥ ६५ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखंडे हाटकेश्वरक्षेत्रमाहात्म्ये केदारोत्पत्तिमाहात्म्यवर्णनंनामद्वाविंशत्युत्तरशततमोऽध्यायः ॥ १२२ ॥ ॥ छ ॥ <br>
<br>
<br>
</span>
