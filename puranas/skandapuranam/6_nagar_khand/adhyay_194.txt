<span style="font-size: 14pt; line-height: 200%">॥ सूत उवाच ॥ ॥ <br>
एवं सा तान्वरान्दत्त्वा सर्वेषां शापभागिनाम् ॥ <br>
मौनव्रतपरा भूत्वा निविष्टाऽथ धरातले ॥ १ ॥ <br>
ततो देवगणाः सर्वे तापसाश्च महर्षयः ॥ <br>
साधुसाध्विति तां प्रोच्य ततः प्रोचुरिदं वचः ॥ २ ॥ <br>
एतां देवीप्रसादेन ब्राह्मणानां विशेषतः ॥ <br>
पूजयिष्यंति मर्त्येऽत्र सर्वे लोकाः समाहिताः ॥ ३ ॥ <br>
ब्रह्माणं पूजयित्वा तु पश्चादेनां सुरेश्वरीम् ॥ <br>
पूजयिष्यंति ये मर्त्यास्ते तु यांति परां गतिम् ॥ ४ ॥ <br>
या कन्या पतिसंयोगं संप्राप्यात्र समाहिता ॥ <br>
ततः पादप्रणामं च गायत्र्याश्च करिष्यति ॥ <br>
पतिं प्रजापतिं प्राप्य सा भविष्यत्यसंशयम् ॥ ५ ॥ <br>
सर्वकामसुखोपेता धनधान्यसमन्विता ॥ <br>
या नारी दुर्भगा वंध्या भविष्यति च शोभना ॥ ६ ॥ <br>
॥ ऋषय ऊचुः ॥ ॥ <br>
यदेतद्भवता प्रोक्तं गते पंचोत्तरे शते ॥ <br>
पद्मजानां हरः प्रादादेतत्कथमनुत्त मम् ॥ ७ ॥ <br>
ब्राह्मणेभ्यः स संतुष्टः किंवाऽन्योऽस्ति महेश्वरः ॥ <br>
एतं नः संशयं भूयो यथावद्वक्तुमर्हसि ॥ ८ ॥ <br>
आयुष्यं शंकरस्यापि यत्प्रमाणं तथा हरेः ॥ <br>
ब्रह्मणोऽपि समाचक्ष्व परं कौतूहलं हि नः ॥ ९ ॥ <br>
॥ सूत उवाच ॥ ॥ <br>
अहं वः कीर्तयिष्यामि विस्तरेण द्विजोत्तमाः ॥ <br>
त्रयाणामपि चायुष्यं यत्प्रमाणं व्यवस्थितम् ॥ ६.१९४.१० ॥ <br>
निमेषस्य चतुर्भागस्त्रुटिः स्यात्तद्द्वयं लवः ॥ <br>
लवद्वयं कला प्रोक्ता काष्ठा तु दशपंचभिः ॥ ११ ॥ <br>
त्रिंशत्काष्ठां कलामाहुः क्षणस्त्रिंशत्कलो मतः ॥<br>
मुहूर्तमानं मौहूर्ता वदंति द्वादशक्षणम् ॥ १२ ॥ <br>
त्रिंशन्मुहूर्तमुद्दिष्टमहोरात्रं मनीषिभिः ॥ <br>
मासस्त्रिंशदहोरात्रैर्द्वौ मासावृतुसंज्ञितः ॥ १३ ॥ <br>
ऋतुत्रयं चायनं च अयने द्वे तु वत्सरम् ॥ <br>
दैविकं च भवेत्तच्च ह्यहोरात्रं द्विजोत्तमाः ॥ १४ ॥ <br>
उत्तरं चायनं तत्र दिनं रात्रिस्तथाऽपरम्॥ <br>
लक्षैः सप्तदशाख्यैस्तु मनुष्याणां च वत्सरैः ॥ १५ ॥ <br>
अष्टाविंशतिभिश्चैव सहस्रैस्तु तथा परैः ॥ <br>
आद्यं कृतयुगं चैव तद्भ विष्यति सद्द्विजाः ॥ १६ ॥ <br>
ततो द्वादशभिर्लक्षैः षोडशानां सहस्रकैः ॥ <br>
त्रेतायुगं समादिष्टं द्वितीयं द्विजसत्तमाः ॥ १७ ॥ <br>
द्वापरं चाष्टभिर्लक्षैस्तृ तीयं परिकीर्तितम् ॥ <br>
चतुःषष्टिसहस्रैस्तु यथावत्परिसंख्यया ॥ १८ ॥ <br>
चतुर्लक्षं समादिष्टं युगं कलिसमुद्भवम् ॥ <br>
द्वात्रिंशता सहस्रैस्तु चतुर्थं तद्विदुर्बुधाः ॥ १९॥ <br>
चतुर्युगसहस्रेण दिनं पैतामहं भवेत् ॥ <br>
तेषां त्रिंशद्दिनैर्मासो मासैर्द्वादशभिर्वत्सरो भवेत् ॥६.१९४.२॥। <br>
ब्रह्मा तेषां शतं यावत्स जीवति पितामहः ॥ <br>
सांप्रतं चाष्टवर्षीयः षण्मासश्चैव संस्थितः ॥२१॥ <br>
प्रतिपद्दिवसस्यास्य प्रथमस्य तथा गतम् ॥ <br>
यामद्वयं शुक्रवारे वर्तमाने महात्मनः ॥ ॥२२॥<br>
ब्रह्मणो वर्षमात्रेण दिनं वैष्णवमुच्यते ॥२३॥ <br>
सोपि वर्षशतंयावदात्ममानेन जीवति ॥ <br>
पंचपचाशदादिष्टास्तस्य जातस्य वत्सराः ॥ २४ ॥ <br>
तिथयः पंच यामार्द्धं सोमवारेण संगतम् ॥ <br>
वैष्णवेन तु वर्षेण दिनं माहेश्वरं भवेत् ॥ २५ ॥ <br>
शिवो वर्षशतं यावत्तेन रूपेण च स्थितः ॥ <br>
यावदुच्छ्वसितं वक्त्रं सदाशिवसमुद्भवम् ॥ २६ ॥ <br>
पश्चाच्छक्तिं समभ्येति यावन्निश्वसितं भवेत् ॥ <br>
निश्वासोच्छ्वसितानां च सर्वेषामेव देहिनाम् ॥ २७ ॥ <br>
ब्रह्मविष्णुशिवानां च गन्धर्वोरगरक्षसाम् ॥ <br>
एकविंशत्सहस्राणि शतैः षड्भिः शतानि च ॥ २८ ॥ <br>
अहोरात्रेण चोक्तानि प्रमाणे द्विज सत्तमाः ॥ <br>
षड्भिरुच्छ्वासनिश्वासैः पलमेकं प्रवर्तते ॥ २९ ॥ <br>
नाडी षष्टिपला प्रोक्ता तासां षष्ट्या दिनं निशा ॥ <br>
निश्वासोच्छ्वसितानां च परिसंख्या न विद्यते ॥ <br>
सदाशिवसमुत्थानामेतस्मात्सोऽक्षयः स्मृतः ॥ ६.१९४.३० ॥ <br>
अन्येऽपि ये प्रगच्छंति ब्रह्मज्ञानसमन्विताः ॥ <br>
अक्षयास्तेऽपि जायंते सत्यमेतन्मयोदितम् ॥ ३१ ॥ <br>
॥ ऋषय ऊचुः ॥ ॥ <br>
यद्येवं सूतपुत्रात्र ब्रह्मविष्णुमहेश्वराः ॥ <br>
आत्मवर्षशते पूर्णे यांति नाशमसंशयम् ॥ ॥ ३२ ॥ <br>
तत्कथं मानुषाणां च मर्त्यलोकेल्पजीविनाम् ॥ <br>
कथयंति च ये मुक्तिं विद्वांसश्चैव सूतज ॥ ३३ ॥ <br>
नूनं तेषां मृषा वादो मोक्षमार्गसमु द्भवः ॥ ३४ ॥ <br>
॥ सूत उवाच ॥ ॥ <br>
अनादिनिधनः कालः संख्यया परिवर्जितः ॥ <br>
असंख्याता गता मोक्षं ब्रह्मविष्णुमहेश्वराः ॥ ३५ ॥ <br>
निजे वर्षशते पूर्णे वालुकारेणवो यथा ॥ <br>
निजमानेन या श्रद्धा ब्रह्मज्ञानसमुद्भवा ॥ <br>
तेषां चेन्मानुषाणां च तन्मुक्तिः स्यादसंशयम् ॥ ३६॥ <br>
यथैते दंशमशका मानुषाणां च कीटकाः ॥ <br>
जायंते च म्रियंते च गण्यंते नैव कुत्रचित् ॥ <br>
इन्द्रादीनां तथा मर्त्याः संभाव्या जगतीतले ॥ ३७ ॥ <br>
देवानां च यथा मर्त्याः कीटस्थाने च संस्थिताः ॥ <br>
तथा देवा अपि ज्ञेया ब्रह्मणोऽव्यक्तजन्मनः ॥ ३८ ॥ <br>
ब्रह्मणस्तु यथा देवाः कीटस्थाने व्यवस्थिताः ॥ <br>
तथा ब्रह्मापि विष्णोश्च कीटस्थाने व्यवस्थितः ॥ ३९ ॥ <br>
पितामहो यथा विष्णोः कीटस्थाने व्यवस्थितः ॥ <br>
तथा स शिवशक्तिभ्यां परिज्ञेयो द्विजोत्तमाः ॥ ६.१९४.४० ॥ <br>
यथा विष्णुः कृमिर्ज्ञेयस्ताभ्यामेव द्विजोत्तमाः ॥ <br>
सदाशिवस्य विज्ञेयौ तथा तौ कृमिरूपकौ ॥ ४१ ॥ <br>
एवं च विविधैर्यज्ञैः श्रद्धा पूतेन चेतसा ॥ <br>
ब्रह्मज्ञानात्परं यांति सदाशिवसमुद्भवम् ॥ ४२ ॥ <br>
अग्निष्टोमादिभिर्यज्ञैः कृतैः संपूर्णदक्षिणैः ।। <br>
तदर्थं ते दिवं यांति भुक्त्वा भोगान्पृथग्विधान् ॥ ४३ ॥ <br>
क्षये च पुनरायांति सुकृतस्य महीतले ॥ <br>
ब्रह्मज्ञानात्परं प्राप्य पुनर्जन्म न विद्यते ॥ ४४ ॥ <br>
तस्मात्सर्वप्रयत्नेन तत्राभ्यासं समा चरेत् ॥ <br>
जन्मभिर्बहुभिः पश्चाच्छनैर्मुक्तिमवाप्नुयात् ॥ ४५ ॥ <br>
एकजन्मनि संप्राप्तो लेशो ज्ञानस्य तस्य च ॥ <br>
द्वितीये द्विगुणस्तस्य तृतीये त्रिगु णो भवेत् ॥ ४६ ॥ <br>
एकोत्तरो भवेदेवं सदा जन्मनिजन्मनि ॥ ४७ ॥ <br>
॥ ऋषय ऊचुः ॥ ॥ <br>
ब्रह्मज्ञानस्य संप्राप्तिर्मर्त्यानां जायते कथम् ॥ <br>
एतन्नः सर्वमाचक्ष्व यदि त्वं वेत्सि सूतज ॥ ४८ ॥ <br>
।। सूत उवाच ॥ ॥ <br>
का शक्तिर्मम वक्तव्ये ज्ञाने मर्त्यसमुद्भवे ॥ <br>
स्वयमेव न यो वेत्ति स परस्य वदेत्कथम् ॥ ४९ ॥ <br>
उपदेशः परं यो मे पित्रा दत्तो द्विजोत्तमाः ॥ <br>
तमहं वः प्रवक्ष्यामि ब्रह्मज्ञानसमुद्भवम् ॥ ६.१९४.५० ॥ <br>
हाटकेश्वरजे क्षेत्रे ह्यस्ति तीर्थद्वयं शुभम् ॥ <br>
कुमारिकाभ्यां विहितं ब्रह्मज्ञानप्रदं नृणाम् ॥ ५१ ॥ <br>
ब्राह्मण्या चैव शूद्र्या च कुमारीभ्यां विनिर्मितम् ॥ <br>
अष्टम्यां च चतुर्दश्यां यस्ताभ्यां स्नानमाचरेत् ॥ ५२ ॥ <br>
पश्चात्पूजयते भक्त्त्या प्रसिद्धे सिद्धिपादुके ॥ <br>
सुगुप्ते गर्तमध्यस्थे कुमार्या परिपूजिते ॥ ५३ ॥ <br>
तस्य संवत्सरस्यान्ते ब्रह्मज्ञानं प्रजायते ॥ <br>
शक्त्या विनिहिते ते च स्वदर्शनविवृद्धये ॥ ५४ ॥ <br>
लोकानां मुक्तिकामानां ब्रह्मज्ञानसुखावहे ॥ <br>
मम तातो गतस्तत्र ततश्च ज्ञानवान्स्थितः ॥ ५५ ॥ <br>
तस्यादेशादहं तत्र गतः संवत्सरं स्थितः ॥ <br>
पादुके पूजयामास ततो ज्ञानं च संस्थितम् ॥ ५६ ॥ <br>
यत्किञ्चिद्वा श्रुतं लोके पुराणाग्र्यं व्यवस्थितम् ॥ <br>
वर्तमानं भविष्यच्च तदहं वेद्मि भो द्विजाः ॥ ५७ ॥ <br>
तत्प्रसादादसंदिग्धं प्रमाणं चात्र संस्थितम् ॥ <br>
मुक्त्वैकं वेदपठनं सूतत्वं च यतो मयि ॥ ५८ ॥ <br>
तस्यापि वेद्मि सर्वार्थं भर्तृयज्ञो यथा मुनिः ॥ <br>
अस्मादत्रैव गच्छध्वं यदि मुक्तेः प्रयोजनम् ॥ ॥ ५९ ॥ <br>
किमेतैः स्वर्गदैः सत्रैः पुनरावृत्तिकारकैः ॥ <br>
आराधयध्वं ते गत्वा पादुके सिद्धिदे नृणाम् ॥ <br>
येन संवत्सरस्यान्ते ब्रह्मज्ञानं प्रजायते ॥ ॥ ६.१९४.६० ॥ <br>
॥ ऋषय ऊचुः ॥ ॥ <br>
साधुसाधु महाभाग ह्युपदेशः कृतो महान् ॥ <br>
तेन संतारिताः सर्वे वयं संसारसागरात् ॥ ६१ ॥ <br>
यास्यामोऽपि वयं तत्र सत्रे द्वादशवार्षिके ॥ <br>
समाप्तेऽस्मिन्न संदेहः सर्वे च कृतनिश्चयाः ॥ ६२ ॥ <br>
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये ब्रह्मज्ञानप्राप्त्यर्थं कुमारिकातीर्थद्वयगर्तक्षेत्रस्थपादुकामाहात्म्यवर्णनंनाम चतुर्णवत्युत्तरशततमोऽध्यायः ॥ ॥ १९४ ॥<br>
<br>
<br>
</span>
