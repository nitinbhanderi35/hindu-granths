<span style="font-size: 14pt; line-height: 200%">॥ सूत उवाच ॥ ॥ <br>
एतस्मिन्नंतरे सर्वेर्नागरैर्ब्राह्मणोत्तमैः ॥ <br>
प्रेषितो मध्यगस्तत्र गर्तातीर्थसमुद्भवः ॥ १ ॥ <br>
रेरे मध्यग गत्वा त्वं ब्रूहि तं कुपितामहम् ॥ <br>
विप्रवृत्ति प्रहंतारं नीतिमार्गविवर्जितम् ॥ २ ॥ <br>
एतत्क्षेत्रं प्रदत्तं नः पूर्वेषां च द्विजन्मनाम् ॥ <br>
महेश्वरेण तुष्टेन पूरिते सर्पजे बिले ॥ ३ ॥ <br>
तस्य दत्तस्य चाद्यैव पितामहशतं गतम् ॥ <br>
पंचोत्तरमसन्दिग्धं यावत्त्वं कुपितामह ॥ ४ ॥ <br>
न केनापि कृतोऽस्माकं तिरस्कारो यथाऽधुना ॥ <br>
त्वां मुक्त्वा पापकर्माणं न्यायमार्गविवर्जितम् ॥ ५ ॥ <br>
नागरैर्ब्राह्मणैर्बाह्यं योऽत्र यज्ञं समाचरेत् ॥ <br>
श्राद्धं वा स हि वध्यः स्यात्सर्वेषां च द्विजन्मनाम् ॥ ६ ॥ <br>
न तस्य जायते श्रेयस्तत्समुत्थं कथंचन ॥ <br>
एतत्प्रोक्तं तदा तेन यदा स्थानं ददौ हि नः ॥ ७ ॥ <br>
तस्माद्यत्कुरुषे यज्ञं ब्राह्मणैर्नागरैः कुरु ॥ <br>
नान्यथा लप्स्यसे कर्तुं जीवद्भिर्नागरैर्द्विजैः ॥ ८ ॥ <br>
एवमुक्तस्ततो गत्वा मध्यगो यत्र पद्मजः ॥ <br>
यज्ञमण्डपदूरस्थो ब्राह्मणैः परिवारितः ॥ ९ ॥ <br>
यत्प्रोक्तं नागरैः सर्वैः सविशेषं तदा हि सः ॥ <br>
तच्छ्रुत्वा पद्मजः प्राह सांत्वपूर्वमिदं वचः ॥ ६.१८१.१० ॥ <br>
मानुषं भावमापन्न ऋत्विग्भिः परिवारितः ॥ <br>
त्वया सत्यमिदं प्रोक्तं सर्वं मध्यगसत्तम ॥ ११ ॥ <br>
किं करोमि वृताः सर्वे मया ते यज्ञकर्मणि ॥ <br>
ऋत्विजोऽध्वर्यु पूर्वा ये प्रमादेन न काम्यया ॥ १२ ॥ <br>
तस्मादानय तान्सर्वानत्र स्थाने द्विजोत्तमान् ॥ <br>
अनुज्ञातस्तु तैर्येन गच्छामि मखमण्डपे ॥ १३ ॥ ॥ <br>
॥ मध्यग उवाच ॥ ॥ <br>
त्वं देवत्वं परित्यज्य मानुषं भावमाश्रितः ॥ <br>
तत्कथं ते द्विजश्रेष्ठाः समागच्छंति तेंऽतिकम् ॥ १४ ॥ <br>
श्रेष्ठा गावः पशूनां च यथा पद्मसमुद्भव ॥ <br>
विप्राणामिह सर्वेषां तथा श्रेष्ठा हि नागराः ॥ १५ ॥ <br>
तत्माच्चेद्वांछसि प्राप्तिं त्वमेतां यज्ञसंभवाम् ॥ <br>
तद्भक्त्यानागरान्सर्वान्प्रसादय पितामह ॥ १६ ॥ <br>
॥ सूत उवाच ॥ ॥ <br>
तच्छ्रुत्वा पद्मजो भीत ऋत्विग्भिः परिवारितः ॥ <br>
जगाम तत्र यत्रस्था नागराः कुपिता द्विजाः ॥१७॥ <br>
प्रणिपत्य ततः सर्वान्विनयेन समन्वितः ॥ <br>
प्रोवाच वचनं श्रुत्वा कृतांजलिपुटः स्थितः॥१८॥<br>
जानाम्यहं द्विजश्रेष्ठाः क्षेत्रेऽस्मिन्हाट केश्वरे ॥ <br>
युष्मद्बाह्यं वृथा श्राद्धं यज्ञकर्म तथैव च ॥ १९ ॥ <br>
कलिभीत्या मयाऽऽनीतं स्थानेऽस्मिन्पुष्करं निजम् ॥ <br>
तीर्थं च युष्मदीयं च निक्षेपोऽ यंसमर्पितः ॥ ६.१८१.२० ॥ <br>
ऋत्विजोऽमी समानीता गुरुणा यज्ञसिद्धये ॥ <br>
अजानता द्विजश्रेष्ठा आधिक्यं नागरात्मकम् ॥ २१ ॥ <br>
तस्माच्च क्षम्यतां मह्यं यतश्च वरणं कृतम् ॥ <br>
एतेषामेव विप्राणामग्निष्टोमकृते मया ॥ २२ ॥ <br>
एतच्च मामकं तीर्थं युष्माकं पापनाशनम् ॥ <br>
भविष्यति न सन्देहः कलिकालेऽपि संस्थिते ॥ २३ ॥ <br>
॥ ब्राह्मणा ऊचुः ॥ ॥ <br>
यदि त्वं नागरैर्बाह्यं यज्ञं चात्र करिष्यसि ॥ <br>
तदन्येऽपि सुराः सर्वे तव मार्गानुयायि नः ॥ <br>
भविष्यन्ति तथा भूपास्तत्कार्यो न मखस्त्वया ॥ २४ ॥ <br>
यद्येवमपि देवेश यज्ञकर्म करिष्यसि ॥ <br>
अवमन्य द्विजान्सर्वाक्षिप्रं गच्छास्मदंतिकात् ॥ २५ ॥ <br>
॥ ब्रह्मोवाच ॥ ॥ <br>
अद्यप्रभृति यः कश्चिद्यज्ञमत्र करिष्यति ॥ <br>
श्राद्धं वा नागरैर्बाह्यं वृथा तत्संभविष्यति ॥२६॥<br>
नागरोऽपि च यो न्यत्र कश्चिद्यज्ञं करिष्यति ॥ <br>
एतत्क्षेत्रं परित्यज्य वृथा तत्संभविष्यति ॥ २७ ॥ <br>
मर्यादेयं कृता विप्रा नागराणां मयाऽधुना ॥ <br>
कृत्वा प्रसादमस्माकं यज्ञार्थं दातुमर्हथ ॥ <br>
अनुज्ञां विधिवद्विप्रा येन यज्ञं करोम्यहम् ॥ २८ ॥ <br>
॥ सूत उवाच ॥ ॥ <br>
ततस्तैर्ब्राह्मणैस्तुष्टैरनुज्ञातः पितामहः ॥ <br>
चकार विधिवद्यज्ञं ये वृता ब्राह्मणाश्च तैः ॥ २९ ॥ <br>
विश्वकर्मा समागत्य ततो मस्तकमण्डनम् ॥ <br>
चकार ब्राह्मणश्रेष्ठा नागराणां मते स्थितः ॥ ६.१८१.३० ॥ <br>
ब्रह्मापि परमं तोषं गत्वा नारदमब्रवीत् ॥ <br>
सावित्रीमानय क्षिप्रं येन गच्छामि मण्डपे ॥ ३१ ॥ <br>
वाद्यमानेषु वाद्येषु सिद्धकिन्नरगुह्यकैः ॥ <br>
गन्धर्वैर्गीतसंसक्तैर्वेदोच्चारपरैर्द्विजैः ॥ <br>
अरणिं समुपादाय पुलस्त्यो वाक्यमब्रवीत् ॥ ३२ ॥ <br>
पत्नी ३ पत्नीति विप्रेन्द्राः प्रोच्चैस्तत्र व्यवस्थिताः ॥ ३३ ॥ <br>
एतस्मिन्नंतरे ब्रह्मा नारदं मुनिसत्तमम्॥ <br>
संज्ञया प्रेषयामास पत्नी चानीयतामिति ॥ ३४ ॥ <br>
सोऽपि मंदं समागत्य सावित्रीं प्राह लीलया ॥<br>
युद्धप्रियोंऽतरं वांछन्सावित्र्या सह वेधसः [। ३५ ॥ <br>
अहं संप्रेषितः पित्रा तव पार्श्वे सुरेश्वरि ॥ <br>
आगच्छ प्रस्थितः स्नातः सांप्रतं यज्ञमण्डपे ॥ ३६ ॥ <br>
परमेकाकिनी तत्र गच्छमाना सुरेश्वरि ॥ <br>
कीदृग्रूपा सदसि वै दृश्यसे त्वमनाथवत् ॥ ३७ ॥ <br>
तस्मादानीयतां सर्वा याः काश्चिद्देवयोषितः ॥ <br>
याभिः परिवृता देवि यास्यसि त्वं महामखे ॥ ३८ ॥ <br>
एवमुक्त्वा मुनिश्रेष्ठो नारदो मुनिसत्तमः ॥ <br>
अब्रवीत्पितरं गत्वा तातांबाऽऽकारिता मया ॥ ३९ ॥ <br>
परं तस्याः स्थिरो भावः किंचित्संलक्षितो मया ॥ <br>
तस्य तद्वचनं श्रुत्वा ततो मन्युसमन्वितः॥६.१८१.४॥। <br>
पुलस्त्यं प्रेषयामास सावित्र्या सन्निधौ ततः ॥ <br>
गच्छ वत्स त्वमानीहि स्थानं सा शिथिलात्मिका ॥ <br>
सोमभारपरिश्रांतं पश्य मामूर्ध्वसंस्थितम्॥४१॥<br>
एष कालात्ययो भावि यज्ञकर्मणि सांप्रतम्॥ <br>
यज्ञयानमुहूर्तोऽयं सावशेषो व्यवस्थितः ॥४२॥ <br>
तस्य तद्वचनं श्रुत्वा पुलस्त्यः सत्वरं ययौ ॥ <br>
सावित्री तिष्ठते यत्र गीतनृत्यसमाकुला ॥ ४३ ॥ <br>
ततः प्रोवाच किं देवि त्वं तिष्ठसि निराकुला ॥ <br>
यज्ञयानोचितः कालः सोऽयं शेषस्तु तिष्ठति ॥४४॥ <br>
तस्मादागच्छ गच्छामस्तातः कृच्छ्रेण तिष्ठति॥ <br>
सोमभारार्द्दितश्चोर्ध्वं सर्वैर्देवैः समावृतः ॥४५॥ <br>
॥ सावित्र्युवाच ॥ ॥ <br>
सर्वदेववृतस्तात तव तातो व्यवस्थितः ॥<br>
एकाकिनी कथं तत्र गच्छाम्यहमनाथवत् ॥४६॥ <br>
तद्ब्रूहि पितरं गत्वा मुहूर्तं परिपाल्यताम् ॥४७॥ <br>
यावदभ्येति शक्राणी गौरी लक्ष्मीस्तथा पराः॥ <br>
देवकन्याः समाजेऽत्र ताभिरेष्याम्यह८द्रुतम् ॥ ४८ ॥ <br>
सर्वासां प्रेषितो वायुर्निमत्रणकृते मया ॥ <br>
आगमिष्यन्ति ताः शीघ्रमेवं वाच्यः पिता त्वया ॥४९॥ <br>
॥ सूत उवाच ॥ ॥ <br>
सोऽपि गत्वा द्रुतं प्राह सोमभारार्दितं विधिम्॥ <br>
नैषाभ्येति जगन्नाथ प्रसक्ता गृहकर्मणि ॥ ६.१८१.५० ॥ <br>
सा मां प्राह च देवानां पत्नीभिः सहिता मखे ॥ <br>
अहं यास्यामि तासां च नैकाद्यापि प्रदृश्यते ॥ ५१ ॥ <br>
एवं ज्ञात्वा सुरश्रेष्ठ कुरु यत्ते सुरोचते ॥ <br>
अतिक्रामति कालोऽयं यज्ञयानसमुद्रवः ॥ <br>
तिष्ठते च गृहव्यग्रा सापि स्त्री शिथिलात्मिका ॥ ५२ ॥ <br>
तच्छ्रुत्वा वचनं तस्य पुलस्त्यस्य पितामहः ॥ <br>
समीपस्थं तदा शक्रं प्रोवाच वचनं द्विजाः ॥ ५३ ॥ <br>
॥ ब्रह्मोवाच ॥ ॥ <br>
शक्र नायाति सावित्री सापि स्त्री शिथिलात्मिका ॥ <br>
अनया भार्यया यज्ञो मया कार्योऽयमेव तु ॥ ५४ ॥ <br>
गच्छ शक्र समानीहि कन्यां कांचित्त्वरान्वितः ॥ <br>
यावन्न क्रमते कालो यज्ञयानसमुद्भवः ॥ ५५ ॥ <br>
पितामहवचः श्रुत्वा तदर्थं कन्यका द्विजाः ॥ <br>
शक्रेणासादिता शीघ्रं भ्रममाणा समीपतः ॥ ५६ ॥ <br>
अथ तक्रघटव्यग्रमस्तका तेन वीक्षिता ॥ <br>
कन्यका गोपजा तन्वी चंद्रास्या पद्मलोचना ॥ ५७ ॥ <br>
सर्वलक्षणसंपूर्णा यौवनारंभमाश्रिता ॥ <br>
सा शक्रेणाथ संपृष्टा का त्वं कमललोचने ॥ ५८ ॥ <br>
कुमारी वा सनाथा वा सुता कस्य ब्रवीहि नः ॥ ५९ ॥ <br>
॥ कन्यो वाच ॥ ॥ <br>
गोपकन्यास्मि भद्रं ते तक्रं विक्रेतुमागता ॥ <br>
यदि गृह्णासि मे मूल्यं तच्छीघ्रं देहि मा चिरम् ॥ ६.१८१.६० ॥ <br>
तच्छ्रुत्वा त्रिदिवेन्द्रोऽपि मत्वा तां गोपकन्यकाम् ॥ <br>
जगृहे त्वरया युक्तस्तक्रं चोत्सृज्य भूतले ॥ ६१ ॥ <br>
अथ तां रुदतीं शक्रः समादाय त्वरान्वितः ॥ <br>
गोवक्त्रेण प्रवेश्याथ गुह्येनाकर्षयत्ततः ॥ ६२ ॥ <br>
एवं मेध्यतमां कृत्वा संस्नाप्य सलिलैः शुभैः ॥ <br>
ज्येष्ठकुण्डस्य विप्रेन्द्राः परिधाय्य सुवाससी ॥ ६३ ॥ <br>
ततश्च हर्षसंयुक्तः प्रोवाच चतुराननम् ॥ <br>
द्रुतं गत्वा पुरो धृत्वा सर्वदेवसमागमे ॥ ६४ ॥ <br>
कन्यकेयं सुरश्रेष्ठ समानीता मयाऽधुना ॥ <br>
तवार्थाय सुरूपांगी सर्वलक्षणलक्षिता ॥ ६५ ॥ <br>
गोपकन्या विदित्वेमां गोवक्त्रेण प्रवेश्य च ॥ <br>
आकर्षिता च गुह्येन पावनार्थं चतुर्मुख ॥ ६६ ॥ <br>
॥ श्रीवासुदेव उवाच ॥ ॥ <br>
गवां च ब्राह्मणानां च कुलमेकं द्विधा कृतम् ॥ <br>
एकत्र मंत्रास्तिष्ठंति हविरन्यत्र तिष्ठति ॥ ६७ ॥ <br>
धेनूदराद्विनिष्क्रांता तज्जातेयं द्विजन्मनाम् ॥ <br>
अस्याः पाणिग्रहं देव त्वं कुरुष्व मखाप्तये ॥ ६८ <br>
यावन्न चलते कालो यज्ञयानसमुद्भवः ॥ ६९ ॥ <br>
॥ रुद्र उवाच ॥ ॥ <br>
प्रविष्टा गोमुखे यस्मादपानेन विनिर्गता ॥ <br>
गायत्रीनाम ते पत्नी तस्मादेषा भविष्यति ॥ ६.१८१.७० ॥ <br>
॥ ब्रह्मोवाच ॥ ॥ <br>
वदन्तु ब्राह्मणाः सर्वे गोपकन्याप्यसौ यदि ॥ <br>
संभूय ब्राह्मणीश्रेष्ठा यथा पत्नी भवेन्मम ॥ ७१ ॥ <br>
॥ ब्राह्मणा ऊचुः ॥ ॥ <br>
एषा स्याद्ब्राह्मणश्रेष्ठा गोपजातिविवर्जिता ॥ <br>
अस्मद्वाक्याच्चतुर्वक्त्र कुरु पाणिग्रहं द्रुतम् ॥ ७२ ॥ <br>
॥ सूत उवाच ॥ ॥ <br>
ततः पाणिग्रहं चक्रे तस्या देवः पितामहः ॥ <br>
कृत्वा सोमं ततो मूर्ध्नि गृह्योक्तविधिना द्विजाः ॥ ७३ ॥ <br>
संतिष्ठति च तत्रस्था महादेवी सुपावनी ॥ <br>
अद्यापि लोके विख्याता धनसौभाग्यदायिनी ॥ ॥ ७४ ॥<br>
यस्तस्यां कुरुते मर्त्यः कन्यादानं समाहितः ॥ <br>
समस्तं फलमाप्नोति राजसूयाश्वमेधयोः ॥ ७९ ॥ <br>
कन्या हस्तग्रहं तत्र याऽऽप्नोति पतिना सह ॥ <br>
सा स्यात्पुत्रवती साध्वी सुखसौभाग्यसंयुता ॥ ७६ ॥ <br>
पिंडदानं नरस्तस्यां यः करोति द्विजोत्तमाः ॥ <br>
पितरस्तस्य संतुष्टास्तर्पिताः पितृतीर्थवत् ॥ ७७ ॥ <br>
इति श्रीस्कादे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये गायत्रीविवाहे गायत्रीतीर्थमाहात्म्यवर्णनंनामैकाशीत्युत्तरशततमोअध्यायः ॥ १८१ ॥<br>
<br>
<br>
</span>
