<span style="font-size: 14pt; line-height: 200%">ब्रह्मोवाच॥ <br>
कार्तिकेयश्च पार्वत्याः प्राणेभ्यश्चातिवल्लभः॥ <br>
संक्रीडति समीपस्थो नानाचेष्टाभिरुद्यतः॥१॥ <br>
रक्तकांतिर्महातेजाः षण्मुखोऽद्भुत विक्रमः॥ <br>
क्वचिद्गायति चात्यर्थं क्वचिन्नृत्यति स्वेच्छया॥२॥ <br>
मातरं पितरं दृष्ट्वा विनयावनतः क्वचित्॥ <br>
क्वचिच्च गंगापुलिने सिकतालेपनाकृतिः॥३॥ <br>
गणैः सह विचिन्वानो विविधान्वनभूरुहान्॥ <br>
एवं प्रक्रीडितस्तस्य दिवसाः पंच जज्ञिरे॥४॥ <br>
ततो देवा महेन्द्राद्यास्तारकत्रासविद्रुताः॥ <br>
स्तुवन्तः शंकरं सर्वे तारकस्य जिघृक्षया॥५॥ <br>
चक्रुः कुमारं सेनान्यं जाह्नव्यां स्वगणैः सुराः॥ <br>
सस्वनुर्देववाद्यानि पुष्पवर्षं पपात ह॥६॥ <br>
वह्निस्तु स्वां ददौ शक्तिं हिमवान्वाहनं ददौ॥ <br>
सर्वदेवसमुद्भूतगणकोटिसमावृतः॥७॥ <br>
प्रणम्य मुनिसंघेभ्यः प्रययौ रिपुविग्रहे॥ <br>
ताम्रवत्यां नगर्यां च शंखं दध्मौ प्रतापवान्॥८॥ <br>
ततस्तारकसैन्यस्य दैत्यदानवकोटयः॥ <br>
समाजग्मुस्तस्य पुराच्छंखनादभयातुराः॥९॥ <br>
स्ववाहनसमारूढाः संयता बलदर्पिताः॥ <br>
देवाः सर्वेऽपि युयुधुः स्कन्दतेजोपबृंहिताः॥६.२६४.१०॥ <br>
तदा दानवसैन्यानि निजघान च सर्वशः॥ <br>
विष्णुचक्रेण ते छिन्नाः पेतुरुर्व्यां सहस्रशः॥११॥ <br>
ततो भग्नाश्च शतशो दानवा निहतास्तदा॥ <br>
नद्यः शोणितसंभूता जाता बहुविधामुने॥१२॥ <br>
तद्भग्नं दानवबलं दृष्ट्वा स युयुधे रणे॥ <br>
बभंज सद्यो देवेशो बाणजालैरनेकधा॥१३॥ <br>
शक्तिनायुध्य गंगिन्याश्चिक्षेप कृष्णप्रेरिताः॥ <br>
सरथं च सयंतारं चक्रे तं भस्मसात्क्षणात्॥१४॥ <br>
शेषाः पातालमगमन्हतं दृष्ट्वाऽथ तारकम्॥ <br>
ततो देवगणाः सर्वे शसंसुस्तस्य विक्रमम्॥ १५॥ <br>
देवदुन्दुभयो नेदुः पुष्पवृष्टिस्तथाऽभवत्॥ <br>
ते लब्धविजयाः सर्वे महेश्वरपुरोगमाः॥ १६॥ <br>
सिषिचुः सर्वदेवानां सेनापत्ये षडाननम्॥ <br>
ततः स्कंदं समालिंग्य पार्वती हर्षगद्गदा॥१७॥ <br>
मांगल्यानि तदा चक्रे स्वसखीभिः समावृता॥ <br>
एवं च तारकं हत्वा सप्तमेऽहनि बालकः॥१८॥ <br>
मंदराचलमासाद्य पितरौ संप्रहर्षयन्॥ <br>
उवाच सकलं स्कन्दः परमानंदनिर्भरः॥१९॥ <br>
काले दारक्रियां तस्य चिन्तयामास शंकरः॥ <br>
स उवाच प्रसन्नात्मा गांगेयममितद्युतिम्॥६.२६४.२०॥ <br>
प्राप्तः कालस्तव विभो पाणिग्रहणसंमतः॥ <br>
कुरु दारान्समासाद्य धर्मस्ते पुंससंमतः॥२१। <br>
क्रीडस्व विविधैर्भोगैर्विमानैः सह कामिकैः॥ <br>
तच्छ्रुत्वा भगवान्स्कन्दः पितरं वाक्यमब्रवीत्॥ <br>
अहमेव हि सर्वत्र दृश्यः सर्वगणेषु च॥ <br>
दृश्यादृश्यपदार्थेषु किं गृह्णामि त्यजामि किम्॥२३॥ <br>
याः स्त्रियः सकला विश्वे पार्वत्या ताः समा हि मे॥ <br>
नराः सर्वेऽपि देवेश भवद्वत्तान्विलोकये॥२४॥ <br>
त्वं गुरुर्मां च रक्षस्व पुनर्नरकमज्जनात्॥ <br>
येन ज्ञातमिदं ज्ञानं त्वत्प्रसादादखंडितम्॥२५॥ <br>
पुनरेव महाघोरसंसाराब्धौ निमज्जये॥ <br>
दीपहस्तो यथा वस्तु दृष्ट्वा तत्करणं त्यजेत्॥२६॥ <br>
तथा ज्ञानमधिप्राप्य योगी त्यजति संसृतिम्॥ <br>
ज्ञात्वा सर्वगतं ब्रह्म सर्वज्ञ परमेश्वर॥२७॥ <br>
निवर्त्तंते क्रियाः सर्वा यस्य तं योगिनं विदुः॥ <br>
विषये लुब्धचित्तानां वनेऽपि जायते रतिः॥२८॥ <br>
सर्वत्र समदृष्टीनां गेहे मुक्तिर्हि शाश्वती॥ <br>
ज्ञानमेव महेशान मनुष्याणां सुदुर्लभम्॥२९॥ <br>
लब्धं ज्ञानं कथमपि पंडितो नैव पातयेत्॥ <br>
नाहमस्मि न माता मे न पिता न च बांधवः॥६.२६४.३०॥ <br>
ज्ञानं प्राप्य पृथक्भावमापन्नो भुवनेष्वहम्॥ <br>
प्राप्यं भागमिदं दैवात्प्रभावात्तव नार्हसि॥३१॥ <br>
वक्तुमेवंविधं वाक्यं मुमुक्षोर्मे न संशयः॥ <br>
यदाग्रहपरा देवी पुनःपुनरभाषत॥३२॥ <br>
तदा तौ पितरौ नत्वा गतोऽसौ क्रौञ्चपर्वतम्॥ <br>
तत्राश्रमे महापुण्ये चचार परमं तपः॥३३॥ <br>
जजाप परमं ब्रह्म द्वादशाक्षरबीजकम्॥ <br>
पूर्वं ध्यानेन सर्वाणि वशीकृत्येन्द्रियाणि च॥३४॥ <br>
ममतां संवियुज्याथ ज्ञानयोगमवाप्तवान्॥ <br>
सिद्धयस्तस्य निर्विघ्ना अणिमाद्या यदाऽऽगताः॥३५॥ <br>
तदा तासां गणा क्रुद्धो वाक्यमेतदुवाच ह॥ <br>
ममापि दु्ष्टभावेन यदि यूयमुपागताः॥३६॥ <br>
तदास्मत्समशांतानां नाभिभूतिं करिष्यथ॥ <br>
एवं ज्ञात्वा महेशोऽपि यतो ज्ञानमहोदयम्॥३७॥ <br>
मत्तोऽपि ज्ञानयोगेनस्कन्दोऽप्यधिकभावभृत्॥ <br>
विस्मयाविष्टहृदयः पार्वतीमनुशिष्टवान्॥३८॥ <br>
पुत्रशोकपरां चोमां शुभैर्वाक्यामृतैर्हरः॥ <br>
चातुर्मासस्य माहात्म्यं सर्वपापप्रणाशनम्॥३९॥ <br>
महेश्वरो वा मधुकैटभारिर्हृद्याश्रितो ध्यानमयोऽद्वितीयः॥ <br>
अभेदबुद्ध्या परमार्तिहंता रिपुः स एवातिप्रियो भवेत्ततः॥६.२६४.४०॥ <br>
सूत उवाच॥ <br>
एतद्वः कथितं विप्राश्चातुर्मास्यसमुद्भवम्॥ <br>
माहात्म्यं विस्तरेणैव किमन्यच्छ्रोतुमिच्छथ॥४१॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये तारकासुरवधो नाम चतुःषष्ट्युत्तरद्विशततमोऽध्यायः॥२६४॥ <br>
<br>
<br>
</span>
