<span style="font-size: 14pt; line-height: 200%">॥ ऋषय ऊचुः ॥ ॥ <br>
नारद उवाच ॥ ॥ <br>
अष्टादश प्रकृतयः का वदस्व पितामह ॥ <br>
वृत्तिस्तासां च को धर्मः सर्वं विस्तरतो मम ॥ १ ॥ ॥ <br>
॥ ब्रह्मोवाच ॥ ॥ <br>
मज्जन्माभूद्भगवतो नाभिपंकजकोशतः ॥ <br>
स्वकालपरिमाणेन प्रबुद्धस्य जगत्पतेः ॥ २ ॥ <br>
ततो बहुतिथे काले केशवेन पुरा स्मृतः ॥ <br>
स्रष्टुकामेन विविधाः प्रजा मनसि राजसीः ॥ ३ ॥ <br>
अहं कमलजस्तत्र जातः पुत्रश्चतुर्मुखः ॥ <br>
उदरं नाभिनालेन प्रविश्याथ व्यलोकयम् ॥ ४ ॥ <br>
तत्र ब्रह्मांडकोटीनां दर्शनं मेऽभवत्पुनः ॥ <br>
विस्मयाच्चिंतयानस्य सृष्ट्यर्थमभिधावता ॥ ५ ॥ <br>
निर्गम्य पुनरेवाहं पद्मनालेन यावता ॥ <br>
बहिरागां विस्मृतं तत्सर्वं सृष्ट्यर्थकारणम् ॥ ६ ॥ <br>
पुनरेव ततो गत्वा प्रजाः सृष्ट्वा चतुर्विधाः ॥ <br>
नाभिनालेन निर्गत्य विस्मृतेनांतरात्मना ॥ ७ ॥ <br>
तदाहं जडवज्जातो वागुवाचाशरीरिणी ॥ <br>
तपस्तप महाबुद्धे जडत्वं नोचितं तव ॥ ८ ॥ <br>
दशवर्षसहस्राणि ततोऽहं तप आस्थितः॥ <br>
पुनराकाशजा वाणी मामुवाचाविनश्वरा ॥ ९ ॥ <br>
वेदरूपाश्रिता पूर्वमाविर्भूता तपोबलात् ॥ <br>
ततो भगवताऽऽदिष्टः सृज त्वं बहुधा प्रजाः ॥ ६.२४२.१० ॥ <br>
राजसं गुणमाश्रित्य भूतसर्गमकल्मषम् ॥ <br>
मनसा मानसी सृष्टिः प्रथमं चिंतिता मया ॥ ११ ॥ <br>
ततो वै ब्राह्मणा जाता मरीच्यादिमुनीश्वराः ॥ <br>
तेषां कनीयांस्त्वं जातो ज्ञानवेदांतपारगः ॥ १२ ॥ <br>
कर्मनिष्ठाश्च ते नित्यं सृष्ट्यर्थं सततोद्यताः ॥ <br>
निर्व्यापारो विष्णुभक्त एकांतब्रह्मसेवकः ॥ १३ ॥ <br>
निर्ममो निरहंकारो मम त्वं मानसः सुतः ॥ <br>
क्रमान्मया तु तेषां वै वेदरक्षार्थमेव च ॥ १४ ॥<br>
प्रथमा मानसी सृष्टिर्द्विजात्यादिर्विनिर्मिता ॥ <br>
ततोहमांगिकीं सृष्टिं सृष्टवांस्तत्र नारद ॥ १५ ॥ <br>
मुखाच्च ब्राह्मणा जाता बाहुभ्यः क्षत्रिया मम ॥ <br>
वैश्या ऊरुसमुद्भूताः पद्भ्यां  शूद्रा बभूविरे ॥ १६ ॥<br>
अनुलोमविलोमाभ्य ांक्रमाच्च क्रमयोगतः ॥ <br>
शूद्रादधोऽधो जाताश्च सर्वे पादतलोद्भवाः ॥ १७ ॥ <br>
ताः सर्वास्तु प्रकृतयो मम देहांशसंभवाः ॥ <br>
नारद त्वं विजानीहि तासां नामानि वच्मि ते ॥ १९ ॥ <br>
ब्राह्मणः क्षत्रियो वैश्यस्त्रय एव द्विजातयः ॥ <br>
वेदास्तपोऽध्ययनं च यजनं दानमेव च ॥ १९ ॥ <br>
वृत्तिरध्यापनाच्चैव तथा स्वल्पप्रतिग्रहात् ॥ <br>
विप्रः समर्थस्तपसा यद्यपि स्यात्प्रतिग्रहे ॥ ६.२४२.२० ॥ <br>
तथापि नैव गृह्णीयात्तपोरक्षा यतः सदा ॥ <br>
वेदपाठो विष्णुपूजा ब्रह्मध्यानमलोभता ॥ २१ ॥ <br>
अक्रोधता निर्मलत्वं क्षमासारत्वमार्यता ॥ <br>
क्रियातत्परता दानक्रिया सत्यादिभिर्गुणैः ॥ २२ ॥ <br>
भूषितो यो भवेन्नित्यं स विप्र इति कथ्यते ॥ <br>
क्षत्रियेण तपः कार्यं यजनं दानमेव च ॥ २३ ॥ <br>
वेदपाठो विप्रभक्तिरेषां शस्त्रेण जीवनम्॥ <br>
स्त्रीबालगोब्राह्मणार्थे भूम्यर्थे स्वामिसंकटे ॥ २४ ॥ <br>
संप्रतिशरणं चैव पीडितानां च शब्दिते ॥ <br>
आर्तत्राणपरा ये च क्षत्रिया ब्रह्मणा कृताः ॥ २५ ॥ <br>
धनवृद्धिकरो वैश्यः पशुपालः कृषीवलः ॥  <br>
रसादीनां च विक्रेता देवब्राह्मणपूजकः ॥ २६ ॥ <br>
अर्थवृद्धिकरो व्याजा यज्ञकर्मादिकारकः ॥ <br>
दानमध्ययनं चेति वैश्यवृत्तिरुदाहृता ॥ २७ ॥ <br>
एतान्येव ह्यमंत्राणि शूद्रः कारयते सदा ॥ <br>
नित्यं षड्दैवतं श्राद्धं हन्तकारोऽग्नि तर्पणम्॥ २८ ॥<br>
देवद्विजातिभक्तिश्च नमस्कारेण सिद्ध्यति ॥ <br>
शूद्रोऽपि प्रातरुत्थाय कृत्वा पादाभिवंदनम् ॥ २९ ॥ <br>
विष्णुभक्तिमयाञ्श्लोकान्पठन्विष्णुत्वमाप्नुयात्॥ <br>
वार्षिकव्रतकृन्नित्यं तिथिवाराधिदैवतः ॥ ६.२४२.३० ॥ <br>
अन्नदः सर्वजीवानां गृहस्थः शूद्र ईरितः ॥ <br>
अमंत्राण्यपि कर्माणि कुर्वन्नेव हि मुच्यते ॥ ३१ ॥ <br>
चातुर्मास्यव्रतकरः शूद्रोऽपि हरितां व्रजेत् ॥ <br>
शिल्पी च नर्तकश्चैव काष्ठकारः प्रजापतिः ॥ ३२ ॥ <br>
वर्धकिश्चित्रकश्चैव सूत्रको रजकस्तथा ॥ <br>
गच्छकस्तन्तुकारश्च चक्रिकश्चर्मकारकः ॥ ३३ ॥ <br>
सूनिको ध्वनिकश्चैव कौल्हिको मत्स्यघातकः ॥ <br>
औनामिकस्तु चंडालः प्रकृत्याष्टादशैव ते ॥ ३४ ॥ <br>
शिल्पिकः स्वर्णकारकश्च दारुकः कांस्यकारकः ॥ <br>
काडुकः कुम्भकारश्च प्रकृत्या उत्तमाश्च षट् ॥ ३५ ॥ <br>
खरवाह्युष्ट्रवाही हयवाही तथैव च ॥ <br>
गोपाल इष्टिकाकारो अधमाधमपञ्चकम् ॥ ३६ ॥ <br>
रजकश्चर्मकारश्च नटो बुरुड एव च ॥ <br>
कैवर्त्तमेदभिल्लाश्च सप्तैते अन्त्यजाः स्मृताः ॥३७॥ <br>
यो यस्य हीनो वर्णेन स चाष्टादशमो नरः ॥ <br>
सर्वासां प्रकृतीनां च उत्तमा मध्यमाः समाः ॥३८॥ <br>
भेदास्त्रयः समाख्याता विज्ञेयाः स्मृतिनिर्णयात् ॥ <br>
शिल्पिनः सप्त विज्ञेया उत्तमाः समुदाहृताः ॥ ३९ ॥ <br>
स्वर्णकृत्कंबुकश्चैव तन्दुलीपुष्पलावकः ॥ <br>
तांबूली नापितश्चैव मणिकारश्च सप्तधा ॥ ६.२४२.४० ॥ <br>
न स्नानं देवताहोमस्तपोनियम एव च ॥ <br>
न स्वाध्यायवषट्कारौ न च शुद्धिर्विवाहिता ॥ ४१ ॥ <br>
एतासां प्रकृतीनां च गुरुपूजा सदोदिता ॥ <br>
विप्राणां प्राकृतो नित्यं दानमेव परो विधिः ॥ ४२ ॥ <br>
सर्वेषामेव वर्णानामाश्रमाणां महामुने ॥ <br>
सर्वासां प्रकृतीनां च विष्णुभक्तिः सदा शुभा ॥ ४३ ॥ <br>
इति ते कथितं सर्वं यथाप्रकृतिसंभवम् ॥ <br>
कथां शृणु महापुण्यां शूद्रः शुद्धिमगाद्यथा ॥ ४४ ॥ <br>
इदं पुराणं परमं पवित्रं विशुद्धधीर्यस्तु शृणोति वा पठेत् ॥ <br>
विधूय पापानि पुरार्जितानि स याति विष्णोर्भवनं क्रियापरः ॥ ४५ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्येऽष्टादशप्रकृतिकथनंनाम द्विचत्वारिंशदुत्तरद्विशततमोऽध्यायः ॥ २४२ ॥ <br>
</span>
