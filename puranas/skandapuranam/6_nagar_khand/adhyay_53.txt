<span style="font-size: 14pt; line-height: 200%"><br>
॥ सूत उवाच ॥ ॥ <br>
तत्रैवोज्जयनीपीठमस्ति कामप्रदं नृणाम् ॥ <br>
प्रभूताश्चर्यसंयुक्तं बहुसिद्धनिषेवितम् ॥ १ ॥ <br>
यस्य मध्यगतो नित्यं स्वयमेव महेश्वरः ॥ <br>
महाकालस्वरूपेण स तिष्ठति द्विजोत्तमाः ॥ २ ॥ <br>
वैशाख्यां यो नरस्तत्र कृत्वा श्राद्धं समाहितः ॥ <br>
ततः पश्यति देवेशं महाकाल इति स्मृतम्॥ <br>
पूजयेद्दक्षिणां मूर्तिं समाश्रित्य द्विजोत्तमाः ॥ ३ ॥ <br>
दश पूर्वान्दशातीतानात्मानं च द्विजोत्तमाः ॥ <br>
पुरुषान्स समुद्धृत्य शिवलोके महीयते ॥ ४ ॥ <br>
यो यं काममभिध्याय तत्र पीठं प्रपूजयेत् ॥ <br>
संपूज्य योगिनीवृंदं कन्यकावृन्दमेव च ॥ ५ ॥ <br>
स तत्कृत्स्नमवाप्नोति यदपि स्यात्सुदुर्लभम् ॥ <br>
तत्र वैशाखमासस्य पौर्णमास्यां समाहितः ॥ ६ ॥ <br>
श्रद्धायुक्तो नरो यो वा उपवासपरः शुचिः ॥ <br>
करोति जागरं तस्य पुरतः श्रद्धयान्वितः ॥ <br>
स याति परमं स्थानं जरामरणवर्जितम् ॥ ७ ॥ <br>
किं व्रतैः किं वृथा दानैः किं जपैर्नियमेन वा ॥ <br>
महाकालस्य ते सर्वे कलां नार्हंति षोडशीम् ॥ ८ ॥ <br>
॥ सूत उवाच ॥ ॥ <br>
तत्रैवास्ति महाभागा भ्रूणगर्तेति विश्रुता ॥ <br>
गर्ता सुविपुलाकारा सर्वपातकनाशिनी ॥ ९ ॥ <br>
ब्रह्महत्याविनिर्मुक्तः सौदासो यत्र पार्थिवः ॥ <br>
स्त्रीहत्यया विनिर्मुक्तः सुषेणो वसुधाधिपः ॥ ६.५३.१० ॥ <br>
॥ ऋषय ऊचुः ॥ ॥ <br>
ब्रह्महत्या कथं तस्य सौदासस्य महीपतेः ॥ <br>
ब्रह्मण्यस्यापि संजाता तदस्माकं प्रकीर्तय ॥ ११ ॥ <br>
श्रूयते स महीपालो ब्राह्मणानां हिते रतः ॥ <br>
कर्मणा मनसा वाचा ब्रह्मघ्नः सोऽभवत्कथम् ॥ १२ ॥ <br>
विमुक्तश्च कथं भूयो भ्रूणगर्तामुपाश्रितः ॥ <br>
सापि गर्ता कथं जाता सर्वं नो वद विस्तरात् ॥ १३ ॥ <br>
॥ सूत उवाच ॥ ॥ <br>
यदा लिंगस्य पातोऽभूद्देवदेवस्य शूलिनः ॥ <br>
तदा स लज्जयाविष्टो लिंगाभावाद्द्विजोत्तमाः ॥ १४ ॥ <br>
कृत्वाऽतिविपुलां गर्तां प्रविवेश ततः परम् ॥ <br>
न कस्यचित्तदात्मानं दर्शयामास शूलधृक् ॥ १५ ॥ <br>
एवं सा तत्र संजाता गर्ता ब्राह्मणसत्तमाः ॥ <br>
यथा तस्यां विपाप्माभूत्सौ दासस्तद्वदाम्यहम् ॥ १६ ॥ <br>
आसीन्मित्रसहोनाम राजा परमधार्मिकः ॥ <br>
सौदासस्तत्सुतः साक्षात्सूर्यवंशसमुद्भवः ॥ १७ ॥ <br>
तेनेष्टं विपुलैर्यज्ञैः सुवर्णवरदक्षिणैः ॥ <br>
असंख्यातानि दानानि प्रदत्तानि महात्मना ॥ १८ ॥ <br>
कस्यचित्त्वथ कालस्य सत्रे द्वादशवार्षिके ॥ <br>
वर्तमाने यथान्यायं विधिदृष्टेन कर्मणा ॥ १९ ॥ <br>
क्रूराक्षः क्रूरबुद्धिश्च राक्षसौ बलवत्तरौ ॥ <br>
यज्ञविघ्नाय संप्राप्तौ संप्राप्ते रजनीमुखे ॥ ६.५३.२० ॥ <br>
राक्षसैर्बहुभिः सार्धं तथान्यैर्भूतसंज्ञितैः ॥ <br>
पिशाचैश्च दुराधर्षैर्यज्ञविध्वंसतत्परैः ॥ २१ ॥ <br>
अथ ते राक्षसाः सर्वे किंचिच्छिद्रमवेक्ष्य च ॥ <br>
विविशुर्यज्ञवाटं तं प्रसर्पन्तः समंततः ॥ २२ ॥ <br>
निघ्नन्तो ब्राह्मणश्रेष्ठान्भक्षयन्तो हवींषि च ॥ <br>
तथा यानि विचित्राणि यज्ञार्थे कल्पितानि च ॥ २३ ॥ <br>
एतस्मिन्नंतरे तत्र हाहाकारो महानभूत् ॥ <br>
भक्ष्यमाणेषु विप्रेषु राक्षसैर्बलवत्तरैः ॥ २४ ॥ <br>
ततो मैत्रसहिः क्रुद्धस्त्यक्त्वा दीक्षाव्रतं नृपः ॥ <br>
आदाय सशरं चापं ध्वंसयामास वीक्ष्य तान् ॥ २५ ॥ <br>
कृतरक्षो वसिष्ठेन स्वयमेव पुरोधसा ॥ <br>
क्रूराक्षं सूदयामास राक्षसैर्बहुभिः सह ॥ २६ ॥ <br>
क्रूरबुद्धिरथो वीक्ष्य हतं श्रेष्ठं सहोदरम् ॥ <br>
तं च पार्थिवशार्दूलमगम्यं ब्रह्मतेजसा ॥ २७ ॥ <br>
हतशेषान्समादाय राक्षसान्बलसंयुतः ॥ <br>
पलायनं भयाच्चक्रे क्षतांगस्तस्य सायकैः ॥ २८ ॥<br>
&nbsp;ततस्तद्वैरमाश्रित्य भ्रातुर्ज्येष्ठस्य राक्षसः ॥ <br>
छिद्रमन्वेषयामास तद्वधाय दिवानिशम् ॥ २९ ॥ <br>
एवं सवीक्षमाणस्य तस्य च्छिद्रं महात्मनः ॥ <br>
समाप्तिमगमद्विप्राः सत्रं तद्द्वादशाब्दिकम् ॥ ६.५३.३० ॥ <br>
न सूक्ष्ममपि संप्राप्तं छिद्रं तेन दुरात्मना ॥ <br>
वसिष्ठविहिता रक्षा सत्रे तस्य महीपतेः ॥ ३१ ॥ <br>
अथासौ ब्राह्मणान्सर्वान्विसृज्याहितदक्षिणान्॥ <br>
कृतांजलिपुटो भूत्वा वसिष्ठमिदमब्रवीत् ॥ ३२ ॥ <br>
स्वहस्तेन गुरोद्याहं त्वां भोजयितुमुत्सहे ॥ <br>
क्रियतां तत्प्रसादो मे भुक्त्वाद्य मम मन्दिरे ॥ ३३ ॥ <br>
॥ सूत उवाच ॥ ॥ <br>
स तथेति प्रतिज्ञाय वसिष्ठो मुनिसत्तमः ॥ <br>
क्षालितांघ्रिः स्वयं तेन निविष्टो भोजनाय वै ॥ ३४ ॥ <br>
कूरबुद्धिरथो वीक्ष्य तदर्थं चामिषं शुभम् ॥ <br>
सुसंस्कृतं विधानेन सूपकारैर्द्विजोत्तमाः ॥३५॥ <br>
उखां कृत्वा ततस्तादृक्तत्प्रमाणामतर्किताम्॥ <br>
महामांसाभृतां कृत्वा तां जहारामिषान्विताम् ॥३६॥ <br>
अथासौ मुनिशार्दूलो भुंजानो बुबुधे हि तत् ॥ <br>
महामांसमिति क्रुद्धस्तत्र प्रोवाच मन्युमान्॥ ३७ ॥ <br>
महामांसाशनं यस्मात्कारितोऽहं त्वयाधम ॥ <br>
रक्षोवद्राक्षसस्तस्मात्त्वमद्यैव भविष्यसि ॥३८ ॥ <br>
ततः संशोधयामास तस्य मांसस्य चागमम् ॥ <br>
निपुणं सूपकारांस्तान्दृष्ट्वा राजा पृथक्पृथक् ॥ ३९ ॥ <br>
तेऽब्रुवन्नैतदस्माभिः श्रपितं मांसमीदृशम् ॥ <br>
श्रद्धीयतां महीपाल नान्येन मनुजेन वा ॥ ६.५३.४० ॥ <br>
राक्षसं वा पिशाचं वा दानवं वा विना विभो ॥ <br>
एतज्ज्ञात्वा ततो नाथ यद्युक्तं तत्समाचर ॥ ४१ ॥ <br>
एतस्मिन्नंतरे तस्य नारदो मुनिसत्तमः॥ <br>
समागत्याब्रवीत्सर्वं तद्राक्षसविचेष्टितम्॥ ४२ ॥.<br>
तच्छ्रुत्वा कोपमापन्नः स राजा शप्तुमुद्यतः ॥ <br>
वसिष्ठं स्वकरे कृत्वा जलं सौदासभूपतिः ॥ <br>
शापोद्यतं च तं दृष्ट्वा नारदो वाक्यमब्रवीत् ॥ ४३ ॥ <br>
निघ्नन्तो वा शपन्तो वा द्विषन्तो वा द्विजातयः॥ <br>
नमस्कार्या महीपाल तथापि स्वहितेच्छुना॥ <br>
गुरुरेष पुनर्मान्यस्तव पार्थिवसत्तम॥४४॥ <br>
तस्मान्नार्हसि शप्तुं त्वं प्रतिशापेन सन्मुनिम् ॥ <br>
निषिद्धः स तथा भूपस्ततस्तत्सलिलं करात् ॥ <br>
पादयोः कृत्स्नमुपरि प्रमुमोच ततः परम् ॥ ४५ ॥ <br>
अथ तौ चरणौ तस्य तप्त शापोदकप्लुतौ ॥ <br>
दग्धौ कृष्णत्वमापन्नौ तत्क्षणाद्द्विजसत्तमाः ॥ ४६ ॥ <br>
कल्माषपाद इत्युक्तस्ततःप्रभृति स क्षितौ ॥ <br>
भूपालो द्विजशार्दूला ना्म्ना तेन विशेषतः ॥ ४७ ॥ <br>
॥ सूत उवाच ॥ ॥ <br>
एतस्मिन्नंतरे विप्रो वसिष्ठो लज्जयान्वितः ॥ <br>
ज्ञात्वा दत्तं वृथा शापं तस्य भूमिपतेस्तदा ॥ ४८॥ <br>
उवाच व्यर्थः शापोऽयं तव दत्तो मया नृप ॥ <br>
न च मे जायते वाक्यमसत्यं हि कथंचन ॥ ४९ ॥ <br>
तस्मात्त्वं राक्षसो भूत्वा कञ्चित्कालं नृपो त्तम ॥ <br>
स्वरूपं लप्स्यसे भूयो यस्मिन्काले शृणुष्व तम् ॥ ६.५३.५० ॥ <br>
यदा त्वं क्रूरबुद्धिं तं राक्षसं निहनिष्यसि ॥ <br>
तदा त्वं लप्स्यसे मोक्षं राक्षसत्वात्सुदारुणात् ॥ ५१ ॥ <br>
॥ सूत उवाच ॥ ॥ <br>
एतस्मिन्नन्तरे राजा यातुधानो बभूव सः ॥ <br>
ऊर्ध्वकेशो महाकायः कृष्णदन्तो भया नकः ॥ ५२ ॥ <br>
ततो जघान विप्रेन्द्रान्राक्षसं भावमाश्रितः ॥ <br>
यज्ञान्विध्वंसयामास मुनीनामाश्रमानपि ॥ ५३ ॥ <br>
कस्यचित्त्वथ कालस्य क्रूर बुद्धिः स राक्षसः ॥ <br>
ज्ञात्वा तं राक्षसीभूतमेकदाऽऽयुधवर्जितम् ॥ ५४ ॥ <br>
भ्रातुर्वधकृतं वैरं स्मरमाणस्ततः परम् ॥ <br>
तद्वधार्थं समायातो राक्षसैर्बहुभिर्वृतः ॥ ५५ ॥ <br>
ततस्तं वेष्टयित्वापि समंताद्राक्षसो नृपम् ॥ <br>
प्रोवाच वचनं क्रुद्धो नादेनापूरयन्दिशः ॥ ५६ ॥ <br>
त्वया यो निहतोऽस्माकं ज्येष्ठो भ्राता सुदुर्मते ॥ <br>
वसिष्ठस्य बलाद्यज्ञे तस्याद्य फलमाप्नुहि ॥ ५७ ॥ <br>
॥ राजोवाच ॥ ॥ <br>
यद्ब्रवीषि दुराचार कर्मणा तत्समाचर ॥ <br>
शारदस्येव मेघस्य गर्जितं तव निष्फलम् ॥ ५८ ॥ <br>
एवमुक्त्वा समादाय ततो वृक्षं स पार्थिवः ॥ <br>
प्राद्रवत्संमुखं तस्य गर्जमानो यथा घनः ॥५९॥ <br>
सोऽपि वृक्षं समुत्पाट्य क्रोधसंरक्तलोचनः ॥ <br>
त्रिशंखां भृकुटीं कृत्वा तस्याप्यभिमुखं ययौ ॥ ६.५३.६० ॥ <br>
एवं द्वावपि तौ शूरौ वृक्षयुद्धं महाबलौ ०। <br>
कृतवन्तौ वने तत्र बहुवृक्षक्षयावहम् ॥ ६१ ॥ <br>
अथ तं श्रांतमालोक्य कूरबुद्धिं महीपतिः ॥ <br>
प्रगृह्य पादयोर्वेगाद्भ्रामयामास पुष्करे ॥ ६२ ॥ <br>
ततश्चास्फोटयामास भूमौ कोपसमन्वितः ॥ <br>
चक्रे चामिषखण्डं स पिष्ट्वापिष्ट्वा मुहुर्मुहुः ॥ ६३ ॥ <br>
तस्मिंस्तु निहते शूरे राक्षसे स महीपतिः ॥ <br>
राक्षसत्वाद्विनिर्मुक्तो लेभे कायं नृपोद्भवम् ॥ ६४ ॥ <br>
ततस्ते राक्षसाः शेषाः समंतात्तं महीपतिम्॥ <br>
परिवार्य महावृक्षैर्जघ्नुः पाषाणवृष्टिभिः॥ ६५ ॥ <br>
ततस्तानपि भूपालो जघान प्रहसन्निव ॥ <br>
वृक्षहस्तस्तु विश्रब्धो लीलया द्विजसत्तमाः ॥ ६६ ॥ <br>
ततश्च स्वपुरं प्राप्तः संप्रहृष्टतनूरुहः ॥ <br>
राक्षसानां वधं कृत्वा लब्ध्वा देहं पुरातनम् ॥ ६७ ॥ <br>
ततस्तं तेजसा हीनं दुर्गंधेन समावृतम् ॥ <br>
ब्रह्महत्योद्भवैश्चिह्नैरन्यैरपि पृथग्विधैः ॥ ६८ ॥ <br>
दृष्ट्वा ते मंत्रिणस्तस्य पुत्र पौत्रास्तथा परे ॥ <br>
नोपसर्पंति भूपालं पापस्पर्शभयान्विताः ॥ ६९ ॥ <br>
ऊचुश्च पार्थिवश्रेष्ठ न त्वमर्हसि संगमम् ॥ <br>
कर्तुं सार्धमिहास्माभिर्ब्रह्महत्या न्वितो यतः ॥ ६.५३.७० ॥ <br>
तस्माद्वसिष्ठमाहूय प्रायश्चित्तं समाचर ॥ <br>
अशुद्धं शुद्धिमायाति येन गात्रमिदं तव ॥ ७१ ॥ <br>
ततः स पार्थिवस्तूर्णं वसिष्ठं मुनिपुंगवम् ॥ <br>
समाहूयाब्रवीद्वाक्यं दूरस्थो विनयान्वितः ॥ ७२ ॥ <br>
तव प्रसादतो विप्र स हतो राक्षसो मया॥ <br>
मुक्तशापोऽस्मि संजातः परं शृणु वचो मुने ॥ ७३ ॥ <br>
मम गात्रात्सुदुर्गंधः समुद्गच्छति सर्वतः ॥ <br>
भाराक्रांतानि गात्राणि सर्वाण्येवाचलानि च ॥ ७४ ॥ <br>
तत्किमेतद्द्विजश्रेष्ठ तेजो हानिरतीव मे ॥ <br>
मंत्रिणोऽपि तथा पुत्रा न स्पृशंति यतोऽद्य माम् ॥ ७५ ॥ <br>
॥ वसिष्ठ उवाच ॥ ॥ <br>
राक्षसत्वं प्रपन्नेन त्वया पार्थिवसत्तम ॥ <br>
ब्राह्मणा बहवो ध्वस्तास्तथा विध्वंसिता मखाः ॥ <br>
तेषां त्वं पार्थिवश्रेष्ठ संस्पृष्टो ब्रह्महत्यया ॥ ७६ ॥ <br>
॥ राजोवाच ॥ ॥ <br>
तदर्थं देहि मे विप्र प्रायश्चित्तं विशुद्धये ॥ <br>
येन निर्मुक्तपापोऽहं राज्यं प्राप्नोमि चात्मनः ॥ ७७ ॥ <br>
॥ वसिष्ठ उवाच ॥ ॥ <br>
अत्रार्थे तीर्थयात्रां त्वं कुरु पार्थिव सत्तम ॥ <br>
निर्ममो निरहंकारस्ततः सिद्धिमवाप्स्यसि ॥ ७८ ॥ <br>
ततः स पार्थिवश्रेष्ठः संयतात्मा जितेंद्रियः ॥ <br>
प्रयागादिषु तीर्थेषु स्नानं चक्रे समा हितः ॥ ७९ ॥ <br>
न नश्यति स दुर्गंधो न च तेजः प्रवर्धते ॥ <br>
न कायो लघुतां याति नालस्येन विमुच्यते ॥ ६.५३.८० ॥ <br>
ततः संभ्रममाणश्च कदाचि द्द्विजसत्तमाः ॥ <br>
चमत्कारपुरे क्षेत्रे स्नानार्थं समुपागतः ॥ ८१ ॥ <br>
सुश्रांतः क्षुत्पिपासार्तो निशीथे तमसावृते ॥ <br>
गर्तायां पतितोऽकस्मात्पूर्णायां पयसा नृपः ॥ ८२ ॥ <br>
कृच्छ्रात्ततो विनिष्क्रांतस्तीर्थात्तस्मान्महीपतिः ॥ <br>
यावत्पश्यति चात्मानं द्वादशार्कसमप्रभम् ॥ ८३ ॥ <br>
दुर्गंधेन परित्यक्तं सोद्यमं लघुतां गतम् ॥ <br>
दृष्ट्वा च चिंतयामास नूनं मुक्तोऽस्मि पातकात् ॥ ८४ ॥ <br>
एतस्मिन्नेव काले तु वागुवाचाशरीरिणी ॥ <br>
हर्षयन्ती महीपालं विमुक्तं ब्रह्महत्यया ॥८५॥ <br>
विमुक्तोऽसि महाराज सांप्रतं पूर्वपातकैः ॥ <br>
तीर्थस्यास्य प्रभावेन तस्माद्गच्छ निजं गृहम्॥ ८६ ॥ <br>
अत्र संनिहितो नित्यं भ्रूणरूपेण शंकरः ॥ <br>
कृष्णपक्षे विशेषेण चतुर्दश्यां महीपते ॥ ८७ ॥ <br>
यदा प्रपतितं लिंगं देवदेवस्य शूलिनः ॥ <br>
द्विजशापेन गर्तैषा तदानेन विनिर्मिता ॥ ८८ ॥ <br>
लज्जितेन स्ववासार्थं महद्दुःखयुतेन च ॥ <br>
सतीवियोगयुक्तेन भ्रूणत्वं प्रगतेन च ॥ ८९ ॥ <br>
सर्वपापहरा तेन गर्तेयं पृथि वीपते ॥ <br>
भ्रूणगर्तेति विख्याता तस्य नामा जगत्त्रये ॥ ६.५३.९० ॥ <br>
॥ सूत उवाच ॥ ॥ <br>
एवमुक्त्वाथ सा वाणी विररामांऽतरिक्षगा ॥ <br>
सोऽपि पार्थिवशार्दूलः प्रहृष्टः स्वपुरं ययौ ॥ ९१ ॥ <br>
ततस्तं पापनिर्मुक्तं तेजसा भास्करोपमम् ॥ <br>
दृष्ट्वा पुत्रास्तथा मर्त्याः प्रणेमुस्तुष्टिसंयुताः ॥ ९२ ॥ <br>
सोऽपि ब्राह्मणशार्दूलो वसिष्ठस्तं महीपतिम्॥ <br>
समभ्येत्य ततः प्राह हर्षगद्गदया गिरा ॥ ९३ ॥ <br>
दिष्ट्या मुक्तोसि राजेंद्र पापाद्ब्रह्मवधोद्भवात् ॥ <br>
दिष्ट्या त्वं तेजसा युक्तः पुनः प्राप्तो निजं पुरम् ॥ ९४ ॥ <br>
तस्मात्कीर्तय भूपाल कस्मिंस्तीर्थे समागतः ॥ <br>
त्वं मुक्तः पातकाद्घोराद्ब्रह्महत्यासमुद्भवात् ॥ ९५ ॥ <br>
ततः स कथयामास भ्रूणगर्तासमुद्भवम् ॥ <br>
वृत्तांतं तस्य विप्रर्षेरनुभूतं यथा तथा ॥ ९६ ॥ <br>
ततस्ते मंत्रिणो वृद्धाः स च राजा मुनीश्वरः ॥ <br>
पुत्रं प्रतर्दनंनाम राज्ये संस्थाप्य तत्क्षणात् ॥ ९७ ॥ <br>
भ्रूणगर्तां समासाद्य तामेव द्विजसत्तमाः ॥ <br>
तपश्चेरुर्महादेवं ध्यायमाना दिवा निशम् ॥ ९८॥ <br>
गताश्च परमां सिद्धिं कालेनाल्पेन दुर्लभाम् ॥ <br>
भ्रूणरूपधरं देवं पूजयित्वा महेश्वरम् ॥ ९९ ॥ <br>
ततःप्रभृति सा गर्ता प्रख्याता धरणीतले ॥ <br>
भ्रूणगर्तेति विप्रेंद्राः सर्वपातकनाशिनी ॥ ६.५३.१०० ॥ <br>
तत्र कृष्णचतुर्दश्यां यः श्राद्धं कुरुते नरः ॥ <br>
स पितॄंस्तारयेन्नूनं दश पूर्वान्दशा परान्॥ १०१ ॥ <br>
तस्मात्सर्वप्रयत्नेन तत्र श्राद्धं समाचरेत् ॥ <br>
स्नानं च ब्राह्मणश्रेष्ठा दानं वापि स्वशक्तितः ॥ १०२ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये भ्रूणगर्तामाहात्म्यवर्णनंनाम त्रिपञ्चाशत्तमोऽध्यायः ॥ ५३ ॥ ॥ <br>
<br>
</span>
