॥ सूत उवाच ॥ ॥ <br>
एतस्मिन्नंतरे पुष्पः प्रहृष्टेनान्तरात्मना ॥ <br>
चंडशर्मगृहं गत्वा दिष्ट्यादिष्ट्येति चाब्रवीत् ॥ १ ॥ <br>
विवर्णवदनं दृष्ट्वा वाष्पपूर्णेक्षणं तदा ॥ <br>
बान्धवैः सहितं सर्वैर्दारैर्भृत्यैस्तथा सुतैः ॥ २ ॥ <br>
॥ पुष्प उवाच ॥ ॥ <br>
तवार्थे च मया सूर्यः कायत्यागेन तोषितः ॥ <br>
पतितत्त्वं न ते काये तत्प्रसादाद्भविष्यति ॥ ॥ ३ ॥ <br>
तव पुत्राश्च पौत्राश्च ये भविष्यंति वंशजाः ॥ <br>
नागराणां च ते सर्वे भविष्यंति गुणाधिकाः ॥ ४ ॥ <br>
तस्मादुत्तिष्ठ गच्छामो नदीं पुण्यां सरस्वतीम् ॥ <br>
तस्यास्तटे निवासाय कृत्वा चैवाश्रमं द्विज ॥ ५ ॥ <br>
त्वया सह वसिष्यामि अहमेव न संशयः ॥ <br>
अस्ति मे विपुलं वित्तं ये चान्ये तेऽनुयायिनः ॥ ६ ॥ <br>
तान्सर्वान्पोषयिष्यामि त्यज्यतां मानसो ज्वरः ॥ <br>
तच्छ्रुत्वा चण्डशर्मा तु पुत्रैर्बंधुभिरन्वितः ॥ ७ ॥ <br>
सरस्वतीं समुद्दिश्य निष्क्रांतो नगरात्ततः ॥ <br>
स्थानं प्रदक्षिणीकृत्य नमस्कृत्य सुदुःखितः ॥ ८ ॥ <br>
बाष्पपूर्णेक्षणो दीन उत्तराभिमुखो ययौ ॥ <br>
पुष्पेण सहितश्चैव मुहुर्मुहुः प्रबोधितः ॥ ९ ॥ <br>
ततः सरस्वतीं प्राप्य पुण्यां शीतजलां नदीम् ॥ <br>
सेवितां मुनिसंघैस्तां लोलकल्लोलमालिनीम् ॥ 6.164.१० ॥ <br>
तस्या दक्षिणकूले स निवासमकरोत्तदा ॥ <br>
पुष्पस्य मतिमास्थाय बन्धुभिः सकलैर्वृतः ॥ ११ ॥ <br>
तस्यासीन्नगरस्थस्य प्रतिज्ञा चण्डशर्मणः ॥ <br>
सप्तविंशति भिर्लिंगैर्दृष्टैभोक्ष्याम्यहं सदा ॥ १२ ॥ <br>
तां च संस्मरतस्तस्य प्रतिज्ञां पूर्वसंचिताम् ॥ <br>
हृदयं दह्यते तस्य दिवानक्तं द्विजोत्तमाः ॥ १३ ॥ <br>
स च स्नात्वा सरस्वत्यां शुचिर्भूत्वा समाहितः ॥ <br>
षडक्षरस्य मन्त्रस्य जपं चक्रे पृथक्पृथक् ॥ १४ ॥ <br>
नाम चोच्चार्य लिंगस्य नमस्कारान्तमादधे ॥ <br>
कर्दमेन द्विजश्रेष्ठाः पंचांगुलशतेन च ॥ १५ ॥ <br>
संस्थाप्य पूजयेद्भक्त्या पुष्पधूपानुलेपनैः ॥ <br>
प्राणरुद्राञ्जपन्पश्चाच्छ्रद्धया परया युतः ॥ १६ ॥ <br>
दुःस्थितं सुस्थितं वापि शिवलिंगं न चालयेत् ॥ <br>
इति मत्वा द्विजेन्द्रोऽसौ नैव तानि विसर्जयेत् ॥ १७ ॥ <br>
उपर्युपरि तेषां च कर्दमेन द्विजोत्तमाः ॥ <br>
चक्रे लिंगानि नित्यं स सप्तविंशतिसंख्यया ॥ १९ ॥ <br>
ततः कालेन महता जातः कर्दमपर्वतः ॥ १९ ॥ <br>
अथ तुष्टो महादेवस्तस्य भक्त्यतिरेकतः ॥ <br>
निर्भिद्य धरणीपृष्ठं तस्य लिंगमदर्शयत् ॥ 6.164.२० ॥ <br>
अब्रवीत्सादरं तं च मेघगम्भीरया गिरा ॥ <br>
चण्डशर्मन्प्रतुष्टोस्मि तव भक्त्याऽनया द्विज ॥ २१ ॥ <br>
तस्माल्लिंगमिदं नित्यं पूजयस्व प्रभक्तितः ॥ <br>
सप्तविंशतिलिंगानां यतः फलमवाप्स्यसि ॥ २२ ॥ <br>
अन्योपि च नरो भक्त्या यश्चैनं पूजयिष्यति ॥ <br>
सप्तविंशतिलिंगानां सोऽपि श्रेयोऽभिलप्स्यति ॥ २३ ॥ <br>
एवमुक्त्वा स भगवांस्ततश्चादर्शनं गतः ॥ <br>
चंडशर्मापि तं हृष्टः पूजयामास तत्त्वतः ॥ २४ ॥ <br>
प्रासादं कारयामास तस्य लिंगस्य शोभनम् ॥ <br>
नाम चक्रे ततस्तस्य विचार्य च मुहुर्मुहुः ॥ २५ ॥ <br>
नगरस्थित लिंगानां यस्मात्संस्मरणात्स्थितः ॥ <br>
नागरेश्वरसंज्ञस्तु तस्मादेष भविष्यति ॥ २६ ॥ <br>
॥ सूत उवाच ॥ ॥ <br>
एवं संस्थाप्य तल्लिंगं चंडशर्मा द्विजोत्तमाः ॥ <br>
आराधयामास तदा पुष्पधूपानुलेपनैः ॥२७॥ <br>
सप्तविंशतिलिंगानां प्राप्नोति च तथा फलम् ॥ <br>
पूजितानां द्विजश्रेष्ठा नगरे यानि तानि च ॥ ॥ २८ ॥ <br>
ततः कालेन महता नागरेश्वरतुष्टितः ॥ <br>
शिवलोकं गतः साक्षाद्यानमध्ये निवेशितः ॥२९॥ <br>
पुष्पोपि स्थापयामास पुष्पादित्यमथापरम्॥ <br>
पुण्ये सरस्वतीतीरे ततः पूजापरोऽभवत् ॥ 6.164.३० ॥ <br>
तस्यापि दर्शनं गत्वा प्रीत्या वचनमब्रवीत् ॥ <br>
पुष्प तुष्टोस्मि भद्रं ते वरं प्रार्थय सुव्रत ॥ ३१ ॥ <br>
अदेयमपि दास्यामि तस्मात्प्रार्थय मा चिरम् ॥ ३२ ॥ <br>
॥ पुष्प उवाच ॥ ॥ <br>
यदि तुष्टोऽसि मे देव यदि देयो वरो मम ॥ <br>
तद्देहि याचमानस्य मम यद्धृदि संस्थितम् ॥ ३३ ॥ <br>
चमत्कारपुरे देव तव या मूर्तयः स्थिताः ॥ <br>
द्वादशैव प्रमाणेन पूज्याः सर्वदिवौकसाम् ॥ ३४ ॥ <br>
तासां पूजाफलं कृत्स्नं संप्राप्नोतु नरो भुवि ॥ <br>
यः पूजयति मूर्तिं ते यैषा संस्थापिता मया ॥ ३५ ॥ <br>
नागरादित्य इत्येषा ख्याता भवतु भूतले ॥ <br>
येयं सरस्वतीतीरे प्रासादे स्थापिता मया ॥ ३६ ॥ <br>
॥ सूत उवाच ॥ ॥ <br>
स तथेति प्रतिज्ञाय गतश्चादर्शनं रविः ॥ <br>
दीपवद्ब्राह्मणश्रेष्ठास्तदद्भुतमिवा भवत् ॥ ३७ ॥ <br>
ततः कालेन महता पुष्पोपि द्विजसत्तमाः ॥ <br>
सूर्यलोकमनुप्राप्तो विमानेन सुवर्चसा ॥ ३८ ॥ <br>
शाकम्भरीति विख्याता भार्याऽऽसीच्चंडशर्मणः ॥ <br>
तया संस्थापिता दुर्गा सरस्वत्याः शुभे तटे ॥ ३९ ॥ <br>
आराधिताऽथ सद्भक्त्या दिवानक्तं द्विजोत्तमाः ॥ <br>
ततस्तुष्टा वरं तस्याः सा ददौ द्विजसत्तमाः ॥6.164.४॥। <br>
पुत्रि तुष्टास्मि भद्रं ते शाकंभरि प्रगृह्यताम् ॥ <br>
वरं यत्ते सदाभीष्टं मत्प्रसादादसंशयम् ॥४१॥ <br>
॥ शाकम्भर्युवाच ॥ ॥ <br>
चतुःषष्टिगणा देवि मातृणां ये व्यवस्थिताः॥ <br>
चमत्कारपुरे ख्याता हास्यात्तुष्टिं व्रजंति याः ॥ ४२ ॥ <br>
या रात्रौ बलिदानेन जाते वृद्धौ ततः परम्॥ <br>
तत्सर्वं जायतां पुण्यं यस्ते मूर्तिं प्रपूजयेत्॥ ४३ ॥ <br>
अत्रागत्य नदीतीरे यैषा संस्थापिता मया ॥ ४४ ॥ <br>
॥ श्रीदेव्युवाच ॥ ॥ <br>
आश्विनस्य सिते पक्षे महानवमिसंज्ञिते ॥ <br>
यो ममाग्रे समागत्य पूजयिष्यति भक्तितः ॥ ४५ ॥ <br>
तस्य कृत्स्नं फलं सद्यो भविष्यति न संशयः ॥ <br>
नागरस्य विशेषेण सत्यमेतन्मयोदितम् ॥ ४६ ॥ <br>
एवमुक्त्वा तु सा देवी ततश्चादर्शनं गता ॥ <br>
तस्या नाम्ना च सा देवी प्रोक्ता शाकम्भरी भुवि ॥ ४७ ॥<br>
वृद्धेरनंतरं तस्या यः पूजां कुरुते नरः ॥ <br>
तस्य वृद्धेर्न विघ्नः स्यात्कदाचिद्द्विजसत्तमाः ॥ ४८ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे 
श्रीहाटकेश्वरक्षेत्रमाहात्म्ये नागरेश्वरनागरादित्यशाकम्भर्युत्पत्तिवर्णनंनाम 
चतुःषष्ट्युत्तरशततमोsध्यायः ॥ १६४ ॥ <br>
&nbsp;