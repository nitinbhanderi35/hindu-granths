<span style="font-size: 14pt; line-height: 200%">॥ पैजवन उवाच ॥ ॥ <br>
शालिग्रामशिलायां च जगदादिः सनातनः ॥ <br>
कथं पाषाणतां प्राप्तो गण्डक्यां तच्च मे वद  ॥ <br>
त्वत्प्रसादेन विप्रर्षे हरौ भक्तिर्दृढा भवेत् ॥ <br>
भवंतस्तीर्थरूपा हि दर्शनात्पापहारिणः ॥ २ ॥ <br>
तीर्थामृतावगाहेन यथा पवित्रता नृणाम् ॥ <br>
भवद्वाक्यामृताज्जाता तथा मम न संशयः ॥ ३ ॥ <br>
॥ गालव उवाच ॥ ॥ <br>
इतिहासस्त्वयं पुण्यः पुराणेषु च पठ्यते ॥ <br>
यथा स एव भगवाञ्छालिग्रामत्वमागतः ॥ ४ ॥ <br>
महेश्वरश्च लिंगत्वं कथयेऽहं तवाऽनघ ॥ <br>
पूर्वं प्रजापतिर्दक्षो ब्रह्मणोंऽगुष्ठ संभवः ॥ ५ ॥'<br>
&nbsp;तस्यासीद्दुहिता साध्वी सतीनाम्नी सुलक्षणा ॥ <br>
हरेणोढा विधिज्ञेन वेदोक्तविधिना ततः ॥ ६ ॥ <br>
स चकार महायज्ञे हरद्वेषं विमूढधीः ॥ <br>
तेन द्वेषेण महता सती प्रकुपिता भृशम् ॥ ७ ॥ <br>
यज्ञवेद्यां समागम्य वह्निधारणया तदा ॥ <br>
प्राणायामपरा भूत्वा देहोत्सर्गं चकार सा ॥ ८ ॥ <br>
पितृभागं परित्यज्य स्वभागेन युता सती ॥ <br>
मनसा ध्यानमगमच्छीतलं च हिमालयम् ॥ ९ ॥ <br>
यत्रयत्र मनो याति स्वकर्मवशगं मृतौ ॥ <br>
अवतारस्तत्रतत्र जायते नात्र संशयः ॥ ६.२४५.१० ॥ <br>
दह्यमाना हि सा देवी हिमालयसुताऽभवत् ॥ <br>
तत्र सा पार्वती भूत्वा तप उग्रं समाश्रिता ॥ ११ ॥ <br>
शिवभक्तिरता नित्यं हरव्रतपरायणा ॥ <br>
शृंगे हिमवतः पुत्री मनो न्यस्य महेश्वरे ॥ ॥ १२ ॥ <br>
ततो वर्षसहस्रांते भगवान्भूतभावनः ॥ <br>
अथाजगाम तं देशं विप्ररूपो महेश्वरः ॥ १३ ॥ <br>
तां ज्ञात्वा तपसा शुद्धां कर्मभावैः परीक्षितैः ॥ <br>
ततो दिव्यवपुर्भूत्वा करे जग्राह पार्वतीम् ॥ १४ ॥ <br>
तपसा निर्जितश्चास्मि करवाणि च किं प्रियम् ॥ <br>
ततः प्राह महेशानं प्रमाणं मे पिता गुरुः । ॥ १५ ॥ <br>
सप्तर्षीन्स तथोक्तस्तु प्रेषयामास शंकरः ॥ <br>
ते तत्र गत्वा समयं वक्तुं हिमवता सह ॥ १६ ॥ <br>
निवेद्य च महेशानं प्रेषिता मुनयो ययुः । <br>
ततो लग्नदिने देवा महेन्द्रादय ईश्वरम् ॥ १७ ॥ <br>
ब्रह्मविष्णुपुरोगाश्च पुरोधायाग्निमाययुः ॥ <br>
योगसिद्धा समायांतं वरवेषं वृषध्वजम् । १८ । <br>
हिमवान्पूजयामास मधुपर्कादिकैः शुभैः ॥ <br>
उपचारैर्मुदा युक्तो मानयन्कृतकृत्यताम् ॥ १९ ॥ <br>
वेदोक्तेन विधानेन तां कन्यां समयोजयत् ॥ <br>
पाणिग्रहेण विधिना द्विजातिगणसंवृतः ॥ ६.२४५.२० ॥ <br>
वह्निं प्रदक्षिणीकृत्य गिरीशस्तदनन्तरम् ॥ <br>
दानकाले च गोत्रादि पृष्टो लज्जापरो हर ॥२१॥ <br>
ब्रह्मणो वचनात्तेन विधिशेषोऽवशेषितः॥ <br>
चरुप्राशनकाले तु पंचवक्त्रप्रकाशकृत्॥२२॥ <br>
सहितः सकलैर्देवैः कुतूहलपरायणः॥ <br>
गिरिजार्थं समायुक्तो वरः सोऽपि महेश्वरः॥२३॥ <br>
नवकोटिमुखां दृष्ट्वा साट्टहासो जनोऽभवत्॥ <br>
वैदिकी श्रुतिरित्युक्ता शिव त्वं स्थिरतां व्रज॥२४॥ <br>
लज्जिता सा परित्यागं नाकरोत्पंचजन्मसु ॥ <br>
भर्त्तारमसितापांगी हरमेवाभ्यगच्छत ॥ २५ ॥ <br>
देवानां पर्वतानां च प्रहृष्टं सकलं कुलम् ॥ <br>
ततो विवाहे संपूर्णे हरोऽगात्कौतुकौकसि ॥ २६ ॥ <br>
गणानां चापि सान्निध्ये सा नामर्षयदंबिका ॥ <br>
पारिबर्हं ततो दत्त्वा शैलेन स विसर्जितः ॥ २७ ॥ <br>
मानितः सत्कृतश्चापि मन्दराचलमभ्यगात्॥ <br>
विश्वकर्मा ततस्तस्य क्षणेन मणिमद्गृहम् ॥ २८ ॥ <br>
निर्ममे देवदेवस्य स्वेच्छावर्द्धिष्णुमंदिरम् ॥ <br>
सर्वर्द्धिमत्प्रशस्ताभं मणिविद्रुमभूषितम् ॥ २९ ॥ <br>
स्थूणासहस्रसंयुक्तं मणिवेदिमनोहरम् ॥ <br>
गणा नंदिप्रभृतयो यस्य द्वारि समाश्रिताः ॥ ६.२४५.३० ॥ <br>
त्रिनेत्राः शूलहस्ताश्च बभुः शंकररूपिणः ॥ <br>
वाटिका अस्य परितः पारिजाताः सहस्रशः ॥ ३१ ॥ <br>
कामधेनुर्मणिर्दिव्यो यस्य द्वारि समाश्रितौ ॥ <br>
तस्मिन्मनोहरतरे कामवृद्धिकरे गृहे ॥ ३२ ॥ <br>
पार्वत्या वसतः सार्द्धं कामो दृष्टिपथं ययौ ॥ <br>
वायुरूपः शिवं दृष्ट्वा कामः प्रोवाच शंकरम् ॥ ३३ ॥ <br>
नमस्ते सर्वरूपाय नमस्ते वृषभध्वज ॥ <br>
नमस्ते गणनाथाय पाहि नाथ नमोऽस्तु ते ॥३४॥ <br>
त्वया विरहितं लोकं शववत्स्पृशते मही ॥ <br>
न त्वया रहितं किञ्चि द्दृश्यते सचराचरे ॥ ३५ ॥ <br>
त्वं गोप्ता त्वं विधाता च लोकसंहारकारकः ॥ <br>
कृपां कुरु महादेव देहदानं प्रयच्छ मे ॥ ३६ ॥ <br>
॥ ईश्वर उवाच ॥ ॥ ॥ <br>
यन्मया त्वं पुरा दग्धः पर्वते पुरतोऽनघ ॥ <br>
तस्या एव समीपे त्वं पुनर्भव स्वदेहवान् ॥ ३७ ॥ <br>
एवमुक्तस्ततः कामः स्वशरीरमुपागतः ॥ <br>
ववंदे चरणौ शूद्र विनयावनतोऽभवत् ॥ ३८ ॥ <br>
ततो ननाम चरणौ पार्वत्याः संप्रहृष्टवान् ॥ <br>
लब्धप्रसादस्तु तयोः समीपाद्भुवनत्रये ॥ ३९ ॥ <br>
चचार सुमहातेजा महामोहबलान्वितः ॥ <br>
पुष्पधन्वा पुष्पबाणस्त्वाकुञ्चितशिरोरुहः ॥ ६.२४५.४० ॥ <br>
सदा घूर्णितनेत्रश्च तयोर्देहमुपाविशत् ॥ <br>
दिव्यासवैर्दिव्यगंधैर्वस्त्रमाल्यादिभिस्तथा ॥ ४१ ॥ <br>
सख्यः संभोगसमये परिचक्रुः समंततः ॥ <br>
एवं प्रक्रीडतस्तस्य वत्सराणां शतं ययौ ॥ ४२ ॥ <br>
साग्रमेका निशा यद्वन्मैथुने सक्तचेतसः ॥ <br>
एतस्मिन्नंतरे देवास्तारकप्रद्रुता भयात् ॥ <br>
ब्रह्माणं शरणं जग्मुः स्तुत्वा तं शरणं गताः ॥ ४३ ॥ <br>
॥ देवा उचुः ॥ ॥ <br>
तारकोऽसौ महारौद्रस्त्वया दत्तवरः पुरा ॥ ४४ ॥ <br>
विजित्य तरसा शक्रं भुंक्ते त्रैलोक्यपूजितः ॥ <br>
वधोपायो यथा तस्य जायते त्वं कुरु स्वयम् ॥ ॥ ४५ ॥ <br>
॥ ब्रह्मोवाच ॥ ॥ <br>
मया दत्तवरश्चासौ मयैवोच्छिद्यते नहि ॥ <br>
स्वयं संवर्ध्य कटुकं छेत्तुं कोऽपि न चार्हति ॥ ४६ ॥ <br>
तस्मात्तस्य वधोपायं कथयामि महात्मनः ॥ <br>
पार्वत्यां यो महेशानात्सूनुरुत्पत्स्यते हि सः ॥ ४७ ॥ <br>
दिनसप्तकवान्भूत्वा तारकं स हनिष्यति ॥ <br>
इति वाक्यं तु ते श्रुत्वा मंदरं लोकसुंदरम्॥ ४८ ॥ <br>
ब्रह्मलोकात्समाजग्मुः पीडिता दैत्यदानवैः ॥ ४९ ॥<br>
&nbsp;तत्र नंदिप्रभृतयो गणाः शूलभृतः पुरः ॥ <br>
गृहद्वारे ह्युपा वृत्य तस्थुः संयतचेतसः ॥ ६.२४५.५० ॥ <br>
॥ देवा ऊचुः ॥ ॥ <br>
देवाश्च दुःखातुरचेतसो भृशं हतप्रभास्त्यक्तगृहाश्रयाखिलाः ॥ <br>
संप्राप्य मासांश्चतुरः स्तपः स्थिता देवे प्रसुप्ते हरतोषणं परम् ॥ ५१ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये पैजवनोपाख्याने तारकोपद्रुतानां देवानां शिवदर्शनार्थं मंदराचलंप्रतिगमनवर्णनंनाम पञ्चचत्वारिंशदुत्तरद्विशततमोऽध्यायः ॥ २४५ ॥ <br>
<br>
<br>
</span>
