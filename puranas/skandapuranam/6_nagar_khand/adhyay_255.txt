<span style="font-size: 14pt; line-height: 200%">गालव उवाच ॥ ॥ <br>
एवं ते लब्धशापाश्च पार्वतीशाप पीडिताः ॥ <br>
अनपत्या बभूवुश्च तथा च प्रतिमानवाः ॥ १ ॥ <br>
शालग्रामस्तु गंडक्यां नर्मदायां महेश्वरः ॥ <br>
उत्पद्यते स्वयंभूश्च तावेतौ नैव कृत्रिमौ ॥ २ ॥ <br>
चतुर्विंशतिभेदेन शालग्रामगतो हरिः ॥ <br>
परीक्ष्यः पुरुषैर्नित्यमेकरूपः सदाशिवः ॥ ३ ॥ <br>
शालग्रामशिला यत्र गंडकीविमले जले ॥ <br>
तत्र स्नात्वा च पीत्वा च ब्रह्मणः पदमाप्नुयात् ॥ ४ ॥ <br>
तां पूजयित्वा विधिवद्गंडकीसंभवां शिलाम् ॥ <br>
योगीश्वरो विशुद्धात्मा जायते नात्र संशयः ॥ ५ ॥ <br>
एतत्ते कथितं सर्वं यत्पृष्टोऽहमिह त्वया ॥ <br>
यथा हरो विप्रशापं प्राप्तवांस्तन्निशामय ॥ ६ ॥ <br>
यः शृणोति नरो भक्त्या वाच्यमानामिमां कथाम् ॥<br>
गिरीशनृत्यसंबन्धामुमादेहार्द्धवर्णिताम् ॥ ७ ॥ <br>
ब्रह्मणः स्तुतिसंयुक्तां स गच्छेत्परमां गतिम् ॥ <br>
श्लोकार्द्धं श्लोकपादं वा समस्तं श्लोकमेव वा ॥ ८ ॥ <br>
यः पठेदविरोधेन मायामानविवर्जितः ॥ <br>
स याति परमं स्थानं यत्र गत्वा न शोचति ॥ ९ ॥ <br>
चातुर्मास्ये विशेषेण पठञ्छृण्वन्नरोत्तमः ॥ <br>
लभते चिंतितां सिद्धिं धनपुत्रादिसंवृतः॥६.२५५.१॥। <br>
यथा ब्रह्मादयो देवा गीतवाद्याभियोगतः ॥ <br>
परां सिद्धि मवापुस्ते दुर्गाशिवसमीपतः ॥ ११ ॥ <br>
वर्षाकाले च संप्राप्ते भक्तियोगे जनार्दने ॥ <br>
महेश्वरेऽथ दुर्गायां न भूयः स्तनपो भवेत् ॥ १२ ॥ <br>
गणेशस्य सदा कुर्याच्चातुर्मास्ये विशेषतः ॥ <br>
पूजां मनुष्यो लाभार्थं यत्नो लाभप्रदो हि सः ॥१३॥ <br>
सूर्यो नीरोगतां दद्याद्भक्त्या यैः पूज्यते हि सः॥ <br>
चातुर्मास्ये समायाते विशेषफलदो नृणाम् ॥ १४ ॥ <br>
इदं हि पंचायतनं सेव्यते गृहमेधिभिः ॥ <br>
चातुर्मास्ये विशेषेण सेवितं चिंतितप्रदम् ॥ १५ ॥ <br>
शालग्रामगतं विष्णुं यः पूजयति नित्यदा ॥ <br>
द्वारवतीचक्रशिलासहितं मोक्षदायकम् ॥ १६ ॥ <br>
चातुर्मास्ये विशेषेण दर्शनादपि मुक्तिदम् ॥ <br>
यस्मिन्स्तुते स्तुतं सर्वं पूजिते पूजितं जगत् ॥ १७ ॥ <br>
पूजितः पठितो ध्यातः स्मृतो वै कलुषापहः ॥ <br>
शालग्रामे किं पुनर्यच्छालग्रामगतो हरिः ॥ १८ ॥ <br>
पुनर्हि हरिनैवेद्यं फलं चापि धृतं जलम् ॥ <br>
चातुर्मास्ये विशेषेण शालग्रामगतं शुभम् ॥ १९ ॥ <br>
तिलाः पुनंत्यर्पिताश्च शालग्रामस्य शूद्रज ॥ <br>
चातुमास्ये विशेषेण नरं भक्त्या समन्वितम् ॥ ६.२५५.२० ॥ <br>
स लक्ष्मीसहितो नित्यं धनधान्यसमन्वितः ॥ <br>
महाभाग्यवतां गेहे जायते नात्र संशयः ॥२१॥ <br>
स लक्ष्मीसहितो विष्णुर्विज्ञेयो नात्र संशयः ॥ <br>
तं पूजयेन्महाभक्त्या स्थिरा लक्ष्मीर्गृहे भवेत् ॥ २२ ॥ <br>
तावद्दरिद्रता लोके तावद्गर्जति पातकम् ॥ <br>
तावत्क्लेशाः शरीरेऽस्मिन्न यावत्पूजयेद्धरिम् ॥ २३ ॥ <br>
स एव पूज्यते यत्र पंचक्रोशं पवित्रकम् ॥ <br>
करोति सकलं क्षेत्रं न तवाऽशुभसंभवः ॥ २४ ॥ <br>
एतदेव महाभाग्यमेतदेवमहातपः ॥ <br>
एष एव परो मोक्षो यत्र लक्ष्मीशपूजनम् ॥ २५ ॥ <br>
शंखश्च दक्षिणावर्त्तो लक्ष्मीनारायणात्मकः ॥ <br>
तुलसी कृष्णसारोऽत्र यत्र द्वारवती शिला ॥ <br>
तत्र श्रीर्विजयो विष्णुर्मुक्तिरेवं चतुष्टयम्॥ २६ ॥ <br>
लक्ष्मीनारायणे पूजां विधातुर्मनुजस्य तु ॥ <br>
ददाति पुण्यमतुलं मुक्तो भवति तत्क्षणात् ॥ २७ ॥ <br>
चातुर्मास्ये विशेषेण पूज्यो लक्ष्मीयुतो हरिः ॥ २८ ॥ <br>
कुर्वतस्तस्य देवस्य ध्यानं कल्मषनाशनम् ॥ <br>
तुलसीमञ्जरीभिश्च पूजितो जन्मनाशनः ॥ २९ ॥ <br>
पूजितो बिल्वपत्रेण चातुर्मास्येऽघहृत्तमः ॥ ६.२५५.३० ॥ <br>
सर्वप्रयत्नेन स एव सेव्यो यो व्याप्य विश्वं जगतामधीशः ॥ <br>
काले सृजत्यत्ति च हेलया वा तं प्राप्य भक्तो न हि सीदतीति ॥ ३१ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये लक्ष्मीनारायणमहिमवर्णनंनाम पञ्चपञ्चाशदुत्तरद्विशततमोअध्यायः ॥ २५५ ॥<br>
<br>
</span>
