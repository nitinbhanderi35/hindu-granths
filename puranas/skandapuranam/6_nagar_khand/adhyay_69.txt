<span style="font-size: 14pt; line-height: 200%"><br>
॥ सूत उवाच ॥ ॥ <br>
ततो निःक्षत्रिये लोके क्षत्त्रिण्यो वंशकारणात् ॥ <br>
क्षेत्रजान्ब्राह्मणेभ्यश्च सुषुवुस्तनया न्वरान्॥॥। <br>
ते वृद्धिं च समासाद्य क्षेत्रजाः क्षत्रियोपमाः ॥<br>
जगृहुर्मेदिनीं वीर्यात्संनिरस्य द्विजोत्तमान्॥२॥<br>
ततस्ते ब्राह्मणाः सर्वे परिभूतिपदं गताः॥ <br>
प्रोचुर्भार्गवमभ्येत्य दुःखेन महतान्विताः॥ ३ ॥<br>
रामराम महाबाहो या त्वया वसुधा च नः ॥ <br>
वाजिमेधे मखे दत्ता क्षत्रियैः सा हता बलात्॥ <br>
तस्मान्नो देहि तां भूयो हत्वा तान्क्षत्रियाधमान् ॥ <br>
कुरु श्रेयोऽभिवृद्धिं तां यद्यस्ति तव पौरुषम् ॥ ५ ॥ <br>
ततो रामः क्रुधाविष्टो भूयस्तैः शवरैः सह ॥ <br>
पुलिन्दैर्मेदकैश्चैव क्षत्रियांताय निर्ययौ ॥ ६ ॥ <br>
तत्रैव क्षत्रियान्हत्वा रक्तमादाय तद्बहु ॥ <br>
तां गर्तां पूरयामास चकार पितृतर्पणम् ॥ ७ ॥ <br>
प्रददौ ब्राह्मणेभ्यश्च वाजिमेधे धरां पुनः ॥<br>
तैश्च निर्वासितस्तत्र जगामोदधिसंनिधौ ॥ ८ ॥ <br>
एवं तेन कृता पृथ्वी सर्वक्षत्त्रविवर्जिता ॥ <br>
त्रिःसप्तवारं विप्रेंद्रा द्विजेभ्यश्च निवेदिता ॥ ९ ॥ <br>
तर्पिताः पितरश्चैव रुधिरेण महात्मना ॥ <br>
प्रतिज्ञा पालिता तस्माद्विकोपश्च बभूव सः ॥ ६.६९.१० ॥ <br>
एकविंशतिमे प्राप्ते ततश्च पितृतर्पणे ॥ <br>
अशरीराऽभवद्वाणी खस्था पितृसमुद्भवा ॥ ११ ॥ <br>
रामराम महाभाग त्यजैतत्कर्म गर्हितम् ॥ <br>
वयं ते तुष्टिमापन्नाः स्ववाक्यपरिपाल नात् ॥ १२ ॥ <br>
यत्त्वया विहितं कर्म नैतदन्यः करिष्यति ॥ <br>
न कृतं केनचित्पूर्वं पितृवैरसमुद्भवम् ॥ १३ ॥ <br>
तस्मात्तुष्टा वयं वत्स दास्यामश्चित्त वांछितम्। <br>
प्रार्थयस्व द्रुतं तस्माद्दुर्लभं त्रिदशैरपि॥१४॥ <br>
राम उवाच। <br>
पितरो यदि तुष्टा मे यच्छंति यदि वांछितम्। <br>
तस्मात्तीर्थमिदं पुण्यं मन्नाम्ना लोकविश्रुतम्। <br>
रक्तदोषविनिर्मुक्तं सेवितं वरतापसैः॥१५॥ <br>
पितर ऊचुः। <br>
पितृतर्पणजा गर्ता त्वया येयं विनिर्मिता। <br>
रामह्रद इति ख्यातिं प्रयास्यति जगत्त्रये ॥ १६ ॥ <br>
यत्र भक्तियुता लोकास्तर्पयिष्यंति वै पितॄन् ॥ <br>
तेऽश्वमेधफलं प्राप्य प्रयास्यंति परां गतिम्॥।१७॥ <br>
कृष्णपक्षे चतुर्दश्यां मासि भाद्रपदे नरः॥<br>
करिष्यति च यः श्राद्धं भक्त्या शस्त्रहतस्य च॥।१८॥ <br>
अपि प्रेतत्वमापन्नं नरके वा समाश्रितम्॥ <br>
उद्धरिष्यति स प्रेतमपि पापसमन्वितम्॥।१९॥ <br>
सूत उवाच॥ <br>
एवमुक्त्वा तु रामं ते विरेमुस्तदनंतरम्॥ <br>
रामोऽपि च तपस्तेपे तत्रैव क्रोधवर्जितः॥६.६९.२०॥ <br>
तस्मात्सर्वप्रयत्नेन तत्र शस्त्रहतस्य च॥ <br>
तस्मिन्दिने प्रकर्तव्यं श्राद्धं श्रद्धासमन्वितैः॥२१॥। <br>
उपसर्ग मृतानां च सर्पाग्निविषबन्धनैः॥ <br>
तत्र मुक्तिप्रदं श्राद्धं दिने तस्मिन्नुदाहृतम्॥२२॥ <br>
यः पितॄंस्तर्पयेत्तत्र प्रेतपक्षे जलैरपि॥ <br>
स तेषामनृणो भूत्वा पितृलोके महीयते॥२३॥ <br>
एतद्वः सर्वमाख्यातं रामह्रदसमुद्भवम्॥ <br>
माहात्म्यं ब्राह्मणश्रेष्ठाः सर्वपातकनाशनम्॥२४॥ <br>
श्राद्धकाले नरो भक्त्या यश्चैतत्पठति स्वयम्॥ <br>
स गयाश्राद्धजं कृत्स्नं फलमाप्नोत्यसंशयम्॥२५॥ <br>
पर्वकाले ऽथवा प्राप्ते पठेद्ब्राह्मणसंनिधौ॥ <br>
पितृमेधस्य यज्ञस्य स फलं लभते ऽखिलम्॥२६॥ <br>
शृणुयाद्वापि यो भक्त्या कीर्त्यमानमिदं नरः॥ <br>
सौत्रामणौ कृते कृत्स्नं फलमाप्नोत्यसंशयम्॥२७॥ <br>
इति श्रीस्कांदे महापुराण एकाशीतिसाहस्र्या संहितायां षष्ठे नागरखण्डे हाटकेश्वरक्षेत्रमाहात्म्ये रामह्रदोत्पत्तिवृत्तान्तवर्णनंनामैकोनसप्ततितमोऽ ध्यायः ॥ ६९ ॥ ॥ ध ॥ <br>
<br>
</span>
