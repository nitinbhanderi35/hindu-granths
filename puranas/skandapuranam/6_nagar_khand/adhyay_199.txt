<span style="font-size: 14pt; line-height: 170%">ऋषय ऊचुः॥ <br>
तिस्रःकोट्योर्धकोटी च तीर्थानामिह भूतले॥ <br>
श्रूयते सूत कार्त्स्न्येन कीर्त्यमाना मुनीश्वरैः॥१॥ <br><br>
कथं लभ्येत सर्वेषां तीर्थानां स्नानजं फलम्।। <br>
अल्पायुर्भिर्महाभाग कलिकाल उपस्थिते।।२।। <br><br>
।।सूत उवाच।। <br>
क्षेत्रत्रयमिहाख्यातं तथारण्यत्रयं महत्।। <br>
पुरीत्रयं वनान्येव त्रीणि ग्रामास्तथात्रयः ॥ ३ ॥ <br><br>
तथा तीर्थत्रयं चान्यत्पर्वतत्रितयान्वितम् ॥ <br>
महानदीत्रयं चैव सर्वपातकनाशनम् ॥ ४ ॥ <br><br>
मर्त्यलोकेस्थितं विप्राः सर्वतीर्थफलप्रदम् ॥ <br>
सर्वेष्वेतेषु यः स्नाति स सर्वेषां फलं लभेत् ॥ ५ ॥ <br><br>
चतुर्विंशतिसंख्यानामिदमाह प्रजापतिः ॥ <br>
य एकस्मिंस्त्रिके स्नाति सर्व त्रिकफलं लभेत् ॥ ६ ॥<br> <br>
॥ ऋषय ऊचुः ॥ ॥ <br><br>
त्रीणि क्षेत्राणि कानीह तथारण्यानि कानि च ॥ <br>
पुर्यस्तिस्रो महाभाग काःख्याताश्च वनानि च ॥ ७ ॥ <br><br>
के ग्रामाः कानि तीर्थानि के नगाः सरितश्च काः ॥ <br>
नामभिर्वद नः सूत सर्वाण्येतानि विस्तरात् ॥ ८ ॥ <br><br>
॥ सूत उवाच ॥ ॥ <br><br>
कुरुक्षेत्रमिति ख्यातं प्रथमं क्षेत्रमुत्तमम् ॥ <br>
हाटकेश्वरजं क्षेत्रं द्वितीयं परिकीर्तितम् ॥ ९ ॥ <br><br>
प्राभासिकं तृतीयं तु क्षेत्रं हि द्विजसत्तमाः ॥                                                                           <br>
एतत्क्षेत्रत्रयं पुण्यं सर्वपातकनाशनम् ॥ ६.१९९.१० ॥ <br><br>
यथोक्तविधिना दृष्ट्वा नरः पापात्प्रमुच्यते ॥ <br>
यो यं काममभिध्यायन्क्षेत्रेष्वेतेषु भक्तितः ॥ ११ ॥ <br><br>
स्नानं करोति तस्येष्टं मनसो जायते फलम् ॥ <br>
चतुर्विंशतिमानेषु स्नातो भवति स द्विजाः॥१२॥ <br><br>
एकं तु पुष्करारण्यं नैमिषारण्यमेव च ॥ <br>
धर्मारण्यं तृतीयं तु तेषां संकीर्त्यते द्विजाः ॥ १३ ॥ <br><br>
त्रिष्वेतेषु च यः स्नाति चतुर्विंशतिभाग्भवेत् ॥ १४ ॥ <br><br>
वाराणसी पुरीत्येका द्वितीया द्वारकापुरी ॥ <br>
अवन्त्याख्या तृतीया च विश्रुता भुवनत्रये ॥ १५ ॥ <br><br>
एतासु यो नरः स्नाति चतुर्विंशतिभाग्भवेत् ॥ १६ ॥ <br><br>
वृन्दावनं वनं चैकं द्वितीयं खांडवं वनम् ॥ <br>
ख्यातं द्वैतवनं चान्यत्तृतीयं धरणीतले ॥ १७ ॥ <br><br>
त्रिष्वेतेषु च यः स्नाति चतुर्विंशतिभाग्भवेत् ॥१८॥ <br><br>
कल्पग्रामः स्मृतश्चैकः शालिग्रामो द्वितीयकः ॥ <br>
नंदिग्रामस्तृतीयस्तु विश्रुतो द्विजसत्तमाः ॥१९॥ <br><br>
त्रिष्वेतेषु च यः स्नाति चतुर्विंशतिभाग्भवेत् ॥ ६.१९९.२० ॥ <br><br>
अग्नितीर्थं स्मृतं चैकं शुक्लतीर्थमथापरम्॥ <br>
तृतीयं पितृतीर्थं तु पितॄणामतिवल्लभम् ॥ २१ ॥ <br><br>
त्रिष्वेतेषु च यः स्नाति चतुर्विंशतिभाग्भवेत् ॥ २२ ॥ <br><br>
श्रीपर्वतः स्मृतश्चैको द्वितीयश्चार्बुदस्तथा ॥ <br>
तृतीयो रैवताख्योऽत्र विख्यातः पर्वतोत्तमाः ॥ २३ ॥ <br><br>
त्रिष्वेतेषु च यः स्नाति चतुर्विंशतिभाग्भवेत् ॥ २४ ॥ <br><br>
गंगा नदी स्मृता पूर्वा नर्मदाख्या तथा परा ॥ <br>
सरस्वती तृतीया तु नदी प्लक्षसमुद्भवा ॥ २५ ॥ <br><br>
आसु सर्वासु यः स्नाति चतुर्विंशतिभाग्भवेत् ॥ २६ ॥<br> <br>
एतेष्वेव हि सर्वेषु यः स्नानं कुरुते नरः ॥ <br>
सार्धकोटित्रयस्यात्र स कृत्स्नं फलमाप्नुयात् ॥ २७ ॥ <br><br>
यश्चैकस्मिन्नरः स्नाति स त्रिकस्य फलं लभेत् ॥ २८ ॥ <br><br>
एतद्वः सर्वमाख्यातं यत्पृष्टोऽस्मि द्विजोत्तमाः ॥ <br>
संक्षेपात्तीर्थजं पुण्यं लभ्यते यन्नरैर्भुवि ॥ २९ ॥ <br><br>
सांप्रतं किं नु वो वच्मि यत्तद्वदत मा चिरम् ॥ ६.१९९.३० ॥ <br><br>
॥ ऋषय ऊचुः ॥ ॥ <br><br>
हाटकेश्वरजे क्षेत्रे यानि तीर्थानि सूतज ॥ <br>
तानि प्रोक्तानि सर्वाणि त्वयाऽस्माकं सुविस्तरात् ॥ ३१ ॥ <br><br>
तथा चायतनान्येव संख्यया रहितानि च ॥ <br>
अपि वर्षशतेनात्र स्नानं कर्तुं न शक्यते ॥ ३२ ॥<br> <br>
तेषु सर्वेषु मर्त्येन यथोक्तविधिना स्फुटम् ॥ <br>
देवतायतनान्येव तथा द्रष्टुं महा मते ॥ ३३ ॥ <br><br>
यस्मिन्स्नातो दिने चैव तस्य व्युष्टिः प्रकीर्तिता ॥ <br>
अल्पायुषस्तदा मर्त्याः कृतेऽपि परिकीर्तिताः ॥ ३४ ॥<br> <br>
त्रेतायां द्वापरे चापि किमु प्राप्ते कलौ युगे ॥ <br>
एवमल्पायुषो ज्ञात्वा मानवान्सूतनंदन ॥ ३५ ॥ <br><br>
लभेरंश्च कथं सर्वतीर्थानां स्नानजं फलम् ॥ <br>
देवदर्शनजं वापि विशेषान्निर्धनाश्च ये ॥ ३६ ॥ <br><br>
अस्ति कश्चिदुपायोऽत्र दैवो वा मानुषोऽपि वा ॥ <br>
येन तेषां भवेत्पुण्यं सर्वेषामेव हेलया ॥ ३७ ॥ <br><br>
॥ सूत उवाच ॥ ॥ <br>
अस्मिन्नर्थे पुरा पृष्टो विश्वामित्रो महामुनिः ॥ <br>
समुपेत्याश्रमं तस्य आनर्तेन महीभुजा ॥ ३८ ॥ <br><br>
॥ राजोवाच ॥ ॥ <br>
भगवन्नत्र तीर्थानि संख्यया रहितानि च ॥ <br>
तेषु स्नानविधिः प्रोक्तः सर्वेष्वेव पृथक्पृथक् ॥ ३९ ॥ <br><br>
मासे वारे दिने चैव कुत्रचिन्मुनिसत्तमैः ॥ <br>
दानानि च तथोक्तानि यथा स्नान विधिस्तथा ॥ ६.१९९.४० ॥ <br><br>
देवानां दर्शनं चापि पृथक्तेन प्रकीर्तितम् ॥ <br>
न शक्यते फलं प्राप्तुं सर्वेषां केनचिन्मुने ॥ ४१ ॥ <br><br>
अपि वर्षशतेनापि किं पुनः स्तोकवासरैः॥ <br>
तस्माद्वद महाभाग सुखोपायं च देहिनाम् ॥४२॥ <br><br>
एकस्मिन्नपि च स्नातस्तीर्थे प्राप्नोति मानवः॥ <br>
सर्वेषामेव तीर्थानां स्नानजं सकलं फलम् ॥ ४३ ॥ <br><br>
तथैकस्मिन्सुरे दृष्टे सर्वदेवसमुद्भवम् ॥ <br>
फलं दर्शनजं भावि नराणां द्विजसत्तम ॥ ४९ ॥ <br><br>
॥ सूत उवाच ॥ ॥ <br>
तच्छ्रुत्वा सुचिरं ध्यात्वा विश्वामित्रो महामुनिः ॥ <br>
अब्रवीच्छृणु राजेंद्र सरहस्यं वदामि ते ॥ ४५ ॥<br> <br>
चत्वार्यत्र प्रकृष्टानि मुख्यतीर्थानि पार्थिव ॥ <br>
येषु स्नाने कृते राजञ्छ्राद्धे च तदनंतरम् ॥ <br>
सर्वेषामेव तीर्थानां स्नानजं लभ्यते फलम् ॥ ४६ ॥ <br><br>
सप्तविंशतिलिंगानि तथात्रैव स्थितानि च ॥ <br>
सिद्धेश्वरप्रपूर्वाणि सर्वपापहराणि च ॥ ४७ ॥ <br><br>
तेषु सर्वेषु दृष्टेषु भक्त्या पूतेन चेतसा ॥ <br>
सर्वेषामेव देवानां भवेद्दर्शनजं फलम् ॥ ४८ ॥ <br><br>
एकस्मिन्नपि संदृष्टे पूजिते वा सुरोत्तमे ॥ <br>
सप्तविंशतिलिंगानां पूजा तेन कृता भवेत् ॥ ४९ ॥ <br><br>
॥ राजोवाच ॥ ॥ <br>
कानि चत्वारि तीर्थानि तत्र मुख्यानि सन्मुने ॥<br>
येषु स्नातो नरः सम्यक्सर्वेषां लभते फलम् ॥ ६.१९९.५० ॥ <br><br>
॥ विश्वामित्र उवाच ॥ ॥ <br>
अत्रास्ति कूपिका पुण्या यस्यां संश्रयते गया ॥ <br>
कृष्णपक्षे चतुर्दश्याममावास्यादिने तथा ॥ ५१ ॥ <br><br>
विशेषेण महाभाग कन्यासंस्थे दिवाकरे ॥ <br>
निर्विण्णा भूमिलोकानां कृतैः श्राद्धैरनेकधा ॥ ५२ ॥ <br><br>
यस्तस्यां कुरुते श्राद्धं सम्यक्छ्रद्धासमन्वितः ॥ ५३ ॥ <br><br>
तस्मिन्नहनि राजेंद्र स संतारयते पितॄन् ॥ <br>
तथा तीर्थं द्वितीयं तु शंखतीर्थमिति स्मृतम्॥ ॥ ५४ ॥<br> <br>
तत्र स्नात्वा नरो यस्तु पश्येच्छंखेश्वरं ततः ॥ <br>
सर्वेषां फलमाप्नोति माघस्य प्रथमेऽहनि ॥ ५५ ॥ <br><br>
तथा मन्नामकं तीर्थे तृतीयं मुख्यतां गतम् ॥ <br>
अत्र स्नात्वा तु यः पश्येन्मया संस्थापितं हरम् ॥ ५६ ॥ <br><br>
विश्वामित्रेश्वरं नाम सर्वेषां स फलं लभेत् ॥ <br>
नभस्यस्य सिताष्टम्यां सर्वेषां लभते फलम् ॥ ५७ ॥ <br><br>
शक्रतीर्थमिति ख्यातं चतुर्थं बालमण्डनम् ॥ <br>
तत्र स्नात्वा च पंचाहं शक्रेश्वरमवेक्ष्य च ॥ <br>
आश्विनस्य सितेऽष्टम्यां सर्वेषां लभते फलम् ॥ ५८ ॥ <br><br>
॥ राजोवाच ॥ ॥ <br>
विधानं वद मे विप्र गयाकूप्याः समुद्भवम् ॥ <br>
विस्तरेण महाभाग श्रद्धा मे महती स्थिता ॥ ५९ ॥ ॥ <br><br>
॥ विश्वामित्र उवाच ॥ ॥ <br>
अमावास्यादिने प्राप्ते तत्र कन्यागते रवौ ॥ <br>
यः श्राद्धं कुरुते भक्त्या स पितॄंस्तारयेन्निजान् ॥ ६.१९९.६० ॥ <br><br>
भर्तृयज्ञविधानेन शुद्धैः स्थानोद्भवैर्द्विजैः ॥ <br>
भर्तृयज्ञविधिं त्यक्त्वा योऽन्येन विधिना नरः ॥ ६१ ॥ <br><br>
श्राद्धं करोति मूढात्मा विहीनं स्थानजैर्द्विजैः ॥ <br>
स्थानजैरपि वाऽशुद्धैस्तस्य तद्व्यर्थतां व्रजेत् ६२ ॥ <br><br>
वृष्टिः स्यादूषरे यद्वत्सत्यमेतन्मयोदितम् ॥ <br>
अंधस्याग्रे यथा नृत्यं प्रगीतं बधिरस्य च ॥ <br>
तथा च व्यर्थतां याति अन्यस्थानोद्भवैर्द्विजैः ॥ ६३ ॥<br><br>
ब्राह्मणैः कारयेच्छ्राद्धं मूर्खैरपि द्विजोत्तमाः ॥ <br>
चतुर्वेदा अपि त्याज्या अन्यस्थानसमुद्भवाः ॥६४॥ <br><br>
दवे कर्मणि पित्र्ये वा सोमपाने विशेषतः॥ <br>
देशांतरगतो यस्तु श्राद्धं च कुरुते नरः ॥ <br>
वैश्वानरपुरस्तेन कार्यं नान्यद्विजस्य च ॥ ६५॥ <br><br>
संनिवेश्य दर्भबटूञ्छ्राद्धं कुर्याद्द्विजोत्तमाः ॥ <br>
दक्षिणा भोजनं देयं स्थानिकानां चिरादपि ॥ ६६ ॥<br> <br>
पंचगव्यस्य संपूर्णो यथा कुम्भः प्रदुष्यति ॥ <br>
बिंदुनैकेन मद्यस्य पतितेन नृपोत्तम ॥ ६७ ॥ <br><br>
एकेनापि च बाह्येन बहूनामपि भूपते ॥ <br>
मध्ये समुपविष्टेन तच्छ्राद्धं दोषमाप्नुयात् ॥ ६८ ॥ <br><br>
स्थानजोऽपि चतुर्वेदो यद्यपि स्यान्न शुद्धिभाक् ॥ <br>
बहूनामपि शुद्धानां मध्ये श्राद्धं विनाशयेत् ॥ ६९ ॥ <br><br>
तस्मात्सर्वप्रयत्नेन शुद्धं ब्राह्मणमानयेत् ॥ ६.१९९.७० ॥ <br><br>
स्थानिकं मूर्खमप्येवमलाभे गुणिनामपि ॥ <br>
हीनांगमधिकांगं वा दूषितं नो तथा परम् ॥ ७१ ॥ <br><br>
कन्यादाने तथा श्राद्धे कुलीनो ब्राह्मणः सदा ॥<br>
आहर्तव्यः प्रयत्नेन य इच्छेच्छुभमात्मनः ॥ <br>
सोऽपि शुद्धिसमायुक्तो यदि स्यान्नृपसत्तम ॥ ७२ ॥ <br><br>
वृक्षाणां च यथाऽश्वत्थो देवतानां यथा हरिः॥ <br>
श्रेष्ठस्थानजविप्राणां तथा चाष्टकुलोद्भवः ॥ ७३ ॥ <br><br>
आयुधानां यथा वज्रं सरसां सागरो यथा ॥ <br>
श्रेष्ठस्थानजविप्राणां तथाष्टकुलसंभवः ॥ ७४ ॥ <br><br>
उच्चैःश्रवा यथाऽश्वानां गजानां शक्रवाहनः ॥ <br>
श्रेष्ठस्थानजविप्राणां तथाष्टकुलसंभवः ॥ ७५ ॥ <br><br>
नदीनां च यथा गंगा सतीनां चाप्यरुंधती ॥ <br>
तद्वत्स्थानजविप्राणां श्रेष्ठोऽष्टकुलिकः स्मृतः ॥ ७६ ॥<br> <br>
ग्रहाणां भास्करो यद्वन्नक्षत्राणां निशाकरः ॥ <br>
तद्वत्स्थानजविप्राणां श्रेष्ठोऽष्टकुलिकः स्मृतः ॥ ७७ ॥<br> <br>
पर्वतानां यथा मेरुर्द्विपदानां द्विजोत्तमः ॥ <br>
स्थानजानां तु विप्राणां श्रेष्ठोऽष्टकुलिकस्तथा ॥ ७८ ॥<br> <br>
पक्षिणां गरुडो यद्वत्सिंहोऽरण्यनिवासिनाम् ॥ <br>
स्थानजानां तु विप्राणां श्रेष्ठोऽष्टकुलिकस्तथा ॥ ७९ ॥ <br><br>
एवं ज्ञात्वा प्रयत्नेन श्राद्धे यज्ञे च पार्थिव ।<br>
कन्यादाने विशेषेण योज्यश्चाष्टकुलोद्भवः ॥ ६.१९९.८० ॥ <br><br>
नृत्यंति पितरस्तस्य गर्जंति च पितामहाः ॥ <br>
वेदिमूले समालोक्य प्राप्तमष्टकुलं नृप ॥ ८१ ॥ <br><br>
पुनर्वदंति संहृष्टाः किमस्माकं प्रदास्यति ॥ <br>
दौहित्रश्चापसव्येन जलं दर्भतिलान्वितम् ॥ ८२ ॥ <br><br>
॥ राजोवाच ॥ ॥ <br>
यदेतद्भवता प्रोक्तं श्रैष्ठ्यमष्टकुलोद्भवम् ॥ <br>
सर्वेषां नागराणां च तत्किं वद महामते ॥८३॥ <br><br>
न ह्यत्र कारणं स्वल्पं भविष्यति द्विजोत्तम ॥ ८४ ॥ <br><br>
॥ विश्वामित्र उवाच ॥ ॥ <br>
सत्यमेतन्महाराज यत्त्वया व्याहृतं वचः ॥ <br>
अन्येऽपि नागराः संति वेदवेदांगपारगाः॥८५॥ <br><br>
श्राद्धार्हा यज्ञयोग्याश्च कन्यायोग्या विशेषतः॥ <br>
परं ते स्थापिता राजन्स्वयमिंद्रेण तत्र च ॥ ८६ ॥<br> <br>
प्रधानत्वेन सर्वेषां नागरैश्चापि कृत्स्नशः ॥ <br>
तेन ते गौरवं प्राप्ताः स्थानेत्रैव विशेषतः ॥ ८७ ॥ <br><br>
तस्माच्छ्रूाद्धं प्रकर्तव्यं विप्रै श्चाष्टकुलोद्भवैः ॥ <br>
अप्राप्तौ चैव तेषां तु कार्यं नागरसंभवैः ॥ ८८ ॥ <br><br>
नान्यस्थानसमुद्भूतैश्चतुर्वेदैरपि द्विजैः ॥ <br>
भर्तृयज्ञेन मर्यादा कृता ह्येषा महा त्मना ॥ ८९ ॥<br> <br>
मुक्त्वा तु नागरं विप्रं योऽन्येनात्र करिष्यति ॥ <br>
श्राद्धं वा यदि वा यज्ञं व्यर्थं तस्य भविष्यति ॥६.१९९.९० ॥<br> <br>
॥ राजोवाच ॥ ॥ <br>
संत्यन्ये विविधा विप्रा वेदवेदांगपारगाः ॥ <br>
मध्यदेशोद्भवाः शान्तास्तथान्ये तीर्थसंभवाः ॥ ९१ ॥ <br><br>
भर्तृयज्ञेन ये त्यक्ताः श्राद्धे यज्ञे विशेषतः ॥ <br>
हीनांगाश्चाधिकांगाश्च द्विर्नग्नाः श्यावदंतकाः ॥ ९२ ॥ <br><br>
कुनखाः कुष्ठसंयुक्ता मूर्खा अपि विगर्हिताः ॥ <br>
श्राद्धार्हाः सूचितास्तेन एतं मे संशयं वद ॥ ९३ ॥ <br><br>
॥ विश्वामित्र उवाच ॥ ॥ <br>
कीर्तयिष्ये नरव्याघ्र कारणानि बहूनि च ॥ <br>
चमत्कारस्य पत्न्याश्च दानेन पतिता यतः॥ ९४ ॥ <br><br>
स्त्रीणां प्रतिग्रहेणैव विप्रेषु प्रोषितेषु च ॥ <br>
पृथक्त्वं च ततो जातं बाह्याभ्यन्तरसंज्ञकम् ॥ ९५ ॥ <br><br>
दुर्वाससा ततः शप्ता रुष्टेनेवाहिना यथा ॥ <br>
विद्याधनाभिमानेन शापेन पतिताः सदा ॥ ९६ ॥ <br><br>
कुशे राज्यगते राजन्राक्षसानां महाभयम् ॥ <br>
प्रजयाऽऽवेदितं सर्वं तस्य राज्ञो महात्मनः ॥ ९७ ॥ <br><br>
विभीषणस्य लंकायां दूतश्च प्रेषितस्तदा ॥ <br>
सर्वं निवेदयामास प्रजानां भयसंभवम् ॥ ९८ ॥ <br><br>
अभिवन्द्य कुशादेशं रामस्य चरितं स्मरन् ॥ <br>
पुर्यां विलोकयामास लङ्कायां रामशासनात् ॥ ९९ ॥ <br><br>
उपप्लवस्य कर्तारो नष्टाः सर्वे दिशो दश ॥ <br>
गन्धर्वाणां च लोकं हि भयेन महता गताः ॥ ६.१९९.१०० ॥ <br><br>
स्थातुं तत्र न शक्तास्ते विभीषणभयेन च ॥ <br>
पृथिव्यां समनुप्राप्ताः स्थानान्यपि बहूनि च ॥ १०१ ॥ <br><br>
भयेन महता तत्र कुशस्यैव तु शासने ॥ <br>
ब्राह्मणानां च रूपाणि कृत्वा तत्र समागताः ॥ १०२ ॥<br> <br>
वाडवानां महिम्ना च मध्ये स्थातुं न तेऽशकन् ॥ <br>
पतितानां च संस्थानं चमत्कारपुरं गताः ॥ १०३ ॥ <br><br>
मायाविशारदैस्तैश्च धनेन विद्यया ततः ॥ <br>
अध जग्धं ततस्तैस्तु तेषां मध्ये स्थितं च तैः ॥ १०४ ॥ <br><br>
ततःप्रभृति ते सर्वे राक्षसत्वं प्रपेदिरे ॥ <br>
क्रूराण्यपि च कर्माणि कुर्वंति च पदेपदे ॥ १०५ ॥ <br><br>
ततस्ते सर्वथा राजन्वर्जनीयाः प्रयत्नतः ॥ <br>
श्राद्धे यज्ञे नरव्याघ्र नरके पातयंति च ॥ ॥ १०६ ॥ <br><br>
अन्यच्च दूषणं तेषां कीर्तयिष्ये तवाऽनघ ॥ <br>
त्रिजाताः स्थापिता राजन्सर्पाणां गरनाशनात् ॥ १०७ ॥ <br><br>
नगरत्वं ततो जातं चमत्कार पुरस्य तु ॥ <br>
त्रिजातत्वं तु सर्वेषां जातं तत्र विशेषतः ॥ १०८ ॥ <br><br>
एतेभ्यः कारणेभ्यश्च भर्तृयज्ञेन वर्जिताः ॥ <br>
पुनश्च कारणं तेषां स्पर्शादपि न शुद्धिभाक् ॥ १०९ ॥ <br><br>
कुम्भकोत्थं च संप्राप्तं महच्चण्डालसंभवम् ॥ ६.१९९.११० ॥ <br><br>
॥ राजोवाच ॥ ॥ <br>
एतच्च कारणं विप्र कथयस्व प्रसादतः ॥ <br>
स्थावरस्य चरस्यैव जगतो ज्ञानमस्ति ते ॥ १११ ॥ <br><br>
॥ विश्वामित्र उवाच ॥ ॥ <br>
अत्र ते कीर्तयिष्यामि पूर्ववृत्तकथांतरम् ॥ <br>
भर्तृयजेन ये त्यक्ताः सर्वेन्ये ब्राह्मणोत्तमाः ॥ ११२ ॥ <br><br>
वर्धमाने पुरे पूर्वमासीदंत्यजजातिजः ॥ <br>
चण्डालः कुंभकोनाम निर्दयः पापकर्मकृत् ॥ ११३ ॥ <br><br>
कस्यचित्त्वथ कालस्य तस्य पुत्रो बभूव ह ॥ <br>
विरूपस्यापि रूपाढ्यः पूर्वकर्मप्रभावतः ॥ ११४ ॥ <br><br>
पिंगाक्षस्य सुकृष्णस्य वयोमध्यस्य पार्थिव ॥ <br>
दक्षः सर्वेषु कृत्येषु सर्वलक्षणलक्षितः ॥ ११५ ॥ <br><br>
स वृद्धिं द्रुतमभ्येति शुक्लपक्षे यथोडुराट् ॥ <br>
तथाऽसौ शंस्यमानस्तु सर्वलोकैः सुरूपभाक् ॥ <br>
दृष्ट्वा कुटुंबकं नित्यं वैराग्यं परमं गतः ॥११६॥ <br><br>
ततो देशांतरं दुःखाद्भ्रममाण इतस्ततः ॥ <br>
चमत्कारपुरं प्राप्तो द्विजरूपं समाश्रितः ॥ <br>
स स्नाति सर्वकृत्येषु भिक्षान्नकृतभोजनः ॥ ११७ ॥ <br><br>
एतस्मिन्नेव काले तु ब्राह्मणः शंसितव्रतः ॥ <br>
छांदोग्यगोत्रविख्यातः सुभद्रोनाम पार्थिवः ॥ ११८ ॥ <br><br>
नागरो वर्षयाजी च वेदवेदांगपारगः ॥ <br>
तत्रासीत्तस्य सञ्जाता कन्यका द्विगुणै रदैः ॥ ११९ ॥ <br><br>
तथा त्रिभिःस्तनै रौद्रा पृष्ठ्यावर्तकसंयुता ॥ <br>
दरिद्रोऽपि सुदुःस्थोऽपि कुलहीनोपि पार्थिव॥६.१९९.१२०॥। <br><br>
दीयमानामपि न तां प्रतिगृह्णाति कश्चन ॥ <br>
यद्भक्षयति भर्तारं षण्मासाभ्यंतरे हि सा ॥१२१॥ <br><br>
यस्याः स्युर्द्विगुणा दंता एवं सामुद्रिका जगुः ॥ <br>
त्रिस्तनी कन्यका या तु श्वशुरस्य कुलक्षयम् ॥ <br>
संधत्ते नात्र सन्देहस्तस्मात्तां दूरतस्त्यजेत् ॥१२२॥ <br><br>
पृष्ठ्यावर्तो भवेद्यस्या असती सा भवेद्द्रुतम् ॥ <br>
बहुपापसमाचारा तस्मात्तां परिवर्जयेत् ॥ १२३ ॥ <br><br>
अथ तां वृद्धिमापन्नां दृष्ट्वा विप्रः सुभद्रकः ॥ <br>
चिन्ताचक्रं समारूढो न शांतिमधिगच्छति ॥ १२४ ॥ <br><br>
किं करोमि क्व गच्छामि कथमस्याः पतिर्भवेत् ॥ <br>
न कश्चित्प्रतिगृह्णाति प्रार्थितोऽपि मुहुर्मुहुः ॥ १२५ ॥ <br><br>
दरिद्रो व्याधितो वाऽपि वृद्धोऽपि ब्राह्मणो हि सः ॥ <br>
स्मृतौ यस्मादिदं प्रोक्तं कन्यार्थे प्राङ्महर्षिभिः ॥ १२६ ॥ <br><br>
अष्टवर्षा भवेद्गौरी नववर्षा च रोहिणी ॥ <br>
दशवर्षा भवेत्कन्या अत ऊर्ध्वं रजस्वला ॥ १२७ ॥ <br><br>
माता चैव पिता चैव ज्येष्ठो भ्राता तथैव च ॥ <br>
त्रयस्ते नरकं यांति दृष्ट्वा कन्यां रजस्वलाम् ॥ १२८ ॥ <br><br>
एवं चिन्तयतस्तस्य सोंऽत्यजो द्विजरूपधृक् ॥ <br>
भिक्षार्थं तद्गृहं प्राप्तो दृष्टस्तेन महात्मना ॥ १२९ ॥ <br><br>
पृष्टश्च विस्मयात्तेन दृष्ट्वा रूपं तथाविधम् ॥ <br>
कुतस्त्वमिह सम्प्राप्तः क्व यास्यसि च भिक्षुक ॥ ६.१९९.१३० ॥ <br><br>
ईदृग्भव्यतरो भूत्वा कस्मान्माधुकरीं गतः ॥ <br>
किं गोत्रं तव मे ब्रूहि कतमः प्रवरश्च ते ॥ १३१ ॥ <br><br>
सोऽब्रवीद्गौडदेशीयं स्थानं मे सुमहत्तरम् ॥ <br>
नाम्ना भोजकटं ख्यातं नानाद्विजसमाश्रितम् ॥ १३२ ॥ <br><br>
तत्रासीन्माधवोनाम ब्राह्मणो वेदपारगः ॥ <br>
वसिष्ठगोत्रविख्यात एकप्रवरसूचितः ॥ ॥ १३३ ॥ <br><br>
तस्याहं तनयो नाम्ना चंद्रप्रभ इति स्मृतः ॥ १३४ ॥ <br><br>
ततोऽहमष्टमे वर्षे यदा व्रतधरः स्थितः ॥ <br>
तदा पंचत्वमापन्नः पिता मे वेदपारगः ॥ १३५ ॥ <br><br>
माता मे सह तेनैव प्रविष्टा हव्यवाहनम् ॥ <br>
ततो वैराग्यमापन्नो निष्क्रांतोऽहं निजालयात् ॥ १३६ ॥ <br><br>
तीर्थानि भ्रममाणोऽत्र संप्राप्तस्तु पुरं तव ॥ <br>
अधुना संप्रयास्यामि प्रभासं क्षेत्रमुत्तमम् ॥ १३७ ॥ <br><br>
यत्र सोमेश्वरो देवस्त्यक्त्वा कैलासमागतः ॥ <br>
न मया पठिता वेदा न च शास्त्रं नृपोत्तम॥ <br>
तीर्थयात्राप्रसंगेन तेन भिक्षां चराम्यहम् ॥ १३८ ॥ <br><br>
॥ विश्वामित्र उवाच ॥ ॥ <br>
तस्य तद्वचनं श्रुत्वा चिन्तयामास चेतसि ॥ <br>
ब्राह्मणोऽयं सुदेशीयस्तथा भव्यतमाकृतिः ॥ <br>
यदि गृह्णाति मे कन्यां तदस्मै प्रददाम्यहम् ॥ १३९ ॥ <br><br>
यावद्रजस्वला नैव जायते सा निरूपिता ॥ <br>
कृत्स्नं दूषयति क्षिप्रं नैव वंशं ममाधमा ॥ ६.१९९.१४० ॥ <br><br>
ततः प्रोवाच तं म्लेच्छं संमंत्र्य सह भार्यया ॥ <br>
यदि गृह्णासि मे कन्यां तव यच्छाम्यहं द्विज ॥ १४१ ॥ <br><br>
भरणं पोषणं द्वाभ्यां करिष्यामि सदैव हि ॥१४२॥ <br><br>
तच्छ्रुत्वा हर्षितः प्राह सोंऽत्यजो नृपसत्तमम् ॥ <br>
तवादेशं करिष्यामि यच्छ मे कन्यकां नृप ॥ १४३ ॥ <br><br>
तथेत्युक्त्वा गतस्तेन तस्मै दत्ता निजा सुता ॥ <br>
गृह्योक्तेन विधानेन विवाहो विहितस्ततः ॥ १४४ ॥ <br><br>
ततो ददौ धनं धान्यं गृहं क्षेत्रं च गोधनम् ॥ <br>
तस्मै तुष्टिसमायुक्तो मन्यमानः कृतार्थताम् ॥ १४५ ॥ <br><br>
अथ सोऽपि च तां प्राप्य विलासानकरोद्बहून् ॥ <br>
खाद्यैः पानैः सुवस्त्रैश्च गन्धमाल्यैर्विभूषणैः ॥ १४६ ॥ <br><br>
परं स व्रजति प्रायो येन मार्गेण केनचित् ॥ <br>
सारमेयाः सशब्दाश्च पृष्ठतोऽनुव्रजंति वै ॥ १४७ ॥ <br><br>
अन्येषामंत्यजात्यानां यद्वत्तस्य विशेषतः ॥ <br>
वेदाभ्यासपरश्चैव यदि संजायते क्वचित् ॥ <br>
रक्तं पतति वक्त्रेण तत्क्षणात्तस्य दुर्मतेः ॥ १४८ ॥ <br><br>
एतस्मिन्नंतरे लोकः सर्व एव प्रशंकितः ॥ <br>
अब्रवीच्च मिथोऽभ्येत्य चंडालोऽयमसंशयम् ॥ १४९ ॥ <br><br>
यदेते पृष्ठतो यांति भषमाणाः शुनीसुताः ॥ <br>
सुभद्रोऽपि च तत्तेषां श्रुत्वा चिन्तापरोऽभवत् ॥ ६.१९९.१५० ॥ <br><br>
मन्यमानश्च तत्सत्यं दुःखेन महतान्वितः ॥ <br>
नूनमंत्यजजातीयो भविष्यति सुतापतिः ॥ १५१ ॥ <br><br>
ज्ञायते चेष्टितैः सर्वैर्यथाऽयं जल्पते जनः ॥ १५२ ॥ <br><br>
एवं रात्रिंदिवं तस्य चिन्तयानस्य भूपतेः ॥ <br>
लोकापवादयुक्तस्य कियान्कालोऽभ्यवर्तत ॥ १५३ ॥<br> <br>
अन्यस्मिन्नहनि प्राप्ते आद्याद्या द्विजसत्तमाः ॥ <br>
मध्यगेन समायुक्ता ब्रह्मस्थानं समागताः ॥ <br>
तस्य शुद्धिकृते प्रोचुर्येन शंका प्रणश्यति ॥ १५४ ॥ <br><br>
अथोचुस्तं द्विजश्रेष्ठा ब्रह्मस्थानस्य मध्यगम् ॥ <br>
मध्यगस्य तु वक्त्रेण विवर्णवदनं स्थितम् ॥ १५५ ॥ <br><br>
कुलं गोत्रं निजं ब्रूहि प्रवरांश्च विशेषतः ॥ <br>
स्थानं देशं च विप्राणां येन शुद्धिः प्रदीयते ॥ १५६ ॥ <br><br>
अथासौ वेपमानस्तु प्रस्विन्नवदनस्तथा ॥ <br>
अधोदृष्टिरुवाचेदं गद्गदं विहिताञ्जलिः ॥ १५७ ॥ <br><br>
गर्भाष्टमे पिता मह्यं वर्षे मृत्युं गतस्ततः ॥ <br>
ततः सा तं समादाय जननी मे पतिव्रता ॥ <br>
मां त्यक्त्वा दुःखितं दीनं प्रविष्टा हव्यवाहनम् ॥ १५८ ॥ <br><br>
अहं वैराग्यमापन्नस्तीर्थयात्रां समाश्रितः ॥ <br>
बालभावे पितुर्दुःखात्तापसैरपरैः सह ॥ १५९ ॥ <br><br>
न मया पठितो वेदो न च शास्त्रं निरूपितम्॥ <br>
तीर्थयात्रापरोऽहं च समायातो भवत्पुरम् ॥ ६.१९९.१६०  <br><br>
अभद्रेण सुभद्रेण श्वशुरेण दुरात्मना ॥ <br>
एतज्जानाम्यहं विप्रा गोत्रं वासिष्ठमेव वा ॥ १६१ ॥ <br><br>
अथैकप्रवरो देशो गौडो मधुपुरं पुरम् ॥ <br>
ततस्ते ब्राह्मणाः प्रोचुर्यस्य नो ज्ञायते कुलम् ॥ <br>
तस्य शुद्धिः प्रदातव्या धटद्वारेण केवला ॥१६२॥ <br><br>
स त्वं धटं समारुह्य ब्राह्मण्यार्थं च केवलम् ॥ <br>
शुद्धिं प्राप्य ततो भोगान्भुंक्ष्वात्रस्थोऽपि केवलम् ॥ १६३ ॥ <br><br>
सोऽब्रवीत्साहसं कृत्वा सर्वानेव द्द्विजोत्तमान् ॥ <br>
प्रतिगृह्णाम्यहं कामं तप्तमाषकमेव च॥१६४॥<br>
प्रविशामि हुताशं वा भक्षयिष्याम्यहं विषम्॥१६५॥<br><br>
किं पुनर्धटदिव्यं च क्रियमाणे सुखावहम् ॥ <br>
ब्राह्मणस्य कृते विप्राश्चित्ते नो मामके घृणा ॥ १६६ ॥ <br><br>
अथ ते ब्राह्मणास्तस्य धटारोहणसंभवम् ॥ <br>
शुद्धिं निर्दिश्य वारं च सूर्यस्य च ततः परम् ॥ <br>
जग्मुः स्वंस्वं गृहं सर्वे सोऽपि विप्रोंऽत्यजो द्विजाः ॥ १६७ ॥ <br><br>
ततः प्राह निजां भार्यां रहस्ये नृपसत्तम॥ <br>
ज्ञातोऽहं ब्राह्मणैः सर्वैरंत्यजातिसमुद्भवः ॥ <br>
देशातरं गमिष्यामि त्वमागच्छ मया सह ॥ १६८ ॥ <br><br>
॥ भार्योवाच ॥ ॥ <br>
अहमग्निं प्रवेक्ष्यामि न यास्यामि त्वया सह ॥ <br>
पापबुद्धे पतिष्यामि न चाहं नरकाग्निषु ॥ १६९ ॥ <br><br>
बुध्यमाना न सेविष्ये त्वामंत्यजसमुद्भवम् ॥ <br>
पाप संदूषितं सर्वं त्वयैतत्स्थानमुत्तमम् ॥ ६.१९९.१७० ॥ <br><br>
तथा मम पितुर्हर्म्यं संवत्सरप्रयाजिनः ॥ <br>
तस्माद्द्रुततरं गच्छ यावन्नो वेत्ति कश्चन ॥ १७१ ॥ <br><br>
नो चेत्पापसमाचार संप्राप्स्यसि महाऽऽपदम् ॥ १७२ ॥ <br><br>
ततो निशामुखे प्राप्ते कौपीनावरणान्वितः ॥ <br>
नष्टोऽभीष्टां दिशं प्राप्य तदा जीवितजाद्भयात् ॥ १७३ ॥ <br><br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये नागराष्टकुलश्रैष्ठ्यवर्णनंनामैकोनद्विशततमोऽध्यायः ॥ १९९ ॥ ॥ छ ॥ <br>
<br>
</span>
