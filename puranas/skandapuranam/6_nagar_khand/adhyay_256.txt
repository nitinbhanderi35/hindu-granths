<span style="font-size: 14pt; line-height: 200%">॥ गालव उवाच ॥ ॥ <br>
एकदा भगवान्रुद्रः कैलासशिखरे स्थितः ॥ <br>
दधार परमां लक्ष्मीमुमया सहितः किल ॥ १ ॥ <br>
गणानां कोटयस्तिस्रस्तं यदा पर्यवारयन् ॥ <br>
वीरबाहुर्वीरभद्रो वीरसेनश्च भृङ्गिराट् ॥ २ ॥ <br>
रुचिस्तुटिस्तथा नन्दी पुष्पदन्तस्तथोत्कटः ॥ <br>
विकटः कण्टकश्चैव हरः केशो विघंटकः ॥ ३ ॥ <br>
मालाधरः पाशधरः शृङ्गी च नरनस्तथा ॥ <br>
पुण्योत्कटः शालिभद्रो महाभद्रो विभद्रकः ॥ ४ ॥ <br>
कणपः कालपः कालो धनपो रक्तलोचनः ॥ <br>
विकटास्यो भद्रकश्च दीर्घजिह्वो विरोचनः ॥ ५ ॥ <br>
पारदो घनदो ध्वांक्षी हंसक्री नरकस्तथा ॥ <br>
पंचशीर्षस्त्रिशीर्षश्च क्रोडदंष्ट्रो महाद्भुत ॥ ६ ॥ <br>
सिंहवक्त्रो वृषहनुः प्रचण्डस्तुंडिरेव च ॥ <br>
एते चान्ये च बहवस्तदा भवसमीपगाः ॥ ७ ॥ <br>
महादेव जयेत्युच्चैर्भद्रकालीसमन्विताः ॥ <br>
भूतप्रेतपिशाचानां समूहा यस्य वल्लभाः ॥८॥ <br>
अस्तुवंस्तं समीपस्था वसन्ते समुपागते ॥ <br>
वनराजिर्विभाति स्म नवकोरकशोभिता ॥ ९ ॥ <br>
दक्षिणानिलसंस्पर्शः कवीनां सुखकृद्बभौ ॥ <br>
वियोगिहृदयाकर्षी किंशुकः पुष्पशोभितः ॥ ॥ ६.२५६.१० ॥ <br>
द्वन्द्वादिविक्रियाभावं चिक्रीडुश्च समंततः ॥ <br>
तस्मिन्विगाढे समये मनस्युन्मादके तथा ॥ ११ ॥ <br>
नंदी दंडधरः संज्ञां दृष्ट्वा चक्रे हरो परः॥ <br>
अलं चापलदोषेण तपः कुर्वंतु भो गणाः ॥ १२ ॥ <br>
तदा सर्वे वनमपि भूकांडजमभूत्पुनः ॥ <br>
गणास्ते तप आतस्थुर्दृष्ट्वा कान्तिंवसन्तजाम् ॥ १३ ॥ <br>
ततः सा विश्वजननी पार्वती प्राह शंकरम् ॥ <br>
इयं ते करगा नित्यमक्षमाला महेश्वर ॥ १४ ॥ <br>
त्वया किं जप्यते देव संदेहयति मे मनः ॥ <br>
त्वमेकः सर्व भूतानामादिकृत्सकलेश्वरः ॥ १५ ॥ <br>
न माता न पिता बंधुस्तव जातिर्न कश्चन ॥ <br>
अहं तव परं किंचिद्वेद्मि नास्तीति किंचन ॥ १६ ॥ <br>
श्रमेण त्वं समायुक्तो श्वासोच्छ्वासपरायणः॥ <br>
जपन्नपि महाभक्त्या दृश्यसे त्वं मया सदा ॥१७॥ <br>
त्वत्तःपरतरं किचिद्यत्त्वं ध्यायसि चेतसा ॥ <br>
तन्मे कथय देवेश यद्यहं दयिता तव॥ १८ ॥<br>
इति स्पृष्टस्तदा शंभुरुवाच हरिसेवकः ॥ <br>
हरेर्नामसहस्राणां सारं ध्यायामि नित्यशः ॥ १९ ॥ <br>
जपामि रामनामांकमवातरं(?) ससप्तमम्॥ <br>
चतुर्विशतिसंख्याकान्प्रादुर्भावान्हरेर्गुणान् ॥ ६.२५६.२० ॥ <br>
एतेषामपि यत्सारं प्रणवाख्यं महत्फलम् ॥ <br>
द्वादशाक्षरसंयुक्तं ब्रह्मरूपं सना तनम्॥ २१ ॥ <br>
अक्षरत्रयसंबद्धं ग्रामत्रयसमन्वितम् ॥ <br>
सबिंदुं प्रणवं शश्वज्जपामि जपमालया ॥ २२ ॥ <br>
वेदसारमिदं नित्यं द्व्यक्षरं सततोद्यतम् ॥ <br>
निर्मलं ह्यमृतं शांतं सदूपममृतोपमम् ॥ २३ ॥ <br>
कलातीतं निर्वशगं निर्व्यापारं महत्परम् ॥ <br>
विश्वाधारं जगन्मध्यं कोटिब्रह्मांडबीजकम्॥ २४ ॥ <br>
जडं शुद्धक्रियं वापि निरंजनं नियामकम् ॥ <br>
यज्ज्ञात्वा मुच्यते क्षिप्रं घोरसंसारबंधनात् ॥ २५ ॥ <br>
ओंकारसहितं यच्च द्वादशाक्षरबीजकम् ॥ <br>
जपतः पापकोटीनां दावाग्नित्वं प्रजायते ॥ २६ ॥ <br>
एतदेव परं गुह्यमेतदेव परं महः ॥ <br>
एतद्धि दुर्लभं लोके लोकत्रयविभूषणम्॥ २७ ॥ <br>
प्राप्यते जन्मकोटीभिः शुभाशुभविनाशकम् ॥ <br>
एतदेव परं ज्ञानं द्वादशाक्षरचिन्तनम् ॥ २८ ॥ <br>
चातुर्मास्ये विशेषेण ब्रह्मदं चिंतितप्रदम् ॥ <br>
एतदक्षरजं स्तोत्रं यः समाश्रयते सदा ॥ २९ ॥ <br>
मनसा कर्मणा वाचा तस्य नास्ति पुनर्भवः ॥ <br>
द्वादशाक्षरसंयुक्तं चक्रद्वादशभूषितम् ॥ ६.२५६.३० ॥ <br>
मासद्वादशनामानि विष्णोर्यो भक्तितत्परः ॥ <br>
शालग्रामेषु तान्युक्त्वा न्यसेदघहराणि च ॥ ३१ ॥ <br>
दिवसेदिवसे तस्य द्वादशाहफलं लभेत् ॥ <br>
द्वादशाक्षर माहात्म्यं वर्णितुं नैव शक्यते ॥ ३२ ॥ <br>
जिह्वासहस्रैरपि च ब्रह्मणापि न वार्यते ॥ <br>
महामन्त्रो ह्ययं लोके जप्यो ध्यातः स्तुतस्तथा ॥ ३३ ॥ <br>
पापहा सर्वमासेषु चातुर्मास्ये विशेषतः ॥ <br>
इदं रहस्यं वेदानां पुराणानामनेकशः ॥ ३४ ॥ <br>
स्मृतीनामपि सर्वासां द्वादशाक्षरचिन्तनम्॥ <br>
चिंतनादेव मर्त्यानां सिद्धिर्भवति हीप्सिता ॥ ३५ ॥ <br>
पुण्यदानेन याम्येन मुक्तिर्भवति शाश्वती ॥ <br>
वर्णैस्तथाश्रमैरेव प्रणवेन समन्वितैः ॥ ३६ ॥ <br>
जपैर्ध्यानैः शमपरैर्मोक्षं यास्येत निश्चितम ॥ <br>
शूद्राणां चापि नारीणां प्रणवेन विवर्जितः ॥ ३७ ॥ <br>
प्रकृतीनां च सर्वासां न मन्त्रो द्वादशाक्षरः ॥ <br>
न जपो न तपः कार्यं कायक्लेशाद्विशुद्धिता ॥ ३८ ॥ <br>
विप्रभक्त्या च दानेन विष्णुध्यानेन सिद्ध्यति ॥ <br>
तासां मन्त्रो रामनाम ध्येयः कोट्यधिको भवेत् ॥ ३९ ॥ <br>
रामेति द्व्यक्षरजपः सर्वपापापनोदकः ॥ <br>
गच्छंस्तिष्ठञ्छयानो वा मनुजो रामकीर्तनात् ॥ ६.२५६.४० ॥ <br>
इह निर्वर्ततो याति प्रान्ते हरिगणो भवेत् ॥ <br>
रामेति द्व्यक्षरो मन्त्रो मंत्रकोटिशताधिकः ॥ ४१ ॥ <br>
सर्वासां प्रकृतीनां च कथितः पापनाशकः ॥ <br>
चातुर्मास्येऽथ संप्राप्ते सोऽप्यनंतफलप्रदः ॥ ४२ ॥ <br>
चातुर्मास्ये महापुण्ये लभ्यते भक्तितत्परैः ॥ <br>
देववन्निष्फलं तेषां यमलोकस्यसेवनम् ॥ ४३ ॥ <br>
न रामादधिकं किंचित्पठनं जगतीतले ॥ <br>
रामनामाश्रया ये वै न तेषां यमयातना ॥ ४४ ॥ <br>
ये च दोषा विघ्नकरा मृतका विग्रहाश्च ये ॥ <br>
राम नामैव विलयं यांति नात्र विचारणा ॥ ४५ ॥ <br>
रमते सर्वभूतेषु स्थावरेषु चरेषु च ॥ <br>
अन्तरात्मस्वरूपेण यच्च रामेति कथ्यते ॥ ४६ ।<br>
रामेति मत्रराजोऽयं भयव्याधिनिषूदकः ॥ <br>
रणे विजयदश्चापि सर्वकार्यार्थसाधकः ॥ ४७ ॥ <br>
सर्वतीर्थफलः प्रोक्तो विप्राणामपि कामदः ॥ <br>
रामचन्द्रेति रामेति रामेति समुदाहृतः ॥ ४८ ॥ <br>
द्व्यक्षरो मन्त्रराजोऽयं सर्वकार्यकरो भुवि ॥ <br>
देवा अपि प्रगायंति रामनामगुणाकरम् ॥ ४९ ॥ <br>
तस्मात्त्वमपि देवेशि रामनाम सदा वद ॥ <br>
रामनाम जपेद्यो वै मुच्यते सर्वकिल्बिषैः ॥ ६.२५६.५० ॥ <br>
सहस्रनामजं पुण्यं रामनाम्नैव जायते ॥ <br>
चातुर्मास्ये विशेषेण तत्पुण्यं दशधोत्तरम् ॥ ५१ ॥ <br>
हीनजातिप्रजातानां महदह्यति पातकम् ॥ ५२ ॥ <br>
रामो ह्ययं विश्वमिदं समयं स्वतेजसा व्याप्य जनांतरात्मना ॥ <br>
पुनाति जन्मांतरपातकानि स्थूलानि सूक्ष्माणि क्षणाच्च दग्ध्वा ॥ ५३ ॥ <br>
इति श्रीस्कांदे महापुराण एकाशीति साहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये रामनाममहिमवर्णनं नाम षट्पंचाशदुत्तरद्विशततमोऽध्यायः ॥ २५६ ॥ <br>
<br>
<br>
</span>
