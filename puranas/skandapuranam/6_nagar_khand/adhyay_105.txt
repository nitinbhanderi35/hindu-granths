<span style="font-size: 14pt; line-height: 200%">॥ सूत उवाच ॥ ॥ <br>
अथ प्राप्ते दिनाधीशे तुलायां द्विजसत्तमाः ॥ <br>
प्रेता लिंगोद्भवां भूमिं पूरयामासुरेव हि ॥ १ ॥ <br>
यत्किंचित्तत्र संस्थं तु आद्यतीर्थं सुरालयम् ॥ <br>
तत्सर्वं व्यन्तरैस्तैश्च पांसुभिः परिपूरितम् ॥ २ ॥ <br>
ततः क्षेमं समुत्पन्नं क्षेत्रे तत्र द्विजोत्तमाः ॥ <br>
अन्येषामपि लोकानां लिंगैस्तैर्लुप्तिमागतैः ॥ ३ ॥ <br>
कस्यचित्त्वथ कालस्य बृहदश्वो महीपतिः ॥ <br>
शाल्वदेशात्समायातः कस्मिश्चिद्युगपर्यये ॥ ४ ॥ <br>
स दृष्ट्वा विपुलां भूमिं प्रासादैः परिवर्जिताम् ॥ <br>
प्रासादार्थं मतिं चक्रे तत्र क्षेत्रे द्विजोत्तमाः ॥ ५ ॥ <br>
शिल्पिनश्च समाहूयानेकांस्तत्र सहस्रशः ॥ <br>
शोधयामास तां भूमिमधस्ताद्बहुविस्तृताम् ॥ ६ ॥ <br>
भूमौ निखन्यमानायां ततो लिंगानि भूरिशः ॥ <br>
चतुर्वक्त्राणि तान्येव यांति दृष्टेश्च गोचरम् ॥ ७ ॥ <br>
ततः स पार्थिवस्तैश्च लिंगैर्दृष्ट्वा वृतां भुवम् ॥ <br>
तत्क्षणान्मृत्युमापन्नः शिल्पिभिश्च समन्वितः ॥ ८ ॥ <br>
ततःप्रभृति नो तत्र कश्चिन्मर्त्यो महीतले ॥ <br>
प्रासादं कुरुते भीत्या तडागं कूपमेव च ॥ ९ ॥ <br>
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्र माहात्म्ये राक्षसलिंगच्छेदनंनाम   पञ्चोत्तरशततमोऽध्यायः ॥ १०५ ॥ ॥ ॥ <br>
<br>
<br>
</span>
