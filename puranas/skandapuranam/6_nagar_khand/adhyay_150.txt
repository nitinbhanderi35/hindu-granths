<span style="font-size: 14pt; line-height: 200%">॥ सूत उवाच ॥ ॥ <br>
शुक्रस्तस्य वचः श्रुत्वा चित्ते कृत्वा दयां ततः ॥ <br>
हाटकेश्वरजं क्षेत्रं गत्वा सिद्धिप्रदायकम् ॥ ॥ १ ॥ <br>
चकार विधिवद्धोमं स्वमांसेन हुताशने ॥ <br>
मंत्रैराथर्वणै रौद्रैः कुण्डं कृत्वा त्रिकोणकम् ॥ २ ॥ <br>
एवं संजुह्वतस्तस्य तेन वै विधिना तदा ॥ <br>
यथा रुद्रेण संतुष्टा देवी केलीश्वरी तदा ॥ ३ ॥ <br>
तं प्रोवाच समेत्याशु शुक्रं दैत्यपुरोहितम् ॥ <br>
मा त्वं भार्गवशार्दूल कुरु मांसपरिक्षयम् ॥ ४ ॥ <br>
भाविताऽहं त्रिनेत्रेण तत्किं ब्रूहि करोमि ते ॥ ५ ॥ <br>
॥ शुक्र उवाच ॥ ॥ <br>
यथा रुद्रस्य साहाय्यं त्वयात्र विहितं शुभे ॥ <br>
अंधकस्याऽपि कर्तव्यं तथैवैष वरो मम ॥ ६ ॥ <br>
ये केचिद्दानवा युद्धे भक्षिताश्च विनाशिताः ॥ <br>
अस्य सैन्यस्य ते सर्वे पुनर्जीवंतु सत्वरम् ॥ ७ ॥ <br>
॥ देव्युवाच ॥ ॥ <br>
जीवयिष्यामि तान्सर्वान्दानवान्निहतान्रणे ॥ <br>
नवसंभक्षितान्विप्र प्रविष्टान्योगिनीमुखे ॥ ८ ॥ <br>
एवमुक्त्वा ददौ तस्मै सा देवी हर्षितानना ॥ <br>
नाम्नाऽमृतवतीं विद्यां यया जीवंति ते मृताः ॥ ९ ॥ <br>
ततः शुक्रः प्रहृष्टात्मा गत्वांधकमुवाच ह ॥ <br>
सिद्धा केलीश्वरी देवी यथा शम्भोस्तथा मम ॥ ६.१५०.१० ॥ <br>
तया दत्ता शुभा विद्या मम दैत्या मृताश्च ये ॥ <br>
तान्सर्वांस्तत्प्रभावेन योजयिष्यामि जीविते ॥ ११ ॥ <br>
त्वयाऽस्याः सततं भक्तिः कार्या दानव सत्तम ॥ <br>
अष्टम्यां च विशेषेण चतुर्दश्यां च सर्वदा ॥ १२ ॥ <br>
एषा सा परमा शक्तिर्यया व्याप्तमिदं जगत्॥ <br>
केवलं भक्तिसाध्या सा न दण्डेन कथंचन ॥ १३ ॥ <br>
एवमुक्तस्तु शुक्रेण स तदा दानवाधिपः ॥ <br>
तां देवीं पूजयामास भावभक्तिसमन्वितः ॥ १४ ॥ <br>
स्तुत्वा च विविधैः स्तोत्रैस्ततः प्रोवाच सादरम् ॥ <br>
तथान्या मातरः सर्वा यथाज्येष्ठं यथाक्रमम् ॥ १५ ॥ <br>
अज्ञानाद्यन्मया देवि कृतः कोपस्तवोपरि ॥ <br>
मर्षणीयस्तथा सोऽद्य दीनस्य प्रणतस्य च ॥ १६ ॥ <br>
॥ श्रीदेव्युवाच ॥ ॥ <br>
परितुष्टाऽस्मि ते वत्स प्रभावाद्भार्गवस्य च ॥ <br>
वरं वरय तस्मात्त्वं न वृथा दर्शनं मम ॥ १७ ॥ <br>
॥ अन्धक उवाच ॥ ॥ <br>
अनेनैव तु रूपेण ये त्वां ध्यायंति देहिनः ॥ <br>
पूजयंति च सद्भक्त्या संस्थाप्य प्रतिमां तव ॥ <br>
तेषां सिद्धिः प्रदातव्या त्वया हृदयवांछिता ॥ १८ ॥  <br>
देव्युवाच ॥ ॥ <br>
यो मामनेन रूपेण स्थापयिष्यति मानवः ॥ <br>
तस्य मोक्षं प्रदास्यामि पापस्यापि न संशयः ॥ १९ ॥ <br>
योऽष्टम्यां च चतुर्दश्यां मम पूजां करिष्यति ॥ <br>
तस्मै स्वर्गं प्रदास्यामि पापस्यापि दनूत्तम ॥ ६.१५०.२० ॥ <br>
केवलं दर्शनं यश्च ध्यानं वा मे करिष्यति ॥ <br>
तस्य राज्यं प्रदास्यामि भोगान्मानुषसंभवान् । २१ ॥ <br>
एवमुक्त्वाऽथ सा देवी ततश्चादर्शनं गता ॥ <br>
तैश्च मातृगणैः सार्धं पश्यतस्तस्य तत्क्षणात् । २२ ॥ <br>
शक्रोऽपि दानवान्सर्वांस्तया संसिद्धया ततः ॥ <br>
मृतान्संजीवयामास दैतेयान्नवभक्षितान् ॥ २३ ॥ <br>
तैः समेत्य स दैत्येन्द्रः प्रहृष्टेनांतरात्मना ॥ <br>
तां पुरीं प्राप्य शक्रस्य राज्यं चक्रे दिवानिशम् ॥ २४ ॥ <br>
तां देवीं ध्यायमानस्तु पूजयानो दिवानिशम् ॥ <br>
अष्टम्यां च चतुर्दश्यां विशेषेण महाबलः ॥ २५ <br>
अथ तस्याः प्रभावं तं ज्ञात्वा व्याससमुद्भवः ॥ <br>
स्थानेऽत्र स्थापयामास संसिद्धिं प परां गतः ॥ २६ ॥ <br>
॥ सूत उवाच । ॥ <br>
एवं केलीश्वर देवी संजाता परमेश्वरी ॥ <br>
तस्मात्स्थाप्या च पूज्या च ध्येया चैव विशेषतः ॥ २७ ॥ <br>
एवं देव्या नरो यश्च पठते वा शृणोति वा ॥ <br>
वाच्यमानं स मुच्येत व्यसनेन गरीयसा ॥ २८ ॥ <br>
भ्रष्टराज्योऽथवा राजा यः शृणोत्यष्टमीदिने ॥ <br>
स राज्यं लभते भूयो निखिलं हतकंटकम् ॥ २९ ॥ <br>
युद्धकाले च संप्राप्ते यश्चैतच्छृणुयान्नरः ॥ <br>
स हत्वा शत्रुसंघातं विजयं च समाप्नुयात् ॥ ६.१५०.३० ॥ इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये केलीश्वरीमाहात्म्यवर्णनंनाम पञ्चाशदुत्तरशततमोऽध्यायः ॥ १५० । ॥ ।  <br>
<br>
<br>
</span>
