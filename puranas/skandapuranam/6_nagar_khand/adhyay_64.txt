<span style="font-size: 14pt; line-height: 200%"><br>
॥ सूत उवाच ॥ ॥ <br>
चमत्कारी पुरा देवी तत्रैवास्ति द्विजोत्तमाः ॥ <br>
चमत्कारनरेंद्रेण स्थापिता श्रद्धया पुरा ॥ १ ॥ <br>
यया स महिषः पूर्वं निहतो दानवो रणे ॥ <br>
कौमारव्रतधारिण्या मायाशतसहस्रधृक् ॥ २ ॥ <br>
यदा तन्निर्मितं तत्र पुरं तेन महात्मना ॥ <br>
तस्य संरक्षणार्थाय तदा सा स्थापिता द्विजाः ॥ ३ ॥ <br>
पुरस्य तस्य रक्षार्थं तथा तत्पुरवासिनाम् ॥ <br>
सर्वेषां ब्राह्मणेंद्राणां भक्त्या भावितचेतसाम् ॥ ४ ॥ <br>
यस्तामभ्यर्चयेत्सम्यङ्महानवमिवासरे ॥ <br>
कृत्स्नं संवत्सरं तस्य न भयं जायते क्वचित् ॥ ५ ॥ <br>
भूतप्रेतपिशाचेभ्यः शत्रुतश्च विशेषतः ॥ <br>
रोगेभ्यस्तस्करेभ्यश्च दुष्टेभ्योऽन्येभ्य एव च ॥ ६ ॥ <br>
यंयं काममभिध्यायञ्छुक्लाष्टम्यां नरः शुचिः ॥ <br>
तां पूजयति सद्भक्त्या स तमाप्नोत्यसंशयम् ॥ ७ ॥ <br>
निष्कामः सुखमाप्नोति मोक्षं नास्त्यत्र संशयः ॥ <br>
तस्या देव्याः प्रसादेन सत्यमेतन्मयोदितम् ॥ ८ ॥ <br>
तामाराध्य गताः पूर्वं सिद्धिं भूरिर्महीभुजः ॥ <br>
ब्राह्मणाश्च तथान्येऽपि योगिनः परमेश्वरीम् ॥ ९ ॥ <br>
यस्तस्याः श्रद्धयोपेतः प्रकरोति प्रदक्षिणाम् ॥ <br>
नित्यं संवत्सरं यावत्तिर्यग्योनौ न स व्रजेत्॥६.६४,१०॥ <br>
तस्या आयतने पूर्वमाश्चर्यमभवन्महत् ॥ <br>
यत्तद्वः कीर्तयिष्यामि शृणुध्वं सुसमाहिताः ॥ ११ ॥ <br>
आसीच्चित्ररथोनाम पूर्वं पार्थिवसत्तमः ॥ <br>
दशार्णाधिपतिः ख्यातः सर्वशत्रुनिबर्हणः ॥ १२ ॥ <br>
शुक्लाष्टम्यां सदा भक्त्या स तस्याः श्रद्धयान्वितः ॥ <br>
अष्टोत्तरशतं यावत्प्रचकार प्रदक्षिणाम् ॥ १३ ॥ <br>
ततः प्रणम्य तां देवीं संप्रयाति पुनर्गृहम् ॥ <br>
सैन्येन चतुरंगेण समंतात्परिवारितः ॥ १४ ॥ <br>
एवं तस्य नरेंद्रस्य प्रदक्षिणरतस्य च ॥<br>
&nbsp;जगाम सुमहान्कालो देव्या भक्तिरतस्य च ॥ १५ ॥ <br>
कस्यचित्त्वथ कालस्य स राजा तत्र संगतः ॥ <br>
अपश्यद्ब्राह्मणश्रेष्ठान्देवीगृहसमाश्रितान् ॥ १६ ॥ <br>
ततः प्रदक्षिणां कृत्वा तां देवीं स महीपतिः ॥ १६ ॥<br>
अग्रस्थांस्तान्द्विजान्सर्वान्नमश्चक्रे समाहितः ॥ १७ ॥ <br>
ततस्तैः सहितैस्तत्र सहासीनः कथाः शुभाः ॥ <br>
राजर्षीणां पुराणानां विप्रर्षीणां चकार ह ॥ १८ ॥ <br>
ततः कस्मिन्कथांते स पृष्टस्तैर्द्विजसत्तमैः ॥ <br>
कौतूहलसमोपेतैर्विनयावनतः स्थितः ॥ ॥ १९ ॥ <br>
राजन्पृच्छामहे सर्वे त्वां वयं कौतुकान्विताः ॥ <br>
तस्मात्कीर्तय चेद्गुह्यं न तत्तव व्यवस्थितम् ॥ ६.६४.२० ॥ <br>
मासिमासि सदाष्टम्यां त्वं शुक्लायां सुदूरतः ॥ <br>
आगत्य देवतायाश्च प्रकरोषि प्रदक्षिणाम् ॥ २१ ॥ <br>
यत्नेनान्याः परित्यज्य सर्वाः पूजादिकाः क्रियाः ॥ <br>
नूनं वेत्सि फलं कृत्स्नं यत्प्रदक्षिणसंभवम्॥ २२ ॥ <br>
॥ राजोवाच ॥ ॥ सत्यमेतद्द्विजश्रेष्ठा यद्भवद्भिरुदाहृतम् ॥ <br>
रहस्यमपि वक्तव्यं युष्माकं सांप्रतं मया ॥ २३ ॥ <br>
अहमास शुकः पूर्वमस्मिन्नायतने शुभे ॥ <br>
देव्याः पश्चिमदिग्भागे कुलायकृतसंश्रयः ॥ २४ ॥ <br>
तत्र निर्गच्छतो नित्यं कुर्वतश्चप्रवेशनम् ॥ <br>
प्रदक्षिणाभवद्देव्या नित्यमेव द्विजोत्तमाः ॥ २५ ॥ <br>
ततः कालेन मे मृत्युः संजातोऽत्रैव मंदिरे ॥ <br>
तत्प्रभावेण संजातो राजा जातिस्मरोऽत्र हि ॥ ॥ २६ ॥<br>
एतस्मात्कारणाद्दूरात्समभ्येत्य प्रदक्षिणाम् ॥ <br>
करोम्यस्या द्विजश्रेष्ठा देवतायाः समाहितः ॥ २७ ॥ <br>
पुरा भक्तिविहीनेन कुलाये वसता मया ॥ <br>
कृता प्रदक्षिणा देव्यास्तेन जातोऽस्मि भूपतिः ॥ २८ ॥ <br>
अधुना श्रद्धया युक्तो यत्करोमि प्रदक्षिणाम् ॥ <br>
किं मे भविष्यति श्रेयस्तन्न वेद्मि द्विजोत्तमाः ॥ २९ ॥ <br>
॥ सूत उवाच ॥ ॥ <br>
तच्छ्रुत्वा तस्य ते विप्रा विस्मयोत्फुल्ललोचनाः ॥ <br>
साधुवादं तथा चक्रुस्तस्य भूपस्य हर्षिताः ॥ ॥ ६.६४.३० ॥ <br>
ततः स पार्थिवः सर्वान्प्रणम्य द्विजसत्तमान् ॥ <br>
अनुज्ञाप्य ययौ तूर्णं स्वगृहाय ससैनिकः ॥ ३१ ॥ <br>
अधुना श्रद्धया युक्तो यः करोति प्रदक्षिणाम् ॥ <br>
सर्वपापविनिर्मुक्तो लभते वांछितं फलम् ॥ ३२ ॥ <br>
ततः प्रभृति ते विप्राः सर्वे भक्तिपुरःसराः ॥ <br>
तस्याः प्रदक्षिणां चक्रुस्तथान्ये मुक्तिहेतवे ॥ ३३ ॥ <br>
प्राप्ताश्च परमां सिद्धिं वांछितां तत्प्रभावतः ॥ <br>
इह लोके परे चैव दुर्लभां त्रिदशैरपि ॥ ३४ ॥ <br>
तस्मात्सर्वप्रयत्नेन तां देवीमिह संश्रयेत् ॥ <br>
सर्वकामप्रदां नृणां तस्मिन्क्षेत्रे व्यवस्थिताम् ॥ ३५ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये चमत्कारीदुर्गामाहात्म्यवर्णनंनाम चतुःषष्टितमोऽध्यायः ॥ ६४ ॥ ॥ ध ॥ <br>
<br>
</span>
