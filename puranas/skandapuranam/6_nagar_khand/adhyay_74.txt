<span style="font-size: 14pt; line-height: 200%"><br>
॥ सूत उवाच ॥ ॥ <br>
धृतराष्ट्रेण भूपेन शतपुत्रान्वितेन च ॥ <br>
लिंगानां स्थापितं तत्र शतमेकोत्तरं द्विजाः ॥ १ ॥ <br>
तथा च पांडवैः सर्वैः स्थापितं लिंगपंचकम् ॥ <br>
द्रौपद्या चाऽथ कुन्त्याऽथ गांधार्याऽथ यदृच्छया ॥ २ ॥ <br>
भानुमत्या च गौरीणां स्थापितं च चतुष्टयम् ॥ <br>
विदुरेणाथ शल्येन कलिं गेन युयुत्सुना ॥ ३ ॥ <br>
बाह्लीकेन सपुत्रेण कर्णेनाथ ससूनुना ॥ <br>
तथा शकुनिना तत्र द्रोणेन च कृपेण च ॥ ४ ॥ <br>
अश्वत्थाम्ना पृथक्त्वेन लिङ्गमेकैकमुत्तमम् ॥ <br>
स्थापितं परया भक्त्या वरप्रासादमाश्रितम् ॥ ५ ॥ <br>
तथा संस्थापितं तत्र विष्णुना प्रभविष्णुना ॥ <br>
लिंगं प्रासादमाधाय प्रोत्तुंगशिखरान्वितम् ॥ ६ ॥ <br>
सात्वतेनापि सांबेन बलभद्रेण धीमता ॥ <br>
प्रद्युमेनानिरुद्धेन तथान्यैर्मुख्ययादवैः ॥ ७ ॥ <br>
चारुदेष्णादिभिः पुत्रै रुक्मिण्या दशभिः सुतैः ॥ <br>
लिंगानां दशकं मुख्यं स्थापितं श्रद्धयान्वितैः ॥ ८ ॥ <br>
एवं संस्थाप्य लिङ्गानि ते सर्वे कुरुपांडवाः ॥ <br>
यादवाश्च सुसंहृष्टा कृतकृत्यास्तदा। ऽभवन् ॥ ९ ॥ <br>
तत्र स्थित्वा चिरं कालं दत्त्वा दानान्यनेकशः ॥ <br>
धनाढ्यान्ब्राह्मणान्कृत्वा चमत्कारपुरोद्भवान् ॥ ६.७४.१० ॥ <br>
दत्त्वा तेभ्यो वरान्नागान्ह याञ्जात्याननेकशः॥ <br>
सद्ग्रामाणि विचित्राणि क्षेत्राणि च सुधेनवः ॥ ११ ॥ <br>
महोक्षांश्च सुवस्त्राणि भूस्थानान्याश्रयांस्तथा ॥ <br>
दासीदासांस्तथा भृत्यान्दानानि विविधानि च ॥ १२ ॥ <br>
तत आमन्त्र्य तान्सर्वान्प्रणिपत्य मुहुर्मुहुः ॥ <br>
स्वस्थानं प्रति संहृष्टाः प्रजग्मुः सर्व एव ते ॥ १३ ॥ <br>
॥ सूत उवाच ॥ ॥ <br>
एतद्वः सर्वमाख्यातं स्थापितं तेन भूभुजा ॥ <br>
तथा तद्धृतराष्ट्रेण लिंगं पातकनाशनम् ॥ १४ ॥ <br>
तथान्यैरपि भूपालैः प्राधान्येन व्यवस्थितैः ॥ <br>
पाण्डवैर्यादवैश्चैव पृथक्त्वेन व्यवस्थितैः ॥।५॥ <br>
यस्तानि पुरुषः सम्यक्पूजयेद्भक्तिभावितः ॥ <br>
स लभेच्चाखिलान्कामान्वांछितान्स्वेन चेतसा ॥ १६ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठेनागरखण्डे हाटकेश्वरक्षेत्रमाहात्म्ये कौरवपाण्डवयादवकृतलिंग प्रतिष्ठावृत्तांतवर्णनंनाम चतुःसप्ततितमोऽध्यायः ॥ ७४ ॥ <br>
<br>
</span>
