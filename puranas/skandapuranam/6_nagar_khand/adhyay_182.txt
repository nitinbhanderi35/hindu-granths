<span style="font-size: 14pt; line-height: 200%">॥ सूत उवाच ॥ ॥ <br>
एवं पत्नीं समासाद्य गायत्रीं चतुराननः ॥ <br>
संप्रहृष्टमना भूत्वा प्रस्थितो यज्ञमण्डपम् ॥ १ ॥ <br>
गायत्र्यपि समादाय मूर्ध्नि तामरणिं मुदा ॥ <br>
प्रतस्थे संपरित्यज्य गोपभावं विगर्हितम् ॥ २ ॥<br>
वाद्यमानेषु वाद्येषु ब्रह्मघोषे दिवंगते ॥ <br>
कलं प्रगायमानेषु गन्धर्वेषु समंततः ॥ ३ ॥ <br>
सर्वदेवद्विजोपेतः संप्राप्तो यज्ञमण्डपे ॥ <br>
गायत्र्या सहितो ब्रह्मा मानुषं भावमाश्रितः ॥ ४ ॥ <br>
एतस्मिन्नंतरे चक्रे केशनिर्वपणं विधेः ॥ <br>
विश्वकर्मा नखानां च गायत्र्यास्तदनंतरम् ॥ ५ ॥ <br>
औदुम्बरं ततो दण्डं पुलस्त्योऽस्मै समाददे ॥ <br>
एणशृंगान्वितं चर्म मन्त्रवद्विजसत्तमाः ॥ ६ ॥ <br>
पत्नीशालां गृहीत्वा च गायत्रीं मौनधारिणीम् ॥ <br>
मेखलां निदधे चान्यां कट्यां मौंजीमयीं शुभाम् ॥ ७ ॥ <br>
ततश्चक्रे परं कर्म यदुक्तं यज्ञमंडपे ॥ <br>
ऋत्विग्भिः सहितो वेधा वेदवाक्यसमादृतः ॥ ८ ॥ <br>
प्रवर्ग्ये जायमाने च तत्राश्चर्यमभून्महत् ॥ <br>
जाल्मरूपधरः कश्चिद्दिग्वासा विकृताननः ॥ ९ ॥ <br>
कपालपाणिरायातो भोजनं दीयतामिति ॥ <br>
निषेध्यमानोऽपि च तैः प्रविष्टो याज्ञिकं सदः ॥ <br>
स कृत्वाऽटनमन्याय्यं तर्ज्यमानोऽपि तापसैः ॥ ६.१८२.१० ॥ <br>
॥ सदस्या ऊचुः ॥ ॥ <br>
कस्मात्पापसमेतस्त्वं प्रविष्टो यज्ञमण्डपे ॥ <br>
कपाली नग्नरूपो यो यज्ञकर्मविवर्जितः ॥ ११ ॥ <br>
तस्माद्गच्छ द्रुतं मूढ यावद्ब्रह्मा न कुप्यति ॥ <br>
तथाऽन्ये ब्राह्मणश्रेष्ठास्तथा देवाः सवासवाः ॥ १२ ॥ <br>
॥ जाल्म उवाच ॥ ॥ <br>
ब्रह्मयज्ञमिमं श्रुत्वा दूरादत्र समागतः ॥ <br>
बुभुक्षितो द्विजश्रेष्ठास्तत्किमर्थं विगर्हथ ॥ १३ ॥ <br>
दीनांधैः कृपणैः सवैर्स्तर्पितैः क्रतुरुच्यते ॥ <br>
अन्यथाऽसौ विनाशाय यदुक्तं ब्राह्मणैर्वचः ॥१४॥ <br>
अन्नहीनो दहेद्राष्टं मन्त्रहीनस्तु ऋत्विजः ॥ <br>
याज्ञिकं दक्षिणा हीनो नास्ति यज्ञसमो रिपुः ॥ १५ ॥ <br>
॥ ब्राह्मणा ऊचुः ॥ ॥ <br>
यदि त्वं भोक्तुकामस्तु समायातो व्रज द्रुतम् ॥ <br>
एतस्यां सत्रशालायां भुञ्जते यत्र तापसाः ॥ <br>
दीनान्धाः कृपणाश्चैव ततः क्षुत्क्षामकंठिताः ॥ १६ ॥ <br>
अथवा धनकामस्त्वं वस्त्रकामोऽथ तापस ॥ <br>
व्रज वित्तपतिर्यत्र दानशालां समाश्रितः ॥ १७ ॥ <br>
अनिंद्योऽयं महामूर्ख यज्ञः पैतामहो यतः ॥ <br>
अर्चितः सर्वतः पुण्यं तत्किं निन्दसि दुर्मते ॥ १८ ॥ <br>
॥ सूत उवाच ॥ ॥ <br>
एवमुक्तः कपालं स परिक्षिप्य धरातले ॥ <br>
जगामादर्शनं सद्यो दीपवद्द्विजसत्तमाः ॥ १९ ॥ <br>
॥ ऋत्विज ऊचुः ॥ ॥ <br>
कथं यज्ञक्रिया कार्या कपाले सदसि स्थिते ॥ <br>
परिक्षिपथ तस्मात्तु एवमूचुर्द्विजोत्तमाः ॥ ६.१८२.२० ॥ <br>
अथैको बहुधा प्रोक्तः सदस्यैश्च द्विजोत्तमैः ॥ <br>
दण्डकाष्ठं समुद्यम्य प्रचिक्षेप बहिस्तथा ॥ २१ ॥ <br>
अथान्यत्तत्र संजातं कपालं तादृशं पुनः ॥ <br>
तस्मिन्नपि तथा क्षिप्ते भूयोऽन्यत्समपद्यत ॥ २२ ॥ <br>
एवं शतसहस्राणि ह्ययुतान्यर्बुदानि च ॥ <br>
तत्र जातानि तैर्व्याप्तो यज्ञवाटः समंततः ॥ २३ ॥ <br>
हाहाकारस्ततौ जज्ञे समस्ते यज्ञमण्डपे ॥ <br>
दृष्ट्वा कपालसंघांस्तान्यज्ञ कर्मप्रदूषकान्॥ २४ ॥ <br>
अथ संचिंतयामास ध्यानं कृत्वा पितामहः ॥ <br>
हरारिष्टं समाज्ञाय तत्सर्वं हृष्टरूपधृक् ॥ २५ ॥ <br>
कृतांजलिपुटो भूत्वा ततः प्रोवाच सादरम्॥ <br>
महेश्वरं समासाद्य यज्ञवाटसमाश्रितम्॥ २६ ॥ <br>
किमिदं युज्यते देव यज्ञेऽस्मिन्कर्मणः क्षतिः ॥ <br>
तस्मात्संहर सर्वाणि कपालानि सुरेश्वर ॥ २७ ॥ <br>
यज्ञकर्मविलोपोऽयं मा भूत्त्वयि समागते ॥ २८ ॥ <br>
ततः प्रोवाच संक्रुद्धो भगवाञ्छशिशेखरः ॥ <br>
तन्ममेष्टतमं पात्रं भोजनाय सदा स्थितम्॥ २९ ॥ <br>
एते द्विजाधमाः कस्माद्विद्विषंतिपितामह ॥ <br>
तथा न मां समुद्दिश्य जुहुवुर्जातवेदसि ॥ ६.१८२.३० ॥ <br>
यथान्यादेवता स्तद्वन्मन्त्रपूतं हविर्विधे ॥ <br>
तस्माद्यदि विधे कार्या समाप्तिर्यज्ञकर्मणि ॥ ३१ ॥ <br>
तत्कपालाश्रितं हव्यं कर्तव्यं सकलं त्विदम् ॥ <br>
तथा च मां समु द्दिश्य विशषाज्जातवेदसि ॥ ३२ ॥ <br>
होतव्यं हविरेवात्र समाप्तिं यास्यति क्रतुः ॥ <br>
नान्यथा सत्यमेवोक्तं तवाग्रे चतुरानन ॥ ३३ ॥ <br>
॥ पितामह उवाच ॥ ॥ <br>
रूपाणि तव देवेश पृथग्भूतान्यनेकशः ॥ <br>
संख्यया परिहीनानि ध्येयानि सकलानि च ॥ ३४ ॥ <br>
एतन्महाव्रतं रूपमाख्यातं ते त्रिलोचन ॥ <br>
नैवं च मखकर्म स्यात्तत्रैव च न युज्यते ॥ ३५ ॥ <br>
अद्यैतत्कर्म कर्तुं च श्रुतिबाह्यं कथंचन ॥ <br>
तव वाक्यमपि त्र्यक्ष नान्यथा कर्तुमुत्सहे ॥ ३६ ॥ <br>
मृन्मयेषु कपालेषु हविः श्राप्यं सुरेश्वर ॥ <br>
अद्यप्रभृति यज्ञेषु पुरोडाशात्मिकं द्विजैः ॥ <br>
तवोद्देशेन देवेश होतव्यं शतरुद्रियम् ॥ ३७ ॥ <br>
विशेषात्सर्वयज्ञेषु जप्यं चैव विशेषतः ॥ <br>
कपालानां तु द्वारेण त्वया रूपं निजं कृतम् ॥ ३८ ॥ <br>
प्रकटं च सुरश्रेष्ठ कपालेश्वरसंज्ञितः ॥ <br>
तस्मात्त्वं भविता रुद्र क्षेत्रेऽस्मिन्द्वादशोऽपरः ॥ ३९ ॥ <br>
अत्र यज्ञं समारभ्य यस्त्वां प्राक्पूजयिष्यति ॥ <br>
अविघ्नेन मखस्तस्य समाप्तिं प्रव्रजिष्यति ॥ ६.१८२.४० ॥ <br>
एवमुक्ते ततस्तेन कपालानि द्विजोत्तमाः ॥ <br>
तानि सर्वाणि नष्टानि संख्यया रहितानि च ॥ ४१ ॥ <br>
ततो हृष्टश्चतुर्वक्त्रः स्थापयामास तत्क्षणात् ॥ <br>
लिगं माहेश्वरं तत्र कपालेश्वरसंज्ञितम् ॥ ४२ ॥ <br>
अब्रवीच्च ततो वाक्यं यश्चैतत्पूजयिष्यति ॥ <br>
मम कुण्डत्रये स्नात्वा स यास्यति परां गतिम्॥ ४३ ॥ <br>
शुक्लपक्षे चतुर्दश्यां कार्तिके जागरं तु यः ॥ <br>
करिष्यति पुनश्चास्य लिंगस्य सुसमाहितः ॥ <br>
आजन्मप्रभवात्पापात्स विमुक्तिमवाप्स्यति ॥ ४४ ॥ <br>
एवमुक्तेऽथ विधिना प्रहृष्टस्त्रिपुरांतकः ॥ <br>
यज्ञमण्डपमासाद्य प्रस्थितो वेदिसंनिधौ ॥ ४५ ॥ <br>
ब्राह्मणैश्च ततः कर्म प्रारब्धं यज्ञसम्भवम् ॥ <br>
विस्मयोत्फुल्लनयनैर्नमस्कृत्य महेश्वरम् ॥ ४६ ॥ <br>
॥ सूत उवाच ॥ ॥ <br>
एवं च यज तस्तस्य चतुर्वक्त्रस्य तत्र च ॥ <br>
ऋषीणां कोटिरायाता दक्षिणापथवासिनाम् ॥ ४७ ॥ <br>
श्रुत्वा पैतामहं यज्ञं कौतुकेन समन्विताः ॥ <br>
कीदृशो भविता यज्ञो दीक्षितो यत्र पद्मजः ॥ ४८८ ॥ <br>
कीदृक्क्षेत्रं च तत्पुण्यं हाटकेश्वरसंज्ञितम् ॥ <br>
कीदृशास्ते च विप्रेन्द्रा ऋत्विजस्तत्र ये स्थिताः ॥ ४९ ॥ <br>
अथ ते सुपरिश्रांता मध्यंदिनगते रवौ ॥ <br>
रविवारेण संप्राप्ते नक्षत्रे चाश्विसंस्थिते ॥ ६.१८२.५० ॥ <br>
वैवस्वत्यां तिथौ चैव प्राप्ता घर्मपीडिताः ॥ <br>
कंचिज्जलाशयं प्राप्य प्रविष्टाः सलिलं शुभम् ॥ ५१ ॥ <br>
शंकुकर्णा महाकर्णा वकनासास्तथापरे ॥ <br>
महोदरा बृहद्दन्ता दीर्घोष्ठाः स्थूलमस्तकाः॥५२॥ <br>
चिपिटाक्षास्तथा चान्ये दीर्घग्रीवास्तथा परे॥ <br>
कृष्णांगाः स्फुटितैः पादैर्नखैर्दीर्घैः समुत्थितैः॥५३॥ <br>
ततो यावद्विनिष्क्रांताः प्रपश्यन्ति परस्परम्॥ <br>
तावद्वैरूपस्यनिर्मुक्ताः संजाताः कामसन्निभाः॥५४॥ <br>
ततो विस्मयमापन्ना मिथः प्रोचुः प्रहर्षिताः॥ <br>
रूपव्यत्ययमालोक्य ज्ञात्वा तीर्थं तदुत्तमम्॥ <br>
अत्र स्नानादिदं रूपमस्माभिः प्राप्तमुत्तमम्॥५५॥ <br>
यस्मात्तस्मादिदं तीर्थं रूपतीर्थं भविष्यति॥ <br>
त्रैलोक्ये सकले ख्यातं सर्वपातकनाशनम्॥५६॥ <br>
येऽत्र स्नानं करिष्यन्ति श्रद्धया परया युताः॥ <br>
सुरूपास्ते भविष्यंति सदा जन्मनि जन्मनि॥५७॥ <br>
पितॄंश्च तर्पयिष्यन्ति य त्र श्रद्धासमन्विताः॥ <br>
जलेनापि गयाश्राद्धात्ते लप्स्यन्ते धिकं फलम्॥५८॥ <br>
येऽत्र रत्नप्रदानं च प्रकरिष्यन्ति मानवाः॥ <br>
भविष्यंति न संदेहो राजानस्ते भवेभवे॥५९॥ <br>
स्थास्यामो वयमत्रैव सांप्रतं कृतनिश्चयाः॥ <br>
न यास्यामो वयं तीर्थं यद्यपि स्यात्सुशोभनम्॥६.१८२.६०॥ <br>
एवमुक्त्वाऽथ व्यभजंस्तत्सर्वं मुनयश्च ते॥ <br>
यज्ञोपवीतमात्राणि स्वानि तीर्थानि चक्रिरे॥६१॥ <br>
सूत उवाच॥ <br>
अद्यापि च द्विजश्रेष्ठास्तत्र तीर्थे जगद्गुरुः॥ <br>
प्रथमं स्पृशते तोयं नित्यं स्याद्दयितं शुभम्॥६२॥ <br>
निष्कामस्तु पुनर्मर्त्यो यः स्नानं तत्र श्रद्धया।. <br>
कुरुते स परं श्रेयः प्राप्नुयात्सिद्धिलक्षणम्॥६३॥ <br>
एवं ते मुनयः सर्वे विभज्य तन्महत्सरः॥ <br>
सायंतनं च तत्रैव कृत्वा कर्म सुविस्तरम्॥६४.॥ <br>
ततो निशामुखे प्राप्ता यत्र देवः पितामहः॥ <br>
दीक्षितस्त्वथ मौनी च यज्ञमण्डपसंश्रितः॥६५॥ <br>
तं प्रणम्य ततः सर्वे गता यत्रर्त्विजः स्थिताः॥ <br>
उपविष्टाः परिश्रान्ता दिवा यज्ञियकर्मणा॥६६॥ <br>
इन्द्रादिकैः सुरैर्भक्त्या मृद्यमानाङ्घ्रयः स्थिताः॥ <br>
अभिवाद्याथ तान्सर्वानुपविष्टास्ततो ग्रतः॥६७॥ <br>
चक्रुश्चाथ कथाश्चित्रा यज्ञकर्मसमुद्भवाः॥ <br>
सोमपानस्य संबन्धो व्यत्ययं च समुद्भवम्॥६८॥ <br>
उद्गातुः प्रभवं चैव तथाध्वर्योः परस्परम्॥ <br>
प्रोचुस्ते तत्त्वमाश्रित्य तथान्ये दूषयन्ति तत्॥६९॥ <br>
अन्ये मीमांसकास्तत्र कोपसंरक्तलोचनाः।. <br>
हन्युस्तेषां मतं वादमाश्रिता वाग्विचक्षणाः॥ ६.१८२.७०॥ <br>
परिशिष्टविदश्चान्ये मध्यस्था द्विजसत्तमाः॥ <br>
प्रोचुर्वादं परित्यज्य साभिप्रायं यथोदितम्॥७१॥ <br>
महावीरपुरोडाशचयनप्रमुखांस्तथा॥ <br>
विवादांश्चक्रिरे चान्ये स्वंस्वं पक्षं समाश्रिताः॥७२॥ <br>
एवं सा रजनी तेषामतिक्रान्ता द्विजन्मनाम्।७३॥ <br>
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये रूपतीर्थोत्पत्तिपूर्वकप्रथमयज्ञदिवसवृत्तान्तवर्णनंनाम द्व्यशीत्युत्तरशततमोऽध्यायः॥१८२॥ <br>
<br>
<br>
</span>
