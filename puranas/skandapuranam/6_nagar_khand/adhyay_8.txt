<span style="font-size: 14pt; line-height: 200%"><br>
॥ सूत उवाच ॥ ॥ <br>
एवं स्वर्गमनुप्राप्ते त्रिशंकौ नृपसत्तमे ॥ <br>
सशरीरे द्विजश्रेष्ठा विश्वामित्रसमुद्यमात् ॥ ६.८.१ ॥ <br>
तत्तीर्थं ख्यातिमायातं समस्ते भुवनत्रये ॥ <br>
ततःप्रसूति लोकानां धर्मकामार्थमोक्षदम् ॥ २ ॥ <br>
अस्पृष्टं कलिदोषेण तथान्यैरुपपातकैः ॥ <br>
ब्रह्महत्यादिकैश्चैवत्रिपुरारेः प्रभावतः ॥ ३ ॥ <br>
यस्तत्र त्यजति प्राणाञ्छ्रद्धा युक्तेन चेतसा ॥ <br>
स मोक्षमाप्नुयान्मर्त्यो यद्यपि स्यात्सुपापकृत् ॥ ४ ॥ <br>
कृमिपक्षिपतंगा ये पशवः पक्षिणो मृगाः ॥ <br>
तेऽपि तत्र मृता यांति शिवलोकमसंशयम्॥ ५ ॥ <br>
स्नानं ये तत्र कुर्वंति श्रद्धापूतेन चेतसा ॥ <br>
त्रिशंकुरिव ते स्वर्गे प्रयांत्यपि विधर्मिणः ॥ ६ ॥ <br>
घर्मार्त्ता वा तृषार्ता वा येऽवगाहंति तज्जलम्॥ <br>
तेऽपि यांति परं स्थानं यत्र देवो महेश्वरः ॥ ७ ॥ <br>
विश्वामित्रोऽपि तद्दृष्ट्वा तीर्थमाहात्म्यमुत्तमम् ॥ <br>
कुरुक्षेत्रं परित्यज्य तत्र वासमथाकरोत्॥ ८ ॥ <br>
तथान्ये मुनयः शांतास्त्यक्त्वा तीर्थानि दूरतः॥ <br>
तत्राश्रमपदं कृत्वा प्रयाताः परमं पदम् ॥ ९ ॥ <br>
तथैव मनुजाः सर्वे दूरादागत्य सत्वराः ॥ <br>
तत्र स्नात्वा दिवं यांति कृत्वा पापशतान्यपि ॥ ६.८.१० ॥ <br>
एवं तस्य प्रभावेण तीर्थस्य द्विजसत्तमाः ॥ <br>
गच्छमानेषु लोकेषु सुखेन त्रिदिवालयम् ॥ ११ ॥ <br>
अग्निष्टोमादिका सर्वाः समुच्छेदं गताः क्रियाः ॥ <br>
न कश्चिद्यजते मर्त्यो न व्रतं कुरुते नरः ॥ १२ ॥ <br>
न यच्छति तथा दानं न च तीर्थं निषेवते ॥ <br>
केवलं कुरुते स्नानं लिंगभेदे समाहितः ॥ १३ ॥ <br>
ततः प्रगच्छति स्वर्गं विमानवरमाश्रितः ॥ १४ ॥ <br>
ततः प्रपूरिताः सर्वे स्वर्गलोका नरैर्द्विजाः ॥ <br>
ब्रह्मविष्णुशिवेन्द्रादीन्स्पर्धमानैः सुरोत्तमान् ॥ १५ ॥ <br>
ततो देवगणाः सर्वे यज्ञभागविवर्जिताः ॥ <br>
कृच्छ्रं परमनुप्राप्ता मन्त्रं चक्रुः परस्परम्॥१६॥ <br>
हाटकेश्वरमाहात्म्यात्स्वर्गलोकः प्रपूरितः ॥ <br>
ऊर्ध्वबाहुभिराकीर्णः स्पर्धमानैः समंततः ॥ १७ ॥ <br>
तस्मात्तत्क्रियतां कर्म येनोच्छेदं प्रगच्छति ॥ <br>
तीर्थमेद्धरापृष्ठे हाटकेश्वरसंज्ञितम्॥ १८ ॥ <br>
ततः संवर्तको वायुः शक्रादेशात्समंततः ॥ <br>
तत्क्षेत्रं पूरयामास पांसुभिर्द्विजसत्तमाः ॥ १९ ॥ <br>
एवं नाशमनुप्राप्ते तस्मिंस्तीर्थे स्थलोच्चये ॥ <br>
जाते जाताः क्रियाः सर्वा भूयोऽपि क्रतुसंभवाः ॥ ६.८.२० ॥ <br>
ततः कालेन महता वल्मीकः समपद्यत ॥ <br>
तस्मिन्क्षेत्रे स पाताले संप्रयातः शनैःशनैः ॥ २१ ॥ <br>
अथ पातालतो नागास्तेन मार्गेण कौतुकात् ॥ <br>
मर्त्यलोकं समायांति भ्रमंति च धरातले॥२२॥<br>
तत्र ते मानवान्भोगान्भुक्त्वा चैव यथेच्छया॥ <br>
पुनर्निर्यांति तेनैव मार्गेण निजमंदिरम्॥२३॥ <br>
ततो नागबिलः ख्यातः स सर्वस्मिन्धरातले ॥ <br>
गतागतेन नागानां स वल्मीको द्विजोत्तमाः ॥ २४ ॥ <br>
कस्यचित्त्वथ कालस्य भगवान्पाकशासनः ॥ <br>
ब्रह्महत्यासमोपेतो निस्तेजाः समपद्यत ॥ २५ ॥ <br>
ततः पितामहादेशं लब्ध्वा मार्गेण तेन सः ॥ <br>
प्रविश्य चेक्षयामास पाताले हाट केश्वरम् ॥ २६ ॥ <br>
अथाऽभूत्पापनिर्मुक्तस्तत्क्षणात्तस्य दर्शनात्॥ <br>
तेजसा च समायुक्तः पुनः प्राप त्रिविष्टपम् ॥ २७ ॥ <br>
स दृष्ट्वा तत्प्रभावं तल्लिंगं देवस्य शूलिनः ॥ <br>
हाटकेश्वरसंज्ञस्य भयं चक्रे नरोद्भवम् ॥ २८ ॥ <br>
यदि कश्चित्पुमानत्र त्रिशंकुरिव भूपतिः ॥ <br>
पूजयिष्यति तल्लिंगं विपाप्मा श्रद्धया सह ॥ २९ ॥ <br>
यापयिष्यति तन्नूनं मामस्मात्त्रिदशालयात् ॥ <br>
तस्मात्संपूरयाम्येनं मार्गं पाता लसंभवम् ॥ ६.८.३० ॥ <br>
ततश्च त्वरया युक्तो रक्तशृंगं नगोत्तमम् ॥ <br>
प्रचिक्षेप बिले तस्मिन्स्वयमेव शतक्रतुः ॥ ३१ ॥ <br>
॥ ऋषय ऊचुः ॥॥ ॥ ॥ <br>
ब्रह्महत्या कथं जाता देवेन्द्रस्य महात्मनः ॥ <br>
कस्मिन्काले च सर्वं नो विस्तरात्सूत कीर्तय ॥ ३२ ॥ <br>
रक्तशृंगो गिरिः कोऽयं संक्षिप्तस्तत्र तेन यः ॥ <br>
मानुषाणां भयं तस्य कतमस्य शचीपतेः ॥ ३३ ॥ <br>
॥ सूत उवाच ॥ ॥ <br>
पुरा त्वष्ट्रा द्विजश्रेष्ठा हिरण्यकशिपोः सुता ॥ <br>
विवाहिता रमानाम श्रेष्ठरूपगुणान्विता ॥ ३४ ॥ <br>
अथ तस्या ययौ कालः सुप्रभूतः सुतं विना ॥ <br>
ततो वैराग्यसंपन्ना सुतार्थं तपसि स्थिता ॥। ॥ ३५ ॥ <br>
ध्यायमाना सुराधीशं देवदेवं महेश्वरम् ॥ <br>
बलिपूजोपहारेण सम्यक्छ्रद्धासमन्विता ॥ ३६ ॥ <br>
नियता नियताहारा स्नानजप्यपरायणा ॥ <br>
यच्छमाना द्विजाग्र्येभ्यो दानानि विविधानि च ॥ ३७ ॥ <br>
ततो वर्षसहस्रांते तस्यास्तुष्टो महेश्वरः ॥ <br>
उवाच वरदोऽस्मीति वृणुष्व यदभीप्सितम् ॥ ३८ ॥ <br>
सा वव्रे मम पुत्रोऽस्तु भगवंस्त्वत्प्रसादतः ॥ <br>
शूरः शस्त्रैरवध्यश्च विप्रदानवरूपधृक् ॥ ३९ ॥ <br>
वेदाध्ययन संपन्नो यज्ञकर्मसमुद्यतः ॥ <br>
तेजसा यशसा ख्यातः सर्वेषामपि देहिनाम् ॥ ६.८.४० ॥ <br>
॥ भगवानुवाच ॥ ॥ <br>
भविष्यति न संदेहः पुत्रस्ते बलवान्सुधीः ॥ <br>
अवध्यः सर्वशस्त्राणां महातेजोभिरन्वितः ॥ ४१ ॥ <br>
यज्वा दानपतिः शूरो वेदवेदांगपारगः ॥ <br>
ब्राह्मणोक्ताः क्रियाः सर्वाः करिष्यति स कृत्स्नशः ॥ <br>
अजेयः संगरे चैव कृत्स्नैरपि सुरासुरैः ॥ ४२ ॥ <br>
एवमुक्त्वा स देवेशस्ततश्चादर्शनं गतः ॥ <br>
ऋतौ सापि दधे गर्भं सकाशाद्विश्वकर्मणः ॥ ॥ ४३ ॥ <br>
ततश्च सुषुवे पुत्रं दशमे मासि शोभनम् ॥ <br>
द्वादशार्कप्रतीकाशं सर्वलक्षणलक्षितम् ॥ ४४ ॥ <br>
तस्य चक्रे पिता नाम प्राप्ते द्वादशमे दिने ॥। <br>
प्रसिद्धं वृत्र इत्येव पूजयित्वा द्विजोत्तमान् ॥ ४५ ॥ <br>
अथासौ ववृधे बालः शुक्लपक्षे यथोडुराट् ॥ <br>
पितृमातृकृतानंदो बन्धुवर्गेण लालितः ॥ ४६॥<br>
ततोऽस्य प्रददौ काले व्रतं विप्रजनोचितम् ॥ <br>
समभ्येत्य स्वयं शुक्रो दानवस्यापि संद्विजः ॥ ४७ ॥ <br>
स चापि चतुरो वेदान्ब्रह्मचारिव्रते स्थितः ॥ <br>
वेदांगैः सहितान्वृत्रः पपाठ गुरुवत्सलः ॥ ४८ ॥ <br>
ततो यौवनमासाद्य भूमिपालानशेषतः ॥ <br>
जित्वा धरां वशे चक्रे पातालं तदनंत रम्॥ ४९ ॥ <br>
ततश्चेंद्रजयाकांक्षी समासाय सुरालयम् ॥ <br>
सहस्राक्षमुखान्देवान्युद्धे चक्रे पराङ्मुखान् ॥ ६.८.५० ॥ <br>
अथ तेन समं वज्री चक्रेऽष्टादश संयुगान्॥ <br>
एकस्मिन्नपि नो लेभे विजयं द्विजसत्तमाः ॥ ५१ ॥ <br>
हतशेषैः सुरैः सार्धं सर्वांगक्षतविक्षतैः ॥ <br>
ततो जगाम वित्रस्तो ब्रह्मलोकं दिवा लयात्॥ ५२ ॥ <br>
वृत्रोऽपि बुभुजे कृत्स्नं त्रैलोक्यं सचराचरम् ॥ <br>
शाक्रं पदं समास्थाय निहताशेषकंटकम् ॥ ५३ ॥ <br>
यज्ञभागभुजश्चक्रे दानवान्बल गर्वितान् ॥ <br>
देवस्थानेषु सर्वेषु यथोक्तेषु महाबलः ॥ ५४ ॥ <br>
एवं त्रैलोक्यराज्येऽपि लब्धे तस्य द्विजोत्तमाः ॥ <br>
न संतोषश्च संजज्ञे ब्रह्मलोकाभि कांक्षया ॥ ५५ ॥ <br>
ततः शुक्रं समाहूय प्रोवाच मधुरं वचः ॥ <br>
विनयावनतो भूत्वा चतुर्भिः सचिवैः सह ॥ ५६ ॥ <br>
॥ वृत्र उवाच ॥ ॥ <br>
ब्रह्मलोकं गतः शक्रो भयाद्गुरुकुलोद्वह ॥ <br>
कथं गतिर्भवेत्तत्र मम ब्रूहि यथातथम् ॥ ५७ ॥ <br>
येन शक्रं विरंचिं च सूदयिष्ये तथाखिलम् ॥ <br>
तुभ्यं दत्त्वा ब्रह्म लोकं भोक्ष्यामि त्रिदिवं स्वयम् ॥ ५८ ॥ <br>
॥ शुक्र उवाच ॥ ॥ <br>
न गतिर्विद्यते तत्र तव दानवसत्तम ॥ <br>
तस्मात्त्रैलोक्यराज्येन संतोषं कर्तुम र्हसि ॥ ५९ ॥ <br>
॥ वृत्र उवाच ॥ ॥ <br>
यावत्तिष्ठति सुत्रामा तावन्नास्ति सुखं मम ॥ <br>
तस्मान्निष्कंटकार्थाय यतिष्येऽहं द्विजोत्तम ॥ ६.८.६० ॥ <br>
कथं शक्रस्य संजाता गतिस्तत्र भृगूद्वह ॥ <br>
न भविष्यति मे ब्रूहि कथं साऽद्य महामते ॥ ६१ ॥ <br>
॥ शुक्र उवाच ॥ ॥ <br>
तेन पूर्वं तपस्तप्तं नैमिषे दानवोत्तम ॥ <br>
यावद्वर्षसहस्रांतं ध्यायमानेन शंकरम्॥ ६२ ॥ <br>
तत्प्रभावाद्गतिस्तस्य तत्र जाता सदैव हि ॥ <br>
सभृत्यपरिवारस्य नान्यदस्तीह कारणम्॥ ६३ ॥ <br>
योऽन्योऽपि नैमिषारण्ये तद्रूपं कुरुते तपः ॥ <br>
ब्रह्मलोके गतिस्तस्य जायते नात्र संशयः ॥ ६४ ॥ <br>
॥ सूत उवाच ॥ ॥ <br>
तच्छ्रुत्वा सत्वरं गत्वा नैमिषं तीर्थमुत्तमम् ॥ <br>
तपश्चक्रे ततस्तीव्रं ध्यायमानो महेश्वरम् ॥ ६५ ॥ <br>
त्रैलोक्यरक्षणार्थाय संनिरूप्य दनूत्त मान्॥ <br>
महाबलसमोपेताञ्छक्राधिकपराक्रमान् ॥ ६६ ॥ <br>
वर्षास्वाकाशस्थायी स हेमन्ते सलिलाश्रयः ॥ <br>
पंचाग्निसाधको ग्रीष्मे स वभूवा निलाशनः ॥ ६७ ॥ <br>
एवं तस्य व्रतस्थस्य जग्मुर्वर्षशतानि च ॥ <br>
तत्र भीतास्ततो देवा ब्रह्मविष्णुपुरःसराः ॥ ६८ ॥ <br>
चक्रुश्च सततं मंत्रं तद्विनाशाय केवलम् ॥ <br>
वीक्षयंति च च्छिद्राणि न च पश्यंति दुःखिताः ॥ ६९ ॥ <br>
अथाब्रवीत्स्वयं विष्णुश्चिरं निश्चित्य चेतसा ॥ <br>
वधोपायं समालोक्य वृत्रस्य प्रमुदान्वितः । ६.८.७० ॥ <br>
॥ विष्णुरुवाच ॥ ॥ <br>
तस्य शक्र वधोपायो मया ज्ञातोऽधुना ध्रुवम् ॥ <br>
तच्छ्रुत्वा कुरु शीघ्रं त्वमुपायो नास्ति कश्चन ॥ ७१ ॥ <br>
अवध्यः सर्वशस्त्राणां स कृतः शूलपाणिना ॥ <br>
तस्मादस्थिमयं वज्रं तद्वधार्थं निरूपय ॥ ७२ ॥ <br>
॥ इन्द्र उवाच ॥ ॥ <br>
अस्थिभिः कस्य जीवस्य वज्रं देव भविष्यति ॥ <br>
गजस्य शरभस्याथ किं वान्यस्य वदस्व मे ॥ ७३ ॥ <br>
॥ विष्णुरुवाच ॥ ॥ <br>
शतहस्तप्रमाणं तत्षडस्रि च सुराधिप ॥ <br>
मध्ये क्षामं तु पार्श्वाभ्यां स्थूलं रौद्रसमाकृति ॥ ७४ ॥ <br>
॥ इंद्र उवाच ॥ ॥ <br>
न तादृग्दृश्यते सत्त्वं त्रैलोक्येपि सुरेश्वर ॥ <br>
यस्यास्थिभिर्विधीयेत वजमेवंविधाकृति ॥ ७५ ॥ <br>
॥ विष्णुरुवाच ॥ ॥ <br>
दधीचिर्नाम विप्रोऽस्ति तपः परममा स्थितः ॥ <br>
द्विगुणं च तथा दीर्घः सरस्वत्यां कृताश्रमः ॥ ७६ ॥ <br>
तं गत्वा प्रार्थयाशु त्वं स्वान्यस्थीनि प्रदास्यति ॥ <br>
नादेयं विद्यते किंचित्तस्य संप्रार्थितस्य हि ॥ ७७ । <br>
ततः शक्रः सुरैः सार्धं गत्वा तस्य तदाश्रमम् ॥ <br>
प्राचीसरस्वतीतीरे पुष्करे द्विजसत्तमाः ॥ ७९ । <br>
अथ देवान्समा लोक्य संप्राप्तान्निजमंदिरे ॥ <br>
दधीचिः संप्रहृष्टात्मा सत्वरः संमुखं ययौ ॥ ७९ ॥ <br>
स प्रणम्य सहस्राक्षं तथान्यानपि सन्मुनिः ॥ <br>
अर्घ्यादिभिस्ततः पूजां चक्रे तेषां ततः परम् ॥ ६.८.८० ॥ <br>
ततः प्रोवाच हृष्टात्मा विनयावनतः स्थितः ॥ <br>
स्वयमेव सहस्राक्षं प्रणिपत्य मुहुर्मुहुः ॥ ८१ ॥ ॥ <br>
॥ दधीचिरुवाच ॥ ॥ <br>
किमर्थमागता देवाः कृत्यं चाशु निवेद्यताम् ॥ <br>
धन्योऽहमागतो यस्य गृहे त्वं बलसूदन ॥ ८२ ॥ <br>
॥ शक्र उवाच ॥ ॥ <br>
वृत्रेण निर्जिताः सर्वे वयं ब्राह्मणसत्तम ॥ <br>
स वध्यो नहि शस्त्राणां सर्वेषां वरपुष्टितः । ८३ ॥ <br>
सोऽस्थिसंभववज्रस्य वध्यः स्यादब्रवीद्धरिः॥ <br>
शतहस्तप्रमाणस्य न च जीवोस्ति तादृशः ॥ ८४ ॥ <br>
त्वां मुक्त्वा ब्राह्मणश्रेष्ठ तस्मादस्थीनि यच्छ नः ॥ <br>
स्वकीयानि भवेद्येन वज्रं तस्य विनाशकम् ॥ ८५ ॥ <br>
कुरु कृत्यं द्विजश्रेष्ठ देवानामार्तिनाशनम् ॥ <br>
अन्यथा विबुधाः सर्वे नाशं यास्यंति कृत्स्नशः ॥ ८६ ॥ <br>
॥ सूत उवाच ॥ <br>
तच्छ्रुत्वा संप्रहृष्टात्मा दधीचिर्भगवान्मुनिः ॥ <br>
अत्यजज्जीवितं तेषां हितार्थाय दिवौकसाम् ॥ ८७ ॥ <br>
ततो देवाः प्रहृष्टास्ते गृहीत्वास्थीनि कृत्स्नशः ॥ <br>
ततश्चक्रुर्महावज्रं यादृशं विष्णुनोदितम् ॥ ८८ ॥ <br>
अथ शक्रस्तदादाय नैमिषाभिमुखो ययौ ॥ <br>
भयेन महता युक्तो वेपमानो निशागमे ॥ ८९ ॥ <br>
तत्र ध्यानस्थितं वृत्रं दूरस्थस्त्रिदशाधिपः ॥ <br>
वज्रेण ताडयामास पलायनपरायणः ॥ ६.८.९० ॥ <br>
सोऽपि वजप्रहारेण भस्मसात्सम पद्यत ॥ <br>
वृत्रो दानवशार्दूलो वह्निं प्राप्य पतंगवत् ॥ ९१ ॥ <br>
शक्रोऽपि भयसंत्रस्तो गत्वा सागरमध्यगम् ॥ <br>
पर्वतं सुदुरारोहं तुंगशृंगं समाश्रितः ॥ ॥ ९२ ॥ <br>
न जानाति हतं वृत्रं वज्रघातेन तेन तम् ॥ <br>
केवलं वीक्षते मार्गं वृत्रागमनसंभवम् ॥ ९३ ॥ <br>
एतस्मिन्नंतरे देवाः संप्रहृष्टतनूरुहाः । <br>
सूत्रं विनिहतं दृष्ट्वा तुष्टुवुस्त्रिदशाधिपम् ॥ ९४ ॥ <br>
न जानंति भयान्नष्टं तस्मिन्सागरपर्वते । <br>
अन्विष्य चिरकालेन कृच्छ्रात्संप्राप्य तं ततः॥ ९५ ॥ <br>
वीक्षांचक्रुः समासीनं विषमे गिरिगह्वरे ॥ <br>
तेजोहीनं तथा दीनं ब्रह्महत्यापरिप्लुतम् ॥ ९६ ॥ <br>
गात्रदुर्गंधितासंगैः पूरयन्तं दिशो दश ॥ ९७ ॥ <br>
अथोवाच चतुर्वक्त्रो दृष्ट्वा शक्रं तथाविधम् ॥ <br>
समस्तान्देवसंघातान्दूरस्थः पापशंकया ॥ ९८ ॥ <br>
शक्रोऽयं विबुधश्रेष्ठा ब्रह्महत्यापरिप्लुतः । <br>
तस्मातत्त्याज्यः सुदूरेण नो चेत्पापमवाप्स्यथ ॥ ९९ ॥ <br>
पश्यध्वं सर्वलिंगानि ब्रह्महत्यान्वितानि च ॥ <br>
अस्य गात्रेषु दृश्यंते तस्माद्गच्छामहे दिवि ॥ ६.८.१०० ॥ <br>
पितामहमुखान्दृष्ट्वा देवान्प्राप्तान्सुराधिपः ॥ <br>
पराङ्मुखानकस्माच्च संजातान्विस्मयान्वितः ॥॥॥। <br>
ततः प्रोवाच संभ्रांतः किमिदं गम्यते सुराः ॥ <br>
दृष्ट्वापि मामनाभाष्य कच्चित्क्षेमं गृहे मम ॥ १०२ ॥ <br>
कच्चित्स निहतस्तेन मम वज्रेण दानवः ॥ <br>
कच्चिन्न मां स युद्धार्थमन्वेष यति दुर्मतिः ॥ १०३ ॥ <br>
॥ ब्रह्मोवाच ॥ ॥ <br>
निहतः स त्वया शक्र तेन वज्रेण दानवः ॥ <br>
गतो मृत्युवशं पापो न भयं कर्तुमर्हसि ॥ १०४ ॥ <br>
परं तस्य वधाज्जाता ब्रह्महत्या सुगर्हिता ॥ <br>
तव शक्र न तेनाद्य स्पृशामोऽस्पृश्यतां गतम् ॥ १०५ ॥ <br>
॥ इन्द्र उवाच ॥ ॥ <br>
मया विनिहताः पूर्वं बहवः किल दानवाः ॥ <br>
ब्रह्महत्या न संजाता मम हत्याधुना कथम् ॥ १०६ ॥ <br>
॥ ब्रह्मोवाच ॥ ॥ <br>
ते त्वया निहता युद्धे क्षात्रधर्मेण वासव ॥ <br>
विशुद्धा दानवाः सर्वे तेन जातं न पातकम् ॥ १०७ ॥ <br>
एष यज्ञोपवीताढ्यो विशेषात्तपसि स्थितः। <br>
छलेन निहतः शक्र तेन त्वं पापसंयुतः ॥ १०८ ॥ ॥ <br>
॥ इन्द्र उवाच ॥ ॥ <br>
जानाम्यहं चतुर्वक्त्र स्वं कायं पापसंयुतम् ॥ <br>
चिह्नैर्ब्रह्मवधोद्भूतैस्तस्माच्छुद्धिं वदस्व मे ॥ १०९ ॥ <br>
यया याति द्रुतं पापं ब्रह्महत्यासमुद्भवम् ॥ <br>
स्पृश्यो भवामि सर्वेषां देवानां प्रपितामह ॥ ६.८.११० । <br>
॥ ब्रह्मोवाच ॥ ॥ <br>
तीर्थयात्रां सुरश्रेष्ठ तदर्थं कर्तुमर्हसि । <br>
तया विना न ते पापं नाशमायाति कृत्स्नशः ॥ १११ ॥ <br>
॥ सूत उवाच ॥ ॥ <br>
ततस्तद्वचनाच्छक्रस्तीर्थयात्रापरायणः ॥ <br>
बभ्राम सकलां पृथ्वीं स्नानं कुर्वन्पृथक्पृथक् ॥ ११२ ॥ <br>
तीर्थेषु सुप्रसिद्धेषु नदीनदयुतेषु च ॥ <br>
वाराणस्यां प्रयागे च प्रभासे कुरुजांगले ॥ ११३ ॥ <br>
तथान्येषु सहस्राक्षो विपाप्मा न व्यजायत ॥ <br>
ततो वैराग्यमापन्नश्चिन्तयामास चेतसि ॥।१४॥ <br>
अहं स्नातः समस्तेषु तीर्थेषु धरणीतले॥<br>
न च पापेन निर्मुक्तः किं करोमि च सांप्रतम् ॥ ११५ ॥ <br>
किं पतामि गिरेः शृंगाद्विषं वा भक्षयामि किम् ॥ <br>
त्रैलोक्यराज्यविभ्रष्टो नाहं जीवितुमुत्सहे ॥ ११६ ॥ <br>
एवं वैराग्यमापन्नो गिरिमारुह्य वासवः ॥ <br>
यावत्क्षिपति चात्मानं मरणे कृतनिश्चयः । ११७ ॥ <br>
तावद्देवोत्थिता वाणी गगनाद्द्विजसत्तमाः ॥ <br>
मा शक्र साहसं कार्षीर्वैराग्यं प्राप्य चेतसि ॥ ११८ ॥ <br>
त्वया राज्यं प्रकर्तव्यं स्वर्गेऽद्यापि युगाष्टकम् ॥ <br>
तस्मात्पापविशुद्ध्यर्थं शृणु शक्र समा हितः ॥ ११९ ॥ <br>
कुरुष्व वचनं शीघ्रं भावनीयं न चान्यथा ॥ <br>
यत्त्वया पांसुभिः पूर्वं विवरं परिपूरितः ॥ ६.८.१२० ॥ <br>
हाटकेश्वरजे क्षेत्रे यत्र देवः स्वयं हरः ॥ <br>
तत्र नागबिलो जातो वल्मीकात्त्रिदशाधिप ॥ १२१ ॥ <br>
येन नागा धरापृष्ठे निर्गच्छंति व्रजंति च ॥ <br>
तेन मार्गेण गत्वा त्वं पाताले हाटकेश्वरम् ॥ <br>
स्नात्वा पातालगंगायां पूजयस्व महेश्वरम् ॥ १२२ ॥ <br>
ततः पापविनिर्मुक्तो भविष्यसि न संशयः ॥ <br>
संप्राप्स्यसि च भूयोऽपि देवराज्यमकण्टकम् ॥ १२३ ॥ <br>
॥ सूत उवाच ॥ ॥ <br>
अथ शक्रः समाकर्ण्य तां गिरं गगनोत्थिताम् ॥ <br>
जगाम सत्वरं तत्र यत्र नागबिलः स च ॥ १२४ ॥ <br>
ततः प्रविश्य पातालं गंगातोयपरिप्लुतः ॥ <br>
पूजयामास तल्लिंगं हाटकेश्वरसंज्ञितम् ॥ १२५ ॥<br>
अथ तस्य क्षणाज्जातं शरीरं मलवर्जितम् ॥ <br>
दुर्गन्धश्च गतो नाशं तेजोवृद्धिर्बभूव ह ॥ १२६ ॥ <br>
एतस्मिन्नंतरे प्राप्ता ब्रह्मविष्णुमुखाः सुराः ॥ <br>
प्रोचुश्च देवराजं तं मुक्तपापं प्रहर्षिताः ॥ १२७ ॥ <br>
प्राप्तस्तु मेध्यतां शक्र विमुक्तो ब्रह्महत्यया ॥ <br>
तस्मादागच्छ गच्छामः सहितास्त्रिदशालयम् ॥ १२८ ॥ <br>
एतन्नाग बिलं शक्र पुनः पूरय पांसुभिः ॥ <br>
नो चेदागत्य चानेन मानुषाः सिद्धिहेतवः ॥ १२९ ॥ <br>
एतल्लिंगं समभ्यर्च्य स्नात्वा भागीरथीजले ॥ <br>
अपि पापसमायुक्ता यास्यंति परमां गतिम् ॥ ६.८.१३० ॥ <br>
ततस्ते त्रिदशाः सर्वे स च देवं शतक्रतुः ॥ <br>
प्रणिपत्य पुनः प्रोच्चैः प्रजग्मुस्त्रिदशालयम् ॥।३॥। <br>
ततो जज्ञे महांस्तत्र स्वर्गे वृत्रवधोत्सवः ॥ <br>
देवेन्द्रत्वमनुप्राप्ते पुनः शक्रे द्विजोत्तमाः ॥ १३२ ॥ <br>
॥ सूत उवाच ॥ ॥ <br>
एतद्वः सर्वमाख्यातं हाटकेश्वरसंभवम् ॥ <br>
माहात्म्यं ब्राह्मणश्रेष्ठाः सर्वपातकनाशनम् ॥ १३३ ॥ <br>
यश्चैतत्कीर्तयेद्भक्त्या शृणोति च समाहितः ॥ <br>
स याति परमं स्थानं जरा मरणवर्जितम्॥ १३४ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये वृत्रवधवर्णनंनामाष्टमो ऽध्यायः ॥ ८ ॥ छ ॥ <br>
<br>
</span>
