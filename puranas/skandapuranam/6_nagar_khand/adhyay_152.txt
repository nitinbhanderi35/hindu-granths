<span style="font-size: 14pt; line-height: 200%">॥ ऋषय ऊचुः ॥ ॥ <br>
असंख्यातानि तीर्थानि त्वयोक्ता न्यत्र सूतज ॥ <br>
देवमानुषजातानि देवतायतनानि च ॥ <br>
तथा वानरजातानि राक्षसस्थापितानि च ॥१॥ <br>
सूतपुत्र वदास्माकं यैर्दृष्टैः स्पर्शितैरपि ॥ <br>
सर्वेषां लभ्यते पूर्णं फलं चेप्सितमत्र च ॥ २ ॥ <br>
॥ सूत उवाच ॥ ॥ <br>
सत्यमेतन्महाभागास्तत्र संख्या न विद्यते ॥ <br>
तीर्थानां चैव लिंगानामाश्र माणां तथैव च ॥ ३ ॥ <br>
तत्र यः कुरुते स्नानं शंखतीर्थे समाहितः ॥ <br>
एकादश्यां विशेषेण सर्वेषां लभते फलम् ॥ ४ ॥ <br>
यः पश्यति नरो भक्त्या तत्रैकादशरुद्रकम् ॥ <br>
सिद्धेश्वरसमं तेन दृष्टाः सर्वे महेश्वराः ॥ ५ ॥ <br>
यः पश्यति वटादित्यं षष्ठ्यां चैत्रे विशेषतः ॥ <br>
भास्कराकृत्स्नशो दृष्टास्तेन तत्रहि संस्थिताः ॥ ६ ॥ <br>
माहित्थां पश्यति तथा ये देवीं श्रद्धयाविताः ॥ <br>
तेन दुर्गाः समस्तास्ता वीक्षिता नात्र संशयः ॥ ७ ॥ <br>
यः पश्यति गणेशं च स्वर्गद्वारप्रदं नृणाम् ॥ <br>
सर्वे विनायकास्तेन दृष्टाः स्युर्नात्र संशयः ॥ ८ ॥ <br>
शर्मिष्ठास्थापितां गौरीं यो ज्येष्ठां तत्र पश्यति ॥ <br>
तेन गौर्यः समस्तास्ता वीक्षिता द्विजसत्तमाः ॥ ९ ॥ <br>
चक्रपाणिं च यः पश्येत्प्रातरुत्थाय मानवः ॥ <br>
वासुदेवा समस्ताश्च तेन तत्र निरीक्षिताः ॥ ६.१५२.१० ॥ ॥ <br>
॥ ऋषय ऊचुः ॥ ॥ <br>
त्वयासूत तथाऽस्माकं चक्रपाणिश्च यः स्थितः ॥ <br>
नाख्यातः स कथं तत्र विस्मृतः किं वदस्व नः ॥ <br>
कस्मिन्काले विशेषेण स द्रष्टव्यो मनीषिभिः ॥ ११ ॥ <br>
॥ सूत उवाच ॥ ॥ <br>
अर्जुनेनैष विप्रेन्द्राः क्षेत्रेऽत्रैव प्रतिष्ठितः ॥ <br>
शयने बोधने चैव प्रातरुत्थाय मानवः ॥ १२ ॥ <br>
स्नानं कृत्वा सुभक्त्या च यः पश्येच्चक्रपाणिनम् ॥ <br>
ब्रह्महत्यादिपापानि तस्य नश्यंति तत्क्षणात् ॥ १३ ॥ <br>
भूभारोत्तारणार्थाय धर्मसंस्थापनाय च ॥ <br>
ब्रह्मणावतारितौ विप्रा नरनारायणावुभौ ॥ १४ ॥ <br>
कृष्णार्जुनौ तदा मर्त्ये द्वापरांते द्विजोत्तमाः ॥ <br>
अवतीर्णो धरापृष्ठे मिथः स्नेहानुगौ तदा ॥ <br>
नरनारायणावेतौ स्वयमेव व्यवस्थितौ ॥ १५ ॥ <br>
यथा रक्षोविनाशाय रामो दशरथात्मजः ॥ <br>
अवतीर्णो धरापृष्ठे तद्वत्कृष्णोऽपि चापरः ॥ १६ ॥ <br>
यदा पार्थः समायातस्तीर्थयात्रां प्रति द्विजाः ॥ <br>
युधिष्ठिरसमादेशाच्छक्रप्रस्थात्पुरोत्तमात् ॥ १७  <br>
द्रौपद्या सहितं दृष्ट्वा रहसि भ्रातरं द्विजम् ॥ <br>
प्रोवाच प्रणतो भूत्वा विनयावनतोऽर्जुनः ॥ १९ ॥ <br>
॥ अर्जुन उवाच ॥ ॥ <br>
आयुधार्थमहं प्राप्तः सांप्रतं पार्थिवोत्तम ॥ <br>
द्विजधेनुविमोक्षाय ममाज्ञां देहि पार्थिव ॥ १९ ॥ <br>
॥ युधिष्ठिर उवाच ॥ ॥ <br>
गच्छार्जुन द्रुतं तत्र नीयन्ते यत्र तस्करैः ॥ <br>
धेनवो द्विजवर्यस्य ता मोक्षय धनंजय ॥ ६.१५२.२० ॥ <br>
तीर्थयात्रां ततो गच्छ यावद्द्वादशवत्सरान् ॥ <br>
ततः पापविनिर्मुक्तः समेष्यसि ममांतिकम्॥ २१ ॥ <br>
यः सदारं नरं पश्येदेकांतस्थं तु बुद्धिमान् ॥ <br>
अपि चात्यंतपापः स्यात्किं पुनर्निजबांधवम् ॥ २२ ॥ <br>
तस्मान्न वीक्षयेत्कञ्चिदेकांतस्थं सभार्यकम् ॥ <br>
बांधवं च विशेषेण य इच्छेच्छुभमात्मनः ॥ २३ ॥ <br>
स तथेति प्रतिज्ञाय रथमारुह्य सत्वरम् ॥ <br>
धनुरादाय बाणांश्च जगाम तदनन्तरम् ॥ २४ ॥ <br>
येन मार्गेण ता गावो नीयन्ते तस्करैर्बलात् ॥ <br>
तिरस्कृत्य द्विजान्सर्वाञ्छितशस्त्रधरैर्द्विजाः ॥ २५ ॥ <br>
अथ हत्वा क्षणाच्चौरान्गाः सर्वाः स्वयमाहृताः ॥ <br>
स्वाः स्वा निवेदयामास ब्राह्मणानां महात्मनाम् ॥ २६ ॥ <br>
ततस्तीर्थान्यनेकानि स दृष्ट्वायतनानि च ॥ <br>
क्षेत्रेऽत्रैव समायातः स्नानार्थं पांडुनन्दनः ॥ २७ ॥ <br>
तेन पूर्वमपि प्रायस्तत्क्षेत्रमवलोकितम् ॥ <br>
दुर्योधनसमायुक्तो यदा तत्र समागतः ॥ २८ ॥ <br>
अथ संपूजयामास यल्लिंगं स्थापितं पुरा ॥ <br>
अर्जुनेश्वर संज्ञं तु पुष्पधूपानुलेपनैः ॥ २९ ॥ <br>
अन्येषां कौरवेन्द्राणां पांडवानां विशेषतः ॥ ६.१५२.३० ॥ <br>
अथ संचिंतयामास मनसा पांडुनंदनः ॥ <br>
अहं नरः स्वयं साक्षात्कृष्णो नारायणः स्वयम्॥ ३१ ॥ <br>
तस्मादत्र करिष्यामि चक्रपाणिं सुरेश्वरम् ॥ <br>
प्रासादो मानवश्चैव यादृङ्नास्ति धरातले ॥ ३२ ॥ <br>
कल्पांतेऽपि न नाशः स्यादस्य क्षेत्रस्य कर्हिचित् ॥ <br>
प्रासादोऽपि तथाप्येवमत्र क्षेत्रे भविष्यति ३३ ॥<br>
एवं स निश्चयं कृत्वा स्वचित्ते पांडवानुजः ॥ <br>
प्रासादं निर्ममे पश्चाद्वैष्णवं द्विजसत्तमाः ॥ ३४ ॥ <br>
ततो विप्रान्समाहूय चमत्कारपुरोद्भवान्॥ <br>
प्रतिष्ठां कारयामास मतं तेषां समाश्रितः ॥ ३५ ॥ <br>
दत्त्वा दानान्यनेकानि शासनानि बहूनि च ॥ <br>
अन्यच्च प्रददौ पश्चात्स तेषां तुष्टिदायकम् ॥ ३६ ॥ <br>
ततः प्रोवाच तान्सर्वान्कृतांजलिपुटः स्थितः॥ <br>
नरोऽहं ब्राह्मणाज्जातः पाण्डोर्भूमिं प्रपेदिवान् ॥३७ ॥ <br>
मानुषेणैव रूपेण त्यक्त्वा तां बदरीं शुभाम् ॥ <br>
प्रसिद्ध्यर्थं मया चात्र प्रासादोऽयं विनि र्मितः ॥ <br>
मन्नाम्ना नरसंज्ञश्च श्रद्धापूतेन चेतसा ॥ ३८ ॥ <br>
तस्मादेष भवद्भिश्च चक्रपाणिरिति द्विजाः ॥ <br>
कीर्तनीयः सदा येन मम नाम प्रकाश्य ताम्॥ ३९ ॥ <br>
विष्णुलोके ध्वनिर्याति यावच्चंद्रदिवाकरौ ॥ ६.१५२.४० ॥ <br>
तथा महोत्सवः कार्यः शयने बोधने हरेः ॥ <br>
चैत्रमासे विशेषेण संप्राप्ते विष्णुवासरे ॥ ४१ ॥ <br>
एतेषु त्रिषु लोकेषु त्यक्त्वेमां बदरीमहम् ॥ <br>
पूजामस्य करिष्यामि स्वयं विष्णोर्द्विजोत्तमाः ॥४२॥ <br>
यस्तत्र दिवसे मर्त्यः पूजामस्य विधा स्यति ॥ <br>
सर्वपापविनिर्मुक्तो विष्णुलोकं स यास्यति॥४३॥<br>
तथा ये वासुदेवस्य क्षेत्रे केचिद्व्यवस्थिताः ॥ <br>
तेषां प्रदर्शनं श्रेयो नित्यं दृष्ट्वा च लप्स्यते ॥४४॥ <br>
सूत उवाच॥ <br>
बाढमित्येव तैरुक्तो दाशार्हः पांडुनंदनः॥ <br>
तेषां तद्भारमावेश्य प्रशांतेनांतरात्मना॥ <br>
ययौ तीर्थानि चान्यानि कृतकृत्यस्ततः परम्॥४५॥ <br>
एवं तत्र स्थितो देवश्चक्रपाणिवपुर्द्धरः॥ <br>
स्वयमेव हृषीकेशो जंतूनां पापनाशनः॥४६॥ <br>
अद्याऽपि च कला विष्णोः प्राप्ते चैकादशीत्रये ॥ <br>
पूर्वोक्तेन विधानेन तस्माच्छ्रद्धासमन्वितैः ॥ <br>
सदैव पूजनीयश्च वन्दनीयो विशेषतः ॥ ४७ ॥ <br>
इति श्रीस्कांदे महापुराण एकाशीति साहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये चक्रपाणिमाहात्म्यवर्णनंनाम द्विपञ्चाशदुत्तरशततमोऽध्यायः ॥ १५२ ॥  <br>
<br>
<br>
</span>
