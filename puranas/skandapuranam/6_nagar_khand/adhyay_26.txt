<span style="font-size: 14pt; line-height: 200%"><br>
॥ सूत उवाच ॥ ॥ <br>
यत्पूर्वापरसीमान्तं तन्मया संप्रकीर्तितम् ॥ <br>
दक्षिणोत्तरसंभूतं तद्वो वक्ष्यामि सांप्रतम् ॥ १ ॥ <br>
अस्ति भूभितले ख्याता मधुराख्या महापुरी ॥ <br>
नानाविप्रसमाकीर्णा यमुनातटसंश्रया ॥ २ ॥ <br>
तस्यामासीद्द्विजश्रेष्ठो गोकर्ण इति विश्रुतः ॥ <br>
वेदाध्ययनसंपन्नः सर्वशास्त्रविचक्षणः ॥ ३ ॥ <br>
अथापरोऽस्ति तन्नामा तत्र विप्रो वयोऽन्वितः ॥ <br>
सोऽपि च ब्राह्मणः श्रेष्ठः सर्वविद्यासु पारगः ॥ ४ ॥ <br>
कस्यचित्त्वथकालस्य यमः प्राह स्वकिंकरम् ॥ <br>
ऊर्ध्वकेशं सुरक्ताक्षं कृष्णदन्तं भयानकम् ॥ ५ ॥ <br>
अद्य गच्छ द्रुतं दूत मथुराख्यां महापुरीम् ॥ <br>
आनयस्व द्विजश्रेष्ठं तस्यां गोकर्णसंज्ञकम् ॥ ६ ॥ <br>
तस्यायुषः क्षयो जातो मध्याह्नेऽद्यतने दिने ॥ <br>
त्याज्योऽन्योऽस्ति च तत्रैव चिरायुस्तादृशो द्विजः ॥ .७ ॥ <br>
॥ सूत उवाच ॥ ॥ <br>
अथ दूतो द्रुतं गत्वा तां पुरीं यमशासनात् ॥ <br>
विभ्रमादानयामास गोकर्णं च चिरायुषम्॥ ८ ॥ <br>
ततः कोपपरीतात्मा यमः प्रोवाच किंकरम् ॥ <br>
दीर्घायुरेष आनीतो धिक्पाप किमिदं कृतम् ॥९॥ <br>
तस्मात्प्रापय तत्रैव यावदस्य च बन्धुभिः ॥ <br>
नो गात्रं दह्यते शोकात्सुसमिद्धेन वह्निना ॥ ६.२६.१० ॥<br>
॥ ॥ ब्राह्मण उवाच ॥ ॥ <br>
नाहं तत्र गमिष्यामि दिष्ट्या प्राप्तोस्मि तेंऽतिकम्॥ <br>
वांछमानः सदा मृत्युं दारिद्र्येण कदर्थितः ॥ ११ ॥ <br>
॥ यम उवाच ॥ ॥ <br>
निमिषेणापि नो मर्त्यमानयामि महीतलात् ॥ <br>
आयुःशेषेण विप्रेन्द्र पूर्णेनाथ त्यजामि न॥ १२ ॥ <br>
तत एव हि मे नाम धर्मराज इति स्मृतम्॥ <br>
समत्वात्सर्वजंतूनां पक्षपातविवर्जनात् ॥ १३ ॥ <br>
तस्माद्गच्छ गृहं विप्र यावद्गात्रं न दह्यते ॥ <br>
बंधुभिस्तव शोकार्तैर्नाधुना तत्र ते स्थितिः ॥ १४ ॥ <br>
प्रार्थयस्व मनोऽभीष्टं वरं ब्राह्मणसत्तम ॥ <br>
न वृथा दर्शनं मे स्यात्कथंचिदपि देहिनाम् ॥ १५ ॥ <br>
॥ ब्राह्मण उवाच ॥ ॥ <br>
अवश्यं यदि गंतव्यं मया देव गृहं पुनः ॥ <br>
तन्ममाचक्ष्व पृच्छामि वरश्चैष भवेन्मम ॥ १६ ॥ <br>
एते ये नरका रौद्राः सेविताः पापकर्मभिः ॥ <br>
दृश्यंते वद कः केन कर्मणा सेव्यते जनैः ॥ १७ ॥ <br>
॥ यम उवाच ॥ ॥ <br>
असंख्या नरका विप्र यथा प्राणिगणाः क्षितौ ॥ <br>
कृत्स्नशः कथितुं शक्या नैववर्षशतैरपि ॥ १८ ॥ <br>
कीर्तयिष्यामि तेषां ते प्राधान्येन द्विजोत्तम ॥ <br>
एकविंशतिसंख्या ये पापिलोककृते कृताः ॥ १९ ॥ <br>
आद्योऽयं रौरवो नाम नरको द्विजसत्तम ॥<br>
प्रतप्ततैलकुंभेषु पच्यंते यत्र जंतवः ॥ ६.२६.२० ॥ <br>
हा मातस्तात पुत्रेति प्रकुर्वंति सुदारुणम्॥ <br>
परपाकरताः क्षुद्राः परद्रव्या पहारकाः ॥ २१ ॥ <br>
द्वितीय एष विप्रेंद्र महारौरवसंज्ञितः ॥ <br>
कृतघ्नैः सेव्यते नित्यं तथा च गुरुतल्पगैः॥२२ ॥ <br>
रोरूयमाणैर्दाहार्तैः पच्यमानै र्हविर्भुजा ॥ <br>
खंडशः क्रियमाणैश्च तीक्ष्णशस्त्रैरनेकधा ॥ २३ ॥ <br>
तृतीयोंऽधतमोनाम नरकः सुभयावहः ॥ <br>
अत्र ये पुरुषा यांति तांश्च वक्ष्यामि सुद्विज ॥ २४ ॥ <br>
दुष्टेन चक्षुषा दृष्टाः परदारा नराधमैः ॥ <br>
सुलोहास्याः खगास्तेषां हरंत्यत्र विलोचने ॥ २९ ॥ <br>
चतुर्थोऽयं प्रतप्ताख्यो नरकः संप्रकीर्तितः ॥ <br>
अत्र ते यातनां भुक्त्वा तथा शुद्धा भवंति च ॥ २६ ॥ <br>
यैः कृता सततं निंदा गुरुदेवतपस्वि नाम्॥ <br>
तेषामुत्पाट्यते जिह्वा जाताजाताऽत्र भूरिशः ॥ २७ ॥ <br>
एषोऽन्यः पंचमो नाम सुप्रसिद्धो विदारकः ॥ <br>
मित्रद्रोहरताश्चात्र च्छिद्यंते करपत्रकैः ॥ २८ ॥ <br>
प्रतप्तवालुकापूर्णो ध्मायते यश्च वह्निना ॥ <br>
निकुम्भ इति विख्यातः षष्ठो लोकभयावहः ॥ २९ ॥ <br>
प्राणांतिकं पुरा दत्तं यैर्दुःखं प्राणिनां नरैः ॥ <br>
अपराधं विना तेऽत्र पच्यंते वालुकोत्करैः ॥ ६.२६.३० ॥ <br>
बीभत्सुरिति विख्यातः सप्तमो नरकाधमः ॥ <br>
मूत्रामेध्य समाकीर्णः समंतादतिगर्हितः ॥ ३१ ॥ <br>
राजगामि च पैशुन्यं यैः कृतं सुदुरात्मभिः ॥ <br>
अमेध्यपूर्णवक्त्रास्ते धार्यंतेऽत्र नराधमाः ॥ ३२ ॥ <br>
कुत्सितोनाम विख्यातो द्विजायं चाष्टमोऽधमः ॥ <br>
श्लेष्ममूत्राभिसंपूर्णैस्तथा गन्धैश्च कुत्सितैः ॥ ३३ ॥ <br>
गुरुदेवातिथिभ्यश्च स्वभृत्येभ्यो विशेषतः ॥ <br>
अदत्त्वा भोजनं यैस्तु कृतं तेऽत्र व्यवस्थिताः ॥ ३४ ॥ <br>
एष दुर्गमनामा च नवमो द्विजसत्तम ॥ <br>
तीक्ष्णकंटकसंकीर्णः सर्पवृश्चिकसंकुलः ॥ ॥ ३५ ॥ <br>
एकसार्थप्रयाताय क्षुत्क्षामायावसीदते ॥ <br>
अदत्त्वा भोजनं यैश्च कृतं तेऽत्र व्यवस्थिताः ॥ ३६ ॥ <br>
दशमोऽयं सुविख्यातो नरको नामदुः सहः ॥ <br>
तप्तलोहमयैः स्तंभैः समंतात्परिवारितः ॥ ३७ ॥ <br>
ये पापाः परदारेषु रक्ता मिष्टामिषेषु वा ॥ <br>
तप्तलोहमयान्स्तंभांस्तेऽत्रालिंगंति मानवाः ॥ ॥ ३८ ॥ <br>
एकादशोऽपरश्चायमाकर्षाख्यः प्रकीर्तितः ॥ <br>
नरको विप्रशार्दूल तप्तसंदंशसंकुलः ॥ ३९ ॥ <br>
स्त्रीविप्रगुरुदेवानां वित्तं चाश्नंति ये नराः ॥ <br>
संदंशैरपि कृष्यंते तत्र तप्तैः समंततः ॥ ६.२६.४० ॥ <br>
संदंशो द्वादशश्चायं तथाऽभक्ष्यप्रभक्षकाः ॥ <br>
लोहदंतमुखैर्गृधैर्भक्ष्यंतेऽत्र नराधमाः ॥ ४१ ॥ <br>
एष त्रयोदशोनाम सुविख्यातो नियंत्रकः ॥ <br>
समंतात्कृमिभिर्व्याप्तस्तथा च दृढबन्धनैः ॥ ४२ ॥ <br>
न्यासापहारकाः पापास्तत्र बद्धाश्च बंधनैः ॥ <br>
कृमिवृश्चिक कीटाद्यैर्भक्ष्यते द्विजसत्तम ॥ ४३ ॥ <br>
तथा चतुर्दशोनाम नरकोऽधोमुखः स्थितः ॥ <br>
नरकाणां समस्तानामेष रौद्रतमाकृतिः ॥ ४४ ॥ <br>
अत्र चाधोमुखा बद्धा वृक्षशाखावलंबिताः ॥ <br>
पच्यंते वह्निनाऽधस्ताद्ब्रह्मघ्ना ये च मानवाः ॥ ४५ ॥ <br>
यूकामत्कुणदंशाद्यैः संकीर्णोऽयं द्विजोत्तम ॥ <br>
नरको भीषणो नाम ख्यातः पञ्चदशो महान् ॥ ४६ ॥ <br>
कूटसाक्ष्यरतानां च तथैवानृतवादिनाम् ॥ <br>
अत्राश्रयो मया दत्तस्तथान्येषां कुकर्मिणाम् ॥ ४७ ॥ <br>
एष षोडश उद्दिष्टो नरको नाम क्षुद्रदः ॥ <br>
युधार्तैर्मानवैर्व्याप्तः समंताद्द्विजसत्तम ॥४९॥ <br>
मृष्टमांसानि यैः पापैर्भक्षितानि द्विजन्मभिः ॥ <br>
क्षुधार्तास्ते निजं कायं भक्षयंत्यत्र संस्थिताः ॥ ४९ ॥ <br>
तथा सप्तदशश्चायं क्षाराख्यो नरकः स्मृतः ॥ <br>
सुक्षारेण समाकीर्णः सर्वप्राणिभयावहः ॥ ६.२६.५० ॥ <br>
व्रतभंगकरा ये च ये च पाषण्डिनो नराः ॥ <br>
तेऽत्रागत्य शितैः शस्त्रैः पिष्यंते पापकृत्तमाः ॥ ५१ ॥ <br>
एष चाष्टादशो नाम कथितश्च निदाघकः ॥ <br>
ज्वलितांगारसंकीर्णो दुःसेव्यः सर्वदेहिनाम् ॥ ५२ ॥ <br>
दूषयंति च ये शास्त्रं काव्यं विप्रं च कन्यकाम् ॥<br>
अंगारांतः स्थितातेऽत्र ध्रियंते मानवा द्विज ॥ ॥ ५३ ॥ <br>
एकोनविंशतिश्चायं प्रख्यातः कूटशाल्मलिः ॥ <br>
सुतीक्ष्णकंटकाकीर्णः समंताद्द्विजसत्तम ।ा ५४ ॥ <br>
नास्तिका भिन्नमर्यादा ये च विप्रस्य घातकाः ॥ <br>
ते सर्वेऽत्र नरा नित्यमारुहंति पतंति च ॥९५॥ <br>
एष विंशतिमो नाम नरको द्विजसत्तम ॥ <br>
असिपत्रवनाख्यश्च कष्टसेव्यो दुरात्मभिः ॥ ॥ ५६ ॥ <br>
अत्र यांति नरा विप्र पररंध्रनिरीक्षकाः ॥ <br>
कूटकर्मरता ये च शास्त्रविक्रयकारकाः ॥ ५७ ॥ <br>
एकविंशतिमा चैषा नाम्ना वैतरणी नदी ॥ <br>
सर्वैरेव नरैर्गम्या धर्मपापानुयायिभिः ॥ ५८ ॥ <br>
मृत्युकाले समुत्पन्ने धेनुं यच्छंति ये नराः ॥ <br>
तस्या लांगूलमाश्रित्य तारयंति सुखेन च ॥ ५९ ॥ <br>
अदत्त्वा गां च ये मर्त्या म्रियंते द्विजसत्तम ॥ <br>
तीर्त्वा हस्तादिभिर्दुर्गा त इमां संतरंति च ॥ ६.२६.६०॥। <br>
एतत्ते सर्वमाख्यातं यत्पृष्टोऽस्मि द्विजोत्तम ॥<br>
विस्तरेण तव प्रीत्या स्वरूपं नरकोद्भवम्॥६१॥। <br>
तस्माद्गच्छ गृहं शीघ्रं यावद्गात्रं न दह्यते॥ <br>
बन्धुभिस्तव शोकार्तैर्गृहीत्वा वांछितं धनम् ॥ ६२ ॥ ॥ <br>
॥ ब्राह्मण उवाच ॥ ॥ <br>
यदि देव मया सम्यग्गंतव्यं निजमंदिरम् ॥ <br>
तद्ब्रूहि कर्मणा येन नरकं याति नो नरः ॥ ६३ ॥ <br>
॥ यम उवाच ॥ ॥ ॥ <br>
तीर्थयात्रापरो नित्यं देवतातिथिपूजकः ॥ <br>
ब्रह्मण्यश्च शरण्यश्च न याति नरकं नरः ॥ ६४ ॥ <br>
परोपकारसंयुक्तो नित्यं जपपरायणः ॥ <br>
स्वाध्यायनिरतश्चैव न याति नरकं द्विज ॥ ६५ ॥ <br>
वापीकूपतडागानि देवतायतनानि च ॥ <br>
यः करोति नरो नित्यं नरकं न स पश्यति ॥ ६६ ॥ <br>
हेमंते वह्निदो यः स्यात्तथा ग्रीष्मे जलप्रदः ॥ <br>
वर्षास्वाश्रयदो यश्च नरकं न स पश्यति ॥ ६७ ॥ <br>
व्रतोपवाससंयुक्तः शांतात्मा विजितेंद्रियः ॥ <br>
ब्रह्मचारी सदा ध्यानी नरकं याति नो नरः ॥ ६८ ॥ <br>
अन्नप्रदो नरो यः स्याद्विशेषेण तिलप्रदः ॥ <br>
अहिंसानिरतश्चैव नरकं न स पश्यति ॥६९॥ <br>
वेदाध्ययनसंपन्नः शास्त्रासक्तः सुमृष्टवाक् ॥ <br>
धर्माख्यानपरो नित्यं नरकं न स पश्यति ॥ ६.२६.७० ॥ <br>
॥ ब्राह्मण उवाच ॥ ॥ <br>
एतन्मूर्खोऽपि जानाति शुभकर्मकरः पुमान् ॥ <br>
न याति नरकं स्वर्गे तथा पापक्रियारतः ॥ ७१ ॥ <br>
तस्मादशुभकर्मापि कर्मणा येन पातकम् ॥ <br>
स्वल्पेनापि निहन्त्याशु याति स्वर्गं नरस्ततः ॥ ७२ ॥ <br>
तन्मेब्रूहि सुरश्रेष्ठ व्रतं नियममेव वा ॥ <br>
तीर्थं वा जपहोमं वा सर्वलोकसुखावहम् ॥ ७३ ॥ <br>
॥ यम उवाच ॥ ॥ <br>
अत्र ते सुमहद्गुह्यं कीर्तयिष्ये द्विजोत्तध ॥ <br>
गोपनीयं प्रयत्नेन वचनान्मम सर्वदा ॥७४॥ <br>
महापातकयुक्तोऽपि पुरुषो येन कर्मणा ॥ <br>
अनुष्ठितेन नो याति नरकं क्लेशकारकम्॥ ७५ ॥ <br>
आनर्तविषये रम्यं सर्वतीर्थमयं शुभम् ॥ <br>
हाटकेश्वरजं क्षेत्रं महापातकनाशनम्॥७६॥ <br>
तत्रैकमपि मासार्धं यो भक्त्या पूजयेद्धरम्॥ <br>
स सर्वपापयुक्तोऽपि शिवलोके महीयते ॥ ७७ ॥ <br>
तस्मात्तत्र द्रुतं गत्वा त्वमाराधय शंकरम् ॥ <br>
येन गच्छसि निर्वाणं दशभिः पुरुषैः सह॥ ७८ ॥ <br>
॥सूत उवाच॥ ॥<br>
उपदेशं समाकर्ण्य स यदा प्रस्थितो गृहम्॥<br>
धर्मराजस्य संहष्टो मधुरां नगरीं प्रति ॥७९॥<br>
तावद्द्वितीयं गो कर्णं दूत आदाय संगतः ॥ <br>
दर्शयामास धृत्वाग्रे धर्मराजस्य सत्वरम् ॥ ६.२६.८० ॥ <br>
ततः प्रोवाच तं दूतं धर्मराजः प्रहर्षितः ॥ <br>
गोकर्णं पुरतो दृष्ट्वा द्वितीयं प्रस्थितं गृहम् ॥८१॥। <br>
यस्मात्कालात्ययं कृत्वाऽऽनीतोऽयं ब्राह्मणस्त्वया ॥ <br>
तस्मादेनमपि क्षिप्रं द्वितीयेन समं त्यज ॥८२॥ <br>
ततस्तौ तत्क्षणान्मुक्तौ गोकर्णौ ब्राह्मणौ समम् ॥ <br>
स्वंस्वं कलेवरं प्राप्य सहसाथ समन्वितौ ॥ ८३ ॥ <br>
ततः स कथयामास गोकर्णः प्रथमो द्विजः ॥ <br>
यमोपदेशसंजुष्टो द्वितीयाय सविस्तरम् ॥ ८४ ॥ <br>
ततो गृहं परित्यज्य गोकर्णौ द्वावपि स्थितौ ॥ <br>
देवतायतनैर्व्याप्तं क्षेत्रं दृष्ट्वाऽखिलं ततः ॥ ८५ ॥ <br>
लिंगे संस्थापिते ताभ्यां सीमांते दक्षिणोत्तरे ॥ <br>
हाटकेश्वरजं क्षेत्रं संप्राप्य तपसि द्रुतम् ॥ ८६ ॥ <br>
ततः शिवं समाराध्य तपः कृत्वा यथोचितम् ॥ <br>
सशरीरौ दिवं प्राप्तौ तत्प्रभावाद्विजोत्तमाः ॥ ८७ ॥ <br>
ताभ्यां मार्गचतुर्दश्यां कृष्णायां जागरः कृतः ॥ <br>
यः करोति नरो भक्त्या स गच्छति शिवालयम् ॥ ८८ ॥ <br>
अपुत्रो लभते पुत्रान्धनार्थी धनमाप्नुयात् ॥ <br>
निष्कामस्तु पुनर्मोक्षं नरो याति न संशयः ॥ ८९ ॥ <br>
॥ सूत उवाच ॥ ॥ <br>
एतद्वः सर्वमाख्यातं सीमांतं द्विजसत्तमाः ॥ <br>
क्षेत्रस्यास्य प्रमाणं च विस्तरेण चतुर्दिशम् ॥ ६.२६.९० ॥ <br>
अत्रांतरे नरा ये च निवसंति द्विजोत्तमाः ॥ <br>
कृषिकर्मोद्यताश्चापि यांति ते परमां गतिम् ॥ <br>
किं पुनर्नियतात्मानः शांता दांता जितेंद्रियाः ॥ ९१ ॥ <br>
अपि कीटपतंगा ये पशवः पक्षिणो मृगाः ॥ <br>
तस्मिन्क्षेत्रे मृता यांति स्वर्गलोकं न संशयः ॥ ९२ ॥ <br>
किं पुनर्ये नरास्तत्र कृत्वा प्रायोपवेशनम् ॥ <br>
संन्यस्ताः श्रद्धयोपेता हृदयस्थे जनार्दने ॥ ९३ ॥ <br>
तस्मात्सर्व प्रयत्नेन तत्क्षेत्रं सेव्यमेव हि ॥ <br>
विशेषेण कलौ प्राप्ते युगे पापसमावृते ॥ ९४ ॥ <br>
पुनंति स्नानदानाभ्यां सर्वतीर्थान्यसंशयम् ॥ <br>
हाटकेश्वरजं क्षेत्रं पुनर्वासात्पुनाति च ॥ ९५ ॥ <br>
वापीकूपतडागेषु यत्रयत्र जलं द्विजाः ॥ <br>
तत्रतत्र नरः स्नातः सर्वपापैः प्रमुच्यते ॥ ९६ ॥ <br>
किं य्रज्ञैः किं वृथा दानैः क व्रतैः किं जपैरपि ॥ <br>
वरं तत्र कृतो वासः क्षेत्रे स्वर्गमभीप्सुभिः ॥ ९७ ॥ <br>
एतत्पवित्रमायुष्यं मांगल्यं पापनाशनम् ॥ <br>
हाटकेश्वरजक्षेत्रमाहात्म्यं शृण्वतां सदा ॥ ९८ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये गोकर्णतीर्थमाहात्म्य वर्णनंनाम षड्विंशोऽध्यायः ॥ २६ ॥ ॥ छ ॥ <br>
<br>
</span>
