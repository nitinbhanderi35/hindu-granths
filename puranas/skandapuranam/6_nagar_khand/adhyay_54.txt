<span style="font-size: 14pt; line-height: 200%"><br>
॥ सूत उवाच ॥ ॥ <br>
चर्ममुंडा तथा देवी तस्मिन्स्थाने व्यवस्थिता ॥ <br>
नलेन स्थापिता पूर्वं स्वयमेव महात्मना ॥ १ ॥ <br>
अभ्यर्चयति तां भक्त्या यो महानवमी दिने ॥ <br>
स कामान्वांछिताँल्लब्ध्वा पदं प्राप्नोति शाश्वतम् ॥ २ ॥ <br>
वीरसेनसुतः पूर्वं नलोनाम महीपतिः ॥ <br>
आसीत्सर्वगुणोपेतः सर्व शत्रुक्षयावहः ॥ ३ ॥ <br>
भार्या तस्याभवत्साध्वी प्राणेभ्योपि गरीयसी ॥ <br>
दमयंतीति विख्याता विदर्भाधिपतेः सुता ॥ ४ ॥ <br>
अथासौ कलिनाविष्टो द्यूतं चक्रे महीपतिः ॥ <br>
पुष्करेण समं विप्रा दायादेन दिवानिशम् ॥ ५ ॥ <br>
ततः स व्यसनासक्तो वार्यमाणोऽपि सज्जनैः ॥ <br>
हारयामास सप्तांगं राज्यं मुक्त्वा च तां प्रियाम् ॥ ६ ॥ <br>
अथ तां स समादाय प्रविष्टो गहनं वनम् ॥ <br>
निर्जलं लज्जयाविष्टो दुःखव्याकुलितेंद्रियः ॥ ७ ॥ <br>
ततः स चिंतयामास यद्येषा भीममंदिरे ॥ <br>
याति तन्मुच्यते कष्टाद्वनवाससमुद्भवात् ॥ ८ ॥ <br>
न मया तत्र गंतव्यं कथंचिदपि मानिना ॥ <br>
तस्मादेनां परित्यज्य रात्रौ गच्छामि दूरतः ॥ ९ ॥ <br>
येन त्यक्ता मया साध्वी कुण्डिनं याति तत्पुरम् ॥ <br>
स एवं निश्चयं कृत्वा सुखसुप्तां विहाय ताम् ॥ <br>
प्रजगाम वनं घोरं वन्यश्वापदसंकुलम्॥ ६.५४.१० ॥ <br>
प्रत्यूषे चापि सोत्थाय यावत्पश्यति भाभिनी ॥ <br>
तावत्पश्यतिशून्यं स्वं पार्श्वं यत्र नलः स्थितः ॥ ११ ॥ <br>
ततो विलप्य दुःखार्ता करुणं तत्र कानने ॥ <br>
जगाम मार्गमाश्रित्थ पितुर्हर्म्यं शनैःशनैः ॥ १२ ॥ <br>
नलोऽपि च वने तस्मिन्भ्रममाणो महीपतिः ॥ <br>
एकाकी वृक्षकुंजानि सेवयामास सर्वदा ॥ १३ ॥ <br>
ततस्तद्वनमुत्सृज्य जगामान्यन्महावनम् ॥ <br>
नानावृक्षगणैर्युक्तं बहुश्वापदसंकुलम् ॥ १४ ॥ <br>
एवं स पृथिवीपालो भ्रममाणोवनाद्वनम् ॥ <br>
हाटकेश्वरजं क्षेत्रमाससाद ततः परम् ॥ १५ ॥ <br>
एतस्मिन्नंतरे प्राप्तं तन्महानवमीदिनम् ॥ <br>
विशेषाद्यत्र भूपालाः पूजयन्ति सुरेश्वरीम् ॥ १६ ॥ <br>
ततः स मृन्मयीं कृत्वा चर्ममुण्डधरां नृपः ॥ <br>
विभवाभावतः पश्चात्फलमूलैरतर्पयत् ॥ १७ ॥ <br>
ततस्तस्याः स्तुतिं कृत्वा पुरः स्थित्वा कृतांजलिः ॥ <br>
श्रद्धया परया युक्तो निषधाधिपतिः स्वयम् ॥ १८ ॥ <br>
जय सर्वगते देवि चर्ममुण्डधरे वरे ॥ <br>
जय दैत्यकुलोच्छेददक्षे दक्षात्मजे शुभे ॥ १९ ॥ <br>
कालरात्रि जयाचिन्त्ये नवम्यष्टमिवल्लभे ॥ <br>
त्रिनेत्रे त्र्यंबकाभीष्टे जय देवि सुरार्चिते॥ ॥ ६.५४.२० ॥ <br>
भीमरूपे सुरूपे च महाविद्ये महाबले ॥ <br>
महोदये महाकाये जयदेवि महाव्रते ॥ २१ ॥ <br>
नित्यरूपे जगद्धात्रि सुरामांसवसाप्रिये ॥ <br>
विकरालि महाकालि जय प्रेतजनानुगे ॥ २२ ॥ <br>
शवयानरते रम्ये भुजंगाभरणान्विते ॥ <br>
पाशहस्ते महाहस्ते रुधिरौघकृतास्पदे ॥ २३ ॥ <br>
फेत्कारा रवशोभिष्ठे गीतवाद्यविराजिते ॥ <br>
जयानाद्ये जय ध्येये भर्गदेहार्धसंश्रये ॥ २४ ॥ <br>
त्वं रतिस्त्वं धृतिस्तुष्टिस्त्वं गौरी त्वं सुरेश्वरी ॥ <br>
त्वं लक्ष्मीस्त्वं च सावित्री गायत्री त्वमसंशयम् ॥ २५ ॥ <br>
यत्किंचित्त्रिषु लोकेषु स्त्रीरूपं देवि दृश्यते ॥ <br>
तत्सर्वं त्वन्मयं नात्र विकल्पोऽस्ति मम क्वचित् ॥ २६ ॥ <br>
येन सत्येन तेन त्वमत्रावासं द्रुतं कुरु ॥ <br>
सान्निध्यं भक्तितस्तुष्टा सुरासुरनमस्कृते ॥ २७ ॥ <br>
॥ सूत उवाच ॥ ॥ <br>
एवं स्तुता च सा देवी नलेन पृथिवीभुजा ॥ <br>
प्रोवाच दर्शनं गत्वा तं नृपं भक्तवत्सला ॥ २८ ॥ <br>
॥ श्रीदेव्युवाच ॥ ॥ <br>
परितुष्टाऽस्मि ते वत्स स्तोत्रेणानेन सांप्रतम् ॥ <br>
तस्माद्गृहाण मत्तस्त्वं वरं मनसि संस्थितम् ॥ २९ ॥ <br>
॥ नल उवाच ॥ ॥ <br>
दमयन्तीति मे भार्या प्राणेभ्योऽपि गरीयसी ॥ <br>
सा मया निर्जने मुक्ता<br>
वने व्यालगणान्विते ॥ ६.५४.३० ॥ <br>
अखण्डशीलां निर्दोषां यथाहं त्वत्प्रसादतः ॥ <br>
लभे भूयोऽपि तां देवि तथात्र कुरु सत्वरम् ॥ ३१ ॥<br>
स्तोत्रेणानेन यो देवि स्तुतिं कुर्यात्पुरस्तव ॥ <br>
तत्रैव दिवसे तस्मै त्वया देयं मनोगतम् ॥ ३२ ॥ <br>
॥ सूत उवाच ॥ ॥ <br>
सा तथेति प्रतिज्ञाय जगामादर्शनं ततः ॥ <br>
सोऽपि पार्थिवशार्दूलो लेभे सर्वं तयोदितम् ॥ ३३ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये नलनिर्मितचर्ममुण्डामाहात्म्यवर्णनंनाम चतुष्पञ्चाशत्तमोऽध्यायः ॥ ५४ ॥ ॥ <br>
<br>
</span>
