<span style="font-size: 14pt; line-height: 200%">॥ ऋषय ऊचुः ॥ ॥ <br>
सूतपुत्र त्वया प्रोक्तं सावित्री नागता च यत् ॥ <br>
कौटिल्येन समायुक्तैराहूता वचनैस्तथा ॥ <br>
पुलस्त्येन पुनश्चैव प्रसक्ता गृहकर्मणि ॥ १ ॥ <br>
ततस्तु ब्रह्मणा कोपाद्गायत्री च समाहृता ॥ <br>
देवैर्विप्रेश्चे साऽतीव शंसिता भार्यतां गता ॥ २ ॥ <br>
सावित्री च कथं जाता तां ज्ञात्वा यज्ञमण्डपे ॥ <br>
पत्नीशालां प्रविष्टां च सर्वं नो विस्तराद्वद ॥ ३ ॥ <br>
॥ सूत उवाच ॥ ॥ <br>
सावित्री वशगं कांतं ज्ञात्वा विश्वासमागता ॥ <br>
स्थिरा भूत्वा तदा सर्वा देवपत्नीः समानयत् ॥ ४ ॥ <br>
गौरी लक्ष्मीः शची मेधा तथा चैवाप्यरुन्धती ॥ <br>
स्वधा स्वाहा तथा कीतिर्बुद्धिः पुष्टिः क्षमा धृतिः ॥ <br>
तथा चान्याश्च बहवो ह्यप्सरोभिः समन्विताः ॥ ५ ॥ <br>
घृताची मेनका रंभा उर्वशी च तिलोत्तमा ॥ <br>
अप्सराणां गणाः सर्वे समाजग्मुर्द्विजोत्तमाः ॥ ६ ॥ <br>
सा ताभिः सहिता देवीपूर्णहस्ताभिरेव च ॥ <br>
संप्रहृष्टमनोभिश्च प्रस्थिता मण्डपं प्रति ॥ ७ ॥ <br>
वाद्यमानेषु वाद्येषु गीतध्वनियुतेषु च ॥ <br>
गन्धर्वाणां प्रमुख्यानां किन्नराणां विशेषतः ॥ ८ ॥ <br>
प्रस्थिता सा महाभागा यावत्तद्यज्ञमण्डपम् ॥ <br>
तावत्तस्यास्तदा चक्षुः प्रास्फुरद्दक्षिणं मुहुः ॥ ९ ॥ <br>
अपसव्यं मृगाश्चक्रुस्तथान्येऽपि खगादयः ॥ <br>
विपर्यस्तेन संयाति शब्दान्कुर्वंति चासकृत् ॥ ६.१९१.१० ॥ <br>
दक्षिणानि तथाऽङ्गानि स्फुरमाणानि वै मुहुः॥ <br>
तस्या मनसि संक्षोभं जनयति निरर्गलम् ॥ ११ ॥ <br>
ताश्च देवस्त्रियः सर्वा नृत्यंति च हसंति च ॥ <br>
गायंति च यथोत्साहं तस्याः पार्श्वे व्यवस्थिताः ॥ १२ ॥ <br>
न जानंति च संक्षोभं तथा शकुनजं हृदि ॥ <br>
अन्योन्यस्पर्द्धया सर्वा गीतनृत्यपरायणाः ॥ १३ ॥ <br>
अहंपूर्वमहंपूर्वं प्रविशामि महामखे ॥ <br>
इत्यौत्सुक्यसमोपेतास्ता गच्छंति तदा पथि ॥ १४ ॥ <br>
इति श्रीस्कान्दे महापुराण एकाशीतिसाहस्र्यां संहितायां षष्ठे नागर खण्डे हाटकेश्वरक्षेत्रमाहात्म्ये सावित्र्या यज्ञागमनकालिकोत्पाताद्यपशकुनोद्भववर्णनंनामैकनवत्युत्तरशततमोऽध्यायः ॥१९१॥ <br>
<br>
</span>
