<span style="font-size: 14pt; line-height: 200%"><br>
॥ ऋषय ऊचुः ॥ ॥ <br>
यदेतद्भवता प्रोक्तं तं मुनिं प्रति सूतज ॥ <br>
त्वया पुरा सुरार्थाय प्रपीतः पयसांनिधिः ॥ १ ॥ <br>
तत्त्वं सूतज नो ब्रूहि विस्तरेण महामते ॥ <br>
यथा तेन पुरा पीतो मुनिना पयसांनिधिः ॥ २ ॥ <br>
॥ सूत उवाच ॥ ॥ <br>
कालेया इति विख्याताः पुरा दानवसत्तमाः ॥ <br>
संभूताः सर्वदेवानां वीर्योत्साहप्रणाशकाः ॥ ३ ॥ <br>
ततस्तैः पीडितं दृष्ट्वा विष्णुना प्रभविष्णुना ॥ <br>
त्रैलोक्यं शक्तियोगेन प्रोक्तो देवो महेश्वरः ॥४॥ <br>
एतदीशान दैतेयैस्त्रैलोक्यं परिपीडितम्॥ <br>
कालिकेयैर्महावीर्येस्तस्मात्कार्यो महाहवः॥ <br>
अद्यैव तैः समं देव समासाद्य धरातलम्॥ ५ ॥ <br>
ततो विष्णुश्च रुद्रश्च सहस्राक्षः सुरैः सह ॥ <br>
शितशस्त्रधराः सर्वे संप्राप्ता धरणीतलम् ॥ ६ ॥ <br>
अथ ते दानवाः सर्वे श्रुत्वा देवान्स- मागतान् ॥ <br>
युद्धार्थं सहसा जग्मुः संमुखाः कोपसंयुताः ॥ ७ ॥ <br>
ततोऽभवन्महायुद्धं देवानां दानवैः सह ॥ <br>
त्रैलोक्यं कंपितं येन समस्तं भय विह्वलम्॥ ८ ॥ <br>
अथ कालप्रभोनाम दानवो बलगर्वितः ॥ <br>
स शक्रं पुरतो दृष्ट्वा वज्रोच्छ्रितकरं स्थितम्॥ <br>
प्रोवाच प्रहसन्वाक्यं मेघगम्भीरनिःस्वनः ॥ ९ ॥ <br>
मुंच वज्र सहस्राक्ष पश्यामि तव पौरुषम् ॥ <br>
चिरात्प्राप्तोऽसि मे दृष्टिं दिष्ट्या त्वं त्रिदिवेश्वरः ॥ ६.३४.१० ॥ <br>
ततश्चिक्षेप संक्रुद्धस्तस्य वज्रं शतक्रतुः ॥ <br>
सोऽपि तल्लीलया धृत्वा जगृहे सव्यपाणिना ॥ ११ ॥ <br>
ततः शक्रं समुद्दिश्य गदां गुर्वीं मुमोच सः ॥ <br>
सर्वायसमयीं रौद्रां यमजिह्वामिवापराम् ॥ १२ ॥ <br>
तया हतः सहस्राक्षो विसंज्ञो रुधिरप्लुतः ॥ <br>
ध्वजयष्टिं समाश्रित्य संनिविष्टो रथोपरि ॥ १३ ॥ <br>
अथ तं मातलिर्दृष्ट्वा विसंज्ञं वलघातिनम्॥ <br>
प्राङ्मुखं च रथं चक्रे संस्मरन्सारथेर्नयम् ॥ १४ ॥ <br>
ततः पराङ्मुखीभूते रथे शक्रस्य संगरे ॥ <br>
दुद्रुवुर्भयसंत्रस्ताः सर्वे देवाः समंततः ॥ १५ ॥ <br>
आदित्या वसवो रुद्रा विश्वेदेवा मरुद्गणाः ॥ <br>
व्रीडां विहाय विध्वस्ताः पृष्ठदेशे शितैः शरैः ॥ १६ ॥ <br>
अथ भग्नं बलं दृष्ट्वा दानवैर्मधुसूदनः ॥ <br>
आरुह्य गरुडं तूर्णं कालप्रभमुपाद्रवत् ॥ १७ ॥ <br>
ततस्ते दानवाः सर्वे परिवार्य शितैः शरैः ॥ <br>
सम्यगाच्छादयामासुर्गर्जमाना मुहुर्मुहुः॥।८ ॥<br>
स तैराच्छादितो विष्णुः शुशुभे च समंततः ॥ <br>
सम्यक्पुलकितांगश्च रक्ताचल इवापरः ॥ १९ ॥ <br>
ततः शार्ङ्गविनिर्मुक्तैः शरैः कंकपतत्रिभिः ॥ <br>
छेदयित्वेषुजालानि दैतेयान्निजघान सः ॥ ६.३४.२० ॥ <br>
ततो दैत्यगणाः सर्वे हन्यमाना सुरारिणा ॥ <br>
त्रातारं नाभ्यगच्छंत मृगाः सिंहार्दिता इव ॥ २१ ॥ <br>
एतस्मिन्नंतरे दैत्यः कालखंज इति स्मृतः॥ <br>
स कोपवशमापन्नो वासुदेवमुपाद्रवत् ॥ २२ ॥ <br>
स हत्वा पञ्चभिर्बाणैर्वासुदेवं शिला शितैः ॥ <br>
जघान गरुडं क्रुद्धो दशभिर्नतपर्वभिः॥२३॥<br>
ततः सुदर्शनं चक्रं तस्य दैत्यस्य माधवः ।]<br>
प्रमुमोच वधार्थाय ज्वालामालासमावृतम् ॥२४॥ <br>
सोऽपि तच्चक्रमालोक्य वासुदेवकराच्च्युतम् ॥ <br>
आगच्छंतं प्रसार्यास्यं ग्रस्तुं तत्संमुखो ययौ ॥ २५ ॥ <br>
अग्रसच्च महादैत्यस्तिष्ठतिष्ठेति चाब्रवीत् ॥ <br>
वासुदेवं समुद्दिश्य ततश्चिक्षेप सायकान् ॥ २६ ॥ <br>
ततश्चक्री स दैत्येन ग्रस्तचक्रेण ताडितः ॥ <br>
सुपर्णेन समायुक्तो जगाम विषमां व्यथाम् ॥ २७ ॥ <br>
एतस्मिन्नंतरे क्रुद्धो भगवांस्त्रिपुरांतकः ॥ <br>
दृष्ट्वा हरिं तथाभूतं शक्रं चापि पराङ्मुखम् ॥ २८ ॥ <br>
ततः शूलप्रहारेण तं निहत्य दनोः सुतम् ॥ <br>
शरैः पिनाकनिर्मुक्तैर्जघानोच्चैस्तथा परान् ॥ २९ ॥ <br>
कालप्रभं प्रकालं च कालास्यं कालविग्रहम् ॥ <br>
जघान भगवाञ्छंभुस्तथान्यानपि नायकान् ॥६.३४.३०॥ <br>
ततः प्रधानास्ते सर्वे दानवा अपिदारुणाः ॥ <br>
पलायनपरा जाता निरुत्साहा द्विषज्जये ॥ ३१ ॥ <br>
ततः शक्रश्च विष्णुश्च लब्धसंज्ञौ धृतायुधौ ॥ <br>
श्लाघयंतौ महादेवं संस्थितौ रणमूर्धनि ॥ ३२ ॥ <br>
एतस्मिन्नंतरे भग्नान्समुद्वीक्ष्य दनोः सुतान् ॥ <br>
जघ्नुः शरशतैः शस्त्रैः सर्वे देवाः सवासवाः ॥ ३३ ॥ <br>
अथ ते हतभूयिष्ठा दानवा बलवत्तराः ॥ <br>
हन्यमानाः शितैर्बाणैस्त्रिदशैर्जितकाशिभिः ॥ ३४ ॥ <br>
अगम्यं मनसा तेषां प्रविष्टा वरुणालयम् ॥ <br>
शस्त्रैश्च क्षतसर्वांगा हतनाथाः सुदुःखिताः ॥ ३५ ॥ <br>
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमा हात्म्येऽगस्त्याश्रममाहात्म्येऽगस्त्यकृतसमुद्रप्राशनवृत्तान्ते देवासुरसंग्रामवर्णनंनाम चतुस्त्रिंशोऽध्यायः ॥ ३४ ॥ ॥ छ ॥ <br>
<br>
</span>
