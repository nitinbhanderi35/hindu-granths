<span style="font-size: 14pt; line-height: 200%">॥ विश्वामित्र उवाच ॥ ॥ <br>
इंद्रोऽपि विष्णुवाक्येन हिमवंतं समागतः ॥ <br>
ऐरावतं समारुह्य नागेद्रं पर्वतोपमम् ॥१॥ <br>
तत्रापश्यदृषींस्तान्स चमत्कार समुद्भवान् ॥ <br>
नियमैः संयमैर्युक्तान्सदाचारपरायणान् ॥ <br>
वानप्रस्थाश्रमोपेतान्कामक्रोधविवर्जितान् ॥ २ ॥ <br>
एके विप्राः स्थितास्तेषामेकांतरितभोजनाः ॥ <br>
षष्ठकालाशिनश्चान्ये चांद्रायणपरायणाः ॥ ३ ॥ <br>
अश्मकुट्टाः स्थिताः केचिद्दंतोलूखलिनः परे ॥ <br>
शीर्णपर्णाशनाः केचिज्जलाहारास्तथा परे ॥ <br>
वायुभक्षास्तथैवान्ये तपस्तेपुः सुदारुणम् ॥४॥ <br>
अथ शक्रं समालोक्य तत्राऽऽयांतं द्विजोत्तमाः ॥ <br>
पूजितं चारणैः सिद्धैस्तैरदृष्टं कदाचन ॥५॥ <br>
ते सर्वे ब्राह्मणाः प्रोक्तास्तदाश्रमसमीपगैः ॥ ६ ॥ <br>
अयं शक्रः समायातो भवतामाश्रमे द्विजाः ॥ <br>
क्रियतामर्हणं चास्मै यच्चोक्तं शास्त्रचिंतकैः ॥ ७ ॥ <br>
ततस्ते ब्राह्मणाः सर्वे विस्मयोत्फुल्ललोचनाः॥ <br>
संमुखाः प्रययुस्तूर्णं कृतांजलिपुटाः स्थिताः ॥ ८ ॥ <br>
गृह्योक्तविधिना तस्मै संप्रहृष्टतनूरुहा. ॥ <br>
प्रोचुश्च विनयात्सर्वे किमागमनकारणम् ॥ ९ ॥ <br>
निरीहस्यापि देवेंद्र कौतुकं नो व्यवस्थितम् ॥ ६.२०६.१० ॥ <br>
॥ इन्द्र उवाच ॥ ॥ <br>
कुशलं वो द्विजश्रेष्ठा अनिहोत्रेषु कृत्स्नशः ॥ <br>
तपश्चर्यासु सर्वासु वेदाभ्यासे तथा श्रुते ॥ ११ ॥ <br>
हाटकेश्वरजं क्षेत्रं त्यक्त्वा तीर्थमयं शुभम् ॥ <br>
कस्मादत्र समायाता हिमार्तिजनके गिरौ ॥ १२ ॥ <br>
तस्मात्सर्वे मया सार्धं समागच्छंतु सद्द्विजाः ॥ <br>
चमत्कारपुरे पुण्ये बहुविप्रसमाकुले ॥ १३ ॥ <br>
वासुदेवसमादेशात्तत्र गत्वाथ सांप्रतम् ॥ <br>
गयाकूपे करिष्यामि श्राद्धं भक्त्या द्विजोत्तमाः ॥ १४ ॥ <br>
युष्मदग्रे चतुर्दश्यां प्रेतपक्ष उपस्थिते ॥ <br>
खेचरत्वं समायातं सर्वेषां भवतां स्फुटम् ॥ १५ ॥ <br>
सबालवृद्धपत्नीकाः साग्निहोत्रा मया सह ॥ <br>
तस्माद्गच्छत भद्रं वस्तत्र स्थानं भविष्यति ॥ १६ ॥ <br>
॥ ब्राह्मणा ऊचुः ॥ ॥ <br>
न वयं तत्र यास्यामश्चमत्कारपुरं पुनः॥ <br>
अन्येऽपि ब्राह्मणास्तत्र वेदवेदांगपारगाः ॥ १७ ॥ <br>
नागरा याज्ञिकाः संति स्मार्ताः श्रुतिपरायणाः ॥ <br>
तेषामग्रे कुरु श्राद्धं श्रद्धा चेच्छ्राद्धजा तव ॥ १८ ॥ <br>
॥ इन्द्र उवाच ॥ ॥ <br>
तत्र ये ब्राह्मणाः केचिद्भवद्भिः संप्रकीर्तिताः ॥ <br>
तथाविधाश्च ते सर्वे वेदवेदांगपारगाः ॥ १९ ॥ <br>
श्रुताध्ययनसंपन्ना याज्ञिकाश्च विशेषतः ॥ <br>
परं द्वेषपराः सर्वे तथा परुषवादिनः ॥ ६.२०६.२० ॥ <br>
अहंकारेण संयुक्ताः परस्परजिगीषवः॥ <br>
तपसा विप्रयुक्ताश्च भोगसक्ता दिवानिशम् ॥ २१ ॥ <br>
यूयं सर्वगुणोपेता विष्णुना मे प्रकीर्तिताः ॥ <br>
तस्मादागमनं कार्यं मया सार्धं समस्तकैः  ॥ २२ ॥ <br>
॥ ब्राह्मणा ऊचुः ॥ ॥ <br>
अस्माभिस्तेन दोषेण त्यक्तं स्थानं निजं हि तत् ॥ <br>
बहुतीर्थसमोपेतं स्वर्गमार्गप्रदर्शकम् ॥ २३ ॥ <br>
यदि यास्यामहे तत्र त्वया सार्धं पुरंदर ॥ <br>
अस्माकं स्वजनाः सर्वे रागद्वेषपरायणाः ॥ २४ ॥ <br>
अपराधान्करिष्यंति नित्यमेव पदेपदे ॥ <br>
ईर्ष्याधर्मसमोपेताः परुषाक्षरजल्पकाः ॥ २५ ॥ <br>
ततः संपत्स्यते क्रोधः क्रोधाच्च तपसः क्षयः ॥ <br>
ततो न प्राप्यते मुक्तिस्तद्गच्छामः कथं विभो ॥ २६ ॥ <br>
अपरं तत्र भूपोऽस्ति देशे दानपरः सदा ॥ <br>
आनर्ताधिपतिः ख्यातः सर्वभूमौ सदैव सः ॥ २७ ॥ <br>
ददाति विविधं दानं हस्त्यश्वकनकादिकम् ॥ <br>
यदि तत्र न गृह्णीमस्तदा कोपं स गच्छति ॥ २८ ॥ <br>
भूपाले कोपमापन्ने स्वजनेषु विरोधिषु ॥ <br>
सिद्धिर्नो तपसोऽस्माकं तेन त्यक्तं निजं पुरम् ॥ २९ ॥ <br>
यदि गृह्णीमहे दानं तस्य भूपस्य देवप ॥ <br>
तपसः संप्रणाशः स्याद्यद्धि प्रोक्तं स्वयंभुवा ॥ ६.२०६.३० ॥ <br>
दशसूनासमश्चक्री दशचक्रिसमो ध्वजी ॥ <br>
दशध्वजि समा वेश्या दशवेश्यासमो नृपः ॥ ३१ ॥ <br>
तत्कथं तस्य गृह्णीमो दानं पापरतस्य च ॥ <br>
यथाऽन्ये नागराः सर्वे लोभेन महतान्विताः ॥ ३२ ॥ <br>
॥ इन्द्र उवाच ॥ ॥ <br>
प्रभावोऽयं द्विजश्रेष्ठास्तस्य क्षेत्रस्य संस्थितः ॥ <br>
हाटकेश्वरसंज्ञस्य सर्वदैव व्यवस्थितः ॥ ३३ ॥ <br>
पितॄणां च सुतानां च बंधूनां च विशेषतः ॥ <br>
श्वश्रूणां च स्नुषाणां च भगिनीभ्रातृभार्ययोः ॥ ३४ ॥ <br>
तस्याधस्तात्स्वयं देवो हाटकेश्वरसंज्ञितः ॥ <br>
पुरस्य विद्यते तस्य प्रतापेनाखिला जनाः ॥ ३५ ॥ <br>
सन्तप्यंते ततो द्वेषं प्रकुर्वंति परस्परम् ॥ <br>
किं न श्रुतं भवद्भिस्तु यथा रामः सलक्ष्मणः ॥ <br>
सीतया सह संप्राप्तो विरोधं परमं गतः ॥ ३६ ॥ <br>
सीतया लक्ष्मणेनैव सार्धं कोपेन संयुतः ॥ <br>
अवाच्यं प्रोक्तवान्विप्रास्तौ च तेन समं तदा ॥ ३७ ॥ <br>
अपि मासं वसेत्तत्र यदि कोपविवर्जितः ॥ <br>
तदा मुक्तिमवाप्नोति स्वर्गभाक्पञ्चरात्रतः ॥ ३८ ॥ <br>
तस्मात्तत्र प्रगंतव्यं युष्माभिस्तु मया सह ॥ <br>
ईर्ष्याधर्मं न युष्माभिस्ते करिष्यंति नागराः ॥ ३९ ॥ <br>
न चैव भवतां कोपस्तत्रस्थानां भविष्यति ॥ <br>
प्रसादान्मम विप्रेंद्राः सत्यमेतन्मयोदितम् ॥ ६.२०६.४० ॥ <br>
आनर्तः पार्थिवो दाने योजयिष्यति न क्वचित् ॥ <br>
युष्माकं पुत्रपौत्रेभ्यो ये दास्यंति च कन्यकाः ॥ ४१ ॥ <br>
सहस्रगुणितं तेषां तत्फलं संभविष्यति ॥ <br>
अमावास्यादिने श्राद्धं कन्यासंस्थे दिवाकरे ॥ ४२ ॥ <br>
युष्मदग्रे द्विजश्रेष्ठा गया कूप्यां करिष्यति ॥ <br>
यस्तस्य तत्फलं भावि सहस्रशतसंमितम् ॥ ४३ ॥ <br>
गयाश्राद्धान्न सन्देहः सत्यमेतन्मयोदितम् ॥ <br>
यदि श्राद्धकृते तत्र नायास्यथ द्विजोत्तमाः ॥ ४४ ॥ <br>
ततः शापं प्रदास्यामि तपोविघ्नकरं हि वः ॥ <br>
एवं ज्ञात्वा मया सार्धं तत्राऽऽगच्छत सत्वरम् ॥ ४५ ॥<br>
इत्युक्तास्तेन ते सर्वे शक्रेण सह तत्क्षणात् ॥ <br>
कश्यपश्चैव कौंडिन्य उक्ष्णाशः शार्कवो द्विषः ॥ ४६ ॥ <br>
बैजवापश्चैव षष्ठः कापिष्ठलो द्विकस्तथा ॥ <br>
एतत्कुलाष्टकं प्राप्तमिंद्रेण सह पार्थिव ॥ ४७ ॥ <br>
अग्निष्वात्तादिकान्सर्वान्पितॄनाहूय कृत्स्नशः ॥ <br>
विश्वेदेवांस्तथा चैव प्रस्थितः पाकशासनः ॥ ४८ ॥<br>
सम्यक्छ्रद्धासमाविष्टश्चमत्कारपुरं प्रति ॥ <br>
एतस्मिन्नेव काले तु ब्रह्मा लोकपितामहः ॥ ४९ ॥ <br>
गयायां प्रस्थितः सोऽपि श्राद्धार्थं तत्र वासरे ॥ <br>
विश्वेदेवाः प्रतिज्ञाय गयायां प्रस्थिता विधिम् ॥ ६.२०६.५० ॥ <br>
शक्र श्राद्धं परित्यज्य गता यत्र पितामहः ॥ <br>
शक्रोऽपि तत्पुरं प्राप्य गयाकूप्यामुपागतः ॥ ५१ ॥ <br>
ततः स्नात्वाह्वयामास श्राद्धार्थं श्रद्धयान्वितः ॥ <br>
विश्वेदेवान्पितॄंश्चैव काले कुतपसंज्ञिते ॥५२॥ <br>
एतस्मिन्नंतरे प्राप्ताः समाहूताश्च तेन ये ॥ <br>
पितरो देवरूपा ये प्रेतरूपास्तथैव च॥५३॥ <br>
प्रत्यक्षरूपिणः सर्वे द्विजोपांते समाश्रिताः॥<br>
विश्वेदेवा न संप्राप्ता ये गयायां गतास्तदा॥५४॥ <br>
ततो विलंबमकरोत्तदर्थं पाक शासनः ॥ <br>
विश्वेदेवा यतः श्राद्धे पूज्याः प्रथममेव च ॥ ५५ ॥ <br>
एतस्मिन्नंतरे प्राप्तो नारदो मुनिसत्तमः ॥ <br>
शक्रं प्राह समागत्य विश्वेदेवाऽभिकांक्षिणम्॥ ५६ [। <br>
॥ नारद उवाच ॥ ॥ <br>
विश्वेदेवा गताः शक्र श्राद्धे पैतामहेऽधुना ॥ <br>
गयायां ते मया दृष्टा गच्छमानाः प्रहर्षिताः ॥५७ ॥ <br>
तच्छ्रुत्वा तत्र कुपितस्तेषामुपरि तत्क्षणात् ॥ <br>
अब्रवीत्परुषं वाक्यं विप्राणां पुरतः स्थितः ॥ ५८ ॥ <br>
विश्वेदेवान्विना श्राद्धं करिष्याम्यहमद्य भोः ॥ <br>
तथान्ये मानवाः सर्वे करिष्यंति धरातले ॥५९॥ <br>
विश्वेदेवान्पुरः स्थाप्य योऽत्र श्राद्धं करिष्यति ॥ <br>
व्यर्थतां यास्यते तस्य ऊषरे वर्षितं यथा ॥६.२०६.६॥। <br>
एवमुक्त्वा सहस्राक्ष एकोद्दिष्टानि कृत्स्नशः ॥ <br>
चकार सर्वदेवानां ये हता रणमूर्धनि ॥ ६१ ॥ <br>
एतस्मिन्नेव काले तु वागुवाचाशरीरिणी ॥ <br>
येषामुद्दिश्य तच्छ्राद्धं कृतं तेषां नृपोत्तम ॥ ६२ ॥ <br>
शक्रशक्र महाबाहो येषां श्राद्धं कृतं त्वया ॥ <br>
प्रेतत्वे संस्थितानां च प्रेतत्वेन विवर्जिताः ॥ ६३ ॥ <br>
गताः स्वर्गप्रसादात्ते दिव्यरूपवपुर्धराः ॥ <br>
ये पुनः स्वर्गताः पूर्वं युध्यमाना महाहवे ॥ ६४ ॥ <br>
ते च मोक्षं गताः सर्वे प्रसादात्तव वासव ॥ <br>
तच्छ्रुत्वा वासवो वाक्यं तोषेण महतान्वितः ॥ ६५ ॥ <br>
अहो तीर्थमहो तीर्थं शंसमानः पुनःपुनः ॥ <br>
एतस्मिन्नन्तरे प्राप्ता विश्वे देवाः समुत्सुकाः ॥ ६६ ॥ <br>
निर्वृत्य ब्रह्मणः श्राद्धं गयायां तत्र पार्थिव ॥ <br>
प्रोचुश्च वृत्रहंतारं कुरु श्राद्धं शतक्रतो ॥ ६७॥ <br>
भूयोऽपि न विनाऽस्माभिर्लभ्यते श्राद्धजं फलम् ॥ <br>
वयं दूरात्समायातास्तव श्राद्धस्य कारणात् ॥ <br>
निर्वर्त्य ब्रह्मणः श्राद्धं येन पूर्वं निमंत्रिताः ॥ ६८ ॥ <br>
तच्छ्रुत्वा वचनं तेषां कुपितः पाकशासनः ॥ <br>
अब्रवीत्परुषं वाक्यं मेघगम्भीरया गिरा ॥ ६९ ॥ <br>
अद्यप्रभृति यः श्राद्धं मर्त्यलोके करिष्यति ॥ <br>
अन्योऽपि यो भवत्पूर्वं वृथा तस्य भविष्यति ॥ ६.२०६.७० ॥ <br>
एकोद्दिष्टानि श्राद्धानि करिष्यंत्यखिला जनाः ॥ <br>
सांप्रतं मर्त्यलोकेऽत्र मर्यादेयं कृता मया ॥ ७१ ॥ <br>
भूताः प्रेताः पिशाचाश्च ये चान्ये श्राद्धहारकाः ॥ <br>
विश्वेदेवैः प्ररक्ष्यंते रक्षयिष्यामि तानहम् ॥ ७२ ॥ <br>
यजमानस्य काये च श्राद्धं संयोज्य यत्नतः ॥ <br>
मया हताः प्रयास्यंति सर्वे ते दूरतो द्रुतम् ॥ ७३ ॥ <br>
एवमुक्त्वा सहस्राक्षो विश्वेदेवांस्ततः परम् ॥ <br>
प्रोवाच ब्राह्मणान्सर्वान्विश्वेदेवैर्विना कृतम् ॥ <br>
श्राद्धकर्म भवद्भिस्तु कार्यमन्यैश्च मानवैः ॥ ७४ ॥ <br>
तथेत्युक्ते द्विजेंद्रैश्च विश्वेदेवाः सुदुःखिताः ॥ <br>
रुरुदुर्बाष्पपूरेण प्लावयन्तो वसुन्धराम्॥ ७९ ॥ <br>
तेषामुष्णाश्रुणा तेन यत्पृथ्वी प्लाविता नृप ॥ <br>
भूतान्यंडान्यनेकानि संख्यया रहितानि च ॥७६॥ <br>
ततोंऽडेभ्यो विनिष्क्रांताः प्राणिनो रौद्ररूपिणः ॥ <br>
कृष्णदंताः शंकुकर्णा ऊर्ध्वकेशा भयावहाः ॥ <br>
रक्ताक्षाश्च ततः प्रोचुर्विश्वेदेवांश्च ते नृप ॥ ७७ ॥ <br>
वयं बुभुक्षिताः सर्वे भोजनं दीयतां ध्रुवम् ॥ <br>
भवद्भिर्विहिता यस्माद्याचयामो न चापरम् ॥ ७८ ॥ <br>
॥ विश्वेदेवा ऊचुः ॥ ॥ <br>
अस्माभी रहितं श्राद्धं किञ्चित्संजायते क्षितौ॥ <br>
श्रद्धया परया यच्च युष्माकं भावि भोजनम् ॥ ७९ ॥ <br>
एवमुक्त्वा तु ते श्राद्धं विश्वेदेवा नृपोत्तम ॥ <br>
ब्रह्मलोकं गताः सर्वे दुःखेन महताऽन्विताः ॥ <br>
प्रोचुश्च दीनया वाचा प्रणिपत्य पितामहम् ॥ ६.२०६.८० ॥ <br>
वयं बाह्याः कृता देव श्राद्धानां बलविद्विषा ॥ <br>
तव श्राद्धे गता यस्माद्गयायां प्राङ्निमंत्रिताः ॥ ॥ ८१ ॥ <br>
तेन रुष्टः सहस्राक्षस्तव चांते समागताः ॥ <br>
तस्मात्कुरु प्रसादं नः श्राद्धार्हाः स्याम वै यथा ॥ ८२ ॥ <br>
तच्छ्रुत्वा सत्वरं ब्रह्मा कृपया परयान्वितः ॥ <br>
विश्वेदेवान्समादाय कूप्माण्डैस्तैः समन्वितान् ॥ ८३ ॥ <br>
शक्रोऽपि श्राद्धकर्माणि कृत्वा तेषां दिवौकसाम् ॥ <br>
तीर्थयात्रापरो भूत्वा तथैव च व्यवस्थितः ॥ ९८४ ॥ <br>
एतस्मिन्नेव काले तु ब्रह्मा तत्र समागतः ॥ <br>
विश्वेदेवसमायुक्तो हंसयानसमाश्रितः ॥ ८५ ॥ <br>
शक्रोऽपि सहसा दृष्ट्वा संप्राप्तं कमलासनम् ॥ <br>
अर्घ्यमादाय पाद्यं च सत्वरं सम्मुखो ययौ ॥ ८६ ॥ <br>
ततः प्रणम्य शिरसा साष्टांगं विनयान्वितः ॥ <br>
प्रोवाच प्रांजलिर्भूत्वा स्वागतं ते पितामह ॥ ८७ ॥ <br>
तव संदर्शनादेव ज्ञातं जन्मत्रयं मया ॥ <br>
द्रुतं पूर्वं शुभं कर्म करोमि च यथाऽधुना ॥ ८८ ॥ <br>
करिष्यामि परे लोके व्यक्तमेतदसंशयम् ॥ ८९ ॥ <br>
निःस्पृहस्यापि ते देव यदागमनकारणम् ॥ <br>
तन्मे द्रुततरं ब्रूहि येन सर्वं करोम्यहम् ॥ ६.२०६.९० ॥ <br>
॥ ब्रह्मोवाच ॥ ॥ <br>
यैर्विना न भवेच्छ्राद्धं ममापि सुरसत्तम ॥ <br>
विश्वेदेवास्त्वया तेऽद्य श्राद्धबाह्या विनिर्मिताः ॥ ९१ ॥ <br>
तत्त्वया न कृतं भद्रं तेन कर्म वितन्वता ॥ <br>
अप्रमाणं कृता वेदा यतश्च स्मृतयस्तथा ॥ ९२ ॥ <br>
एते पूर्वं मया शक्र श्राद्धार्थं विनिमंत्रिताः ॥ <br>
पश्चात्त्वया न दोषोऽस्ति तस्माच्चैषां महात्मनाम् ॥ ९३ ॥ <br>
तस्माच्छापप्रमोक्षार्थं त्वं यतस्व सुरेश्वर ॥ <br>
येन स्युः श्राद्धयोग्याश्च सर्वेऽमी दुःखिता भृशम् ॥ ९४ ॥ <br>
पुरा ह्येतन्मया प्रोक्तं सर्वेषां च द्विजन्मनाम् ॥ <br>
एतत्पूर्वं च यच्छ्राद्धं सफलं तद्भविष्यति ॥९५॥ <br>
तत्कथं मम वाक्यं त्वमसत्यं प्रकरोषि च ॥९६॥॥ <br>
इंद्र उवाच ॥ <br>
मयाऽपि कोपयुक्तेन शप्ता एते पितामह ॥ <br>
तद्यथा सत्यवाक्योऽहं प्रभवामि तथा कुरु ॥ ९७ ॥ <br>
॥ ब्रह्मोवाच ॥ ॥ <br>
तव वाक्यं यथा सत्यं प्रभविष्यति वासव ॥ <br>
तथाऽहं संविधास्यामि विश्वेदेवार्थमेव ह ॥९८॥ <br>
विश्वेदेवैर्विना श्राद्धं यत्त्वया समुदाहृतम् ॥ <br>
एकोद्दिष्टं नराः सर्वे करिष्यंति धरातले ॥ ॥ ९९ ॥ <br>
तस्मिन्नहनि देवेंद्र त्वया यत्र विनिर्मितम् ॥ <br>
प्रेतपक्षे चतुर्दश्यां शस्त्रेण निहतस्य च ॥ ६.२०६.१०० ॥ <br>
क्षयाहे चाऽपि संजाते विश्वेदेवैर्विना कृतम् ॥ <br>
नागरस्य शुभं श्राद्धं वचनान्मे भविष्यति ॥ १०१ ॥ <br>
शेषकाले तु यः श्राद्धं प्रकरिष्यति तैर्विना ॥ <br>
व्यर्थं संपत्स्यते तस्य मम वाक्यादसंशयम् ॥ १०२ ॥ <br>
मुक्त्वा शस्त्रहतं चैकं तस्मिन्नहनि यो नरः ॥ <br>
करिष्यति तथा श्राद्धं भूतभोज्यं भविष्यति ॥ <br>
॥ विश्वामित्र उवाच ॥ ॥ <br>
तथेत्युक्ते तु शक्रेण ब्रह्मा लोकपितामहः ॥ <br>
विश्वेदेवैस्ततः प्रोक्तो विनयावनतैः स्थितैः ॥ १०४ ॥ <br>
एते पुत्राः समुत्पन्ना अस्मदश्रुभ्य एव च ॥ <br>
तेषां तु भोजनं दत्तं क्षुधार्तानां मया विभो ॥ १०५ ॥ <br>
अस्मद्विवर्जितं श्राद्धं कुपितैर्वासवोपरि ॥ <br>
तद्यथा जायते सत्यं वाक्यमस्मदुदीरितम् ॥ १०६ ॥ <br>
अस्माकं वासवस्यापि तथा कुरु पितामह ॥ <br>
निरूपय शुभाहारं येन स्यात्तृप्तिरुत्तमा ॥ १०७ ॥ <br>
एतेषामेव सर्वेषां प्रसादात्तव पद्मज ॥ १०८ ॥ ॥ <br>
॥पद्मज उवाच॥ ॥ <br>
श्राद्धकाले तु विप्राणां भोज्यपात्रेषु कृत्स्नशः॥ <br>
भस्मरेखां प्रदास्यंति ह्येतैस्तत्त्याज्यमेव हि॥१०९॥<br>
भस्मरक्षां विना यत्र किंचिच्छ्राद्धं भविप्यति ॥ <br>
एकोद्दिष्टं पार्वणं च वृद्धिश्राद्धमथापि वा ॥६.२०६.११॥। <br>
एतेभ्यश्चैव तद्दत्तं मया तुष्टेन सांप्रतम् ॥ <br>
एवमुक्त्वा ततो नाम तेषां चक्रे पितामहः ॥ १११ ॥ <br>
कुशब्देन स्मृता भूमिः संसिक्ता चाश्रुणा यतः ॥ <br>
ततोंऽडानि च जातानि तेभ्यो जाता अमी घनाः ॥ <br>
कूष्मांडा इति विख्याता भविष्यंति जगत्त्रये ॥ ११२ ॥ <br>
ततस्तांश्च त्रिधा कृत्वा क्रमेणैवार्पयत्तदा ॥ <br>
अग्नेर्वायोस्तथार्कस्य वाक्यमेतदुवाच ह ॥ ११३ ॥ <br>
यजुर्वेदे प्रविख्यातं यद्देवति ऋचां त्रयम् ॥ <br>
तेन भागः प्रदातव्य एतेषां भक्तिहोमतः ॥ ११४ ॥ <br>
कोटिहोमोद्भवे चैव निजभागस्य मध्यतः ॥ <br>
तेन तृप्तिं प्रयास्यंति मम वाक्यादसंशयम् ॥ ११५ ॥ <br>
एवमुक्त्वा चतुर्वक्त्रस्ततश्चादर्शनं गतः ॥ <br>
विश्वेदेवास्तथा हृष्टाः कूष्माण्डाश्च विशेषतः ॥ ११६ ॥ <br>
एतस्मात्कारणाद्रक्षा क्रियते भस्मसम्भवा ॥ <br>
विप्राणां भोज्यपात्रेषु श्राद्धे कूष्मांडजाद्भयात् ॥ <br>
नागराणां न वांछंति श्राद्धे छिद्रं यतः शृणु ॥ ११७ ॥ <br>
तेषां स्थाने यतो जाता दाक्षिण्येन समन्विताः ॥ <br>
निषिद्धा भस्मजा रक्षा भर्तृयज्ञेन तेजसा ॥ ११८ ॥ <br>
तदर्थं नागराः सर्वे न कुर्वन्ति हि कर्हिचित् ॥ <br>
इन्द्रोऽपि च गते तस्मिंश्चतुर्वक्त्रे निजालयम् ॥ ११९ ॥<br>
अब्रवीद्ब्राह्मणान्सर्वांश्चमत्कारपुरोद्भवान् ॥ <br>
कृतांजलिपुटो भूत्वा विनयावनतः स्थितः ॥ ६.२०६.१२० ॥ <br>
श्रूयतां मद्वचो विप्राः करिष्यथ ततः परम् ॥ <br>
स्थापयिष्याम्यहं लिंगं देवदेवस्य शूलिनः ॥ १२१ ॥ <br>
ततस्तैर्ब्राह्मणैस्तस्य दर्शितं स्थानमुत्तमम् ॥ <br>
सोऽपि लिंगं च संस्थाप्य प्रहृष्टस्त्रिदिवं ययौ ॥ १२२ ॥ <br>
॥ विश्वामित्र उवाच ॥ ॥ <br>
एतत्ते सर्वमाख्यातं यत्पृष्टोऽस्मि नराधिप ॥ <br>
गयाकूप्याश्च माहात्म्यं सर्वकामप्रदायकम् ॥ १२३ ॥ <br>
॥ आनर्त उवाच ॥ ॥ <br>
गयाकूप्याश्च माहात्म्यं भवता मे प्रकीर्तितम् ॥ <br>
बालमंडनजं वापि सांप्रतं वक्तुमर्हसि ॥ १२४ ॥ <br>
कस्मिन्स्थाने च शक्रेण तच्च लिंगं प्रतिष्ठितम ॥ <br>
वदास्माकं महाभाग तस्मिन्दृष्टे तु किं फलम् ॥२१५॥ <br>
॥ विश्वामित्र उवाच ॥ ॥ <br>
सहस्राक्षेण ते विप्रा लिंगार्थं याचिता यदा ॥ <br>
स्थानं शुभं पवित्रं च सर्वक्षेत्रस्य मध्यगम् ॥ ॥ १२६ ॥ <br>
ततस्तैर्दर्शितं लिंगं सुपुण्यं बालमंडनम्॥<br>
यत्र बालाः पुरा जाता मरुदाख्या दितेः सुताः ॥१२७॥ <br>
तेनैव च पुरा ध्वस्ता न च मृत्युमुपागताः ॥ <br>
तच्च मेध्यतमं ज्ञात्वा स्थानं दृष्टं पुरा च यत् ॥१२८॥ <br>
यत्र दित्या तपस्तप्तं सुसुतं कांक्षमाणया ॥ <br>
तद्दृष्ट्वा परमं स्थानं जीवं प्रोवाच देवपः॥ ॥ १२९ ॥ <br>
गुरो ब्रूहि ममाशु त्वं सुमुहूर्तं च सांप्रतम् ॥ <br>
दिवसं यत्र सल्लिंगं स्थापयामि हरोद्भवम् ॥ <br>
प्रलयेऽपि समुत्पन्ने न नाशो यत्र जायते ॥ ॥ ६.२०६.१३० ॥ <br>
ततः सोऽपि चिरं ध्यात्वा तं प्रोवाच शचीपतिम् ॥ <br>
माघमासे सिते पक्षे पुष्यर्क्षे रविवासरे ॥ १३१ ॥ <br>
त्रयोदश्यामभीष्टे तु संजातेऽ भ्युदये शुभे ॥ <br>
संस्थापय विभो लिंगं मम वाक्येन सांप्रतम् ॥ १३२ ॥ <br>
आकल्पांतसमं दिव्यं स्थिरं ते तद्भविष्यति ॥ <br>
तच्छ्रुत्वा देवराजस्तु हर्षेण महताऽन्वितः ॥ १३३ ॥ <br>
बालमंडनसांनिध्ये स्थापयामास तत्तदा ॥ <br>
विप्रपुण्याहघोषेण गीतवादित्रनिस्वनैः ॥' १३४ ॥ <br>
ततो होमावसाने तु तर्पयित्वा द्विजोत्तमान् ॥ <br>
दक्षिणायां ददौ तेषामाघाटं स्थानमुत्तमम् ॥ १३५ ॥ <br>
मांकूले संस्थितं यच्च दिव्यप्राकारभूषितम् ॥ <br>
सर्वेषामेव विप्राणां सामान्येन नृपोत्तम ॥ १३६ ॥<br>
ततोऽष्टकुलिकान्विप्रान्समाहूयाब्रवीदिदम् ॥ <br>
युष्माभिस्तु सदा कार्या चिंता लिंगसमुद्भवा ॥ १३७ ॥ <br>
अस्य यस्मान्मया दत्ता वृत्तिश्चन्द्रार्ककालिका ॥<br>
सा च ग्राह्या तदर्थे च द्वादशग्रामसंभवा ॥ १३८ ॥ <br>
॥ ब्राह्मणा ऊचुः ॥ ॥ <br>
न वयं विबुधश्रेष्ठ करिष्यामो वचस्तव ॥ <br>
लिंगचिंतासमुद्भूतं श्रूयतामत्र कारणम् ॥ १३९ ॥ <br>
ब्रह्मस्वं विबुधस्वं च तडागोत्थं विशेषतः ॥ <br>
भक्षितं स्वल्पमप्यत्र नाश येत्सर्वपूर्वजान् ॥ ६.२०६.१४० ॥ <br>
यदि कश्चित्कुलेऽस्माकं जातस्तद्भक्षयिष्यति ॥ <br>
पातयिष्यति नः सर्वांस्तदस्माकं महद्भयम् ॥ १४१ ॥ <br>
अथ तं मध्यगः प्राह कृतांजलिर्द्विजोत्तमः ॥ <br>
दृष्ट्वाऽन्यमनसं शक्रं कृतपूर्वोपकारिणम् ॥ १४२ ॥ <br>
देवशर्माभिधानस्तु विख्यातः प्रवरैस्त्रिभिः ॥ <br>
अहं चिंतां करिष्यामि तव लिंगसमुद्भवाम् ॥ १४३ ॥ <br>
अपुत्रस्य तु मे पुत्रं यदि यच्छसि वासव ॥ <br>
यस्मात्संजायते वंशो यावदाभूतसंप्लवम् ॥ १४४ ॥ <br>
धर्मज्ञस्तु कृतज्ञस्तु देवस्वपरिवर्जकः ॥ <br>
तच्छ्रुत्वा वासवो हृष्टस्तमुवाच द्विजोत्तमम् ॥१४५॥ <br>
॥ इन्द्र उवाच ॥ ॥ <br>
भविष्यति शुभस्तुभ्यं पुत्रो वंशधरः परः ॥ <br>
धर्मात्मा सत्यवादी च देवस्वपरिवर्जकः ॥१४६॥ <br>
तस्यान्वये तु ये पुत्रा भविष्यंति महात्मनः ॥ <br>
ते सर्वेऽत्र भविष्यंति तद्रूपा वेदपारगाः ॥ १४७ ॥ <br>
अपरं शृणु मे वाक्यं यत्ते वक्ष्यामि सद्द्विज ॥ <br>
तथा शृण्वंतु विप्रेंद्राः सर्वे येऽत्र समागताः ॥१४८॥ <br>
बालमण्डनके तीर्थे मयैतल्लिंगमुत्तमम् ॥ <br>
चतुर्वक्त्र समादेशाच्चतुर्वक्त्रं प्रतिष्ठितम् ॥ १४९ ॥ <br>
योऽत्र स्नानविधिं कृत्वा तीर्थेऽत्र पितृतर्पणम् ॥ <br>
आजन्म पितरस्तेन प्रभविष्यंति तर्पिताः ॥ ६.२०६.१५० <br>
ग्रामा द्वादश ये दत्ता मया देवस्य चास्य भोः ॥ <br>
वसिष्यंति च ये विप्रा वृद्धिश्राद्ध उपस्थिते ॥ <br>
ते श्राद्धं प्रथमं चास्य कृत्वा श्राद्धं ततः परम् ॥ ॥ १५१ ॥ <br>
तत्कृत्यानि करिष्यन्ति ते विघ्नेन विवर्जिताः ॥ <br>
वृद्धिः संपत्स्यते तेषां नो चेद्विघ्नं भविष्यति ॥ १५२ ॥ <br>
माघमासे सिते पक्षे त्रयो दश्यां दिने स्थिते ॥ <br>
तद्ग्रामसंस्थिता लोका येऽत्रागत्य समाहिताः ॥ १५३ ॥ <br>
बालमण्डनके स्नात्वा लिंगमेतत्समाहिताः ॥ <br>
पूजयिष्यंति सद्भक्त्या ते यास्यंति परां गतिम् ॥ १५४ ॥ <br>
ग्रामाणां मम लिंगस्य ये करिष्यंति पीडनम् ॥ <br>
कालांतरेऽपि संप्राप्तास्ते यास्यंति च संक्षयम् ॥ ॥ १५५ ॥ <br>
पृथिव्यां यानि तीर्थानि ह्यासमुद्रसरांसि च ॥ <br>
बालमण्डनके तीर्थ आगमिष्यंति तद्दिने ॥ १५६ ॥ <br>
॥ विश्वामित्र उवाच ॥ ॥ <br>
एतदुक्त्वा सहस्राक्षस्ततश्चाष्टकुलान्द्विजान् ॥ <br>
अग्रतः कोपसंयुक्तस्ततोवचनमब्रवीत् ॥ १५७ ॥ <br>
एतैः सप्तकुलैर्विप्रैर्यत्कृतं वचनं न मे ॥ <br>
कृतघ्नैस्ता ञ्छपिष्यामि कृतघ्नत्वान्न संशयः ॥ १५८ ॥ <br>
यस्मादिदंपुरा प्रोक्तं मनुना सत्यवादिना ॥ <br>
स्वायंभुवेन प्रोद्दिश्य कृतघ्नं सकलं जनम् ॥ १५९ ॥ <br>
ब्रह्मघ्ने च सुरापे च चौरे भग्नवते शठे ॥ <br>
निष्कृतिर्विहिता सद्भिः कृतघ्ने नास्ति निष्कृतिः ॥ ६.२०६.१६० ॥ <br>
अवध्या ब्राह्मणा गावः स्त्रियो बालास्तपस्विनः ॥ <br>
तेनाऽहं न वधाम्येताञ्छिद्रेऽपि महति स्थिते ॥ १६१ ॥ <br>
ततस्तोयं समादाय सदर्भं निजपाणिना ॥<br>
शशाप तान्द्विजश्रेष्ठान्कृतघ्नान्पाकशासनः ॥ १६२ ॥ <br>
मम वाक्यादपि प्राप्य एते लक्ष्मीं द्विजोत्तमाः ॥ <br>
निर्धनाः संभविष्यंति नीत्वा यद्द्वारतो ऽखिलम् ॥ १६३ ॥ <br>
भक्तानां च पीरत्यागमेतेषां वंशजा द्विजाः ॥ <br>
करिष्यंति न सन्देहो यथा मम सुनिष्ठुराः ॥ <br>
दाक्षिण्यरहिताः सर्वे तथा बह्वाशिनः सदा ॥ १६४ ॥ <br>
एवमुक्त्वाऽथ तान्विप्रान्सप्तवंशसमुद्भवान् ॥ <br>
पुनः प्रोवाच तान्विप्राञ्छेषान्नगरसंभवान् ॥ १६५ ॥ <br>
ममात्र दीयतां स्थानं स्थानेऽत्रैव द्विजोत्तमाः ॥ <br>
येन संवत्सरस्यांते पंचरात्रं वसाम्यहम् ॥ १६६ ॥ <br>
देवस्यास्य प्रपूजार्थं मर्त्यलोकसु खाय च ॥ <br>
ब्राह्मणानां प्रपूजार्थं सर्वेषां भवतामिह ॥ १६७ ॥ <br>
॥ विश्वामित्र उवाच ॥ ॥ <br>
ततस्ते ब्राह्मणाः सर्वे तदर्थं स्थानमुत्तमम् ॥ <br>
दर्शयामासुः संहृष्टाः प्रोचुश्च तदनंतरम् ॥ १६८ ॥ <br>
ब्रह्मस्थाने त्वया शक्र पंचरात्रमुपेत्य च ॥ <br>
स्थातव्यं मर्त्यलोकस्य सुखमासेव्यतां प्रभो ॥  ॥ १६९ ॥ <br>
अत्र स्थाने तवाऽग्रे तु करिष्यामो महोत्सवम् ॥ <br>
गीतवादित्रनिर्घोषैर्गंधमाल्यानुलेपनैः ॥ <br>
द्विजानां तर्पणैश्चैव सर्वकामसमृद्धिदम् ॥ ॥ ६.२०६.१७० ॥ <br>
॥ विश्वामित्र उवाच ॥ ॥ <br>
तच्छ्रुत्वा वचनं तेषां प्रहृष्टः पाकशासनः ॥ <br>
पूजयित्वा द्विजान्सर्वान्गतोऽथ त्रिदिवालयम् ॥ १७१ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्ड हाटकेश्वरक्षेत्रमाहात्म्ये बालमण्डनतीर्थमाहात्म्यवर्णनंनाम षडुत्तर द्विशततमोऽध्यायः ॥ २०६ ॥<br>
<br>
<br>
</span>
