<span style="font-size: 14pt; line-height: 200%">॥ सूत उवाच ॥ ॥ <br>
तथान्योपि च तत्रास्ति विश्वामित्रप्रतिष्ठितः ॥ <br>
गणनाथो द्विजश्रेष्ठाः सर्वसिद्धिप्रदो नृणाम् ॥ १ ॥ <br>
माघमासे चतुर्थ्यां च शुक्लायां पूजयेत्तु यः ॥ <br>
स च संवत्सरं यावत्सर्वै विघ्नैर्विमुच्यते ओ। २ ॥ <br>
॥ ऋषय ऊचुः ॥ ॥ <br>
गणनाथस्य चोत्पत्तिं सांप्रतं सूत नो वद ॥ <br>
कथमेष समुत्पन्नः किं माहात्म्यः प्रकीर्तितः ॥ ३ ॥ ॥ <br>
॥सूत उवाच ॥ ॥ <br>
एष चोत्पादितो गौर्या निजांगमलतः स्वयम् ॥ <br>
क्रीडार्थं मानुषैरंगैर्मातंगाननशोभितः ॥४॥ <br>
चतुर्हस्तसमोपेत आखुवाहनगस्तथा ॥ <br>
कुठारहस्तश्च तथा मोदकाशनतोषकृत् ॥ ५ ॥ <br>
सर्वसिद्धिप्रदो लोके भक्तानां च विशेषतः ॥ <br>
एष पूर्वं प्रभोः कार्ये संग्रामे तारकामये ॥६॥। <br>
संग्राममकरोद्रौद्रं न कृतं यच्च केनचित् ॥ <br>
निहता दानवाः सर्वे संख्यया परिवर्जिताः ॥ ७ ॥ <br>
ततः शक्रेण तुष्टेन प्रोक्तः संग्रामभूमिपः ॥ <br>
क्षत विक्षतसर्वांगो रुधिरेण परिप्लुतः ॥ ८ ॥ <br>
अस्मदर्थे त्वया युद्धं यत्कृतं सुगजानन ॥ <br>
निहता दानवाः सर्वे संख्यया परिवर्जिताः ॥९॥ <br>
तस्मात्त्वं सर्वदेवानामपि पूज्यो भविष्यसि ॥ <br>
किंपुनर्मानुषाणां च ये नित्यं विघ्नसंप्लुताः ॥ ६.२१४.१० ॥ <br>
ये त्वां संपूजयिष्यंति कार्यारंभेषु सर्वतः ॥ <br>
कार्यसिद्धिर्न संदेहस्तेषां भूयाद्गिरा मम ॥ ११ ॥ <br>
एवमुक्त्वा सहस्राक्षो विससर्जाथ तं तदा ॥ <br>
संमान्य बहुमानेन गौरीशंकरपार्श्वतः ॥ १२ ॥ <br>
अयमर्थः पुरा पृष्टो रोहिताश्वेन धीमता ॥ <br>
सर्वविप्रविनाशार्थं मार्कंडेयं महामुनिम् ॥ १३ ॥ <br>
तमेवार्थं महाभागाः कथयिष्ये यथार्थतः ॥ <br>
तच्छृणुध्वं पुरावृत्तं सर्वं सर्वे समाहिताः ॥ १४ ॥ <br>
॥ रोहिताश्व उवाच ॥ ॥ <br>
भगवन्नत्र ये मर्त्याः सर्वे विघ्नसमन्विताः ॥ <br>
शुभकृत्येषु सर्वेषु जायंते शुचयोऽपि च ॥ ॥ १५ ॥ <br>
प्रारब्धेषु च कार्येषु धर्मजेषु विशेषतः ॥ <br>
तानि विघ्नानि जायन्ते यैस्तत्कार्यं न सिध्यति ॥ १६ ॥ <br>
तस्माद्विघ्नविनाशाय किंचिन्मे व्रतमा दिश ॥ <br>
व्रतं वा नियमो वाऽथ तपो वा दानमेव च ॥ १७ ॥ <br>
सकृच्चीर्णेन येनात्र यावज्जीवति मानवः ॥ <br>
तावन्न जायते विघ्नमाजन्ममरणांतिकम् ॥ ॥ १८ ॥ <br>
॥ मार्कण्डेय उवाच ॥ ॥ <br>
अत्र ते कीर्तयिष्यामि सर्वविघ्नविनाशनम् ॥ <br>
व्रतं सर्वगुणोपेतं सर्वपापप्रणाशनम् ॥ <br>
विश्वामित्रेण सञ्चीर्णं यत्पुरा भावितात्मना ॥ १९ ॥ <br>
विश्वामित्र इति ख्यातो गाधिपुत्रः प्रतापवान् ॥ <br>
वसिष्ठेन समं तस्य वैरमासीन्महात्मनः ॥ ६.२१४.२० ॥ <br>
ब्राह्मण्यार्थे न सम्प्रोक्तः कथंचित्स महातपाः ॥ <br>
ब्राह्मणस्त्वं वसिष्ठेन ततो वैरमजायत ॥ २१ ॥ <br>
॥ रोहिताश्व उवाच ॥ ॥ <br>
कस्मान्न प्रोक्तवान्विप्रो वसिष्ठस्तु कथंचन ॥ <br>
ब्राह्मणः स परं प्रोक्तोब्रह्मादिभिरपि स्वयम्॥ २२ ॥ <br>
॥ मार्कण्डेय उवाच ॥ ॥ <br>
क्षत्रियश्च स्थितः पूर्वं विश्वामित्रो महीपतिः ॥ <br>
मृगयासु परिभ्रांतो वसिष्ठस्य तदाऽऽश्रमम्॥ <br>
प्रविष्टः क्षुत्पिपासार्त्तः स तेनाथ प्रपूजितः ॥ २३ ॥ <br>
तस्यासीन्नन्दिनीनाम धेनुः कामदुघा सदा ॥ <br>
सा सूते वाञ्छितं सद्यो यद्वसिष्ठोऽभिवाञ्छति ॥ २४ ॥ <br>
तत्प्रभावात्स भूपालः सभृत्यबलवाहनः ॥ <br>
तेन तृप्तिपरा नीतो मिष्टान्नैर्विविधैस्ततः ॥ ॥ २५ ॥ <br>
पार्थिवोऽयमिति ज्ञात्वा ह्यर्घ्याद्यैर्भोजनैः स च ॥ <br>
सोऽपि दृष्ट्वा प्रभावं तं सर्वं धेनोश्च संभवम् ॥ <br>
प्रार्थयामास तां मूल्यैर्गजवाजिसमु द्भवैः ॥ २६ ॥ <br>
न ददौ स तदा विप्रः साम्ना दानेन वा पुनः ॥ <br>
भेदेन च ततो दण्डं योजयामास वै नृपः ॥ २७ ॥ <br>
कालयामास तां धेनुं ततः कोपात्स पार्थिवः ॥ २८ ॥ <br>
साऽब्रवीन्नीयमानाऽथ वसिष्ठं किं त्वया विभो ॥ <br>
दत्ताहमस्य नृपतेर्यन्मां नयति यत्नतः ॥ २९ ॥ <br>
॥ वसिष्ठ उवाच ॥ ॥ <br>
न मया त्वं महाभागे दत्ता चास्य महीपतेः ॥ <br>
बलान्नयति यद्येष तस्माद्युक्तं समाचर ॥ ६.२१४.३० ॥ <br>
तच्छ्रुत्वा कोपसंयुक्ता नन्दिनी धेनुरुत्तमा ॥ <br>
जृंभां चकार तत्सैन्यं समुद्दिश्य नृपोद्भवम् ॥ ३१ ॥ <br>
धूमावर्तिस्ततो जाता तस्या वक्त्रात्ततः परम् ॥ <br>
ततो ज्वाला महारौद्रास्ततो योधाः सहस्रशः ॥ ३२ ॥ <br>
नानाशस्त्रधरा रौद्रा यमदूता यथा च ते ॥ <br>
पुलिन्दा बर्बराभीराः किराता यवनाः शकाः ॥ ॥ ३३ ॥ <br>
ते प्रोचुस्तां वदास्माकं कस्मात्सृष्टा वयं शुभे ॥ ३४ ॥ <br>
॥ नन्दिन्युवाच ॥ ॥ <br>
एते मां ये बलात्पापा नयंति नृपसेवकाः ॥ <br>
तान्निघ्नन्तु समादेशान्नान्यद्वांछामि किंचन ॥ ३५ ॥ <br>
ततस्तैस्तस्य तत्सैन्यं विश्वामित्रस्य सूदितम् ॥ <br>
युध्यमानं महाराज दशरात्रेण संयुगे ॥ ३६ ॥ <br>
विश्वामित्रोऽपि तद्दृष्ट्वा ब्राह्म्यं बलमनुत्तमम् ॥ <br>
प्रतिज्ञामकरोत्तत्र तारेण सुस्वरेण च ॥ ३७ ॥ <br>
अथाहं संभविष्यामि ब्राह्मणो नात्र संशयः ॥ <br>
ममापि जायते येन प्रभावश्चेदृशोऽद्भुतः ॥ ३८ ॥ <br>
तस्मात्तपः करिष्यामि यदसाध्यं सुरैरपि ॥ <br>
स्वपुत्रं स्वे पदे धृत्वा ततश्चक्रे तपो महत् ॥ ३९ ॥ <br>
ब्राह्मण्यार्थं महारौद्रं सुमहद्दुष्करं तपः ॥ <br>
ब्राह्मण्यं तेन नैवाप्तं वैलक्ष्यं परमं गतः ॥ ६.२१४.४० ॥ <br>
ततः कैलासमासाद्य देवदेवं महेश्वरम् ॥ <br>
सम्यगाराधयामास गौरीयुक्तं महेश्वरम् ॥ ४१ ॥ <br>
अहं तपः करिष्यामि ब्राह्मण्यस्य कृते प्रभो ॥ <br>
त्वदीये पर्वतश्रेष्ठे कैलासे शरणं गतः ॥ ४२ ॥ <br>
तस्माद्विघ्नस्य मे रक्षां देवदेवः प्रयच्छतु ॥ <br>
यथा नो नाशमायाति तपः सर्वं कृतं महत् ॥ ४३ ॥ <br>
॥ श्रीभगवानुवाच ॥ ॥ <br>
शुद्ध्यर्थं चैव यत्कार्यं कार्येस्मिन्नृपसत्तम ॥ <br>
विनायकसमुद्भूतां तत्त्वं पूजां समाचर ॥ ४४ ॥ <br>
येन ते जायते सिद्धिः सम्यग्ब्राह्मण्यसंभवा॥ ४५ ॥ ॥ <br>
॥ विश्वामित्र उवाच ॥ ॥ <br>
तद्वदस्व सुरश्रेष्ठ तथा तस्य करोम्यहम् ॥ <br>
पूर्वं पूजां गणेशस्य सर्वविघ्नप्रशान्तये ॥ ४६ ॥ <br>
॥ श्रीभगवानुवाच ॥ ॥ <br>
एष गौर्या पुरा कृत्वा निजांगोद्वर्तनं कृतः ॥ <br>
निर्मलेन कृतः पश्चान्नराकारश्चतुर्भुजः ॥ ४७ ॥ <br>
क्रीडार्थं मम पुत्रोऽयं बालभावः प्रकल्पितः ॥ <br>
गजवक्त्रो महाकायो लंबोदरलघूरुकः ॥ ४- ॥ <br>
ततोऽहमनया प्रोक्तः सजीवः क्रियतामयम् ॥ <br>
पुत्रको मे यथा भावी लोके पूज्य तमो विभो ॥ ४९ ॥ <br>
ततो मयापि संस्पृष्टः सृष्टिसूक्तेन पार्थिव ॥ <br>
जीवसूक्तेन सम्यक्स प्राणवान्समजायत ॥ ६.२१४.५० ॥ <br>
ततो मया प्रहृष्टेन प्रोक्ता देवी हिमाद्रिजा ॥ <br>
चतुर्थीदिवसे प्राप्ते मयाऽद्यायं विनिर्मितः ॥ ५१ ॥ <br>
पुत्रस्तव महाभागे जीवसूक्तप्रभावतः ॥ <br>
एष सर्वागणानां च मदीयानां सुरेश्वरि ॥ <br>
भविष्यति सदाऽध्यक्ष स्तस्माच्च गणनायकः ॥ ५२ ॥ <br>
पठ्यमानेन यश्चैनं जीवसूक्तेन सुन्दरि ॥ <br>
पूजयिष्यति सद्भक्त्या चतुर्थीदिवसे शुभे ॥ ५३ ॥ <br>
तस्य सर्वेषु कृत्येषु सर्वविघ्रानि कृत्स्नशः ॥ <br>
प्रयास्यंति क्षयं देवि तमः सूर्योदये यथा ॥ ५४ ॥ <br>
नमो लंबोदरायेति नमो गणविभो तथा ॥ <br>
कुठारधारिणे नित्यं तथा वाक्संगताय च ॥ ५५ ॥ <br>
नमो मोदकभक्षाय नमो दन्तैकधारिणे ॥ ५६ ॥ <br>
एभिर्मन्त्रैः समभ्यर्च्य पश्चान्मोद कजंशुभम् ॥ <br>
नैवेद्यं च प्रदातव्यं ततश्चार्घ्यं निवेदयेत् ॥ ५७ [। <br>
अहं कर्म करिष्यामि यत्किचिच्छंभुसंभवम् ॥ <br>
अविघ्नं तत्र कर्तव्यं सर्वदैव त्वया विभो ॥ ५८ ॥ <br>
ततस्तु ब्राह्मणानां च भोजनं मोदकोद्भवम् ॥ <br>
यथाशक्त्या प्रदातव्यं वित्तशाठ्यं विवर्जयेत् ॥ ५९ ॥ <br>
एवमुक्तं मया पूर्वं स्वयमेव नृपोत्तम ॥ <br>
गणनाथं समुद्दिश्य गौर्याः पुरत एव च ॥ ६.२१४.६० ॥ <br>
ततः प्रहृष्टा सा देवी वाक्यमेतदुवाच ह ॥ <br>
अद्यप्रभृति यः पुत्रं मदीयं गणनाय कम् ॥ ६१ ॥ <br>
अनेन विधिना सम्यक्चतुर्थ्यां पूजयिष्यति ॥ <br>
तस्य विघ्नानि सर्वाणि नाशं यास्यंत्यसंशयम् ॥ ६२ ॥ <br>
स्मृत्वा वा पूजयित्वा वा यः कार्याणि करिष्यति ॥ <br>
भविष्यंति न संदेहस्ततोस्याविचलानि च ॥ ६३ ॥ <br>
न सन्देहस्ततोऽस्य श्रीरचलैव भविष्यति ॥ ६४ ॥ <br>
॥ श्रीभगवानुवाच ॥ ॥ <br>
तस्मात्त्वं हि महाभाग चतुर्थ्यां सम्यगाचर ॥ <br>
विनायकोद्भवां पूजां येनाभीष्टेन युज्यसे ॥ ६५ ॥ <br>
॥ मार्कण्डेय उवाच ॥ ॥ <br>
तस्य तद्वचनं श्रुत्वा विश्वामित्रो महीपतिः ॥ <br>
गणनाथसमुद्भूतां पूजां कृत्वा यथोचिताम् ॥ ६६ ॥ <br>
तपश्चचार विपुलं सर्वविघ्नविवर्जितम् ॥ <br>
ब्राह्मण्यं च ततः प्राप्तं सर्वेषामपि दुर्लभम् ओ। ६७ ॥ <br>
तस्मात्त्वं हि महाभाग विनायकसमुद्भवाम् ॥ <br>
पूजां कुरु चतुर्थ्यां च संप्राप्तायां विशेषतः ॥ <br>
संप्राप्नोषि महाभोगान्हृदिस्थान्नात्र संशयः ॥ ६८ ॥ <br>
यो यं काममभिध्याय गणनाथं प्रपूजयेत् ॥ <br>
स तं सर्वमवाप्नोति महेश्वरवचो यथा ॥ ६९ ॥ <br>
अपुत्रो लभते पुत्रं धनहीनो महद्धनम् ॥ <br>
शत्रूञ्जयति संग्रामे स्मृत्वा तं गणनायकम् ॥ ६.२१४.७० ॥ <br>
या नारी पतिना त्यक्ता दुर्भगा च विरूपिता ॥ <br>
सा सौभाग्यमवाप्नोति गणनाथस्य पूजया ॥ ७१ ॥ <br>
य इदं पठते नित्यं शृणुयाद्वा समाहितः ॥ <br>
न विघ्नं जायते तस्य सर्वकृत्येषु सर्वदा ॥ ७२ ॥ <br>
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये विश्वामित्रोपाख्यानप्रसंगेन गणपतिपूजाविधिमाहात्म्यवर्णनंनाम चतुर्दशोत्तरद्विशततमोऽध्यायः ॥ २१४ ॥ <br>
<br>
</span>
