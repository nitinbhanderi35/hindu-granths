<span style="font-size: 14pt; line-height: 200%"><br>
ॐनमः पुरुषोत्तमाय॥<br>
॥अथ स्कान्दे महापुराणे षष्ठनागरखण्डप्रारम्भः॥<br>
॥व्यास उवाच॥<br>
स धूर्जटि जटाजूटो जायतां विजयाय वः।<br>
यत्रैकपलितभ्रांतिं करोत्यद्यापि जाह्नवी॥६.१.१॥<br>
ऋषय ऊचुः।<br>
हरस्य पूज्यते लिंगं कस्मादतन्महामते<br>
विशेषात्संपरित्यज्य शेषांगानि सुरासुरैः॥६.१.२॥<br>
तस्मादेतन्महाबाहो यथावद्वक्तुमर्हसि।<br>
सांप्रतं सूत कार्त्स्न्येन परं कौतूहलं हि नः॥६.१.३॥<br>
सूत उवाच।<br>
प्रश्नभारो महानेष यो भवद्भिरुदाहृतः।<br>
कीर्तयिष्ये तथाप्येनं नमस्कृत्य स्वयंभुवे॥६.१.४॥<br>
आनर्तविषये चास्ति वनं मुनिजनाश्रयम्।<br>
मनोज्ञं सर्वसत्त्वानां सर्वर्तुफलितद्रुमम्॥६.१.५॥<br>
तत्राश्रमपदं रम्यं सौम्यसत्त्वनिषेवितम्॥<br>
अस्ति तापससंकीर्णं वेदध्वनिविराजितम्॥६.१.६॥<br>
अब्भक्षैर्वायुभक्षैश्च शीर्णपर्णाशिभिस्तथा।<br>
दन्तोलूखलिभिर्विप्रैः सेवितं चाश्मकुट्टकैः॥६.१.७॥<br>
स्नानहोमपरैश्चैव जपस्वाध्यायतत्परैः।<br>
वानप्रस्थैस्त्रिदण्डैश्च हंसैश्चापि कुटीचरैः॥६.१.८॥<br>
स्नातकैर्यतिभिर्दान्तैस्तथा पंचाग्निसाधकैः।<br>
कस्यचित्त्वथ कालस्य भगवांस्त्रिपुरांतकः॥६.१.९॥<br>
सतीवियोगसंतप्तो भ्रममाण इतस्ततः।<br>
तस्मिन्वने समायातः सौम्यसत्त्वनिषेविते॥६.१.१०॥<br>
क्रीडंति नकुला यत्र सार्धं सर्पैःप्रहर्षिताः।<br>
पञ्चाननाश्च मातंगैर्वृषदंशास्तथाखुभिः।<br>
काकाः कौशिकसंघैश्च वैरभावविवर्जिताः॥६.१.११॥<br>
ततश्च भगवान्रुद्रो दृष्ट्वाश्रमपदं तदा।<br>
नग्नः कपालमादाय भिक्षार्थं प्रविवेश सः॥६.१.१२॥<br>
अथ तस्य समालोक्य रूपं गात्रसमुद्भवम्।<br>
अदृष्टपूर्वं तापस्यः सर्वाः कामवशं गताः॥६.१.१३॥<br>
गृहकर्म परित्यज्य गुरुशुश्रूषणानि च।<br>
मिथः संभाषणं चक्रुः स्थानेस्थाने च ताः स्थिताः॥६.१.१४॥<br>
एका सा कापि धन्या या चक्रे तस्यावगूहनम्।<br>
विश्रब्धा सर्वगात्रेषु तापसस्य महात्मनः॥६.१.१५॥<br>
तथान्याः कौतुकाविष्टा धावंत्यः सर्वतोदिशम्।<br>
दृश्यंते तं समुद्दिश्य विस्तारितविलोचनाः॥६.१.१६॥<br>
काश्चिदर्द्धानुलिप्तांग्यः काश्चिदेकांजितेक्षणाः।<br>
अर्धसंयमितैः कैशैस्तथान्यास्त्यक्तबालकाः॥६.१.१७॥<br>
एवमालोक्यमानः स कामिनीभिर्महेश्वरः।<br>
बभ्राम राजमार्गेण भिक्षां देहीति कीर्तयन्॥६.१.१८॥<br>
अथ ते मुनयो दृष्ट्वा तं तथा विगतांबरम्।<br>
कामोद्भवकरंस्त्रीणां प्रोचुः कोपारुणेक्षणाः॥६.१.१९॥<br>
यस्मात्पाप त्वयास्माकमाश्रमोऽयं विडंबितः।<br>
तस्माल्लिंगं पतत्वाशु तवैव वसुधातले॥६.१.२०॥<br>
एतस्मिन्नंतरे भूमौ लिंगं तस्य पपात तत्।<br>
भित्त्वाथ धरणीपृष्ठं पातालं प्रविवेश ह॥६.१.२१॥<br>
सोऽपि लिंगपरित्यक्तो लज्जायुक्तो महेश्वरः। <br>
गर्तां गुर्वीं समाश्रित्य भ्रूणरूपः समाविशत्॥६.१.२२॥<br>
अथ लिंगस्य पातेन त्रैलोक्यभयशंसिनः। <br>
उत्पाता दारुणास्तस्थुः सर्वत्र द्विजसत्तमाः॥६.१.२३॥<br>
शीर्यते गिरिशृङ्गाणि पतंत्युल्का दिवापि च।<br>
त्यजंति सागराः सर्वे मर्यादां च शनैः शनैः॥६.१.२४॥<br>
अथ देवगणाः सर्वे भयसंत्रस्तमानसाः।<br>
शक्रविष्णुमुखा जग्मुर्यत्र देवः पितामहः॥६.१.२५॥<br>
प्रोचुश्च प्रणताः स्तुत्वा स्तोत्रैः सुश्रुतिसंभवैः।<br>
त्रैलोक्ये सृष्टिरूपं यत्कमलासनसंस्थितम्॥६.१.२६॥<br>
किमिदं किमिदं देव वर्तते ह्यधरोत्तरम्।<br>
त्रैलोक्यं सकलं येन व्याकुलत्वमुपागतम्॥६.१.२७॥<br>
प्रलयस्येव चिह्नानि दृश्यंते पद्मसंभव।<br>
किं सांप्रतमकालेऽपि भविष्यति परिक्षयः॥६.१.२८॥<br>
सर्वेषां सुरमर्त्यानां दैत्यानां मन्त्रकोविदः।<br>
गतिर्भयार्तदेहानां सर्वलोकपितामहः॥६.१.२९॥<br>
तेषां तद्वचनं श्रुत्वा देवानां चतुराननः।<br>
उवाच सुचिरं ध्यात्वा ज्ञात्वा दिव्येन चक्षुषा॥६.१.३०॥<br>
प्रलयस्य न कालोऽयं सांप्रतं सुरसत्तमाः।<br>
शृणुध्वं यन्निमित्तोत्था महोत्पाता भवन्त्यमी॥६.१.३१॥<br>
ऋषिभिः पातितं लिंगं देवदेवस्य शूलिनः।<br>
शापेनानर्तके देशे कलत्रार्थे महात्मभिः॥६.१.३२॥<br>
तेनैतद्व्याकुलीभूतं त्रैलोक्यं सचराचरम्।<br>
तस्माद्गच्छामहे तत्र यत्र देवो महेश्वरः॥६.१.३३॥<br>
येनास्मद्वचनाच्छीघ्रं तल्लिंगं निदधाति सः।<br>
नो चेद्भविष्यति व्यक्तमकाले चापि संक्षयः।<br>
त्रैलोक्यस्यापि कृत्स्नस्य सत्यमेतन्मयोदितम्॥६.१.३४॥<br>
अथ देवगणाः सर्वे ब्रह्मविष्णुपुरःसराः।<br>
आदित्या वसवो रुद्रा विश्वेदेवास्तथाश्विनौ॥६.१.३५॥<br>
प्रजग्मुस्त्वरितास्तत्र यत्र देवो महेश्वरः।<br>
गर्तामध्यगतः सुप्तो लज्जया परया वृतः॥६.१.३६॥<br>
देवा ऊचुः।<br>
नमस्ते देवदेवेश भक्तानामभयप्रद।<br>
नमस्ते जगदाधार शशिराजितशेखर॥६.१.३७॥<br>
त्वं यज्ञस्त्वं वषट्कारस्त्वमापस्त्वं मही विभो।<br>
त्वया सृष्टमिदं सर्वं त्रैलोक्यं सचराचरम्॥६.१.३८॥<br>
त्वं पासि च सुरश्रेष्ठ तथा नाशं नयिष्यसि।<br>
त्वं विष्णुस्त्वं चतुर्वक्त्रस्त्वं चंद्रस्त्वं दिवाकरः॥६.१.३९॥<br>
त्वया विना महादेव न किंचिदिह विद्यते।<br>
अपि कृत्वा महत्पापं नरो देव धरातले॥६.१.४०॥<br>
तव नामापि संकीर्त्य प्रयाति त्रिदिवालयम्।<br>
महादेव महादेव महादेवेति कीर्तनात्॥६.१.४१॥<br>
कोटयो ब्रह्महत्यानामगम्यागमकोटयः।<br>
सद्यः प्रलयमायांति महादेवेति कीर्तनात्॥६.१.४२॥<br>
विप्रो यथा मनुष्याणां नदीनां वा महार्णवः।<br>
तथा त्वं सर्वदेवानामाधिपत्ये व्यवस्थितः॥६.१.४३॥<br>
नक्षत्राणां यथा चंद्रः प्रदीप्तानां दिवाकरः। <br>
तथा त्वं सर्वदेवानामाधिपत्ये व्यवस्थितः॥६.१.४४॥<br>
धातूनां कांचनं यद्वद्गंधर्वाणां च नारदः।<br>
तथा त्वं सर्वदेवानामाधिपत्ये व्यवस्थितः॥६.१.४५॥<br>
ओषधीनां यथा सस्यं नगानां हेमपर्वतः।<br>
तथा त्वं सर्वदेवानामाधिपत्ये व्यवस्थितः॥६.१.४६॥<br>
तस्मात्कुरु प्रसादं नः सर्वेषां च नृणां विभो।<br>
संधारय पुनर्लिंगं स्वकीयं सुरसत्तम॥६.१.४७॥<br>
नोचेज्जगत्त्रयं देव नूनं नाशममुपेष्यति।<br>
यद्येतद्भूतले लिङ्गं पतति स्थास्यति प्रभो॥६.१.४८॥<br>
सूत उवाच।<br>
तेषां तद्वचनं श्रुत्वा भगवान्बृषभध्वजः।<br>
प्रोवाच प्रणतान्सर्वांस्तान्देवान्व्रीडयान्वितः॥६.१.४९॥<br>
मया सतीवियोगार्तियुक्तेन सुरसत्तम।<br>
लिंगमेतत्परित्यक्तं शापव्याजाद्द्विजन्मनाम्॥६.१.५०॥<br>
कोऽलं पातयितुं लिंगं ममैतद्भुवनत्रये। <br>
देवो वा ब्राह्मणो वापि वेत्थ यूयमपि स्फुटम्॥६.१.५१॥<br>
तस्मान्नैव धरिष्यामि लिंगमेतद्धरातलात्।<br>
किमनेन करिष्यामि भार्यया परिवर्जितः॥६.१.५२॥<br>
देवा ऊचुः।<br>
तव कांता सती नाम या मृता प्राक्सुरोत्तम।<br>
सा जाता मेनकागर्भे गौरी नाम हिमाचलात्॥६.१.५३॥<br>
भविष्यति पुनर्भार्या तवैव त्रिपुरांतक।<br>
तस्माल्लिंगं समादाय कुरु क्षेमं दिवौकसाम्॥६.१.५४॥<br>
देवदेव उवाच।<br>
अद्यप्रभृति मे लिंगं यदि देवा द्विजातयः।<br>
पूजयंति प्रयत्नेन तर्हीदं धारयाम्यहम्॥६.१.५५॥<br>
ब्रह्मोवाच।<br>
अहं तव स्वयं लिंगं पूजयिष्यामि शंकर।<br>
तथान्ये विबुधाः सर्वे किं पुनर्भुवि मानवाः॥६.१.५६॥<br>
ततः प्रविश्य पातालं देवैः सार्धं पितामहः।<br>
स्वयमेवाकरोत्पूजां तस्य लिंगस्य भक्तितः॥६.१.५७॥<br>
तस्मादनंतरं विष्णुः श्रद्धापूतेन चेतसा।<br>
तथान्ये विबुधाः सर्वे शक्राद्याः श्रद्धयान्विताः॥६.१.५८॥<br>
ततस्तुष्टो महादेवः पितामहमिदं वचः।<br>
प्रोवाच वासुदेवं च विनयावनतं स्थितम्॥६.१.५९॥<br>
भवद्भ्यां परितुष्टोऽस्मि तस्मान्मत्तः प्रगृह्यताम्।<br>
वरमिष्टं महाभागौ यद्यपि स्यात्सुदुर्लभम्॥६.१.६०॥<br>
तावूचतुः।<br>
यदि तुष्टोसि देवेश त्रिभागेन समाश्रयम्।<br>
आवाभ्यां देहि लिंगेन येनैकत्राश्रयो भवेत्॥६.१.६१॥<br>
सूत उवाच।<br>
स तथेति प्रतिज्ञाय लिंगमादाय च प्रभुः।<br>
स्थाने नियोजयामास सर्वदेवाधिपूजितम्॥६.१.६२॥<br>
ततो हाटकमादाय तदाकारं पितामहः।<br>
कृत्वा लिंगं स्वयं तत्र स्थापयामास हर्षितः॥६.१.६३॥<br>
प्रोवाच चाथ भो विप्राः साधुनादेन नादयन्।<br>
लोकत्रयं समस्तानां शृण्वतां त्रिदिवौकसाम्॥६.१.६४॥<br>
मया ह्याद्यं त्विदं लिंगं हाटकेन विनिर्मितम्।<br>
ख्यातिं यास्यति सर्वत्र पाताले हाटकेश्वरम्॥६.१.६५॥<br>
तथान्ये मनुजा ये च हाटकादीनि भक्तितः।<br>
मणिमुक्तासुरत्नैश्च कृत्वा लिंगानि कृत्स्नशः॥६.१.६६॥<br>
त्रिकालं पूजयिष्यंति ते यास्यंति परां गतिम्।<br>
मृन्मयं संपरित्यज्य नीचधातुमयं तथा॥६.१.६७॥<br>
एवमुक्त्वा चतुर्वक्त्रः सह सर्वैर्दिवालयैः।<br>
जगाम त्रिदिवं सोऽपि कैलासं शशिशेखरः॥६.१.६८॥<br>
एतस्मात्कारणाल्लिंगं पूज्यतेऽत्र सुरासुरैः।<br>
हरस्य चोत्तमांगानि परित्यज्य विशेषतः॥६.१.६९॥<br>
ततः प्रभृति तल्लिंगं स्वयं ब्रह्मा व्यवस्थितः।<br>
भगवान्वासुदेवश्च तेन पूज्यं शिवं हि तत्॥६.१.७०॥<br>
यस्तु पूजयते नित्यं श्रद्धायुक्तेन चेतसा।<br>
त्र्यंबकाच्युतब्रह्माद्यास्तेन स्युः पूजितास्त्रयः॥६.१.७१॥<br>
तस्मात्सर्वप्रयत्नेन शिवलिंगं प्रपूजयेत्।<br>
स्पर्शयेदीक्षयेन्नित्यं कीर्तयेच्च द्विजोत्तमाः॥६.१.७२॥<br>
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये लिंगोत्पत्तिवर्णनं नाम प्रथमोऽध्यायः॥१॥<br>
<br>
</span>
