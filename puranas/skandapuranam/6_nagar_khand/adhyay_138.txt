<span style="font-size: 14pt; line-height: 200%">॥ ॥ ऋषय ऊचुः ॥ ॥ <br>
किं कृतं धर्मराजेन तपोध्यानादिकं च यत्॥ <br>
मांडव्यशापनाशाय तदस्माकं प्रकीर्तय ॥ १ ॥ <br>
॥ सूत उवाच ॥ ॥ <br>
मांडव्य शापमासाद्य धर्मराजः सुदुःखितः ॥ <br>
तपस्तेपे द्विजश्रेष्ठास्तस्मिन्क्षेत्रे व्यवस्थितः ॥ २ ॥ <br>
प्रासादं देवदेवस्य संविधाय कपर्दिनः ॥ <br>
अव्यग्रं पूजयामास पुष्पधूपानुलेपनैः ॥ ३ ॥ <br>
ततः कालेन महता तुष्टस्तस्य महेश्वरः ॥ <br>
प्रोवाच वरदोऽस्मीति प्रार्थयस्व यदीप्सितम् ॥ ४ ॥ <br>
॥ धर्मराज उवाच ॥ ॥ <br>
अहं देव पुरा शप्तो मांडव्येन महात्मना ॥ <br>
स्वधर्मे वर्तमानोऽपि सर्वदोषविवर्जितः ॥ ५ ॥ <br>
कुपितेन च तेनोक्तं शूद्रयोनौ भविष्यसि ॥ ६ ॥ <br>
तत्रापि च महद्दुःखं ज्ञातिनाशसमुद्रवम् ॥ <br>
मच्छापजनितं सद्यो जातिजं समवाप्स्यसि ॥ ७ ॥ <br>
तस्मात्त्राहि सुरश्रेष्ठ तस्या योनेः सकाशतः ॥ <br>
कथं चैतद्विधो भूत्वा तस्यां जन्म करोम्यहम् ॥८॥ <br>
तत्रापि च महदुःखं ज्ञातिनाशसमुद्भवम् ॥<br>
एतदर्थे सुरश्रेष्ठ मया चाराधितो भवान् ॥९॥ ॥ <br>
॥ श्रीभगवानुवाच ॥ ॥ <br>
न तस्य सन्मुनेर्वाक्यं शक्यते कर्तुमन्यथा ॥ <br>
तस्माच्छूद्रोऽपि भूत्वा त्वं न संतानमवाप्स्यसि ॥ ६.१३८.१० ॥ <br>
ज्ञातिक्षयं प्रदृष्ट्वापि नैव दुःखमवाप्स्यसि ॥ <br>
यतो निषिध्यमानापि न करिष्यंति ते वचः ॥ ११ ॥ <br>
एतस्मात्कारणाच्चित्ते न ते दुःखं भविष्यति ॥ <br>
ज्ञातिजं धर्मराजैतत्सत्यमेव मयोदितम् ॥ १२ ॥ <br>
स्थित्वा वर्षशतं प्राज्ञ त्वं शूद्रो धर्मवत्सलः ॥ <br>
उपदेशान्बहून्दत्त्वा ज्ञातिभ्यो हितकाम्यया ॥ <br>
अपि श्रद्धा विहीनेषु पापात्मसु सदैव हि ॥ १३ ॥ <br>
ततो वर्षशते पूर्णे ब्रह्मद्वारेण केवलम् ॥ <br>
आत्मानं सम्यगुत्सृज्य मोक्षमेव प्रयास्यसि ॥ १४ ॥ <br>
एवमुक्त्वा स भगवान्गतश्चादर्शनं ततः ॥ <br>
धर्मराजोऽपि तं शापं भेजे मांडव्यसंभवम् ॥ १५ ॥ <br>
तदा विदुररूपेण ह्यवतीर्य धरातले ॥ <br>
मांडव्यस्य वचः सत्यं स चकार महामतिः ॥ १६ ॥ <br>
जातो भगवता साक्षाद्व्यासेनामिततेजसा ॥ <br>
पाराशर्येण विप्रेण दासीगर्भसमुद्भवः ॥ १७ ॥ <br>
एतद्वः सर्वमाख्यातं धर्मराजसमुद्भवम् ॥ <br>
आख्यानं यदहं पृष्टः सर्वपातकनाशनम् ॥ १८ ॥ <br>
इति श्रीस्कांदे महापुराण एकाशीतिसाहरस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये  धर्मराजेश्वरोत्पत्तिवर्णनंनामाष्टात्रिंशदुत्तरशततमोअध्यायः ॥ १३८॥ <br>
<br>
<br>
</span>
