<span style="font-size: 14pt; line-height: 200%">॥ ऋषय ऊचुः ॥ ॥ <br>
सूत सूत महाभाग श्रोतुमिच्छामहे वयम् ॥ <br>
चातुर्मास्यव्रतानां हि त्वत्तो माहात्म्यविस्तरम् ॥१॥ <br>
तदस्माकं महाभाग कृपां कृत्वाऽधुना वद ॥ <br>
त्वद्वचोऽमृतपानेन भूयः श्रद्धाभिवर्धते ॥२॥ <br>
॥ सूत उवाच ॥ ॥ <br>
शृणुध्वं मुनयः सर्वे चातुर्मास्यव्रतोद्भवम् ॥ <br>
माहात्म्यं विस्तरेणैव कथयिष्यामि वोऽग्रतः ॥३॥ <br>
पुरा ब्रह्ममुखाच्छ्रुत्वा नानाव्रतविधानकम्॥ <br>
नारदः परिपप्रच्छ भूयो ब्रह्माणमादरात् ॥४॥ <br>
॥नारद उवाच ॥ ॥ <br>
देवदेव महाभाग व्रतानि सुबहून्यपि ॥ <br>
श्रुतानि त्वन्मुखाद्ब्रह्मन्न तृप्तिमधिगच्छति ॥ ५ ॥ <br>
अधुना श्रोतुमिच्छामि चातुर्मास्यव्रतं शुभम्॥ ६ । ॥ <br>
॥ ब्रह्मोवाच ॥ ॥ <br>
शृणु देवमुने मत्तश्चातुर्मास्यव्रतं शुभम् ॥ <br>
यच्छ्रुत्वा भारते खंडे नृणां मुक्तिर्न दुर्लभा ॥ ७ ॥ <br>
मुक्तिप्रदोऽयं भगवान्संसारोत्तारकारणम् ॥ <br>
यस्य स्मरणमात्रेण सर्वपापैः प्रमुच्यते ॥ ८ ॥ <br>
मानुष्ये दुर्लभं लोके तत्राऽपि च कुलीनता ॥ <br>
तत्रापि सदयत्वं च तत्र सत्संगमः शुभः ॥ ९ ॥ <br>
सत्संगमो न यत्रास्ति विष्णुभक्तिर्व्रतानि च ॥ <br>
चातुर्मास्ये विशेषेण विष्णुव्रतकरः शुभः ॥ ६.२३३.१० ॥ <br>
चातुर्मास्येऽव्रती यस्तु तस्य पुण्यं निरर्थकम् ॥ <br>
सर्वतीर्थानि दानानि पुण्यान्यायतनानि च ॥ ११ ॥ <br>
विष्णुमाश्रित्य तिष्ठंति चातुर्मास्ये समागते ॥ <br>
सुपुष्टेनापि देहेन जीवितं तस्य शोभनम् ॥ १२ ॥ <br>
चातुर्मास्ये समायाते हरिं यः प्रणमेद्बुधः ॥ <br>
कृतार्थास्तस्य विबुधा यावज्जीवं वरप्रदाः ॥ १३ ॥ <br>
संप्राप्य मानुषं जन्म चातुर्मास्यपराङ्मुखः ॥ <br>
तस्य पापशतान्याहुर्देहस्थानि न संशयः ॥ १४ ॥ <br>
मानुष्यं दुर्लभं लोके हरिभक्तिश्च दुर्लभा ॥ <br>
चातुर्मास्ये विशेषेण सुप्ते देवे जनार्दने ॥ १५ ॥ <br>
चातुर्मास्ये नरः स्नानं प्रातरेव समाचरेत् ॥ <br>
सर्वक्रतुफलं प्राप्य देववद्दिवि मोदते ॥ १६ ॥ <br>
चातुर्मास्ये तु यः स्नानं कुर्यात्सिद्धिमवाप्नुयात् ॥ <br>
तथा निर्झरणे स्नाति तडागे कूपिकासु च ॥ १७ ॥ <br>
तस्य पापसहस्राणि विलयं यांति तत्क्षणात् ॥ <br>
पुष्करे च प्रयागे वा यत्र क्वापि महाजले ॥ <br>
चातुर्मास्येषु यः स्नाति पुण्यसंख्या न विद्यते ॥ १८ ॥ <br>
रेवायां भास्करक्षेत्रे प्राच्यां सागरसंगमे ॥ <br>
एकाहमपि यः स्नातश्चातुर्मास्ये न दोषभाक् ॥ १९ ॥ <br>
दिनत्रयं च यः स्नाति नर्मदायां समाहितः ॥ <br>
सुप्ते देवे जगन्नाथे पापं याति सहस्रधा ॥ ६.२३३.२० ॥ <br>
पक्षमेकं तु यः स्नाति गोदावर्यां दिनोदये ॥ <br>
स भित्त्वा कर्मजं देहं याति विष्णोः सलोकताम् ॥ २१ ॥ <br>
तिलोदकेन यः स्नाति तथा चैवामलोदकैः ॥ <br>
बिल्वपत्रोदकैश्चैव चातुर्मास्ये न दोषभाक् ॥ २२ ॥ <br>
गंगां स्मरति यो नित्यमुदपात्रसमीपतः ॥ <br>
तद्गांगेयं जलं जातं तेन स्नानं समाचरेत् ॥ २३ ॥ <br>
गंगाऽपि देवदेवस्य चरणांगुष्ठवाहिनी ॥ <br>
पापघ्नी सा सदा प्रोक्ता चातुर्मास्ये विशेषतः ॥ २४ ॥ <br>
यतः पापसहस्राणि विष्णुर्दहति संस्मृतः ॥ <br>
तस्मात्पादोदकं शीर्षे चातुर्मास्ये धृतं शिवम् ॥२५॥ <br>
चातुर्मास्ये जलगतो देवो नारायणो भवेत् ॥<br>
सर्वतीर्थाधिकं स्नानं विष्णुतेजोंशसंगतम्॥२६॥ <br>
स्नानं दशविधं कार्यं विष्णुनाम महाफलम् ॥ <br>
सुप्ते देवे विशेषेण नरो देवत्वमाप्नुयात् ॥२७॥ <br>
विना स्नानं तु यत्कर्म पुण्यकार्यमयं शुभम् ॥ <br>
क्रियते निष्फलं ब्रह्मंस्तत्प्रगृह्णंति राक्षसाः ॥२८॥ <br>
स्नानेन सत्यमाप्नोति स्नानं धर्मः सनातनः ॥ <br>
धर्मान्मोक्षफलं प्राप्य पुनर्नैवावसीदति॥२९॥ <br>
ये चाध्यात्मविदः पुण्या ये च वेदांगपारगाः ॥ <br>
सर्वदानप्रदा ये च तेषां स्नानेन शुद्धता ॥६.२३३.३॥। <br>
कृतस्नानस्य च हरिर्देहमाश्रित्य तिष्ठति ॥<br>
सर्वक्रियाकलापेषु संपूर्ण फलदो भवेत् ॥ ३१ ॥ <br>
सर्वपापविनाशाय देवता तोषणाय च ॥ <br>
चातुर्मास्ये जलस्नानं सर्वपापक्षयावहम् ॥ ३२ ॥ <br>
निशायां चैव न स्नायात्संध्यायां ग्रहणं विना ॥ <br>
उष्णोदकेन न स्नानं रात्रौ शुद्धिर्न जायते ॥ ३३ ॥ <br>
भानुसंदर्शनाच्छुद्धिर्विहिता सर्वकर्मसु ॥ <br>
चातुर्मास्ये विशेषेण जलशुद्धिस्तु भाविनी ॥ ३४ ॥ <br>
अशक्त्या तु शरीरस्य भस्मस्नानेन शुध्यति ॥ <br>
मंत्रस्नानेन विप्रेंद्र विष्णुपादोदकेन वा ॥ ३५८ ॥ <br>
नारायणाग्रतः स्नानं क्षेत्र तीर्थनदीषु च ॥ <br>
यः करोति विशुद्धात्मा चातुर्मास्ये विशेषतः ॥ ३६ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने चातुर्मास्यमाहात्म्ये ब्रह्मनारदसंवादे गंगोदकस्नानफलमाहात्म्यवर्णनंनाम त्रयस्त्रिंशदुत्तरद्विशततमोऽध्यायः॥२३३॥॥ ॥ <br>
<br>
</span>
