<span style="font-size: 14pt; line-height: 200%">॥ ऋषय ऊचुः ॥ ॥ <br>
यास्त्वया देवताः प्रोक्ताश्चतस्रः सूतनंदन ॥ <br>
चमत्कारी महित्था च महालक्ष्मीस्तथाऽपरा ॥ १ ॥ <br>
अंबावृद्धा चतुर्थी च तासां तिस्रः प्रकीर्तिताः॥ <br>
विस्तरेण चतुर्थी च अंबावृद्धा न कीर्तिता ॥ २ ॥ <br>
एतस्याः सर्वमाचक्ष्व प्रभावं सूतसंभव ॥ <br>
केनैषा निर्मिता यात्रा सर्वं विस्तरतो वद ॥ ३ ॥ <br>
॥ सूत उवाच ॥ ॥ <br>
एषा तपोमयी शक्तिरम्बावृद्धा सुरेश्वरी ॥ <br>
यथात्र संस्थिता पूर्वं तत्सर्वं श्रूयतां मम ॥ ४ ॥ <br>
चमत्कारमहीपेन पुरमेतद्यदा कृतम्॥ <br>
तदा तद्रक्षणार्थाय निर्मिता भावितात्मना ॥ <br>
चतस्रो देवता ह्येताः संमतेन द्विजन्मनाम् ॥ ५ ॥ <br>
अथ तस्य महीपस्य अंबानामाभवत्सुता ॥ <br>
तथान्या वृद्धसंज्ञा च रूपौदार्यगुणान्विते ॥ ६ ॥ <br>
उभे ते काशिराजेन परिणीते द्विजोत्तमाः ॥ <br>
गृह्योक्तेन विधानेन देवविप्राग्निसंनिधौ ॥ ७ ॥ <br>
कस्यचित्त्वथ कालस्य काशिराजस्य भूपतेः ॥ <br>
तैः कालयवनैः सार्धमभवत्संगरो महान् ॥ ८ ॥ <br>
अथ तैर्निहतः संख्ये सभृत्यबलवाहनः ॥ <br>
हरलब्धवरै रौद्रैः काशिराजः प्रतापवान् ॥ ९ ॥ <br>
अथांबा चैव वृद्धा च वैधव्यं प्राप्य दुःखदम् ॥ <br>
हाटकेश्वरजं क्षेत्रं गत्वा ते वांछितप्रदम् ॥ ६.८८.१० ॥ <br>
देव्या आराधने यत्नं कृतवत्यौ ततः परम् ॥ <br>
नाशार्थं पतिशत्रूणां धृतवत्यौ शुभव्रतम् ॥ ११ ॥ <br>
यावद्वर्षशतं साग्रं न च तुष्टा सुरेश्वरी ॥ <br>
ततो वैराग्यमासाद्य वांछंत्यौ स्वतनुक्षयम् ॥ १२ ॥ <br>
मंत्रैराथर्वणैर्विप्राः क्षुरिकासूक्तसंभवैः ॥ <br>
छित्त्वाच्छित्त्वा स्वमांसानि मंत्रपूतानि भक्तितः ॥ १३ ॥ <br>
कृतवत्यौ ततो होमं सुसमिद्धे हुताशने ॥ <br>
अग्निकुण्डात्ततस्तस्माश्चतुर्हस्ता शुभानना ॥ १४ ॥ <br>
श्वेतवस्त्रा विनिष्क्रांता नारी बालार्कसव्रिभा ॥ <br>
तथान्या च सुनेत्रास्या तप्तहाटकसन्निभा । १५ ॥ <br>
तस्मात्कुण्डाद्विनिष्क्रांता धृतखड्गा भयावहा ॥ <br>
साऽपरापि तथारूपा शक्तिः परमदारुणा ॥ १६ ॥ <br>
प्रोचतुस्ते वरं हृत्स्थं प्रार्थ्यतामिति दुर्लभम् ॥ ॥ १७ ॥ <br>
॥ ते ऊचतुः ॥ ॥ <br>
अस्माकं दयितो भर्त्ता काशिराजः प्रतापवान् ॥ <br>
निहतः संगरे क्रुद्धैर्यवनैः कालपूर्वकैः ॥ १८ ॥ <br>
युष्मदीय प्रसादेन यथा तेषां परिक्षयः ॥ <br>
सञ्जायते महादेव्यौ तथा कार्यमसंशयम् ॥ १९ ॥ <br>
स्थातव्यं च तथात्रैव उभाभ्यामपि सादरम् ॥ <br>
स्वपुरस्य प्ररक्षार्थमेतत्कृत्यं मतं हि नौ ॥ ६.८८.२० ॥ <br>
तयोस्तद्वचनं श्रुत्वा उभे ते देवते ततः॥ <br>
संप्रोच्य बाढमित्येवं तस्मिन्कुण्डे व्यवस्थिते ॥ २१ ॥ <br>
एतस्मिन्नंतरे तस्मात्कुण्डाच्छतसहस्रशः ॥ <br>
निष्क्रांताः संख्यया हीना मातरो नैकरूपिकाः ॥ २२ ॥ <br>
एका गजमुखी तत्र तथान्या तुरगानना ॥ <br>
सारमेय मुखाश्चान्याः पक्षिच्छागमुखाः पराः ॥ २३ ॥ <br>
तिर्यञ्च वपुषश्चान्या वक्त्रैर्मानुषसंभवैः ॥ <br>
त्रिशीर्षाः पञ्चशीर्षाश्च दशशीर्षास्तथा पराः ॥ २४ ॥ <br>
गुह्य स्थानस्थितैर्वक्त्रैरेकाश्चान्या हृदिस्थितैः ॥ <br>
पार्श्वसंस्थैः स्थिताश्चान्या अन्याः पृष्ठिगतैर्मुखैः ॥ २५ ॥ <br>
एकहस्ता द्विहस्ताश्च पञ्चहस्तास्तथापराः ॥ <br>
अन्या विंशतिहस्ताश्च विहस्ताश्च तथापराः ॥ २६ ॥ <br>
बहुपादा विपादाश्च एकपादास्तथापराः ॥ <br>
तथान्याश्चार्धपादाश्च अधोवक्त्रा विभीषणाः ॥ ॥ २७ ॥ <br>
एकनेत्रा द्विनेत्राश्च त्रिनेत्राश्च तथापराः ॥ <br>
काश्चिद्गजसमारूढा हयारूढास्तथापराः ॥ २८ ॥ <br>
वृषवानरसिंहाजव्याघ्रसर्पास्थिताः पराः ॥ <br>
गोधाश्वरासभारूढास्तथा च विहगाश्रिताः ॥ २९ ॥ <br>
कूर्मकुक्कुटसर्पादिसमारूढाः सहस्रशः ॥ <br>
प्रकुर्वंत्यो रुदन्त्यश्च गायन्त्यश्च तथा पराः ॥ <br>
नृत्यंत्यश्च हसंत्यश्च क्रीडासक्ताः परस्परम् ॥ ६.८८.३० ॥ <br>
ऊर्ध्वकेशा विकेशाश्च गात्रकेशाश्च भूरिशः ॥ <br>
लंबकेशा विकेशाश्च वाजिकेशास्तथैव च ॥३॥। <br>
ह्रस्वदन्त्यो विदंत्यश्च दीर्घदन्त्यो विभीषणाः ॥ <br>
गजदंत्यस्तथैवान्या लोहदंत्योभयावहाः ॥ ३२ ॥ <br>
लंबकर्ण्यो विकर्ण्यश्च शूर्पकर्ण्यस्तथा पराः ॥ <br>
शंकुकर्ण्यः कुकर्ण्यश्च बहुकर्ण्यः सुकर्णिकाः ॥ ३३ ॥ <br>
एकवस्त्रा विवस्त्राश्च बहुवस्त्रास्तथा पराः ॥ <br>
चर्मप्रावरणाश्चैव कथाप्रावरणान्विताः ॥ ३४ ॥ <br>
खङ्गहस्ताः शराहस्ताः कुंतहस्ताश्च भीषणाः ॥ <br>
पाशहस्तास्तथैवान्याः प्रासचापकराः पराः ॥ <br>
शूलमुद्गरहस्ताश्च भुशुंडिकरभूषिताः ॥ ३५ ॥ <br>
अथ ताभ्यां तथाऽऽकर्ण्य ताः सर्वा हर्षसंयुताः ॥ <br>
प्रस्थितास्तत्र ता यत्र ते कालयवनाः स्थिताः ॥३६॥ <br>
ततस्ते तत्समालोक्य बलं देवीसमुद्रवम् ॥<br>
रौद्र रूपधरं तीव्रं विकृतं विकृतैर्मुखैः ॥३७॥ <br>
विषण्णवदनाः सर्वे भयभीता समंततः ॥ <br>
धावतो भक्षितास्ताभिर्देवताभिः सुनिर्दयम् ॥ ३८ ॥ <br>
बालवृद्धसमोपेतं तेषां राष्ट्रं दुरात्मनाम् ॥ <br>
स्त्रीभिश्च सहितं ताभिर्देवताभिः प्रभक्षितम् ॥३९॥ <br>
एवं निर्वास्य तद्राष्ट्रं सर्वास्ता हर्षसंयुताः ॥ <br>
भूय एव निजं स्थानं संप्राप्ता द्विजसत्तमाः ॥ ६.८८.४० ॥ <br>
ततः प्रोचुः प्रणम्योच्चैस्ताभ्यां विनयपूर्वकम् ॥ <br>
हतास्ते यवनाः कृष्णाः सपुत्रपशुबांधवाः ॥४॥। <br>
उद्वासितस्तथा सर्वो देशस्तेषां स वै महान् ॥ <br>
सांप्रतं दीयतां कश्चिदाहारस्तृप्तिहेतवे ॥ <br>
निवासाय ततः स्थानं किंचिच्चावेद्यतां हि नः ॥ ४२ ॥ <br>
॥ देव्यावूचतुः॥ ॥ <br>
मर्त्यलोकेऽत्र या नार्यो गर्भवत्यः स्वपंति च ॥ <br>
संध्याकालप्रकाशे च तासां गर्भोऽस्तु वो द्रुतम् ॥ ४३ ॥ <br>
रुदंत्यो या विनिर्यांति चत्वरेषु त्रिकेषु च ॥ <br>
तासां गर्भस्तु युष्माकं संप्रदत्तः प्रभुज्यताम् ॥ ४४ ॥ <br>
उच्छिष्टा याः प्रसर्पंति रमन्ते च स्वपंति च ॥ <br>
तासां गर्भः समस्तानां युष्माकं भोज नाय वै ॥ ४५ ॥ <br>
सूतिकाभवने यस्मिन्नुच्छिष्टं चोपजायते ॥ <br>
स बालकस्तु युष्माकं भोजनाय प्रकल्पितः ॥ ४६ ॥ <br>
न षष्ठीजागरो यस्य बालकस्य भविष्यति ॥ <br>
स भविष्यति भोज्याय युष्माकं नात्र संशयः ॥ ४७ ॥ <br>
नाशं यास्यति वा यत्र पावकः सूतिकागृहे ॥ <br>
स भविष्यति भोज्याय युष्माकं बालरूपधृक् ॥ ४८ ॥ <br>
मांगल्यैः संपरित्यक्तं यद्भवेत्सूतिकागृहम् ॥ <br>
तस्मिन्यस्तिष्ठते बालः स युष्माकं प्रकल्पितः ॥४९॥ <br>
संध्यायां बालका ये वा स्वपंत्याकाशदेशगाः॥ <br>
ते सर्वे भोजनार्थाय युष्माकं संनिवेदिताः ॥ ६.८८.५० ॥ <br>
यस्य जन्मदिने प्राप्ते वर्षांते क्रियते न च ॥ <br>
मांगल्यं तस्य यद्गात्रं तद्युष्माकं प्रकल्पितम् ॥ ५१ ॥ <br>
तैलाभ्यंगं नरः कृत्वा यश्च स्नानं करोति न ॥ <br>
स दत्तो भोजनार्थाय युष्माकं नात्र संशयः ॥ ५२ ॥ <br>
उच्छिष्टो यः पुमांस्तिष्ठेद्यो वा चत्वरमध्यगः॥ <br>
भक्षणीयः स सर्वाभिर्निर्विकल्पेन चेतसा ॥५३ ॥ <br>
रजस्वलां व्रजेद्यो वा पुरुषः काममोहितः॥<br>
नग्नः शेते तथा स्नाति भक्षणीयः स सत्वरम् ॥ ५४ ॥ <br>
दक्षिणाभिमुखो रात्रौ यश्च स्नाति विमूढधीः ॥ <br>
शेते च शयने सोऽपि भक्षणीयश्च सत्वरम् ॥५५॥ <br>
उदङ्मुखश्च यो रात्रौ दिवा वा दक्षिणामुखः ॥ <br>
मूत्रोत्सर्गं पुरीष वा प्रकुर्याद्भक्ष्य एव सः ॥ ५६ ॥ <br>
यः कुर्याद्रजनीवक्त्रे दधिसक्तुप्रभक्षणम् ॥ <br>
अंत्यजाभिगमं चाथ भक्षणीयो द्रुतं हि सः ॥ ५७ ॥ <br>
॥ सूत उवाच ॥ ॥ <br>
एवं ताभ्यां तदा प्रोक्ता देवतास्ताः समंततः ॥ <br>
परिवार्य तदा तस्थुः संप्रहृष्टेन चेतसा ॥ ५८ ॥ <br>
एतस्मिन्नंतरे राजा चमत्कारः प्रतापवान् ॥ <br>
प्रासादं निर्ममे ताभ्यां कैलासशिखरोपमम् ॥ ५९ ॥ <br>
ततः प्रभृति ते ख्याते क्षेत्रे तत्र महोदये ॥ <br>
अंबावृद्धाभिधाने च पुररक्षापरे सदा ॥ ६.८८.६० ॥ <br>
यः पुमान्प्रातरुत्थाय ताभ्यां पश्यति चाननम् ॥ <br>
तस्य संवत्सरंयावन्न च च्छिद्रं प्रजायते ॥ ६१ ॥ <br>
वृद्ध्यादौ वाथ चांते वा ताभ्यां पूजां करोति यः ॥ <br>
न तस्य जायते च्छिद्रं कथंचिदपि भूतले ॥ ६२ ॥ <br>
यात्राकाले पुमान्यश्च ताभ्यां पूजां समाचरेत् ॥ <br>
स वांछितफलं प्राप्य शीघ्रं स्वगृहमाप्नुयात् ॥ ६३ ॥ <br>
सदाष्टम्यां चतुर्दश्यां यस्ताभ्यां बलिमाहरेत् ॥ <br>
स कामानाप्नुयादिष्टानिह प्रेत्य च सद्गतिम् ॥ ६४ ॥ <br>
यो महानवमीसंज्ञे दिवसे श्रद्धयान्वितः ॥ <br>
ताभ्यां समाचरेत्पूजां स सदा स्यादकण्टकी ॥ ॥ ६५ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्येंऽबावृद्धामाहात्म्यवर्णनंनामाष्टाशीतितमोऽध्यायः ॥ ८८ ॥ <br>
<br>
</span>
