<span style="font-size: 14pt; line-height: 175%">॥ सूत उवाच ॥ ॥ <br>
एवं तस्मिन्गते भूपे ह्यजापाले रसातलम् ॥ <br>
तत्पुत्रश्चाभवद्राजा मंत्रिभिस्तु पुरस्कृतः ॥ १ ॥ <br>
यो नित्यमगमत्स्वर्गे वासवं रमते सदा ॥ <br>
शनैश्चरो जितो येन रोहिणीं परिभेदयन् ॥ २ ॥ <br>
गृहे यस्य स्वयं विष्णुर्भूत्वा चैव चतुर्विधः ॥ <br>
रावणस्य विनाशार्थं जन्म चक्रे प्रहर्षितः ॥ ३ ॥ <br>
तेनागत्यात्र सत्क्षेत्रे तोषितो मधुसूदनः ॥ <br>
प्रासादं शोभनं कृत्वा ततश्चैव प्रतिष्ठितः ॥ ४ ॥<br>
तस्यापि विश्रुता वापी स्वयं तेन विनिर्मिता ॥ <br>
राजवापीति लोकेऽस्मिन्विख्यातिं परमां गता ॥ ५ ॥ <br>
तस्यां यः कुरुते श्राद्धं संप्राप्ते पञ्चमीदिने ॥ <br>
प्रेतपक्षे विशेषेण स नरः स्यात्सतां प्रियः ॥ ६ ॥ <br>
॥ ऋषय ऊचुः ॥ ॥ <br>
कथं तेन जितः सौरी रोहिणीशकटं च यत् ॥ <br>
भिंदानस्तोषितस्तेन कथं नारायणो वद ॥ ७ ॥ <br>
॥ । सूत उवाच ॥ ॥ <br>
तस्मिञ्छासति धर्मज्ञे स्वधर्मेण वसुन्धराम्॥ <br>
अतिसौख्यान्वितो लोकः सर्वदैव व्यजायत ॥ ८ ॥ <br>
बहुक्षीरप्रदा गावः सस्यानि गुणवंति च ॥ <br>
कामवर्षी च पर्जन्यो यथर्त्तुफलिता द्रुमाः ॥ ९ ॥ <br>
कस्यचित्त्वथ कालस्य दैवज्ञैस्तस्य भूपतेः ॥ <br>
कथितं रोहिणीभेदं रविपुत्रः करिष्यति ॥ ६.९६.१० ॥ <br>
तस्यानंतरमेवाशु दुर्भिक्षं संभविष्यति ॥ <br>
अनावृष्टिश्च भविता रौद्रा द्वादश वार्षिकी ॥ <br>
यया संपत्स्यते सर्वं भूतलं गतमानवम् ॥ ११ ॥ <br>
तेषां तद्वचनं श्रुत्वा स राजा कुपितोऽभ्यगात् ॥ <br>
शनैश्चरं समुद्दिश्य विमानमधिरुह्य च ॥ १२ ॥ <br>
तस्य तुष्टेन संदत्तं विमानं कामगं पुरा ॥ <br>
शक्रेण तत्र संतिष्ठञ्छनैश्चरमुपाद्रवत् ॥ १३ ॥ <br>
ततः सूर्यपथं मुक्त्वा ततश्चंद्रस्य पार्थिवः ॥ <br>
नक्षत्रसरणिं प्राप्य सज्यं कृत्वा महद्धनुः ॥ १४  <br>
तत्र बाणं समारोप्य शनैश्चरमुपाद्रवत् ॥ <br>
प्रोवाच पुरतः स्थित्वा सूर्यपुत्रमधोमुखम् ॥ १५ ॥ <br>
त्यजैनं रोहिणीमार्गं सांप्रतं त्वं शनैश्चर ॥ <br>
मद्वाक्यादन्यथाऽहं त्वां नयिष्यामि यमक्षयम् ॥ १६ ॥ <br>
एतेन निशिताग्रेग शरेणा नतपर्वणा ॥ <br>
दिव्यास्त्रमंत्रयुक्तेन सत्यमेतद्ब्रवीम्यहम् ॥ १७ ॥ <br>
तस्य तद्वचनं श्रुत्वा तादृग्रौद्रतमं महत् ॥ <br>
मन्दो विस्मयमापन्नस्ततश्चेदमभाषत ॥ ॥ १८ ॥ <br>
कस्त्वं ब्रूहि महाभाग मम मार्गं रुणत्सि यः ॥ <br>
अगम्यं केनचिल्लोके सर्वैरपि सुरासुरैः ॥ १९  ॥ <br>
राजोवाच ॥ ॥ <br>
अहं दशरथो नाम सूर्यवंशोद्भवो नृपः ॥ <br>
अजस्य तनयः प्राप्तः कामं वारयितुं क्रुधा ॥ ६.९६.२० ॥ <br>
॥ मंद उवाच ॥ ॥ <br>
न त्वया सह संबंधः कश्चिदस्ति महीपते ॥ <br>
मम यत्त्वं प्रकोपाढ्यो मन्मार्गं हंतुमिच्छसि ॥ २१ ॥ <br>
॥ राजोवाच ॥ ॥ <br>
रोहिणीसंभवं त्वं हि शकटं भेदयिष्यसि ॥ <br>
सांप्रतं मम दैवज्ञैर्वाक्यमेतदुदाहृतम् ॥ २२ ॥ <br>
तस्मिन्मन्द त्वया भिन्ने न वर्षति शतक्रतुः ॥ <br>
एतद्वदति दैवज्ञा ज्योतिःशास्त्रविचक्षणाः ॥ २३ ॥ <br>
जाते वृष्टिनिरोधेऽथ जायंतेऽन्नानि न क्षितौ ॥ <br>
अन्नाभावात्क्षयं यांति ततो भूभितले जनाः ॥ २४ ॥ <br>
जनोच्छेदे ततो जाते अग्निष्टोमादिकाः क्रियाः ॥ <br>
न भवंति धरा पृष्ठे ततः स्यादेव संक्षयः॥ २५ ॥ <br>
एतस्मात्कारणाद्रुद्धो मार्गस्ते सूर्यसंभव ॥ <br>
रोहिणीं गंतुकामस्य सत्यमेतन्मयोदितम् ॥२६॥ <br>
॥ शनिरुवाच ॥ ॥ <br>
गच्छ पुत्र निजं गेहं ममापि त्वं च रोचसे ॥ <br>
तुष्टोऽहं तव वीर्येण न त्वन्येन महीपते॥२७॥ <br>
न केनचित्कृतं कर्म यदेतद्भवता कृतम् ॥ <br>
न करिष्यति चैवान्यो देवो वा मानवोऽथ वा ॥ २८ ॥ <br>
नाहं पश्यामि भूपाल कथंचिदपि तूर्ध्वतः॥ <br>
यतो दृष्टिविनिर्दग्धं भस्मसाज्जायतेऽखिलम् ॥ २९ ॥ <br>
जातमात्रेण बालेन मया पादौ निरीक्षितौ ॥ <br>
तातस्य सहसा दग्धौ ततोऽहं वारितोंऽबया ॥ ६.९६.३० ॥ <br>
न त्वया पुत्र द्रष्टव्यं किंचिदेव कथंचन ॥ <br>
प्रमाणं यदि ते धर्मो मातृवाक्यसमुद्भवः ॥ ३१ ॥ <br>
तस्मात्त्वया महत्कर्म कृतमीदृक्सुदुष्करम् ॥ <br>
प्रजानां पार्थिवश्रेष्ठ त्यक्त्वा दूराद्भयं मम ॥ ३२ ॥ <br>
तस्मा त्तव कृते नाहं भेदयिष्यामि रोहिणीम् ॥ <br>
कथंचिदपि भूपाल युगांतररशतेष्वपि ॥ ३३ ॥ <br>
वरं वरय चास्माकं तस्मादद्य भविष्यति ॥ <br>
हृतत्स्थितं दुर्लभं भूप सर्वेषामिह देहिनाम् ॥ ३४ ॥ <br>
॥ राजोवाच ॥ ॥ <br>
तव यो वासरे प्राप्ते तैलाभ्यंगं करोति वै ॥ <br>
तस्याऽन्यदिवसं यावत्पीडा कार्या न च त्वया ॥ ३५ ॥ <br>
तिलदानं करोत्येवं लोहदानं च यस्तव ॥ <br>
करोति दिवसे शक्त्या यावद्वर्षं त्वया हि सः ॥ ३६ ॥ <br>
रक्षणीयः सुकृच्छ्रेषु संकटेषु सदैव हि ॥ <br>
त्वयि गोचरपीडायां संस्थिते चार्कसंभव ॥ ३७ ॥ <br>
यः कुर्याच्छांतिकं सम्यक्तिलहोमं च भक्तितः ॥ <br>
वासरे तव संप्राप्ते समिद्भिश्च तथाऽक्षतैः ॥ ३८ ॥ <br>
तस्य सार्धानि वर्षाणि सप्त कार्या प्रयत्नतः ॥ <br>
त्वया रक्षा महाभाग वरं चेन्मम यच्छसि ॥ ३९ ॥ <br>
॥ सूत उवाच ॥ ॥ <br>
एवमित्येव संप्रोच्य विरराम ततः परम् ॥ <br>
शनैश्चरो महीपालवचनाद्द्विजसत्तमाः ॥ ६.९६.४० ॥ <br>
एतद्वः सर्वमाख्यातं यत्पृष्टोऽहं सुविस्तरात् ॥ <br>
भवद्भिः सूर्यपुत्रस्य राज्ञा दशरथेन हि ॥ <br>
संवादं रोहिणीभेदे सञ्जातं समुपस्थिते ॥ ४१ ॥ <br>
यश्चैतत्पठते नित्यं शृणुयाद्यो विशेषतः ॥ <br>
शनैश्चरकृता पीडा तस्य नाशं प्रगच्छति ॥ ४२ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये दशरथशनैश्चरसंवादवर्णनंनाम षण्णवतितमोऽध्यायः ॥ ९६ ॥ ॥ छ ॥ <br>
<br>
<br>
</span>
