<span style="font-size: 14pt; line-height: 200%"><br>
॥ सूत उवाच ॥ ॥ <br>
एवं सर्वेषु तीर्थेषु संस्थितेषु द्विजोत्तमाः ॥ <br>
तत्क्षेत्रं ख्यातिमापन्नं समस्ते धरणीतले ॥ १ ॥ <br>
समस्तेभ्यस्ततोऽदूरान्मुनयः शंसितव्रताः ॥ <br>
संश्रयंति ततो भूपास्तपोऽर्थं जरयाऽन्विताः ॥ २ ॥ <br>
तथा ते लिंगिनो दान्ताः सिद्धिकामाः समंततः ॥ <br>
समाश्रयंति तत्क्षेत्रं सवर्तीर्थसमा श्रयम् ॥ ३ ॥ <br>
तत्र सिद्धेश्वरंनाम लिंगमस्ति द्विजोत्तमाः ॥ <br>
सर्वसिद्धिप्रदं नृणां स्वयं सिद्धिप्रदायकम्॥ ४ ॥ <br>
निर्विद्य भूतले शर्वः सर्वव्यापी सदा शिवः ॥ <br>
हाटकेश्वरसंज्ञेऽस्मिन्क्षेत्रे देवः स्वयं स्थितः ॥ ५ ॥ <br>
लिंगरूपेण भगवान्प्रादुर्भूतः स्वयं हरः॥ <br>
स्मरणाद्दर्शनाच्चैव सर्वसिद्धिप्रदः सदा ॥६॥<br>
सिद्धेनाराधितो यस्मात्तस्मात्सिद्धेश्वरः स्मृतः ॥ <br>
तस्यैव वरदानाद्धि अत्रैवावस्थितो हरः ॥ ७ ॥ <br>
यस्तं पश्यति सद्भक्त्या शुचिः स्पृशति वा नरः ॥ <br>
वांछितं लभते सद्यो यद्यपि स्यात्सुदुर्लभम् ॥ ८ ॥ <br>
तत्र सिद्धिं गताः पूर्वं शतशः पुरुषा भुवि ॥ <br>
दर्शनात्स्पर्शनाच्चान्ये प्रणामादपरे नराः ॥ ९ ॥ <br>
दक्षिणामूर्तिमासाद्य मन्त्रं तस्य षडक्षरम् ॥ <br>
यो जपेच्छ्रद्धयोपेतस्तस्यायुः संप्रवर्धते ॥ ६.२९.१० ॥ <br>
यावत्संख्यं जपेन्मत्रं तावत्संख्यान्यहानि सः ॥ <br>
आयुषः परतो मर्त्यो जीवते नात्र संशयः ॥ ११ ॥ <br>
॥ ऋषय ऊचुः ॥ ॥ <br>
अत्याश्चर्यमिदं सूत यत्त्वया परिकीर्तितम् ॥ <br>
आयुषोऽप्यधिकं मर्त्यो जीवते यदि मानवः ॥ १२ ॥ <br>
॥ सूत उवाच । ॥ <br>
अत्र वः कीर्तयिष्यामि स्वयमेव मया श्रुतम् ॥ <br>
वदतस्तत्समुद्दिश्य यद्वत्सस्य महात्मनः ॥ १३ ॥ <br>
पुरा मे वसमानस्य पुरतोऽत्र पितुर्गृहे ॥ <br>
आयातः स मुनिस्तत्र वत्सो नाम महाद्युतिः ॥ १४ ॥ <br>
वहमानो युवावस्थां द्वादशार्कसमद्युतिः ॥ <br>
अंगैः सर्वैस्तु रूपाढ्यः कामदेव इवापरः ॥ १५ ॥ <br>
मत्पित्रा स तदा दृष्टस्ततो भक्त्याऽभिवादितः ॥ <br>
अर्घ्यं दत्त्वा ततः प्रोक्तो विश्रांतो विनयेन च ॥ १६ ॥ <br>
स्वागतं तव विप्रेंद्र कुतस्त्वमिह चागतः ॥ <br>
आदेशो दीयतां मह्यं किं करोमि यथोचितम् ॥ १७ ॥ <br>
॥ वत्स उवाच ॥ ॥ <br>
तवाश्रमपदे सूत चातुर्मास्यसमुद्भवम् ॥ <br>
कर्तुमिच्छाम्यनुष्ठानं शुश्रूषां चेत्करोषि मे ॥ १८ ॥ <br>
॥ लोमहर्षण उवाच ॥ ॥ <br>
एवं विप्र करिष्यामि तवादेशमसंशयम् ॥ <br>
धन्योऽस्म्यनुगृहीतोऽस्मि यस्त्वं मे गृहमागतः ॥ १९ ॥ <br>
एवमुक्ताथ मामाह स पिता द्विजसत्तमाः ॥ <br>
त्वया वत्सस्य कर्तव्या  शुश्रूषा नित्यमेव हि ॥ ६.२९.२० ॥ <br>
ततोऽहं विनयोपेतस्तस्य कृत्यानि कृत्स्नशः ॥ <br>
करोमि स च मे रात्रौ चित्राः कीर्तयते कथाः ॥ २१ ॥ <br>
राजर्षीणां पुराणानां देवदानवरक्षसाम् ॥ <br>
द्वीपानां पर्वतानां च स्वयं दृष्ट्वा सहस्रशः ॥ २२ ॥ <br>
एकदा तु मया पृष्टः कथांते प्राप्य कौतुकम् ॥ <br>
विस्मयाविष्टचित्तेन स द्विजो द्विजसत्तमाः ॥ २३ ॥ <br>
भगवन्सुकुमारं ते शरीरं प्रथमं वयः ॥ <br>
द्वीपानां च करोषि त्वं कथाश्चित्राः पृथक्पृथक् ॥ २४ ॥ <br>
कथं सर्वं धरापृष्ठं ससमुद्रं निरीक्षितम् ॥ <br>
स्वल्पेन वयसा तात  (&nbsp;?) विस्तरतो वद ॥ २५ ॥ <br>
त्वया ये कीर्तिता द्वीपाः समुद्राः पर्वतास्तथा ॥ <br>
मनसापि न शक्यास्ते गन्तुं मर्त्यैः कथंचन ॥ २६ ॥ <br>
अत्र कौतूहलं जातमश्रद्धेयं वचस्तथा ॥ <br>
श्रुत्वा श्रद्धेयवाक्यस्य तस्मात्सत्यं प्रकीर्तय ॥ २७ ॥ <br>
तपसः किं प्रभावोऽयं किं वा मंत्रपराक्रमः ॥ <br>
येन पृथ्वीतलं कृत्स्नं त्वया दृष्टं मुनीश्वर ॥ २८ ॥ <br>
किं वा देवप्रसादस्तु तवौषधिकृतोऽथवा ॥ <br>
तच्च पुण्यतमं तात त्वं मे ब्रूहि सविस्तरम् ॥ २९ ॥ <br>
अथ मां स मुनिः प्राह विहस्य मुनिसत्तमाः ॥ <br>
सत्यमेतत्त्वया ज्ञातं मम मंत्रपराक्रमम् ॥ ६.२९.३० ॥ <br>
सदाहमष्टसंयुक्तं सहस्रं शिवसन्निधौ ॥ <br>
जपामि शिवमंत्रस्य षडक्षरमितस्य च ॥ ३१ ॥ <br>
त्रिकालं तेन मे जातं सुस्थिरं यौवनं मुने ॥ <br>
अतीतानागतं ज्ञानं जीवितं च सुखोदयम् ॥ ३२ ॥ <br>
मम वर्षसहस्राणि बहूनि प्रयुतानि च ॥ <br>
संजातानि महाभाग दृश्यते प्रथमं वयः ॥ ३३ ॥ <br>
अत्र ते कीर्तयिष्यामि विस्तरेण महामते ॥ <br>
यथा सिद्धिर्मया प्राप्ता प्रसादाच्छंकरस्य च ॥ ३४ ॥ <br>
अहं हि ब्राह्मणो नाम्ना वत्सः ख्यातो महीतले ॥ <br>
नानाशास्त्रकृताभ्यासः पुराऽऽसं वेदपारगः ॥ ३५ ॥ <br>
एतस्मिन्नेव काले तु मेनका च वराप्सराः ॥ <br>
वसंतसमये प्राप्ता मर्त्यलोके यदृच्छया ॥ ३६ ॥ <br>
सा गता भ्रममाणाथ काम्यकंनाम तद्वनम् ॥ <br>
मत्तकोकिलनादाढ्यं मनोज्ञद्रुमसं कुलम् ॥ ३७ ॥ <br>
यत्रास्ते मुनिशार्दूलो देवरात इति स्मृतः ॥ <br>
व्रतस्वाध्यायसंपन्नस्तपसा ध्वस्तकिल्विषः ॥ ३८ ॥ <br>
उपविष्टो नदीतीरे देवतार्च्चापरायणः ॥ <br>
श्रद्धया परया युक्त एकाकी निर्जने वने ॥ ३९ ॥ <br>
अथ सा पश्यतस्तस्य विवस्त्रा प्राविशज्जलम् ॥ <br>
दिव्यरूपसमोपेता घर्मार्ता वरवर्णिनी ॥ ॥ ६.२९.४० ॥ <br>
अथ तस्य मुनींद्रस्य रेतश्चस्कन्द तत्क्षणात् ॥ <br>
दृष्ट्वा तां चारुसर्वांगीं जलमध्यं समाश्रिताम् ॥ ४१ ॥ <br>
एतस्मिन्नंतरे प्राप्ता सारंगी सुपिपासिता ॥ <br>
जलमिश्रं तया रेतः पीतं सर्वमशेषतः ॥ ४२ ॥ <br>
अथ साऽपि दधे गर्भं मानुषं वै प्रभावतः ॥ <br>
अमोघरेतसो मासे सुषुवे दशमे ततः॥४३॥ <br>
जनयामास दीप्तांगी कन्यां पद्मदलेक्षणाम् ॥ <br>
तस्मिन्नेव जले पुण्ये देवराताश्रमं प्रति ॥ ४४ ॥ <br>
अथ तां स मुनिर्ज्ञात्वा स्वज्ञानेन स्ववीर्यजाम् ॥ <br>
कृपया परयाविष्टो जग्राह च पुपोष च ॥ ४५ ॥ <br>
स्नेहेन महता युक्तः कृतकौतुकमंगलः ॥ <br>
रक्षमाणो वने चैनां श्वापदेभ्यः प्रयत्नतः ॥ ४६ ॥। <br>
आजहार सुमृष्टानि तत्कृते सुफलानि सः ॥ <br>
स्वयं गत्वा सुदूरं च कानने श्वापदाकुले ॥ ४७ ॥ <br>
तत्रस्था ववृधे सा च नाम्ना ख्याता मृगावती ॥  <br>
शुक्लपक्षे यथा व्योम्नि कलेव शशलक्ष्मणः ॥ ४८ ॥ <br>
अथ सा भ्रममाणेन मया दृष्टा मृगेक्षणा ॥ <br>
ततोऽहं कामबाणेन तत्क्षणात्ताडितो हृदि ॥ ॥ ४९ ॥ <br>
विज्ञाय च कुमारीं तां सवर्णां चारुहासिनीम् ॥ <br>
आदरेण गृहं गत्वा स मुनिर्याचितस्ततः ॥ ६.२९.५० ॥ <br>
प्रयच्छैनां मम ब्रह्मन्पत्न्यर्थं निज कन्यकाम् ॥ <br>
यथात्मा पोषयिष्यामि भोजनाच्छादनादिभिः ॥ ५१ ॥ <br>
ततस्तेन प्रदत्ता मे तत्क्षणादेव सुन्दरी ॥ <br>
विधिना शास्त्रदृष्टेन नक्षत्रे भग दैवते ॥ ५२ ॥ <br>
ततः कतिपयाहस्य मयोढा सा सुविस्मिता ॥ <br>
सखीजनसमायुक्ता फलार्थं निर्गता वने ॥ ५३ ॥ <br>
अथ वीरुधसंछन्ने वने तस्मिन्सुसंस्थिते ॥ <br>
तया न्यस्तं पदं मूर्ध्नि तृणाच्छन्नस्य भोगिनः ॥ ५४ ॥ <br>
सा दष्टा सहसा तेन पतिता वसुधातले ॥ <br>
विषार्दिता गतप्राणा तत्क्षणादेव भामिनी ॥ ५५ ॥ <br>
अथ सख्यः समागत्य तस्या दुःखेन दुःखिताः ॥ <br>
शशंसुस्ता यथावृत्तं रुदन्त्यो मम सूतज ॥ ५६ ॥ <br>
ततोऽहं सत्वरं गत्वा दृष्ट्वा तां पतितां भुवि ॥ <br>
विलापान्कृतवान्दीनो रुदितं करुणस्वरम् ॥ ५७ ॥ <br>
इयं मे सुविशालाक्षी मनःप्राणसमा प्रिया ॥ <br>
मृता भूमौ यया हीनो नाहं जीवितुमुत्सहे ॥ ५८ ॥ <br>
सोऽहमद्य गमिष्यामि परलोकं सहानया ॥ <br>
प्रियारहितहर्म्यस्य जीवितस्य च किं फलम् ॥ ५९ ॥ <br>
पुत्रपौत्रवधूभिश्च भृत्यवर्गयुतस्य च ॥ <br>
पत्नीहीनानि नो रेजुर्गृहाणि गृहमेधिनाम् ॥ ६.२९.६० ॥ <br>
यदीयं कर्णनेत्रांता तन्वंगी मधुरस्वरा॥ <br>
न जीवति पृथुश्रोणी मरिष्येऽ हमसंशयम् ॥ ६१ ॥ <br>
एवं विलपमानस्य मम सूत कुलोद्वह ॥ <br>
आगताः सुहृदः सर्वे रुरुदुस्तेऽपि दुःखिताः ॥ ६२ ॥ <br>
रुदित्वा सुचिरं तत्र तैः समं महतीं चिताम् ॥ <br>
कृत्वा तां संनिधायाथ प्रदत्तो हव्यवाहनः ॥ ६३ ॥ <br>
तत आदाय मां कृच्छ्रान्निन्युश्च स्वगृहं प्रति ॥ <br>
रुदन्तं प्रस्खलन्तं च मुह्यमानं पदेपदे ॥ ६४ ॥ <br>
ततो निशावशेषेऽहमुत्थाय त्वरयाऽन्वितः ॥ <br>
कांतादुःखपरीतात्मा गतोऽरण्यं तदेव हि ॥ ६५ ॥ <br>
कामेनोन्मत्ततां प्राप्तो भ्रममाण इतस्ततः ॥<br>
विलपन्नेव दुःखार्तो वने जनविवर्जिते ॥ ६६ ॥ <br>
क्व गतासि विशालाक्षि विजनेऽस्मिन्विहाय माम् ॥ <br>
नाहं गृहं गमिष्यामि मम दुःखाय निर्दयः ॥ ६७ ॥ <br>
एषोऽरुणकरस्पर्शात्स्वाभां त्यजति चंद्रमाः ॥ <br>
निशाक्षये निरुत्साहो यथाहं विधिना कृतः ॥ ६८ ॥ <br>
अयं तनुः समायाति सविता रक्तमंडलः॥ <br>
निगदिष्यति मे वार्तां नूनं कच्चित्त्वदुद्भवाम् ॥ ६९ ॥ <br>
गगनं व्यापयन्सूर्यः संतापयति मां भृशम् ॥ <br>
बाह्ये चाभ्यंतरे कामः कथं वक्ष्यामि जीवितम् ॥ ६.२९.७० ॥ <br>
करींदः स्वयमभ्येति तत्कुचाभौ समुद्वहन् ॥ <br>
कुम्भौ गत्वा तु पृच्छामि यदि शंसति तां प्रियाम् ॥ ७१ ॥ <br>
एवं प्रलपमानस्य मम मोहो महानभूत् ॥ <br>
भास्करांशुप्रतप्तस्य मदनाकुलितस्य च ॥ ७२ ॥ <br>
यंयं पश्यामि तत्राहं भ्रममाणो महावने ॥ <br>
वृक्षं वा प्राणिनो वापि तंतं पृच्छामि मोहतः ॥ ७३ ॥ <br>
त्वद्दंतमुसलप्रख्यं यस्या ऊरुयुगं गज ॥ <br>
तां बालां वद चेद्दृष्टा दयां कृत्वा ममोपरि ॥ ७४  <br>
त्वया जंबूक चेद्दृष्टा बिंबाफलनिभाधरा ॥ <br>
दयिता मम तद्ब्रूहि श्रेयस्ते भविता महत् ॥ ७५ ॥ <br>
अथवा बिल्व शंस त्वं यदि बिल्वोपमस्तनी ॥ <br>
भ्रममाणा वने दृष्टा मम प्राणसमा प्रिया ॥७६॥ <br>
त्वत्पुष्पसदृशांगी सा मम भार्या मनस्विनी ॥ <br>
स त्वं चंपक जानीषे यदि त्वं शंस मे द्रुतम् ॥७७॥ <br>
मधूक तव पुष्पेण दयितायाः समौ शुभौ ॥ <br>
कपोलौ पांडुरच्छायौ दृष्ट्वा त्वां स्मृतिमागतौ ॥७८॥ <br>
कदलीस्तंभ सुव्यक्तं प्रियायाश्च सुकोमलौ ॥ <br>
ऊरू त्वत्तोऽपि तन्वंग्याः सत्येनात्मानमालभे ॥७९॥ <br>
भोभो मृग न मे भार्या त्वया दृष्टाऽत्र कानने ॥ <br>
त्वत्समे लोचने स्पष्टे कज्जलेन समावृते ॥ ६.२९.८० ॥ <br>
तृणादोऽपि सुवृद्धोऽपि वने वृद्धोऽपि यः पशुः ॥ <br>
सोऽपि कांतापरित्यक्तो न मृगो रमते क्षणम्॥८॥। <br>
कांतायाः पुरतो नित्यं विधत्तेंऽगं कलापकृत् ॥<br>
विहंगयोनि  जातोऽपि वृद्ध्यर्थं पुष्पधन्वनः॥८२॥ <br>
योऽयं संदृश्यते हंसो हंसीमनुस्मरत्यसौ ॥ <br>
गतिस्तादृङ्न चाप्यस्य मत्प्रियायाश्च यादृशी ॥८३॥ <br>
एक एव सुधन्योऽयं चक्रवाको विहंगमः ॥ <br>
मुहूर्तमपि योऽभीष्टां न त्यजेच्चक्रवाकिकाम् ॥ ८४ ॥ <br>
य एष श्रूयते रावो विभ्रमं जनयन्मम ॥ <br>
किंवा पिकसमुत्थो ऽयं किं वा मे दयितोद्भवः॥ ८५ ॥ <br>
मां दृष्ट्वाऽयं मृगो याति तं मृगी याति पृष्ठतः ॥ <br>
धावमाना ममाप्येवमनुयाति पुरा प्रिया ॥८६॥ <br>
वारणोऽयं प्रियां कांतामनुरागानुयायिनीम् ॥ <br>
स्पर्शयत्यग्रहस्तेन मम संस्मारयन्प्रियाम ॥ ८७ ॥ <br>
हा प्रिये मृगशावाक्षि तप्तकांचनसंनिभे ॥ <br>
कथं मां न विजानासि भ्रमंतमिह कानने ॥ ८८ ॥ <br>
क्व सा भक्तिः क्व सा प्रीतिः क्व सा तुष्टिः क्व सा दया ॥ <br>
निगदन्तं सुदीनं मां संभाषयसि नो यतः ॥ ८९ ॥ <br>
एवं प्रलपमानस्य मम प्राप्ताः सुहृज्जनाः ॥ <br>
अन्वेषंतः पदं तत्र वनेषु विषमेषु च ॥ ६.२९.९० ॥ <br>
ततस्तैः कोपरक्ताक्षैः प्रोक्तोऽहं सूतनंदन ॥ <br>
भर्त्सद्भिः परुषैर्वाक्यैर्धिक्त्वां काममयाधुना ॥ ९१ ॥ <br>
त्वं किं शोचसि मूढात्मन्नशोच्यं जीवितं नृणाम् ॥ <br>
यतस्त्वामपि शोचंतं शोचयिष्यंति चापरे ॥ ९२॥ <br>
यूयं वयं तथा चान्ये संजाताः प्राणिनो भुवि ॥ <br>
सर्व एव मरिष्यामस्तत्र का परिदेवना ॥ ९३ ॥ <br>
अदर्शनात्प्रिया प्राप्ता पुनश्चादर्शनं गता ॥ <br>
न सा तव न तस्यास्त्वं वृथा किमनुशोचसि ॥ ९४ ॥ <br>
नायमत्यंतसंवासः कस्यचित्केनचित्सह ॥ <br>
अपि स्वेन शरीरेण किमुतान्यैर्वृथा जनैः ॥ ९५ ॥ <br>
मृतं वा यदि वा नष्टं योतीतमनुशोचति ॥ <br>
स दुःखेन लभेद्दुःखं द्वावनर्थो प्रपद्यते ॥ ९६ ॥ <br>
एवं संबोधयित्वा मां गृहीत्वा ते मुहुर्जनैः ॥ <br>
निन्यु र्गृहं ततः सर्वे वनात्तस्मात्सुदारुणात् ॥ ९७ ॥ <br>
ततो मम गृहस्थस्य स्मरमाणस्य तां प्रियाम् ॥ <br>
उत्पन्नः सुमहान्कोपः सर्पान्प्रति महामते ॥ ९८ ॥ <br>
ततः कोपपरीतेन प्रतिज्ञातं मया स्फुटम् ॥ <br>
सर्पानुद्दिश्य यत्सर्वं तन्निबोधय दारुणम् ॥ ९९ ॥ <br>
अद्यप्रभृति चेन्नाहं सर्पं दृष्टिवशं गतम् ॥ <br>
निहन्मि दण्डघातेन तत्पापं स्याद्ध्रुवं मम ॥ ६.२९.१०० ॥ <br>
यच्च निक्षेपहर्तॄणां यच्च विश्वासघातिनाम् ॥ <br>
तन्मे स्याद्यदि नो हन्मि सर्पं दृष्टिवशं गतम् ॥ १०१ ॥ <br>
यत्पापं साधुनिंदायां मातापितृवधे च यत् ॥ <br>
तन्मे स्याद्यदि नो हन्मि सर्पं दृष्टिवशं गतम् ॥ १०२ ॥ <br>
परदाररतानां च यत्पापं जीवघातिनाम् ॥ <br>
तन्मे स्याद्यदि नो हन्मि सर्पं दृष्टिवशं गतम् ॥ १०३ ॥ <br>
उक्तौ चाभिरतानां च यत्पापं गरदायिनाम् ॥ <br>
तन्मे स्याद्यदि नो हन्मि सर्पं दृष्टिवशं गतम् ॥ १०४ ॥ <br>
कृतघ्नानां च यत्पापं परवित्तापहारिणाम् ॥ <br>
तन्मे स्याद्यदि नो हन्मि सर्पं दृष्टिवशं गतम् ॥ १०५ ॥ <br>
यत्पापं शस्त्रकर्तृणां तथा वह्निप्रदायिनाम्॥ <br>
तन्मे स्याद्यदि नो हन्मि सर्पं दृष्टिवशं गतम् ॥ १०६ ॥ <br>
व्रतभंगेन यत्पापं व्रतिनां निंदयापि यत् ॥ <br>
तन्मे स्याद्यदि नो हन्मि सर्पं दृष्टिवशं गतम् ॥ १०७ ॥ <br>
यत्पापं भ्रूणहत्यायां मृष्टमांसाशिनां च यत् ॥ <br>
तन्मे स्याद्यदि नो हन्मि सर्पं दृष्टिवशं गतम् ॥ १०८ ॥ <br>
वृक्षच्छेद प्रसक्तानां यत्पापं शल्यकारिणाम् ॥ <br>
तन्मे स्याद्यदि नो हन्मि सर्पं दृष्टिवशं गतम् ॥ १०९ ॥ <br>
पाखंडिनां च यत्पापं नास्तिकानां च यद्भवेत् ॥ <br>
तन्मे स्याद्यदि नो हन्मि सर्पं दृष्टिवशं गतम् ॥ ६.२९.११० ॥ <br>
मांसमद्यप्रसक्तानां यत्पापं विटभोजिनाम् ॥ <br>
तन्मे स्याद्यदि नो हन्मि सर्पं दृष्टिवशं गतम् ॥ १११ ॥ <br>
मृषावादप्रसक्तानां पररंध्रावलोकिनाम् ॥ <br>
तन्मे स्याद्यदि नो हन्मि सर्पं दृष्टिवशं गतम् ॥ ११२ ॥ <br>
यत्पापं साक्ष्यकर्तृणां धान्यसंग्रहकारिणाम् ॥ <br>
तन्मे स्याद्यदि नो हन्मि सर्पं दृष्टिवशं गतम् ॥ ११३ ॥ <br>
आखेटकरतानां च यत्पापं पाशदायिनाम् ॥ <br>
तन्मे स्याद्यदि नो हन्मि सर्पं दृष्टिवशं गतम् ॥ ११४ ॥ <br>
नित्यं प्रेषणकर्तॄणां यत्पापं मधुजीविनाम् ॥ <br>
तन्मे स्याद्यदि नो हन्मि सर्पं दृष्टिवशं गतम् ॥ ॥ ११५ ॥ <br>
अदृष्टदेववक्त्राणां यत्पापं मत्स्यजीविनाम् ॥ <br>
तन्मे स्याद्यदि नो हन्मि सर्पं दृष्टिवशं गतम् ॥ ११६ ॥ <br>
विवादे पृच्छमानानां पक्षपातेन जल्पताम् ॥ <br>
भयाद्वा यदि वा लोभाद्द्वेषाद्वा कामतोऽपि वा ॥ ११७ ॥ <br>
यत्पापं तु भवेत्तेषां निर्दयानां दुरात्मनाम् ॥ <br>
तन्मे स्याद्यदि नो हन्मि सर्पं दृष्टिवशं गतम् ॥ ११८ ॥ <br>
कन्याविक्रयकर्तृणां यत्पापं पापसंगिनाम् ॥ <br>
तन्मे स्याद्यदि नो हन्मि सर्पं दृष्टिवशं गतम् ॥ ११९ ॥ <br>
विद्याविक्रयकर्तॄणां यत्पापं समुदाहृतम् ॥ <br>
तन्मे स्याद्यदि नो हन्मि सर्पं दृष्टिवशं गतम् ॥ ६.२९.१२० ॥ <br>
एवं मया प्रतिज्ञाय कोपाविष्टेन सूतज ॥ <br>
गृहीतो लगुडः स्थूलो वधार्थं पवनाशिनाम् ॥ १२१ ॥ <br>
ततःप्रभृत्यहं भूमौ भ्रमामि लगुडायुधः ॥ <br>
ब्राह्मीं वृत्तिं परित्यज्य मार्गमाणो भुजंगमान् ॥ १२२ ॥ <br>
मया कोपपरीतेन बहवः पन्नगा हताः ॥ <br>
विषोल्बणा महाकायास्तथान्ये मध्यमाधमाः ॥ १२३ ॥ <br>
एकदाहं वनं प्राप्तो गहनं लगुडायुधः ॥ <br>
शयानं तत्र चापश्यं जलसर्पं वयोऽधिकम् ॥ १२४ ॥ <br>
ततोऽहं दंडमुद्यम्य कालदंडोपमं रुषा ॥ <br>
हन्मि तं यावदेवाहं स मां प्रोवाच पन्नगः ॥ १२५ ॥ <br>
नापराध्यामि ते किंचिदहं ब्राह्मणसत्तम ॥ <br>
संरंभात्तत्किमर्थं मां जिघांससि वयोऽधिकम् ॥ १२६ ॥ <br>
ततो मया स संप्रोक्तः कोपात्सलिलपन्नगः ॥ <br>
महामन्युपरीतेन स्मृत्वा भार्यां मृगावतीम् ॥ <br>
मम भार्या प्रिया पूर्वं सर्पेणासीद्विनाशिता ॥१२७ ॥ <br>
ततोऽहं तेन वैरेण सूदयामि महो रगान् ॥ <br>
अद्य त्वामपि नेष्यामि वैवस्वतगृहं प्रति ॥ <br>
हत्वा दंडप्रहारेण तस्मादिष्टतमं स्मर ॥१२८॥ <br>
ततः स मां पुनः प्राह भयेन महतावृतः॥ <br>
शृणु तावद्वचोऽस्माकं ततः कुरु यथोचितम् ॥१२९॥ <br>
अन्ये ते पन्नगा विप्र ये दशंतीह मानवान् ॥ <br>
वयं सलिलसंभूता निर्विषाः सर्परूपिणः ॥ ६.२९.१३० ॥<br>
एवं प्रजल्पमानोऽपि स दंडेन मया हतः ॥ <br>
सूत तत्सूदनार्थाय निर्विकल्पेन चेतसा ॥ १३१ ॥<br>
अथासौ लगुडस्पर्शात्तत्क्षणादेव पन्नगः॥ <br>
द्वादशार्कप्रतीकाशो बभूव पुरुषो महान्॥ १३२ ॥ <br>
तदाश्चर्यं समालोक्य ततोऽहं विस्मयान्वितः ॥ <br>
उक्तवांस्तं प्रणम्योच्चैः क्षम्यतामिति सादरम् ॥ १३३ ॥ <br>
को भवान्किमिदं रूपं कृतं सर्पमयं विभो ॥ <br>
किं वा ते ब्रह्मशापोऽयं किं वा क्रीडासदेदृशी ॥ १३४ ॥ <br>
ततः प्रोवाच मां हृष्टः स नरः प्रश्रयान्वितः॥ <br>
शृणुष्वावहितो भूत्वा वृत्तांतं स्वं वदामि ते ॥ १३५ ॥ <br>
अहमासं पुरा विप्र चमत्कारपुरोत्तमे ॥ <br>
युवा परमतेजस्वी धनवान्सुसमृद्धिभाक् ॥ १३६ ॥ <br>
तत्रैव नगरे रम्ये ह्यस्ति पुण्यं शिवालयम् [। <br>
सिद्धेश्वरस्य देवस्य पताकाभिरलंकृतम ॥।३७॥ <br>
कस्यचित्त्वथ कालस्य तत्र यात्रा व्यजायत ॥ <br>
तत्र वादित्रघोषेण नादितं भुवनत्रयम् ॥ १३८ ॥ <br>
अथ तत्र समायाता मुनयः संशितव्रताः ॥ <br>
देवस्य दर्शनार्थाय शतशोऽथ सहस्रशः ॥ १३९ ॥ <br>
शैवाः पाशुपताश्चैव तथा कापालिकाश्च ये ॥ <br>
महाव्रतधराश्चान्ये शिवभक्तिपरायणाः ॥ ६.२९.१४० ॥ <br>
एकाहारा निराहारा वायुभक्षास्तथापरे ॥ <br>
अब्भक्षाः फल भक्षाश्च शीर्णपर्णाशिनस्तथा ॥ १४१ ॥ <br>
तेऽभिवन्द्य यथान्यायं देवदेवं महेश्वरम् ॥ <br>
उपाविष्टाः पुरस्तस्य कथाश्चक्रुः पृथग्विधाः ॥ १४२ ॥ <br>
राजर्षीणां पुराणानां देवेन्द्राणां च हर्षिताः ॥ <br>
दयाधर्मसमोपेतास्तथान्येऽपि च भूरिशः ॥ १४३ ॥ <br>
केचित्तत्र प्रनृत्यंति गायंति च तथाऽपरे ॥ <br>
साधवो भक्तिसंयुक्ता वाद्यं चक्रुश्च भूरिशः ॥।९४॥ <br>
अन्ये दानानि यच्छंति धनिनः श्रद्धयान्विताः ॥ <br>
दीनांधकृपणेभ्यश्च तपस्विभ्यो विशेषतः ॥।४५॥ <br>
एवं महोत्सवे तत्र वर्तमाने महोदये ॥ <br>
आगतो बहुभिः सार्धमहं यौवनगर्वितः ॥ १४६ ॥ <br>
शिवदर्शनविद्वेषी तमसा संवृताशयः ॥ <br>
यात्रोत्सव विनाशाय प्रेरितोऽन्यैः सुदुर्जनैः ॥ १४७ ॥ <br>
जलसर्पं समादाय सुदीर्घं भीषणाकृतिम् ॥ <br>
लेलिहानं मुहुर्जिह्वां जरया परया वृतम् ॥ १४८ ॥ <br>
ततश्च क्षिप्तवांस्तत्र महाजनसमागमे ॥ <br>
तं दृष्ट्वा विद्रुताः सर्वे जना मृत्युभयार्दिताः ॥ १४९ ॥ <br>
तत्रासीत्तापसो नाम्ना सुप्रभः शंसितव्रतः ॥ <br>
समाधिस्थः सुशिष्याढ्यस्तपसा दग्धकिल्बिषः ॥ ६.२९.१५० ॥ <br>
निष्कंपां सुदृढामृज्वीं नातिस्तब्धां न कुंचिताम् ॥ <br>
ग्रीवां दधत्स्थिरां यत्नाद्गात्रयष्टिं च सर्वतः ॥ १५१ ॥ <br>
संपश्यन्नासिकाग्रं स्वं दिशश्चानवलोकयन् ॥ <br>
तालुमध्यगतेनैव जिह्वाग्रेणाचलेन च ॥ १५२ ॥ <br>
आवर्तपंकजांतःस्थमष्टपत्र मधोमुखम्॥ <br>
तन्मध्यकर्णिकासंस्थं संपश्यन्रविमंडलम् ॥।५८३॥ <br>
तस्यापि मध्यतश्चान्यं नरमंगुष्ठमात्रकम् ॥ <br>
द्वादशार्कप्रतीकाशमप्रतर्क्यतमाकृतिम्॥।५४॥  <br>
पश्यन्पद्मासनस्थं च वैदनाथं महेश्वरम्॥ <br>
यमक्षरं वदंत्येव सर्वगं सर्ववेदिनम् ॥ १५५ ॥ <br>
अनिंद्यं चाप्यभेद्यं च जरामरणवर्जितम् ॥<br>
पुलकांचितसर्वांगो योगनिद्रावशंगतः ॥ १५६ ॥ <br>
आनंदाश्रुपरिक्लिन्नः संनिरुद्धेंद्रियाकृतिः ॥ <br>
कुंभयित्वोदरांतःस्थं स्वभ्यासाद्वायुपञ्चकम् ॥।५७॥ <br>
अंगुष्ठतर्जनीयोगं कृत्वा हृदयसंगतम् ॥ <br>
एवं तत्रोपविष्टस्य स सर्पस्तस्य विग्रहम् ॥ १५८ ॥ <br>
वेष्टयामास भोगेन निश्चलस्य महात्मनः ॥ <br>
एतस्मिन्नंतरे शिष्यस्तस्यासीत्सुतपोऽन्वितः ॥ १५९ ॥ <br>
श्रीवर्धनइतिख्यातो नानाशास्त्रकृतश्रमः ॥ <br>
स दृष्ट्वा सर्पभोगेन समंताद्वेष्टितं गुरुम् ॥ ६.२९.१६० ॥ <br>
नातिदूरस्थितं मां च ज्ञात्वा तत्कर्मकारिणम्॥ <br>
उवाच परुषं वाक्यं कोपसंरक्तलोचनः ॥ १६१ ॥ <br>
स्फुरताधरयुग्मेन बाष्पगद्गदया गिरा ॥ <br>
मया चेत्सुतपस्तप्तं गुरुशुश्रूषया सदा ॥ १६२ ॥ <br>
निर्विकल्पेन चित्तेन यदि ध्यातो महेश्वरः ॥ <br>
तेन सत्येन दुष्टोऽयं पापात्मा ब्राह्मणाधमः ॥ <br>
ईदृक्कायो भवत्वाशु गुरुर्मे येन धर्षितः ॥ १६३ ॥ <br>
अथाहं सर्पतां प्राप्तस्तत्क्षणादेव दारुणाम् ॥ <br>
पश्यतां सर्वलोकानां वदतां साधुसाध्विति ॥ १६४ ॥। <br>
अथ गत्वा समाधेः स पर्यंतं संयतो मुनिः ॥ <br>
ददर्श निज गात्रस्थं द्विजिह्वं दारुणाकृतिम् ॥ १६५ ॥ <br>
अथ सर्पाकृतिं मां च दुःखेन महतान्वितम् ॥॥ <br>
तटस्थं भयसंत्रस्तं तथा सर्वजनं तदा ॥१६६ ॥ <br>
ततो विज्ञाय तत्सर्वं स मुनिर्ज्ञानचक्षुषा ॥ <br>
अब्रवीत्कृपायाविष्टः शिष्यं श्रीवर्धनं रुषा ॥।६७ ॥॥ <br>
न मे प्रियं कृतं शिष्य त्वयैतत्कर्म कुर्वता॥ <br>
शपता ब्राह्मणं दीनं नैष धर्मस्तपस्विनाम्॥१६८॥ <br>
समो मानेऽपमाने च समलोष्टाश्मकांचनः॥ <br>
तपस्वी सिद्धिमायाति सुहृच्छत्रुसमाकृतिः॥१६९॥ <br>
तस्मादजानता वत्स शप्तोऽयं ब्राह्मणस्त्वया॥ <br>
बाल्यभावात्प्रसादोऽस्य भूयोयुक्तो ममाज्ञया॥ ६.२९.१७० ॥ <br>
अथ श्रीवर्धनः प्राह प्रणिपत्य निजं गुरुम् ॥ <br>
अमर्षवशमापन्नः कृतांजलिपुटः स्थितः ॥ १७१ ॥ <br>
अज्ञानाद्यदिवा ज्ञानान्मया यद्व्याहृतं वचः ॥ <br>
तत्तथैव न संदेहस्तस्मान्मौनं गुरो कुरु ॥ १७२ ॥ <br>
न मृषा वचनं प्रोक्तं स्वैरेणापि गुरो मया ॥ <br>
किं पुनर्यत्तवार्थाय तस्मान्मौनं समाचर ॥ १७३ ॥ <br>
पश्चादुदयते सूर्यः शोषं याति महार्णवः ॥ <br>
अपि मेरुश्च शीर्येत न मे स्यादन्यथा वचः ॥ १७४ ॥ <br>
तमुवाच गुरुः शिष्यं स पुनः श्लक्ष्णया गिरा ॥ <br>
जानाम्यहं न ते वाणी कथंचिज्जायतेऽन्यथा ॥ १७५ ॥ <br>
सदा शिष्यो वयःस्थोपि शासनीयः प्रयत्नतः ॥। <br>
किं पुनर्बाल एव त्वं तेन त्वां वच्मि भूरिशः ॥ १७६ ॥ <br>
धर्मं न व्ययते कोऽपि मुनीनां पूर्वसंचितम् ॥ <br>
तपोधर्मविहीनानां गतिस्तेषां न विद्यते ॥ १७७ ॥ <br>
क्षमैका सिद्धिदा प्रोक्ता यतीनां च विशेषतः ३॥ <br>
तस्मात्क्षमां पुरस्कृत्य वर्तितव्यं तपस्विभिः ॥ १७८ ॥ <br>
न पापं प्रति पापः स्याद्बुद्धिरेषा सनातनी॥ <br>
आत्मनैव हतः पापो यः पापं तु समाचरेत्॥१७९॥ <br>
दग्धः स दहते भूयो हतमेव निहंति च॥ <br>
सम्यग्ज्ञानपरित्यक्तो यः पापे पापमाचरेत्॥६.२९.१८०॥। <br>
उपकारिषु यः साधुः साधुत्वे तस्य को गुणः॥ <br>
अपकारिषु यः साधुः कीर्त्यते जनैः॥ १८१॥। <br>
एवमुक्त्वा स तं शिष्यं ततो मामिदमब्रवीत् ॥ <br>
दयया परया युक्तः सुव्रतः शंसितव्रतः ॥ १८२ ॥ <br>
नान्यथा वचनं भावि मम शिष्यस्य पन्नग ॥ <br>
कञ्चित्कालं प्रतीक्षस्व तस्मात्सर्पवपुःस्थितः ॥ १८३ ॥ <br>
॥ सर्प उवाच ॥ ॥ <br>
कस्मिन्काले मुनिश्रेष्ठ शापो मेऽस्तमुपैष्यति ॥ <br>
प्रसादं कुरु दीनस्य शापस्याज्ञानिनस्तथा ॥ १८४ ॥ <br>
॥ सुव्रत उवाच ॥ ॥ <br>
मुहूर्तमपि गीतादि यः करोति शिवालये ॥ <br>
न तस्य शक्यते कर्तुं संख्या धर्मस्य भद्रक ॥ १८५ ॥ <br>
मुहूर्तमपि यो विघ्नं करोति च महोत्सवे ॥ <br>
तस्य पापस्य नो संख्या कर्तुं शक्या हि केनचित् ॥ १८६ ॥ <br>
तस्मात्त्वं पापको विप्रो नैव मुक्तिमवाप्स्यसि ॥ <br>
वार्तासंगेन दुर्बुद्धे तस्माच्छृणु वचो मम ॥।८७॥ <br>
शैवं षडक्षरं मंत्रं योजपेच्छ्रद्धयान्वितः ॥ <br>
अपि ब्रह्मवधा त्पापं जातं तस्य प्रणश्यति ॥ १८८ ॥ <br>
दशभिर्दिनजं पापं विंशत्या वत्सरोद्भवम् ॥ <br>
षडक्षरस्य जाप्येन पापं क्षालयते नरः ॥ १८९ ॥ <br>
तस्मात्त्वं जलमध्यस्थस्तं मंत्रं जप सादरम् ॥ <br>
येन पापं क्षयं याति कृतमप्यन्यजन्मनि ॥ ६.२९.१९० ॥ <br>
यदा त्वां जलमध्यस्थं वत्सोनाम द्विजो रुषा ॥ <br>
ताडयिष्यति दण्डेन तदा मोक्षमवाप्स्यसि ॥ १९१ ॥ <br>
तस्माद्गच्छ द्रुतं सर्प स्थानादस्माज्जलाशये ॥ <br>
किञ्चिदिष्टं मया प्रोक्तो विरराम स सन्मुनिः ॥ १९२ ॥ <br>
ततोऽहं दुःखसंयुक्तः संप्राप्तोऽत्र जलाशये ॥ <br>
षडक्षरं जपन्मन्त्रं नित्यमेव व्यवस्थितः ॥ १९३ ॥ <br>
त्वत्प्रसादादहं मुक्तः सर्पत्वाद्ब्राह्मणोत्तम ॥ <br>
किं करोमि प्रियं तेऽद्य तस्माच्छीघ्रतरं वद ॥ १९४ ॥ <br>
वत्सोनाम न सन्देहः स त्वं यः कीर्तितो मम ॥ <br>
सुव्रतेन विमानं मे पश्यैतदुपसर्पति ॥ १९५ ॥ <br>
ततः प्रोक्तो मया सम्यक्स सर्पो दिव्यरूपधृक् ॥ <br>
भगवन्नुपदेशं मे किञ्चिद्देहि शुभावहम् ॥ १९६ ॥ <br>
येन नो जायते दुःखं प्रियलोपसमुद्भवम् ॥ <br>
न दारिद्यं न च व्याधिर्न च शत्रुपराभवः ॥ १९७ ॥ <br>
अथोवाच स मां भूयः सोत्सुकः पुरुषोत्तमः ॥ <br>
प्रश्नभारः समाख्यातस्त्वया मम द्विजोत्तम ॥ १९८ ॥ <br>
न चैतच्छक्यते वक्तुं विमाने समुपस्थिते ॥ <br>
विस्तरात्तु ततो वच्मि संक्षेपेण तव द्विज ॥ १९९ ॥ <br>
शैवः षडक्षरो मन्त्रो नृणामशुभहारकः ॥ <br>
स त्वया शक्तितो विप्र जपनीयो दिवानिशम् ॥ ॥ ६.२९.२०० ॥ <br>
ततः प्राप्स्यत्यसंदिग्धं यद्यद्वांछसि चेतसा ॥ <br>
स्वर्गं वा यदि वा मोक्षं विमुक्तः सर्वपातकैः ॥ २०१ ॥ <br>
मया हि सुमहत्पापं सर्वदा समनुष्ठितम् ॥ <br>
तत्रापि मंत्रमाहात्म्यात्प्राप्ता लोका महोदयाः ॥ २०२ ॥ <br>
एको दानानि सर्वाणि यच्छति श्रद्धयान्वितः ॥ <br>
षडक्षरं जपेन्मंत्रमन्यस्ताभ्यां समं फलम् ॥ २०३ ॥ <br>
सर्वतीर्थाभिषेकं च कुरुतेऽन्यो नरो द्विज ॥ <br>
षडक्षरं जपेन्मंत्रमन्यस्ताभ्यां समं फलम् ॥ २०४ ॥<br>
चांद्रायणसहस्रं तु कुरुतेऽन्यो यथोचितम् ॥ <br>
षडक्षरं जपेदन्यो मंत्रं ताभ्यां समं फलम् ॥ २०५ ॥<br>
वर्षास्वाकाशशायी च हेमंते सलिलाशयः ॥ <br>
पञ्चाग्निसाधको ग्रीष्मे यावद्वर्षशतं नरः ॥ २०६ ॥ <br>
अन्यः षडक्षरं मन्त्रं शुचिः श्रद्धासमन्वितः ॥ <br>
जपेदहर्निशं मर्त्यः फलं ताभ्यां समं स्मृतम् ॥ ॥ २०७ ॥ <br>
पितृपक्षे सदा चैको गयायां श्राद्धमाचरेत् ॥ <br>
अन्यः षडक्षरं मन्त्रं जपेत्ताभ्यां समं फलम् ॥ २०८ ॥ <br>
गोसहस्रं ददात्येकः कार्तिक्यां ज्येष्ठपुष्करे ॥ <br>
षडक्षरं जपेन्मंत्रमन्यस्ताभ्यां समं फलम् ॥ २०९ ॥ <br>
संनिहित्यां नरः स्नाति राहुग्रस्ते दिवाकरे ॥ <br>
एको अन्यस्तु जपेन्मन्त्रं षडर्णं तुल्यमेव तत् ॥ ६.२९.२१० ॥ <br>
सोमे सोमग्रहेऽन्यस्तु सोमनाथं प्रपश्यति ॥ <br>
अन्यः षडक्षरं मन्त्रं जपेत्ताभ्यां समं फलम् ॥ २११ ॥ <br>
एकश्चण्डीश्वरं पश्येदयने चोत्तरे नरः ॥ <br>
अन्यः षडक्षरं मन्त्रं जपेत्ताभ्यां समं फलम् ॥ २१२ ॥ <br>
भृगुपातं पतेदेकः केदारं वीक्ष्य भक्तितः ॥ <br>
अन्यः षडक्षरं मंत्रं जपेत्ताभ्यां समं फलम् ॥ २१३ ॥ <br>
करीषं साधयेदन्यो दत्त्वा सर्वस्वमादितः ॥ <br>
षडक्षरं जपेन्मंत्रमन्यस्ताभ्यां समं फलम् ॥ २१४ ॥ <br>
सर्व संगपरित्यागं कृत्वैको ज्ञानमाप्नुयात् ॥ <br>
अन्यः षडक्षरं मन्त्रं जपेत्ताभ्यां समं फलम् ॥ २१५ ॥ <br>
एतत्ते परमं गुह्यं मया विप्र प्रकीर्तितम् ॥ <br>
नास्तिकाय न दातव्यं भक्तिहीनाय नैव च ॥ २१६ ॥ <br>
तथान्यदपि वक्ष्यामि हितबुद्ध्या द्विजोत्तम ॥ <br>
मम वाक्यं कुरुष्वाद्य यदीच्छसि परां गतिम्॥ २१७ ॥ <br>
अहिंसा परमो धर्मः सर्ववेदे प्रकीर्तितः ॥ <br>
ब्राह्मणस्य विशेषेण तस्मात्सर्पवधं त्यज ॥ २१८॥ <br>
अहिंसकानि भूतानि यो हिनस्ति सुनिर्दयः ॥ <br>
स याति नरकं घोरं यावदाभूतसंप्लवम् ॥ २१९ ॥ <br>
चराचराणां भूतानामभयं यः प्रयच्छति ॥ <br>
सर्वदा सर्वसौख्याढ्यो जायते दिवि चेह च ॥ ६.२९.२२० ॥ <br>
नास्ति भर्गसमो देवो नास्ति गंगासमा नदी ॥ <br>
नास्ति हिंसासमं पापं नास्ति धर्मो दयापरः ॥ २२१ ॥ <br>
अथाहमब्रुवं तं च तच्छ्रुत्वा तस्य जल्पितम् ॥ <br>
अहिंसालक्षणं धर्मं परलोकभयातुरः ॥ २२२ ॥ <br>
मन्यते वृद्धलोकानामेतद्वाक्यं श्रुतं मया ॥ <br>
भूपतेर्नेव दोषः स्याद्वने व्यापादितैर्मृगैः ॥ २२३ । <br>
प्रवदंति तथा वैद्या वैद्यशास्त्रविचक्षणाः ॥ <br>
भवंति पुष्टिसंयुका मांसादाश्चिरजीविनः ॥ २२४ ॥ <br>
तदत्र विषये ब्रूहि परं निःश्रेयसं वचः ॥ <br>
सर्वं कर्तास्म्यसंदिग्धं तव वक्त्राद्विनिर्गतम् ॥ २२५ ॥ <br>
अथ मां स पुनः प्राह वद मैवं द्विजोत्तम ॥ <br>
मतमेतद साधूनां पापानां मांसगृद्धिनाम् ॥ २२६ ॥ <br>
अहो शोच्यतमा लोके पापात्मानः सुनिर्दयाः ॥ <br>
सर्वदोषाकरं मांसं मूढाः स्वादंति ये नराः ॥ ॥। २२७ ॥ <br>
न मांसमायुषो हेतुरारोग्यस्य बलस्य वा ॥ <br>
सर्वमेतदसत्यं स्याच्छ्रणुष्वाद्य निदर्शनम् ॥ २२८ ॥ <br>
मांसाशिनोऽपि दृश्यंते रोगार्ता दुर्बलास्तथा ॥ <br>
स्वल्पायुषश्च मत्वैवं मांसं वर्जय दूरतः ॥ २२९ ॥ <br>
अमांसादा अपि क्ष्मायां दृश्यंते रोगवर्जिताः ॥ <br>
चिरायुषश्च पीनांगास्त स्मान्मांसं विवर्जयेत् ॥ ६.२९.२३० ॥<br>
यो भक्षयति मांसानि सत्त्वानां जीवितैषिणाम् ॥ <br>
स याति नरकं घोरं तत्रस्थो भक्ष्यते च तैः ॥ २३१ ॥ <br>
न हि मांसं तृणात्काष्ठादुपलादपि जायते ॥ <br>
हते जंतौ भवेन्मांसं तस्मात्तत्परिवर्जयेत् ॥ २३२ ॥ <br>
एतदेव हि दृष्टांतं मांसस्य परिवर्जने ॥ <br>
यदंगं ह्रियते स्वं च कंटकेनापि विक्षतम् ॥२३३॥ <br>
आत्मौपम्येन भूतानि तस्मात्सर्वाणि पंडितैः ॥ <br>
द्रष्टव्यानि न हिंस्यानि रक्षणीयानि शक्तितः ॥ २३४ ॥ <br>
हंता चैवानुमंता च विशस्ता क्रयविक्रयी ॥ <br>
संस्कर्ता चोपहर्ता च खादकश्चाष्ट घातकाः ॥ २३५ ॥ <br>
धनेन क्रयकृद्धंति भक्षणेन च खादकः ॥ <br>
घातको वधबंधाभ्यामित्यन्यस्त्रिविधो वधः ॥ २३६ ॥ <br>
कर्मणा मनसा वाचा यो हिनस्ति न किंचन ॥ <br>
स प्राप्नोति परं स्थानं जरा मरणवर्जितम् ॥ २३७ ॥ <br>
शाकमूलफलाहारो ब्रह्मचर्यपरायणः ॥ <br>
न तस्य फलमाप्नोति यदि हिंसापरो नरः ॥ २३८ ॥ <br>
एको वर्षशतं साग्रं तपस्तपति दुस्तरम् ॥ <br>
अहिंसानिरतो यस्तु तयोः श्रेष्ठो दयान्वितः ॥ २३९ ॥ <br>
यंयं कामयते कामं दुष्प्रापमपि मानवः ॥ <br>
तं तमाप्नोत्यसंदिग्धं यदि स्यात्सुदयान्वितः ॥ ६.२९.२४० ॥ <br>
कामगेन विमानेन दिव्यस्त्रीशतसेवितः ॥ <br>
देववन्मोदते स्वर्गे सवभूताभयप्रदः ॥ २४१ ॥ <br>
एवमुक्त्वा महात्मा स पश्यतो मम सूतज ॥ <br>
विमानवरमारुह्य गतश्च त्रिदिवालयम् ॥ २४२ ॥ <br>
गन्धर्वैर्गीयमानस्तु स्तूयमानश्च किन्नरैः ॥ <br>
षडक्षरस्य मंत्रस्य माहात्म्ये न महामते ॥ २४३ ॥ <br>
तस्मिन्गते तदा स्वर्गं दुःखं मे समुपस्थितम् ॥ <br>
स्मृत्वा पूर्वं हतान्सर्पान्भग्नगात्रोऽभवं तदा ॥ २४४ ॥ <br>
ततोऽहं कृतवांस्तत्र विप्रलापाननेकशः ॥ <br>
स्वकर्मभयसंत्रस्तस्तस्मिन्नेव महावने ॥ २४५ ॥ <br>
अहो मया नृशंसेन बहवः प्राणिनो हताः ॥ <br>
निन्दितश्च महादेवो नर कार्तिर्भविष्यति ॥ २४६ ॥ <br>
सोऽहं हिंसां परित्यज्य चरिष्यामि महत्तपः ॥ <br>
शिवदीक्षां समासाद्य पूजयिष्ये महेश्वरम् ॥ २४७ ॥ <br>
यत्किंचित्त्रिषु लोकेषु प्रार्थयंति नराः सुखम् ॥ <br>
तत्सर्वं तपसा साध्यं तस्मात्कार्यं मया तपः ॥ २४८ ॥<br>
अधुनैकोऽहमेकाहमेकैकस्मिन्वनस्पतौ ॥ <br>
चरन्भैक्षं मुनिर्मौनी चरिष्याम्याश्रमानिमान् ॥ २४९ ॥ <br>
पांसुना समवच्छन्नः शून्यागारप्रतिश्रयः ॥ <br>
वृक्षमूलनिकेतो वा त्यक्तसर्वप्रियाप्रियः ॥ ६.२९.२५० ॥ <br>
एवं विलप्य यत्नेन मया सूतकुलोद्वह ॥ <br>
गृहीतं भक्तियुक्तेन शिवदीक्षाव्रतं ततः ॥ २५१ ॥ <br>
षडक्षरस्य मंत्रस्य अयुतं प्रजपाम्यहम् ॥ <br>
त्रिसन्ध्यं श्रद्धया युक्तः सिद्धेश्वरसमीपतः ॥ २५२ ॥ <br>
तत्प्रभावेन मे स्थैर्यं संजातं यौवनोद्भवम् ॥ <br>
तथा लोकातंरज्ञानं खेचरत्वं च सूतज ॥ २५३ ॥<br>
सिद्धेश्वरं प्रयास्यामि द्वापरांते ह्यवस्थिते ॥ <br>
सदाशिवं प्रयास्यामि सत्यमेतन्मयोदितम् ॥ २५४ ॥ <br>
एतत्ते सर्वमाख्यातं मया सूतज मोक्षदम् ॥ <br>
षडक्षरस्य माहात्म्यं सर्वपापप्रणाशनम् ॥ २५५ ॥ <br>
यश्चैतच्छृणुयान्नित्यं सम्यक्छ्रद्धासमन्वितः ॥ <br>
आजन्ममरणात्पापात्सोऽपि मुच्येत मानवः ॥। ॥ २५६ ॥ <br>
तस्मात्त्वं हि महाभाग मन्त्रमेनं सदा जप ॥ <br>
संप्राप्स्यसि परान्कामान्मनसा वांछितान्सदा ॥ २५७ ॥  <br>
सूत उवाच ॥ ॥ <br>
एतच्छ्रुतं मया पूर्वं सकाशात्तस्य सद्गुरोः ॥ <br>
षडक्षरस्य माहात्म्यं यद्युष्माकं प्रकीर्तितम् ॥ २५८ ॥ <br>
धन्यं यशस्यमायुष्यं शत्रुपक्षक्षयावहम् ॥ <br>
पठतां शृण्वतां नित्यं सर्वकामाभयप्रदम् ॥ २५९ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्र माहात्म्ये षडक्षरमन्त्रमाहात्म्ये सिद्धेश्वरमाहात्म्यवर्णनंनामैकोनत्रिंशोऽध्यायः ॥ २९ ॥ ॥ ध ॥ <br>
<br>
</span>
