<span style="font-size: 14pt; line-height: 200%">॥ सूत उवाच ॥ ॥ <br>
दुःशीलोऽपि च तत्कृत्वा गुरोर्नाम्ना शिवालयम् ॥ <br>
निम्बेश्वर इति ख्यातं दक्षिणां दिशमाश्रितम् ॥ १ ॥ <br>
चकार परया भक्त्या तत्पादाब्जमनुस्मरन् ॥ <br>
तथा तस्य तु भार्या या नाम्ना शाकंभरी स्मृता ॥ २ ॥ <br>
स्वनामांका तत्र दुर्गा तथा संस्थापिता तया ॥ <br>
ततस्तु तद्धनं ताभ्यां किचिच्छेषं व्यवस्थितम् ॥ ३ ॥ <br>
पूजार्थं देवताभ्यां च ब्राह्मणेभ्यः समर्पितम् ॥ <br>
भिक्षाभुजौ ततो जातौ दम्पती तौ ततः परम् ॥ ४ ॥ <br>
कस्यचित्त्वथ कालस्य दुःशीलो निधनं गतः ॥ ५ ॥ <br>
शाकंभर्यपि तत्कायं गृहीत्वा हव्यवाहनम् ॥ <br>
प्रविष्टा नृपशार्दूल निर्विकल्पेन चेतसा ॥ ६ ॥ <br>
ततो विमानमारुह्य वराप्सरःसुसेवितम् ॥ <br>
गतौ तौ द्वावपि स्वर्गं संप्रहृष्टतनूरुहौ ॥ ७ ॥ <br>
एतं दुःशीलजं यस्तु पठेदाख्यानमुत्तमम् ॥ <br>
स सर्वैर्मुच्यते पापैरज्ञानविहितैर्नृप ॥ ८ ॥ <br>
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये निम्बेश्वरशाकंभर्युत्पत्तिमाहात्म्यवर्णनं नाम पञ्चसप्तत्युत्तरद्विशततमोद्भयायः ॥ २७५ ॥ <br>
<br>
</span>
