<span style="font-size: 14pt; line-height: 200%">॥ सूत उवाच ॥ ॥ <br>
ततो दशरथो राजा मंत्रिभिस्तैर्विसर्जितः ॥ <br>
हाटकेश्वरजं क्षेत्रं संप्राप्तो हर्षसंयुतः ॥ १ ॥ <br>
तत्रागत्य ततो देवीं पित्रा संस्थापिता पुरा ॥ <br>
पूजयित्वाऽथ सद्भक्त्या स्नात्वा कुण्डे शुभोदके ॥ २ ॥ <br>
ततोऽन्यानि च मुख्यानि दृष्ट्वा चायतनानि सः ॥ <br>
स्नात्वा तीर्थेष्वनेकेषु दत्त्वा दानान्यनेकशः ॥ ३ ॥ <br>
प्रासादं कारयामास देवदेवस्य चक्रिणः ॥ <br>
तत्र संस्थापयामास प्रतिमां वैष्णवीं शुभाम् ॥ ४ ॥ <br>
तस्याग्रे कारयामास वापीं स्वच्छोदकान्विताम् ॥ <br>
सोपानपंक्तिभिर्युक्तां साधुभिः संप्रशंसिताम्॥ ५ ॥ <br>
उदकेन ततस्तस्या देवाराधनतत्परः ॥ <br>
प्रकारैर्बहुभिस्तीव्रं चकार सुमहत्तपः ॥ ६ ॥ <br>
ततो वर्षशतेऽतीते तस्य तुष्टो जनार्दनः ॥ <br>
विलोक्य च तपस्तीव्रं विहितं तेन भूभुजा ॥ ७ ॥ <br>
प्रोवाच दर्शनं गत्वा पक्षिराजं समाश्रितः ॥ <br>
मेघगम्भीरयावाचा बहुदेवगणैर्वृतः ॥ ८ ॥ <br>
॥ श्रीविष्णुरुवाच ॥ ॥ <br>
परितुष्टोऽस्मि ते वत्स वरं वरय सुव्रत ॥ <br>
अपि ते दुर्लभं काममहं दास्यामि कृत्स्नशः ॥ ९ ॥ <br>
॥ राजोवाच ॥ ॥ <br>
पुत्रार्थोऽयं समारंभो मया देव कृतोऽखिलः ॥ <br>
तपसो देहि मे पुत्रांस्तस्माद्वंशविवृद्धिदान् ॥ ६.९८.१० ॥ <br>
अन्यत्सर्वं सुराधीश ध्रुवमस्ति गृहे स्थितम् ॥ <br>
प्रसादात्तव यत्किंचिद्वैभवं विद्यते मम ॥ ११ ॥ <br>
॥ विष्णुरुवाच ॥ ॥ <br>
अहं तव गृहे राजन्स्वयमेव न संशयः ॥ <br>
अवतारं करिष्यामि कृत्वा रूपचतुष्टयम्॥ १२ ॥ <br>
देवकार्याय तस्मात्त्वं गृहं गत्वा महीपते ॥ <br>
कुरु राज्यं यथान्यायं पितृपैतामहं महत् ॥ १३ ॥ <br>
तथेयं या त्वया वापी निर्मिता विमलोदका ॥ <br>
राजवापीति विख्याता लोके सेयं भविष्यति ॥ १४ ॥ <br>
अस्यां स्नात्वा नरो भक्त्या य एनां पूजयिष्यति ॥ <br>
श्रद्धया परया युक्तः संप्राप्ते पंचमीदिने ॥ १५ ॥ <br>
ततः करिष्यति श्राद्धं यावत्संवत्सरं नृप ॥ <br>
अपुत्रः प्राप्स्यते पुत्रान्वंशवृद्धिकरान्स हि ॥ १६ ॥ <br>
एवमुक्त्वा स भगवांस्ततश्चादर्शनं गतः ॥ <br>
प्रहृष्टवदनो भूत्वा सोऽपि राजा ययौ गृहम् ॥ १७ ॥ <br>
ततः स्तोकेन कालेन तस्य पुत्रचतुष्टयम् ॥ <br>
संजातं लोके विख्यातं कलत्रत्रितयस्य च ॥ १८ ॥ <br>
कौशल्यानाम विख्याता तस्य भार्या सुशोभना ॥ <br>
ज्येष्ठा तस्यां सुतो जज्ञे रामाख्यः प्रथमः सुतः ॥ १९ ॥ <br>
तथान्या कैकयी नाम तस्य भार्या कनिष्ठिका ॥ <br>
भरतो नाम विख्यातस्तस्याः पुत्रोऽभवत्त्वसौ ॥ ६.९८.२० ॥ <br>
सुमित्राख्या तथा चान्या पत्नी या मध्यमा स्थिता ॥ <br>
शत्रुघ्नलक्ष्मणौ पुत्रौ तस्यां जातौ महाबलौ ॥ २१ ॥ <br>
तथान्या कन्यका चैका बभूव वरवर्णिनी ॥ <br>
ददौ यां पुत्रहीनस्य लोमपादस्य भूपतेः   ॥२२॥ <br>
आनृण्यं भूपतिः प्राप्य एवं दशरथस्तदा॥ <br>
पितॄणां प्रययौ स्वर्गं कृतकृत्यस्तथा द्विजाः ॥ २३ ॥ <br>
अथ राजाऽभवद्रामः सार्वभौमस्ततः परम्॥ <br>
रावणो येन दुर्धर्षो निहतो देवकंटकः ॥ २४ ॥ <br>
येन रामेश्वरश्चात्र निर्मितो लक्ष्मणेश्वरः ॥ <br>
सीतादेवी तथा मूर्ता येन चात्र प्रतिष्ठिता ॥२५॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखंडे हाटकेश्वरक्षेत्रमाहात्म्ये राजस्वामिराजवापीमाहात्म्यवर्णनंनामाष्टनवतितमोऽध्यायः ॥ ९८ ॥ <br>
<br>
<br>
</span>
