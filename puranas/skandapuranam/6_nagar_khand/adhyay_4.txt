<span style="font-size: 14pt; line-height: 200%"><br>
सूत उवाच।<br>
त्रिशंकुरिति संचिन्त्य विश्वामित्रं महामुनिम्।<br>
मनसा सुचिरं कालं ततश्चक्रे विनिश्चयम्॥६.४.१॥<br>
विश्वामित्रं परित्यज्य नान्योस्ति भुवनत्रये।<br>
यः कुर्यान्मे परित्राणं दुःखादस्मात्सुदारुणात्॥६.४.२॥<br>
कुरुक्षेत्रं समुद्दिश्य प्रतस्थे स ततः परम्।<br>
सुश्रांतः क्षुत्पिपासार्तो मार्गपृच्छापरायणः॥६.४.३॥<br>
ततः कालेन संप्राप्य कुरुक्षेत्रं स पार्थिवः।<br>
यत्नेनान्वेषयामास विश्वामित्राश्रमं ततः॥६.४.४॥<br>
एवं चान्वेषमाणेन तेन भूमिभृता तदा।<br>
सुदूरादेव संदृष्टं नीलद्रुमकदम्बकम्॥६.४.५॥<br>
उपरिष्टाद्बकैर्हंसैर्भ्रममाणैः समंततः।<br>
आटिभिर्मद्गुभिश्चैव समन्ताज्जलपक्षिभिः॥६.४.६॥<br>
स मत्वा सलिलं तत्र पिपासार्तो महीपतिः।<br>
प्रतस्थे सत्वरो हृष्टो जलवातहृतक्लमः॥६.४.७॥<br>
अथापश्यन्मनोहारि सौम्यसत्त्वनिषेवितम्।<br>
आश्रमं नदितीरस्थं मनःशोकविनाशनम्॥६.४.८॥<br>
पुष्पितैः फलितैर्वृक्षैः समंतात्परिवारितम्।<br>
विविधैर्मधुरारावैर्नादितं विहगोत्तमैः॥६.४.९॥<br>
क्रीडंति नकुलाः सर्पैरूलूका यत्र वायसैः।<br>
मूषकैर्वृषदंशाश्च द्वीपिनो विविधैर्मृगैः॥६.४.१०॥<br>
अथापश्यन्नदीतीरे स तपस्विगणावृतम्। <br>
स्वाध्यायनिरतं दांतं विश्वामित्रं तपोनिधिनम्॥६.४.११॥<br>
तेजसा तपसातीव दीप्यमानमिवानलम्।<br>
चीरवल्कलसंवीतं शालवृक्षं समाश्रितम्॥६.४.१२॥<br>
अथ गत्वा स राजेन्द्रो दूरस्थोऽपि प्रणम्य तम्।<br>
अष्टांगेन प्रणामेन स्वनाम परिकीर्तयन्॥६.४.१३॥<br>
तथान्यानपि तच्छिष्यान्कृताञ्जलिपुटः स्थितः।<br>
यथाक्रमं यथाज्येष्ठं श्रद्धया परया युतः॥६.४.१४॥<br>
धूलिधूसरितांगं तं ते तु दृष्ट्वा महीपतिम्।<br>
चंडाल इति मन्वानाश्चिह्नैर्गात्रसमुद्भवैः॥६.४.१५॥<br>
भर्त्सयामासुरेवाथ वचनैः परुषाक्षरैः।<br>
धिक्छब्दैश्च तथैवान्ये याहियाहीति चासकृत्॥६.४.१६॥<br>
कस्त्वं पापेह संप्राप्तो मुनीनामाश्रमोत्तमे।<br>
वेदध्वनिसमाकीर्णे साधूनामपि दुर्लभे॥६.४.१७॥<br>
तस्माद्गच्छ द्रुतं यावन्न कश्चित्तापसस्तव।<br>
दत्त्वा शापं करोत्याशु प्राणानामपि संक्षयम्॥६.४.१८॥<br>
त्रिशंकुरुवाच।<br>
त्रिशंकुर्नाम भूपोऽहं सूर्यवंशसमुद्भवः।<br>
शप्तो वसिष्ठपुत्रैश्च चंडालत्वे नियोजितः॥६.४.१९॥<br>
सोऽहं शरणमापन्नः शापमुक्त्यै द्विजोत्तमाः।<br>
विश्वामित्रं जगन्मित्रं नान्या मेऽस्ति गतिः परा॥६.४.२०॥<br>
विश्वामित्र उवाच।<br>
वसिष्ठस्य भवान्याज्यस्तत्पुत्राणां विशेषतः।<br>
तत्कस्मादीदृशे पापे तैस्त्वमद्य नियोजितः॥६.४.२१॥<br>
कोऽपराधस्त्वया तेषां कृतः पार्थिवसत्तम।<br>
प्राणद्रोहः कृतः किं वा दारधर्षणसंभवः॥६.४.२२॥<br>
त्रिशंकुरुवाच।<br>
अनेनैव शरीरेण स्वर्गाय गमनं प्रति।<br>
मया संप्रार्थितो यज्ञो वसिष्ठान्मुनिसत्तमात्॥६.४.२३॥<br>
तेनोक्तं न स यज्ञोऽस्ति येन स्वर्गे प्रगम्यते। <br>
अनेनैव शरीरेण मुक्त्वा देहांतरं नृप॥६.४.२४॥<br>
तच्छ्रुत्वा स मया प्रोक्तो यदि मां न नयिष्यति।<br>
स्वर्गं चानेन कायेन सद्यो यज्ञप्रभावतः॥६.४.२५॥<br>
तदन्यं गुरुमेवाद्य कर्ताहं नास्ति संशयः।<br>
एतज्ज्ञात्वा मुनिः प्राह यत्क्षेमं तत्समाचर॥६.४.२६॥<br>
ततोऽहं तेन संत्यक्तस्तत्पुत्रान्प्राप्य निष्ठुरान्।<br>
प्रोक्तवानथ तत्सर्वं यद्वसिष्ठस्य कीर्तितम्॥६.४.२७॥<br>
ततस्तैः शोकसंतप्तैः शप्तोस्मि मुनिसत्तम।<br>
नीतश्चेमां दशां पापां चंडालत्वे नियोजितः॥६.४.२८॥<br>
सोऽहं त्वां मनसा ध्यात्वा सुदूरादिहरागतः(?)।<br>
आशां गरीयसीं कृत्वा कुरुक्षेत्रे मुनीश्वर॥६.४.२९॥<br>
नासाध्यं विद्यते किंचित्त्रिषु लोकेषु ते मुने।<br>
तस्मात्कुरु प्रतीकारं दुःखितस्य ममाधुना॥६.४.३०॥<br>
सूत उवाच।<br>
तस्य तद्वचनं श्रुत्वा विश्वामित्रो मुनीश्वरः।<br>
वसिष्ठस्पर्धयोवाच मुनिमध्ये व्यवस्थितः॥६.४.३१॥<br>
अहं त्वां याजयिष्यामि तेन यज्ञेन पार्थिव।<br>
गच्छसि त्रिदिवं येन इष्टमात्रेण तत्क्षणात्॥६.४.३२॥<br>
त्वमेवं विहितो भूप वासिष्ठैरंत्यजस्तु तैः।<br>
मया भूयोऽपि भूपालः कर्तव्यो नात्र संशयः॥६.४.३३॥<br>
तस्मादागच्छ भूपाल तीर्थयात्रां मया सह।<br>
कुरु तीर्थप्रभावेण येन त्वं स्याः शुचिः पुनः॥६.४.३४॥<br>
तथा यज्ञक्रियार्हश्च चंडालत्वविवर्जितः।<br>
नास्ति तत्पातकं यच्च तीर्थस्नानान्न नश्यति॥६.४.३५॥<br>
सूत उवाच।<br>
एवं स निश्चयं कृत्वा गाधिपुत्रो मुनीश्वरः।<br>
त्रिशंकुं पृष्ठतः कृत्वा तीर्थयात्रामथाव्रजत्॥६.४.३६॥<br>
कुरुक्षेत्रं सरस्वत्यां प्रभासे कुरुजांगले।<br>
पृथूदके गयाशीर्षे नैमिषे पुष्करत्रये॥६.४.३७॥<br>
वाराणस्यां प्रयागे च केदारे श्रवणे नदे।<br>
चित्रकूटे च गोकर्णे शालिग्रामेऽचलेश्वरे॥६.४.३८॥<br>
शुक्लतीर्थे सुराज्याख्ये दृषद्वति नदे शुभे।<br>
अथान्येषु सुपुण्येषु तीर्थेष्वायतनेषु च॥६.४.३९॥<br>
एवं तस्य नरेंद्रस्य सार्धं तेन महात्मना।<br>
अतिक्रांतो महान्कालो भ्रममाणस्य भूतले॥६.४.४०॥<br>
मुच्यते न च पापेन चंडालत्वेन स द्विजाः।<br>
एवंविधेषु तीर्थेषु स्नातोपि च पृथक्पृथक्॥६.४.४१॥<br>
ततः क्रमात्समायातः सोऽर्बुदं पर्वतं प्रति।<br>
तत्रारुह्य समालोक्य पापघ्नमचलेश्वरम्॥६.४.४२॥<br>
यावदायतनात्तस्मान्निर्गच्छति मुनीश्वरः।<br>
तावत्तेनेक्षितो नाममार्कंडो मुनिसत्तमः॥६.४.४३॥<br>
सोऽपि दृष्ट्वा जगन्मित्रं विश्वामित्रं मुनीश्वरम्।<br>
प्रोवाचाथ कुतः प्राप्तः सांप्रतं त्वं मुनीश्वर॥६.४.४४॥<br>
कोऽयं तवानुगो रौद्रो दृश्यते चांत्यजाकृतिः।<br>
एतत्सर्वं समाचक्ष्व पृच्छतो मम सन्मुने॥६.४.४५॥<br>
विश्वामित्र उवाच।<br>
एष पार्थिवशार्दूलस्त्रिशंकुरिति विश्रुतः।<br>
वसिष्ठस्य सुतैर्नीतश्चंडालत्वं प्रकोपतः॥६.४.४६॥<br>
मया चास्य प्रतिज्ञातं सप्तद्वीपवतीं महीम्।<br>
प्रभ्रमिष्याम्यहं यावन्मेध्यत्वं त्वमुपेष्यसि॥६.४.४७॥<br>
भ्रांतोऽहं भूतले यानि तीर्थान्यायतनानि च।<br>
नचैष मेध्यतां प्राप्तः परिश्रांतोस्मि सांप्रतम्॥६.४.४८॥<br>
तस्मात्सर्वां महीं त्यक्त्वा लज्जया परया युतः।<br>
द्वीपान्महार्णवांस्त्यक्त्वा संप्रयास्याम्यतः परम्॥६.४.४९॥<br>
मा वसिष्ठस्य पुत्राणामुपहासपदं गतः।<br>
प्रतिज्ञारहितो विप्र सत्यमेद्ब्रवीम्यहम्॥६.४.५०॥<br>
श्रीमार्कंडेय उवाच।<br>
यद्येवं मुनिशार्दूल कुरुष्व वचनं मम।<br>
सप्तद्वीपवतीं पृथ्वीं मा त्यक्त्वा कुत्रचिद्व्रज॥६.४.५१॥<br>
एतस्मात्पर्वतात्क्षेत्रं हाटकेश्वरसंज्ञितम्।<br>
अस्ति नैर्ऋतदिग्भागे देशे चानर्तसंज्ञके॥६.४.५२॥<br>
तत्राद्यं स्थापितं लिंगं हाटकेन सुरोत्तमैः।<br>
यत्तत्संकीर्त्यते लोके पाताले हाटकेश्वरम्॥६.४.५३॥<br>
पातालजाह्नवीतोयं यत्रैवास्ति द्विजोत्तम।<br>
उद्धृते शंभुना लिंगे विनिष्क्रांतं रसातलात्॥६.४.५४॥<br>
तत्र प्रविश्य यत्नेन पातालं वसुधाधिपः।<br>
करोतु जाह्नवीतोये स्नानं श्रद्धासमन्वितः॥६.४.५५॥<br>
पश्चात्पश्यतु तल्लिंगं हाटकेश्वरसंज्ञितम्।<br>
भविष्यति ततः शुद्धश्चंडालत्वविवर्जितः॥६.४.५६॥<br>
त्वमपि प्राप्स्यसि श्रेयः परं हृदयसंस्थितम्।<br>
ततोन्यदपि यत्किंचित्तत्रैव तपसि स्थितः॥६.४.५७॥<br>
सूत उवाच।<br>
तस्य तद्वचनं श्रुत्वा विश्वामित्रो मुनीश्वरः।<br>
त्रिशंकुना समायुक्तो गतस्तत्र द्रुतं ततः॥६.४.५८॥<br>
पाताले देवमार्गेण प्रविश्य नृपसत्तमम्।<br>
त्रिशंकुं स्नापयामास विधिदृष्टेन कर्मणा॥६.४.५९॥<br>
स्नातमात्रोथ राजा स हाटकेश्वदर्शनात्।<br>
चंडालत्वेन निर्मुक्तो बभूवार्कसमद्युतिः॥६.४.६०॥<br>
ततस्तं स मुनिः प्राह प्रणतं गतकल्मषम्।<br>
दिष्ट्या मुक्तोसि राजेंद्र चंडालत्वेन सांप्रतम्॥६.४.६१॥<br>
दिष्ट्या प्राप्तः परं तेजो दिष्ट्या प्राप्तः परं तपः।<br>
तस्माद्यजस्व सत्रेण विधिवद्दक्षिणावता॥६.४.६२॥<br>
येन संप्राप्स्यसे सिद्धिं नित्यं या हृदये स्थिता।<br>
त्वत्कृते प्रार्थयिष्यामि स्वयं गत्वा पितामहम्॥६.४.६३॥<br>
मखांशं सर्वदेवाद्यो येन गृह्णाति ते मखे।<br>
तस्मादत्रैव संभारान्सर्वान्यज्ञसमुद्भवान्।<br>
आनय ब्रह्मलोकाच्च यावदागमनं मम॥६.४.६४॥<br>
बाढमित्येव सोऽप्याह स मुनिः संशितव्रतः।<br>
पितामहमुपागम्य प्रणिपत्याब्रवीद्वचः॥६.४.६५॥<br>
याजयिष्याम्यहं भूपं त्रिशंकुं प्रपितामह।<br>
मानुषेण शरीरेण येन गच्छति ते पदम्॥६.४.६६॥<br>
तस्मादागच्छ तत्र त्वं यज्ञवाटं पितामह।<br>
सर्वैः सुरगणैः सार्धं शिवविष्णुपुरःसरैः॥६.४.६७॥<br>
प्रगृहाण स्वहस्तेन यज्ञभागं यथोचितम्।<br>
सशरीरो दिवं याति येनासौ त्वत्प्रसादतः॥६.४.६८॥<br>
ब्रह्मोवाच।<br>
न यज्ञकर्मणा स्वर्गःस्वेन कायेन लभ्यते।<br>
मुक्त्वा देहांतरं ब्रह्मंस्तस्मान्मैवं वदस्व माम्॥६.४.६९॥<br>
वयमग्निमुखाः सर्वे हविर्गृह्णामहे मखे।<br>
वेदोक्तविधिना सम्यग्यजमानहिताय वै॥६.४.७०॥<br>
तस्माद्वह्निमुखे भूयः स जुहोति हविर्द्विज।<br>
ततः संप्राप्स्यति स्वर्गं त्वत्प्रसादादसंशयम्॥६.४.७१॥<br>
इति श्रीस्कांदे महापुराण एकाशीतिसाहस्रयां संहितायां षष्ठे नागरखण्डे हाटकेश्वरक्षेत्रमाहात्म्ये त्रिशंकूपाख्याने विश्वामित्रकृतत्रिशंकुयाजनोपक्रमवर्णनंनाम चतुर्थोऽध्यायः॥४॥<br>
<br>
<br>
</span>
