<span style="font-size: 14pt; line-height: 200%"><br>
॥ सूत उवाच ॥ ॥ <br>
तत्रैव स्थापितं लिंगं धुन्धुमारेण भूभुजा ॥ <br>
सर्वरत्नमयं कृत्वा प्रासादं सुमनोहरम् ॥ १ ॥ <br>
तत्र कृत्वाऽऽश्रमं श्रेष्ठं तपस्तेपे सुदारुणम् ॥ <br>
यत्प्रभावादयं देवस्तस्मिँल्लिङ्गे व्यवस्थितः ॥ २ ॥ <br>
तस्य संनिहिता वापी कृता तेन महात्मना ॥ <br>
सुनिर्मलजलापूर्णा सर्वतीर्थोपमा शुभा ॥ ३ ॥ <br>
धुन्धुमारेश्वरं पश्येत्तत्र स्नात्वा नरोत्तमः ॥ <br>
न स पश्यति दुर्गाणि नरकाणि यमालये ॥ ४ ॥ <br>
॥ ऋषय ऊचुः ॥ ॥ <br>
धुंधुमारो महीपालः कस्मिन्वंशे बभूव सः ॥ <br>
कस्मिन्काले तपस्तप्तं तेनात्र सुमहात्मना ॥ ५ ॥ <br>
॥ सूत उवाच ॥ ॥ <br>
सूर्यवंशसमुद्भूतो बृहदश्वसुतो बली ॥ <br>
ख्यातः कुवलयाश्वेति धंधुमारस्तथैव सः ॥ ६ ॥ <br>
तेन धुन्धुर्महादैत्यो निहतो मरुजांगले ॥ <br>
धुन्धुमारः स्मृतस्तेन विख्यातो भुवनत्रये ॥ ७ ॥ <br>
चमत्कारपुरं क्षेत्रं स गत्वा पावनं महत् ॥ <br>
तपस्तेपे वयोंऽते च ध्यायमानो महेश्वरम् ॥ ८ ॥ <br>
संस्थाप्य सुमहल्लिंगं प्रासादे रत्नमंडिते ॥ <br>
बलिपूजोपहाराद्यैः पुष्पधूपानुलेपनैः ॥ ९ ॥ <br>
ततस्तस्य महादेवः स्वयमेव महेश्वरः ॥ <br>
प्रत्यक्षोऽभूद्वृषारूढो गौर्या सह तथा गणैः ॥ ६.३८.१० ॥ <br>
उवाच वरदोऽस्मीति प्रार्थयस्व यथेप्सितम् ॥ <br>
सर्वं तेऽहं प्रदास्यामि यद्यपि स्यात्सुदुर्लभम् ॥ ११ ॥ ॥ <br>
धुन्धुमार उवाच ॥ ॥ <br>
यदि देयो वरोऽस्माकं त्वया सर्वसुरेश्वर ॥ <br>
संनिधानं प्रकर्तव्यं लिंगेऽस्मिन्वृषभध्वज ॥ १२ ॥ <br>
॥ श्रीभगवानुवाच ॥ ॥ <br>
चैत्रे शुक्लचतुर्दश्यां सांनिध्यं नृपसत्तम ॥ <br>
अहं सदा करिष्यामि गौर्या सार्धं न संशयः ॥ १३ ॥ <br>
तत्र वाप्यां नरः स्नात्वा यो मां संपूजयिष्यति ॥ <br>
लिंगेऽस्मिन्संस्थितं भूप मम लोकं स यास्यति ॥ १४ ॥ <br>
॥ सूत उवाच ॥ ॥ <br>
एवमुक्त्वा स भगवांस्ततश्चादर्शनं गतः ॥ <br>
सोऽपि राजा प्रहृष्टा त्मा स्थितस्तत्रैव मुक्तिभाक् ॥ १५ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये धुन्धुमारेश्वरमाहात्म्यवर्णनंनामाष्टात्रिंशो अध्यायः ॥ ३८ ॥ ॥ छ ॥ <br>
<br>
</span>
