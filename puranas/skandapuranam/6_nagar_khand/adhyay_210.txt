<span style="font-size: 14pt; line-height: 200%">॥ ॥ विश्वामित्र उवाच ॥ ॥ <br>
तच्छ्रुत्वा वचनं तस्य देवर्षेर्नारदस्य च ॥ <br>
सिद्धसेनो महीपालः प्राप्य तं योगमुत्तमम् ॥ १ ॥ <br>
माधवे मासि संप्राप्ते अष्टम्यां सूर्यवासरे ॥ <br>
सूर्योदये तु संप्राप्ते यावत्स्नात्वाऽर्चयेद्रविम् ॥२॥ <br>
तावत्कुष्ठविनिर्मुक्तः सहसा समपद्यत ॥ <br>
ततो दिव्यवपुर्भूत्वा सन्तोषं परमं गतः ॥ ३ ॥ <br>
प्रायश्चित्तं ततश्चक्रे तांबूलस्य च भक्षणम् ॥ <br>
अज्ञानेन कृतं यच्च चूर्णपत्रसमन्वितम् ॥ ४ ॥ <br>
ततश्च परमां लक्ष्मीं संप्राप्तः स महीपतिः ॥ <br>
पितृपैतामहं राज्यं स प्रचक्रे यथा पुरा ॥ ५ ॥ <br>
एतत्ते सर्वमाख्यातं शंखतीर्थसमुद्भवम् ॥ <br>
माहात्म्यं पार्थिवश्रेष्ठ किं भूयः श्रोतुमि च्छसि ॥ ६ ॥ <br>
॥ आनर्त उवाच ॥ ॥ <br>
अत्याश्चर्यमिदं ब्रह्मन्यत्त्वया परिकीर्तितम् ॥ <br>
यल्लक्ष्मीस्तस्य सन्नष्टा चूर्णपत्रस्य भक्षणात् ॥ ७ ॥ <br>
कीदृक्तेन कृतं तस्य प्रायश्चित्तं विशुद्धय्रे ॥ <br>
कीदृक्तेन कृतं तच्च निजराज्यं यथा पुरा॥ ८ ॥ <br>
॥ विश्वामित्र उवाच ॥ ॥ <br>
एषा पुण्यतमा मेध्या नागवल्ली नराधिप ॥ <br>
अयथावत्कृता वक्त्रे बहून्दोषान्प्रयच्छति ॥ <br>
तस्माद्यत्नेन संभक्ष्या दत्त्वा चैव स्वशक्तितः ॥ ९ ॥ <br>
॥ आनर्त उवाच ॥ ॥ <br>
नागवल्ली कथं जाता कस्माद्दोषो महान्स्मृतः ॥ <br>
अयथावद्भक्षणाच्च तन्मे वक्तुमिहार्हसि ॥ ६.२१०.१० ॥ <br>
॥ विश्वामित्र उवाच ॥ ॥ <br>
प्रश्नभारो महानेष त्वया मे परिकीर्तितः ॥ <br>
तथापि च वदिष्यामि यदि ते कौतुकं नृप ॥ <br>
यस्मात्सञ्जायते दोषश्चूर्णपत्रस्य भक्षणात्॥ ११ ॥ <br>
अमृतार्थं पुरा देवैर्मथितः कलशोदधिः ॥ <br>
मन्थानं मन्दरं कृत्वा नेत्रं कृत्वा तु वासुकिम् ॥ १२ ॥ <br>
मुखदेशे बलिर्लग्नः पुच्छदेशेऽखिलाः सुराः ॥ <br>
वासुदेवमतेनैव सन्दधाराथ कच्छपः ॥ १३ ॥ <br>
मन्दरे भ्रममाणे तु प्रागेव नृपसत्तम ॥ <br>
आनर्त सहसा जातं रत्नत्रितयमेव च ॥ १४ ॥ <br>
नीलांबरधरः कृष्णः पुरुषो वक्रनासिकः ॥ <br>
कृष्णदन्तः स्थूलशिरा दीर्घग्रीवो महोदरः ॥ <br>
शूर्पाकारांघ्रिरेवाऽसौ चिपिटाक्षो भयावहः ॥ १५ ॥ <br>
तथा तद्रूपिणी तस्य कुभार्या राक्षसी यथा ॥ <br>
शिशुनांगुलिलग्नेन गर्भश्रमपरायणा ॥ १६ ॥ <br>
ततो देवगणाः सर्वे दानवाश्च विशेषतः ॥ <br>
मन्थानं तत्परित्यज्य तान्ग्रहीतुं प्रधाविताः ॥ १७ ॥ <br>
अथ तान्विकृतान्दृष्ट्वा सर्वे शंकासमन्विताः ॥ <br>
जगृहुर्नैव राजेंद्र जहसुश्च परस्परम् ॥ १८ ॥ <br>
अथोवाच बलिर्दैत्यः कृतांजलिपुटः स्थितः ॥ <br>
ब्रह्माऽऽदि यल्लभेत्सर्वं यत्पुरस्तात्प्रजायते ॥ १९ ॥ <br>
रत्नत्रितयमेतद्धि तस्माद्गृह्णातु पद्मजः ॥<br>
येन सिद्धिर्भवेदस्मिन्मन्थने कस्य चाऽर्पणात् ॥ ६.२१०.२० ॥ <br>
तद्वाक्यं विष्णुना तस्य शंसितं शंकरेण तु ॥ <br>
इंद्राद्यैश्च सुरैः सर्वैर्दानवैश्च विशेषतः २१॥ <br>
एतस्मिन्नंतरे ब्रह्मा जग्राह त्रितयं च तत्॥ <br>
दाक्षिण्यात्सर्वदेवानामनिच्छन्नपि पार्थिव ॥ <br>
ममन्थुः सागरं राजन्पुनस्ते यत्नमाश्रिताः ॥ २२ ॥ <br>
ततश्च वारुणी जाता दिव्यगन्धसमन्विता ॥ <br>
बलिना संगृहीता सा प्रत्यक्षं बलविद्विषः ॥ २३ ॥ <br>
आवर्ते चापरे जाते निष्क्रांतः कौस्तुभो मणिः ॥ <br>
स गृहीतो महाराज विष्णुना प्रभविष्णुना ॥ २४ ॥ <br>
अथापरे स्थिते तत्र महावर्ते निशापतिः ॥ <br>
सञ्जातः स वृषांकेन संगृहीतश्च तत्क्षणात् ॥ २५ ॥ <br>
पारिजातस्ततो जातो दिव्यगन्धसमन्वितः ॥ <br>
स गृहीत्वा सुरैः सर्वैः स्थापितो नंदने वने ॥ २६ ॥ <br>
तस्यानंतरमेवाथ सुरभी वत्ससंयुता ॥ <br>
निष्क्रांता व्योममार्गेण गोलोकं समवस्थिता ॥ २७ ॥ <br>
ततो धन्वंतरिर्जातो बिभ्रद्धस्ते कमंडलुम् ॥ <br>
संपूर्णममृतेनैव स देवैर्दानवैनृप ॥ २८ ॥ <br>
गृहीतो युगपत्क्रुद्धैः परस्परजिगीषया ॥ <br>
देवानां हस्तगो वैद्यो दैत्यानां च कमण्डलुः॥ २९ ॥ <br>
ततस्तं लोभसंयुक्ता ममंथुः सागरं नृप ॥ <br>
पद्महस्तात्र संजाता ततो लक्ष्मीः सितांबरा ॥ ६.२१०.३० ॥ <br>
स्वयमेव वृतो विष्णुस्तया पार्थिवसत्तम ॥ <br>
मथ्यमाने ततोतीव समुद्रे देवदानवैः ॥ ३१ ॥ <br>
कालकूटं समुत्पन्नं येन सर्वे सुरासुराः ॥ <br>
संप्राप्ताः परमं कष्टं प्रभग्नाश्च दिशो दश ॥ ३२ ॥ <br>
तं दृष्ट्वा भगवाञ्छंभुस्तीव्रं तीवपराक्रमः ॥ <br>
भक्षयामास राजेंद्र नीलकण्ठस्ततोऽभवत् ॥ ३३ ॥ <br>
अथ संत्यज्य मंथानं मंदरं वासुकिं तथा ॥ <br>
अमृतार्थेऽभवद्युद्धं दैत्यानां विबुधैः सह ॥ ३४ ॥ <br>
अथ स्त्रीरूपमाधाय विष्णुर्दैत्यानुवाच तान् ॥ <br>
ततो हृष्टो बलिस्तस्यै दत्त्वा पीयूषमेव तत् ॥ ३५ ॥<br>
&nbsp;विश्वासं परमं गत्वा युद्धं चक्रे सुरैः सह ॥ <br>
ततो विष्णुः परित्यज्य स्त्रीरूपं पुरुषाकृतिः ॥ ३६ ॥ <br>
तदेवामृतमादाय ययौ यत्र दिवौकसः ॥ <br>
अब्रवीत्तान्सुहृष्टात्मा पिवध्वममृतं सुराः ॥ ३७ ॥ <br>
येनामरत्वमासाद्य व्यापादयत दानवान् ॥ <br>
ते तथेति प्रतिज्ञाय पपुः पीयूषमुत्तमम् ॥ ३८ ॥ <br>
अमराश्च ततो जाता जघ्नुः संख्ये महासुरान् ॥ ३९ ॥ <br>
तेषां पानविधौ तत्र वर्तमाने महीपते ॥ <br>
राहुर्विबुधरूपेण पपौ पीयूषमुत्सुकः ॥ ६.२१०.४० ॥ <br>
स लक्षितो महादैत्यश्चंद्रार्काभ्यां च तत्क्षणात् ॥ <br>
निवेदितो हरे राजन्नायं देवो महासुरः ॥ ॥ ४१ ॥ <br>
तच्छ्रुत्वा वासुदेवेन तस्य चक्रं सुदर्शनम्॥ <br>
वधाय पार्थिवश्रेष्ठ मुक्तं वज्रसमप्रभम् ॥ ४२ ॥ <br>
यावन्मात्रं शरीरं तत्तस्य व्याप्तं महीपते ॥ <br>
अमृतेन ततः कृत्तममोघेनापि तच्छिरः ॥ ४३ ॥ <br>
ततोऽमरत्वमापन्नः स यावत्सिंहिकासुतः ॥ <br>
तावत्प्रोक्तोऽच्युतेनाथ साम्ना परमवल्गुना ॥ ४४ ॥ <br>
त्यज दैत्यान्महाभाग देवानां संमतो भव ॥ <br>
संप्राप्स्यसि परां पूजां सदा त्वं ग्रहमंडले ॥ ४५ ॥ <br>
स तथेति प्रतिज्ञाय त्यक्त्वा तान्दैत्यसत्तमान् ॥ <br>
पूजां प्राप्नोति मर्त्यानां संस्थितो ग्रहमण्डले ॥ ४६ ॥ <br>
एतस्मिन्नंतरे दैत्या निर्जिताः सुरसत्तमैः ॥ <br>
दिशो जग्मुः परित्रस्ताः केचिन्मृत्युमुपागताः ॥ ४७ ॥ <br>
पीतशेषं च पीयूषं स्थापितं नन्दने वने ॥ <br>
नागराजस्य यत्रैव स्थितमालानमेव च ॥ ४८ ॥ <br>
अहर्निशं मदस्रावी करींद्रः सोऽपि संस्थितः ॥ <br>
तत्प्रभावैः प्रभिन्नः स पीयूषस्य कमंडलुः ॥४९॥ <br>
ततो वल्ली समुत्पन्ना तस्माच्चैव कमण्डलोः ॥<br>
तत्रालानसमारूढा वृद्धिं च परमां गता ॥ ६.२१०.५० ॥ <br>
तदुद्भवानि पत्राणि गृहीत्वा सुरसत्तमाः ॥ <br>
अपूर्वाणि सुगंधीनि मत्वा ते भक्षयंति च ॥ ५१ ॥ <br>
वक्त्रशुद्धिकृते राजन्विशेषेण प्रहर्षिताः ॥ ५२ ॥ <br>
अथ धन्वतरिर्वैद्यः स्वबुद्ध्या पृथिवीपते ॥ <br>
नागालाने यतो जाता नागवल्ली भविष्यति ॥ ५३ ॥ <br>
सदा स्मरस्य संस्थानं मम वाक्याद्भविष्यति ॥ <br>
नागवल्लीति वै नाम तस्याश्चक्रे ततः परम् ॥ ५४ ॥ <br>
संयोगं च चकाराथ तांबूलं जायते यथा ॥ <br>
पूगीफलेन चूर्णेन खदिरेणापि पार्थिव ॥ ५५ ॥ <br>
कस्यचित्त्वथ कालस्य वाणीवत्सरको नृपः ॥ <br>
प्रतोषं नीतवाञ्छक्रं तपसा निर्मलेन च ॥ ५६ ॥ <br>
ततस्तत्तपसा तुष्ट इन्द्रो वचनमब्रवीत् ॥ ५७ ॥ <br>
॥ इन्द्र उवाच ॥ ॥ <br>
भोभोः पार्थिव तुष्टोऽस्मि तपसाऽनेन सांप्रतम् ॥ <br>
ब्रूहि यत्ते वरं दद्मि मनसा वांछितं सदा ॥ ५८ ॥ <br>
सोऽब्रवीद्यदि मे तुष्टो यदि देयो वरो मम ॥ <br>
विमानं खेचरं देहि येनागच्छामि ते गृहे ॥ <br>
नित्यमेव धरापृष्ठाद्वंदनार्थं तव प्रभो ॥५९॥ <br>
स तथेति प्रतिज्ञाय हंसबर्हिणनादितम् ॥ <br>
विमानं प्रददौ तस्मै मनोमारुतवेगधृक् ॥ ६.२१०.६० ॥ <br>
स तत्र नित्यमारुह्य प्रयाति त्रिदशालयम् ॥ <br>
भक्त्या परमया युक्तः सहस्राक्षं प्रवंदितुम् ॥ ६१ ॥ <br>
तस्य शक्रः स्वहस्तेन तांबूलं च प्रयच्छति ॥ <br>
स च तद्भक्षयामास प्रहृष्टेनांतरात्मना ॥ ६२ ॥ <br>
वृद्धभावेऽपि संप्राप्ते तस्य कामोऽत्यवर्द्धत ॥ <br>
तांबूलस्य प्रभावेन सुमहान्पृथिवीपते ॥ ६३ ॥ <br>
अथ शक्रमुवाचेदं स राजा विनयान्वितः ॥ <br>
नागवल्लीप्रदानेन प्रसादो मे विधीयताम् ॥ ६४ ॥ <br>
मर्त्यलोके समानेतुं प्रचारं येन गच्छति ॥ <br>
स तथेति प्रतिज्ञाय तस्मै तां प्रददौ तदा ॥ ६५ ॥ <br>
गत्वा निजपुरं सोपि स्वोद्यानेऽस्थापयत्तदा ॥ <br>
ततः कालेन महता प्रचारं सा गता क्षितौ ॥ ६६ ॥ <br>
यस्याः स्वादनतो लोकः कामात्मा समपद्यत ॥ <br>
न कश्चिद्यजनं चक्रे याजनं च विशेषतः ॥ <br>
अन्या धर्मक्रियाः सर्वाः प्रणष्टा धर्मसंभवाः ॥ ६७ ॥ <br>
ततो देवगणाः सर्वे यज्ञभागविवर्जिताः ॥ <br>
पीड्यमानाः क्रुधा विष्टा गत्वा प्रोचुः पितामहम् ॥ ६८ ॥ <br>
मर्त्यलोके सुरश्रेष्ठ नष्टा धर्मक्रिया भृशम् ॥ <br>
कामासक्तो यतो लोकस्तांबूलस्य च भक्षणात् ॥ <br>
तस्मात्कुरु प्रसादं नो येनास्माकं क्रिया भवेत् ॥ ६९ ॥ <br>
एतस्मिन्नेव काले तु पुष्करस्थं पितामहम् ॥ <br>
यजनार्थे समायातं दरिद्रो वीक्ष्य पार्थिव ॥ ६.२१०.७० ॥ <br>
प्रणिपत्य ततः प्राह विनयावनतः स्थितः ॥ <br>
निर्विण्णोऽहं सुरश्रेष्ठ ब्राह्मणानां गृहे स्थितः ॥ ७१ ॥ <br>
तस्मात्कीर्तय मे स्थानं श्रेष्ठं वित्तवतां हि यत् ॥ <br>
तत्र सञ्जायते तृप्तिः शाश्वती प्रचुरा प्रभो ॥ ७२ ॥ <br>
तस्य तद्वचनं श्रुत्वा चिरं ध्यात्वा पितामहः ॥ <br>
अब्रवीच्च दरिद्रं तं छिद्रार्थं धनिना मिह ॥ ७३ ॥ <br>
चूर्णपत्रे त्वया वासः सदा कार्यो दरिद्र भोः ॥ <br>
तांबूलस्य तु पर्णाग्रे भार्यया मम वाक्यतः ॥ ७४ ॥ <br>
पर्णानां चैव वृंतेषु सर्वेषु त्वत्सुतेन च ॥ <br>
रात्रौ खदिरसारे च त्वं ताभ्यां सर्वदा वस ॥ ७५ ॥ <br>
धनिनां छिद्रकृत्प्रोक्तमेतत्स्थानचतुष्टयम् ॥ <br>
पार्थिवानां विशेषेण मम वाक्या द्व्रज द्रुतम् ॥ ७६ ॥ <br>
॥ नारद उवाच ॥ ॥ <br>
एतत्ते सर्वमाख्यातं यत्पृष्टोऽस्मि नराधिप ॥ ७७ ॥ <br>
तांबूलोत्थानि छिद्राणि यथा स्युर्धनिनामिह ॥ <br>
तानि सर्वाणि चीर्णानि त्वया राजन्नजानता ॥ <br>
तेन वै विभवोच्छित्तिः संजाता सहसा नृप ॥ ७८ ॥ <br>
॥ राजोवाच ॥ ॥ <br>
तदर्थमपि मे ब्रूहि प्रायश्चित्तं मुनीश्वर ॥ <br>
कदाचिद्भक्षणं मे स्यात्तांबूलस्य तथाविधम् ॥ ७९ ॥ <br>
येन सञ्जायते शुद्धिः कुतांबूलसमुद्भवा ॥ ६.२१०.८० ॥ <br>
॥ विश्वा मित्र उवाच ॥ ॥ <br>
शृणु राजन्प्रवक्ष्यामि प्रायश्चित्तं तु यच्चरेत् ॥ <br>
आश्वासनेन शुद्ध्यर्थं कुतांबूलस्य भक्षणात् ॥ ८१ ॥ <br>
पर्वकालं समुद्दिश्य सम्यक्छ्रद्धासमन्वितः ॥ <br>
आनयेद्ब्राह्मणं राजन्वेदवेदांगपारगम् ॥ ८२ ॥ <br>
प्रक्षाल्य चरणौ तस्य वाससी परिधापयेत् ॥ <br>
संपूज्य गंधपुष्पाद्यैस्ततः पत्रं हिरण्मयम् ॥ <br>
स्वशक्त्या कारयित्वाऽथ चूर्णे मुक्ताफलं न्यसेत् ॥ ८३ ॥ <br>
पूगीफलं च वैडूर्यं खदिरं रूप्यमेव च ॥ <br>
मन्त्रेणानेन विप्राय तथैव च समर्पयेत् ॥ ८४ ॥ <br>
यन्मया भक्षितं पूर्वं वृन्तं पत्रसमुद्भवम्॥ <br>
चूर्णपत्रं तथैवान्यद्रात्रौ खदिरमेव च ॥ ८५ ॥ <br>
तस्य पापस्य शुद्ध्यर्थं तांबूलं प्रतिगृह्यताम् ॥ <br>
ततस्तु ब्राह्मणो मंत्रमेवं राजन्नुदाहरेत् ॥ ८६ ॥ <br>
यजमानहितार्थाय सर्वपापविशुद्धये ॥ <br>
अज्ञानाज्ज्ञानतो वापि कुतांबूलं प्रभक्षितम् ॥ ८७ ॥ <br>
भक्षयिष्यसि यच्चान्यत्कदाचिन्मे प्रसादनात् ॥ <br>
तस्य दोषो न ते भावी मम वाक्यादसंशयम् ॥ ८८ ॥ <br>
अनेन विधिना दत्त्वा तांबूलं शुद्धिमाप्नुयात् ॥ <br>
कुतांबूलस्य दोषेण गृह्यते न नरो नृप ॥ ८९ ॥ <br>
तस्मात्त्वं हि महाराज व्रतमेतत्समाचर ॥ <br>
बहु पुण्यतमं ह्येतन्महाभोगविवर्द्धनम् ॥ ६.२१०.९० ॥ <br>
यः प्रयच्छति राजेन्द्र विधिनानेन भक्तितः ॥ <br>
जन्मजन्मान्तरे वापि न तांबूलेन मुच्यते ॥ ९१ ॥ <br>
तांबूलं भक्षयित्वा यो नैतद्दानं प्रयच्छति ॥ <br>
तांबूलवर्जितः सोऽत्र भवेज्जन्मनिजन्मनि ॥ ९२ ॥ <br>
तांबूलवर्जितं यस्य मुखं स्यात्पृथिवीपते ॥ <br>
कृपणस्य दरिद्रस्य तद्बिलं न हि तन्मुखम् ॥ ९३ ॥ <br>
तांबूलं ब्राह्मणेन्द्राय यो दत्त्वा प्राक्प्रभक्षयेत् ॥ <br>
सुरूपो भाग्यवान्दक्षो भवेज्जन्मनिजन्मनि ॥ ९४ ॥ <br>
एतत्ते सर्वमाख्यातं कुतांबूलस्य भक्षणात् ॥ <br>
यत्फलं जायते पुंसां यद्दानेन महीपते ॥ ९५ ॥<br>
शंखादित्यानुषंगेण तांबूलस्य च भक्षणे ॥ <br>
ये दोषा ये गुणा राजन्दानं चैव प्रभक्षणे ॥ ९६ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये तांबूलोत्पत्ति तांबूलमाहात्म्यवर्णनंनाम दशोत्तरद्विशततमोऽध्यायः ॥ २१० ॥ ॥  ॥ ॥ <br>
<br>
<br>
</span>
