<span style="font-size: 14pt; line-height: 200%">ऋषय ऊचुः ॥ । <br>
यदेतद्भवता प्रोक्तमीशानस्य महीपतेः॥ <br>
ईश्वरेण पुरा दत्तमायुर्यावत्स्ववासरम्॥ १ ॥ <br>
किंप्रमाणं भवेत्तस्य दिवसस्य ब्रवीहि नः ॥ <br>
॥ सूत उवाच ॥ ॥ <br>
अहं वः कीर्तयिष्यामि प्रमाणं दिवसस्य तु ॥ २ ॥ <br>
माहेश्वरस्य विप्रेन्द्राः श्रूयतां गदतः स्फुटम् ॥ <br>
निमेषस्य चतुर्भागस्त्रुटिः स्यात्तद्द्वयं लवः ॥ ३ ॥ <br>
लवद्वयं यवः प्रोक्तः काष्ठा ते दश पंच च ॥ <br>
त्रिंशत्काष्ठाः कलामाहुः क्षणस्त्रिंशत्कलो मतः ॥ ४ ॥ <br>
क्षणैः षष्ट्या पलं प्रोक्तं षष्ट्या तेषां च नाडिका ॥ <br>
नाडिकाद्वितयेनैव मुहूर्तं परिकीर्तितम् ॥ ५ ॥ <br>
त्रिंशन्मुहूर्त्तमुद्दिष्टमहोरात्रं मनीषिभिः ॥ <br>
मासस्त्रिंशदहोरात्रैद्वौ द्वौ मासावृतुं विदुः ॥ ६ ॥ <br>
ऋतुत्रयं चाप्ययनमयने द्वे तु वत्सरम् ॥ <br>
मानुषाणां हि सर्वेषां स एव परिकीर्तितः ॥ ७ ॥ <br>
स देवानामहोरात्रं पुराणज्ञाः प्रचक्षते ॥ <br>
अयनं चोत्तरं शुक्लं यद्देवानां दिनं च तत् ॥ <br>
यद्दक्षिणं तु सा रात्रिः शुभकर्मविगर्हिता ॥ ८ ॥ <br>
यथा सुप्तो न गृह्णाति किंचिद्भोगादिकं नरः ॥ <br>
तथा देवाश्च यज्ञांशान्न गृह्णन्ति कथं चन ॥ ९ ॥ <br>
अनेनैव तु मानेन मानवेन द्विजोत्तमाः ॥ <br>
लक्षैः सप्तदशाख्यैस्तु वत्सराणां प्रकीर्तितम् ॥ ६.२७२.१० ॥ <br>
अष्टाविंशत्सहस्रैस्तु वत्सराणां कृतं युगम् ॥ <br>
तस्मिञ्छ्वेतोऽभवद्विष्णुर्भगवान्यो जगद्गुरुः ॥ ११ ॥ <br>
लोकाः पापविनिर्मुक्ताः शांता दांता जितेन्द्रियाः ॥ <br>
दीर्घायुषस्तथा सर्वे सदैव तपसि स्थिताः ॥ १२ ॥ <br>
यो यथा जन्म चाप्नोति तथा स म्रियते नरः॥ <br>
न पुत्रसंभवो मृत्युर्वीक्ष्यते जनकैः क्वचित् ॥ १३ ॥ <br>
कामः क्रोधस्तथा लोभो दंभो मत्सर एव च ॥ <br>
न जायते नृणां तत्र युगे तु द्विजसत्तमाः ॥१४॥ <br>
ततस्त्रेतायुगं भावि द्वितीयं मुनिसत्तमाः ॥ <br>
पादेनैकेन पापं तु रौद्रं धर्मे तदाविशत् ॥ १५ ॥ <br>
ततो रक्तत्वमभ्येति भगवान्मधुसूदनः ॥ <br>
पापांशेऽपि च संप्राप्ते सस्पर्द्धो जायते जनः ॥ १६ ॥<br>
&nbsp;स्वर्गमार्गकृते सर्वे चक्रुर्यज्ञांस्ततः परम् ॥ <br>
अग्निष्टोमादिकांस्तत्र बहुहोमादिकांस्तथा ॥ १७ ॥ <br>
देवलोकांस्ततो यांति मूलाद्यावच्चतुर्दश ॥ <br>
ब्रह्मलोकस्य पर्यंतं स्वकीयैर्य ज्ञकर्मभिः ॥१९॥ <br>
किंचित्स्वल्पायुषस्तत्र जायन्ते स्पर्धयाऽन्विताः ॥ <br>
परं तत्रापि नो यांति मृत्युं पुत्राः कथंचन ॥ १९ ॥ <br>
जनके विद्यमाने च स्व ल्पदोषाः प्रकीर्तिताः ॥ <br>
कामक्रोधादयो ये च भवंति न भवंति च ॥ ६.२७२.२० ॥ <br>
एकया वेलया तत्र वापितं सस्यमुत्तमम् ॥ <br>
सप्तवारान्प्रगृह्णंति वैश्याः कृषिपरायणाः ॥ २१ ॥ <br>
सर्वा घटस्रवा गावो महिष्यश्च चतुर्गुणाः ॥ <br>
प्रयच्छंति तथा क्षीरमुष्ट्र्यस्तासां चतुर्गुणम् ॥ २२ ॥ <br>
अजाविकास्तथा पादं नार्यः सर्वास्तथैव च ॥<br>
वेदाध्ययनसंपन्नाः प्रतिग्रहविवर्जिताः ॥ <br>
शापानुग्रहकृत्येषु समर्थाः संभवंति च  २३ ॥ <br>
क्षत्रियाः क्षात्रधर्मेण पालयंति वसुंधराम् ॥ <br>
न तत्र दृश्यते चौरो न च जारः कथंचन ॥ <br>
स्वधर्मनिरताः सर्वे वर्णाश्चैव व्यवस्थिताः ॥ २४ ॥ <br>
तच्च द्वादशभिर्लक्षैर्वत्सराणां प्रकीर्तितम् ॥ <br>
षण्णवत्या सहस्रैस्तु द्वितीयं युगमुत्तमम् ॥२५॥ <br>
ततश्च द्वापरं भावि तृतीयं द्विजसत्तमाः ॥ <br>
द्वौ पादौ तत्र पापस्य द्वौ च धर्मस्य संस्थितौ॥ <br>
भगवान्वासुदेवश्च कपिलस्तत्र जायते ॥ २६ ॥ <br>
तच्चाष्टलक्षमानेन वत्सराणां प्रकीर्तितम् ॥ <br>
चतुःषष्टिभिरन्यैस्तु सहस्राणां द्विजोत्तमाः ॥ २७ ॥ <br>
कामः क्रोधस्तथा लोभो दंभो मत्सर एव च ॥ <br>
षडेते तत्र जायंते ईर्ष्या चैव तु सप्तमी॥२८॥ <br>
अथ संसेवितास्तैस्तु मानवाश्च परस्परम् ॥ <br>
विरुद्धांश्च प्रकुर्वंति नाप्नुवंति यथा दिवम् ॥ २९ ॥ <br>
केचित्तत्रापि जायंते शांता दांता जितेंद्रियाः ॥ <br>
न सर्वेऽपि द्विजश्रेष्ठा यतोऽर्द्धं पातकस्य तु ॥ ६.२७२.३० ॥ <br>
ततः कलियुगं प्रोक्तं चतुर्थं च सुदारुणम् ॥ <br>
एकपादो वृषो यत्र पापं पादैस्त्रिभिः स्थितम् ॥ ३१ ॥ <br>
कृष्णत्वं याति देवोऽपि तत्र चैव चतुर्भुजः ॥ <br>
एक पादोऽपि धर्मस्य यावत्तावत्प्रवर्तते ॥ ३२ ॥ <br>
पश्चान्नाशं समभ्येति यावत्तावच्छनैःशनैः ॥ <br>
प्रमाणं तस्य निर्दिष्टं लक्षाश्चत्वार एव हि ॥ ३३ ॥ <br>
द्वात्रिंशच्च सहस्राणि युगस्यैवांतिमस्य च ॥ <br>
कलिना तत्र संपृष्टा मर्त्याः सर्वे परस्परम् ॥ ३४ ॥ <br>
विबुधैस्ते प्रवर्तंते रागद्वेषपरायणाः ॥ <br>
यस्ययस्य गृहे वित्तं तथा नार्यो मनोरमाः ॥३६॥ <br>
तेनतेन समं मैत्रीं कलौ कुर्वंति मानवाः ॥ <br>
विधवानां यतीनां च सर्वेषां च तपस्विनाम्॥३६॥ <br>
लोकद्वयविनाशः स्याद्यतश्चेतो न शुध्यति ॥ <br>
प्रावृट्कालेऽपि संप्राप्ते दुर्भिक्षेण प्रपीडिताः ॥ ३७ ॥ <br>
भ्रमंति च कलौ लोका गगनासक्तदृष्टयः॥ <br>
जानाति चापि तनयः पिता चेन्निधनं व्रजेत् ॥ ३८ । <br>
ततोहं गृहपो भूयां बांधवो ह्यपि बांधवम् ॥<br>
स्नुषापि वेत्ति चित्तेन यदि श्वश्रूः क्षयं व्रजेत् ॥ ३९ ॥ <br>
मम स्याद्गृह ऐश्वर्यं तत्सर्वं नान्यथा व्रजेत् ॥ <br>
काव्यैरुपहता वेदाः पुत्रा जामातृकैस्तथा ॥ ६.२७२.४० ॥ <br>
शालकैर्बांधवाश्चैव ह्यसतीभिः कुलस्त्रियः ॥ <br>
शूद्रास्तपस्विनश्चैव शूद्रा धर्मस्य सूचकाः ॥४१॥ <br>
ब्राह्मणानां ततः शूद्रा उपदेशं वदंति च ॥ <br>
अल्पोदकास्तथा मेघा अल्पसस्या च मेदिनी ॥ ४२ ॥ <br>
अल्पक्षीरास्तथा गावः क्षीरे सर्पिस्तथाऽल्पकम् । <br>
सर्वभक्षास्तथा विप्रा नृपा निष्करुणास्ततः ॥ <br>
कृष्या लज्जंति वैश्याश्च शूद्रा ब्राह्मणप्रेषकाः ॥ ४३ ॥ <br>
हेतुवादरता ये च भंडंविद्यापराश्च ये ॥ <br>
तेते स्युर्भूमिपालस्य सदाऽभीष्टाः कलौ युगे ॥४४॥ <br>
श्वःश्वःपापीयदिवसाः पृथिवी गतयौवना । <br>
अतिक्रांत शुभाः कालाः पर्युपस्थितदारुणाः ॥४५॥ <br>
यथायथा युगं भावि वृद्धिं यांति स्त्रियो नराः ॥ <br>
तथातथा प्रयांति स्म लघुतां जंतुभिः सह ॥४६॥ <br>
द्वादशमे चैव कन्या स्याद्भर्तृसंयुता ॥४७॥ <br>
ततः षोडशमे वर्षे नराः पलितयौवनाः ॥ <br>
शौचाचारपरित्यक्ता निजकार्यपरास्तथा ॥ ४८ ॥ <br>
भविष्यंति युगस्यांते नराः अंगुष्ठमात्रकाः ॥ <br>
गृहं च तेऽथ कुर्वंति बिलैराखुसमुद्भवैः ॥ ४९ ॥ <br>
तथा प्रावरणं तेषां कृमिवस्त्रं भविष्यति ॥ <br>
एकवर्णा भविष्यंति वर्णाः सर्वे ततः परः ॥ <br>
म्लेछीभूता दुराचारा धर्मकृत्यविदूषकाः ॥६.२७२.५॥। <br>
एवं जाते ततो लोके ब्राह्मणो हरिपिंगलः ॥ <br>
कल्किगोत्रसमुत्पन्नस्तान्सर्वा न्सूदयेत्ततः ॥९१॥ <br>
पश्चात्कृतयुगं भावि भूयोऽपि द्विजसत्तमाः ॥५२॥ <br>
एवं युगसहस्रेण संप्राप्तेन ततः परम् ॥ <br>
ब्रह्मणो दिवसं भावि रात्रिश्चैव ततः परम् ॥ ५३ ॥ <br>
ततश्चानेन मानेन षष्ट्या युक्तैस्त्रिभिः शतैः ॥ <br>
ब्रह्मणो वत्सरं भावि केशवस्य च तद्दिनम् ॥ ५४ ॥ <br>
आत्मीये जीविते ब्रह्म यावद्वर्षशतं स्थितः ॥ <br>
केशवोऽपि स्वमानेन वर्षाणां जीविते शतम् ॥ ५५ ॥ <br>
वर्षेण वासुदेवस्य दिनं माहेश्वरं भवेत् ॥ <br>
निजमानेन सोप्यत्र याव द्वर्षशतं स्थितः ॥ ५६ ॥ <br>
ततः शक्तिस्वरूपः स्यात्सोऽक्षयी कीर्त्यते यतः ॥ <br>
सदाशिवस्य निःश्वासः शैवं वर्षशतं भवेत् ॥ <br>
उच्छ्वासस्तु पुनस्तस्य शक्तिरूपेण संस्थितः ॥ ५७ ॥<br>
॥ सूत उवाच ॥ ॥ <br>
एतद्वः सर्वमाख्यातं शिवशक्तिसमुद्भवम् ॥ <br>
यावदायुः प्रमाणं च मानुषाढ्यं च यद्भवेत् ॥ ॥ ५८ ॥ <br>
भवद्भिः शांकरं पृष्टो द्विजा अस्मि दिनं पुरा ॥ <br>
मया पुनस्तु सर्वेषां मर्त्यादीनां तु कीर्तितम् ॥ ५९ ॥ <br>
इति श्रीस्कांदे महापुराण एका शीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये युगस्वरूपवर्णनंनाम द्विसप्तत्युत्तरद्विशततमोअध्यायः ॥ २७२ ॥<br>
<br>
<br>
</span>
