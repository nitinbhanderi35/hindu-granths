<span style="font-size: 14pt; line-height: 175%"><br>
अतिथिरुवाच॥ <br>
एतद्वः सर्वमाख्यातं यथा मे पिंगला गुरुः॥ <br>
संजाता कुररो जातो यथा तत्प्रवदान्यहम्॥१॥ <br>
ममासीद्द्रविणं भूरि पितृपैतामहं महत्॥२॥ <br>
येऽथ पुत्राश्च दायादा बांधवा अपि॥ <br>
ते मां सर्वे प्रबाधन्ते द्रव्यसस्यकृते सदा॥३॥ <br>
यस्याहं न प्रयच्छामि स मां चैव प्रबाधते॥ <br>
सीदमानस्तु सुभृशं दर्शयन्प्राणसंक्षयम्॥४॥ <br>
एक साम्ना प्रयाचंते वित्तं भेदेन चापरे ॥ <br>
भयदानेन चान्येऽपि केचिद्दंडेन च द्विजाः ॥ ५ ॥ <br>
एवं नाहं क्वचित्सौख्यं तेषां पार्श्वाल्लभामि भोः ॥ <br>
चिन्तयानो दिवानक्तं क्लेशस्य परि संक्षयम् ॥ <br>
उपायं न च पश्यामि येन शांतिः प्रजायते ॥ ६ ॥ <br>
अन्यस्मिन्दिवसे दृष्टः कृतमांसपरिग्रहः ॥ <br>
कुररश्चंचुना व्योम्नि गच्छमानस्त्वरान्वितः ॥ ७ ॥ <br>
हन्यमानः समंताच्च मांसार्थे विविधैः खगैः ॥ <br>
अथ तेन परिक्षिप्तं तन्मांसं पक्षिजाद्भयात् ॥ ८ ॥ <br>
यावत्तावत्सुखी जातस्तेऽपिसर्वे समुज्झिताः ॥ <br>
मयापि क्लिश्यमानेन तद्वच्च निजबांधवैः ॥ ९ ॥ <br>
सामिषं कुररं दृष्ट्वा वध्यमानं निरामिषैः ॥ <br>
आमिषस्य परित्यागात्कुररः सुखमेधते ॥ ६.१८५.१० ॥ <br>
एवं निश्चित्य मनसा सर्वानानीय बांधवान् ॥ <br>
पुत्रान्पौत्रांस्ततः सर्वान्पुरस्तेषां निवेदितम् ॥ ११ ॥ <br>
त्रिःसत्यं शपथं कृत्वा नान्यदस्तीति मे गृहे ॥ <br>
विभज्यार्थं यथान्यायं यूयं गृह्णीत बान्धवाः ॥ १२ ॥ <br>
ततःप्रभृति तैर्मुक्तः सुखं तिष्ठाम्यहं द्विजाः ॥ <br>
एतस्मात्कारणाज्जातो ममासौ कुररो गुरुः॥ १३ ॥ <br>
अर्थसंपद्विमोहाय विमोहो नरकाय च ॥ <br>
तस्मादर्थमनर्थं तं मोक्षार्थी दूरतस्त्यजेत् ॥ १४ ॥ <br>
यथामिषं जले मत्स्यैर्भक्ष्यते श्वापदैर्भुवि॥<br>
आकाशे पक्षिभिश्चैव तथा सर्वत्र वित्तवान्॥१५॥ <br>
दोषहीनोऽपि धनवान्भूपाद्यैः परिताप्यते॥ <br>
दरिद्रः कृतदोषोऽपि सर्वत्र निरुपद्रवः॥१६॥ <br>
आलंबिताः परैर्यांति प्रस्खलंति पदेपदे ॥ <br>
गद्गदानि च जल्पंते धनिनो मद्यपा इव॥१७॥<br>
भक्ते द्वेषो बहिः प्रीती रुचितं गुरुलघ्वपि ॥ <br>
मुखे च कटुता नित्यं धनिनां ज्वरिणामिव ॥१८॥ <br>
अर्थानामर्जने दुःखमर्जितानां च रक्षणे ॥ <br>
नाशे दुःखं व्यये दुःखं धिगर्थो दुःखभाजनम्॥१९॥ <br>
अर्थार्थी जीव लोकोऽयं स्मशानमपि सेवते ॥ <br>
जनितारमपि त्यक्त्वा निःस्वं यांति सुता अपि ॥ ६.१८५.२० ॥ <br>
सुतस्य वल्लभस्तावत्पिता पुत्रोऽपि वै पितुः ॥ <br>
यावन्नार्थस्य संबन्धस्ताभ्यां भावी परस्परम् ॥ <br>
संबन्धे वित्तजे जाते वैरं संजायते मिथः ॥ २१ ॥ <br>
एतस्मात्कारणाद्वित्तं मया त्यक्तं तपोधनाः ॥ <br>
तेन सौख्येन तिष्ठामि कुररस्योपदेशतः ॥ २२ ॥ <br>
शृणुध्वं च महाभागा यथा मेऽहिर्गुरुः स्थितः ॥ २३ ॥ <br>
यथा मया गृहं त्यक्तं दृष्ट्वा सर्पविचेष्टितम् ॥ <br>
गृहारंभः सुदुःखाय सुखाय न कदाचन ॥ २४ ॥ <br>
सर्पः परकृतं वेश्म प्रविश्य सुखमेधते ॥ <br>
उषित्वा तत्र सौख्येन भूयोऽन्यत्तादृशं व्रजेत् ॥ २५ ॥ <br>
मम त्वं कुरुते नैव ममेदं गृहमित्यसौ ॥ <br>
न गृहं जायते तस्य न स्वयं हि कृतं यतः ॥ २६ ॥ <br>
यः पुनः कुरुते हर्म्यं स्वयं क्लेशैः पृथग्विधैः ॥ <br>
न तस्य याति तत्पश्चान्मृत्युकालेऽपि संस्थिते ॥ २७ ॥ <br>
गृहात्संजायते भार्या ततः पुत्रश्च कन्यका ॥<br>
तेषामर्थे करोति स्म कृत्याकृत्यं ततः परम् ॥२८॥ <br>
कोशकारमिवात्मानं वेष्टयन्नावबुध्यते ॥१२९ ॥ <br>
पुत्रदारगृहक्षेत्रसक्ताः सीदंति जंतवः ॥ <br>
लोभपंकार्णवे मग्ना जीर्णा वनगजा इव ॥ ६.१८५.३० ॥ <br>
एकः पापानि कुरुते फलं भुंक्ते महाजनः ॥ <br>
भोक्तारो विप्रमुच्यंते कर्ता दोषेण लिप्यते  ३१ ॥ <br>
एतस्मात्कारणाद्धर्म्यं मया त्यक्तं द्विजोत्तमाः। <br>
मोक्षमार्गार्गला भूतं दृष्ट्वा सर्पविचेष्टितम् ॥ ३२ ॥ <br>
एकरात्रं वसेद्ग्रामे त्रिरात्रं पत्तने वसेत् ॥ <br>
यो याति स यतिः प्रोक्तो योऽन्यो योगविडंबकः ॥ ३३ ॥ <br>
विधूमे च प्रशांताग्नौ यस्तु माधुकरीं चरेत् ॥ <br>
गृहे च विप्रमुख्यानां यतिः स नेतरः स्मृतः ॥ ३४ ॥ <br>
दण्डी भिक्षां च वा कुर्यात्तदेव व्यसनं विना ॥ <br>
यस्तिष्ठति न वैराग्यं याति नैव यतिर्हि सः ॥ ३५ ॥ <br>
दिवा स्वप्नं वृथान्नं च स्त्रीकथाऽऽलोक्यमेव च ॥ <br>
श्वेतवस्त्रं हिरण्यं च यतीनां पतनानि षट्॥ ३६॥ <br>
समः शत्रौ च मित्रे च समलोष्टाश्मकांचनः ॥ <br>
सुहृत्पुत्र उदासीनः स यतिर्नेतरः स्मृतः ॥ ३७ ॥ <br>
समौ मानापमानौ च स्वदेशे परिकेपि वा ॥ <br>
यो न हृष्यति न द्वेष्टि स यतिर्नेतरः स्मृतः ॥ ३८ ॥ <br>
यस्मिन्गृहे विशेषेण लभेद्भिक्षा च वाशनम् ॥ <br>
तत्र नो याति यो भूयः स यतिर्नेतरः स्मृतः। ॥ ३९ ॥ <br>
एवं ज्ञात्वा मया विप्र दृष्ट्वा सर्पविचेष्टितम् ॥ <br>
सर्वसंगपरित्यागो मोक्षार्थं परिकल्पितः ॥ ६.१८५.४० ॥ <br>
एवं ममाहिः संजातो गुरुर्ब्राह्मणसत्तमाः। <br>
तत्प्रभावान्महत्तेजः संजातं विग्रहे मम ॥ ४१ ॥ <br>
यथा मे भ्रमरो जातो गुरुस्तद्वद्वदामि च ॥ <br>
कस्मिन्वृक्षे मया दृष्टो भ्रमरः कोऽपि संगतः ॥४२॥ <br>
शाखाय तु समाश्रित्य कृतपूर्वनिबंधनम् ॥ <br>
वसंतसमये प्राप्ते पुष्पवंतश्च ये द्रुमाः ॥ ४३ ॥ <br>
सुगन्धफलपुष्पाश्च सुगन्धदलसंयुताः ॥ <br>
तेषामणुं समादाय श्रेष्ठश्रेष्ठतमं रसम् ॥ ४४ । <br>
नियोजयति शाखाग्रे तरोरस्य सदैव हि ॥ <br>
अनिर्विण्णतया हृष्टस्तदा सम्यङ्निरीक्षितः ॥ ४५ ॥ <br>
मधुजालं ततो जातं कालेन महता महत् ॥ <br>
येनान्ये मधुना तृप्तिं प्राप्ताः शतसहस्रशः ॥ ४६ ॥ <br>
तच्चेष्टितं मया वीक्ष्य शास्त्राण्यन्यानि भूरिशः ॥ <br>
ततस्तेषां समादाय सारभूतं पृथक्पृथक् ॥ <br>
कृतानि भूरिशास्त्राणि वेदांतानि च कृत्स्नशः ॥ ४७ ॥ <br>
उपजीवंति यान्यन्ये यथा भृङ्गास्तथा द्विजाः ॥ ४८ ॥ <br>
एवं मे मधुपो जातो गुरुत्वे च द्विजोत्तमाः ॥ <br>
तेनाहं तेजसा युक्तो नान्यदस्तीह कारणम्॥ ४९ ॥ <br>
वेदांतवादिनो येऽत्र प्रभवंति व्रतान्विताः ॥ <br>
निर्लोभा गततृष्णाश्च ते भवंति सुतेजसः ॥ ६.१८५.५० ॥ <br>
एकेनापि विहीना ये प्रभवंति कुबुद्धयः ॥ <br>
लोभमोहान्विताः पापा जायंते ते विचेतसः ॥५१॥ <br>
वेदांतानि सुभूरीणि मया दृष्ट्वा विचार्य च ॥ <br>
समरूपाः कृता ग्रन्था मर्त्यलोकहितार्थिना ॥ ५२ ॥ <br>
एवं मे गुरुतां प्राप्तो मधुपो द्विजसत्तमाः ॥ <br>
इषुकारो यथा जातस्तथा चैव ब्रवीमि वः॥५३॥ <br>
आत्मावलोकनार्थाय मया दृष्टाः सहस्रशः॥ <br>
योगिनो ज्ञानसंपन्नास्तैः प्रोक्तं च स्वशक्तितः॥५४॥ <br>
आत्मावलोकनं भावि सुशिष्याय यथा तथा॥ <br>
स समाधिजद्वारेण चतुराशीतिकेन च॥५५॥ <br>
आसनैस्तत्प्रमाणैश्च पद्मासनप्रपूर्वकैः॥ <br>
असंख्यैः कारणैश्चैव ह्यध्यात्मपठनैस्तथा॥ <br>
ततोपि लक्षितो नैव मयाऽत्मा च कथंचन॥५६॥ <br>
ततो वैराग्यमापन्नः प्रभ्रमामि धरातले॥<br>
गुर्वर्थे न च लेभेऽहं गुरुमात्मावलोकने ॥ ५७ ॥ <br>
अन्यस्मिन्नहनि प्राप्ते राजमार्गेण गच्छता ॥ <br>
मया दृष्टो महीपालः सैन्येन महता वृतः ॥ ५८ ॥ <br>
ततोऽहं मार्गमुत्सृज्य संमुखस्य महीपतेः ॥ <br>
उटजद्वारमाश्रित्य किंचिदूर्ध्वोपि संस्थितः ॥ ५९ ॥ <br>
तत्रापि च स्थितः कश्चित्पुरुषः कांडकारकः ॥ <br>
ऋजुकर्मणि संयुक्तः शराणां नतपर्वणाम्॥ ६.१८५.६० ॥ <br>
तस्मिन्दूरगते भूपे तथान्यः सेवकोऽभ्यगात् ॥ ६१ ॥ <br>
तं पप्रच्छ त्वरायुक्तः शृण्वतोऽपि मम द्विजाः ॥ <br>
कांडकर्मणि संसक्तमृजुत्वेन स्थितं तदा ॥६२॥ <br>
कियती वर्तते वेला गतस्य पृथिवीपतेः ॥ <br>
मार्गेणानेन मे ब्रूहि येन गच्छामि पृष्ठतः॥६३॥ <br>
सोऽब्रवीत्तं तदा विप्रा अधोवक्त्रः स्थितो नरः ॥ <br>
अनेन राजमार्गेण गच्छमानो महीपतिः ॥ ६४ ॥ <br>
न मया वीक्षितः कश्चिदिदानीं राजसेवक ॥ <br>
तदन्यं पृच्छ चेत्कार्यं तवानेन ब्रवीतु सः ॥ ६५ ॥ <br>
शरकर्मणि संसक्तस्त्वहमत्र व्यवस्थितः ॥ <br>
तच्छ्रुत्वा वचनं तस्य स्वचित्ते चिन्तितं मया॥६६॥ <br>
एकचित्ततया योगो ब्रह्मज्ञानसमुद्भवः ॥ <br>
नान्यथा भविता मे स ततश्चित्तनिरोधनम् ॥ <br>
करोमि ब्रह्मसंसिद्ध्यै ततो मेऽसौ भविष्यति ॥ ६७ ॥ <br>
ततःप्रभृति चित्ते स्वे धारयामि सदैव तु ॥ <br>
विश्वरूपं तथा सूर्यं हृत्पंकजनिवासिनम् ॥ ६८ ॥ <br>
ततो दिक्षु दिगन्तेषु गगने धरणीतले ॥ <br>
तमेकं चैव पश्यामि नान्यत्किंचिद्द्विजोत्तमाः ॥ ६९ ॥ <br>
अहं च तेजसा युक्तस्तत्प्रभावेण संस्थितः ॥ ६.१८५.७० ॥ <br>
एवं मे स गुरुर्जातः शरकारो द्विजोत्तमाः ॥ <br>
शृणुध्वं कन्यका जाता गुरुत्वे मे यथा पुरा ॥ ७१ ॥ <br>
सर्वसंगपरित्यागी यदाहं निर्गतो गृहात् ॥ <br>
ममानुपृष्ठतश्चैव  ततो भार्या विनिर्गता ॥ ७२ ॥ <br>
शिशुं पुत्रं समादाय कन्यामेकां च शोभनाम्॥ <br>
ततोऽहं भार्यया प्रोक्तो वानप्रस्थाश्रमे स्थितः॥७३॥ <br>
कुरु मे वचनं मुक्तिरत्रैव हि भविष्यति॥<br>
ब्रह्मचारी गृहस्थो वा वानप्रस्थोऽथवा यतिः॥ <br>
यदि स्यात्संयतात्मा स नूनं मुक्तिमवाप्नुयात्॥७४॥ <br>
अथवा मां परित्यज्य यदि यास्यसि चान्यतः॥ <br>
तदहं च मरिष्यामि सत्यमेतदसंशयम्॥७५॥ <br>
मृतायां मयि ते बालावेतावनुमरिष्यतः॥ <br>
कुमारी च कुमारश्च तस्मान्नाथ दयां कुरु॥७६॥ <br>
मा व्रजस्व परं तीर्थं परिजानन्नपि स्वयम्॥ <br>
हाटकेश्वरजं क्षेत्रमेतत्पुण्यतरं स्मृतम्॥७७॥ <br>
सर्वेषामेव तीर्थानां श्रुतमेतन्मया विभो॥ <br>
वदतां ब्राह्मणेन्द्राणां तथान्येषां तपस्विनाम्॥७८॥ <br>
श्लोकोऽयं बहुधा नाथ कीर्त्यमानो मया विभो॥ <br>
विश्वामित्रस्य वक्त्रेण सन्मुनेः सत्यवादिनः॥७९॥ <br>
पुनंति सर्वतीर्थानि स्नानदानादसंशयम्॥ <br>
हाटकेश्वरजं क्षेत्रं स्मरणादपि पावयेत्॥६.१८५.८॥। <br>
ततः कृच्छ्रात्प्रतिज्ञातं मयाश्रमनिषेवणम्॥ <br>
वानप्रस्थोद्भवं वा स्यात्ततोऽहं तत्र संस्थितः॥८१॥ <br>
तत्रस्थस्य हि मे कन्या क्रीडते परतः स्थिता॥ <br>
वलयापूरिताभ्यां च प्रकोष्ठाभ्यां ततस्ततः ॥ ८२ ॥ <br>
यथायथा सा कुरुते कन्दमूलफलाशनम् ॥ <br>
तनुत्वं याति कायेन तथा चैव दिनेदिने ॥ ८३ ॥ <br>
ततो मे जायते दुःखं तेषां पतन संभवम् ॥ <br>
कस्यचित्त्वथ कालस्य संजातं वलयत्रयम् ॥ <br>
तस्या हस्ते ततस्ताभ्यां शब्दः संजायते मिथः ॥ ८४ ॥ <br>
ततः कालेन महता ताभ्यामेकं व्यवस्थितम् ॥ <br>
न संघर्षो न शब्दश्च तत्रस्थस्य च जायते ॥ ८५ ॥ <br>
तद्विचिन्त्य मया सोऽपि ह्याश्रमः परिवर्जितः ॥ <br>
चिन्तितं च मया चित्ते कृत्वा चैवं सुनिश्चयम् ॥ ८६ ॥ <br>
बहुभिः कलहो नित्यं द्वाभ्यां संघर्षणं तथा ॥ <br>
एकाकी विचरिष्यामि कुमारीवलयं यथा ॥ ८७ ॥ <br>
ततः सुप्तां परित्यज्य तां भार्यां शिशुसंयुताम् ॥ <br>
गतोऽहं दूरमध्वानं यत्र नो वेत्ति सा च माम् ॥ ८८ ॥ <br>
यत्राऽस्तमितशायी च यलब्धकृतभोजनः ॥ <br>
भ्रमामि मेदिनीपृष्ठे त्यक्त्वा संसारबन्धनम् ॥ ८९ ॥ <br>
ततो मे ज्ञानमापन्नमेवं विप्राः शनैःशनैः ॥ <br>
अतीतानागतं चैव वर्तमानं विशेषतः ॥ ६.१८५.९० ॥ <br>
एवं मे कन्यका जाता गुरुत्वे द्विजसत्तमाः ॥ ९१ ॥ <br>
एतद्वः सर्वमाख्यातं यत्पृष्टोऽस्मि गुरोः कृते ॥ <br>
न युष्माकं पुरो मिथ्या कीर्तयामि कथंचन॥ ॥ ९२ ॥ <br>
एवं मे ज्ञानमुत्पन्नं प्रकारैः षड्भिरेव च ॥ <br>
एभिर्लोकोत्तरं ज्ञानं युष्मत्प्रत्ययकारकम् ॥ ९३ ॥ <br>
॥ सूत उवाच ॥ ॥ <br>
ततस्ते ब्राह्मणाः सर्वे पप्रच्छुस्तं द्विजोत्तमाः ॥ <br>
वानप्रस्थाश्रमं त्यक्त्वा भार्यां शिशुसमन्विताम् ॥ <br>
क्व गतस्त्वं तदाचक्ष्व कियत्कालं च संस्थितः ॥ ९४ ॥ <br>
॥ अतिथिरुवाच ॥ ॥ <br>
अहं भीतः सहस्राणि ग्रामाणां च शतानि च ॥ <br>
यत्रास्तमितशायी सन्ननेकानि द्विजोत्तमाः ॥ <br>
संख्यया रहितान्येव वर्षाणां च शतानि च ॥ ९५ ॥ <br>
दृष्टानि मुख्यतीर्थानि तथैवायतनानि च ॥ <br>
दृष्टाश्च पर्वताः श्रेष्ठा नद्यश्च विमलोदकाः ॥ ९६ ॥ <br>
स्वयमेव मया ज्ञातो वाराणस्यां स्थितेन च ॥ <br>
यज्ञः पैतामहो भावी स्थानेऽस्मिन्मामके यतः ॥९७॥ <br>
ततोऽहं सत्वरं प्राप्तः कौतुकेन द्विजोत्तमाः ॥ <br>
कीदृशः स मखो भावी यत्र यज्वा पितामहः ॥ ९८ ॥ <br>
॥ सूत उवाच ॥ ॥ <br>
एतस्मिन्नंतरे प्राप्ताः सर्वे देवाः सवासवाः ॥ <br>
वासुदेवं पुरस्कृत्य तथा चैव महेश्वरम्॥९९॥ <br>
कमान्तरं समासाद्य पुलस्त्याद्यास्तथर्त्विजः ॥ <br>
ब्रह्मापि स्वयमायातो मृगचर्मधरस्तथा॥६.१८५.१००॥ <br>
ततस्ते तुष्टिमापन्नास्तस्य ज्ञानेन तेन च ॥ <br>
प्रोचुश्च वरदास्तुभ्यं सर्व एव दिवौकसः ॥ १०१ ॥ <br>
तस्माद्वरय भद्रं ते प्रार्थयस्व यथेप्सितम् ॥ <br>
अवश्यं तव दास्यामो यद्यपि स्यात्सुदुर्लभम् ॥ १०२ ॥ ॥ <br>
॥ अतिथिरुवाच ॥ ॥ <br>
यदि तुष्टाः सुरा मह्यं प्रयच्छंति वरं मम ॥ <br>
अनेनैव शरीरेण देवत्वं प्रार्थयाम्यहम् ॥ १०३ ॥ <br>
यज्ञभागसमोपेतं तथान्येषां दिवौकसाम्॥ <br>
विशेषेण सुरश्रेष्ठाः स्थानं चोपरि संस्थितम् ॥ १०९ ॥ <br>
॥ देवा ऊचुः ॥ ॥ <br>
नूनं त्वं विबुधो भूत्वा देवलोके निवत्स्यसि ॥ <br>
अनेनेव शरीरेण यज्ञभागविवर्जितः ॥ १०५ ॥ <br>
यच्छामो यदि ते विप्र यज्ञांशं मानुषस्य भोः ॥ <br>
अप्रामाण्यं श्रुतेर्भावि तव दत्तेन तेन च ॥ १०६ ॥ <br>
॥अतिथिरुवाच ॥ ॥ <br>
देवत्वेन न मे कार्यं यज्ञांशरहितेन च ॥ <br>
तदहं साधयिष्यामि यथा मुक्तिर्भविष्यति ॥ १०७ ॥ <br>
तच्छ्रुत्वा पद्मजः प्राह सर्वान्देवान्कृतांजलिः ॥ <br>
शृण्वंतु देवताः सर्वा यद्ब्रवीमि हितं वचः ॥ १०९ ॥ <br>
ममायं ब्राह्मणो यज्ञे दूरादेव समागतः ॥ <br>
नागरस्तु विशेषेण पात्रं ज्ञानसमुद्भवम् ॥ १०९ ॥ <br>
प्रतिज्ञातस्तथा सर्वैर्वरोऽस्य विबुधैर्यतः ॥ <br>
तस्मात्प्रदीयतामस्मै यदभीष्टं सुरोत्तमाः ॥ ६.१८५.११० ॥ ॥ <br>
॥ महेश्वर उवाच ॥ ॥ <br>
यथाऽस्य जायते तृप्तिर्यज्ञभागाधिका सदा ॥ <br>
तथाहं कथयिष्यामि शृण्वंतु विबुधोत्तमाः ॥ १११ ॥ <br>
य एष क्रियते यज्ञस्तस्य नाथो हरिः स्मृतः॥ <br>
एतस्मात्कारणात्प्रोक्तः स देवो यज्ञपूरुषः ॥ ११२ ॥ <br>
अद्यप्रभृति यत्किंचिच्छ्राद्धं मर्त्ये भविष्यति ॥ <br>
दैवं वा पैतृकं वाऽपि तस्य चांते व्यवस्थितः ॥ ११३ ॥ <br>
एतस्य नाम संकीर्त्य पश्चाच्च यज्ञपूरुषम् ॥ <br>
संकीर्त्य भोजनं देयं ब्राह्मणस्य द्विजोत्तमाः ॥ ११४ ॥ <br>
तेनास्य भविता तृप्तिर्यज्ञांताऽभ्यधिका सदा ॥ <br>
अदत्त्वास्य कृतं श्राद्धं यत्किंचित्प्रभविष्यति ॥११५॥ <br>
तद्यास्यत्यखिलं व्यर्थं तथा भस्महुतं यथा ॥ <br>
वैश्वदेवांतमासाद्य यश्चैनं पूजयिष्यति ॥ ११६ ॥ <br>
विष्णुनामसमोपेतं भविष्यति तदक्षयम् ॥ <br>
दत्तं स्वल्पमपि प्रायः श्रद्धापूतेन चेतसा ॥ ११७ ॥ <br>
श्राद्धे वा वैश्वदेवे वा यश्चैनं नार्चयिष्यति ॥ <br>
संप्राप्तं व्यर्थतां तस्य तच्च सर्वं भविष्यति ॥११८॥ <br>
अस्मिंस्तुष्टिं गते सर्वे सुरा यास्यंति संमुदम् ॥ <br>
पितरश्च तमायांति विमुखे संमुखे तथा ॥ ११९ ॥ <br>
तच्छ्रुत्वा विबुधाः सर्वे महेश्वरवचस्तदा ॥ <br>
तथेति मुदिताः प्रोचुर्ब्रह्मविष्णुपुरस्सराः ॥ ६.१८५.१२० ॥ <br>
ततःप्रभृति संजाता पूजा चातिथिसंभवा ॥ <br>
तस्मात्सर्वप्रयत्नेन पूजा कार्याऽतिथेः सदा ॥ <br>
यज्ञे पूरुषयज्ञस्य न चैकस्य कथंचन ॥ १२१ ॥ ॥ <br>
॥ अतिथिरुवाच ॥ ॥ <br>
अत्रास्ति मामकं तीर्थं मया यत्र तपः कृतम् ॥ <br>
हाटकेश्वरजे क्षेत्रे पुरुकाले द्विजोत्तमाः ॥१२२॥ <br>
अंगारकेण संयुक्ता चतुर्थी स्याद्यदा तिथिः ॥ <br>
सांनिध्यं तत्र कार्यं च सर्वैर्देवैश्च तद्दिने ॥ १२३ ॥ <br>
कुर्यात्तत्रैव यः स्नानं तस्मिन्नहनि संस्थिते ॥ <br>
सर्वतीर्थफलं तस्य जायतां वः प्रसादतः ॥ १२४ ॥ <br>
तथास्त्विति ततः सर्वेऽतिथिं प्रोचुः सुरोत्तमाः ॥ <br>
एतस्मिन्नंतरे प्राह पुलस्त्यर्षिः पितामहम् ॥१२५॥ ॥ <br>
पुलस्त्य उवाच ॥ ॥ <br>
ऋत्विजः सकला देवाः संस्थिताः कौतुकान्विताः ॥ <br>
उत्तिष्ठंतु च ते शीघ्रं यज्ञकर्मप्रसिद्धये ॥ १२६ ॥ <br>
एतस्मिन्नंतरे सर्वे तस्य वाक्यप्रणोदिताः ॥ <br>
उत्थिता ऋत्विजो ये च स्वानि स्थानानि भेजिरे ॥ <br>
ततः प्रववृते यज्ञः सपुनर्द्विजसत्तमाः ॥ <br>
कुर्वता यज्ञकर्माणि होमपूर्वाणि यानि च ॥ १२७ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये तीर्थोत्पत्तिमाहात्म्यवर्णनं ना<br>
म पञ्चाशीत्युत्तरशत तमोऽध्यायः ॥ १८५ ॥ ॥ छ ॥ <br>
</span>
