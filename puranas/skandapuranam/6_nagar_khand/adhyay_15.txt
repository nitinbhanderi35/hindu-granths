<span style="font-size: 14pt; line-height: 175%"><br>
पञ्चदशोऽध्यायः                                  <br>
नारद उवाच-<br>
नारायणस्तदा देवो जटावल्कलधार्यथ <br>
द्वितीयोऽनुचरस्तस्य ह्याययौ फलहस्तवान् १<br>
तौ दृष्ट्वा स्मरदूती सा विललाप मृगेक्षणा <br>
तच्छ्रुत्वा वचनं तस्याः प्रोचतुस्तां च तावुभौ २<br>
भयं मा गच्छ कल्याणि त्वामावां त्रातुमागतौ <br>
वने घोरे प्रविष्टासि कथं दुष्टनिषेविते ३<br>
एवमाश्वास्य तां तन्वीं राक्षसं प्राह माधवः <br>
मुंचेमामधमाचार मृद्वंगीं चारुहासिनीम् ४<br>
रेरे मूर्ख दुराचार किं कर्तुं त्वं व्यवस्थितः <br>
सर्वस्वं लोकनेत्राणामाहारं कर्तुमुद्यतः ५<br>
भव पुण्यप्रभावेयं हंस्येतां मंडनं भुवः <br>
अद्यलोकं निरालोकं कंदर्पं दर्पवर्जितम् ६<br>
करिष्यस्यधुना त्वं च हत्वा वृंदारिकां वने <br>
तस्मादिमां विमुंचाशु सुखप्रासाददेवताम् ७<br>
इति श्रुत्वा हरेर्वाक्यं राक्षसः कुपितोऽब्रवीत् <br>
समर्थस्त्वं यदि तदा मोचयाद्यैव मत्करात् ८<br>
इत्युक्तमात्रे वचने माधवेन क्रुधेक्षितः <br>
पपात भस्मसाद्भूतस्त्यक्त्वा वृंदां सुदूरतः ९<br>
अथोवाच प्रमुग्धा सा मायया जगदीशितुः <br>
कस्त्वं कारुण्यजलधिर्येनाहमिह रक्षिता १०<br>
शारीरं मानसं दुःखं सतापं तपसां निधे <br>
त्वया मधुरया वाचा हृतं राक्षसनाशनात् ११<br>
तवाश्रमे तपः सौम्य करिष्यामि तपोधन  १२<br>
तापस उवाच-<br>
भरद्वाजात्मजश्चाहं देवशर्मेति विश्रुतः <br>
विहाय भोगानखिलान्वनं घोरमुपागतः १३<br>
अनेन बटुनासार्धं मम शिष्येण कामगाः <br>
बहुशः संति चान्येऽपि मच्छिष्याः कामरूपिणः १४<br>
त्वं चेन्ममाश्रमे स्थित्वा चिकीर्षसि तपः शुभे <br>
एहि राज्ञ्यपरं यामो वनं दूरस्थितं यतः १५<br>
इत्युक्त्वा राजपत्नीं तां ययौ प्राचीं दिशं हरिः <br>
वनं प्रेतपिशाचाढ्यं मंदगत्या नराधिप १६<br>
वृंदारिकाश्रुपूर्णाक्षी तस्य पृष्ठानुगा ययौ <br>
स्मरदूती च तत्पृष्ठे मां प्रतीक्षेति वादिनी १७<br>
अत्रांतरे दुराचारः कोपि पापाकृतिर्वने <br>
जालं प्रसारयामास तद्यदा जीवपूरितम् १८<br>
ततः संकोचयामास तज्जालं पापनायकः <br>
जालस्थांस्तु तदा जीवानुपाहृत्य मुमोच ह १९<br>
स च व्याधः स्त्रियौ दृष्ट्वा स्मरदूती जगाद ताम् <br>
देवि मामत्तुमायाति करे गृह्णातु मां सखी २०<br>
वृंदा तयोक्तं श्रुत्वैनं विकृतास्यं व्यलोकयत् <br>
वीक्ष्यतं भयवातेन निर्धूता सिंधुजप्रिया २१<br>
दुद्राव विकलं शुभ्रं स्मरदूत्या समं वने <br>
विद्रवंती समं सख्या तापसाश्रममागता २२<br>
सा तापसवने तस्मिन्ददर्शात्यंतमद्भुतम् <br>
पक्षिणः कांचनीयांगान्नानाशब्दसमाकुलान् २३<br>
सापश्यद्धेमपद्माढ्यां वापीं तु स्वर्णभूमिकाम् <br>
क्षीरं वहंति सरितः स्रवंति मधु भूरुहः २४<br>
शर्कराराशयस्तत्र मोदकानां च संचयाः <br>
भक्ष्याणि स्वादुसर्वाणि बहून्याभरणानि च २५<br>
बहुशस्त्राणि दिव्यानि नभसः संपतंति च <br>
क्रीडंति हरयस्तृप्ता उत्पतंति पतंति च २६<br>
मठेति सुंदरं वृंदा तं ददर्श तपस्विनम् <br>
व्याघ्रचर्मासनगतं भासयंतं जगत्त्रयम् २७<br>
तमुवाच विभो पाहि पाहि पापर्द्धिकादथ <br>
तपसा किं च धर्मेण मौनेन च जपेन च २८<br>
भीतत्राणात्परं नान्यत्पुण्यमस्ति तपोधन <br>
एवमुक्तवती भीता सालसांगी तपस्विनम् २९<br>
तावत्प्राप्तः सदुष्टात्मा सर्वजीवप्रबंधकः <br>
वृंदादेवी भयत्रस्ता हरिकंठे समाश्लिषत् ३०<br>
सुखस्पर्शं भुजाभ्यां सा शोकवल्लीव लिंगिता <br>
तवालिंगनभावेन पुनरेव भविष्यति ३१<br>
शिरः सर्वांगसंपन्नं त्वद्भर्तुरधिकं गुणैः <br>
अथ त्वं प्रमदे गच्छ पत्यर्थे चित्रशालिकाम् ३२<br>
सा चित्रशालामित्युक्ता विवेश मुनिना तदा <br>
दिव्यपर्यंकमारूढा गृह्य कांतस्य तच्छिरः ३३<br>
चकाराधरपानं सा मीलिताक्ष्यतिलोलुपा <br>
यावत्तावदभूद्राजन्रूपं जालंधराकृति ३४<br>
तत्कांतसदृशाकारस्तद्वक्षस्तद्वदुन्नतिः <br>
तद्वाक्यस्तन्मनोभावस्तदासीज्जगदीश्वरः ३५<br>
अथ संपूर्णकायं तं प्रियं वीक्ष्य जगाद सा <br>
तव कुर्वे प्रियं स्वामिन्ब्रूहि त्वं स्वरणं च मे ३६<br>
वृंदावचनमाकर्ण्य प्राह मायासमुद्रजः <br>
शृणु देवि यथा युद्धं वृत्तं शंभोर्मया सह ३७<br>
प्रिये रुद्रेण रौद्रेण छिन्नं चक्रेण मे शिरः <br>
तावत्वत्सिद्धियोगाच्च त्वद्गतेन ममात्मना ३८<br>
छिन्नं तदत्र चानीतं जीवितं तेंगसंगतः <br>
प्रिये त्वं मद्वियोगेन बाले जातासि दुःखिता ३९<br>
क्षंतव्यं विप्रियं मह्यं यत्त्वां त्यक्त्वा रणं गतः <br>
इत्यादि वचनैस्तेन वृंदा संस्मारिता तदा ४०<br>
तांबूलैश्च विनोदैश्च वस्त्रालंकरणैः शुभैः <br>
अथ वृंदारिका देवी सर्वभोगसमन्विता ४१<br>
प्रियं गाढं समालिंग्य चुचुंब रतिलोलुपा <br>
मोक्षादप्यधिकं सौख्यं वृंदा मोहनसंभवम् ४२<br>
मेने नारायणो देवो लक्ष्मीप्रेमरसाधिकम् <br>
वृंदां वियोगजं दुःखं विनोदयति माधवे ४३<br>
तत्क्रीडाचारुविलसद्वापिका राजहंसके <br>
तद्रूपभावात्कृष्णोऽसौ पद्मायां विगतस्पृहः ४४<br>
अभूद्वृंदावने तस्मिंस्तुलसीरूप धारिणी <br>
वृंदांगस्वेदतो भूम्यां प्रादुर्भूताति पावनी ४५<br>
वृंदांग संगजं चेदमनुभूय सुंखं हरिः <br>
दिनानि कतिचिन्मेने शिवकार्यं जगत्पतिः ४६<br>
एकदा सुरतस्यांते सा स्वकंठे तपस्विनम् <br>
वृंदा ददर्श संलग्नं द्विभुजं पुरुषोत्तमम् ४७<br>
तं दृष्ट्वा प्राह सा कंठाद्विमुच्य भुजबंधनम् <br>
कथं तापसरूपेण त्वं मां मोहितुमागतः ४८<br>
निशम्य वचनं तस्याः सांत्वयन्प्राह तां हरिः <br>
शृणु वृंदारिके त्वं मां विद्धि लक्ष्मीमनोहरम् ४९<br>
तव भर्ता हरं जेतुं गौरीमानयितुं गतः <br>
अहं शिवः शिवश्चाहं पृथक्त्वे न व्यवस्थितौ 6.15.५०<br>
जालंधरो हतः संख्ये भज मामधुनानघे <br>
नारद उवाच-<br>
इति विष्णोर्वचः श्रुत्वा विषण्णवदनाभवत् <br>
ततो वृंदारिका राजन्कुपिता प्रत्युवाच ह ५१<br>
रणे बद्धोऽसि येन त्वं जीवन्मुक्तः पितुर्गिरा <br>
विविधैः सत्कृतो रत्नैर्युक्तं तस्य हृता वधूः ५२<br>
पतिर्धर्मस्य यो नित्यं परदाररतः कथम् <br>
ईश्वरोऽपि कृतं भुंक्ते कर्मेत्याहुर्मनीषिणः ५३<br>
अहं मोहं यथानीता त्वया माया तपस्विना <br>
तथा तव वधूं माया तपस्वीकोऽपि नेष्यति  ५४<br>
इति शप्तस्तथा विष्णुर्जगामादृश्यतां क्षणात् <br>
सा चित्रशालापर्यंकः स च तेऽथप्लवंगमाः ५५<br>
नष्टं सर्वं हरौ याते वनं शून्यं विलोक्य सा <br>
वृंदा प्राह सखीं प्राप्य जिह्मं तद्विष्णुना कृतम् ५६<br>
त्यक्तं पुरं गतं राज्यं कांतः संदेहतां गतः <br>
अहं वने विदित्वैतत्क्व यामि विधिनिर्मिता ५७<br>
मनोरथानां विषयमभून्मे प्रियदर्शनम् <br>
प्राह निःश्वस्य चैवोष्णं राज्ञी वृंदातिदुःखिता ५८<br>
मम प्राप्तं हि मरणं त्वया हि स्मरदूतिके <br>
इत्युक्ता सा तया प्राह मम त्वं प्राणरूपिणी ५९<br>
तस्यास्तथोक्तमाकर्ण्य इतिकर्त्तव्यतां ततः <br>
वने निश्चित्य सा वृंदा गत्वा तत्र महत्सरः ६०<br>
विहाय दुःखमकरोद्गात्रक्षालनमंबुना <br>
तीरे पद्मासनं बद्ध्वा कृत्वा निर्विषयं मनः ६१<br>
शोषयामास देहं स्वं विष्णुसंगेन दूषितम् <br>
तपश्चचारसात्युग्रं निराहारा सखीसमम् ६२<br>
गंधर्वलोकतो वृंदामथागत्याप्सरोगणः <br>
प्राह याहीति कल्याणि स्वर्गं मा त्यज विग्रहम् ६३<br>
गांधर्वं शस्त्रमेतत्त्रिभुवनविजयं श्रीपतिस्तोषमग्र्यं<br>
नीतो येनेह वृंदे त्यजसि कथमिदं तद्वपुः प्राप्तकामम् <br>
कांतं ते विद्धि शूलिप्रवरशरहतं पुण्यलाभस्य भूषास्वर्गस्य त्वं<br>
भवाद्य द्रुतममरवनं चंडिभद्रे भज त्वम् ६४<br>
श्रुत्वा शास्त्रं वधूनां जलधिजदयिता वाक्यमाह प्रहस्य <br>
स्वर्गादाहृत्य मुक्तात्रिदशपति वधूश्चातिवीरेण पत्या <br>
आदौ पात्रं सुखानामहममरजिता प्रेयसा तद्वियुक्तानिर्दुष्टा तद्य<br>
तिष्ये प्रियममृतगतं प्राप्नुयां येन चैव ६५<br>
इत्युक्त्वा ससखी वृंदा विससर्जाप्सरोगणान् <br>
तत्प्रीतिपाशबद्धास्ता नित्यमायांति यांति च ६६<br>
योगाभ्यासेन वृंदाथ दग्ध्वा ज्ञानाग्निना गुणान् <br>
विषयेभ्यः समाहृत्य मनः प्राप ततः परम् ६७<br>
दृष्ट्वा वृंदारिकां तत्र महांतश्चाप्सरोगणाः <br>
तुष्टुवुर्नभसस्तुष्टा ववृषुः पुष्पवृष्टिभिः ६८<br>
शुष्ककाष्ठचयं कृत्वा तत्र वृंदाकलेवरम् <br>
निधायाग्निं च प्रज्वाल्य स्मरदूती विवेश तम् ६९<br>
दग्धं वृंदांगरजसां बिंबं तद्गोलकात्मकम् <br>
कृत्वा तद्भस्मनः शेषं मंदाकिन्यां विचिक्षिपुः ७०<br>
यत्र वृंदा परित्यज्य देहं ब्रह्मपथं गता <br>
आसीद्वृंदावनं तत्र गोवर्द्धनसमीपतः ७१<br>
देव्योऽथ स्वर्गमेत्य त्रिदशपतिवधूसत्त्वसंपत्तिमाहुर्देवीभ्यस्तन्निशम्य प्रमुदितमनसो निर्जराद्याश्च सर्वे <br>
शत्रोर्दैत्यस्य हित्वा प्रबलतरभयं भीमभेर्यो निजघ्नुः श्रुत्वा तत्रासनस्थः <br>
परिजननिवहोवापशोभां शुभस्य ७२<br>
इति श्रीपाद्मे महापुराणे उत्तरखंडे पंचपंचाशतसहस्रसंहितायां जालंधरोपाख्याने वृंदाया ब्रह्मपदप्राप्तिर्नाम पंचदशोऽध्यायः १५<br>
<br>
</span>
