<span style="font-size: 14pt; line-height: 200%">॥ सूत उवाच ॥ ॥ <br>
एवं भुक्त्वा स विप्रर्षिर्वांछया राममंदिरे ॥ <br>
दत्ताशीर्निर्गतः पश्चादामंत्र्य रघुनंदनम् ॥ १ ॥ <br>
अथ याते मुनौ तस्मिन्दुर्वाससि तदंतिकात् ॥ <br>
लक्ष्मणः खङ्गमादाय रामदेवमुवाच ह ॥ २ ॥ <br>
एतत्खङ्गं गृहीत्वाशु मां प्रभो विनिपातय ॥ <br>
येन ते स्यादृतं वाक्यं प्रतिज्ञातं च यत्पुरा ॥ ३ ॥ <br>
ततो रामश्चिरात्स्मृत्वा तां प्रतिज्ञां स्वयं कृताम् ॥ <br>
वधार्थं संप्रविष्टस्य समीपे पुरुषस्य च ॥ ४ ॥ <br>
ततोऽतिचिंतयामास व्याकुलेनांतरात्मना ॥ <br>
बाष्पव्याकुलनेत्रश्च निःष्वसन्पन्नगो यथा ॥ ५ ॥ <br>
तं दीनवदनं दृष्ट्वा निःष्वसंतं मुहुर्मुहुः ॥ <br>
भूयः प्रोवाच सौमित्रिर्विनयावनतः स्थितः ॥ ६ ॥ <br>
एष एव परो धर्मो भूपतीनां विशेषतः ॥ <br>
यथात्मीयं वचस्तथ्यं क्रियते निर्विकल्पितम् ॥ ७ ॥ <br>
तस्मात्त्वया प्रभो प्रोक्तं स्वयमेव ममाग्रतः ॥ <br>
तस्यैव देवदूतस्य तारनादेन कोपतः ॥ ९ ॥ <br>
योऽत्रागच्छति सौमित्रे मम दूतस्य संनिधौ ॥ <br>
तं चेद्धन्मि स्वहस्तेन नाहं तस्मात्सुपापकृत् ॥ ९ ॥ <br>
तदहं चागतस्तात भयाद्दुर्वाससो मुनेः ॥ <br>
निषिद्धोऽपि त्वयातीव तस्माच्छीघ्रं तु घातय ॥ ६.१००.१० ॥ <br>
ततः संमंत्र्य सुचिरं मंत्रिभिः सहितो नृपः ॥ <br>
ब्राह्मणैर्धर्मशास्त्रज्ञैस्तथान्यैर्वेदपारगैः ॥ ११ ॥ <br>
प्रोवाच लक्ष्मणं पश्चाद्विनयावनतं स्थितम् ॥ <br>
वाष्पक्लिन्नमुखो रामो गद्गदं निःश्वसन्मुहुः ॥ १२ ॥ <br>
व्रज लक्ष्मण मुक्तस्त्वं मया देशातरं द्रुतम् ॥ <br>
त्यागो वाथ वधो वाथ साधूनामुभयं समम् ॥ १३ ॥ <br>
न मया दर्शनं भूयस्तव कार्यं कथंचन ॥ <br>
न स्थातव्यं च देशेऽपि यदि मे वांछसि प्रियम् ॥ १४ ॥ <br>
तस्य तद्वचनं श्रुत्वा प्रणिपत्य ततः परम् ॥ <br>
निर्ययौ नगरात्तस्मात्तत्क्षणादेव लक्ष्मणः ॥ १५ ॥ <br>
अकृत्वापि समालापं केनचिन्निजमंदिरे ॥ <br>
मात्रा वा भार्यया वाथ सुतेन सुहृदाथवा ॥ १६ ॥ <br>
ततोऽसौ सरयूं गत्वाऽवगाह्याथ च तज्जलम् ॥ <br>
शुचिर्भूत्वा निविष्टोथ तत्तीरे विजने शुभे ॥ १७ ॥ <br>
पद्मासनं विधायाथ न्यस्यात्मानं तथात्मनि ॥ <br>
ब्रह्मद्वारेण तं पश्चात्तेजोरूपं व्यसर्जयत् ॥ १८ ॥ <br>
अथ तद्राघवो दृष्ट्वा महत्तेजो वियद्गतम् ॥ <br>
विस्मयेन समायुक्तोऽचिन्तयत्किमिदं ततः ॥ १९ ॥ <br>
अथ मर्त्ये परित्यक्ते तेजसा तेन तत्क्षणात् ॥ <br>
वैष्णवेन तुरीयेण भागेन द्विजसत्तमाः ॥ ६.१००.२० ॥ <br>
पपात भूतले कायं काष्ठलोष्टोपमं द्रुतम्॥ <br>
लक्ष्मणस्य गतश्रीकं सरय्वाः पुलिने शुभे ॥ २१ ॥ <br>
ततस्तु राघवः श्रुत्वा लक्ष्मणं गतजीवितम् ॥ <br>
पतितं सरितस्तीरे विललाप सुदुःखितः ॥ २२ ॥ <br>
स्वयं गत्वा तमुद्देशं सामात्यः ससुहृज्जनः ॥ <br>
लक्ष्मणं पतितं दृष्ट्वा करुणं पर्यदेवयत् ॥ २३ ॥ <br>
हा वत्स मां परित्यज्य किं त्वं संप्रस्थितो दिवम् ॥ <br>
प्राणेष्टं भ्रातरं श्रेष्ठं सदा तव मते स्थितम् ॥ २४ ॥ <br>
तस्मिन्नपि महारण्ये गच्छमानः पुरादहम् ॥।? <br>
अपि संधार्यमाणेन अनुयातस्त्वया तदा ॥ २५ ॥ <br>
संप्राप्तेऽपि कबंधाख्ये राक्षसे बलवत्तरे ॥ <br>
त्वया रात्रिमुखे घोरे सभार्योऽहं प्ररक्षितः ॥ २६ ॥ <br>
येनेन्द्रजिद्धतो युद्धे तादृग्रूपो निशाचरः ॥ <br>
स एष पतितः शेते गतासुर्धरणीतले ॥ ९७ ॥ <br>
येन शूर्पणखा ध्वस्ता राक्षसी सा च दारुणा ॥ <br>
लीलयापि ममादेशात्सोयमेवंविधः स्थितः ॥ २८ ॥ <br>
यद्बाहुबलमाश्रित्य मया ध्वस्ता निशाचराः ॥ <br>
सोऽयं निपतितः शेते मम भ्राता ह्यनाथवत् ॥।? ॥ २९ ॥ <br>
हा वत्स क्व गतो मां त्वं विमुच्य भ्रातरं निजम् ॥ <br>
ज्येष्ठं प्राणसमं किं ते स्नेहोऽद्य विगतः क्वचित् ॥ ६.१००.३० ॥ <br>
॥ सूत उवाच ॥ ॥ <br>
एवं बहुविधान्कृत्वा प्रलापान्रघुनन्दनः ॥ <br>
मातृभिः सहितो दीनः शोकेन महतान्वितः ॥ ३१ ॥ <br>
ततस्ते मंत्रिणस्तस्य प्रोचुस्तं वीक्ष्य दुःखितम् ॥। <br>
विलपंतं रघुश्रेष्ठं स्त्रीजनेन समन्वितम् ॥ ३२ ॥ <br>
॥ मंत्रिण ऊचुः ॥ ॥ <br>
मा शोकं कुरु राजेन्द्र यथान्यः प्राकृतः स्थितः ॥ <br>
कुरुष्व च यथेदं स्यात्सांप्रतं चौर्ध्वदैहिकम्॥ ३३ ॥ <br>
नष्टं मृतमतीतं च ये शोचन्ति कुबुद्धयः ॥ <br>
धीराणां तु पुरा राजन्नष्टं नष्टं मृतं मृतम् ॥ ३४ ॥ <br>
एवं ते मन्त्रिणः प्रोच्य ततस्तस्य कलेवरम् ॥ <br>
लक्ष्मणस्य विलप्यौच्चैश्चन्दनोशीरकुंकुमैः ॥ ३५ ॥ <br>
कर्पूरागुरुमिश्रैश्च तथान्यैः सुसुगन्धिभिः ॥ <br>
परिवेष्ट्य शुभैर्वस्त्रैः पुष्पैः संभूष्य शोभनैः ॥ ३६ ॥ <br>
चन्दनागुरुकाष्ठैश्च चितिं कृत्वा सुविस्तराम् ॥ <br>
न्यदधुस्तस्य तद्गात्रं तत्र दक्षिणदिङ्मुखम् ॥ ३७ ॥ <br>
एतस्मिन्नंतरे  जातं तत्राश्चर्यं द्विजोत्तमाः ॥ <br>
तन्मे निगदतः सर्वं शृण्वंतु सकलं द्विजाः ॥ ३८ ॥ <br>
यावत्तेंऽतः समारोप्य चितां तस्य कलेवरम् ॥ <br>
प्रयच्छंति हविर्वाहं तावन्नष्टं कलेवरम् ॥ ३९ ॥ <br>
एतस्मिन्नंतरे वाणी निर्गता गगनांगणात् ॥ <br>
नादयंती दिशः सर्वाः पुष्पवर्षादनंतरम् ॥ ६.१००.४० ॥ <br>
रामराम महाबाहो मा त्वं शोकपरो भव ॥ <br>
न चास्य युज्यते वह्निर्दातुं चैव कथंचन ॥ ४१ ॥ <br>
ब्रह्मज्ञानप्रयुक्तस्य संन्यस्तस्य विशेषतः ॥ <br>
अग्निदानं न युक्तं स्यात्सर्वेषामपि योगिनाम् ॥ ४२ ॥ <br>
तवायं बांधवो राम ब्रह्मणः सदनं गतः। <br>
ब्रह्मद्वारेण चात्मानं निष्क्रम्य सुमहायशाः ॥ ४३ ॥ <br>
अथ ते मंत्रिणः प्रोचुस्तच्छ्रुत्वाऽऽकाशगं वचः ॥ <br>
अशोच्यो यं महाराज संसिद्धिं परमां गतः ॥ <br>
लक्ष्मणो गम्यतां शीघ्रं तस्मात्स्वभवने विभो ॥ ४४ ॥ <br>
चिन्त्यन्तां राजकार्याणि तथा यच्चौर्ध्वदैहिकम् ॥ <br>
कुरु स्नेहोचितं तस्य पृष्ट्वा ब्राह्मणसत्तमान् ॥ ४५ ॥ <br>
॥ राम उवाच ॥ <br>
नाहं गृहं गमिष्यामि लक्ष्मणेन विनाऽधुना ॥ <br>
प्राणानत्र विहास्यामि यथा तेन महात्मना ॥ ४६ ॥ <br>
एष पुत्रो मया दत्तः कुशाख्यो मम संमतः ॥ <br>
युष्मभ्यं क्रियतां राज्ये मदीये यदि रोचते ॥ ४७ ॥ <br>
एवमुक्त्वा ततो रामो गन्तुकामो दिवालयम् ॥ <br>
चिन्तयामास भूयोऽपि स्मृत्वा मित्रं विभीषणम् ॥ ४८ ॥ <br>
मया तस्य तदा दत्तं लंकायां राज्यमक्षयम् ॥ <br>
बहुभक्तिप्रतुष्टेन यावच्चन्द्रार्कतारकाः ॥ ४९ ॥ <br>
अतिक्रूरतरा जाती राक्षसानां यतः स्मृता ॥ <br>
विशेषाद्वरपुष्टानां जायतेऽत्र धरातले ॥ ६.१००.५० ॥ <br>
तच्चेद्राक्षसभावेन स महात्मा विभीषणः ॥ <br>
करिष्यति सुरैः सार्धं विरोधं रावणो यथा ॥ ५१ ॥ <br>
तं देवाः सूदयिष्यंति उपायैः सामपूर्वकैः ॥ <br>
त्रैलोक्यकण्टको यद्वत्तस्य भ्राता दशाननः ॥ ५२ ॥ <br>
ततो मे स्यान्मृषा वाणी तस्माद्गत्वा तदंतिकम् ॥ <br>
शिक्षां ददामि तस्याहं यथा देवान्न दूषयेत् ॥ ५३ ॥ <br>
तथा मे परमं मित्रं द्वितीयं वानरः स्थितः ॥ <br>
सुग्रीवाख्यो महाभागो जांबवांश्च तथाऽपरः ॥ ५४ ॥ <br>
सभृत्यो वायुपुत्रश्च वालिपुत्रसमन्वितः ॥ <br>
कुमुदाख्यश्च तारश्च तथान्येऽपि च वानराः ॥५५॥ <br>
तस्मात्तानपि संभाष्य सर्वान्संमंत्र्य सादरम् ॥ <br>
ततो गच्छामि देवानां कृतकृत्यो गृहं प्रति ॥ ५६ ॥ <br>
एवं संचिन्त्य सुचिरं समाहूय च पुष्पकम् ॥ <br>
तत्रारुह्य ययौ तूर्णं किष्किन्धाख्यां पुरीं प्रति ॥५७॥ <br>
अथ ते वानरा दृष्ट्वा प्रोद्द्योतं पुष्पकोद्भवम् ॥ <br>
विज्ञाय राघवं प्राप्तं सत्वरं सम्मुखा ययुः ॥ ५८ ॥ <br>
ततः प्रणम्य ते दूराज्जानुभ्यामवनिं गताः ॥ <br>
जयेति शब्दमादाय मुहुर्मुहुरितस्ततः ॥५९॥ <br>
ततस्तेनैव संयुक्ताः किष्किन्धां तां महापुरीम् ॥ <br>
विविशुः सत्पताकाभिः समंतात्समलंकृताम् ॥ ६.१००.६० <br>
अथोत्तीर्य विमानाग्र्यात्सुग्रीवभवने शुभे ॥ <br>
प्रविवेश द्रुतं रामः सर्वतः सुविभूषिते ॥ ६१ ॥ <br>
तत्र रामं निविष्टं ते विश्रांतं वीक्ष्य वानराः॥ <br>
अर्घ्यादिभिश्च संपूज्य पप्रच्छुस्तदनन्तरम् ॥६२॥ <br>
॥ वानरा ऊचुः ॥ ॥ <br>
तेजसा त्वं विनिर्मुक्तो दृश्यसे रघुनन्दन॥ <br>
कृशोऽस्यतीव चोद्विग्नः कच्चित्क्षेमं गृहे तव ॥६३॥ <br>
काये वाऽनुगतो नित्यं तथा ते लक्ष्मणोऽनुजः॥ <br>
न दृश्यते समीपस्थः किमद्य तव राघव ॥६४॥ <br>
तथा प्राणसमाऽभीष्टा सीता  तव प्रभो ॥ <br>
दृश्यते किं न पार्श्वस्था एतन्नः कौतुकं परम् ॥६५॥ <br>
॥ सूत उवाच॥ ॥ <br>
तेषां तद्वचनं श्रुत्वा चिरं निःश्वस्य राघवः ॥ <br>
वाष्पपूर्णेक्षणो भूत्वा सर्वं तेषां न्यवेदयत् ॥६६॥ <br>
अथ सीता परित्यक्ता तथा भ्राता स लक्ष्मणः॥ <br>
यदर्थं तत्र संप्राप्तः स्वयमेव द्विजोत्तमाः ॥६७॥ <br>
तच्छ्रुत्वा वानराः सर्वे सुग्रीवप्रमुखास्ततः ॥<br>
रुरुदुस्ते सुदुःखार्ताः समालिंग्य ततः परम्॥६८॥<br>
एवं चिरं प्रलप्योच्चैस्ततः प्रोचू रघूत्तमम्॥ <br>
आदेशो दीयतां राजन्योऽस्माभिरिह सिध्यति ॥६९॥ <br>
धन्या वयं धरापृष्ठे येषां त्वं रघुसत्तम ॥ <br>
ईदृक्स्नेहसमायुक्तः समागच्छसि मंदिरे ॥ ६.१००.७० ॥ <br>
॥ राम उवाच ॥ ॥ <br>
उषित्वा रजनीमेकां सुग्रीव तव मंदिरे ॥ <br>
प्रातर्लंकां गमिष्यामि यत्रास्ते स विभीषणः  ७१ ॥ <br>
प्रधानामात्ययुक्तेन त्वयापि कपिसत्तम ॥ <br>
आगंतव्यं मया सार्धं विभीषणगृहं प्रति ॥ ७२ ॥ <br>
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये श्रीरामेश्वरस्थापन प्रस्तावे लक्ष्मणनिर्वाणोत्तरं श्रीरामस्य सुग्रीवनगरींप्रति गमनवर्णनंनाम शततमोऽध्यायः <br>
<br>
<br>
</span>
