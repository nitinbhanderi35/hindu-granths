<span style="font-size: 14pt; line-height: 200%">॥ सूत उवाच ॥ ॥ <br>
सा गत्वा त्रिदिवं पश्चात्सहस्राक्षं सुरैर्युतम् ॥ <br>
प्रोवाच भगवन्दिष्ट्या क्षोभितोऽसौ महामुनिः ॥ १ ॥ <br>
तपस्तस्य हतं कृत्स्नं यत्कृच्छ्रेण समाचितम् ॥ <br>
तथा निस्तेजसत्वं च नीतस्त्वं सुखभाग्भव ॥ २ ॥ <br>
एवमुक्त्वाऽथ सा रंभा शंसिता निखिलैः सुरैः ॥ <br>
अमोघरेतसस्तस्य दध्रे गर्भं निजोदरे । ३ । <br>
जाबालिरपि कृत्वा च पश्चात्तापमनेकधा ॥ <br>
भूयस्तु तपसि स्थित्वा स्थितस्तत्रैव चाश्रमे ॥ ४ ॥ <br>
ततस्तु दशमे मासि संप्राप्ते सुषुवे शुभाम् ॥ <br>
कन्यां सरोजपत्राक्षीं दिव्यलक्षणलक्षिताम् ॥ ५ ॥ <br>
अथ तां मानुषोद्भूतां मत्वा तस्यैव चाश्रमम् ॥ <br>
गत्वा मुमोच प्रत्यक्षं तस्यर्षेश्चेदमब्रवीत् ॥ ६ ॥ <br>
तव वीर्यसमुद्भूतामेनां मज्जठरोषिताम् ॥ <br>
कन्यकां मुनिशार्दूल तस्मात्पालय सांप्रतम् ॥ ७ ॥ <br>
न स्वर्गे विद्यते वासो मानुषाणां कथंचन ॥ <br>
एतस्मात्कारणात्तुभ्यं मया ब्रह्मन्समर्पिता ॥ ८ ॥ <br>
एवमुक्त्वा ययौ रंभा सत्वरं त्रिदशालयम् ॥ <br>
जाबालिरपि तां दृष्ट्वा कन्यकां स्नेहमाविशत् ॥ ९ ॥ <br>
ततस्तां कन्यकां कृत्वा सुष्ठु गुप्ते लतागृहे ॥ <br>
रसैर्मिष्टफलोद्भूतैः पुपोष च दिवानिशम् ॥ ६.१४४.१० ॥ <br>
सापि कन्या परां वृद्धिं शनैर्याति दिनेदिने । <br>
शुक्लपक्षं समासाद्य यथा चन्द्रकला दिवि ॥ ११ ॥ <br>
यथायथाथ सा याति वृद्धिं कमललोचना ॥ <br>
तथातथास्य सुस्नेहो जाबालेरप्यवर्धत । १२ । <br>
सा शिशुत्वे मृगैः सार्द्धं पक्षिभिश्च सुशोभना ॥ <br>
क्रीडां चक्रे सुविश्रब्धैर्वर्धयंती मुनेर्मुदम् ॥ १३ ॥ <br>
ततो बाल्यं परित्यक्त्वा वल्कलावृतगात्रिका ॥ <br>
तस्यर्षेः सर्वकृत्येषु साहाय्यं प्रकरोति च ॥ १४ ॥ <br>
समित्कुशादि यत्किंचित्फलपुष्पसमन्वितम् ॥ <br>
वनात्तदानयामास तस्य प्रीतिमवर्धयत् ॥ ॥ १५ ॥ <br>
ततः कतिपयाहस्य फलार्थं सा मृगेक्षणा ॥ <br>
निदाघसमये दूरं स्वाश्रमात्प्रजगाम ह ॥ १६ ॥ <br>
एतस्मिन्नंतरे तत्र विमानवरमाश्रितः ॥ <br>
प्राप्तश्चित्रांगदोनाम गन्धर्वस्त्रिदिवौकसाम् ॥ १७ ॥ <br>
तेन सा विजने बाला पूर्णचन्द्रनिभानना ॥ <br>
दृष्टा चांद्रमसी लेखा पतितेव धरातले ॥ १८ ॥<br>
ततः कामपरीतांगः सोवतीर्य धरातलम्॥ <br>
विमानान्मधुरैर्वाक्यैस्तामुवाच कृतांजलिः ॥ १९ ॥ <br>
का त्वं कमलगर्भाभा निर्जनेऽथ महावने ॥ <br>
भ्रमस्येकाकिनी बाले वनमध्ये सुलोचने ॥ ६.१४४.२० ॥ <br>
॥ कन्योवाच ॥ ॥ <br>
अहं फलवतीनाम जाबालेर्दुहिता मुने ॥ <br>
फलपुष्पार्थमायाता तदर्थमिह कानने ॥ २१ ॥ <br>
॥ चित्रांगद उवाच ॥ ॥ <br>
कुमारब्रह्मचारी स श्रूयते मुनिसत्तमः ॥ <br>
तत्कथं तस्य वामोरु त्वं जाता भार्यया विना ॥ २२ ॥ <br>
॥ कन्योवाच ॥ ॥ <br>
सत्यमेतन्महाभाग नास्ति दारपरिग्रहः ॥ <br>
तस्यर्षेः किं तु संजाता यथा तन्मेऽवधारय ॥ २३ ॥ <br>
रंभा नामाप्सरास्तेन पुरा दृष्टा सुरांगना ॥ <br>
ततः कामपरीतेन सेविता च यथासुखम्॥२४ ॥ <br>
ततस्तदुदराज्जाता देवलोके महत्तरे ॥ <br>
तयापि चेह तस्यर्षेर्भूय एव नियोजिता ॥ २५ ॥ <br>
एवं स मे पिता जातो जाबालिर्मुनिसत्तमः ॥ <br>
पोषिताऽहं ततस्तेन नानाफलसमुद्रवैः ॥ २६ ॥ <br>
ततः फलवती नाम कृतं तेन महात्मना ॥ <br>
ममानुरूपमेतद्धि यन्मां त्वं परिपृच्छसि ॥ २७ ॥ <br>
॥ चित्रांगद उवाच ॥ ॥ <br>
तव रूपं समालोक्य कामस्याहं वशं गतः ॥ <br>
तस्माद्भजस्व मां भीरु नो चेद्यास्यामि संक्षयम् ॥ २८ ॥ <br>
अहं चित्रांगदोनाम गन्धर्वस्त्रिदिवौकसाम् ॥ <br>
तीर्थयात्राकृते प्राप्तः क्षेत्रेऽस्मिञ्छ्रद्धयाऽन्वितः ॥ २९ ॥ <br>
॥ कन्योवाच ॥ ॥ <br>
कुमारधर्मिणी चाहमद्यापि वशगा पितुः ॥ <br>
कामधर्मं न जानामि चित्रांगद कथंचन ॥ ॥ ६.१४४.३० ॥ <br>
तस्मात्प्रार्थय मे तातं स मां तुभ्यं प्रदास्यति ॥ <br>
अनुरूपाय योग्याय तरुणाय मनस्विनीम् ॥३१ ॥ <br>
ममापि रुचितं चित्ते तव वाक्यमिदं शुभम् ॥ <br>
धन्याहं यदि ते कण्ठमालिंगामि यथेच्छया ॥ ३२ ॥ <br>
॥ चित्रांगद उवाच ॥ ॥ <br>
न शक्नोमि महाभागे तावत्कालं प्रतीक्षितुम् ॥ <br>
मां दहत्येष गात्रोत्थः सुमहान्कामपावकः ॥ ३३ ॥ <br>
तस्मात्कुरु प्रसादं मे रतिदानेन शोभने ॥ <br>
को जानाति हि तच्चित्तं कीदृग्रूपं भविष्यति ॥ ३४ ॥ ॥ <br>
॥ कन्योवाच ॥ ॥ <br>
एवं ते वर्तमानस्य मम तातः प्रकोपतः ॥<br>
दहिष्यति न संदेहः शापं दत्त्वा सुदारुणम्॥ ३५ ॥ <br>
॥ चित्रांगद उवाच ॥ ॥ <br>
तव तातः स कालेन मां दहिष्यति मानदे ॥ <br>
कामानलः पुनः सद्य एष भस्म करिष्यति ॥३६॥ <br>
एवमुक्त्वाऽथ तां बालां वेपमानां त्रपावतीम् ॥ <br>
गृहीत्वा दक्षिणे पाणौ प्रविवेश सुरालयम् ॥ ३७ ॥ <br>
तत्र तां रमयामास तदा कामप्रपीडितः ॥ <br>
तत्कालजातरागांधां निर्लज्जत्वमुपागताम् ॥ ॥ ३८ ॥ <br>
एवं तस्याः समं तेन स्थिताया दिवसो गतः ॥ <br>
निमेषवन्मुनिश्रेष्ठास्ततश्चास्तं गतो रविः ॥ ३९ ॥ <br>
एतस्मिन्नंतरे विप्रो जाबालिर्दुःख संयुतः ॥ <br>
अनायातां सुतां ज्ञात्वा परिबभ्राम सर्वतः ॥ ६.१४४.४० ॥ <br>
अहो सा दुहिता मह्यं किमु व्यालैः प्रभक्षिता ॥ <br>
वृक्षं कंचित्समारूढा पतिता धरणी तले ॥ ४१ ॥ <br>
किं वा जलाशयं कंचित्प्राप्य गाधमजानती ॥ <br>
निमग्ना तत्र सा बाला संप्रविष्टा जलार्थिनी ॥ ४२ ॥ <br>
एवं स प्रलपन्विप्रो बभ्राम गहने वने ॥ <br>
कुशकण्टकविद्धांगः क्षुत्पिपासासमाकुलः ॥ ४३ ॥ <br>
यंयं शृणोति शब्दं स मृगपक्षिसमुद्भवम् ॥ <br>
रजन्यां तत्र निर्याति मत्वा फलवतीं च ताम् ॥ ४४ ॥ <br>
अथ क्रमात्समायातो हरहर्म्यं स सन्मुनिः ॥ <br>
यत्र चित्रांगदोपेता सा संतिष्ठति कन्यका ॥ ४५ ॥ <br>
निःशंका जल्पमाना च रागवाक्यान्यनेकशः ॥ <br>
अनर्हाणि कुमारीणां ब्रह्मजानां विशेषतः ॥ ४६ ॥ <br>
ततः स सुचिरं श्रुत्वा दूरस्थो विस्मयान्वितः ॥ <br>
कुमार्याश्चेष्टितं दृष्ट्वा कोपसंरक्तलोचनः ॥ ४७ ॥ <br>
अथ दुद्राव वेगेन गृह्य काष्ठसमुच्चयम् ॥ <br>
द्वाभ्यामेव विनाशाय भर्त्समानो मुहुर्मुहुः ॥ ४८ ॥ <br>
धिग्धिक्पापसमाचारे कौमार्यं दूषितं त्वया ॥ <br>
लांछनं च समानीतं मम लोकत्रयेऽपि च ॥ ४९ ॥ <br>
नितरां पतिमासाद्य कर्मणानेन चाधमे ॥ <br>
तस्मादनेन पापेन युक्तां त्वां नाशयाम्यहम् ॥ ६.१४४.५० ॥ <br>
एवमुक्त्वा प्रहारं स यावत्क्षिपति सन्मुनिः ॥ <br>
तावच्चित्रांगदो नष्टो व्योममार्गेण सत्वरम् ॥ ५१ ॥ <br>
विवस्त्रा सापि तत्रैव खिन्नांगी कामसेवया ॥ <br>
न शशाक क्वचिद्गंतुं समुत्थाय ततः क्षितौ ॥ ५२ ॥ <br>
ततः काष्ठप्रहारोघैर्हत्वा तां पतितां क्षितौ॥ <br>
मृतामिति परिज्ञाय स क्रोधपरिवारितः ॥ ५३ ॥ <br>
ततश्चित्रांगदस्यापि ददौ शापं सुदारुणम् ॥ <br>
स दृष्ट्वाऽऽकाशमार्गेण गच्छमानं भयातुरम् ॥ ५४ ॥ <br>
य एष कन्यकां मह्यं धर्षयित्वा समुत्पतेत् ॥ <br>
स पतत्वचिरात्पापश्छिन्नपक्ष इवांडजः ॥ ५५ ॥ <br>
कुष्ठव्याधिसमायुक्तश्चलितुं नैव च क्षमः ॥ <br>
एतस्मिन्नन्तरे भूमौ स पपात नभस्तलात् ॥ ५६ ॥ <br>
कुष्ठव्याधिसमायुक्तः स च चित्रांगदो युवा ॥ <br>
ततस्तं स मुनिः प्राह काष्ठोद्यतकरः क्रुधा ॥ ५७ ॥ <br>
कस्त्वं पापसमाचार येन मे धर्षिता बलात् ॥ <br>
कुमारी तन्नयाम्येष त्वामद्य यम शासनम् ॥ ५८ ॥ <br>
॥ चित्रांगद उवाच ॥ ॥ <br>
अहं चित्रांगदोनाम गन्धर्वस्त्रिदिवौकसाम् ॥ <br>
तीर्थयात्राप्रसंगेन क्षेत्रेऽस्मिन्समुपागतः ॥ ५९ ॥ <br>
ततस्तु कन्यकां दृष्ट्वा कामदेववशं गतः ॥ ६.१४४.६० ॥ <br>
ततः सेवितवानत्र लताहर्म्ये जनच्युते ॥ <br>
तस्मात्कुरु क्षमां मह्यं दीनस्य प्रणतस्य च ॥ ६१ ॥ <br>
यथा व्याधेर्भवेन्नाशो यथा स्याद्गगने गतिः ॥ <br>
भूयोऽपि त्वत्प्रसादेन स्वल्पः कोपो हि साधुषु ॥ ६२ ॥ <br>
॥ जाबालिरुवाच ॥ ॥ <br>
ईदृग्रूपधरस्त्वं हि मम वाक्याद्भविष्यसि ॥ <br>
एषापि मत्सुता पापा वस्त्रहीना सदेदृशी ॥ ६३ ॥ <br>
भविष्यति न संदेहो जीवयिष्यति चेत्क्वचित् ॥ <br>
यद्येषा धास्यति क्वापि वस्त्रं गात्रे निजे क्वचित् ॥ ६४ ॥ <br>
तन्नूनं च शिरोऽप्यस्याः फलिष्यति न संशयः ॥ <br>
एवमुक्त्वा विकोपश्च स जगाम निजाश्रमम् ॥ ६५ ॥ <br>
चित्रांगदोऽपि तत्रैव तया सार्धं तथा स्थितः ॥ <br>
कस्यचित्त्वथ कालस्य तत्र क्षेत्रे समाययौ ॥ ६६ ॥ <br>
चैत्रशुक्लचतुर्दश्यां भगवाञ्छशिशेखरः ॥ <br>
गन्तुं चित्रेश्वरे पीठे गणै रौद्रैः समावृतः ॥ <br>
योगिनीभिः प्रचण्डाभिः सार्धं प्राप्ते निशामुखे ॥ ६७ ॥ <br>
अथ प्राप्ते निशार्धे तु योगिन्यस्ताः सुदारुणाः ॥ <br>
महामांसं महामांसमित्यूचुर्भक्षणाय वै ॥६८॥ <br>
नृत्यमानाः पुरस्तस्य देवदेवस्य शूलिनः ॥ <br>
सस्पर्धा गणमुख्यैस्तैर्नर्तमानैः समंततः ॥६९ ॥ <br>
यस्तत्र समये तासां महामांसं प्रयच्छति ॥ <br>
मंत्रपूतं स संसिद्धिं समवाप्नोति वांछिताम् ॥ ६.१४४.७० ॥ <br>
मद्यं मांसं तथा चान्यन्नैवेद्यं वा फलादिकम् ॥ <br>
तस्य सिद्धिः समादिष्टा यथा स्वहृदये स्थिता ॥ ७१ ॥ <br>
एतस्मिन्नंतरे कन्या सा जाबालिसमुद्भवा ॥ <br>
स च चित्रांगदस्तत्र गत्वा प्रोवाच सादरम् ॥ ७२॥ <br>
अस्मदीयमिदं मांसं योगिन्यो हर्षसंयुताः ॥ <br>
भक्षयन्तु यथासौख्यं स्वयमेव प्रकल्पितम् ॥ ७३ ॥ <br>
अथ तं पुरुषं दृष्ट्वा कुष्ठव्याधिसमावृतम् ॥ <br>
विवस्त्रां कन्यकां तां च सर्वास्ता विस्मयान्विताः ॥ ७४ ॥ <br>
ते च सर्वे गणा रौद्राः स च देवस्त्रिलोचनः ॥ <br>
पप्रच्छ कौतुकाविष्टस्तत्र चित्रांगदं प्रभुः ॥ ७५ ॥ <br>
कस्त्वं धैर्यसमायुक्तो महत्सत्त्वे व्यवस्थितः ॥ <br>
यः प्रयच्छसि जीवं त्वं कीटस्यापि सुवल्लभम् ॥ ७६ ॥ <br>
केयं च वसनैंर्हीना त्वया सार्धं गतव्यथा ॥ <br>
प्रयच्छति निजं देहं यद्देयं नैव कस्यचित् ॥ ७७ ॥ <br>
॥ सूत उवाच ॥ ॥ <br>
ततः स कथयामास सर्वमात्मविचेष्टितम् ॥ <br>
यथा कन्यासमं संगः कृतः शापश्च सन्मुनेः ॥ ७८ ॥ <br>
ततश्चित्रांगदं दृष्ट्वा स गन्धर्वं दिवौकसाम् ॥ <br>
तथारूपं कृपाविष्टस्ततः प्रोवाच शंकरः ॥ ७९ ॥ <br>
मम संदर्शनं प्राप्य न मृत्युर्जायते क्वचित् ॥ <br>
न वृथा दर्शनं चैतत्तस्मात्प्रार्थय सादरम् ॥ ६.१४४.८० ॥ <br>
॥ चित्रांगद उवाच ॥. ॥ <br>
व्याधिनाऽहं सुनिर्विण्णस्तेन देवात्र चागतः ॥ <br>
येन व्याधिक्षयो भावी देहनाशेन शंकर ॥ ८१ ॥ <br>
तस्मात्कुरु क्षयं व्याधेर्यदि यच्छसि मे वरम् ॥ <br>
खेचरत्वं पुनर्देहि येन स्वर्गं व्रजाम्यहम् ॥ ८२ ॥ <br>
॥ श्रीशंकर उवाच ॥ ॥ <br>
त्वं स्थापयात्र मल्लिंगं पीठे गन्धर्वसत्तम ॥ <br>
ततश्चाराधय प्रीत्या यावद्वर्षमुपस्थितम् ॥ ८३ ॥ <br>
यथायथा सुपूजां त्वं मल्लिंगस्य करिष्यसि ॥ <br>
दिनेदिने तथा व्याधेस्तव नाशो भविष्यति ॥ ८४ ॥ <br>
ततस्तु खे गतिं प्राप्य पुनः स्वर्गं प्रयास्यसि ॥ <br>
मत्प्रसादान्न सन्देहः सत्यमेतन्मयोदितम् ॥ ८५ ॥ <br>
एषापि कन्यका यस्मात्प्रविष्टा पीठमध्यतः ॥ <br>
तस्मात्फलवतीनाम योगिनी सम्भविष्यति ॥ ८६ ॥ <br>
अनेनैव तु रूपेण नग्नत्वेन व्यवस्थिता ॥ <br>
मुख्यामवाप्स्यते पूजां वांछितं च प्रदास्यति ॥ <br>
पूजकानां स्थितं चित्ते शतसंख्यगुणं तदा ॥ ८७ ॥ <br>
एतां संपूजयेन्मर्त्यः पीठमेतत्ततः परम्॥ <br>
पूजयिष्यति तस्येष्टा सिद्धिरेवं भविष्यति ॥ ८८ ॥ <br>
एवमुक्त्वा ततः साऽथ हर्षेण महताऽन्विता ॥ <br>
योगिनीवृंदमध्यस्था नृत्यं चक्रे ततः परम् ॥ ८९ <br>
एवं बभूव सा तत्र योगिनी च वरांगना ॥ <br>
तथा चक्रे परं नृत्यं यथा तुष्टो महेश्वरः ॥ ६.१४४.९० ॥ <br>
ततः प्रोवाच तां हृष्टः सर्वयोगिनिसंनिधौ ॥ <br>
अनेन तव नृत्येन गीतेन च विशेषतः ॥ ९१ ॥ <br>
परितुष्टोस्मि ते वत्से तस्माच्छृणु वचो मम ॥ <br>
निशीथेऽद्य दिने प्राप्ते यस्ते पूजां करिष्यति ॥ ९२ ॥ <br>
सुरा मांसान्नसत्कारैर्मंत्रैरागमसंभवैः ॥ <br>
स भविष्यति तत्कालं शापानुग्रहशक्तिमान् ॥ ९३ ॥ <br>
बंधनं मोहनं चापि शत्रोरुच्चाटनं तथा ॥ <br>
करिष्यति न सन्देहो वशीकरणमेव च ॥ ९४ ॥ <br>
त्रिकोणं कुण्डमास्थाय दिशां पालान्प्रपूजयेत् । <br>
क्षेत्रपालं च सर्वास्ता देवता गमनोद्भवाः ॥ ९५ ॥ <br>
तथा चत्वरपूजां च प्रकृत्वा विधिपूर्वकम् ॥ <br>
पश्चात्त्वां पूजयित्वा च होमं यश्च करिष्यति ॥ ९६ ॥ <br>
शत्रुवामपदोत्थेन स्पृष्टेन रजसाऽथवा ॥ <br>
गुग्गुलेन सहस्रांतं स्तंभनं च करिष्यति ॥ ९७ ॥ <br>
यश्च शत्रुं हृदि स्थाप्य शत्रूद्वर्तनसंभवम् ॥ <br>
मलं धात्रीफलैः सार्धं मोहनं स करिष्यति ॥ ९८ ॥ <br>
यः शत्रोः स्नानजं तोयं गृहीत्वा चाथ कर्दमम् ॥ <br>
शिवनिर्माल्यसंयुक्तं जुह्वयिष्यति पावके ॥ ९९ ॥ <br>
तवाग्रे स नरो नूनं शत्रुमुच्चाटयिष्यति ॥ <br>
एषोपि तव संगेन तव चित्रांगदः प्रियः ॥ <br>
संप्राप्स्यति च सत्पूजामनुषंगात्त्वदुद्भवात् ॥ ६.१४४.१०० ॥ <br>
॥ फलवत्युवाच ॥ ॥ <br>
यदि देव प्रसन्नो मे तथान्यमपि सद्वरम्॥१०१॥ <br>
हृदिस्थं देहि मे सौख्यं येन संजायतेऽखिलम् ॥ <br>
पिता ममैष जाबालिर्निर्मुक्तो वसनैः सदा ॥ १०२ ॥ <br>
अहं यथा तथात्रैव संतिष्ठतु दिवानिशम् । <br>
येन संतापमायाति पश्यन्मम विरोधिनीम् ॥ १०३ ॥ <br>
क्रीडां ब्राह्मणवंशस्य मद्यमांससमुद्भवाम् ॥ <br>
मद्यगन्धं समाघ्राति मांसं पश्यति संस्कृतम् ॥ <br>
मां स्वच्छंदरतां नित्यं दुःखं याति दिनेदिने ॥ १०४ ॥ <br>
॥ श्रीभगवानुवाच ॥ ॥ <br>
एवं भविष्यति प्रोक्तं संजातं चाधुना शुभे ॥ <br>
अहं यास्यामि कैलासं त्वं तिष्ठात्र यथोदिता ॥ १०५ ॥ <br>
॥ सूत उवाच ॥ ॥ <br>
एवं स भगवान्प्रोक्त्वा गतश्चादर्शनं हरः ॥ <br>
योगिन्यश्चैव ताः सर्वाः स्वेस्वे स्थाने व्यवस्थिताः ॥ १०६ ॥ <br>
चित्रांगदोपि तत्रैव कृत्वा प्रासादमुत्तमम् ॥ <br>
लिंगं संस्थापयामास देवदेवस्य शूलिनः ॥ १०७ ॥ <br>
ततश्चाराधयामास दिवारात्रमतंद्रितः ॥ १०८ ॥ <br>
ततः संवत्सरस्यांते व्याधिमुक्तः सुरूपधृक् ॥ <br>
विमानवरमारूढो जगाम त्रिदशालयम् ॥ <br>
सोऽपि जाबालिनामाथ विवस्त्र समपद्यत ॥ १०९ ॥ <br>
जनहास्यकरो लोके स्थितस्तत्रैव सर्वदा ॥ <br>
पश्यमानो विकारांस्तान्दुःखितः स्वसुतोद्भवान् ॥ ६.१४४.११० ॥ <br>
ततश्च गर्हयामास स्त्रीणां जन्म महामुनिः ॥ <br>
तस्मिन्पीठे समासाद्य दुःखेन महताऽन्वितः ॥ १११ ॥ <br>
अहो पापात्मनां पुंसां संभविष्यंति योषितः ॥ <br>
यासामीदृक्समाचारो द्विजवंशोद्भवास्वपि ॥ ११२ ॥ <br>
सकृदेव मया संगः कृतो नार्या समन्वितः ॥ <br>
आजन्ममरणं यावत्पापं प्राप्तं यथेदृशम् ॥ ११३ ॥ <br>
ये पुनस्तासु संसक्ताः सदैव पुरुषाधमाः ॥ <br>
का तेषां जायते लोके गतिर्वेद्मि न चिंतयन् ॥ ११४ ॥ <br>
एवं तस्य ब्रुवाणस्य योगिन्यस्ताः क्रुधान्विताः ॥ <br>
तमूचुर्ब्राह्मणं तत्र घृणया परिवारितम्॥ ११५ ॥ <br>
॥ योगिन्य ऊचुः ॥ <br>
मा निंदां कुरु मूढात्मंस्त्वं स्त्रीणां योगमाश्रितः ॥ <br>
एतच्चराचरं विश्वं स्त्रीभिः संधार्यते यतः ॥ ११६ ॥ <br>
याभिः संजनितः शेषः कूर्मश्च तदनंतरम् ॥ <br>
याभ्यां संधार्यते पृथ्वी यस्यां विश्वं प्रतिष्ठितम् ॥ ११७ ॥ <br>
धन्येयं ते सुता मूढ या प्राप्ता योगमुत्तमम् ॥ <br>
प्राप्ता च परमं स्थानं स्तोकैरेवात्र वासरैः ॥ ११८॥। <br>
त्वं पुनर्मूर्खतां प्राप्तश्छांदसं मार्गमास्थितः ॥ <br>
अविद्यया समायुक्तः संसारेऽत्र भ्रमिष्यसि ॥ ११९ ॥ <br>
॥ मुनिरुवाच ॥ <br>
स्त्रियो निंद्यतमाः सर्वाः सर्वावस्थासु दुःखदाः ॥ <br>
इहलोके परे चैव ताभ्यः सौख्यं न लभ्यते ॥ ६.१४४.१२० ॥ <br>
यदर्थं निहतः शुम्भो निशुम्भश्च महासुरः ॥ <br>
रावणो दण्डभूपश्च तथान्येऽपि सहस्रशः ॥ १२१ ॥ <br>
प्राप्य तादृग्द्विजं कांतं गौतमं स्त्रीस्वभावतः ॥ <br>
अहिल्या शक्रमासाद्य चकमे शीलवर्जिता ॥ १२२ ॥ ॥ <br>
॥ कन्योवाच ॥ ॥ <br>
यच्च निंदसि मूढात्मन्संति निंद्याश्च योषितः ॥ <br>
तद्वदस्व मया सार्धं येन त्वां बोधयाम्यहम् ॥ १२३ ॥ <br>
न तेऽस्ति हृदये बुद्धिर्न लज्जा न दया मुने ॥ <br>
किमंत्यजोऽपि तत्कर्म कुरुते यत्त्वया कृतम् ॥ १२४ ॥ <br>
अहं तावत्प्रहारेण त्वया व्यापादिताऽधम ॥ <br>
स्त्रीहत्योद्भवपापस्य न चिन्ता विधृता हृदि ॥ १२५ ॥ <br>
विशेषेण सुतायाश्च कोपाविष्टेन चेतसा ॥ <br>
गच्छंति पातकान्यत्र प्रायश्चित्तैः पृथग्विधैः ॥ ॥ १२६ ॥ <br>
स्त्रीवधोत्थं पुनर्याति यदि तत्त्वं प्रकीर्तय ॥ <br>
एतन्मे न च दुःखं स्याद्यद्धतास्मि द्विजाधम ॥ १२७ ॥ <br>
यच्छप्ता नग्नसद्भावं नीता तत्पातकं च ते ॥ <br>
कल्पांतेऽपि सुदुर्बुद्धे न संयास्यति कुत्रचित् ॥ १२८ ॥ <br>
तस्माद्भुंक्ष्व सुदुःखार्तः स्थितोऽत्रैव मया सह ॥ <br>
न भूयो निंदसि प्रायो न च व्यापादयिष्यसि ॥ १२९ ॥ <br>
अनिंद्या योषितः सर्वा नैता दुष्यंति कर्हिचित् ॥ <br>
मासिमासि रजो ह्यासां दुष्कृतान्यपकर्षति ॥ ६.१४४.१३० ॥ <br>
॥ मुनि रुवाच ॥ ॥ <br>
स्त्रियः पापसमाचारा नैताः शुध्यंति कर्हिचित् ॥ <br>
परकांते रतिर्यासामंत्यजत्वं प्रयच्छति ॥ १३१ ॥ <br>
॥ कन्योवाच ॥ ॥ <br>
मा मैवं वद मूढात्मन्नमेध्या इति योषितः ॥ <br>
अत्र श्लोकः पुरा गीतो मनुना तं निबोध मे ॥ १३२ ॥ <br>
ब्राह्मणाः पादतो मेध्या गावो मेध्यास्तु पृष्ठतः ॥ <br>
अजाश्वा मुखतो मेध्या स्त्रियो मेध्याश्च सर्वतः ॥ १३३ ॥ <br>
॥ मुनिरुवाच ॥ ॥ <br>
ब्राह्मणाः सर्वतो मेध्या गावो मेध्याश्च सर्वतः ॥ <br>
अजाश्वा मुखतो मेध्या न मेध्याश्च स्त्रियः क्वचित् ॥ १३४ ॥ <br>
॥ कन्योवाच ॥ ॥ <br>
तस्य चिंतामणिर्हस्ते तस्य कल्पद्रुमो गृहे ॥ <br>
कुबेरः किंकरस्तस्य यस्य स्यात्कामिनी गृहे ॥ १३५ ॥ <br>
॥ मुनिरुवाच ॥ ॥ <br>
तस्यापदोऽखिला दुःखं दुःखं तस्याखिलं गृहे ॥ <br>
नरकः सर्वतस्तस्य यस्य स्यात्कामिनीगृहे ॥ १३६ ॥ <br>
॥ कन्योवाच ॥ ॥ <br>
यानि कान्यत्र सौख्यानि भोगस्थानानि यानि च ॥ <br>
धर्मार्थकामजातानि तानि स्त्रीभ्यो भवंति हि ॥ १३७ ॥ <br>
॥ मुनिरुवाच ॥ ॥ <br>
यानि कानि सुदुःखानि क्लेशानि यानि देहिनाम् ॥ <br>
<br>
यानि कष्टान्यनिष्टानि स्त्रीभ्यस्तानि भवंति च ॥ १३८ ॥ <br>
॥ कन्योवाच ॥ ॥ <br>
धर्मार्थकाममोक्षान्स्त्री चतुरोऽपि चतसृभिः ॥ <br>
वह्निप्रदक्षिणाभिस्तान्विवाहेऽपि प्रदर्शयेत् ॥ १३९ ॥ <br>
॥ मुनिरुवाच ॥ ॥ <br>
संसारभ्रमणं नारी प्रथमेऽपि समागमे ॥ <br>
वह्निप्रदक्षिणान्यायव्याजेनैव प्रदर्शयेत् ॥ ६.१४४.१४० ॥ ॥ <br>
॥ कन्योवाच ॥ ॥ <br>
के नाम न विरज्यंति ज्ञानाढ्या अपि मानवाः ॥ <br>
कर्णांतलग्ननेत्रांतां दृष्ट्वा पीन पयोधराम् ॥ १४१ ॥ <br>
॥ मुनिरुवाच ॥ ॥ <br>
के नाम न विनश्यंति मूढज्ञाना नितंबिनीम् ॥ <br>
रम्यबुद्ध्योपसर्पंति ये ज्वालाः शलभा इव ॥ १४२ ॥ <br>
॥ कन्योवाच ॥ ॥ <br>
निर्मुखौ च कठोरौ च प्रोद्धतौ च मनोरमौ ॥ <br>
स्त्रीस्तनौ सेवते धन्यो मधुमांसे विशेषतः ॥१४३॥ <br>
॥ मुनिरुवाच ॥ ॥ <br>
आभोगिनौ मंडलिनौ तत्क्षणान्मुक्तकंचुकौ॥ <br>
वरमाशीविषौ स्पृष्टौ न तु पत्न्याः पयोधरौ ॥ १४४ ॥ <br>
॥ कन्योवाच ॥ ॥ <br>
न चासां रचनामात्रं केवलं रम्यमंगिभिः । <br>
परिष्वंगोऽपि रामाणां सौख्याय पुलकाय च ॥ १४५ ॥ <br>
॥ मुनिरुवाच ॥ ॥ <br>
न चासां रचनामात्रं रम्यं स्यात्पापदं दृशः ॥ <br>
वपुः स्पृष्टं विनाशाय स्त्रीणां प्रेत्य नरकाय च ॥ १४६ ॥ <br>
॥ कन्योवाच ॥ ॥ <br>
को नाम न सुखी लोके को नाम सुकृती न च ॥ <br>
स्पृहणीयतमः को न स्त्रीजनो यस्य रज्यते ॥ १४७ ॥ ॥ <br>
॥ मुनिरुवाच ॥ ॥ <br>
को न मुक्तिं व्रजेत्तत्र को न शस्यतरो भवेत् ॥ <br>
को न स्यात्क्षेमसंयुक्तः स्त्रीजने यो न रज्यते ॥ १४८ ॥ <br>
॥ कन्योवाच ॥ ॥ <br>
संसारांतः प्रसुप्तस्य कीटस्यापि प्ररोचते ॥ <br>
स्त्रीशरीरं नरस्यात्र किं पुनर्न विवेकिनः ॥ १४९ ॥ <br>
॥ मुनिरुवाच ॥ ॥ <br>
अमेध्यजा तस्य यथा तथा तद्रोचनं कृमेः ॥ <br>
तथा संसारसूतस्य स्त्रीशरीरं च कामिनः ॥ ६.१४४.१५० ॥ <br>
॥ कन्योवाच ॥ ॥ <br>
सौख्यस्थानं नृणां किंचिद्वेधसा ऽन्यदपश्यता ॥ <br>
शाश्वतं चिंतयित्वाथ स्त्रीरत्नमिदमाहृतम् ॥ १५१ ॥ <br>
॥ मुनिरुवाच ॥ ॥ <br>
बंधनं जगतः किंचिद्वेधसाऽन्यदपश्यता ॥ <br>
स्त्रीरूपेण ततः कोपि पाशोऽयं स्त्रीमयः कृतः ॥ १५२ । <br>
॥ सूत उवाच ॥ ॥ <br>
एवं स मुनिशार्दूलस्तयातीव समागमे ॥ <br>
निरुत्तरीकृतो यावत्ततः प्राह निजां सुताम् ॥ १५३ ॥ <br>
॥ मुनिरुवाच ॥ ॥ <br>
त्वया सह न संवादो मया कार्योऽधुना क्वचित् ॥ <br>
या त्वं बालापि मामेवं निषेधयसि सर्वतः॥१५४॥ <br>
तस्माद्धन्यतरं मन्ये अहमात्मानमद्य वै ॥ <br>
यस्य मे त्वं सुता ईदृगीदृक्छास्त्रविचक्षणा ॥ १५५ ॥ <br>
तस्मान्न मे महाभागे कोपः स्वल्पोऽपि विद्यते ॥ <br>
तस्माद्यथेच्छया क्रीडां कुरु योगिनिमध्यगा ॥ १५६ ॥ <br>
ततः सा लज्जिता दृष्ट्वा पितरं स्नेहवत्सलम् । <br>
प्रणिपत्य पुनःप्राह योगिनीमध्यसंस्थिता ॥ १५७ ॥ <br>
अज्ञानाद्यदि वा ज्ञानात्त्वं निषिद्धो मया प्रभो ॥ <br>
क्षंतव्यं सकलं मेऽद्य वालिकाया विशेषतः ॥ १५८॥<br>
अत्र पीठे समागत्य प्रथमं ते द्विजोत्तमाः ॥ <br>
पूजां सर्वे करिष्यंति मानवा भक्तितत्पराः ॥ <br>
पश्चाच्च सर्वपीठस्य यास्यंति च परां गतिम्॥ १५९ ॥ <br>
एवं सा तत्र संजाता जाबालिमुनिसंभवा ॥ <br>
जाबालिश्च मुनिश्रेष्ठस्तथा चित्रांगदेश्वरः ॥ ६.१४४.१६० ॥ <br>
त्रयाणामपि यस्तेषां पूजां मर्त्यः समाचरेत्॥ <br>
दिवसेदिवसे तत्र स सिद्धिं समवाप्नुयात् ॥ १६१ ॥ <br>
नासाध्यं विद्यते किंचित्तावदत्र धरातले ॥ <br>
पूज्यते भूमिपालाद्यैर्भोगान्दिव्यांस्तथा लभेत् ॥ १६२ ॥ <br>
तस्मात्सर्वप्रयत्नेन स मुनिः सा च कन्यका ॥ <br>
पूजनीया विशेषेण स देवोऽथ महेश्वरः ॥ १६३ ॥ <br>
एतद्वः सर्वमाख्यातमाख्यानं सर्वकामदम् ॥ <br>
पठतां शृण्वतां चैव इहलोके परत्र च ॥ १६४  <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये चित्रांगदेश्वरफलवतीजाबाल्याख्यानवर्णनंनाम चतुश्चत्वारिंशदधिकशततमोऽध्यायः ॥ १४४ ॥ ॥ छ ॥ <br>
<br>
<br>
</span>
