<span style="font-size: 14pt; line-height: 200%">॥ ऋषय ऊचुः ॥ ॥ <br>
आदित्यानां च सर्वेषां वसुरुद्रादिकाश्विनाम् ॥ <br>
प्रत्येकशः समाचक्ष्व नामानि त्वं महामते ॥ १ ॥ <br>
॥ सूत उवाच ॥ ॥ <br>
वृषध्वजश्च शर्वश्च मृगव्याधस्तृतीयकः ॥ <br>
अजैकपादहिर्बुध्न्यः पिनाकी षष्ठ एव हि ॥ २ ॥ <br>
दहनश्चेश्वरश्चैव कपाली नवमस्तथा ॥ <br>
वृषाकपिस्तु दशमो रुद्रस्त्र्यंबक एव च ॥ ३ ॥ <br>
धुरो ध्रुवश्च सोमश्च मखश्चैवानिलोऽनलः ॥ <br>
प्रत्यूषश्च प्रभासश्च वसवोऽष्टौ प्रकीर्तिताः ॥ ४ ॥ <br>
वरुणश्च तथा सूर्यो भानुः ख्यातश्च तापनः ॥ <br>
इंद्रश्चैवार्यमा चैव धाता चैव भगस्तथा ॥ ५ ॥ <br>
गभस्तिर्धर्मराजश्च स्वर्णरेता दिवाकरः ॥ <br>
मित्रश्च वासुदेवश्च द्वादशैते च भास्कराः ॥ ६ ॥ <br>
नासत्यश्चैव दस्रश्च ख्यातावेतौ तथाश्विनौ ॥ <br>
देववैद्यौ महाभागौ त्वाष्ट्रीगर्भसमुद्भवौ ॥ ७ ॥ <br>
त्रयस्त्रिंशत्समाख्याता एते ये सुरनायकाः ॥ <br>
क्षेत्रेऽत्रैवास्थिता नित्यं दानवानां वधाय च ॥८॥ <br>
यस्तान्संपूजयेद्भक्त्या पुरुषः संयतेंद्रियः॥ <br>
यथोक्तदिवसे प्राप्ते नापमृत्युः प्रजायते ॥ ९ ॥ <br>
अष्टम्यां च चतुर्दश्यां रुद्राः पूज्या विचक्षणैः ॥ <br>
तस्मिन्क्षेत्रे विशेषेण वांछद्भिः परमं पदम् ॥६.१४६.१०॥। <br>
दशम्यां वसवः पूज्यास्तथाष्टम्यां विशेषतः ॥ <br>
स्वर्गं समीहमानैश्च विलासैर्विविधैस्तथा ॥ ११ ॥ <br>
सप्तम्यामथ षष्ठ्यां च पूजनीया दिवाकराः ॥<br>
ये वांछन्ति नराः सत्त्वं परिपंथिविवर्जितम् ॥ १२ ॥ <br>
देववैद्यौ तथा पूज्यौ द्वादश्यां व्याधिसंक्षयम् ॥ <br>
ये वांछन्ति सदा मर्त्या नीरुजा सम्भवंति ते ॥ १३ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्येऽमरेश्वरकुण्डमाहात्म्यवर्णनं नाम षट्चत्वारिंशदधिकशततमोऽध्यायः ॥ १४६ ॥ ॥ <br>
<br>
<br>
</span>
