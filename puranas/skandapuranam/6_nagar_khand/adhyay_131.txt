<span style="font-size: 14pt; line-height: 200%">॥ देव उवाच ॥ ॥ <br>
एषा रात्रिः समादिष्टा दानवानां सुरेश्वरि ॥ <br>
पिशाचानां च भूतानां राक्षसानां विशेषतः ॥ १ ॥ <br>
यत्किंचित्क्रियते कर्म तत्र स्नानादिकं शुभम्॥ <br>
तत्सर्वं जायते तेषां पुरा दत्तं स्वयंभुवा ॥ २ ॥ <br>
मर्यादा तैः समं येन देवानां च यदा कृता ॥ <br>
अर्हाणां यज्ञभागस्य काश्यपानामथाग्रजाम्॥ ३ ॥ <br>
तदर्थं दशसाहस्रा दानवा युद्ध दुर्मदाः ॥ <br>
कुंतप्रासकरा भानुं रुंधन्त्युद्गतकार्मुकाः ॥४॥ <br>
तमुद्दिश्य सहस्रांशुं यज्जलं परिक्षिप्यते। <br>
सावित्रेण च मन्त्रेण तेषां तज्जायते फलम् ॥५॥ <br>
ते हतास्तेन तोयेन वज्रतुल्येन तत्क्षणात् ॥ <br>
प्रमुंचंति सहस्रांशुं नित्यमेव सुरेश्वरि ॥ ६ ॥ <br>
एतस्मात्कारणात्तोयमस्त्ररूपं क्षिपाम्यहम् ॥ <br>
संध्या कालं समुद्दिश्य भानुं संध्यां न पार्वति ॥ ७ ॥ <br>
यद्यदाचरति श्रेष्ठस्तत्तदुत्तरतः स्थितः ॥ <br>
उदयार्थं रविं यान्तं निरुन्धन्ति च दारुणाः ॥ ८ ॥ <br>
तेऽपि संध्याजलैर्देवि निहता ब्राह्मणोत्तमैः ॥ <br>
मया च तं विमुञ्चंति मूर्च्छिता निपतन्ति च ॥ ९ ॥ <br>
एतस्मात्कारणाद्देवि सन्ध्ययोरुभयोरपि ॥ <br>
अहं चान्ये च विप्रा ये ते नमंति दिवाकरम्॥ ६.१३१.१० ॥ <br>
तस्मात्त्वं गृहमागच्छ त्यक्त्वेर्ष्यां पर्वतात्मजे ॥ <br>
प्रशस्यां त्वां परित्यक्त्वा नान्यास्ति हृदये मम ॥ ११ ॥ <br>
॥ देव्युवाच ॥ ॥ <br>
निष्कामो वा सकामो वा संध्यां स्त्रीसंज्ञितामिमाम् ॥ <br>
यत्त्वं नमसि देवेश तन्मे दुःखं प्रजायते ॥ १२ ॥ <br>
तस्माद्गङ्गापरित्यागं सन्ध्यायाश्च विशेषतः ॥ <br>
यावन्न कुरुषे देव तावत्तुष्टिर्न मे भवेत् ॥ १३ ॥ <br>
एवमुक्त्वाऽथ सा देवी विशेषव्रतमास्थिता॥ <br>
अवमन्य महादेवं प्रार्थयानमपि स्वयम्॥ १४ ॥ <br>
ततः स चिन्तयामास किमेतत्कारणं स्थितम्॥ <br>
विरक्ताऽपि ममोत्कण्ठां येनैषा प्रकरोति न ॥ १९ ॥ <br>
न च साम्ना व्रजेत्तुष्टिं कथंचिदपि पार्वती ॥ <br>
मृषेर्ष्यांधारिणी देवी नैतत्स्वल्पं हि कारणम् ॥ १६ ॥ <br>
ततो मन्त्रप्रभावं तं विज्ञाय परमेश्वरः ॥ <br>
ध्यानं धृत्वा सुसूक्ष्मेण ज्ञानेनाथ स्वयं ततः ॥ १७ ॥ <br>
तमेव मन्त्रं मन्त्रेण न्यासेन च विशेषतः ॥ <br>
सम्यगाराधयामास संपूज्यात्मानमात्मना ॥ १८ ॥ <br>
यथा देव्यात्मभूतानि पृथक्कृत्वा च पंच च ॥ <br>
पूजितानि तथा देवः सर्वेषामंतरे गतः ॥ १९ ॥ <br>
तान्येव पूजयामास पृथक्कृत्वा समाधितः ॥ <br>
नियोज्य च पुनर्बाह्ये ततः पूजां समाचरत् ॥६.१३१.२॥। <br>
तस्मान्नास्ति परः कश्चित्पूज्यपूज्यः स एव च ॥ <br>
ऐश्वर्यात्सर्वदेवानामीशानस्तेन निर्मितः ॥ २१ ॥ <br>
एवं यावत्स ईशानः समाराधयति प्रभुः ॥ <br>
तावद्देवी समायाता मन्त्राकृष्टा च यत्र सः ॥ २२ ॥ <br>
ततः प्रोवाच तं देवं प्रणिपत्यकृतांजलिः ॥ <br>
ज्ञातं मया विभो सर्वं न मां त्यज तव प्रियाम् ॥ २३ ॥ <br>
तस्मादागच्छ गच्छावो यत्र त्वं वाञ्छसि प्रभो ॥ <br>
क्षम्यतां देव मे सर्वं न कृतं यद्वचस्तव ॥ २४ ॥ <br>
ततस्तुष्टो महादेवस्तामालिङ्ग्य शुचिस्मिताम् ॥ <br>
इदमूचे विहस्योच्चैर्मेघगम्भीरया गिरा ॥ २५ ॥ <br>
यैषा त्वयाऽऽत्मभूतोत्था निर्मिता परमा तनुः ॥ <br>
एतां या कामिनी काचित्पूजयिष्यति भक्तितः ॥ <br>
अनेनैव विधानेन तस्या भर्ता भविष्यति ॥ २६ ॥ <br>
तृतीयायां विशेषेण यावत्संवत्सरं शुभे ॥ <br>
सा लभिष्यति सत्कान्तं पुत्रदं सर्वकामदम् ॥ २७ ॥ <br>
तथैतां मामकीं मूर्तिमीशानाख्यां च ये नराः ॥ <br>
तेषां दुष्टापि या कान्ता सौम्या चैव भविष्यति ॥ २८ ॥ <br>
ये पुनः कन्यकाहेतोः पूजयिष्यंति भक्तितः ॥ <br>
यां कन्यां मनसि स्थाप्य तां लभिष्यन्त्यसंशयम् ॥२९॥ <br>
निष्कामाश्चापि ये मर्त्या पूजयिष्यंति सर्वदा ॥ <br>
ते यास्यंति परां सिद्धिं जरामरणवर्जिताम् ॥ ६.१३१.३० ॥ <br>
एवमुक्त्वा महादेवो वृषमारोप्य तां प्रियाम् ॥ <br>
स्वयमारुह्य पश्चाच्च कैलासं पर्वतं गतः ॥ ३१ ॥ <br>
॥ नारद उवाच । ॥ <br>
तस्मात्तव सुतेयं या तामाराधयतु द्रुतम् ॥ <br>
पञ्चपिण्डमया गौरीं यावत्संवत्सरं शुभाम् ॥ ३२ ॥ <br>
तृतीयायां विशेषेण ततः प्राप्स्यति सत्पतिम् ॥ <br>
मुखप्रेक्षमतिप्रीतं रूपादिभिर्गुणैर्युतम् ॥ ३३ ॥ <br>
॥ शांडिल्युवाच ॥ ॥ <br>
एवमुक्त्वा मुनिश्रेष्ठो नारदः प्रययौ ततः ॥ <br>
तीर्थयात्रां प्रति प्रीत्या मम मात्रा विसर्जितः ॥ ३४ ॥ <br>
मयापि च तदादेशात्कौमार्येपि च संस्थया ॥ <br>
पूजया वत्सरं यावत्पूजिता पतिकाम्यया ॥ ३५ ॥ <br>
तृतीयायां विशेषेण मार्गमासादितः शुभे ॥ <br>
नैवेद्यैर्विविधैर्दानैर्गंधमाल्यानुलेपनैः ॥ ३६ ॥ <br>
तत्प्रभावादयं प्राप्तो जैमिनिर्नाम सद्द्विजः ॥ <br>
कात्यायनि यथा दृष्टस्त्वया किं कीर्तितैः परैः ॥ ३७  <br>
तस्मात्त्वमपि कल्याणि पूजयैनां समाहिता ॥ <br>
संप्राप्स्यसि सुसौभाग्यं मैत्रेय्या सदृशं शुभे ॥ ३८ ॥ <br>
त्वया न पूजिता चेयं कौमार्ये वर्तमानया ॥ <br>
यावत्संवत्सरं गौरी तृतीयायां न चाधिकम् ॥ ३९ ॥ <br>
सापत्न्यं तेन संजातं सौभाग्येपि निरर्गले ॥ <br>
यथोक्तविधिना देवी सत्यमेतन्मयोदितम् ॥ ६.१३१.४० ॥ <br>
॥ सूत उवाच ॥ ॥ <br>
श्रुत्वा कात्यायनी सर्वं शांडिल्या यत्प्रकीर्तितम् ॥ <br>
ततः प्रणम्य तां पृष्ट्वा स्वमेव भवनं ययौ ॥ ४१ ॥ <br>
मार्गशीर्षेऽथ संप्राप्ते तृतीयादिवसे सिते ॥ <br>
तां देवीं पूजयामास वर्षं यावकृतक्षणा ॥ ४२ ॥ <br>
गौरिणीर्भोजयामास मृष्टान्नैर्भोजनै रसैः ॥ <br>
तैलक्षारपरित्यक्तैर्गन्धैः कुंकुमपूर्वकैः ॥ ४३ ॥ <br>
ततस्तु वत्सरे पूर्णे याज्ञवल्क्यस्तदन्तिकम् ॥ <br>
गत्वा प्रोवाच किं कष्टं त्वं करोषि शुचिस्मिते ॥ ४४ ॥ <br>
मया कांतेन रक्तेन कामदेन सदैव तु ॥ <br>
तस्मादागच्छ गच्छाव स्वमेव भवनं शुभे ॥ ४५ ॥ <br>
एवमुक्त्वा तु तां हृष्टां गृहीत्वा दक्षिणे करे ॥ <br>
जगाम भवनं पश्चात्पुलकांकितगात्रजाम् ॥ ४६॥ <br>
ततः परं तया सार्धं वर्तते हर्षिताननः ॥ <br>
मैत्रेय्या सहितो यद्वदविशेषेण सर्वदा ॥ ४७ ॥ <br>
ततः संजनयामास तस्यां पुत्रं गुणान्वितम् ॥ <br>
कात्यायनाभिधानं च यज्ञ विद्याविचक्षणम्॥ ४८ ॥ <br>
पुत्रो वररुचिर्यस्य बभूव गुणसागरः॥ <br>
सर्वज्ञः सर्वकृत्येषु वेदवेदांगपारगः ॥४९॥ <br>
स्थापितोऽत्र शुभे क्षेत्रे येन विद्यार्थिनां कृते ॥ <br>
समाराध्य विशेषेण चतुर्थ्यां शुक्लवासरे ॥ ६.१३१.५० ॥ <br>
महागणपतिर्भक्त्या सर्वविद्याप्रदायकः ॥ <br>
यस्तस्य पुरतो विप्राः शांतिपाठविधानतः ॥ ॥ ५१ ॥ <br>
गृह्णाति पुष्पमालां यः पठेच्छक्त्या द्विजोत्तमाः ॥ <br>
वेदांतकृत्स विप्रः स्यात्सदा जन्मनिजन्मनि ॥ ५२ ॥ <br>
अशक्त्या चाथ पाठस्य यो गृह्णाति धनेन च ॥ <br>
स विशेषाद्भवेद्विप्रो वेदवेदांगपारगः ॥ ५३॥ <br>
विदुषां स गृहे जन्म याज्ञिकानां सदा लभेत्॥ <br>
न कदाचित्तु मूर्खार्णां निन्दितानां कथञ्चन ॥ ५४ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्य ईशानोत्पत्तिपंचपिंडिकागौरीमाहात्म्य वररुचिस्थापितगणपतिमाहात्म्यवर्णनं नामैकत्रिंशदुत्तरशततमोऽध्यायः ॥ १३१ ॥<br>
<br>
</span>
