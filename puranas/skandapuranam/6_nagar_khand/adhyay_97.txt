<span style="font-size: 14pt; line-height: 200%"><br>
॥ सूत उवाच ॥ ॥ <br>
ततः प्रभृति नो मन्दो रोहिणीशकटं द्विजाः ॥ <br>
भिनत्ति वचनात्तस्य राज्ञो दशरथस्य च ॥ १ ॥ <br>
तद्वृत्तांतं समाकर्ण्य तस्य शक्रः प्रहर्षितः ॥ <br>
भूपालं तं समभ्येत्य ततश्चोवाच सादरम् ॥ २ ॥ <br>
अत्यद्भुततरं कर्म त्वयैतत्पृथिवीपते ॥ <br>
संसाधितं यदन्येन मनसापि न चिन्त्यते ॥ ३ ॥ <br>
अत एव हि संतुष्टिः सञ्जाताद्य तवोपरि ॥ <br>
वरं मत्तो गृहाणाद्य तदभीष्टं हृदि स्थितम् ॥ ४ ॥ <br>
॥ राजोवाच ॥ ॥ <br>
त्वया सह सुरश्रेष्ठ मैत्री संप्रार्थयाम्यहम् ॥ <br>
शाश्वती सर्वकृत्येषु परमां लोकसंस्थिताम् ॥५॥ <br>
॥ इन्द्र उवाच ॥ <br>
एवं भवतु राजेंद्र त्वया सह सदा मम ॥ <br>
संपत्स्यते सदा मैत्री वसोरिव च शाश्वती ॥ ६ ॥ <br>
त्वया सदैव मे पार्श्वे सभायां देवसंनिधौ ॥ <br>
आगन्तव्यं विशेषेण येन मैत्री प्रवर्धते॥७॥<br>
एवमुक्त्वा सहस्राक्षो जगाम त्रिदिवालयम् ॥ <br>
राजापि चागतो हर्म्ये स्वकीये हर्षसंयुतः ॥८॥ <br>
रक्षयित्वा जगत्सर्वं शनैश्चर कृताद्भयात् ॥ <br>
अप्राप्यां प्राप्य संकीर्तिं स्तूयमानस्तु बन्दिभिः ॥ ९ ॥ <br>
ततः प्रभृति नित्यं स सन्ध्याकाल उपस्थिते ॥ <br>
सायाह्नं संविधायाथ याति शक्रस्य मंदिरे ॥६.९७.१०॥॥ <br>
तत्र स्थित्वा चिरं श्रुत्वा गंधर्वाणां मनोहरम् ॥ <br>
गीतं दृष्ट्वा च नृत्यं च तानादिविहितं शुभम् ॥११॥॥ <br>
विचित्रार्थाः कथाः श्रुत्वा देवर्षीणां मुखाच्च्युताः ॥ <br>
स्वयं च कीर्तयित्वाथ प्रयाति निजमंदिरम्॥१२॥ <br>
विमानवरमारुह्य हंसबर्हिणनादितम्॥ <br>
मनोहरपताकाभिः समंताच्च विभूषितम्॥१३॥<br>
यदायदा स निर्याति शक्रस्थानान्निजालयम्॥<br>
तदातदाऽऽसने तस्य क्रियतेऽभ्युक्षणं सदा॥१४॥<br>
शक्रादेशात्तदा वेत्ति न स भूपः कथंचन ॥ <br>
अन्यस्मिन्दिवसे तस्य नारदो मुनिसत्तमः ॥ <br>
कथयामास तत्सर्वमभ्युक्षणसमुद्भवम् ॥ १५ ॥ <br>
वृत्तांतं तस्य राजर्षेस्तस्यैव गृहमागतः ॥ <br>
तीर्थयात्रा प्रसंगेन विद्वेषपरिवृद्धये ॥ १६ ॥ <br>
तच्छ्रुत्वा नारदेनोक्तं श्रद्धेयमपि भूपतिः ॥ <br>
न चक्रे हृदयेऽधर्ममात्मानं परिचिंतयन् ॥ १७ ॥ <br>
तथापि कौतुकाविष्टो गत्वा शक्रनिवेशनम् ॥ <br>
अन्यस्मिन्दिवसे स्थित्वा चिरं तत्र समुत्थितः ॥ १८ ॥ <br>
अलक्ष्यं वीक्षयामास स्वासनं दूरमास्थितः ॥ <br>
किंचित्सद्मांतरं प्राप्य कौतूहलसमन्वितः ॥ १९ ॥ <br>
ततः शक्रसमादेशादुत्थाय सुरकिंकरः ॥ <br>
प्रोक्षयामास तोयेन पार्थिवस्य तदासनम् ॥ ६.९७.२० ॥ <br>
तद्दृष्ट्वा कोपसंपन्नः स राजाऽभ्येत्य वासवम् ॥ <br>
प्रोवाच किमिदं शक्र प्रोक्ष्यते यन्ममासनम् ॥ २१ ॥ <br>
किं मया निहता विप्राः किं वा विप्रसमुद्भवम् ॥ <br>
शासनं लोपितं किंचित्किं वा विप्रा विनिंदिताः ॥ २२ ॥ <br>
किं वा नष्टोऽस्मि संग्रामे दृष्ट्वा शत्रून्समागतान् ॥ <br>
दैन्यं वा जल्पितं तेषां भयत्रस्तेन चेतसा ॥ २३ ॥ <br>
मम राज्येऽथवा शक्र दुर्बलो बलवत्तरैः ॥ <br>
पीड़्यते वाथ चौराद्यैर्मुष्यते वंचकैस्तथा ॥ २४ ॥ <br>
किं वा राज्ये मदीये च जायते योनिविप्लवः ॥ <br>
संकरो वाथ वर्णानां परित्यक्तविधिक्रमः ॥ २५ ॥ <br>
किं वा दुर्जनवाक्येन दूषितो दोषवर्जितः ॥ <br>
दंड्यते मम राज्ये च केनचित्त्रिदशेश्वर ॥ २६ ॥ <br>
किं वा चौरोऽथ पापो वा गृहीतो दोषवान्स्वयम् ॥ <br>
मुच्यते द्रव्यलोभेन तथान्यो वा जुगुप्सितः ॥ २७ ॥ <br>
किंस्विन्मया परित्यक्तः कोऽप्यत्र शरणागतः ॥ <br>
भयत्रस्तः सुभीतेन प्राणानां त्रिदशाधिप ॥ २८ ॥ <br>
कस्य वा पृष्ठमांसानि भक्षितानि मया क्वचित् ॥ <br>
कच्चिच्च त्रिदशाधीष ब्राह्मणस्य विशेषतः ॥ २९ ॥ <br>
किं वा दानं मया दत्त्वा ब्राह्मणाय महात्मने ॥ पश्चात्तापः <br>
कृतः पश्चाद्दत्तं चोपेक्षितं च वा ॥ ६.९७.३० ॥ <br>
किं वा राज्ये मदीये च दीनानां प्रपतंति च ॥ <br>
अश्रुपाता दिवारात्रं दुःखितानां समंततः ॥ ३१ ॥ <br>
दैवं वा पैतृकं वापि किं वा कर्म गृहे मम ॥ <br>
लोपं गच्छति देवेन्द्र क्रियते वा विधिच्युतम् ॥ ३२ ॥ <br>
यत्त्वया क्रियते नित्यं तोयैरभ्युक्षणं मम ॥ <br>
आसनस्य द्रुतं ब्रूया यत्पापं विहितं मया ॥ ॥ ३३ ॥ <br>
॥ इन्द्र उवाच ॥ ॥ <br>
न विद्यते महाराज शरीरे तव पातकम् ॥ <br>
न राष्ट्रे च कुले गेहे भृत्यवर्गे विशेषतः ॥ ३४ ॥ <br>
परं शृणु प्रवक्ष्यामि यत्ते पापं भविष्यति ॥ <br>
तेन संप्रोक्ष्यते चैव आसनं सर्वदैव तु ॥ ३५ ॥ <br>
अपुत्रस्य गतिर्नास्ति न च स्वर्गं प्रपद्यते ॥ <br>
पैतृकेण नरो ग्रस्तो य ऋणेन सदा नृप ॥ ३६ ॥ <br>
द्वेष्यतां याति देवानां पितॄणां च विशेषतः ॥ <br>
यदा पश्यति पुत्रस्य वदनं पुरुषो नृप ॥ ३७ ॥ <br>
आनृण्यं समवाप्नोति पितॄणां स तदा ध्रुवम् ॥ <br>
स त्वं नैव गतो राजन्नानृण्यं यन्मयोदितम् ॥ ३८ ॥ <br>
पितॄणां तेन ते नित्यमासनेऽभ्युक्षणं कृतम् ॥ <br>
तस्माद्यतस्व पुत्रार्थं यदीच्छसि परां गतिम् ॥ ३९ ॥ <br>
आत्मानं नरकात्त्रातुं पुंसंज्ञाच्च तथा नृप ॥ <br>
एवमुक्तः स शक्रेण राजा दशरथस्तदा ॥ ६.९७.४० ॥ <br>
दुःखेन महता युक्तो लज्जयाऽधोमुखः स्थितः ॥ <br>
आमंत्र्याथ सहस्राक्षं गत्वाऽयोध्यां निजां पुरीम् ॥ <br>
अमात्यानां निजं राज्यमर्पयामास सत्वरः ॥ ४१ ॥ <br>
ततः प्रोवाच तान्सर्वांस्तपः कार्यं मयाऽधुना ॥ <br>
यावत्पुत्रस्य संप्राप्तिस्तावदेव न संशयः ॥४२॥ <br>
एतद्राज्यं प्रयत्नेन रक्षणीयं यथाविधि ॥ <br>
युष्माभिर्मम वाक्येन यावदागमनं मम ॥४३॥ <br>
॥ मंत्रिण ऊचुः ॥ ॥ <br>
युक्तमेतन्महाराज पुत्रार्थं यत्समुद्यमः ॥ <br>
क्रियते पुत्रहीनस्य किं राज्येन धनेन वा ॥ ॥ ४४ ॥ <br>
वयं रक्षां करिष्यामस्तव राज्ये समंततः ॥ <br>
निर्वृतिं त्वं समास्थाय कुरु पुत्रकृते तपः ॥ ४५ ॥ <br>
कार्तिकेयपुरं गत्वा यत्र पित्रा पुरा तव ॥ <br>
तपस्तप्तं यथा लब्धा सिद्धिश्च मनसेप्सिता ॥ ४६ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्र माहात्म्ये दशरथकृततपःसमुद्योगवर्णनंनाम सप्तनवतितमोऽध्यायः ॥ ९७ ॥<br>
<br>
</span>
