<span style="font-size: 14pt; line-height: 200%">॥ सूत उवाच ॥ ॥ <br>
चतुर्थे दिवसे प्राप्ते ततो यज्ञसमुद्भवे ॥ <br>
ऋत्विग्भिर्याज्ञिकं कर्म प्रारब्धं तदनंतरम् ॥ १ ॥ <br>
सोमपानादिकं सर्वं पशोर्हिंसादिकं तथा ॥ <br>
पशोर्गुदं समादाय प्रस्थाता च व्यधारयत् ॥ २ ॥ <br>
एकांते सदसो मध्ये होमार्थं द्विजसत्तमाः ॥ <br>
तस्मिन्व्याकुलतां याते ब्राह्मणः कश्चिदागतः ॥ ३ ॥ <br>
युवा तत्र प्रविष्टस्तु मांस भक्षणलालसः ॥ <br>
ततो गुदं पशोर्दृष्ट्वा भक्षयामास चोत्सुकं ॥ ४ ॥ <br>
एतस्मिन्नंतरे प्राप्तः प्रस्थाता तस्य संनिधौ ॥ <br>
भक्षमाणं समालोक्य तं शशाप ततः परम् ॥ ५ ॥ <br>
धिग्धिक्पापसमाचार होमार्थं यद्गुदं धृतम् ॥ <br>
तत्त्वया दूषितं लौल्याद्यज्ञविघ्नकरं कृतम् ॥ ६ ॥ <br>
उच्छिष्टेन मया होमः कर्तव्यो नैव सांप्रतम् ॥ <br>
राक्षसानामिदं कर्म यत्त्वया समनुष्ठितम् ॥ ७ ॥ <br>
तस्मात्त्वं मम वाक्येन राक्षसो भव मा चिरम् ॥ ८ ॥ <br>
एतस्मिन्नेव काले तु ह्यूर्ध्वकेशोऽभवद्धि सः ॥ <br>
रक्ताक्षः शंकुकर्णश्च कृष्णदन्तोऽतिभैरवः ॥ ९ ॥ <br>
लम्बोष्ठो विकरालास्यो मांसमेदोविवर्जितः ॥ <br>
त्वगस्थिस्नायुशेषश्च। चामुण्डाकृतिरेव च ॥ ६.१८७.१० ॥ <br>
स च विश्वावसुर्नाम पुलस्त्यस्य सुतो मुनिः ॥ <br>
मंत्रपूतस्य मांसस्य भक्षणार्थं समागतः ॥ ११ ॥ <br>
वेदवेदांगतत्त्वजः पौत्रस्तु परमेष्ठिनः ॥ <br>
तं दृष्ट्वा राक्षसाकारं वित्रेसुः सर्वतो द्विजाः ॥ १२ ॥ <br>
राक्षोघ्नानि च सूक्तानि जजपुश्चापरे तथा ॥ <br>
केचिच्छरणमापन्ना विष्णो रुद्रस्य चापरे ॥ १३ ॥ <br>
पितामहस्य चान्ये तु गायत्र्याः शरणं गताः ॥ <br>
रक्षरक्षेति जल्पन्तो भयसंत्रस्तमानसाः ॥ १४ ॥ <br>
सोऽपि दृष्ट्वा तदात्मानं गतं राक्षसतां द्विजाः ॥ <br>
बाष्पपूर्णेक्षणो दीनः पितामहमुपाद्रवत् ॥ १५ ॥ <br>
स प्रणम्य ततो वाक्यं कृतांजलिरुवाच तम् ॥ १६ ॥ । <br>
पौत्रोऽहं तव देवेश पुलस्त्यस्य सुतो द्विजः ॥ <br>
नीतो राक्षसतामद्य प्रस्थात्रा कोपतो विभो ॥ १७ ॥ <br>
जिह्वालौल्येन देवेश पशोर्गुदमजानता ॥ <br>
भक्षितं तन्मया देव होमार्थं यत्प्रकल्पितम् ॥ १८ ॥ <br>
तस्मान्मानुषताप्राप्त्यै मम देहे दयां कुरु ॥ <br>
राक्षसत्वं यथा याति तथा नीतिर्विधीयताम् ॥ १९॥ ' <br>
तच्छ्रुत्वा जल्पितं तस्य दयां कृत्वा पितामहः ॥ <br>
प्रतिप्रस्थातरं सामवाक्यमेतदुवाच ह ॥ ६.१८७.२० ॥ <br>
बालोऽयं मम पौत्रस्तु कृत्याकृत्यं न वेत्ति च ॥ <br>
तस्मात्त्वं राक्षसं भावं हरस्वास्य द्विजोत्तम ॥ २१ ॥ <br>
तच्छ्रुत्वा स मुनिः प्राह प्रायश्चित्तं मखे तव ॥ <br>
अनेन जनितं देव गुदं दूषयता विभो ॥ २२ ॥ <br>
तस्मादेष मया शप्तो यज्ञविघ्नकरो मम ॥ <br>
नाहमस्य हरिष्यामि राक्षसत्वं कथंचन ॥ २३ ॥ <br>
नर्मणापि मया प्रोक्तं कदाचिन्नानृतं वचः ॥ २४ ॥ ॥ <br>
॥ ब्रह्मोवाच ॥ ॥ <br>
प्रायश्चित्तं करिष्येऽहं यज्ञस्यास्य प्रसिद्धये ॥ <br>
दक्षिणा गौर्यथोक्ता च कृत्वा होमं विधानतः ॥ <br>
त्वमस्य राक्षसं भावं  'हरस्व मम वाक्यतः ॥ २५ ॥ <br>
सोऽब्रवीच्छीतलो वह्निर्यदि स्यादुष्णगुः शशी ॥ <br>
तन्मे स्यादन्यथा वाक्यं व्याहृतं प्रपितामह ॥ २६ ॥ <br>
तस्य तद्वचनं श्रुत्वा ज्ञात्वा चैव तु निश्चितम्॥ <br>
विश्वावसुं विधिः प्राह ततो राक्षसरूपिणम् ॥ २७ ॥ <br>
त्वं वत्सानेन रूपेण तिष्ठ तावद्वचो मम ॥ <br>
कुरुष्व ते प्रयच्छामि येन स्थानमनुत्तमम् ॥ २८ ॥ <br>
चमत्कारपुरस्यास्य पश्चिमस्थानमाश्रिताः ॥ <br>
सन्त्यन्ये राक्षसास्तत्र मर्यादायां व्यवस्थिताः ॥ २९ ॥ <br>
लंकायां राक्षसाश्चैव प्रार्थयन्तोऽत्र सद्गतिम् ॥ <br>
ते चागत्य तमुद्देशं तपः कुर्वंति सुव्रताः ॥६.१८७.३॥। <br>
तत्र प्रभुत्वमातिष्ठ नागराणां हिते स्थितः ॥ <br>
राक्षसा बहवः संति कूष्मांडाश्च पिशाचकाः ॥ ३१ ॥ <br>
ये चान्ये राक्षसाः केचिद्दुष्टभावसमाश्रिताः ॥ <br>
तत्र गच्छंति ये सर्वे निगृह्णंति च तत्क्षणात् ॥ ३२ ॥ <br>
भूताः प्रेताः पिशाचाश्च कूष्मांडाश्च विशेषतः॥ <br>
नागरं तु पुरो दृष्ट्वा तद्भयाद्यांति दूरतः ॥ ३३ ॥ <br>
तद्गच्छ पुत्र तत्र त्वं सर्वेषामधिपो भव ॥ <br>
राक्षसानां मया दत्तं तव राज्यं च सांप्रतम् ॥ ३४ ॥ <br>
॥ राक्षस उवाच ॥ ॥ <br>
आधिपत्ये स्थितस्यैवं राक्षसानां पितामह ॥ <br>
किं मया तत्र भोक्तव्यं तेभ्यो देयं च किं वद ॥ ३५ ॥ <br>
राज्ञा चैव यतो देयं भृत्यानां भोजनं विभो ॥ <br>
तन्ममाचक्ष्व देवेश दयां कृत्वा ममोपरि ॥ ३६ ॥ <br>
न करोति च यो राजा। भृत्यवर्गस्य पोषणम्॥ <br>
रौरवं नरकं याति स एवं हि श्रुतं मया ॥ ३७ ॥ <br>
॥ ब्रह्मोवाच ॥ ॥ <br>
यच्छ्राद्धं दक्षिणाहीनं तिलैर्दर्भैर्विवर्जितम् ॥ <br>
तत्सर्वं ते मया दत्तं यद्यपि स्यात्सुतीर्थगम्॥ ३८ ॥ <br>
यच्छ्राद्धं सूकरः पश्येन्नारी वाथ रजस्वला ॥ <br>
कौलेयकोऽथ वालेयस्तत्सर्वं ते भविष्यति ॥ ३९ ॥ <br>
विधिहीनं तु यच्छ्राद्धं दर्भेर्वा मूलवर्जितैः ॥ <br>
वितस्तेरधिकैर्वापि तत्सर्वं ते भविष्यति ॥ ६.१८७.४० ॥ <br>
तिलं वा तैलपक्वं वा शूकधान्यमथापि वा ॥ <br>
न यत्र दीयते श्राद्धे तत्ते श्राद्धं भविष्यति ॥ ४१ ॥ <br>
अस्नातैर्यत्कृतं श्राद्धं यच्चाधौतांबरैः कृतम् ॥ <br>
तैलाभ्यंगयुतैश्चैव तत्ते सर्वं भविष्यति ॥ ४२ ॥ <br>
यद्वा माहिषिको भुंक्ते श्वित्री वा कुनखोऽपि वा ॥ <br>
कुष्ठी वाथ द्विजो भुंक्ते तत्ते श्राद्धं भविष्यति ॥ ४३ ॥ <br>
हीनांगो वाऽथ यद्भुंक्तेऽधिकांगो वाथ निंदितः ॥ <br>
महाव्याधिगृहीतो वा चौरो वार्द्धुषिकोऽपि वा ॥ <br>
यत्र भुंक्तेऽथवा श्राद्धे तत्ते श्राद्धं भविष्यति ॥ ४४ ॥ <br>
श्यावदन्तस्तु यद्भुंक्ते यद्भुंक्ते वृषलीपतिः ॥ <br>
विनग्नो वाथ यद्भुंक्ते तत्ते श्राद्धं भविष्यति ॥ ४५ ॥ <br>
यो यज्ञो दक्षिणाहीनो यश्चाशौचयुतैः कृतः ॥ <br>
ब्रह्मचर्यविहीनस्तु तत्फलं ते भविष्यति  ॥ ४६ ॥ <br>
यस्मिन्नैवातिथिः पूज्यः श्राद्धे वा यज्ञकर्मणि ॥ <br>
संप्राप्ते वैश्वदेवांते तत्ते सर्वं भविष्यति ॥ ४७ ॥१ <br>
आवाहनात्परं यत्र मौनं न श्राद्धदश्चरेत्॥ <br>
ब्राह्मणो वाऽथ भोक्ता च तत्ते श्राद्धं भविष्यति॥४८॥ <br>
मृन्मयेषु च पात्रेषु यः श्राद्धं कुरुते नरः ॥ <br>
भिन्नपात्रेषु वा यच्च तत्ते सर्वं भविष्यति ॥ ४९ ॥ <br>
प्रत्यक्षलवणं यत्र तक्रं वा विकृतं भवेत् ॥ <br>
जातीपुष्पप्रदानं च तत्ते सर्वं भविष्यति ॥ ६.१८७.५० ॥ <br>
यजमानो द्विजो वाथ ब्रह्मचर्यविवर्जितः ॥ <br>
तच्छ्राद्धं ते मया दत्तं त्रिपात्रेण विवर्जितम् ॥ ५१ ॥ <br>
आयसेन तु पात्रेण यत्रान्नं च प्रदीयते ॥ <br>
तच्छ्राद्धं ते मया दत्तं तथान्यदपि हीयते ॥ ५२ ॥ <br>
मंत्रक्रियाभ्यां यत्किचिद्रात्रौ दत्तं हुतं तथा ॥ <br>
सक्रांतिसोमपर्वभ्यां व्यति रिक्तं तु कुत्सितम् ॥ ५३ ॥ <br>
इत्युक्त्वा विररामाशु ब्रह्मा लोकपितामहः ॥ <br>
राक्षसः सोऽपि तत्रापि लेभे स्थानं तु राक्षसम् ॥ ५४ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठ नागरखण्डे हाटकेश्वरक्षेत्रमाहात्म्ये राक्षसप्राप्यश्राद्धवर्णनंनाम सप्ताशीत्युत्तरशततमोऽध्यायः ॥ ॥ १८७ ॥ ॥  ॥ <br>
<br>
<br>
</span>
