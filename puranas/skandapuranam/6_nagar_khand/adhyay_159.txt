<span style="font-size: 14pt; line-height: 200%">॥ सूत उवाच ॥ ॥ <br>
पुष्पोऽपि तां समादाय माहिकाख्यां वरांगनाम् ॥ <br>
स तदा प्रययौ हृष्टो मणिभद्रस्य मंदिरम् ॥ १ ॥ <br>
शंखतूर्यनिनादेन सर्वैस्तैः स्वजनैर्वृतः ॥ <br>
न कस्य तत्र संभूतो विकल्पस्तत्समुद्भवः ॥ २ ॥ <br>
भास्करस्य प्रसादेन तथैवान्यस्य कर्हिचित् ॥ <br>
सोऽपि मंदिरमासाद्य यथात्मपितृसंभवम् ॥ ३ ॥ <br>
उपविश्य ततो मध्ये बन्धून्सर्वान्समाह्वयत् ॥ <br>
अद्य तावद्दिने मह्यं तुलाग्रं कमला श्रिता ॥ ४ ॥ <br>
चलितापि पुनश्चास्याः सुपत्न्या वाक्यतः स्थिता ॥ <br>
कियंतं चैव कालं मे कार्पण्यं महदास्थितम् ॥ ५ ॥ <br>
ज्ञातमद्य चला लक्ष्मीस्तेन त्यक्तं सुदूरतः ॥ <br>
तस्माद्बंधुजनैः सार्धं देवैर्विप्रैश्च कृत्स्नशः ॥ <br>
संविभक्तां करिष्यामि सत्येनात्मानमालभे ॥ ६ ॥ <br>
एवमुक्त्वा ततः सर्वान्समाहूय पृथक्पृथक् ॥ <br>
स नामभिर्ददौ वस्त्रं भूषणानि यथार्हतः ॥ ७ ॥ <br>
ततो वेदविदो विप्रान्समाहूय स नामभिः ॥ <br>
एकैकस्य ददौ वित्तं सवस्त्रं श्रद्धयान्वितः ॥ ८ ॥ <br>
ततस्तु नर्तकेभ्यश्च दीनांधेभ्यो विशेषतः ॥ <br>
ददौ भोज्यं समि ष्टान्नं सवस्त्रं च द्विजोत्तमाः ॥ ९ ॥ <br>
ततस्तु स्वयमेवान्नं बुभुजे भार्यया सह ॥ <br>
विसृज्य तान्समायातान्स्वजनान्ब्राह्मणैः सह ॥ ६.१५९.१० ॥ <br>
एवं तेन तदा प्राप्तं वित्तं च परसंभवम् ॥ <br>
बुभुजे स्वेच्छया नित्यं तदा भार्यासमन्वितः ॥ ११ ॥ <br>
इति श्रीस्कांदे महापुराण एकाशीति साहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये पुष्पविभवप्राप्तिवर्णनंनामैकोनषष्ट्युत्तरशततमोऽध्यायः ॥ १५९ ॥<br>
<br>
<br>
</span>
