<span style="font-size: 14pt; line-height: 200%">॥ भर्तृयज्ञ उवाच ॥ ॥ <br>
एतस्मात्कारणात्कश्चित्तस्मिन्नहनि पार्थिव ॥ <br>
ददाति नैव च श्राद्धं पितॄनुद्दिश्य कर्हिचित् ॥<br>
वंशच्छेदभयाद्राजन्सत्यमेतन्मयोदितम् ॥ १ ॥ <br>
श्राद्धं विनापि दातव्यं तद्दिने मधुना सह ॥ <br>
पायसं ब्राह्मणाग्र्येभ्यः सघृतं तृप्तिकारणात् ॥ २ ॥ <br>
खड्गमांसं कालशाकं मांसं वाध्रीणसोद्भवम् ॥ <br>
प्रदेयं ब्राह्मणेभ्यश्च तत्समंतादुदाहृतम् ॥ ३ ॥ <br>
त्रिःपिबश्चेंद्रियक्षीणः सर्वयूथानुगस्तथा ॥ <br>
एष वाध्रीणसः प्रोक्तः पितॄणां तृप्तिदः सदा ॥ ४ ॥ <br>
तस्याभावेऽपि दातव्यं क्षीरौदनमनुत्तमम् ॥ <br>
तस्मिन्नहनि विप्रेभ्यः पितॄणां तुष्टये नृप ॥ ५ ॥ <br>
तस्याभावेऽपि दातव्यं जलं तिलविमिश्रितम्॥ <br>
सदर्भं सहिरण्यं च हिरण्यशकलान्वितम् ॥ ६ ॥ <br>
यच्छ्रेयो जायते पुंसः पक्षश्राद्धेन पार्थिव ॥ <br>
कृतेन तत्फलं कृत्स्नं तस्मिन्नहनि पार्थिव ॥ ७ ॥ <br>
पितॄनुद्दिश्य चाऽऽज्येन मधुना पायसेन च ॥ <br>
कालशाकेन मधुना खड्गमांसेन वा नृप ॥ ८ ॥ <br>
श्राद्धं विनापि दत्तेन श्रुतिरेषा पुरातनी ॥ <br>
तस्मात्सर्वप्रयत्नेन पित्र्यर्क्ष्ये समुपस्थिते ॥ <br>
त्रयोदश्यां नभस्यस्य हस्तगे दिननायके ॥ ९ ॥ <br>
दरिद्रेणापि दातव्यं हिरण्यशकलान्वितम् ॥ <br>
तोयं तिलैर्युतं राजन्पितॄणां तुष्टिमिच्छता ॥ ६.२२१.१० ॥ ॥ <br>
॥ आनर्त उवाच ॥ ॥ <br>
मांसं विगर्हितं विप्र यतः शास्त्रे निगद्यते ॥<br>
&nbsp;तस्मात्तत्क्रियते केन श्राद्धं कीर्तय मेऽखिलम् ॥ ११ ॥ <br>
स्वमांसं परमांसेन यो वर्धयति निर्दयः ॥ <br>
स नूनं नरकं याति प्रोक्तमेतन्महर्षिभिः ॥ १२ ॥ <br>
त्वं च तस्य प्रभावं मे प्रजल्पसि द्विजो त्तम ॥ <br>
विशेषाच्छ्राद्धकृत्ये च तदेवं मम संशयः ॥ १३ ॥ <br>
॥ भर्तृयज्ञ उवाच ॥ ॥ <br>
सत्यमेतन्महाभाग मांसं सद्भिर्विगर्हितम् ॥ <br>
श्राद्धे प्रयुज्यते यस्मात्तत्तेऽहं वच्मि कारणम् ॥ १४ ॥ <br>
यदा चारंभिता सृष्टिर्ब्रह्मणा लोककारिणा ॥ <br>
संपूज्य च पितॄन्देवान्नांदीमुखपुरःसरान्॥ <br>
तदा खड्गः समुत्पन्नः पूर्वं वाध्रीणसश्च यः ॥ १५ ॥<br>
&nbsp;ततो ये पितरो दिव्या ये च मानुषसम्भवाः ॥ <br>
जगृहुस्ते ततः सर्वे बलिभूतमिवात्मनः ॥ १६ ॥ <br>
तानुवाच ततो  ब्रह्मा एतौ तु पितरो मया ॥ <br>
युष्मभ्यं कल्पितौ सम्यग्बलिभूतौ प्रगृह्यताम् ॥ १७ ॥ <br>
एताभ्यां परमा प्रीतिर्युष्मभ्यं संभविष्यति ॥ <br>
मम वाक्यादसंदिग्धं परमेतौ नरो भुवि ॥ १८ ॥ <br>
नैव संप्राप्स्यते पापं युष्मदर्थंहनन्नपि ॥ <br>
तस्मात्सर्वप्रयत्नेन दातव्यं भूतिमिच्छता ॥ १९ ॥ <br>
खड्गवाध्रीणसोद्भूतं मांसं श्राद्धे सुतृप्तिदम् ॥ <br>
तौ चापि परमौ दिव्यौ स्वर्गं लोकं गमिष्यतः ॥ ६.२२१.२० ॥ <br>
श्राद्धदस्य परं श्रेयो भविष्यति सुदुर्लभम् ॥ <br>
पितॄणां चाक्षया तृप्तिर्भवेद्द्वादशवार्षिकी ॥ २१ ॥ <br>
एतस्मात्कारणाच्छस्तं मांसमाभ्यां नराधिप ॥ <br>
तस्मिन्नहनि नान्यत्र विनियोगोऽस्य कीर्तितः ॥ २२ ॥ <br>
॥ रोहिताश्व उवाच ॥ ॥ <br>
अप्राप्तखड्गमांसस्य तथा वाध्रीणसस्य च ॥ <br>
कथं श्राद्धं भवेद्विप्र पितॄणां तृप्तिका रकम् ॥ २३ ॥ <br>
॥ मार्कण्डेय उवाच ॥ ॥ <br>
मधुना सह दातव्यं पायसं पितृतुष्टये ॥ <br>
तेन वै वार्षिकी तृप्तिः पितॄणां चोपजायते ॥ २४ ॥ <br>
आजं च पिशितं राजञ्छिशुमारसमुद्भवम्॥ <br>
मांसं प्रतुष्टये प्रोक्तं वत्सरं मासवर्जितम् ॥ २५ ॥ <br>
तदभावे वराहस्य दशमासप्रतुष्टिदम् ॥<br>
&nbsp;मांसं प्रोक्तं महाराज पितॄणां नात्र संशयः ॥ २६ ॥ <br>
आरण्यमहिषोत्थेन तृप्तिः स्यान्नवमासिकी ॥ <br>
रुरोश्चैवाष्टमासोत्था एणस्य सप्तमासिका ॥ २७ ॥ <br>
शम्बरोर्मासषट्कं च शशकस्य तु पञ्चकम् ॥ <br>
चत्वारः शल्लकस्योक्तास्त्रयो वा तैत्तिरस्य च ॥ २८ ॥ <br>
मासद्वयं च मत्स्यस्य मासमेकं कपिञ्जले ॥ <br>
नान्येषां योजयेन्मांसं पितृकार्ये कथंचन ॥ २९ ॥ <br>
एतेषामेव मांसानि पावनानि नृपोत्तम ॥ ६.२२१.३० ॥ <br>
॥ आनर्त उवाच ॥ ॥ <br>
कस्मादेते पवित्राः स्युर्येषां मांसं प्रचोदितम् ॥ <br>
श्राद्धे च तन्ममाचक्ष्व यथावद्द्विजसत्तम ॥ ३१ ॥ <br>
॥ भर्तृयज्ञ उवाच ॥ ॥ <br>
सृष्टिं प्रकुर्वता तेन पशवो लोककारिणा ॥ <br>
खड्गवाध्रीणसादीनां पश्चात्सृष्टाः स्वयंभुवा ॥ ३२ ॥ <br>
एकादशप्रमाणेन ततश्चान्ये नृपोत्तम ॥ <br>
अजश्च प्रथमं सृष्टः स तथा मेध्यतां गतः ॥ ३३ ॥ <br>
तथैते प्रथमं सृष्टाः पशवोऽत्र नराधिप ॥ <br>
सस्यानि सृजता तेन तिलाः पूर्वं च निर्मिताः ॥ ३४ ॥ <br>
श्राद्धार्थं व्रीहयः सृष्टा वन्येषु च प्रियंगवः॥ <br>
गोधूमाश्च यवाश्चैव माषा मुद्राश्च वै नृप [। ३५ ॥ <br>
नीवाराश्चापि श्यामाकाः प्रवक्ष्यामि यथाक्रमम् ॥ <br>
तृप्तिं मांसेन वाञ्छंति मांसं मांसेन वर्जितम् ॥ ३६ ॥ <br>
पुष्पजात्यो यदा सृष्टास्तदा प्राक्छतपत्रिका ॥ <br>
सृष्टा तेन च मुख्या सा श्राद्धकर्मणि सर्वदा ॥ ३७ ॥ <br>
धातूनि सृजता तेन रूप्यं सृष्टं स्वयंभुवा ॥ <br>
तेन तद्विहितं श्राद्धे दक्षिणायां प्रतृप्तये॥३८॥ <br>
राजतेषु च पात्रेषु यद्द्विजेभ्यः प्रदीयते॥ <br>
पितृभ्यस्तस्य नैवाऽन्तो युगान्तेऽपि प्रजायते ॥ ३९ ॥ <br>
अभावे रूप्यपात्राणां नामापि परिकीर्तयेत् ॥ <br>
तुष्यंति पितरो राजन्कीर्तनादपि वै यतः ॥ ६.२२१.४० ॥ <br>
रसांश्च सृजता तेन मधु सृष्टं स्वयंभुवा ॥ <br>
तेन तच्छस्यते श्राद्धे पितॄणां तुष्टिदायकम् ॥ ४१ ॥ <br>
यच्छ्राद्धं मधुना हीनं तद्रसैः सकलैरपि ॥ <br>
मिष्टान्नैरपि संयुक्तं तत्पितॄणां न तृप्तये ॥ ४२ ॥ <br>
अणुमात्रमपि श्राद्धे यदि न स्याद्धि माक्षिकम् ॥ <br>
नामापि कीर्तयेत्तस्य पितॄणां तुष्टये यतः ॥ ४३ ॥ <br>
शाकानि सृजता तेन ब्रह्मणा परमेष्ठिनौ ॥ <br>
कालशाकं पुरः सृष्टं तेन तत्तृप्तिदायकम् ॥ ४४ ॥ <br>
कालं हि सृजता तेन कुतपः प्राग्विनिर्मितः ॥ <br>
तस्मात्कुतप काले च श्राद्धं कार्यं विजानता ॥ <br>
य इच्छेच्छाश्वतीं तृप्तिं पितॄणामात्मनः सुखम् ॥ ४५ ॥ <br>
वीरुधः सृजता तेन विधिना नृपसत्तम ॥ <br>
दर्भास्तु प्रथमं सृष्टाः श्राद्धार्हास्तेन ते स्मृताः ॥ ४६ ॥ <br>
श्राद्धार्हान्ब्राह्मणांस्तेन सृजता पद्मयोनिना ॥ <br>
दौहित्राः प्रथमं सृष्टाः श्राद्धार्हास्तेन ते स्मृताः ॥ ॥४७ ॥ <br>
अपि शौचपरित्यक्तं हीनांगाधिकमेव वा ॥ <br>
दौहित्रं योजयेच्छ्राद्धे पितॄणां परितुष्टये ॥ ४८ ॥ <br>
पशून्विसृजता तेन पूर्वं गावो विनिर्मिताः॥<br>
तेन  तासां पयः शस्तं श्राद्धे सर्पिर्विशेषतः ॥ ४९ ॥ <br>
तस्माच्छ्राद्धे घृतं शस्तं प्रदत्तं पितृतुष्टये ॥ ६.२२१.५० ॥ <br>
प्रजाश्च सृजता तेन पूर्वं दृष्टा द्विजोत्तमाः ॥ <br>
तस्मात्प्रशस्तास्ते श्राद्धे पितृतृप्तिकराः सदा ॥ ५१ ॥ <br>
देवांश्च सृजता तेन विश्वेदेवाः कृताः पुरः ॥ <br>
तेन ते प्रथमं पूज्याः प्रवृत्ते श्राद्धकर्मणि ॥ ५२ ॥ <br>
ते रक्षंति ततः श्राद्धं यथावत्परितर्पिताः ॥ <br>
छिद्राणि नाशयंति स्म श्राद्धे पूर्वं प्रपूजिताः ॥ ५३ ॥ <br>
एतैर्मुख्यतमैः सृप्तैः फूरा श्राद्धं विनिर्मितम् ॥ <br>
स्वयं पितामहेनैव ततो देवा विनिर्मिताः ॥ ५४ ॥ <br>
तेन ते सर्वलोकेषु गताः ख्यातिं पुरा नृप ॥ ५५ ॥ <br>
एतच्छ्राद्स्य सत्रत्वं मया ते परिकीर्तितम् ॥ <br>
पितॄणां परमं गुह्यं दत्तस्याक्षयकारकम् ॥ ५६ ॥ <br>
यश्चैतत्कीर्तयेच्छ्राद्धे क्रियमाणे नृपोत्तम ॥ <br>
विप्राणां भोक्त्तुकामानां तच्छ्राद्धं त्वक्षयं भवेत् ॥५७॥<br>
यश्चैतच्कृणुयाद्राजन्सम्यक्छ्रद्धासमन्वितः ॥ <br>
विहितस्य भवेत्पुण्यं यच्छ्राद्धस्य तदाप्नुयात् ॥५८॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेरक्षेत्रमाहात्म्ये श्राद्धकल्पे सृष्ट्युत्पत्तिकालिकब्रह्मोत्सृष्टश्राद्धार्हवस्तुपरिगणनवर्णनं नामैकविंशत्युत्तरद्विशततमोऽध्यायः ॥ २२१ ॥<br>
<br>
<br>
</span>
