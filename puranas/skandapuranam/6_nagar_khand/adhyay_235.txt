<span style="font-size: 14pt; line-height: 200%">॥ ब्रह्मोवाच ॥ ॥ <br>
दानधर्मं प्रशंसंति सर्वधर्मेषु सर्वदा ॥ <br>
हरौ सुप्ते विशेषेण दानं ब्रह्मत्वकारणम् ॥ १ ॥ <br>
अन्नं ब्रह्म इति प्रोक्तमन्ने प्राणाः प्रतिष्ठिताः ॥ <br>
तस्मादन्नप्रदो नित्यं वारिदश्च भवेन्नरः ॥ २ ॥ <br>
वारिदस्तृप्तिमायाति सुखमक्षय्यमन्नदः ॥ <br>
वार्यन्नयोः समं दानं न भूतं न भविष्यति ॥ ३ ॥ <br>
मणिरत्नप्रवालानां रूप्यं हाटकवाससाम्॥ <br>
अन्येषामपि दानानामन्नदानं विशिष्यते ॥ ४ ॥ <br>
अन्नोदकप्रदानं च गोप्रदानं च नित्यदा ॥ <br>
वेदपाठो वह्निहोमश्चातुर्मास्ये महाफलम् ॥ ९ ॥ <br>
वैकुण्ठपदवाञ्छा चेद्विष्णुना सह संगमे ॥ <br>
सर्वपापक्षयार्थाय चातुर्मास्येऽन्नदो भवेत् ॥ ६ ॥ <br>
सत्यंसत्यं हि देवर्षे मयोक्तं तव नारद ॥ <br>
जन्मांतरसहस्रेषु नादत्तमुपतिष्ठते ॥ ७ ॥ <br>
तस्मादन्नप्रदानेन सर्वे हृष्यंति जन्तवः ॥ <br>
देवाश्च स्पृहयंत्येनमन्नदानप्रदायिनम् ॥ ८ ॥ <br>
आज्यं देयं च पात्रेषु श्रद्धया वज्रमिश्रितम् ॥ <br>
वज्रदानकरो मर्त्यश्चातुर्मास्ये न मानवः ॥ ९ ॥ <br>
भोजनं गुरुविप्राणां घृतदानं च सत्क्रिया ॥ <br>
एतानि यस्य तिष्ठन्ति चातुर्मास्ये न मानवः ॥ ६.२३५.१० ॥ <br>
सद्धर्मः सत्कथा चैव सत्सेवा दर्शनं सताम् ॥ <br>
विष्षुपूजा रतिर्दाने चातुर्मास्येषु दुर्लभाः ॥ ११ ॥ <br>
पितॄनुद्दिश्य यो मर्त्यश्चातुर्मास्येऽन्नदो भवेत् ॥ <br>
सर्वपापविशुद्धात्मा पितृलोकमवामुयात् ॥ १२ ॥ <br>
देवाः सर्वेऽन्नदानेन तृप्ता यच्छन्ति वांछितम् ॥ <br>
पिपीलिकाऽपि यद्गेहाद्भक्ष्यमादाय गच्छति ॥ १३ ॥ <br>
रात्रौ दिवाऽनिषिद्धान्नो ह्यन्नदानमनुत्तमम् ॥ <br>
हरौ सुप्ते हि पापघ्नं वार्य मपि शत्रुषु ॥ १४ ॥ <br>
चातुर्मास्ये दुग्धदानं दधि तक्रं महाफलम् ॥ <br>
जन्मकाले येन बद्धः पिंडस्तद्दानमुत्तमम् ॥ १५ ॥ <br>
शाकप्रदाता नरकं यमलोकं न पश्यति ॥ <br>
वस्त्रदः सोमलोकं च वसेदाभूतसंप्लवम् ॥ १६ ॥ <br>
सुप्ते देवे यथाशक्ति ह्यन्यासु प्रतिमासु च ॥ <br>
पुष्पवस्त्रप्रदानेन सन्तानं नैव हीयते ॥ १७ ॥ <br>
चन्दनागुरुधूपं च चातुर्मास्ये प्रयच्छति ॥ <br>
पुत्रपौत्रसमायुक्तो विष्णुरूपी भवेन्नरः ॥१८ ॥ <br>
सुप्ते देवे जगन्नाथे फलदानं प्रय च्छति ॥ <br>
विप्राय वेदविदुषे यमलोकं न पश्यति ॥ १९ ॥ <br>
विद्यादानं च गोदानं भूमिदानं प्रयच्छति ॥ <br>
विष्णुप्रीत्यर्थमेवेह स तारयति पूर्वजान् ॥ ६.२३५.२० ॥<br>
गुडसैंधवतैलादिमधुतिक्ततिलान्नदः ॥ <br>
देवतायास्समुद्दिश्य तासां लोकं प्रयाति हि ॥ २१ ॥ <br>
चातुर्मास्ये तिलान्दत्त्वा न भूयः स्तनपो भवेत् ॥ <br>
यवप्रदाता वसते वासवं लोकमक्षयम् ॥ २२ ॥ <br>
हूयेत हव्यं वह्नौ च दानं दद्याद्द्विजातये ॥ <br>
गावः सुपूजिताः कार्याश्चातुर्मास्ये विशेषतः ॥ २३ ॥ <br>
यत्किंचित्सुकृतं कर्म जन्मावधि सुसंचितम् ॥ <br>
चातुर्मास्ये गते पात्रे विमुखे यन्न दीयते ॥ २४ ॥ <br>
प्रणश्यति क्षणादेव वचना द्यस्तु प्रच्युतः ॥ <br>
दिवसेदिवसे तस्य वर्द्धते च प्रतिश्रुतम् ॥ २५ ॥ <br>
तस्मान्नैव प्रतिश्राव्यं स्वल्पमप्याशु दीयते ॥ <br>
तावद्विवर्द्धते दानं यावत्तन्न प्रयच्छति ॥ २६ ॥ <br>
यो मोहान्मनुजो लोके यावत्कोटिगुणं भवेत् ॥ <br>
ततो दशगुणा वृद्धिश्चातुर्मास्ये प्रदातरि ॥ २७ ॥ <br>
नरके पतनं तस्य याव दिंद्राश्चतुर्दश ॥ <br>
अतस्तु सर्वदा देयं नरैर्यत्तु प्रतिश्रुतम् ॥ २८ ॥ <br>
अन्यस्मै न प्रदातव्यं प्रदत्तं नैव हारयेत् । <br>
चातुर्मास्येषु यः शय्यां द्विजाग्र्याय प्रयच्छति ॥ २९ ॥ <br>
वेदोक्तेन विधानेन न स याति यमालयम् ॥ <br>
आसनं वारिपात्रं च भाजनं ताम्रभाजनम् ॥ ६.२३५.३० ॥ <br>
चातुर्मास्ये प्रयत्नेन देयं वित्तानुसारतः ॥ <br>
सर्वदानानि विप्रेभ्यो ददत्सुप्ते जगद्गुरौ ॥ ३१ ॥ <br>
आत्मानं पूर्वजैः सार्द्धं स मोचयति पातकात् ॥ <br>
गौर्भूश्च तिलपात्रं च दीपदानमनुत्तमम् ॥ ३२ ॥ <br>
ददद्विजातये मुक्तो जायते स ऋणत्रयात् ॥ ३३ ॥ <br>
स विश्वकर्ता भुवनेषु गोप्ता स यज्ञभुक्सर्वफलप्रदश्च ॥ <br>
दानानि वस्तुष्वधिदैवतं च यस्मिन्समुद्दिश्य ददाति मुक्तः ॥ ३४ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वर क्षेत्रमाहात्म्ये शेषशाय्युपाख्याने चातुर्मास्यमाहात्म्ये ब्रह्मनारदसंवादे चातुर्मास्यदानमहिमवर्णनंनाम पञ्चत्रिंशदुत्तरद्विशततमोऽध्यायः ॥ ॥ २३५ ॥<br>
<br>
</span>
