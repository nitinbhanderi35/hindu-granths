<span style="font-size: 14pt; line-height: 200%"><br>
॥ सूत उवाच ॥ ॥ <br>
अथ ते शबरा यत्नाद्रक्तं तद्धैहयोद्भवम् ॥ <br>
तत्र निन्युः स्थिता यत्र गर्ता सा पितृसंभवा ॥ १ ॥ <br>
भार्गवोऽपि च तं हत्वा रक्तमादाय कृत्स्नशः ॥ <br>
ततः संप्रेषयामास यत्र गर्ताऽथ पैतृकी ॥ २ ॥ <br>
न स बालं न वृद्धं च परित्यजति भार्गवः ॥ <br>
यौवनस्थं विशेषेण गर्भस्थं वाथ क्षत्रियम् ॥ ३ ॥ <br>
स्वयं जघान भूपान्स तेषां पार्श्वे तथा परान् ॥ <br>
विध्वंसाययति क्रुद्धः सैनिकैश्च समन्ततः ॥ ४ ॥ <br>
तथैवासृक्प्रगृह्णाति गृह्णापयति चादरात् ॥ <br>
तेषां पार्श्वैस्ततस्तूर्णं प्रेषयामास तत्र च ॥ ५ ॥ <br>
एवं निःक्षत्रियां कृत्वा कृत्स्नां पृथ्वीं भृगद्वहः ॥ <br>
हाटकेश्वरजे क्षेत्रे जगाम तदनन्तरम् ॥ ६ ॥ <br>
ततस्तै रुधिरैः स्नात्वा समादाय तिलान्बहून् ॥ <br>
अपसव्यं समाधाय प्रचक्रे पितृतर्पणम् ॥ ७ ॥ <br>
प्रत्यक्षं सर्वविप्राणां तथान्येषां तपस्विनाम् ॥ <br>
प्रतिज्ञां पूरयित्वाऽथ विशोकः स बभूव ह ॥ ८ ॥ <br>
ततो निःक्षत्रिये लोके कृत्वा हयमखं च सः ॥ <br>
प्रायच्छत्सकलामुर्वीं ब्राह्मणेभ्यश्च दक्षिणाम् ॥ ९ ॥ <br>
अथ लब्धवरा विप्रास्तमूचुर्भृगुसत्तमम् ॥ <br>
नास्मद्भूमौ त्वया स्थेयमेको राजा यतः स्मृतः ॥ ६.६८.१० ॥ <br>
सोऽपि बाढमिति प्रोच्य हर्षेण महतान्वितः ॥ <br>
महीपर्यंतमासाद्य प्रोवाचाथ नदीपतिम् ॥॥॥ <br>
आरोप्य सुमहच्चापमाग्नेयास्त्रं प्रयुज्य च ॥ <br>
त्रिशिखां भ्रुकुटीं कृत्वा कोपेन महतान्वितः ॥।२॥ <br>
॥ राम उवाच ॥ ॥ <br>
मया निःक्षत्रिया भूमिः कृता शैलवनान्विता ॥ <br>
ब्राह्मणेभ्यस्ततो दत्ता वाजिमेधे महामखे ॥।३॥ <br>
तस्मात्त्वं देहि मे स्थानं कृत्वाऽपसरणं स्वयम्॥ <br>
न हि दत्त्वा ग्रही ष्यामि विप्रेभ्यो मेदिनीं पुनः ॥ १४ ॥ <br>
न करोष्यथवा वाक्यं ममाद्य त्वं नदीपते ॥ <br>
स्थलरूपं करिष्यामि वह्न्यस्त्रपरिशोषितम् ॥ १५ ॥ <br>
॥ सूत उवाच ॥ ॥ <br>
तस्य तद्वचनं श्रुत्वा समुद्रो भयसंकुलः ॥ <br>
अपसारं ततश्चक्रे यावत्तस्याभिवांछितम् ॥ १६ ॥ <br>
ततश्चकार तत्रैव वसतिं स भृगूद्वहः ॥ <br>
तपश्चर्यासमायुक्तः पितुर्वधमनुस्मरन्॥।७॥ <br>
ततः सर्वान्पुलिन्दांश्च शवरान्मेदसंयुतान् ॥ <br>
भूम्यन्ते धारयामास पर्वतेषु स भार्गवः ॥।८॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये परशुरामकृतमहीदानपूर्वकसमुद्रापसारणवृत्तान्तवर्णनंनामा ष्टाषष्टितमोऽध्यायः ॥ ६८ ॥ ॥ छ ॥ <br>
<br>
</span>
