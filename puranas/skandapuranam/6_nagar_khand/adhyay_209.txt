<span style="font-size: 14pt; line-height: 200%">॥ आनर्त उवाच ॥ ॥ <br>
सांप्रतं मुनिशार्दूल शंखतीर्थ समुद्भवम्॥ <br>
माहात्म्यं वद मे कृत्स्नं श्रद्धा मे महती स्थिता ॥ १ ॥ <br>
अहो तीर्थमहो तीर्थं हाटकेश्वरसंज्ञितम् [। <br>
क्षेत्रं यच्च धरापृष्ठे सर्वाश्चर्यमयं शुभम् ॥ २ ॥ <br>
नाहं तृप्तिं द्विजश्रेष्ठ प्रगच्छामि कथंचन ॥ <br>
शृण्वानस्तु सुमाहात्म्यं क्षेत्रस्यास्य समुद्भवम् ॥ ३ ॥ <br>
॥ विश्वामित्र उवाच ॥ ॥ <br>
अत्र ते कीर्तयिष्यामि पूर्ववृत्तं कथांतरम् ॥ <br>
शंखतीर्थस्य माहात्म्यं यथाजातं धरातले ॥ ४ ॥ <br>
आनर्ताधिपतिः पूर्वमासीदन्यो महीपतिः ॥ <br>
यथा त्वं सांप्रतं भूमौ सर्वलोकप्रपालकः ॥ ५ ॥ <br>
सोऽकस्मात्कुष्ठभाग्जातो विकलांगो बभूव ह ॥ <br>
अपुत्रः शत्रुभिर्व्याप्तस्त्रस्तश्च नृपसत्तमः ॥ ६ ॥ <br>
स सर्वैर्भूमिपालैश्च सर्वतः परिपीडितः ॥ <br>
राज्यभ्रंशसमोपेतः प्राप्तो रैवतकं गिरिम् ॥ ७ ॥ <br>
तत्रापि पीड्यते नित्यं सर्वतस्तु मलिम्लुचैः ॥ ८ ॥ <br>
हस्त्यश्वरथहीनस्तु कोशहीनो यदाऽभवत् ॥ <br>
स तदा चिंतयामास किं करोमि च सांप्रतम् ॥ ९ ॥ <br>
कलत्राण्यपि सर्वाणि ह्रियंते तस्करैर्बलात् ॥ ॥ 6.209.१० ॥ <br>
स एवं चिंतयानस्तु गतो वै नारदं विभुम् ॥ <br>
द्रष्टुं पार्थिवशार्दूल वैष्णवे दिवसे स्थिते ॥ ११ ॥ <br>
तत्रापश्यत्स संप्राप्तं नारदं मुनिसत्तमम् ॥ <br>
तीर्थयात्राप्रसंगेन दामोदरदिदृक्षया ॥ १२ ॥ <br>
तं प्रणम्याथ शिरसा कृतांजलिपुटः स्थितः ॥ <br>
प्रोवाच वचनं दीन उपविश्य तदग्रतः ॥ १३ ॥ ॥ <br>
॥ राजोवाच ॥ ॥ <br>
शत्रुभिः परिभूतोऽहं समतान्मुनिसत्तम ॥ <br>
ततो राज्यपरिभ्रंशात्संप्राप्तोऽत्र महागिरौ ॥ १४ ॥ <br>
विपिने तस्करैः पापैः प्रपीड्येऽहं समंततः ॥ <br>
यत्किंचिदश्वनागाद्यं मया सह समागतम् ॥ १५ ॥ <br>
तत्सर्वं तस्करैर्नीतं कोशा दारास्तथा वसु ॥ <br>
तस्माद्वद मुनिश्रेष्ठ वैराग्यं मे महत्स्थितम् ॥ १६ ॥ <br>
अन्यजन्मोद्भवं किंचिन्मम पापं सुदारुणम् ॥ <br>
येनेमां च दशां प्राप्तः सहसा मुनिसत्तम ॥ १७ ॥ <br>
तस्य तद्वचनं श्रुत्वा चिरं ध्यात्वा मुनीश्वरः ॥ <br>
प्रोवाचाऽथ नृपं दीनं ज्ञात्वा दिव्येन चक्षुषा ॥ १८ ॥ <br>
॥ नारद उवाच ॥ ॥ <br>
न त्वया कुत्सितं किंचित्पूर्व देहांतरे कृतम् ॥ <br>
मया ज्ञातं महाराज सर्वं दिव्येन चक्षुषा ॥ १९ ॥ <br>
त्वमासीः पार्थिवः पूर्वं सिद्धपन्नगसंज्ञिते ॥ <br>
पत्तने सोमवंशीयः सर्व शत्रुनिबर्हणः ॥ 6.209.२० ॥ <br>
त्वया चेष्टं महायज्ञैः सदा संपूर्णदक्षिणैः ॥ <br>
महादानानि दत्तानि पूजिता ब्राह्मणोत्तमाः ॥ २१ ॥ <br>
तेन कर्म विपाकेन भूयः पार्थिवतां गतः ॥ २२ ॥ <br>
॥ आनर्त उवाच ॥ ॥ <br>
इह जन्मनि नो कृत्यं संस्मरामि विभो कृतम् ॥ <br>
तत्किं राज्यपरि भ्रंशः सहसा मे समुत्थितः ॥ २३ ॥ <br>
लक्ष्म्या हीनस्य लोकस्य लोकेऽस्मिन्व्यर्थतां व्रजेत् ॥ <br>
जीवितं मुनिशार्दूल विज्ञातं हि मयाऽधुना ॥ २४ ॥ <br>
मृतो नरो गतश्रीको मृतं राष्ट्रमराजकम् ॥ <br>
मृतमश्रोत्रिये दानं मृतो यज्ञस्त्वदक्षिणः ॥ २५ ॥ <br>
लक्ष्म्या हीनस्य मर्त्यस्य बांधवोऽपि विजायते॥ <br>
प्रार्थयिष्यति मां नूनं दृष्ट्वा तं चान्यतो व्रजेत् ॥ २६ ॥ <br>
यथा मां सांप्रतं दृष्ट्वा ये मयाऽपि प्रतर्पिताः ॥ <br>
तेऽपि दूरतरं यांति एष मां प्रार्थयि ष्यति ॥ २७ ॥ <br>
धनहीनं नरं त्यक्त्वा कुलीनमपि चोत्तमम् ॥ <br>
गच्छति स्वजनोऽन्यत्र शुष्कं वृक्षमिवांडजाः ॥ २८ ॥ <br>
तत्कार्यकारणार्थाय दरिद्रोऽ भ्येति चेद्गृहम् ॥ <br>
धनिनो भर्त्सयंत्येनं समागच्छंति नांतिकम् ॥ २९ ॥ <br>
कृपणोऽपि धनाढ्यश्चेदागच्छति हि याचितुम् ॥ <br>
एष दास्यति मे किंचि दिति चित्ते नृणां भवेत् ॥ 6.209.३० ॥ <br>
मम त्वं पूर्ववंशीयः पिता ते च पितुर्मम ॥ <br>
सदा स्नेहपरश्चासीत्त्वं च स्नेहविवर्जितः ॥ ३१ ॥ <br>
एवं ब्रुवंति लोकेऽत्र धनिनां पुरतः स्थिताः ॥ <br>
कुलीना अपि पापानां दृश्यंते धनलिप्सया ॥ <br>
दरिद्रस्य मनुष्यस्य क्षितौ राज्यं प्रकुर्वतः ॥ ३२ ॥ <br>
प्रशोषः केवलं भावी हृदयस्य महामुने ॥ <br>
द्वाविमौ कण्टकौ तीक्ष्णौ शरीरपरिशोषिणौ ॥ <br>
यश्चाधनः कामयते यश्च कुप्यत्यनीश्वरः ॥ ३३ ॥ <br>
श्मशानमपि सेवंते धनलुब्धा निशागमे ॥ <br>
जनेतारमपि त्यक्त्वा नित्यं यांति सुदूरतः ॥ ३४ ॥ <br>
सुमूर्खोपि भवेद्विद्वानकुलीनोऽपि सत्कुलः ॥ <br>
यस्य वित्तं भवे द्धर्म्ये विपरीतमतोऽन्यथा ॥ ३५ ॥ <br>
निर्विण्णोऽहं मुनिश्रेष्ठ जीवितस्य च सांप्रतम् ॥ <br>
तस्माद्ब्रूहि किमर्थं मे दारिद्र्यं समुपस्थितम् ॥ ३६ ॥ <br>
कुष्ठश्चापि ममोपेतः शत्रुभिश्च पराभवम् ॥ <br>
अन्यजन्मांतरं दृष्टं त्वया दिव्येन चक्षुषा ॥ ३७ ॥ <br>
कुकर्मणा न संस्पृष्टं स्वल्पेनापि ब्रवीषि माम् ॥ <br>
एतज्जन्मातरं दृष्टं स्मरामि मुनिसत्तम ॥ ३८ ॥ <br>
न मया कुकृतं किंचित्कदाचित्समनुष्ठितम् ॥ <br>
तत्किं राज्यपरिभ्रंशो जातोऽयं मम सन्मुने ॥ ३९ ॥ <br>
अत्र मे कौतुकं जातं तस्माद्देहि विनिर्णयम् ॥ <br>
भवेन्न वा भवेत्कर्म कृतं यच्च शुभाशुभम् ॥ 6.209.४० ॥ <br>
॥ विश्वामित्र उवाच ॥ ॥ <br>
तस्य तद्वचनं श्रुत्वा चिरं ध्यात्वा तु नारदः ॥ <br>
कृपया परयाविष्टस्ततः प्रोवाच सादरम् ॥ ४१ ॥ <br>
शृणु राजन्प्रवक्ष्यामि यथा शुद्धिः प्रजायते ॥ <br>
तव राज्यस्य संप्राप्तिर्यथा भूयोऽपि जायते ॥ ४२ ॥ <br>
तव भूमौ महापुण्यमस्ति क्षेत्रं जगत्त्रये ॥ <br>
हाटकेश्वरसंज्ञं तु तीर्थं तत्रास्ति शोभनम् ॥ <br>
शंखतीर्थमिति ख्यातं सर्वपातकनाशनम्॥ ४३॥ <br>
यस्तत्र कुरुते स्नानं श्रद्धया परया युतः ॥ <br>
अष्टम्यां शुक्लपक्षस्य संप्राप्ते मासि माधवे ॥ ४४ ॥ <br>
सूर्यवारे तु सम्प्राप्ते भास्करस्योदयं प्रति ॥ <br>
सर्वकुष्ठविनिर्मुक्तो जायते सूर्यसंनिभः ॥ ४५ ॥ <br>
यंयं काममभिध्यायेत्तंतं सर्वेषु दुर्लभम् ॥ <br>
स तदाऽऽप्नोत्यसंदिग्धं दृष्ट्वा शंखेश्वरं शुभम्॥ ४६ ॥ <br>
किं त्वया न श्रुतं तत्र स्वदेशे वसता नृप ॥ <br>
तस्य तीर्थस्य माहात्म्यं यत्त्वमत्र समागतः ॥४७॥ <br>
॥ सिद्धसेन उवाच ॥ ॥ <br>
कथं शंखेश्वरो देवः संजातो वद सन्मुने ॥ ४८ ॥ <br>
॥ नारद उवाच ॥ ॥ <br>
अहं ते कथयिष्यामि कथामेतां पुरातनीम् ॥ <br>
यथा शंखेश्वरो जातः शंखतीर्थं तु पार्थिव॥ ४९ ॥ <br>
आसतुर्ब्राह्मणौ पूर्वं लिखितः शंख एव च ॥ <br>
भ्रातरौ वेदविदुषौ तपस्युग्रे व्यवस्थितौ ॥ 6.209.५० ॥ <br>
कस्यचित्त्वथ कालस्य लिखितस्याश्रमं प्रति ॥ <br>
भ्रातुर्ज्येष्ठस्य संप्राप्तो नमस्कारकृते नृप ॥५१॥ <br>
सोऽपश्यदाश्रमं शून्यं लिखितेन विवर्जितम् ॥५२॥ <br>
अथापश्यद्वने तस्मि न्परिपक्वफलानि सः ॥ <br>
प्रणयात्प्रतिजग्राह मत्वा भ्रातुर्नृपाऽऽश्रमम् ॥५३॥ <br>
एतस्मिन्नन्तरे प्राप्तो लिखितस्तत्र चाश्रमे॥ <br>
यावत्पश्यति शंखं स प्रगृही तबृहत्फलम्॥५४॥ <br>
किमिदं विहितं पाप पापं साधुविगर्हितम् ॥ <br>
चौर्यकर्म त्वया निंद्यं यद्धृतानि फलानि च ॥५५॥ <br>
अनेन कर्मणा तुभ्यं तपो यास्य ति संक्षयम्॥ <br>
चौर्यकर्मप्रवृत्तस्य ब्राह्मणैर्गर्हितस्य च ॥५६॥ <br>
॥ शंख उवाच ॥ ॥ <br>
एकोदरसमुत्पन्नो ज्येष्ठभ्राता यथा पिता ॥ <br>
भूयादिति श्रुतिर्लोके प्रसिद्धा सर्वतः स्थिता ॥ ५७ ॥ <br>
तत्किं पुत्रस्य विप्रेन्द्र नाधिकारः पितुर्धने ॥ <br>
यथैवं निष्ठुरैर्वाक्यैर्निर्भर्त्सयसि मां विभो ॥ ५८ ॥ ॥ <br>
॥ लिखित उवाच ॥ ॥ <br>
न दोषो जायते हर्तुः पुत्रस्यात्र कथंचन ॥ <br>
एकत्र संस्थितस्यात्र पितुर्वित्तमसंशयम् ॥ ५९ ॥ <br>
विभक्तस्तु यदा पुत्रो भ्राता वाऽपहरेद्धनम्॥ <br>
तदा दोषमवाप्नोति चौर्योत्थं मतमेव मे ॥ 6.209.६० ॥ <br>
पुत्रस्य तु पुनर्वित्तं पिता हरति सर्वदा ॥ <br>
न तस्य विद्यते दोषो विभक्त स्यापि कर्हिचित्॥ ६१ ॥ <br>
अत्र श्लोकः पुरा गीतो मनुना स्मृतिकारिणा ॥ <br>
तं तेऽहं संप्रवक्ष्यामि धर्मशास्त्रोद्भवं वचः ॥ ६२ ॥ <br>
त्रय एवाधप्रोक्ता भार्या दासस्तथा सुतः ॥ <br>
यत्ते समधिगच्छंति यस्य ते तस्य तद्धनम् ॥ ६३ ॥ <br>
॥ शंख उवाच ॥ ॥ <br>
यद्येवं चौर्यदोषोऽस्ति मम तात महत्तरः॥ <br>
निग्रहं कुरु मे शीघ्रं येन न स्यात्तपःक्षयः॥६४॥ <br>
विश्वामित्र उवाच॥ <br>
तस्य तं निश्चयं ज्ञात्वा शस्त्रमादाय निर्मलम्॥ <br>
चकर्ताथ भुजौ तस्य भ्राता भ्रातुश्च निर्घृणः॥ <br>
सोपि च्छिन्नकरो विप्रो व्यथयापि समन्वितः॥६५॥ <br>
मन्यमानः प्रसादं तं भ्रातुर्ज्येष्ठस्य पार्थिव ॥ ६६ ॥ <br>
ततस्तु कामदं क्षेत्रं हाटकेश्वरसंज्ञितम् ॥ <br>
मत्वा प्राप्य तपस्तेपे कंचित्प्राप्य जलाशयम् ॥ ६७ ॥ <br>
वर्षास्वाकाशशायी च हेमन्ते सलिलाश्रयः ॥ <br>
पञ्चाग्निसाधको ग्रीष्मे षष्ठकालकृताशनः ॥ ६८ ॥ <br>
संस्नाप्य भास्करं स्थाणुं तत्पुरः शतरुद्रियम् ॥ <br>
जपन्सामोक्तरुद्रांश्च भव रुद्रांस्तथा जपन् ॥ <br>
प्राणरुद्रांस्तथा नीलान्स्कन्दसूक्तसमन्वितान् ॥ ६९ ॥ <br>
ततो वर्षसहस्रांते तुष्टस्तस्य महेश्वरः ॥ <br>
प्रोवाच दर्शनं गत्वा सह सूर्य वृषेश्वरैः ॥ 6.209.७० ॥ <br>
॥ महेश्वर उवाच ॥ ॥ <br>
शंख तुष्टोऽस्मि ते वत्स तपसानेन सुव्रत ॥ <br>
तस्मात्कथय मे क्षिप्रं यद्ददामि तवाऽधुना ॥ ७१ ॥ <br>
॥ ॥ शंख उवाच ॥ ॥ <br>
यदि तुष्टोऽसि मे देव यदि देयो वरो मम ॥ <br>
जायेतां तादृशौ हस्तौ यादृशो मे पुरा स्थितौ ॥ ७२ ॥ <br>
त्वयाऽत्रैव सदा वासः कार्यः सुरवरेश्वर ॥ <br>
लिंगे कृत्वा दयां देव ममोपरि महत्तराम् ॥ ७३ ॥ <br>
एतज्जलाशयं नाथ मम नाम्ना धरातले ॥ <br>
प्रसिद्धिं यातु लोकस्य यावच्चन्द्रार्कतारकाः ॥ ७४ ॥ <br>
अत्र यः कुरुते स्नानं धृत्वा मनसि दुर्लभम् ॥ <br>
किंचिद्वस्तु समग्रं तु तस्य संपत्स्यते विभो ॥ ७५ ॥ ॥ <br>
॥ श्रीभगवानुवाच ॥ ॥ <br>
अद्याहं दर्शनं प्राप्तस्तव चैवाष्टमीदिने ॥ <br>
माधवस्य सिते पक्षे यस्माद्ब्राह्मणसत्तम ॥ ७६ ॥ <br>
तस्मात्संक्रमणं लिंगे तावकेऽस्मिन्द्विजोत्तम ॥ <br>
करिष्यामि न सन्देहो दिनमेकमसंशयम् ॥ ७७ ॥ <br>
यश्चात्र दिवसे प्राप्ते तीर्थेऽत्रैव भवोद्भवे ॥ <br>
स्नानं कृत्वा रवेर्वार उदयं समुपस्थिते ॥ ७८ ॥ <br>
पूजयिष्यति मे मूर्तिं त्वया संस्थापितां द्विज ॥ <br>
कुष्ठव्याधिविनिर्मुक्तो मम लोकं स यास्यति ॥ ७९ ॥ <br>
शेषकालेऽपि विप्रेन्द्र अज्ञानविहितादघात् ॥ <br>
मुक्तिं प्राप्स्यत्यसंदिग्धं मम वाक्याद्द्विजोत्तम ॥ 6.209.८० ॥ <br>
तथा तवापि यौ हस्तौ छिन्नावेतावुभावपि ॥ <br>
तस्मिन्योगेऽभिषेकात्तौः स्यातां भूयोऽपि तादृशौ ॥ ८१ ॥ <br>
एष मे प्रत्ययो विप्र भविष्यति तवाऽधुना ॥ <br>
भूयः स्नानं विधाय त्वं ततो मूर्तिं ममार्चय ॥ ८२ ॥ <br>
अन्येऽपि व्यंगतां प्राप्ताः संयोगेऽत्र तव स्थिते ॥ <br>
स्नात्वा मां पूजयिष्यंति मुक्तिं यास्यंति ते द्विज ॥ ॥ ८३ ॥ <br>
एवमुक्त्वा सहस्रांशुस्ततश्चादर्शनं गतः ॥ <br>
शंखोऽपि तत्क्षणात्स्नात्वा पूजयित्वा दिवाकरम् ॥ ८४ ॥ <br>
यावत्पश्यति चात्मानं तावद्धस्तसमन्वितम् ॥ <br>
आत्मानं पश्यमानस्तु विस्मयं परमं गतः ॥ ८५ ॥ <br>
ततःप्रभृति तत्रैव कृत्वाऽऽश्रमपदं नृप ॥ <br>
तपस्तेपे द्विज श्रेष्ठो गतश्च परमां गतिम् ॥ ८६ ॥ <br>
तस्मात्त्वमपि राजेंद्र संयोगं प्राप्य तत्त्वतः ॥ <br>
तेनैव विधिना स्नात्वा त्वं पूजय दिवाकरम् ॥ ८७ ॥ <br>
यश्चैतच्छृणुयान्नित्यं पठेद्वा पुरतो रवेः ॥ <br>
तस्यान्वयेऽपि नो कुष्ठी कदाचित्सम्प्रजायते ॥ ८८ ॥ <br>
इति श्रीस्कांदे महापुराण एकाशीतिसाहस्र्यां संहिताया षष्ठे नागरखण्डे हाटकेश्वरक्षेत्रमाहात्म्ये शंखादित्यशंखतीर्थोत्पत्तिवृत्तांतवर्णनंनाम नवोत्तरद्विशततमोऽध्यायः ॥ २०९ ॥ ॥  ॥<br>
<br>
</span>
