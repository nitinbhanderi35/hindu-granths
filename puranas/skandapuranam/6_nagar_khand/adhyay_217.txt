<span style="font-size: 14pt; line-height: 200%">॥ आनर्त उवाच ॥ ॥ <br>
विधिना येन कर्तव्यं श्राद्धं सर्वं मुनीश्वर॥ <br>
तमाचक्ष्वाऽद्य कार्त्स्न्येन श्रद्धा मे महती स्थिता॥ १ ॥ <br>
॥ भर्तृयज्ञ उवाच ॥ ॥ <br>
शृणु राजन्प्रवक्ष्यामि श्राद्धस्य विधिमुत्तमम् ॥ <br>
पितॄणां तुष्टिदं नित्यं सर्वकामप्रदं नृणाम् ॥ २ ॥ <br>
स्वकर्मोपार्जितैर्वित्तैः श्राद्धकार्याणि चाहरेत् ॥ <br>
मायादिभिर्न चौर्येण न च्छलाप्तैर्न वंचनैः॥ <br>
स्ववृत्त्योपार्जितैर्वित्तैः श्राद्धद्रव्यं समाहरेत्॥ <br>
सुप्रतिग्रहजैर्द्रव्यैर्ब्राह्मणानां विशिष्यते॥४॥ <br>
रक्षणाप्तैर्नरेन्द्रस्य वैश्यस्य क्षेत्र संभवैः॥ <br>
शूद्रस्य पण्यलब्धैश्च श्राद्धं कर्तुं प्रयुज्यते॥५॥ <br>
एवं शुद्धिसमोपेते द्रव्ये प्राप्ते गृहांतिकम्॥ <br>
पूर्वेद्युः सायमासाद्य श्राद्धार्हाणां द्विजन्मनाम्॥ ६ ॥ <br>
गृहं गत्वा शुचिर्भूत्वा कामक्रोधविवर्जितः॥<br>
आमंत्रयेद्यतीन्पश्चात्स्नातकान्ब्रह्मकर्मिणः॥७॥ <br>
तदभावे गृहस्थांश्च <br>
ब्रह्मज्ञानपरायणान्॥ अग्निहोत्रपरान्विप्रान्वेदविद्याविचक्षणान्॥८॥ <br>
श्रोत्रियांश्च तथा वृद्धान्षट्कर्मनिरतान्सदा॥ <br>
बहुभृत्यकुटुम्बांश्च दरिद्रा्न्संयुतान्गुणैः॥९॥<br>
अव्यंगान्रोगनिर्मुक्ताञ्जिताहारांस्तथा शुचीन् ॥ <br>
एते स्युर्ब्राह्मणा राजञ्छ्राद्धार्हाः परिकीर्तिताः ॥ ६.२१७.१० ॥ <br>
अनर्हा ये च निर्दिष्टाः शृणु तानपि वच्मि ते ॥ <br>
हीनांगानधिकांगांश्च सर्वभाक्षन्निराकृतीन् ॥ ११ ॥<br>
श्यावदन्तान्वृथादन्तान्वेदविक्रयकारकान् ॥ <br>
वेदविप्लवकान्वापि वेदशास्त्रविवर्जितान् ॥ ॥ १२ ॥<br>
कुनखान्रोगसंयुक्तान्द्विर्नग्नान्परहिंसकान्॥ <br>
जनापवादसंयुक्तान्नास्तिकानृतकानपि ॥ १३ ॥<br>
वार्धुषिकान्विकर्मस्थाञ्छौचाचारविवर्जि तान्॥ <br>
अतिदीर्घान्कृशान्वापि स्थूलानपि च लोमशान् ॥ १४ ॥ <br>
निर्लोमान्वर्जयेच्छ्राद्धे य इच्छेत्पितृगौरवम्॥ <br>
परदाररता ये च तथा यो वृषली पतिः ॥ १५ ॥ <br>
वंध्या वै वृषली प्रोक्ता वृषली च मृतप्रजा ॥ <br>
अपरा वृषली प्रोक्ता कुमारी या रजस्वला ॥ १६ ॥ <br>
षण्ढो मलिम्लुचो दम्भी राजपै शुन्यवृत्तयः ॥ <br>
सगोत्रायाश्च संभूतस्तथैकप्रवरासुतः ॥ १७ ॥ <br>
कनिष्ठः प्राक्कृताधानः कृतोद्वाहश्च प्राक्तु यः ॥ <br>
तथा प्राग्दीक्षितो यश्च स त्याज्यो गृहसंयुतः ॥ १८ ॥ <br>
पितृमातृपरित्यागी तथाच गुरुतल्पगः ॥ <br>
निर्द्दोषां यस्त्यजेत्पत्नीं कृतघ्नो यश्च कर्षुकः ॥ १९ ॥ <br>
शिल्पजीवी प्रमादी च पण्य जीवी कृतायुधः ॥ <br>
एतान्विवर्जयेच्छ्राद्धे येषां नो ज्ञायते कुलम् ॥ ६.२१७.२० ॥ <br>
अत ऊर्ध्वं प्रवक्ष्यामि ये शस्ताः श्राद्धकर्मणि ॥ <br>
ये ब्राह्मणाः पुरा ख्याताः पापानां पंक्तिपावनाः ॥ २१ ॥<br>
त्रिणाचिकेतस्त्रिमधुस्त्रिसुपर्णः षडंगवित् ॥ <br>
यश्च विद्याव्रतस्नातो धर्मद्रोणस्य पाठकः॥ २२ ॥ <br>
पुराणज्ञस्तथा ज्ञानी विज्ञेयो ज्येष्ठसामवित् ॥ <br>
अथर्वशिरसो वेत्ता क्रतुगामी सुकर्मकृत् ॥ २३ ॥ <br>
सद्यःप्रक्षालको यश्च शुक्लो दौहित्र एव च ॥ <br>
जामाता भागिनेयश्च परोपकरणे रतः ॥ २२ ॥ <br>
मृष्टान्नादो मृष्टवाक्यः सदा जपपरायणः ॥ <br>
एते&nbsp;? ब्राह्मणा ज्ञेया निःशेषाः पंक्तिपावनाः ॥ २५ ॥ <br>
एतैर्विमिश्रिताः सर्वे गर्हिता अपि ये द्विजाः ॥ <br>
पितॄणां तेऽपि कुर्वंति तृप्तिं भुक्त्वा कुलोद्भवाः ॥ २६॥ <br>
तस्मात्सर्वप्रयत्नेन कुलं ज्ञेयं द्बिजन्मनाम् ॥ <br>
शीलं पश्चाद्वयो नाम कन्यादानं ततः परम् ॥ २७ ॥ <br>
श्रुतशीलविहीनाय धर्मज्ञायापि मानवः ॥ <br>
श्राद्धं ददाति कन्यां च यस्तेनाग्निं विना हुतम् ॥ २८ ॥ <br>
ऊषरे वापि तं सस्यं तुषाणां कण्डनं कृतम्॥ <br>
कुलाचारसमोपेतांस्तस्माच्छ्राद्धे नियोजयेत् ॥ २९ ॥ <br>
ब्राह्मणान्नृपशार्दूल मन्दविद्याधरानपि ॥ <br>
एवं विज्ञाय तान्विप्रान्गृहीत्वा चरणौ ततः ॥ ६.२१७.३० ॥ <br>
प्रयत्नेन तु सव्येन पाणिना दक्षिणेन तु ॥ <br>
युग्मानथ यथाशक्त्या नमस्कृत्य पुनःपुनः ॥ ३१ ॥ <br>
दक्षिणं जान्वथालभ्य मन्त्रमेनमुदीरयेत् ॥ <br>
आगच्छंतु महाभागा विश्वेदेवा महाबलाः ॥ ३२ ॥ <br>
भक्त्याहूता मया चैव त्वं चापि व्रतभाग्भव ॥ <br>
एवं युग्मा न्समामंत्र्य विश्वेदेवकृते द्विजान् ॥ ३३ ॥ <br>
अपसव्यं ततः कृत्वा पित्रर्थं चाभिमंत्रयेत् ॥ <br>
ब्राह्मणांस्त्रीन्यथाशक्त्या एकैकस्य पृथक्पृथक् ॥ ३४ ॥ <br>
एकैकं वा त्रयाणां वा एकमेवं निमंत्रयेत् ॥ <br>
ब्राह्मणान्मातृपक्षे च एष एव विधिः स्मृतः ॥ ३५ ॥ <br>
ततः पादौ परिस्पृष्ट्वा द्विजस्येदमुदीरयेत् ॥ <br>
श्रद्धा पूतेन मनसा पितृभक्तिपरायणः ॥ ३६ ॥ <br>
पिता मे तव कायेस्मिंस्तथा चैव पितामहः ॥ <br>
स्वपित्रा सहितो ह्येतु त्वं च व्रतपरो भव ॥ ३७ ॥ <br>
एवं पितॄन्समाहूय तथा मातामहानथ ॥ <br>
संमंत्रिताश्च ते विप्राः संयमात्मान एव ते ॥ ३८ ॥ <br>
यजमानः शांतमना ब्रह्मचर्यसमन्वितः ॥ <br>
तां रात्रिं समतिक्रम्य प्रातरुत्थाय मानवः ॥ ३९ ॥ <br>
तदह्नि वर्जयेत्कोपं स्वाध्यायं कर्म कुत्सितम् ॥ <br>
तैलाभ्यंगं श्रमं यानं वाहनं चाथ दूरतः ॥ ६.२१७.४० ॥ <br>
ततो मध्यं गते सूर्ये काले कुतपसंज्ञिते ॥ <br>
स्नातः शुक्लांबरधरः सन्तर्प्य पितृदेवताः ॥ <br>
सन्तुष्टांश्च समाहूतांस्तान्विप्राञ्छ्राद्धमाचरेत् ॥ ४१ ॥ <br>
विविक्ते गृहमध्यस्थे मनोज्ञे दक्षिणाप्लवे ॥ <br>
न यत्र जायते दृष्टिः पापानां क्रूरकर्मिणाम् ॥ ४२ ॥ <br>
यच्छ्राद्धं वीक्षते श्वा वा नारी वाऽथ रजस्वला ॥ <br>
पतितो वा वराहो वा तच्छ्राद्धं व्यर्थतां व्रजेत् ॥ ४३ ॥ <br>
अन्नं पर्युषितं यच्च तैलाक्तं वा प्रदीयते ॥ <br>
सकेशं वा सनिंद्यं च तच्छ्राद्धं व्यर्थतां व्रजेत् ॥ ४४ ॥ <br>
विभक्तिरहितं श्राद्धं तथा मौनविवर्जितम्॥ <br>
दक्षिणारहितं यच्च तच्छ्राद्धं व्यर्थतां व्रजेत् ॥ ४५ ॥ <br>
घरट्टोलूखलोत्थौ च यत्र शब्दौ व्यवस्थितौ ॥ <br>
शूर्पस्य वा विशेषेण तच्छ्राद्धं व्यर्थतां व्रजेत् ॥ ४६ ॥ <br>
यत्र संस्क्रियमाणे च कलहः संप्रजायते ॥ <br>
पंक्तिभेदो विशेषेण तच्छ्राद्धं व्यर्थतां व्रजेत् ॥४७॥ <br>
पूर्वाह्णे क्रियते यच्च रात्रौ वा संध्ययोरपि ॥ <br>
पर्याकाशे तथा देशे तच्छ्राद्धं व्यर्थतां व्रजेत ॥ ४८ ॥ <br>
ब्राह्मणो यजमानो वा ब्रह्मचर्यं विना यदि ॥ <br>
भुंक्ते दद्याच्च यच्छ्राद्धं तद्राजन्व्यर्थतां व्रजेत् ॥४९॥ <br>
तुषधान्यं सनिष्पावं यच्चोच्छिष्टं च दीयते ॥ <br>
अर्धभुक्तं घृतं क्षीरं तच्छ्राद्धं व्यर्थतां व्रजेत् ॥६.२१७.५०॥ <br>
येषु कालेषु यद्दत्तं श्राद्धमक्षयतां व्रजेत् ॥ <br>
तानहं संप्रवक्ष्यामि शृणुष्वैकमना नृप ॥ ५१ ॥ <br>
मन्वादीरपि ते वच्मि ताः शृणुष्व नराधिप ॥ <br>
पितॄणां वल्लभा नित्यं सर्वपापक्षयावहाः ॥ ५२ ॥ <br>
यासु तोयमपि क्ष्मायां प्रदत्तं तिलमिश्रितम् ॥ <br>
पितृभ्योऽक्षयतां याति श्रद्धापूतेन चेतसा ॥ ५३ ॥<br>
अश्वयुक्छुक्लनवमी द्वादशी कार्तिकस्य च ॥ <br>
तृतीयापि च माघस्य तथा भाद्रपदस्य च ॥ ५४ ॥ <br>
अमावास्या तपस्यस्य पौषस्यैकादशी तथा ॥ <br>
तथाऽऽषाढस्य दशमी माघमासस्य सप्तमी ॥ ५५ ॥ <br>
श्रावणस्याष्टमी कृष्णा तथाऽऽषाढी व पूर्णिमा ॥ <br>
तथा कार्तिकमासस्य या चान्या फाल्गुनस्य च ॥ ५६ ॥ <br>
चैत्रस्य ज्येष्ठमासस्य पंचैताः पूर्णिमा नृप ॥ <br>
मनूनामादयः प्रोक्तास्तिथयस्ते मया नृप ॥ ५७ ॥ <br>
आसु तोयमपि स्नात्वा तिल दर्भविमिश्रितम् ॥ <br>
पितॄनुद्दिश्य यो दद्यात्स याति परमां गतिम् ॥ ५८ ॥ <br>
इह लोके परे चैव पितॄणां च प्रसादतः ॥ <br>
किं पुनर्विविधैरन्नै रसैर्वस्त्रैः सदक्षिणैः ॥ ५९ ॥ <br>
अधुना शृणु राजेन्द्र युगाद्याः पितृवल्लभाः ॥ <br>
यासां संकीर्तनेनापि क्षीयते पापसंचयः ॥ ६.२१७.६० ॥ <br>
नवमी कार्तिके शुक्ला तृतीया माधवे सिता ॥ <br>
अमावास्या च तपसो नभस्यस्य त्रयोदशी ॥ ६१ ॥ <br>
त्रेताकृतकलीनां तु द्वापरस्यादयः क्रमात् ॥ <br>
स्नाने दाने जपे होमे विशेषात्पितृतर्पणे ॥ ६२ ॥ <br>
कृतस्याक्षयकारिण्यः सुकृतस्य महाफलाः ॥ <br>
यदा स्यान्मेषगो भानुस्तुलां वाथ यदा व्रजेत् ॥ ६३ ॥ <br>
तदा स्याद्विषुवाख्यस्तु कालश्चाक्षयकारकः ॥ <br>
मकरे कर्कटे चैव यदा भानुर्व्रजेन्नृप ॥ ६४ ॥ <br>
तदायनाभिधानस्तु विषुवोऽथ विशिष्यते ॥ <br>
रवेः संक्रमणं राशौ संक्रांतिरिति कथ्यते ॥ ६५ ॥ <br>
स्नानदानजपश्राद्धहोमादिषु महाफलाः ॥ <br>
त्रेताद्याः क्रमशः प्रोक्ताः कालाः संक्रांतिपूर्वकाः ॥ <br>
नैतेषु विद्यते विघ्नं दत्तस्याक्षयसंज्ञिताः ॥ ६६ ॥ <br>
अश्रद्धयाऽपि यद्दत्तं कुपात्रेभ्योऽपि मानवैः ॥ <br>
अकालेऽपि हि तत्सर्वं सद्यो ह्यक्षयतां व्रजेत् ॥ ६७ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये श्राद्धकल्पे श्राद्धार्हपदार्थब्राह्मणकालनिर्णय वर्णनंनाम सप्तदशोत्तरद्विशततमोऽध्यायः ॥ २१७ ॥ <br>
<br>
<br>
</span>
