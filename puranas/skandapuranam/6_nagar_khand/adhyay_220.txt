<span style="font-size: 14pt; line-height: 200%">॥ आनर्त उवाच ॥ ॥ <br>
त्रयोदश्यां कृते श्राद्धे कस्माद्वंशक्षयो भवेत् ॥ <br>
एतन्मे सर्वमाचक्ष्व विस्तरात्त्वं महा मुने॥ <br>
भर्तृयज्ञ उवाच॥ <br>
एषा मेध्यतमा राजन्युगादिः कलिसंभवा॥ <br>
स्नाने दाने जपे होमे श्राद्धे ज्ञेया तथाऽक्षया ॥ २ ॥<br>
अस्यां चेत्तु गजच्छाया तिथौ राजन्प्रजायते ॥ <br>
तदाऽक्षयं मघायोगे श्राद्धं संजायते ध्रुवम्॥३॥ <br>
यः क्षीरं मधुना युक्तं तस्मिन्नहनि यच्छति ॥ <br>
पितॄनुद्दिश्य यो मांसं दद्याद्वाध्रीणसं च यः ॥ ४ ॥ <br>
वाध्रीणसस्य मांसेन तृप्तिर्द्वादशवार्षिकी ॥ <br>
त्रिःपिबंत्विंद्रियक्षीणं श्वेतं वृद्धमजापतिम् ॥ ५ ॥ <br>
तं तु वाध्रीणसं विद्यात्सर्वयूथाधिपं तथा ॥ <br>
खड्गमांसं च वा दद्यात्तृप्तिर्द्वादशवार्षिकी ॥ <br>
संजायते न संदेहस्तेषां वाक्यं न मे मृषा ॥ ६ ॥ <br>
आसीद्रथंतरे कल्पे पूर्वं पार्थिवसत्तमः॥ <br>
सिताश्वो नाम पांचालदेशीयःपितृभक्तिमान्॥७॥ <br>
मधुना कालशाकेन खड्गमांसेन केवलम् ॥ <br>
स हि श्राद्धं त्रयोदश्यां कुरु ते पायसेन च ॥ ८ ॥ <br>
सोमवंशं समुद्दिश्य श्राद्धं यच्छति भक्तितः ॥९॥ <br>
अथ तैर्बाह्मणैः सर्वैः स भूयः कौतुकान्वितैः ॥ <br>
कस्यचित्त्वथ कालस्य पृष्टो भुक्त्वा यथेच्छया ॥ ६.२२०.१० ॥ <br>
श्राद्धादनंतरं राजन्दृष्ट्वा तं श्रद्धयाऽन्वितम् ॥ <br>
पादावमर्द्दनपरं प्रणिपातपुरः सरम् ॥११॥ <br>
॥ ब्राह्मणा ऊचुः ॥ ॥ <br>
कृत्वा श्राद्धं महाराज प्रदातव्याऽथ दक्षिणा ॥ <br>
ब्राह्मणेभ्यस्ततः श्राद्धं पितॄणां चोपतिष्ठति ॥ १२ ।। <br>
सा त्वया कल्पिताऽस्माकं वितीर्णाद्यापि नो नृप। <br>
कुप्याकुप्यं परित्यज्य तां देहि नृप मा चिरम् ॥ १३ ॥ <br>
॥ भर्तृयज्ञ उवाच ॥ ॥ <br>
तच्छ्रुत्वा च नृपः प्राह संप्रहृष्टेन चेतसा ॥ <br>
धन्योऽस्म्यनुगृहीतोऽस्मि विप्रैरद्य न संशयः ॥ १४ ॥ <br>
ये वांछंति ममाभीष्टं श्राद्धे भुक्त्वाऽथ पैतृके १। <br>
तस्माद्ब्रूत महाभागा युष्मभ्यं किं ददाम्यहम् ॥ १५ ॥ <br>
वर न्नागान्मदोन्मत्तान्भद्रजातिसमुद्भवान् ॥ <br>
किं वा सप्तिप्रधानांश्च मनोमारुतरंहसः ॥ १६ ॥ <br>
किं वा स्थानानि चित्राणि ग्रामाणि नगराणि च ॥ <br>
पितॄनुद्दिश्य यत्किंचिन्नादेयं विद्यते यतः ॥ १७ ॥ <br>
॥ ब्राह्मणा ऊचुः ॥ ॥ <br>
नास्माकं वाजिभिः कार्यं न रत्नैर्न च हस्तिभिः ॥ <br>
न देशैर्ग्राममुख्यैर्वा नान्येनापि च केनचित् ॥ १८ ॥ <br>
यदर्थेन महाराज पृष्टोस्माभिर्यतो भवान् ॥ <br>
तस्मान्नो दक्षिणां देहि संदेहघ्नां तपोत्तम ॥ १९ ॥ <br>
यां पृच्छामो वयं सर्वे कौतूहलसमाहिताः ॥ ६.२२०.२० ॥ <br>
॥ राजोवाच ॥ ॥ <br>
उपदेशाधिकारोऽस्ति ब्राह्मणानां महात्मनाम् ॥ <br>
दातुं नैव ग्रहीतुं च नी चजात्यस्य वैदिकाः ॥ २१ ॥ <br>
सोऽहं राजा न सर्वज्ञो यो यच्छामि द्विजोत्तमाः ॥ <br>
उपदेशं हि युष्मभ्यं सर्वज्ञेभ्यो विचक्षणाः ॥ २२ ॥ <br>
॥ ब्राह्मणा ऊचुः ॥ ॥ <br>
गुरुशिष्यसमुत्थोऽयमुपदेशो महीपते ॥ <br>
प्रार्थयामो वयं किंचिन्मा भयं त्वं समाविश ॥ २३ ॥ <br>
वयं च प्रश्नमेकं हि पृच्छामो यदि भूपते ॥ <br>
ब्रूषे कौतुकयुक्तानां सर्वेषां च द्विजन्मनाम् ॥ २४ ॥ <br>
तस्माद्वद महाभाग यदि जानासि तत्त्वतः ॥ <br>
न चेद्गुह्यतमं किंचित्पृच्छामस्त्वां कुतूहलात् ॥ २५ ॥ <br>
॥ राजोवाच ॥ ॥ <br>
यदि वः संशयो विप्रा युष्मत्प्रश्नमसंशयम् ॥ <br>
कथयिष्याभि चेद्गुह्यं तद्वद्ध्वं गप्ल? ज्वराः ॥ २६ ॥ <br>
॥ ब्राह्मणा ऊचुः ॥ ॥ <br>
अन्नेषु च विचित्रेषु लेह्येषु विविधेषु च ॥ <br>
अमृतेष्वेषु सर्वेषु तथा पेयेषु पार्थिव ॥ ॥ २७ ॥ <br>
तस्मादद्य दिने ब्रूहि मधु यच्छसि गर्हितम् ॥ <br>
वर्तते च यथाऽभक्ष्यं ब्राह्मणानां विशेषतः ॥ २८ ॥ <br>
तथा विचित्र मासेषु संस्थितेषु नराधिप ॥ <br>
खङ्गमांसं निरास्वादं कस्माद्यच्छसि केवलम् ॥ २९ ॥ <br>
संति शाकानि राजेन्द्र पावनीयानि सर्वशः ॥ <br>
सुष्ठु स्वादु कराण्यत्र व्यञ्जनार्थं महीपते ॥ ६.२२०.३० ॥ <br>
कालशाकं सकटुकं मुखाऽऽधिजनकं महत् ॥ <br>
कस्माद्यच्छसि चास्माकं भक्त्या परमया युतः ॥ <br>
न श्राद्धे प्रतिषेधश्च प्रकर्तव्यः कथंचन ॥ ३१ ॥ <br>
न च त्याज्यं समुच्छिष्टं तेन भुंजामहे ततः ॥ <br>
तदत्र कारणेनैव गुरुणा भाव्यमेव हि ॥ <br>
येन त्वं यच्छसि प्राय एतत्सिद्धिर्भवेत्स्थिता ॥ ३२ ॥ <br>
तस्मात्कथय नः सर्वं परं कौतूहलं हि नः ॥ <br>
निःस्वादितं यथा दद्यादीदृक्छ्राद्धे विगर्हितम् ॥ ३३ ॥ <br>
यथा त्वं नृपशार्दूल श्रद्धया संप्रयच्छसि ॥ ३४ ॥ <br>
तच्छ्रुत्वा वचनं तेषां ब्राह्मणानां महात्मनाम् ॥ <br>
स वैलक्ष्यस्मितं प्राह सलज्जं पृथिवीपतिः ॥ ३५ ॥ <br>
गुह्यमेतन्महाभागा अस्माकं यदि संस्थितम् ॥ <br>
अवाच्यमपि वक्ष्यामि शृणुध्वं सुसमाहिताः ॥ ३६ ॥ <br>
अहमासं पुरा पापो लुब्धकश्चान्य जन्मनि ॥ <br>
निहंता सर्वजंतूनां तथा भक्षयिता पुनः ॥ ३७ ॥ <br>
पर्यटामि तदारण्ये धनुषा मृगयारतः ॥ <br>
सिंहो व्याघ्रो गजेन्द्रो वा शरभो वा द्विजो त्तमाः ॥ ३८ ॥ <br>
मद्बाणगोचरं प्राप्तो न जीवत्यपि कर्हिचित् ॥ <br>
कस्यचित्त्वथ कालस्य भ्रममाणो महीतले ॥ ३९ ॥ <br>
संप्राप्तोऽहं महाभागा अग्नि वेशस्य सन्मुनेः ॥ <br>
आश्रमे समनुप्राप्तो निशीथे क्षुत्पिपासितः ॥ ६.२२०.४० ॥ <br>
तावत्तत्र सशिष्याणां श्राद्धकर्मविधिं वदन्॥ <br>
संस्थितो वेष्टितः शिष्यैः समन्ताद्द्विजसत्तमाः ॥ ४१ ॥ <br>
॥ अग्निवेश उवाच ॥ ॥ <br>
ऋक्षे पित्र्ये यदा चन्द्रो हंसश्चापि करे व्रजेत् ॥ <br>
त्रयोदशी तु सा च्छाया विज्ञेया कुञ्जरोद्भवा ॥ ४२ ॥ <br>
पित्र्ये यदास्थितश्चेन्दुर्हंसश्चापि करे स्थितः ॥ <br>
तिथिर्वैश्रवणी या च सा च्छाया कुञ्जरस्य च ॥ ४३ ॥ <br>
सैंहिकेयो यदा चंद्रं ग्रसते पर्वसंधिषु ॥ <br>
हस्तिच्छाया तु सा ज्ञेया तस्यां श्राद्धं समाचरेत् ॥ ४४ ॥ <br>
तस्यां यः कुरुते श्राद्धं जलैरपि प्रभक्तितः ॥ <br>
यावद्द्वादश वर्षाणि पितरस्तस्य तर्पिताः ॥ ४५ ॥ <br>
वनस्पतिगते सोमे या च्छाया पूर्वतोमुखी ॥ <br>
गजच्छाया तु सा ज्ञेया पितॄणां दत्तमक्षयम् ॥ ४६ ॥ <br>
सा भवेच्च न सन्देहः पुण्यदा पैतृकी तिथिः ॥ <br>
तस्यां श्राद्धं प्रकर्तव्यं संभाराः संभृताश्च ये ॥ ४७ ॥ <br>
प्रभाते तु न सन्देहः पितॄणां परितृप्तये ॥ <br>
शाकैस्तथैंगुदैर्बिल्वैर्बदरैश्चिर्भटैरपि ॥ ४८। ॥ <br>
यदन्नं पुरुषोऽश्नाति तदन्नास्तस्य देवताः ॥ <br>
बाढमित्येव ते प्रोच्य गताः स्वंस्वं निकेतनम् ॥ ४९ ॥ <br>
सर्वे शिष्या महाभागाः नारायणपुरोगमाः ॥ <br>
अग्निवेश्योऽपि सुष्वाप समामन्त्र्य द्विजोत्तमान्॥ ६.२२०.५० ॥ <br>
तेन संकथ्यमानं च रात्रौ तच्च श्रुतं मया ॥ <br>
अहं चापि करिष्यामि प्रातः श्राद्धमसंशयम् ॥ ५१ ॥ <br>
निहत्य खड्गमादाय तस्य मांसं सुपुष्कलम् ॥ <br>
तथा मधु समादाय कालशाकं विशेषतः ॥ ॥ ५२ ॥ <br>
स्वजातीयेभ्य आदाय तर्पयिष्यामि तान्पितॄन् ॥ ५३ ॥ <br>
एवं निश्चित्य मनसा प्रसुप्तोऽहं द्विजोत्तमाः ॥ <br>
ततः प्रभाते विमले प्रोद्गते रविमण्डले ॥५४॥ <br>
मधुजालानि भूरीणि गृहीतानि मया ततः ॥ <br>
कालशाकं तथा लब्धं स्वेच्छया द्विजसत्तमाः ॥५५॥ <br>
ततः सर्वं समादाय श्रपितं तत्क्षणान्मया ॥ <br>
स्नात्वा च निजवर्गाणां पितॄनुद्दिश्य चात्मनः ॥ <br>
प्रदत्तं लुब्धकानां च भक्तिपूर्वं द्विजोत्तमाः ॥ ५६ ॥ <br>
एवं मया पुरा दत्तं पितॄ नुद्दिश्य तान्निजान् ॥ <br>
नान्यत्किंचिन्मया दत्तं कदाचित्कस्यचिद्विजाः ॥ ५७ ॥ <br>
ततः कालेन महता मृत्युं प्राप्तोऽस्म्यहं द्विजाः ॥ <br>
तद्दानस्य प्रभावेन पार्थिवीं योनिमाश्रितः ॥ ५८ ॥ <br>
एवं जातिस्मरत्वं च सञ्जातं मे द्विजोत्तमाः ॥ <br>
ते च मे तर्पितास्तेन खड्गमांसेन माक्षिकैः ॥५९ ॥ <br>
संप्राप्ताः परमां प्रीतिं ततो द्वाशवार्षिकीम् ॥ <br>
एतस्मात्कारणाच्छ्राद्धं प्रकरोमि द्विजोत्तमाः ॥ ६.२२०.६० ॥ <br>
खड्गमांसेन मधुना कालशाकेन भूरिशः ॥ <br>
विधिहीनं द्विजैर्हीनं तिलदर्भैर्विवर्जितम् ॥ ६१ ॥ <br>
मया तद्विहितं श्राद्धं तस्यैतत्फलमागतम् ॥ <br>
सांप्रतं विधिना सम्यग्ब्राह्मणैर्वेदपारगैः ॥ ६२ ॥ <br>
उपविष्टैः करोम्येव यच्छ्राद्धं श्रद्धयान्वितः ॥ <br>
दर्भैस्तिलैः समोपेतं मन्त्रवच्च द्विजोत्तमाः ॥ ६३ ॥ <br>
नो जानामि फलं किं वा सांप्रतं च भविष्यति ॥ <br>
तस्मादेवं परिज्ञाय यूयं चैव द्विजोत्तमाः ॥ ६४ ॥ <br>
संतर्पयध्वं च पितॄन्निजान्गजदिने स्थिते ॥ <br>
छायायां चैव जातायां कुञ्जरस्य द्विजोत्तमाः ॥६५॥ <br>
येन संजायते तृप्तिः पितॄणां द्वादशाब्दिकी ॥ <br>
युष्माकं च गतिः श्रेष्ठा यथा जाता ममाधुना ॥ ६६ ॥ <br>
॥ भर्तृयज्ञ उवाच ॥ ॥ <br>
तस्य तद्वचनं श्रुत्वा सर्वे ते ब्राह्मणोत्तमाः ॥ <br>
संतुष्टाः साधुवादांश्च ददुस्तस्य महीपतेः ॥ ६७ ॥ <br>
ततःप्रभृति चक्रुस्ते श्राद्धानि द्विजसत्तमाः ॥ <br>
त्रयोदश्यां नभस्यस्य कृष्णायां भक्तितत्पराः ॥ ६८ ॥ <br>
मधुना कालशाकेन खड्गमांसेन तर्पिताः ॥ <br>
प्राप्नुवंति परां सिद्धिं विमानवरमास्थिताः ॥ ६९ ॥ <br>
स्पर्धंते सहिता दैवैः पितरश्च विशेषतः ॥ <br>
वंशजेन प्रदत्तस्य प्रभावात्सुरसत्तमाः ॥ ६.२२०.७० ॥ <br>
श्राद्धार्थं संपरिज्ञाय मन्त्रं चक्रुः परस्परम् ॥ <br>
आदित्या वसवो रुद्रा नासत्यावपि पार्थिव ॥ ७१ ॥ <br>
यथा न भवति श्राद्धं तस्मिन्नहनि भूतले ॥ <br>
यत्प्रभावाद्वयं सर्वे मानुषैः श्राद्धमाश्रितैः ॥ <br>
न यामोऽभिभवस्थानं तस्माच्छप्स्यामहे च तान् ॥ ७२ ।१ <br>
अद्यप्रभृति यः श्राद्धं त्रयोदश्यां करिष्यति ॥ <br>
कन्यासंस्थे सहस्रांशौ तस्य स्याद्वंशसंक्षयः ॥७३॥ <br>
इति शापेन देवानां निर्दग्धेयं महातिथिः ॥ ७४ ॥ <br>
ततःप्रभृति नैतस्या क्रियते श्राद्धमुत्तमम् ॥ <br>
यः प्रमादेन कुरुते तस्य स्याद्वंश संक्षयः ॥ ७६ ॥ <br>
येन भीता न कुर्वंति च्छायायां कुञ्जरस्य च ॥ <br>
विशेषेण गजच्छाये तत्र पिण्डोऽयमाहृतः ॥ ७३ ॥ <br>
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये श्राद्धकल्पे गजच्छायामाहात्म्यवर्णनंनाम विंशत्युत्तरद्विशत तमोऽध्यायः ॥ २२० ॥ <br>
<br>
<br>
</span>
