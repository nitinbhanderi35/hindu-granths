<span style="font-size: 14pt; line-height: 200%">॥ पैजवन उवाच ॥ ॥ <br>
श्रीः कथं तुलसीरूपा बिल्ववृक्षे च पार्वती ॥ <br>
एतच्च विस्तरेण त्वं मुने तत्त्वं वद प्रभो ॥ १ ॥ ॥ <br>
॥ गालव उवाच ।1 ॥ <br>
पुरा दैवासुरे युद्धे दानवा बलदर्पिताः ॥ <br>
देवान्निजघ्नुः संग्रामे घोररूपाः सुदारुणाः ॥ २ ॥ <br>
देवाश्च भय संविग्ना ब्रह्माणं शरणं ययुः ॥ <br>
ते स्तुत्वा पितरं नत्वा वृहस्पतिपुरःसराः ॥ ३ ॥ <br>
तस्थुः प्रांजलयः सर्वे तानुवाच पितामहः ॥ <br>
किमर्थं म्लानवदना अस्मद्गेहमुपागताः ॥ ४ ॥ <br>
कारणं कथ्यतामाशु वह्नीन्द्रवसुभिर्युताः॥ <br>
॥ देवा ऊचुः ॥ <br>
दैत्यैः पराजितास्तात संगरेऽद्भुतकारिभिः ॥ ९ ॥ <br>
वयं सर्वे पराक्रांता अतस्त्वां शरणं गताः ॥ <br>
त्राह्यस्मान्देवदेवेश शरणं समुपागतान् ॥ ६ ॥ <br>
तच्छ्रुत्वा भगवान्प्राह ब्रह्मा लोकपितामहः ॥ <br>
मया न शक्यते कर्त्तुं पक्षः कस्य जनस्य च ॥ ७ ॥ <br>
वक्ष्याम्युपायं सद्धर्माश्रितानां भवतां पुरः ॥ <br>
एकदा शिवभक्तानां विवादः सुमहानभूत्॥ <br>
समं केशवभक्तैश्च परस्परजिगीषया ॥ <br>
ततस्तु भगवान्रुद्रः स्वभक्तानां च पश्यताम् ॥ ९ ॥ <br>
ऐक्यं विष्णुगणैः कुर्वन्दध्रे रूपं महाद्भुतम् ॥ <br>
तदा हरिहराख्यं च देहार्द्धाभ्यां दधार सः॥6.247.१०।। <br>
हरश्चैवार्द्धदेहेन विष्णुरर्द्धेन चाभवत् ॥ <br>
एकतो विष्णुचिह्नानि हरचिह्नानि चैकतः॥११॥ <br>
एकतो वैनतेयश्च वृषभश्चान्यतोऽभवत् ॥ <br>
वामतो मेघवर्णाभो देहोऽश्मनिचयोपमः ॥ १२ ॥ <br>
कर्पूरगौरः सव्ये तु समजायत वै तदा ॥ <br>
द्वयोरैक्यसमं विश्वं विश्वमैक्यमवर्त्तत  १३॥ <br>
विभेदमतयो नष्टाः श्रुतिस्मृत्यर्थबाधकाः ॥ <br>
पाखंडिनो हैतुकाश्च सर्वे विस्मयमागमन् ॥ १४ ॥ <br>
स्वंस्वं मार्गं परित्यज्य ययुर्निर्वाणपद्धतिम् ॥ <br>
मंदरे पवतश्रेष्ठे  सा मूर्तिर्नित्यसंस्तुता ।। १५ ॥ <br>
प्रमथाद्यैर्गणैश्चैव वर्त्ततेऽद्यापि निश्चला ॥ <br>
सृष्टिस्थित्यंतकर्त्री सा विश्वबीजमनंतका ॥ १६ ॥ <br>
महेशविष्णसंयुक्ता सा स्मृता पापनाशिनी ॥ <br>
योगिध्येया सदापूज्य सत्त्वाधारगुणातिगा ॥ १७ ॥ <br>
मुमुक्षवोऽपि तां ध्यात्वा प्रयांति परमं पदम् ॥ <br>
चातुर्मास्ये विशेषेण ध्यात्वा मर्त्यो ह्यमानुषः ॥ १८ ॥ <br>
तत्र गच्छंति ये तेषां स देवः संविधास्यति ॥ <br>
इत्युक्त्वा भगवांस्तेषां तत्रैवांतरधीयत ॥ १९ ॥ <br>
तेऽपि वह्निमुखा देवाः प्रजग्मुर्मंदराचलम् ॥ <br>
बभ्रमुस्तत्र तत्रैव विचिन्वाना महेश्वरम् ॥ 6.247.२० ॥ <br>
पार्वतीं बिल्ववृक्षस्थां लक्ष्मीं च तुलसीगताम् ॥ <br>
आदौ सर्वं वृक्षमयं पूर्वं विश्वमजायत ॥ २१ ॥ <br>
एते वृक्षा महाश्रेष्ठाः सर्वे देवांशसंभवाः ॥ <br>
एतेषां स्पर्शनादेव सर्वपापैः प्रमुच्यते [। २२ ॥<br>
चातुर्मास्ये विशेषेण महापापौघहारिणः ॥ <br>
यदा तेनैव ददृशुर्देवास्त्रिभुवनेश्वरम् ॥ २३ ॥ <br>
तदाकाशभवा वाणीं प्राह देवान्यथार्थतः ॥ <br>
ईश्वरः सर्वभूतानां कृपया वृक्षमाश्रितः ॥ २४ ॥ <br>
चातुर्मास्येऽथ संप्राप्ते सर्वभूतदयाकरः ॥ <br>
अश्वत्थोऽतः सदा सेव्यो मंदवारे विशेषतः ।। २५ । <br>
नित्यमश्वत्थसंस्पर्शात्पापं याति सहस्रधा ॥ <br>
दुग्धेन तर्पणं ये वै तिलमिश्रेण भक्तितः ॥ २६ ॥ <br>
सेचनं वा करिष्यंति तृप्तिस्तत्पूर्वजेषु च ॥ <br>
दर्शनादेव वृक्षस्य पातकं तु विनश्यति ॥ २७ ॥ <br>
पिप्पलः पूजितो ध्यातो दृष्टः सेवित एव वा ॥ <br>
पापरोगविनाशाय चातुर्मास्ये विशेषतः ॥ <br>
अश्वत्थं पूजितं सिक्तं सर्वभूतसुखावहम् ॥ २८ ॥ <br>
सर्वामयहरं चैव सर्वपापौघहारिणम् ॥ <br>
ये नराः कीर्तयिष्यंति नामाप्यश्वत्थवृक्षजम् ॥ २९ ॥ <br>
न तेषां यमलोकस्य भयं मार्गे प्रजायते ॥ <br>
कुंकुमैश्चंदनैश्चैव सुलिप्तं यश्च कारयेत ॥ 6.247.३० ॥ <br>
तस्य तापत्रयाभावो वैकुंठे गणता भवेत् ॥ <br>
दुःस्वप्नं दुष्टचिंताञ्च दुष्टज्वरपराभवान् ॥ ३१ ॥ <br>
विलयं नय पापानि पिप्पल त्वं हरिप्रिय ॥ <br>
मंत्रेणानेन ये देवाः पूजयिष्यंति पिप्पलम् ॥ ३२ ॥ <br>
ततस्तेषां धर्मराजो जायते वाक्यकारकः ॥ <br>
अश्वत्थो वचनेनापि प्रोक्तो ज्ञानप्रदो नृणाम् ।१ ३३ ॥ <br>
श्रुतो हरति पापं च जन्मादि मरणावधि ॥ <br>
अश्वत्थसेवनं पुण्यं चातुर्मास्ये विशेषतः ॥ ३४ ।। <br>
सुप्ते देवे वृक्षमध्यमास्थाय भगवान्प्रभुः ॥ <br>
जलं पृथ्वीगतं सर्वं प्रपिबन्निव सेवते ॥ ३५ ॥ <br>
जलं विष्णुर्जलत्वेन विष्णुरेव रसो महान् ॥ <br>
तस्माद्वृक्षगतो विष्णुश्चातुर्मास्येऽघनाशनः ॥ ३६ ॥ <br>
सर्वभूतगतो विष्णुराप्याययति वै जगत् ॥<br>
तथाश्वत्थगतं विष्णुं यो नमस्येन्न नारकी ॥ ३७ ॥ <br>
अश्वत्थं रोपयेद्यस्तु पृथिव्यां प्रयतो नरः ॥ <br>
तस्य पापसहस्राणि विलयं यांति तत्क्षणात् ॥ ३८ ॥ <br>
अश्वत्थः सर्ववृक्षाणां पवित्रो मंगलान्वितः ॥ <br>
मुक्तिदो रोपितो ध्यातश्चातुर्मास्येऽघनाशनः ॥ ३९ ॥ <br>
अश्वत्थे चरणं दत्त्वा ब्रह्महत्या प्रजायते ॥ <br>
निष्कारणं संकुथित्वा नरके पच्यते ध्रुवम् ॥ 6.247.४० ॥ <br>
मूले विष्णुः स्थितो नित्यं स्कंधे केशव एव च ॥ <br>
नारायणस्तु शाखासु पत्रेषु भगवान्हरिः ॥ ४१ ॥ <br>
फलेऽच्युतो न संदेहः सर्वदेवैः समन्वितः ॥ <br>
चातुर्मास्ये विशेषेण द्रुमपूजी स मुक्तिभाक् ॥ ४२ ॥ <br>
तस्मात्सर्वप्रयत्नेन सदैवाश्वत्थसेवनम् ॥ <br>
यः करोति नरो भक्त्या पापं याति दिनोद्भवम् ॥ ४३ ॥ <br>
स एव विष्णुर्द्रुम एव मूर्तो महात्मभिः सेवितपुण्यमूलः ॥ <br>
यस्याश्रयः पापसहस्रहंता भवेन्नृणां कामदुघो गुणाढ्यः ॥ ४४ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये पैजवनोपाख्यान अश्वत्थमहिमवर्णनंनाम सप्तचत्वारिंशदुत्तरद्विशततमोऽध्यायः ॥ २४७ ॥ <br>
</span>
