<span style="font-size: 14pt; line-height: 200%"><br>
॥ सूत उवाच ॥ ॥ <br>
तस्यापि नातिदूरस्थं सांबादित्यं सुरेश्वरम् ॥ <br>
दृष्ट्वा कामानवाप्नोति सर्वान्मर्त्यो हृदि स्थितान्॥ १ ॥ <br>
यस्तु माघस्य शुक्लायां सप्तम्यां रविवासरे ॥ <br>
भक्त्या संपश्यते मर्त्यो नरकान्न स पश्यति ॥ २ ॥ <br>
आसीत्पूर्वं द्विजो नाम गालवः स महामुनिः ॥ <br>
स्वाध्यायनिरतो नित्यं वेदवेदांगपारगः ॥ ३ ॥ <br>
शुचिव्रतपरः शांतो देवद्विजपरायणः ॥ <br>
कृतज्ञश्च सुशीलश्च यज्ञकर्मविचक्षणः ॥ ४ ॥ <br>
तस्यैवं वर्तमानस्य संप्राप्तं पश्चिमं वयः ॥ <br>
अपुत्रस्य द्विजश्रेष्ठास्ततो दुःखं व्यजायत ॥ ५ ॥ <br>
ततः सर्वं परित्यज्य गृहकृत्यं स भक्तिमान् ॥ <br>
सूर्यमाराधयामास क्षेत्रेऽत्रैव समाहितः ॥ ६ ॥ <br>
वटवृक्षं समाश्रित्य श्रद्धया परया युतः ॥ <br>
स्थापयित्वा रवेरर्चां यथोक्तां पंचरात्रिके ॥ ७ ॥ <br>
वर्षास्वाकाशशायी च हेमंते जलसंश्रयः ॥ <br>
पंचाग्निसाधको ग्रीष्मे निराहारो जितेन्द्रियः ॥ ८ ॥ <br>
ततः पंचदशे वर्षे संप्राप्ते भगवान्रविः ॥ <br>
वटवृक्षं समाश्रित्य समीपस्थमुवाच तम् ॥ ९ ॥ <br>
॥ श्रीसूर्य उवाच ॥ ॥ <br>
वरदोस्म्यद्य भद्रं ते वरं प्रार्थय गालव ॥ <br>
अतिदुर्लभमप्याशु तव दास्याम्यसंशयम् ॥६.५६.१०॥ <br>
॥ गालव उवाच ॥ ॥ <br>
अपुत्रोऽहं सुरश्रेष्ठ पश्चिमे वयसि स्थितः ॥ <br>
तस्माद्देहि सुतं मह्यं वंशवृद्धिकरं परम् ॥ ११ ॥ <br>
॥ श्रीसूर्य उवाच ॥ ॥ <br>
वंशवृद्धिकरो विप्र पुत्रस्तव भविष्यति ॥ <br>
तेजस्वी च यशस्वी च शास्त्रज्ञो वेद पारगः॥।२॥ <br>
येयं त्वया कृता मेऽर्चा सांबसूर्यस्य संनिधौ ॥ <br>
सांबसूर्याभिधानोऽयं भविष्यति धरातले॥।३॥<br>
अन्योऽपि श्रद्रयोपेतो य एनं पूजयिष्यति ॥ <br>
सप्तम्यां सूर्यवारेण यावद्द्वादश भास्कराः ॥।४॥ <br>
सप्तम्यश्च द्विजश्रेष्ठ निराहारस्तु भक्तितः या ॥ <br>
स प्राप्स्यति न संदेहः पुत्रं वंशविवर्धनम् ॥ १५ ॥ <br>
एवमुक्त्वा च सप्ताश्वो विरराम दिवाकरः ॥ <br>
गालवोऽपि प्रहृष्टात्मा जगाम निजमंदिरम् ॥ १६ ॥ <br>
नातिदीर्घेण कालेन ततस्तस्याभव तत्सुतः॥ <br>
यथोक्तस्तेन देवेन सर्वलक्षणलक्षितः ॥ १७ ॥ <br>
ततश्चक्रे पिता नाम वटेश्वर इति स्वयम् ॥ <br>
वटस्थेन यतो दत्तः संतुष्टेनांशुमालिना ॥ १८ ॥ <br>
वटेश्वरसुतान्दृष्ट्वा पौत्रांश्च द्विजसत्तमाः ॥ <br>
गालवः सूर्यमापन्नः कृत्वा सुविपुलं तपः ॥ १९ ॥ <br>
वटेश्वरोऽपि संज्ञाय पित्रा संस्थापितं रविम् ॥ <br>
तदर्थं कारयामास प्रासादं सुमनोहरम् ॥ ६.५६.२० ॥ <br>
ततःप्रभृति लोके च स वटादित्यसंज्ञितः ॥ <br>
पुत्रप्रदो ह्यपुत्राणां विख्यातो भुवनत्रये ॥ २१ ॥ <br>
सप्तम्यां सूर्यवारेण उपवासपरायणः ॥ <br>
यस्तं पूजयते भक्त्या सप्तमीर्द्वादश क्रमात् ॥ <br>
स प्राप्नोति सुतं श्रेष्ठं स्ववंशस्य विवर्धनम् ॥ २२ ॥ <br>
निष्कामो वा नरो यस्तु तं पूजयति मानवः ॥ <br>
स मोक्षमाप्नुयान्नूनं दुर्लभं त्रिदशैरपि ॥ २३ ॥ <br>
अथ गाथा पुरा गीता नारदेन सुरर्षिणा ॥ <br>
दृष्ट्वा पुत्रप्रदं देवं वटादित्यं सुरेश्वरम् ॥ २४ ॥ <br>
अपि वर्षशता नारी वंध्या वा दुर्भगापि वा ॥ <br>
सांबसूर्यप्रसादेन सद्यो गर्भवती भवेत् ॥ २५ ॥ <br>
किं दानैः किं व्रतैर्ध्यानैः किं जपैः सोपवासकैः ॥ <br>
पुत्रार्थं विद्यमानेऽथ सांबसूर्ये सुरेश्वरे ॥ २६ ॥ <br>
वर्षमेकं नरो भक्त्या यः पश्येत्सूर्यवासरे ॥ <br>
कृतक्षणोऽत्र पुत्रं स लभते चोत्तमं सुखम्॥ २७ ॥ <br>
तस्मात्सर्वप्रयत्नेन तं देवं यत्नतो द्विजाः ॥ <br>
पश्येदात्महितार्थाय स्ववंशपरिवृद्धये ॥ २८ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखंडे श्रीहाटकेश्वरक्षेत्रमाहात्म्ये सांबादित्यमाहात्म्यवर्णनंनाम षट्पञ्चाशत्तमोऽध्यायः ॥ ॥ ५६॥ ॥ छ ॥ <br>
<br>
</span>
