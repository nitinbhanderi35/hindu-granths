<span style="font-size: 14pt; line-height: 200%">ऋषय ऊचुः॥ <br>
अत्यद्भुतमिदं सूत यत्त्वया समुदाहृतम्॥<br>
ब्रह्मणा यत्कृतो यज्ञस्तत्र क्षेत्रे महात्मना ॥ १ ॥ <br>
अग्निष्टोमादयो यज्ञा ये वर्तन्ते धरातले ॥ <br>
यष्टव्यस्तेषु यज्ञेषु स एव हि सुरेश्वरः ॥ २ ॥ <br>
तेनैव यजता तत्र को हीष्टः प्रब्रवीहि नः ॥ <br>
ऋत्विजः के स्थितास्तत्र यैस्तत्कर्म मखोद्भवम् ॥ <br>
तत्प्रत्यक्षे कृतं सर्वमेतन्नः कौतुकं परम् ॥ ३ ॥ <br>
का चैव दक्षिणा दत्ता तेन तेषां द्विजन्मनाम् ॥ <br>
कोऽध्वर्युर्विहितस्तत्र येन तद्यजनं कृतम् ॥४॥ <br>
को होता कश्च वाऽग्नीध्रः को ब्रह्मा तत्र संस्थितः ॥ <br>
उद्गाता कः स्थितस्तत्र ह्याचार्यो यज्ञकर्मणि ॥ ५ ॥ <br>
॥ सूत उवाच ॥ ॥ <br>
अहं वः कीर्तयिष्यामि सर्वं यज्ञस्य संभवम् ॥ <br>
वृत्तांतं यच्च तत्रस्थ माश्चर्यं द्विजपुंगवाः ॥ ६ ॥ <br>
ये सदस्याः स्थितास्तत्र ऋत्विजश्च द्विजोत्तमाः ॥ <br>
दक्षिणा याः प्रदत्ताश्च तेभ्यस्तेन महात्मना ॥ ७ ॥ <br>
यजता देवदेवेन ब्रह्मणाऽमिततेजसा ॥ <br>
यज्ञकामं चतुर्वक्त्रं ज्ञात्वा देवः शतक्रतुः ॥ ८ ॥ <br>
सर्वैः सुरगणैः सार्धं साहाय्यार्थमुपागतः ॥ <br>
तथा च भगवाञ्छंभुः सर्वदेवगणैः सह ॥ ९ ॥ <br>
तान्दृष्ट्वाऽभ्यागतान्ब्रह्मा मर्त्यधर्मसमाश्रितान् ॥ <br>
प्रोवाच विनयोपेतः कृतांजलिपुटः स्थितः ॥ ६.१८०.१० ॥ <br>
स्वागतं वः सुरश्रेष्ठाः प्रसादः क्रियतां मम ॥ <br>
निविश्यतां यथान्यायं स्थानेषु रुचिरेषु च ॥ ११ ॥ <br>
धन्योऽस्म्यनुगृहीतोऽस्मि यद्यूयं स्वयमागताः ॥ <br>
मंत्राहूता यथा कृच्छ्रात्सर्वसत्रेषु गच्छथ ॥ १२ ॥ <br>
॥ देवा ऊचुः ॥ ॥ <br>
येन यच्चात्र कर्तव्यं तच्छीघ्रं वद पद्मज ॥ <br>
यज्ञे तव महाभाग तस्य तत्त्वं समादिश ॥ ॥ १३ ॥ <br>
॥ ब्रह्मोवाच ॥ ॥ <br>
विश्वकर्मन्द्रुतं गच्छ यज्ञमण्डपसिद्धये ॥ <br>
पत्नीशालां ततश्चैव यज्ञवेदीस्तथैव च ॥ १४ ॥ <br>
कुण्डानि चैव सर्वाणि यथास्थानेषु कारय ॥ <br>
यज्ञपात्राणि सर्वाणि ग्रहाश्च चमसास्तथा ॥ १५ ॥ <br>
यूपाश्च यत्प्रमाणेन कर्तव्याः सचषालकाः ॥ <br>
पचनार्थं तथा गर्ताः कर्तव्या यत्प्रमाणतः ॥ १६ ॥ <br>
इष्टिकानां सहस्राणि दश चाष्टशतानि च ॥ <br>
कर्तव्यानि त्वया शीघ्रं चयनानीति सत्वरम् ॥ १७ ॥ <br>
तथा हिरण्मयश्चापि पुरुषः कार्य एव हि ॥ <br>
तथेत्युक्ता ततस्त्वष्टा शीघ्राच्छीघ्रतरं ययौ ॥ १८ ॥ <br>
ततस्तु पद्मजः प्राह देवाचार्यं बृह स्पतिम् ॥ <br>
बृहस्पते त्वमानीहि यज्ञार्हानृत्विजोऽखिलान् ॥ १९ ॥ <br>
यावत्षोडशसंख्याश्च नान्यस्यैतद्धि युज्यते ॥ <br>
त्वया शक्र सदा कार्या शुश्रूषा च द्विजन्मनाम् ॥ ६.१८०.२० ॥ <br>
हस्तपादावमर्द्दश्च श्रांतानां पृष्ठमर्द्दनम् ॥ <br>
धनाध्यक्ष त्वया देया दक्षिणा कालसंभवा ॥ २१ ॥ <br>
सुवस्त्राणि हिरण्यं च तथान्यद्वापि वांछितम् ॥ <br>
त्वया विष्णो सदा कार्यं कृत्याकृत्यपरीक्षणम् ॥ २२ ॥ <br>
युक्तं कृतमथो नैव सावधानेन सर्वदा ॥ <br>
लोकपालाश्च ये सर्वे रक्षंतु सकला दिशः ॥ <br>
भूतप्रेतपिशाचानां प्रवेशं राक्षसोद्भवम् ॥ २३ ॥ <br>
यो यं कामयते कामं किंचिद्वस्त्रं धनं च वा ॥ <br>
विचार्य तस्य तद्देयं सर्वयज्ञाधिपेन तु ॥ २४ ॥ <br>
आदित्या वसवो रुद्रा विश्वेदेवा मरुद्गणाः ॥ <br>
भवंतु परिवेष्टारो भोक्तुकामजनस्य च ॥ २५ ॥ <br>
एतस्मिन्नंतरे प्राप्तो विश्वकर्मा त्वरान्वितः ॥ <br>
अब्रवीत्पंकजभवं संसिद्धो यज्ञमण्डपः ॥ २६ ॥ <br>
सर्वमन्यत्समादिष्टं यत्त्वयोक्तं चतुर्मुख ॥ २७ ॥ <br>
ततो बृहस्पतिः प्राह समभ्येत्य पितामहम्॥ <br>
समानीता मया देव ब्राह्मणा यज्ञकर्मणि ॥ २८ ॥ <br>
विप्राः षोडशसंख्याश्च ऋत्विक्कर्मणि योजय ॥ <br>
स्वयं परीक्ष्य देवेश यज्ञकर्मप्रसिद्धये ॥ २९ ॥ <br>
ततो ब्रह्मा स्वयं दृष्ट्वा तान्परीक्ष्य प्रयत्नतः ॥ <br>
ऋत्विक्त्वे च नियोज्याथ ततश्चक्रे तदर्हणम् ॥ ६.१८०.३० ॥ <br>
॥ ऋषय ऊचुः ॥ ॥ <br>
ऋत्विजां चैव सर्वेषां सूत नामानि कीर्तय ॥ <br>
येन यो विहितस्तत्र पदार्थः सूत तं वद ॥ ३१ ॥ <br>
॥ सूत उवाच ॥ ॥ <br>
भृगुर्हौत्रे ततस्तेन वृतो ब्राह्मणसत्तमाः ॥ <br>
मैत्रावरुणसंज्ञस्तु तथैव च्यवनो मुनिः ॥ ३२ ॥ <br>
अच्छावाको मरीचिश्च ग्रावस्तुद्गालवो मुनिः ॥ <br>
पुलस्त्यश्च तथा ऽध्वर्युः प्रस्थातात्रिश्च संस्थितः ॥ ३३ ॥ <br>
तत्र रैभ्यो मुनिर्नेष्टा तत्रोन्नेता सनातनः ॥ <br>
ब्रह्मा च नारदो गर्गो ब्राह्मणाच्छंसिरेव च ॥३४॥ <br>
आग्नीध्रश्च भरद्वाजो होता पाराशरस्तथा ॥ <br>
तथैव तत्र क्षेत्रे च उद्गाता गोभिलो मुनिः ॥ ३५ ॥<br>
तथैव कौथुमो जज्ञे प्रस्तौता यज्ञकर्मणि ॥ <br>
शांडिल्यः प्रतिहर्त्ता च सुब्रह्मण्यस्तथांगिराः ॥ ३६ ॥ <br>
तस्य यज्ञस्य सिद्ध्यर्थमित्येते षोडशर्त्विजः ॥ <br>
वस्त्राभरणशोभाढ्या विनयेन कृताश्च ते ॥३७॥ <br>
ततः कृत्वा स्वयं ब्रह्मा सर्वेषामर्हणक्रियाम् ॥ <br>
गृह्योक्तेन विधानेन ततः प्रोवाच सादरम् ॥ ३८ ॥ <br>
एषोऽह शरणं प्राप्तो युष्माकं द्विजसत्तमाः ॥ <br>
अनुगृह्णीत मां सर्वे दीक्षायै यज्ञकर्मणः ॥ ३९ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे ब्रह्मयज्ञोपाख्याने यज्ञमण्ड पप्राप्तब्राह्मणसत्कारपूर्वकर्त्विगादिस्थानयोजनापूर्वकाध्वरकर्मारंभोनामाशीत्युत्तरशततमोऽध्यायः ॥ १८० ॥ <br>
<br>
<br>
</span>
