<span style="font-size: 14pt; line-height: 200%">॥ वाण्युवाच ॥ ॥ <br>
बिल्वपत्रस्य माहात्म्यं कथितुं नैव शक्यते॥<br>
तवोद्देशेन वक्ष्यामि महेन्द्र शृणु तत्त्वतः ॥१॥<br>
विहारश्रममापन्ना देवी गिरिसुता शुभा ॥ <br>
ललाटफलके तस्याः स्वेदबिन्दुरजायत ॥२॥ <br>
स भवान्या विनिक्षिप्तो भूतले निपपात च ॥ <br>
महातरुरयं जातो मन्दरे पर्वतोत्तमे ॥ ३ ॥ <br>
ततः शैलसुता तत्र रममाणा ययौ पुनः ॥ <br>
दृष्ट्वा वनगतं वृक्षं विस्मयोत्फुल्ललोचना ॥ ४ ॥ <br>
जयां च विजयां चैव पप्रच्छ च सखीद्वयम् ॥ <br>
कोऽयं महातरुर्दिव्यो विभाति वनमध्यगः ॥ <br>
दृश्यते रुचिराकारो महाहर्षकरो ह्ययम् ॥ ५ ॥ <br>
॥ जयोवाच ॥ ॥ <br>
देवि त्वद्देहसंभूतो वृक्षोऽयं स्वेदबिन्दुजः ॥ <br>
नामाऽस्य कुरु वै क्षिप्रं पूजितः पापनाशनः ॥ ६ ॥ <br>
॥ पार्वत्युवाच ॥ ॥ <br>
यस्मात्क्षोणीतलं भित्त्वा विशिष्टोऽयं महातरुः ॥ ७ ॥ <br>
उदतिष्ठत्समीपे मे तस्माद्बिल्वो भवत्वयम् ॥ <br>
इमं वृक्षं समासाद्य भक्तितः पत्रसंचयम् ॥ ८ ॥ <br>
आहरिष्यत्यसौ राजा भविष्यत्येव भूतले ॥ <br>
यः करिष्यति मे पूजां पत्रैः श्रद्धासमन्वितः ॥ ९ ॥ <br>
यंयं काममभिध्यायेत्तस्य सिद्धिः प्रजायते ॥ <br>
यो दृष्ट्वा बिल्वपत्राणि श्रद्धामपि करिष्यति ॥ ६.२५०.१० ॥ <br>
पूजनार्थाय विधये धनदाऽहं न संशयः ॥ <br>
पत्राग्रप्राशने यस्तु करिष्यति मनो यदि ॥ <br>
तस्य पापसहस्राणि यास्यंति विलयं स्वयम ॥ ११ ॥ <br>
शिरः पत्राग्रसंयुक्तं करोति यदि मानवः ॥ <br>
न याम्या यातना ह्यस्य दुःखदात्री भविष्यति ॥ १२ ॥ <br>
इत्युक्त्वा पार्वती हृष्टा जगाम भवनं स्वकम् ॥ <br>
सखीभिः सहिता देवी गणैरपि समन्विता ॥ १३ ॥ <br>
॥ वाण्युवाच ॥ ॥ <br>
अयं बिल्वतरुः श्रेष्ठः पवित्रः पापनाशनः ॥ <br>
तस्य मूले स्थिता देवी गिरिजा नात्र संशयः ॥ १४ ॥ <br>
स्कन्धे दाक्षायणी देवी शाखासु च महेश्वरी ॥ <br>
पत्रेषु पार्वती देवी फले कात्या यनी स्मृता ॥ १५ ॥ <br>
त्वचि गौरी समाख्याता अपर्णा मध्यवल्कले ॥ <br>
पुष्पे दुर्गा समाख्याता उमा शाखांगकेषु च ॥ १६ ॥ <br>
कण्टकेषु च सर्वेषु कोटयो नवसंख्यया । <br>
शक्तयः प्राणिरक्षार्थं संस्थिता गिरिजाऽऽज्ञया ॥१७ ॥ <br>
तां भजंति सुपत्रैश्च पूजयंति सनातनीम् ॥ <br>
यंयं कामयते कामं तस्य सिद्धिर्भवेद्ध्रुवम्॥ १८ ॥ <br>
महेश्वरी सा गिरिजा महेश्वरी विशुद्धरूपा जनमोक्षदात्री॥ <br>
हरं च दृष्ट्वाथ पलाशमाश्रितं स्वलीलया बिल्ववपुश्चकार सा ॥ १९ ॥ <br>
इति श्रीस्कांदेमहापुराण एकाशीतिसाहस्र्यां सहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातु र्मास्यमाहात्म्ये पैजवनोपाख्याने बिल्वोत्पत्तिवर्णनंनाम पञ्चाशदुत्तरद्विशततमोऽध्यायः ॥२५०॥।<br>
<br>
</span>
