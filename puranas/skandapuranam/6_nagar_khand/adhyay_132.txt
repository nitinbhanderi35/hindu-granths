<span style="font-size: 14pt; line-height: 200%">॥ ऋषय ऊचुः । ॥ <br>
त्वया सूतज तत्रस्थं याज्ञवल्क्यस्य कीर्तितम् ॥ <br>
तीर्थं वररुचेश्चैव वैनायक्यं प्रविद्यते ॥ १ ॥ <br>
कात्यायनस्य न प्रोक्तं किञ्चित्तत्र महामते ॥ <br>
किं वा तेन कृतं नैव किं वा ते विस्मृतिं गतम् ॥ २ ॥ <br>
तस्मादाचक्ष्व नः शीघ्रं यदि किंचिन्महात्मना ॥ <br>
क्षेत्रेत्र निर्मितं तीर्थं सर्वसिद्धिप्रदायकम् । ३ ॥ <br>
॥ सूत उवाच ॥ ॥ <br>
तेन वास्तुपदंनाम तत्र तीर्थविनिर्मितम् ॥ <br>
कात्यायनेन विप्रेण सर्वकामप्रदं नृणाम् ॥ ४ ॥ <br>
चत्वारिंशत्त्रिभिर्युक्ता देवता यत्र पंच च ॥ <br>
पूज्यंते पूजिताश्चापि सिद्धिं यच्छंति तत्क्षणात् ॥ ५ ॥ <br>
॥ ऋषय ऊचुः ॥ ॥ <br>
कस्मात्ता देवताः सूत पूज्यंते तत्र संस्थिताः ॥ <br>
नामतश्च विभागेन कीर्तयस्व पृथक्पृथक् ॥ ६ ॥ <br>
॥ सूत उवाच ॥ ॥ <br>
पूर्वं किंचिन्महद्भूतं निर्गतं धरणीतलात् ॥ <br>
अपूर्वं रौद्रमत्युग्रं कृष्ण दंतं भयानकम् ॥ ७ ॥ <br>
शंकुकर्णं कृशास्यं च ऊर्ध्वकेशं भयानकम् ॥ <br>
देवानां नाशनार्थाय मानुषाणां विशेषतः ॥  ॥ <br>
आकृष्टं दानवेंद्रेण मंत्रैः शुक्रप्रदर्शितैः ॥ <br>
अवध्यं सर्वशस्त्राणामस्त्राणां च विशेषतः ॥ ९ ॥ <br>
अथ देवाः समालोक्य तत्तादृक्सुभयावहम् ॥ <br>
जघ्नुः शस्त्रैः शितैश्चित्रैः कोपेन महतान्विताः ॥ ६.१३२.१० ॥ <br>
नैव शेकुस्तदंगेषु प्रहर्तुं यत्नमास्थिताः ॥ <br>
भक्ष्यंते केवलं तेन शतशोऽथ सहस्रशः ॥ ११ ॥ <br>
अथ ते यत्नमास्थाय सर्वे देवाः सवासवाः ॥ <br>
ब्रह्माणमग्रतः कृत्वा तद्भूतमभिदुद्रुवुः ॥ १२ ॥ <br>
ततः संगृह्य यत्नेन सर्वगात्रेषु सर्वतः ॥ <br>
तच्च पंचगुणैर्देवैः पातितं धरणीतले॥ ॥ १३ ॥ <br>
उपविष्टास्ततस्तस्य सर्वे भूत्वा समंततः ॥ <br>
प्रहारान्संप्रयच्छंति न लगंति च तस्य ते ॥ १४ ॥ <br>
आथर्वणेन सूक्तेन जातं चामृतबिंदुना ॥ <br>
तद्भूतं प्रेषितं दैत्यैर्मुंडेन च तदंतिकम्॥ १५ ॥ <br>
एवं वर्षसहस्रांतं तत्तथैव व्यवस्थितम् । <br>
न मुंचंति भयात्ते तु न हंतुं शक्नुवंति च ॥ १६ ॥ <br>
तस्योदरे स्थितो ब्रह्मा शक्राद्या अमराश्च ये ॥ <br>
चतुर्दिक्षु स्थिताः क्रुद्धा महद्यत्नेन संस्थिताः ॥ <br>
ततस्ते दानवाः सर्वे मंत्रं चक्रुः परस्परम् ॥ १७ ॥ <br>
अस्य भूतस्य रौद्रस्य शुक्रसृष्टस्य तत्क्षणात् ॥ <br>
एक एवात्र निर्दिष्ट उपायो देवसंक्षयः । १८ ॥ <br>
ततः शस्त्राणि तीक्ष्णानि दानवास्ते महाबलाः ॥ <br>
मुंचंतो विविधान्नादान्समाजग्मुः सहस्रशः ॥ १९ ॥<br>
एतस्मिन्नंतरे विष्णुरागतस्तत्र तत्क्षणात् ॥ <br>
आह भूतं तदा विष्णुर्वचसा ह्लादयन्निव ॥ ६.१३२.२० ॥ <br>
यो यस्मिन्संस्थितो गात्रे देवस्तव समुद्भवे ॥ <br>
तत्र पूजां समादाय तस्मात्त्वां तर्पयिष्यति ॥२१॥ <br>
नैवंविधा तु लोकेऽस्मिन्पूजा देवस्य संस्थिता ॥ <br>
कस्यचिद्यादृशी तेऽद्य मया संप्रतिपादिता ॥ २२ ॥ <br>
ततस्तेन प्रतिज्ञातमविकल्पेन? चेतसा॥ <br>
एवं तेऽहं करिष्यामि परं मे वचनं शृणु ॥ २३ ॥ <br>
यदि कश्चिन्न मे पूजां करिष्यति कदाचन ॥ <br>
कथंचिन्मानवः कश्चित्स मे भक्ष्यो भविष्यति ॥ २४ ॥ <br>
॥ सूत उवाच ॥ ॥ <br>
बाढमित्येव च प्रोक्ते ततो देवेन चक्रिणा ॥ <br>
तद्भूतं निश्चलं जातं हर्षेण महतान्वितम् ॥ २५ ॥ <br>
ततो देवाः समुत्थाय तत्त्यक्त्वा शस्त्रपाणयः ॥ <br>
जघ्नुश्च निशितैः शस्त्रैः पलायनसमुत्सुकान् ॥ <br>
लज्जाहीनान्गतामर्षान्दीनवाक्यप्रजल्पकान् ॥ २६ ॥ <br>
ततः स्वस्थः स भूत्वा तु हरिर्दैत्यैर्निपातितैः ॥ <br>
प्रोवाच पद्मजं नाम भूतस्यास्य कुरुष्व भोः ॥ २७ ॥ <br>
॥ ब्रह्मोवाच ॥. ॥ <br>
अनेन तव वाक्यस्य प्रोक्तं वाक्यं हरे यतः ॥ <br>
वास्त्वेतदिति यस्माच्च तस्माद्वास्तु भविष्यति ॥ २८ ॥ <br>
एवमुक्त्वा हृषीकेश आहूय विश्वकर्मणे ॥ <br>
विधानं कथयामास पूजार्थं विस्तरान्वितम् ॥ २९ ॥ <br>
एतस्मिन्नंतरे प्राह याज्ञवल्क्यसुतः सुधीः ॥ <br>
विश्वकर्माणमाहूय प्रथमं द्विजसत्तमाः ॥ ६.१३२.३० ॥ <br>
हाटकेश्वरजे क्षेत्रे ममाश्रमपदं कुरु ॥ <br>
अनेनैव विधानेन प्रोक्तेन तु महामते ॥ ३१ ॥ <br>
ततोहं सकलं बुद्ध्वा वृद्धिं नेष्यामि भूतले ॥ <br>
बालावबोधनार्थाय तस्मादागच्छ सत्वरम् ॥ ३२ ॥ <br>
ततः संप्रेषयामास तं ब्रह्मापि तदंतिकम् ॥ <br>
विश्वकर्माणमाहूय स्वसुतस्य हिते स्थितः ॥ ३३ ॥ <br>
विश्वकर्मापि तत्रैत्य वास्तुपूजां यथोदिताम् ॥ <br>
चकार ब्रह्मणा प्रोक्तां यादृशीं सकलां ततः ॥ ३४॥ <br>
कात्यायनोऽपि तां सर्वां दृष्ट्वा चक्रे सहस्रशः ॥ <br>
तदा विश्वहितार्थाय शालाकर्मादि पूर्विकाम् ॥ । ३५ ॥ <br>
एवं वास्तुपदं जातं तस्मिन्क्षेत्रे द्विजोत्तमाः ॥ <br>
अस्मिन्क्षेत्रे नरः पापात्स्पृष्टो मुच्येत कर्मणा ॥ ३६ ॥ <br>
तथा न प्राप्नुयाद्दोषं गृहजातं  कथंचन ॥ <br>
शिल्पोत्थं कुपदोत्थं च कुवास्तुजमथापि च ॥ ३७ ॥ <br>
वैशाखस्य तृतीयायां शुक्लायां रोहिणीषु च ॥ <br>
तत्पदं निहितं तत्र वास्तोस्तेन महात्मना ॥ ३८ ॥ <br>
तस्मिन्नपि च यः पूजां तेनैव विधिना नरः ॥ <br>
तस्य यः कुरुते सम्यक्स भूपत्वमवाप्नुयात् ॥ ३९ ॥ <br>
गृहं दोषान्वितं प्राप्य शिल्पादिभिरुपद्रुतम् ॥ <br>
तस्योपसंगमं प्राप्य समृद्धिं याति तद्दिने ॥ ६.१३२.४० ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागर खण्डे हाटकेश्वरक्षेत्रमाहात्म्ये वास्तुपदोत्पत्तिमाहात्म्यवर्णनंनाम द्वात्रिंशदुत्तरशततमोऽध्यायः ।। १३२ ॥ <br>
<br>
<br>
</span>
