<span style="font-size: 14pt; line-height: 200%">॥ भर्तृयज्ञ उवाच ॥ ॥ <br>
यतः सपिंडता प्रोक्ता पितृपिण्डैः समंततः ॥ <br>
यावत्सपिण्डता नैव तावत्प्रेतः स तिष्ठति ॥ १ ॥ <br>
अपि धर्मसमोपेतस्तपसाऽपि समन्वितः ॥ <br>
एतस्मात्कारणात्प्रोक्ता मुनिभिस्तु सपिंडता ॥ २ ॥ <br>
यस्ययस्य च योऽन्यत्र योनिं प्राप्नोति मानवः ॥ <br>
तत्रस्थस्तृप्तिमाप्नोति यद्दत्तं तस्य वंशजैः ॥ ३ ॥ <br>
॥ आनर्त उवाच ॥ ॥ <br>
ये दृश्यंते निजाः स्वप्ने चिरात्पितृपितामहाः ॥ <br>
प्रार्थयंति निजान्कामांस्ततः किं स्यान्महामुने ॥ ४ ॥ <br>
॥ भर्तृयज्ञ उवाच ॥ ॥ <br>
येषां गतिर्न संजाता प्रेतत्वे च व्यवस्थिताः ॥ <br>
दर्शयंति च ते सर्वे स्वयमात्मानमेव हि ॥ ५ ॥ <br>
स्ववंश्यानां न चान्ये तु सत्यमेतन्मयोदितम् ॥ <br>
यथा लोकेऽत्र संजाता ये च कृत्यैः शुभाशुभैः ॥ ६ ॥ <br>
॥ आनर्त उवाच ॥ ॥ <br>
यस्य नो विद्यते पुत्रः सपिण्डीकरणं कथम् ॥ <br>
तस्य कार्यं भवेदत्र तन्मे त्वं वक्तुमर्हसि ॥ ॥ ७ ॥ <br>
॥ भर्तृयज्ञ उवाच ॥ ॥ <br>
यस्य नो विद्यते पुत्र औरसश्च महीपते ॥ <br>
चतुर्णां स्वपितॄणां तु कथं स स्याच्चतुर्थकः ॥ ८ ॥ <br>
प्रकर्षेण व्रजेद्यस्मात्तस्मात्प्रेतः प्रकीर्तितः ॥ <br>
पुत्रेण भ्रात्रा पत्न्या वा तस्य कार्या सपिंडता ॥ ९ ॥ <br>
चतुर्थो यदि राजेंद्र जायते न कथंचन ॥ <br>
क्षेत्रजादीन्सुतानेतानेकादश यथोदितान् ॥ ६.२२६.१० ॥ <br>
पुत्रप्रतिनिधीनाहुः क्रियालोपान्मनीषिणः ॥ <br>
काले यदि न राजेंद्र जायतेऽस्योत्तरक्रिया ॥ ११ ॥ <br>
नारायणबलिः कार्यः प्रेतत्वस्य विनाशकः ॥ <br>
यथान्येषां मनुष्याणामपमृत्युमुपेयुषाम् ॥ <br>
कार्यश्चैवात्महंतॄणां ब्राह्मणान्मृत्युमीयुषाम् ॥ १२ ॥ <br>
॥ आनर्त उवाच ॥ ॥<br>
&nbsp;कथं मृत्युमवाप्नोति पुरुषोऽत्र महामते ॥ १३ ॥ <br>
स्वर्गं वा नरकं वापि कर्मणा केन गच्छति ॥ <br>
मोक्षं वाऽथ महाभाग सर्वं मे विस्त राद्वद ॥ १४ ॥ <br>
॥ भर्तृयज्ञ उवाच ॥ ॥ <br>
धर्मी पापी तथा ज्ञानी तिस्रोऽत्र गतयः स्मृताः ॥ <br>
धर्मात्संप्राप्यते स्वर्गः पापान्नरक एव च ॥ १५ ॥ <br>
ज्ञानात्संप्राप्यते मोक्षः सत्यमेतन्मयोदितम् ॥ <br>
एनमर्थं भविष्यं तु भीष्मं शांतनवं नृप ॥ १६ ॥ <br>
युधिष्ठिरो महाराज धर्मपुत्रो नृपोत्तमः ॥ <br>
कृष्णेन सह राजेंद्र पितामहमपृच्छत ॥ १७ ॥ <br>
॥ युधिष्ठिर उवाच ॥ ॥ <br>
कियंतो नरकाः ख्याता यमलोके पितामह ॥ <br>
केन पापेन गच्छंति तेषु सर्वेषु जंतवः ॥ १८ ॥ <br>
॥ श्रीभीष्म उवाच ॥ ॥ <br>
एकविंशत्प्रमाणाः स्युर्नरका यममंदिरे ॥ <br>
प्राणिनस्तेषु गच्छंति निजकर्मानुसारतः ॥ १९ ॥ <br>
ख्यातौ चित्रविचित्रौ च कायस्थौ यममंदिरे ॥ ६.२२६.२० ॥ <br>
चित्रोऽथ लिखते धर्मं सर्वं प्राणिसमुद्भवम् ॥ <br>
विचित्रः पातकं सर्वं परमं यत्नमास्थितः ॥ २१ ॥<br>
यमदूताः सदैवाष्टौ धर्मराजसमुद्भवाः ॥ <br>
ये नयंति नरान्मृत्युलोकात्स्ववशगान्सदा॥ २२ ॥ <br>
करालो विकरालश्च वक्रनासो महोदरः ॥ <br>
सौम्यः शांतस्तथा नंदः सुवाक्यश्चाष्टमः स्मृतः ॥ २३ ॥ <br>
एतेषां ये पुरा प्रोक्ताश्चत्वारो रौद्ररूपिणः ॥ <br>
पापं जनं च ते सर्वे नयन्ति यमसादनम् ॥ २४ ॥ <br>
चत्वारो ये परे प्रोक्ताः सौम्यरूपवपुर्द्धराः ॥ <br>
धर्मिणं ते जनं सर्वं नयंति यमसादनम् ॥ २५ ॥ <br>
विमानेन समारूढमप्सरोगणसेवितम् ॥ २६ ॥ <br>
लिखितस्यानुरूपेण पापधर्मोद्भवस्य च ॥ <br>
एतेषां किंकरा ये च तेषां संख्या न जायते ॥ २७ ॥ <br>
अष्टोत्तरशतं तेषां व्याधीनां परिकल्पितम् ॥ <br>
सहायार्थं यमेनात्र ज्वरयक्ष्मांतरस्थितम् ॥ २८ ॥ <br>
ते गत्वा व्याधयः पूर्वं वशे कुर्वंति मानवम् ॥ २९ ॥ <br>
यमदूतास्ततो गत्वा नाभिमूलव्यवस्थितम्॥ <br>
वायुरूपं समादाय जनैः सर्वैरलक्षिताः ॥ ६.२२६.३० ॥ <br>
गच्छंति यममार्गेण देहं संस्थाप्य भूतले ॥ <br>
षडशीतिसहस्राणि यममार्गः प्रकीर्तितः ॥ ॥ ३१ ॥ <br>
तत्र वैतरणीनाम नदी पूर्वं परिश्रुता ॥ <br>
स्रोतोभ्यां सा महाभाग तत्र संस्था सदैव हि ॥ ३२ ॥ <br>
तत्र शोणितमेकस्मिन्स्रोतस्यस्या वह त्यलम्॥ <br>
शस्त्राणि च सुतीक्ष्णानि तन्मध्ये भरतर्षभ ॥ ३३ ॥ <br>
मृत्युकाले प्रयच्छंति ये धेनुं ब्राह्मणाय वै ॥ <br>
तस्याः पुच्छं समाश्रित्य ते तरंति च तां नृप॥३४॥ <br>
स्वबाहुभिस्तथैवान्ये शतयोजनविस्तृतम्॥ <br>
द्वितीयं चैव तत्स्रोतो वैतरण्या व्यवस्थितम्॥ <br>
तस्यास्तत्सलिलस्रावि गम्यं धर्मवतां सदा॥३५॥ <br>
ये नरा गोप्रदातारो मृत्युकाले व्यवस्थिते॥ <br>
ते गोपुच्छं समाश्रित्य तां तरंति पृथूदकाम्॥ <br>
अन्ये स्वबाहुभिः कृत्वा गोप्रदानविवर्जिताः॥३६॥ <br>
गोप्रदानं प्रकर्तव्यं तस्माच्चैव विशेषतः।. <br>
मृत्युकालेऽत्र संप्राप्ते य इच्छेद्गतिमात्मनः॥३७॥ <br>
तस्या अनन्तरं यांति पापमार्गेण पापिनः॥ <br>
धर्मिष्ठा धर्ममार्गेण विमानवरमाश्रिताः॥३८॥ <br>
वैतरण्याः परं पारे पंचयोजनमायतम्॥ <br>
असिपत्रवनंनाम पापलोकस्य दुःखदम्॥३९॥ <br>
तत्र लोहमयान्येवासिपत्राणां शतानि च॥ <br>
यानि कृन्तंति मर्त्यानां शरीराणि समंततः॥६.२२६.४०॥ <br>
यैर्हृतं परवित्तं च कलत्रं च दुरात्मभिः॥ <br>
नव श्राद्धानि तेषां चेत्तस्मान्मुक्तिः प्रजायते॥४१॥ <br>
तस्मात्परतरो ज्ञेयो विख्यातः कूटशाल्मलिः॥ <br>
अधोमुखाः प्रलंबंते तस्मिन्कंटकसंकुले॥४२॥ <br>
अधस्ताद्वह्निना चैव दह्यमाना दिवानिशम्॥ <br>
विश्वासघातका ये च सर्वदैव सुनिर्दयाः॥ <br>
तस्मान्मुक्तिं प्रयांति स्म श्राद्धे ह्येकादशे कृते॥४३॥ <br>
यंत्रात्मकस्ततः प्रोक्तो नरको दारुणाकृतिः॥ <br>
ब्रह्मघ्नास्तत्र पीड्यंते ये चाऽन्ये पापकर्मिणः॥४४॥ <br>
श्राद्धेन द्वादशोत्थेन तेभ्यो दत्तेन पार्थिव॥ <br>
तस्मान्मुक्तिं प्रगच्छन्ति यन्त्राख्यनरकात्स्फुटम् ॥ ४५ ॥ <br>
ततो लोहसमाः स्तंभा ज्वलमाना व्यवस्थिताः ॥ <br>
आलिंगंति च तान्सर्वान्परदाररताश्च ये ॥ ॥ ४६ ॥ <br>
मासिकोत्थे कृते श्राद्धे तेभ्यो मुक्तिमवाप्नुयुः  ४७ ॥ <br>
लोहदंष्ट्रास्ततो रौद्राः सारमेया व्यवस्थिताः ॥ <br>
भक्षयंति च ते पापान्पृष्ठमांसा शिनो नरान् ॥ <br>
त्रैपक्षिके कृते श्राद्धे तेभ्यो मुक्तिमवाप्नुयुः ॥ ४८ ॥ <br>
लोहचंचुमयाः काकाः संस्थितास्तदनंतरम् ॥ <br>
सरागैर्लोचेनैर्यैश्च ईक्षिताः पर योषितः ॥ ४९ ॥ <br>
तेषां नेत्राणि ते घ्नंति भूयो जातानि भूरिशः । <br>
द्विमासिकं च यच्छ्राद्धं तेन मुक्तिः प्रजायते । ६.२२६.५० ॥ <br>
ततः शाल्मलिकूटस्तु तथान्ये लोहकण्टकाः ॥ <br>
तेषां मध्येन नीयंते पैशुन्यनिरता नराः ॥ <br>
त्रिमासिकं तु यच्छ्राद्धं तेन मुक्तिः प्रजायते ॥ ५१ ॥ <br>
रौरवोऽथ सुविख्यातो दारुणो नरको महान् ॥ <br>
ब्रह्मघ्नानां समादिष्टः स महाक्लेशकारकः ॥ ५२ ॥ <br>
छिद्यंते विविधैः शस्त्रैस्तत्रस्था ये मुहुर्मुहुः ॥ <br>
चतुर्मासिकश्राद्धेन मुक्तिस्तेषां प्रजायते ॥ ५३ ॥ <br>
अपरस्तु समाख्यातः क्षारोदस्तु सुदारुणः ॥ <br>
कृतघ्नानां समादिष्टः सदैव बहुवेदनः ॥ ५४ ॥ <br>
अधोमुखा ऊर्ध्व पादाः पीड्यंते यत्र लंबिताः ॥ <br>
पञ्चमासिकदानेन मुक्तिस्तेषां प्रजायते ॥ ५५ ॥ <br>
कुम्भीपाकस्ततो ज्ञेयो नरको दारुणाकृतिः ॥ <br>
तैलेन क्षिप्यमाणास्तु यत्र दण्डाभिसंधिताः ॥ <br>
दृश्यंते जनहंतारो बालहंतार एव च ॥ ५६ ॥ <br>
पतंति नरके रौद्रे नरा विश्वासघातकाः॥ <br>
षण्मासिकप्रदानेन मुच्यंते तत्र संकटात् ॥ ५७ ॥ <br>
सर्पवृश्चिकसंयुक्तस्तथाऽन्यो नरकः श्रुतः ॥ <br>
तत्र ये दांभिका लोके ते गच्छन्ति नराधमाः ॥ <br>
सप्तमासिकदानेन तेषां मुक्तिः प्रजायते ॥ ५८ ॥ <br>
तथा संवर्तकोनाम नरकोऽन्यः प्रकीर्तितः ॥ <br>
वेदविप्लावकाः साधुनिंदकाश्च दुरात्मकाः ॥ ५९ ॥ <br>
उत्पाट्यते ततो जिह्वा सन्दंशैर्व ह्निसम्भवैः ॥ <br>
स्वकार्ये येऽनृतं ब्रूयुस्तद्गात्रं खाद्यते श्वभिः ॥ ६.२२६.६० ॥ <br>
परार्थेऽपि च ये ब्रूयुस्तेषां गात्राणि कृत्स्नशः ॥ <br>
अष्टमासिकदानेन तेषां मुक्तिः प्रजायते ॥ ६१ ॥ <br>
अग्निकूटो महाप्लावो दारुणो नरको महान् ॥ <br>
तत्र ते यांति वै मूढाः कूटसाक्ष्यिप्रदा नराः ॥ ६२ ॥ <br>
तत्रस्था यातनां रौद्रां सहं तेऽतीव दुःखिताः ॥ <br>
नवमासिकदानं च तेषामाह्लादनं परम् ॥ ६३ ॥ <br>
ततो लोहमयैः कीलैः संचितोऽन्यः समंततः ॥ <br>
तत्र चाग्निप्रदातारः स्त्रीणां हन्तार एव च ॥ ६४ ॥ <br>
तत्र धावंति दुःखार्तास्ताड्यमानाश्च किंकरैः ॥ <br>
दशमासिकजं दानं तत्र तेषां प्रमुक्तये ॥६८५॥ <br>
ततोंऽगारमयैः पुंजैरावृताभूः समंततः ॥ <br>
स्वामिद्रोहरतास्तत्र भ्राम्यंते सर्वतो दिशः ॥ ६६ ॥ <br>
एकादशोद्भवं दानं तत्र मुक्त्यै प्रजायते ॥ <br>
संतप्तसिकतापूर्णो नरको दारुणाकृतिः ॥ ॥६७॥ <br>
स्वामिनं चागतं दृष्ट्वा पलायनपरायणाः ॥ <br>
ये भवन्ति नरास्तत्र पच्यंते तेऽपि दुःखिताः ॥ <br>
तेषां द्वादशमासीयं श्राद्धं चैवोपतिष्ठति ॥६८॥<br>
यत्किंचिद्दीयते तोयमन्नं वा वत्सरांतरे ॥ <br>
प्रभुंजते च तन्मार्गे प्रदत्तं निजबान्धवैः ॥ ६९ ॥ <br>
ततः संवत्सरादूर्ध्वं निजकर्मसमुद्भवम् ॥ <br>
शुभाशुभं प्रपद्यंते धर्मराजसमीपगाः ॥ ६.२२६.७० ॥ <br>
एवं पंचदशैतानि संसेव्य नरकाणि ते ॥ <br>
प्राप्नुवंति ततो जन्म मर्त्यलोके पुनर्नराः ॥ ७१ ॥ <br>
प्राप्नुवंति विदेशे च जन्म ये हेतुवादकाः ॥ <br>
नित्यं तर्पणदानेन तेषां तृप्तिः प्रजायते ॥ ७२ ॥ <br>
स्वामिद्रोहरता ये च कुराज्ये जन्म चाप्नुयुः ॥ <br>
हंतकारप्रदानेन तेषां तृप्तिः प्रजायते ॥ ७३ ॥ <br>
अदत्त्वा ये नरोऽश्नंति पितृदेवद्विजातिषु ॥ <br>
दुर्भिक्षे जन्म तेषां तु तेन पापेन जायते ॥ ७४ ॥ <br>
क्षयाहे श्राद्धसंप्राप्तौ तत स्तृप्तिः प्रजायते ॥ ७५८ ॥ <br>
ये प्रकुर्वंति दम्पत्योर्भेदं वै सानुरागयोः ॥ <br>
परस्परमसत्यानि तेषां भार्याऽसती भवेत् ॥ ७६ ॥ <br>
एकस्मिन्वचने प्रोक्ते दश ब्रूते क्रुधान्विता ॥ <br>
विरूपा भ्रममाणा च सर्वलोकविगर्हिता ॥ <br>
कन्यादानफलैस्तेषां तत्रासां च सुखं भवेत् ॥ ७७ ॥ <br>
कन्यकादानविघ्नं हि विक्रयं वा करोति यः ॥ <br>
स कन्याः केवलाः सूते न पुत्रं केवलं क्वचित् ॥ ७८ ॥ <br>
जायंते ताश्च बंधक्यो विधवा दुर्भगास्तथा ॥ <br>
कन्यादानफल प्राप्त्या तासां सौख्यं प्रजायते ॥ ७९ ॥ <br>
यैर्हृतानि च रत्नानि तथा शास्त्रांतराणि च ॥ <br>
ते दरिद्राः प्रजायंते मूकाः खंजा विचक्षुषः॥ <br>
तेषां शास्त्र प्रदानेन इह सौख्यं प्रजायते ॥ ६.२२६.८० ॥ <br>
एते तु नरकाः प्रोक्ता मर्त्यलोकसमुद्भवाः ॥ <br>
एतैर्विज्ञायते सर्वं कृतं कर्म शुभाशुभम् ॥ ८१ ॥ <br>
तीर्थयात्राफलैस्तस्य ततः शुद्धिः प्रजायते ॥ ८२ ॥ <br>
॥ भीष्म उवाच ॥ ॥ <br>
एतत्ते सर्वमाख्यातं यत्पृष्टोस्मि नराधिप ॥ <br>
एकविंशत्प्रमाणं च नरकाणां यथा स्थितम् ॥ ८३ ॥ <br>
भूयश्च पृच्छ राजेंद्र संदेहो यो हृदि स्थितः ॥ ८४ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागर खण्डे हाटकेश्वरक्षेत्रमाहात्म्ये श्राद्धकल्पे भीष्मयुधिष्ठिरसंवादे तत्तद्दुरितप्राप्यैकविंशतिनरकयातनातन्निवारणोपायवर्णनंनाम षड्विंशत्युत्तरद्विशत तमोऽध्यायः ॥२२६ ॥ <br>
<br>
<br>
</span>
