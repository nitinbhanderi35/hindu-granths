<span style="font-size: 14pt; line-height: 200%">॥ ॥ऋषय ऊचुः ॥ ॥ <br>
यत्वया सूतज प्रोक्तं देवी कात्यायनी च सा ॥ <br>
महिषांतकरी जाता कथं सा मे प्रकीर्तय॥॥। <br>
कीदृग्दानववर्यः स माहिषं रूपमाश्रितः ॥ <br>
कस्मात्स सूदितो देव्या तन्मे विस्तरतो वद ॥२॥ <br>
॥ सूत उवाच ॥ ॥ <br>
अत्र वः कीर्तयिष्यामि देव्या माहात्म्यमुत्तमम् ॥ <br>
श्रुतमात्रेऽपि मर्त्यानां येन शत्रुक्षयो भवेत् ॥ ३ ॥ <br>
हिरण्याक्षसुतः पूर्वं महिषोनाम दानवः ॥ <br>
आसीन्महिषरूपेण येन भुक्तं जगत्त्रयम्॥४॥ <br>
॥ ऋषय ऊचुः ॥ ॥ <br>
माहिषेण स्वरूपेण किंजातः सूतनंदन ॥ <br>
अथवा शापदोषेण सञ्जातः केनचिद्वद ॥५॥ <br>
॥ सूत उवाच ॥ ॥ <br>
संजातो हि सुरूपाढ्यः शतपत्रनिभाननः ॥ <br>
दीर्घबाहुः पृथुग्रीवः सर्वलक्षणलक्षितः ॥ <br>
नाम्ना चित्रसमः प्रोक्तस्तेजोवीर्यसमन्वितः । ६ ॥ <br>
सबाल्यात्प्रभृति प्रायो महिषाणां प्रबोधनम् ॥ <br>
करोति संपरित्यज्य सर्वमश्वादिवाहनम्॥ ७ ॥ <br>
कदाचिन्महिषारूढः स प्रतस्थे दनोः सुतः ॥ <br>
जाह्नवीतीरमासाद्य विनिघ्नञ्जलपक्षिणः ॥ ९ ॥ <br>
अथासीत्सुसमाधिस्थो दुर्वासा मुनिसत्तमः ॥ <br>
गंगातीरे विधायोच्चैः पद्मा सनमनुत्तमम् ॥ ९ ॥ <br>
विहंगासक्तचित्तेन शून्येन स मुनीश्वरः ॥ <br>
दृष्टो न महिषक्षुण्णः  खुरैर्वेगवशाद्द्विजः ॥ ६.११९.१० ॥ <br>
ततः क्षतजदिग्धांगः स दृष्ट्वा दानवं पुरः ॥ <br>
अथ दृष्ट्वा प्रणामेन रहितं कोपमाविशत्॥॥॥ <br>
ततः प्रोवाच तं क्रुद्धस्तोयमादाय पाणिना ॥ <br>
यस्मात्पाप मम क्षुण्णं गात्रं महिषजैः खुरैः ॥ १२ ॥ <br>
समाधेश्च कृतो भंगस्तस्मात्त्वं महिषो भव ॥ <br>
यावज्जीवसि दुर्बुद्धे सम्यग्ज्ञानसमन्वितः ॥ १३ ॥ <br>
अथाऽसौ महिषो जातः कृष्णगात्रधरो महान् ॥ <br>
अतिदीर्घविषाणश्च अंजनाद्रिरिवापरः ॥ १४ ॥ <br>
ततः प्रसादयामास तं मुनिं विनयान्वितः ॥ <br>
शापातं कुरु मे विप्र बाल्यभावादजानतः ॥ १५ ॥ <br>
अथ तं स मुनिः प्राह न मे स्याद्वचनं वृथा ॥ <br>
तस्माद्यावत्स्थिताः प्राणास्तावदित्थं भविष्यति ॥ १६ ॥ <br>
महिषस्य स्वरूपेण निन्दितस्य सुदुर्मते ॥ <br>
एवं स तं परित्यज्य गंगातीरं मुनीश्वरः ॥ <br>
जगामाऽन्यत्र सोऽप्याशु गत्वा शुक्रमुवाच ह ॥ १७ ॥ <br>
अहं दुर्वाससा शप्तः कस्मिंश्चित्कारणांतरे ॥ <br>
महिषत्वं समानीतस्तस्मात्त्वं मे गतिर्भव ॥ १८ ॥ <br>
यथा स्यात्पूर्वजं देहं तिर्यक्त्वं नश्यते यथा ॥ <br>
प्रसादात्तव विप्रेंद्र तथा नीतिर्विधीयताम् ॥ १९ ॥ <br>
॥ शुक्र उवाच ॥ ॥ <br>
तस्य शापोऽन्यथा कर्तुं नैव शक्यः कथंचन ॥ <br>
केनापि संपरित्यज्य देवमेकं महेश्वरम् ॥ ६.११९.२० ॥ <br>
तस्मादाराधयाऽऽशु त्वं गत्वा लिंगमनुत्तमम् ॥ <br>
हाटकेश्वरजे क्षेत्रे सर्वसिद्धिप्रदायके ॥ २१ ॥ <br>
तत्र सञ्जायते सिद्धिः शीघ्रं दानवसत्तम ॥ <br>
अपि पापयुगे प्राप्ते किं पुनः प्रथमे युगे। २२ ॥ <br>
एवमुक्तः स शुक्रेण दानवः सत्वरं ययौ ॥ <br>
हाटकेश्वरजं क्षेत्रं तपस्तेपे ततः परम् ॥ २३ ॥ <br>
स्थापयित्वा महल्लिगं भक्त्या देवस्य शूलिनः ॥ <br>
प्रासादं च ततश्चक्रे कैलासशिखरोपमम् ॥ ०९४ ॥ <br>
तस्यैवं वर्तमानस्य तपःस्थस्य महात्मनः ॥ <br>
जगाम सुमहान्कालः कृच्छ्रे तपसि वर्ततः ॥ २५ ॥ <br>
ततस्तुष्टो महादेवो गत्वा तद्दृष्टिगोचरम् ॥ <br>
प्रोवाच परितुष्टोऽस्मि वरं वरय दानव ॥ २६ ॥ <br>
॥ महिष उवाच ॥ ॥ <br>
अहं दुर्वाससा शप्तो महिषत्वे नियोजितः ॥ <br>
तिर्यक्त्वं नाशमायातु तस्मान्मे त्वत्प्रसादतः ॥ २७ ॥ <br>
॥ श्रीभगवानुवाच ॥ ॥ <br>
नान्यथा शक्यते कर्तुं तस्य वाक्यं कथंचन ॥ <br>
तस्मात्तव करिष्यामि सुखोपायं शृणुष्व तम् ॥ २८ ॥ <br>
ये केचिन्मानवा भोगा दैविका ये तथाऽऽसुराः ॥ <br>
ते सर्वे तव गात्रेऽत्र सम्प्रयास्यंति संश्रयम् ॥ २९ ॥ <br>
भोगार्थमिष्यते कायं यतो मर्त्यं सुरासुरैः ॥ <br>
समवाप्स्यसि तान्सर्वांस्तस्मात्तव कलेवरम् ॥ ६.११९.३७ ॥ <br>
॥ महिष उवाच ॥ ॥ <br>
यद्येवं देवदेवेश भोगप्राप्तिर्भवेन्मम ॥ <br>
तस्मादवध्यमेवास्तु गात्रमेतन्मम प्रभो ॥ ३१ ॥ <br>
दशानां देवयोनीनां मनुष्याणां विशेषतः ॥ <br>
तिर्यञ्चानां च नागानां पक्षिणां सुरसत्तम ॥ ३२ ॥ <br>
॥ श्रीभगवानुवाच ॥ ॥ <br>
नावध्योऽस्ति धरापृष्ठे कश्चिद्देही च दानव ॥ <br>
तस्मादेकं परित्यक्त्वा शेषान्प्रार्थय दैत्यप ॥ ३३ ॥ <br>
ततः स सुचिरं ध्यात्वा प्रोवाच वृषभध्वजम् ॥ <br>
स्त्रियमेकां परित्यक्त्वा नान्येभ्यस्तु वधो मम ॥ ३४ ॥ <br>
तथात्र मामके तीर्थे यः कश्चिच्छ्रद्धया नरः ॥ <br>
करोति स्नानमव्यग्रस्त्वां पश्यति ततः परम् ॥ ३५ ॥ <br>
तस्य स्यात्त्वत्प्रसादेन संसिद्धिः सार्वकामिकी ॥ <br>
सर्वोपद्रवनाशश्च तेजोवृद्धिश्च शंकर ॥ ३६ ॥ <br>
॥ श्रीभगवानुवाच ॥ ॥ <br>
मार्गशुक्लचतुर्दश्यां तीर्थे स्नात्वाऽत्र तावके ॥ <br>
विलोकयिष्यति प्रीत्या मम लिंगं ततः परम् ॥ ३७ ॥ <br>
भूतप्रेतपिशाचादि संभवास्तस्य तत्क्षणात् । <br>
दोषा नाशं प्रयास्यंति तथा रोगा ज्वरादयः ॥ ३८ ॥ <br>
एवमुक्त्वाऽथ देवेशस्ततश्चादर्शनं गतः ॥ <br>
महिषोऽपि निजं स्थानं प्रजगाम ततः परम् ॥ ३९ ॥ <br>
स गत्वा दानवान्सर्वान्समाहूय ततः परम् ॥ <br>
प्रोवाचामर्षसंयुक्तः सभामध्ये व्यवस्थितः ॥ ६.११९.४० ॥ <br>
पिता मम पितृव्यश्च ये चान्ये मम पूर्वजाः ॥ <br>
दानवा निहता देवैर्वासुदेवपुरोगमैः ॥ ४१ ॥ <br>
तस्मात्तान्नाशयिष्यामि देवानपि महाहवे ॥ <br>
अहं त्रैलोक्यराज्यं हि ग्रहीष्यामि ततः परम् ॥ ४२ ॥ <br>
अथ ते दानवाः प्रोचुर्युक्तमेतदनुत्तमम् ॥ <br>
अस्मदीयमिदं राज्यं यच्छक्रः कुरुते दिवि ॥ ४३ ॥<br>
तस्मादद्यैव गत्वाऽऽशु हत्वेन्द्रं रणमूर्धनि ॥ <br>
दिव्यान्भोगान्प्रभुञ्जानाः स्थास्यामः सुखिनो दिवि ॥ ४४ ॥ <br>
एवं ते दानवाः सर्वे कृत्वा मंत्रविनिश्चयम् ॥ <br>
मेरुशृंगं ततो जग्मुः सभृत्यबलवाहनः॥४५॥ <br>
अथ शक्रादयो देवा दृष्ट्वा तद्दानवोद्भवम्॥ <br>
अकस्मादेव संप्राप्तं बलं शस्त्रास्त्रसंयुतम्॥ <br>
युद्धार्थं स्वपुरद्वारि निर्ययुस्तदनंतरम्॥४६॥ <br>
आदित्या वसवो रुद्रा नासत्यौ च भिषग्वरौ। <br>
विश्वेदेवास्तथा साध्याः सिद्धा विद्याधराश्च ये॥४७॥ <br>
ततः समभवद्युद्धं देवानां सह दानवैः। <br>
मिथः प्रभर्त्स्यमानानां मृत्युं कृत्वा निवर्तनम्॥४८॥ <br>
एवं समभवद्युद्धं यावद्वर्षत्रयं दिवि। <br>
रक्तनद्योतिविपुलास्तत्रातीव प्रसुस्रुवुः।४९॥ <br>
अन्यस्मिन्दिवसे शक्रं दृष्टैवारावणसंस्थितम्। <br>
तं शुक्लेनातपत्रेण ध्रियमाणेन मूर्धनि। <br>
देवैः परिवृतं दिव्यशस्त्रपाणिभिरेव च॥६.११९.५०॥ <br>
ततः कोपपरीतात्मा महिषो दानवाधिपः। <br>
महावेगं समासाद्य तस्यैवाभिमुखो ययौ॥५१॥ <br>
शृंगाभ्यां च सुतीक्ष्णाभ्यां ततश्चैरावणं गजम्। <br>
विव्याध हृदये सोऽथ चक्रे रावं सुदारुणम्॥५२॥ <br>
ततः पराङ्मुखो भूत्वा पलायनपरायणः। <br>
अभिदुद्राव वेगेन पुरी यत्रामरावती॥५३॥<br>
अंकुशोत्थप्रहारैश्च क्षतकुंभोऽपि भूरिशः। <br>
महामात्रनिरुद्धोऽपि न स तस्थौ कथंचन॥५४॥ <br>
अथाब्रवीत्सहस्राक्षो महिषं वीक्ष्य गर्वितम्। <br>
गर्जमानांस्तथा दैत्यान्क्ष्वेडनास्फोटनादिभिः॥५५॥ <br>
मा दैत्य प्रविजानीहि यन्नष्टस्त्रिदशाधिपः। <br>
एष नागो रणं हित्वा विवशो याति मे बलात्॥५६॥ <br>
तस्मात्तिष्ठ मुहूर्तं त्वं यावदास्थाय सद्रथम्। <br>
नाशयामि च ते दर्पं निहत्य निशितैः शरैः॥५७॥ <br>
एतस्मिन्नंतरे प्राप्तो मातलिः शक्रसारथिः। <br>
सहस्रैदर्शभिर्युक्तं वाजिनां वातरंहसाम्॥५८॥ <br>
ते ऽथ मातलिना अश्वाः प्रतोदेन समाहताः। <br>
उत्पतंत इवाकाशे सत्वं संप्रदुद्रुवुः॥५९॥ <br>
अथ चापं समारोप्य सत्वरं पाकशासनः। <br>
शरैराशीविषाकारैश्छादयामास दानवम्॥६.११९.६०॥ <br>
ततः स वेगमास्थाय भूयोऽपि क्रोधमूर्छितः। <br>
अभिदुद्राव वेगेन स यत्र त्रिदशाधिपः॥६१॥ <br>
ततस्तान्सुहयांस्तस्य शृंगाभ्यां वेगमाश्रितः। <br>
दारयामास संक्रुद्ध आविध्याविध्य चासकृत्॥६२॥ <br>
ततस्ते वाजिनस्त्रस्ताः संजग्मुः क्षतवक्षसः। <br>
रक्तप्लावितसर्वांगा मार्गमैरावणस्य च॥६३॥ <br>
ततः शक्ररथं दृष्ट्वा विमुखं सुरसत्तमाः। <br>
सर्वे प्रदुद्रुवुर्भीतास्तस्य मार्गमुपाश्रिताः॥६४॥ <br>
ततस्तु दानवाः सर्वे भग्नान्दृष्ट्वा रणे सुरान्। <br>
शस्त्रवृष्टिं प्रमुंचंतो गर्जमाना यथा घनाः॥६५॥ <br>
एतस्मिन्नंतरे प्राप्ता रजनी तमसावृता। <br>
न किंचित्तत्र संयाति कस्यचिद्दृष्टिगोचरे॥६६॥ <br>
ततस्तु दानवाः सर्वे युद्धान्निर्वृत्य सर्वतः। <br>
मेरुशृंगं समाश्रित्य रम्यं वासं प्रचक्रमुः॥६७॥ <br>
विजयेन समायुक्तास्तुष्टिं च परमां गताः। <br>
कथाश्चक्रुश्च युद्धोत्था युद्धं तस्य यथा भवत्॥६८॥ <br>
देवाश्चापि हतोत्साहाः प्रहारैः क्षतविक्षताः। <br>
मंत्रं चक्रुर्मिथो भूत्वा बृहस्पतिपुरःसराः॥६९॥ <br>
सांप्रतं दानवैः सैन्यमस्माकं विमुखं कृतम् ॥ <br>
विध्वस्तं सुनिरुत्साहमक्षमं युद्धकर्मणि ॥ ६.११९.७० ॥ <br>
तस्मात्त्यक्त्वा प्रवेक्ष्यामः पुरीं चैवामरावतीम् ॥ <br>
ब्रह्मणः सदनं यत्र न स्याद्दानवजं भयम्॥७॥।<br>
एवं ते निश्चयं कृत्वा ब्रह्मलोकं ततो गताः ॥ <br>
शून्यां शक्रपुरीं कृत्वा सर्वे देवाः सवासवाः॥७२॥ <br>
ततः प्रातः समुत्थाय दानवास्ते प्रहर्षिताः ॥ <br>
शून्यां शक्रपुरीं दृष्ट्वा विविशुस्तदनंतरम् ॥ ७३ ॥ <br>
अथ शाक्रे पदे दैत्यं महिषं संनिधाय च ॥ <br>
प्रणेमुस्तुष्टिसंयुक्ताश्चक्रुश्चैव महोत्सवम् ॥ ७४ ॥ <br>
जगृहुर्यज्ञभागांश्च सर्वेषां त्रिदिवौकसाम् ॥ <br>
देवस्थानेषु सर्वेषु देवताऽभिमताश्च ये ॥ ७६ ॥ <br>
इति श्रीस्कांदे महापुराण एकाशीतिसाहस्र्यां संहितायां   षष्ठे नागरखण्डे श्रीहाटकेश्वरक्षेत्रमाहात्म्ये देवसेनापराजयवर्णनंनामैकोनविंशत्युत्तरशततमोऽध्यायः ॥ ११९ ॥ ॥ छ ॥ <br>
<br>
<br>
</span>
