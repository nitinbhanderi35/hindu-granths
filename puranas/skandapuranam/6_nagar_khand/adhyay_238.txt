<span style="font-size: 14pt; line-height: 200%">॥ ब्रह्मोवाच ॥ ॥ <br>
तपः शृणुष्व विप्रेंद्र विस्तरेण महामते ॥ <br>
यस्य श्रवणमात्रेण चातुर्मास्येऽ, घनाशनम् ॥ १ ॥ <br>
षोडशैरुपचारैश्च विष्णोः पूजा सदा तपः ॥ <br>
ततः सुप्ते जगन्नाथे महत्तप उदाहृतम् ॥ २ ॥ <br>
करणं पंचयज्ञानां सततं तप एव हि ॥ <br>
तन्निवेद्य हरौ चैव चातुर्मास्ये महत्तपः ॥ ३ ॥ <br>
ऋतुयानं गृहस्थस्य तप एव सदैव हि ॥ <br>
चातुर्मास्ये हरिप्रीत्यै तन्निषेव्यं महत्तपः ॥ ४ ॥ <br>
सत्यवादस्तपो नित्यं प्राणिनां भुवि दुर्लभम् ॥ <br>
सुप्ते देवपतौ कुर्वन्ननंतफलभाग्भवेत् ॥ ५ ॥ <br>
अहिंसादिगुणानां च पालनं सततं तपः ॥ <br>
चातुर्मास्ये त्यक्तवैरं महत्तप उदारधीः ॥ ६ ॥ <br>
तप एव महन्मर्त्यः पंचायतनपूजनम् ॥ <br>
चातुर्मास्ये विशेषेण हरिप्रीत्या समाचरेत् ॥ ७ ॥ ॥ <br>
॥ नारद उवाच ॥ ॥ <br>
पंचायतनसंज्ञेयं कस्योक्ता सा कथं भवेत् ॥ <br>
कथं पूजा च कर्तव्या विस्तरेणाशु तद्वद ॥ ८ ॥ <br>
॥ ब्रह्मोवाच ॥ ॥ <br>
प्रातर्मध्याह्नपूजायां मध्ये पूज्यो रविः सदा ॥ <br>
रात्रौ मध्ये भवेच्चंद्रस्तद्वर्णकुसुमैः शुभैः ॥ ९ ॥ <br>
वह्निकोणे तु हेरंबं सर्वविघ्नोपशांतये ॥ <br>
रक्तचंदन पुष्पैश्च चातुर्मास्ये विशेषतः ॥ ६.२३८.१० ॥ <br>
नैर्ऋतं दलमास्थाय भगवान्दुष्टदर्पहा ॥ <br>
गृहस्थस्य सदा शत्रुविनाशं विदधाति सः ॥ ११ ॥ <br>
नैर्ऋत्यकोणगं विष्णुं पूजयेत्सर्वदा बुधः ॥ <br>
सुगन्धचंदनैः पुष्पैर्नैवेद्यैश्चातिशोभनैः ॥ १२ ॥ <br>
गोत्रजा वायुकोणे तु पूजनीया सदा बुधैः ॥ <br>
पुत्रपौत्रप्रवृद्ध्यर्थं सुमनोभिर्मनोहरैः ॥ १३ ॥ <br>
ऐशाने भगवान्रुद्रः श्वेतपुष्पैः सदाऽर्चितः ॥ <br>
अपमृत्युविनाशाय सर्वदोषापनुत्तये ॥ १४ ॥ <br>
जागर्ति महिमा यस्य ब्रह्माद्यैर्नैव लिख्यते ॥ <br>
पंचायतनमेतद्धि पूज्यते गृहमेधिभिः ॥ १५ ॥ <br>
तप एतत्सदा कार्यं चातुर्मास्ये महाफलम् ॥ <br>
पर्वकालेषु सर्वेषु दानं देयं तपः सदा ॥ <br>
चातुर्मास्ये विशेषेण तदनंतं प्रजायते ॥ १६ ॥ <br>
शौचं तु द्विविधं ग्राह्यं बाह्यमाभ्यंतरं सदा ॥ <br>
जलशौचं तथा बाह्यं श्रद्धया चांतरं भवेत् ॥ ॥ १७ ॥ <br>
इद्रियाणां ग्रहः कार्यस्तपसो लक्षणं परम् ॥ <br>
निवृत्त्येंद्रियलौल्यं च चातुर्मास्ये महत्तपः ॥ १८ ॥ <br>
इन्द्रियाश्वान्सन्नियम्य सततं सुखमेधते ॥ <br>
नरके पात्यते प्राणैस्तैरेवोत्पथगामिभिः ॥ १९ ॥ <br>
ममतारूपिणीं ग्राहीं दुष्टां निर्भर्त्स्य निग्रहेत् ॥ <br>
तप एव सदा पुंसां चातुर्मास्येऽधिगौरवम् ॥ ६.२३८.२० ॥ <br>
काम एष महाशत्रुस्तमेकं निर्जयेद्दृढम् ॥ <br>
जितकामा महात्मानस्तैर्जितं निखिलं जगत् ॥ २१ ॥ <br>
एतच्च तपसो मूलं तपसो मूलमेव तत् ॥ <br>
सर्वदा कामविजयः संकल्पविजयस्तथा ॥ २२ ॥ <br>
तदेव हि परं ज्ञानं कामो येन प्रजायते ॥ <br>
महत्तपस्तदेवाहुश्चातुमास्ये फलोत्तमम् ॥२३॥<br>
लोभः सदा परित्याज्यः पापं लोभे समास्थितम् ॥ <br>
तपस्तस्यैव विजयश्चातुर्मास्ये विशेषतः ॥ २४ ॥ <br>
मोहः सदाऽविवेकश्च वर्जनीयः प्रयत्नतः ॥ <br>
तेन त्यक्तो नरो ज्ञानी न ज्ञानी मोहसंश्रयात ॥२५॥ <br>
मद एव मनुष्याणां शरीरस्थो महारिपुः ॥ <br>
सदा स एव निग्राह्यः सुप्ते देवे विशेषतः ॥२६॥ <br>
मानः सर्वेषु भूतेषु वसत्येव भयावहः ॥ <br>
क्षमया तं विनिर्जित्य चातुर्मास्ये गुणाधिकः॥२७॥ <br>
मात्सर्यं निर्जयेत्प्राज्ञो महापातककारणम् ॥ <br>
चातुर्मास्ये जितं तेन त्रैलोक्यममरैः सह ॥२८॥ <br>
अहंकारसमाक्रांता मुनयो विजितेंद्रियाः ॥ <br>
धर्ममार्गं परित्यज्य कुर्वत्युन्मार्गजां क्रियाम् ॥२९॥ <br>
अहंकारं परित्यज्य सततं सुखमाप्नुयात् ॥ <br>
चातुर्मास्ये विशेषेण तस्य त्यागे महाफलम् ॥६.२३८.३॥। <br>
एतद्धि तपसो मूलं यदेतन्मनसस्त्यजेत् ॥ <br>
त्यक्तेष्वेतेषु सर्वेषु पर ब्रह्ममयो भवेत् ॥ ३१ ॥ <br>
प्रथमं कायशुद्ध्यर्थं प्राजापत्यं समाचरेत् ॥ <br>
शयने देवदेवस्य विशेषेण महत्तपः ॥ ३२ ॥ <br>
हरेस्तु शयने नित्यमेकांतरमु पोषणम् ॥ <br>
यः करोति नरो भक्त्या न स गच्छेद्यमालयम् ॥ ३३ ॥ <br>
हरिस्वापे नरो नित्यमेकभक्तं समाचरेत् ॥ <br>
दिवसेदिवसे तस्य द्वादशाहफलं लभेत् ॥ ३४ ॥ <br>
चातुर्मास्ये नरो यस्तु शाकाहारपरो यदि ॥ <br>
पुण्यं क्रतुसहस्राणां जायते नात्र संशयः ॥ ३५ ॥ <br>
चातुर्मास्ये नरो नित्यं चांद्राय णव्रतं चरेत् ॥ <br>
एकैकमासे तत्पुण्यं वर्णितुं नैव शक्यते ॥ ३६ ॥ <br>
सुप्ते देवे च पाराकं यः करोति विशुद्धधीः ॥ <br>
नारी वा श्रद्धया युक्ता शतजन्माघ नाशनम् ॥ ३७ ॥ <br>
कृच्छ्रसेवी भवेद्यस्तु सुप्ते देवे जनार्दने ॥ <br>
पापराशिं विनिर्धूय वैकुण्ठे गणतां व्रजेत् ॥ ३८ ॥ <br>
तप्तकृच्छ्रपरो यस्तु सुप्ते देवे जनार्दने ॥ <br>
कीर्तिं संप्राप्य वा पुत्रं विष्णुसायुज्यतां व्रजेत् ॥ ३९ ॥ <br>
दुग्धाहारपरो यस्तु चातुर्मास्येऽभिजायते ॥ <br>
तस्य पापसहस्राणि विलयं यांति देहिनः ॥ ६.२३८.४० ॥<br>
मितान्नाशनकृद्धीरश्चातुर्मास्ये नरो यदि ॥ <br>
निर्धूय सकलं पापं वैकुण्ठपदमाप्नुयात् ॥ ४१ ॥ <br>
एकान्नाशनकृन्मर्त्यो न रोगैरभि भूयते ॥ <br>
अक्षारलवणाशी च चातुर्मास्ये न पापभाक् ॥ ४२ ॥ <br>
कृताहारो महापापैर्निर्मुक्तो जायते ध्रुवम् ॥ <br>
हरिमुद्दिश्य मासेषु चतुर्षु च न संशयः ॥ ४३ ॥ <br>
कन्दमूलाशनकरः पूर्वजान्सह चात्मना ॥ <br>
उद्धृत्य नरकाद्घोराद्याति विष्णुसलोकताम् ॥ ४४ ॥ <br>
नित्यांबुप्राशनकरश्चातुर्मास्ये यदा भवेत् ॥ <br>
दिनेदिनेऽश्वमेधस्य फलमाप्नोत्यसंशयम् ॥ ४५ ॥ <br>
शीतवृष्टिसहो यस्तु चातुर्मास्ये नरो भवेत् ॥ <br>
हरिप्रीत्यै जगन्नाथस्तस्यात्मानं प्रयच्छति ॥ ४६ ॥ <br>
महापाराकसंज्ञं तु महत्तप उदाहृतम् ॥ <br>
मासैकमुपवासेन सर्वं पूर्णं प्रजायते ॥ ४७ ॥ <br>
देवस्वापदिनादौ तु यावत्पवित्रद्वादशी ॥ <br>
पवित्रद्वादशीपूर्वं यावच्छ्रवणद्वादशी ॥ ४८ ॥ <br>
महापाराकमेतद्धि द्वितीयं परिकीर्तितम् ॥ <br>
श्रवणद्वादशीपूर्वं प्राप्ता चाश्विनद्वादशी ॥४९॥ <br>
महापाराक तृतीयं प्राज्ञैश्च समुदाहृतम् ॥ <br>
आश्विनद्वादशी चादौ प्राप्ता देवसुबोधिनी ॥ ६.२३८.५० ॥ <br>
महापाराकमेतद्धि चतुर्थं परिकथ्यते ॥ <br>
एतेषामेकमपि च नारी वा पुरुषोऽपि वा ॥ ५१ ॥ <br>
यः करोति नरो भक्त्या स च विष्णुः सनातनः ॥ <br>
इदं च सर्वतपसां महत्तप उदाहृतम् ॥ ५२ ॥ <br>
दुष्करं दुर्लभं लोके चातुर्मास्ये मखाधिकम् ॥ <br>
दिवसेदिवसे तस्य यज्ञायुतफलं स्मृतम् ॥ ५३ ॥ <br>
महत्तप इदं येन कृतं जगति दुर्लभम् ॥ <br>
इदमेव महापुण्यमिदमेव महत्सुखम् ॥ <br>
इदमेव परं श्रेयो महापाराकसेवनम् ॥ ५४ ॥ <br>
नारायणो वसेद्देहे ज्ञानं तस्य प्रजायते ॥ <br>
जीवन्मुक्तः स भवति महापातककारकः ॥ ५५ ॥ <br>
तावद्गर्जंति पापानि नरकास्तावदेव हि ॥ <br>
तावन्मायासहस्राणि यावन्मासो पवासकः ॥ ५६ ॥ <br>
चातुर्मास्युपवासी यो यस्य प्रांगणिको भवेत् ॥ <br>
सोऽपि हत्यासहस्राणि त्यक्त्वा निष्कल्मषो भवेत् ॥ ५७ ॥ <br>
य इदं श्रावयेन्मर्त्यो यः पठेत्सततं स्वयम् ॥ ५८ ॥ <br>
सोऽपि वाचस्पतिसमः फलं प्राप्नोत्यसंशयम् ॥ ५९ ॥ <br>
इदं पुराणं परमं पवित्रं शृण्वन्गृणन्पापविशुद्धिहेतु ॥ <br>
नारायणं तं मनसा विचिन्त्य मृतोऽभिगच्छत्यमृतं सुराधिकम् ॥ ६.२३८.६० ॥ <br>
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये तपोमहिमावर्णनं नामाष्टत्रिंशदुत्तरद्विशततमोऽध्यायः ॥ २३८ ॥ <br>
<br>
<br>
</span>
