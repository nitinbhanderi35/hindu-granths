<span style="font-size: 14pt; line-height: 200%"><br>
॥ ॥सूत उवाच ॥ ॥ <br>
एवं निवेद्य पुत्राणां स राज्यं पृथिवीपतिः ॥ <br>
पुरं च तद्द्विजातिभ्यः प्रदाय स्वयमेव हि ॥ १ ॥ <br>
तत आराधयामास देवदेवं महेश्वरम् ॥ <br>
कृत्वा तदाऽऽश्रमं तत्र श्रद्धया परया युतः ॥ २ ॥ <br>
स बभूव फलाहारो यावद्वर्षशतं नृपः ॥ <br>
शीर्णपर्णाशनः पश्चात्तावत्कालं समाहितः ॥ ३ ॥ <br>
ततः परं जलाहारो जातो वर्षशतं हि सः ॥ <br>
वायुभक्षस्ततोऽभूत्स यावद्वर्षशतं परम्॥ ४ ॥ <br>
ततस्तुष्टो महादेवस्तस्य वर्षशते गते ॥ <br>
चतुर्थे वायुभक्षस्य दर्शने समुपस्थितः ॥ ५ ॥ <br>
प्रोवाच परितुष्टोऽस्मि मत्तः प्रार्थय वांछितम् ॥ <br>
अहं ते संप्रदास्यामि दुर्लभं त्रिदशैरपि ॥ ६ ॥ <br>
॥ राजोवाच ॥ ॥ <br>
एतत्पुण्यतमं क्षेत्रं नानातीर्थसमाश्रयम् ॥ <br>
हाटकेश्वरमाहात्म्यात्सर्वपापक्षयापहम् ॥ ७ ॥ <br>
तस्मात्तव निवासेन भूयान्मेध्यतमं पुनः ॥ <br>
एतन्मे वांछितं देव देहि तुष्टिं गतो यदि ॥ ८ ॥ <br>
मयैतदग्र्यं निर्माय ब्राह्मणेभ्यो निवेदितम् ॥ <br>
पुरं शर्वाऽमराधीश श्रद्धापूतेन चेतसा ॥ ९ ॥ <br>
तस्मिंस्त्वया सदा वासः कर्तव्यो मम वाक्यतः ॥ <br>
निश्चलत्वेन येन स्याद्गणैः सर्वैः समन्वितम् ॥ ६.१३.१० ॥ <br>
॥ भगवानुवाच ॥ ॥ <br>
अचलोऽहं भविष्यामि स्थानेऽत्र तव भूमिप ॥ <br>
अचलेश्वर इत्येव नाम्ना ख्यातो जगत्त्रये ॥ ११ ॥ <br>
यो मामत्र स्थितं मर्त्यो वीक्षयिष्यति भक्तितः ॥ <br>
भविष्यंत्यचलास्तस्य सर्वदैव विभूतयः ॥१२॥ <br>
माघशुक्लचतुर्दश्यां मम लिंगस्य यो नरः ॥ <br>
श्रद्धया परया युक्तः कर्ता यो घृतकंबलम् ॥१३॥<br>
बाल्ये वयसि  यत्पापं वार्धके यौवनेऽपि वा ॥ <br>
तद्यास्यति क्षयं तस्य तमः सूर्योदये यथा ॥ १४ ॥ <br>
तस्मात्स्थापय मे लिंगं त्वमत्रैव महीपते ॥ <br>
अहं येन करोम्येव तत्र वासं सदाचलः ॥ १५ ॥ <br>
॥ सूत उवाच ॥ ॥ <br>
एवमुक्त्वा स देवेशस्ततश्चादर्शनं गतः ॥ <br>
सोऽपि राजा चकाराशु प्रासादं सुमनोहरम् ॥ १६ ॥  <br>
तत्र संस्थापयामास लिंगं देवस्य शूलिनः ॥ <br>
श्रद्धया परया युक्तः सर्वलक्षणलक्षितम् ॥।७॥ <br>
यस्मिन्दृष्टेऽथवा स्पृष्टे ध्याते वा पूजितेऽपि वा ॥ <br>
नरो विमुच्यते पापादाजन्ममरणांतिकात् ॥।८॥ <br>
ततः संचिंतयामास भूपालः किं महेश्वरः ॥ <br>
सांनिध्यं निश्चलो भूत्वा लिंगेऽत्रैव करिष्यति ॥ १९ ॥  <br>
एतस्मिन्नंतरे जाता वाणी गगनगोचरा ॥ <br>
हर्षयन्ती महीपालं चमत्कारं सुनिस्वना ॥ ६.१३.२० ॥ <br>
मा त्वं भूमिपशार्दूल कार्यचिन्तां करिष्यसि ॥<br>
अस्मिन्वासं सदात्रैव लिंगे कर्तास्मि नित्यशः ॥ २१ ॥ <br>
तथान्यदपि ते वच्मि प्रत्ययार्थं वचो नृप ॥ <br>
तच्छ्रुत्वा निर्वृतिं गच्छ वीक्षस्वैव च यत्नतः ॥ २२ ॥। <br>
सदा मे निश्चला छाया लिंगस्यास्य भविष्यति ॥ <br>
एकैव पृष्ठदेशस्था न दिक्संस्था भविष्यति ॥ २३ ॥ <br>
॥ सूत उवाच ॥ ॥ <br>
ततः स वीक्षयामास तां छायां लिंगसंभवाम् ॥ <br>
तद्रूपां निश्चलां नित्यं तद्दिक्संस्थे दिवाकरे ॥ २४ ॥ <br>
ततो हर्षं परं गत्वा प्रणिपत्य च तं भुवि ॥ <br>
कृतकृत्यमिवात्मानं स मेने पार्थिवोत्तमः ॥ २५ ॥ <br>
अद्यापि दृश्यते छाया तादृग्रूपा सदा हि सा ॥ <br>
तस्य लिंगस्य विप्रेन्द्रा जाता विस्मयकारिणी ॥ २६ ॥ <br>
षण्मासाभ्यंतरे मृत्युर्यस्य स्याद्भुवि भो द्विजाः ॥ <br>
न स पश्यति तां छायामेषोऽन्यः प्रत्ययः परः ॥ २७ ॥ <br>
॥ सूत उवाच ॥ ॥ <br>
एवं स भगवांस्तत्र सर्वदैव व्यवस्थितः ॥ <br>
अचलेश्वररूपेण चमत्कारपुरांतिके ॥ २८ ॥ <br>
निश्चलत्वेन देवेशोह्यष्टषष्टिषु मध्यमः ॥ <br>
क्षेत्राणां वसते तत्र तस्य वाक्यान्महेश्वरः ॥ २९ ॥ <br>
तेन तत्पावनं क्षेत्रं सर्वेषामिह कीर्तितम् ॥ <br>
कामदं मुक्तिदं चैव जायते सर्वदेहिनाम् ॥ ६.१३.३० ॥ <br>
तथान्यदपि यद्वृत्तं वृत्तांतं तत्प्रभावजम् ॥ <br>
तदहं संप्रवक्ष्यामि श्रूयतां द्विजसत्तमाः ॥ ३१ ॥ <br>
अचलेश्वरमाहात्म्यात्तस्मिन्क्षेत्रे नरा द्रुतम्॥ <br>
वांछितं मनसः सर्वे लभंते सकलं फलम् ॥ ३२ ॥ <br>
स्वर्गमेके परे मोक्षं धनधान्यसुतांस्तथा ॥ <br>
यो यं काममभिध्याय पूजयेदचलेश्वरम्॥ <br>
तंतं स लभते मर्त्यः स्वल्पायासेन च द्रुतम् ॥ ३३ ॥ <br>
अथ दृष्ट्वा सहस्राक्षः सर्वे पापनरा भुवि ॥ <br>
स्वर्गं यांति तथा मोक्षं प्राप्नुवन्ति च सम्मुखम् ॥ ३४ ॥ <br>
ततः क्रोधं च कामं च लोभं द्वेषं भयं रतिम् ॥ <br>
मोहं च व्यसनं दुर्गं मत्सरं रागमेव च ॥ ३५ ॥ <br>
सर्वान्मूर्तान्समाहूय ततः प्रोवाच सादरम्॥ <br>
स्वयमेव सहस्राक्षो रहस्ये द्विजसत्तमाः ॥ ३६ । <br>
नरो वा यदि वा नारी चमत्कारपुरं प्रति ॥ <br>
यो गच्छति धरापृष्ठे युष्माभिर्वार्य एव सः ॥ ३७ ॥ <br>
तत्रैव वसमानोऽपि यो गच्छेदचलेश्वरम् ॥ <br>
मद्वाक्यात्स विशेषेण सर्वैर्वार्यः प्रयत्नतः ॥ ३८ ॥ <br>
ते तथेति प्रतिज्ञाय गत्वा शक्रस्य शासनात् ॥ <br>
चक्रुस्ततः समुच्छिन्नं तन्माहात्म्यं गतं भुवि ॥ ३९ ॥ <br>
एतद्वः सर्वमाख्यातमाख्यानं पापनाशनम् ॥ <br>
अचलेश्वरदेवस्य तस्मिन्क्षेत्रे निवासिनः ॥ ६.१३.४० ॥ <br>
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्येऽचलेश्वरमाहात्म्यवर्णनंनाम त्रयोदशोध्यायः ॥ ॥ १३ ॥ ॥ ॥<br>
<br>
</span>
