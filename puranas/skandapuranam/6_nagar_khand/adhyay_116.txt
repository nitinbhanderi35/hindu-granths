<span style="font-size: 14pt; line-height: 200%">॥ ॥ सूतउवाच ॥ ॥ <br>
तथान्यापि च तत्रास्ति सुविख्याताम्बरेवती ॥ <br>
देवी कामप्रदा पुंसां बालकानां सुखप्रदा ॥ १ ॥ <br>
यां दृष्ट्वा पूजयित्वाऽथ चैत्राष्टम्यां विशेषतः ॥ <br>
शुक्लायां नाप्नुयान्मर्त्यः कुटुम्बव्यसनं क्वचित् ॥ २ ॥ <br>
॥ ॥ ऋषय ऊचुः ॥ ॥ <br>
केन वा स्थापिता तत्र सा देवी चाम्बरेवती ॥ <br>
किंप्रभावा किंस्वरूपा सूतपुत्र वदस्व नः ॥ ३ ॥ <br>
॥ सूत उवाच ॥ ॥ <br>
यदा शेषेण संदिष्टा नानानागा विषोल्बणाः ॥ <br>
पुरस्यास्य विनाशाय क्रोधसंरक्तलोचनाः ॥ <br>
तदा तस्य प्रिया सा च पुत्रशोकेनपीडिता ॥ ४ ॥ <br>
स्वयमेवाग्रतो गत्वा भक्षयामास तं द्विजम् ॥ <br>
कुटुम्बेन समायुक्तं येन पुत्रो निपातितः ॥ ५ ॥ <br>
अथ तस्य द्विजेन्द्रस्य बालवैधव्यसंयुता ॥ <br>
अनुजाऽऽसीत्तपोयुक्ता ब्रह्मचर्यकृतक्षणा ॥ ६ ॥ <br>
सा दृष्ट्वा भक्षितं सर्वं भट्टिकाख्या कुटुम्बकम् ॥ <br>
नाग पत्न्या ततः प्राह जलमादाय पाणिना ॥ ७ ॥ <br>
यस्मात्त्वया कुटुम्बं मे नाशं नीतं द्विजिह्वके ॥ <br>
दर्शितं च महद्दुःखं मम बन्धुजनोद्भवम् ॥ ८ ॥ <br>
तथा त्वमपि संप्राप्य मानुषत्वं सुगर्हितम् ॥ <br>
मानुषं पतिमासाद्य पुत्रपौत्रानवाप्य च ॥ ९ ॥ <br>
तेषां विनाशजं दुःखं मा नुषे त्वमवाप्स्यसि ॥ <br>
नागत्वे वर्तमानायाः शापं तेऽमुं ददाम्यहम् ॥ ६.११६.१० ॥ <br>
साऽपि श्रुत्वाऽथ तं शापं रेवती भट्टिकोद्भवम् ॥ <br>
क्रोधेन महताविष्टा ह्यदशत्तां द्रुतं ततः ॥ ११ ॥ <br>
अथ तस्यास्तनुं प्राप्य नागीदंष्ट्रा विषोल्बणा ॥ <br>
जगाम शतधा नाशं बिभिदे न त्वचं क्वचित् ॥ १२ ॥ <br>
ततः सा लज्जयाविष्टा स्वरक्तप्लावितानना ॥ <br>
विषण्णा निषसादाथ संनिविष्टा धरातले ॥ १३ ॥ <br>
एतस्मिन्नंतरे नागास्तथान्ये ये समागताः ॥ <br>
रेवतीं ते समालोक्य तथारूपां भयान्विताम् ॥ <br>
प्रोचुश्च किमिदं देवि तव वक्त्रे रुजास्पदम् ॥ १४ ॥ <br>
अथवा किं प्रभावोऽयं कस्यचिद्रक्तसंपदः ॥ १५ ॥ <br>
॥ ॥ रेवत्युवाच ॥ ॥ <br>
येयं दुष्टतमा काचिद्दृश्यते दुष्टतापसी ॥ <br>
अस्या जातो विकारोऽयं ममास्ये नागसत्तमाः ॥ १६ ॥ <br>
तस्मादेनां महा दुष्टां भगिनीं तस्य दुर्मतेः ॥ <br>
येन मे निहतः पुत्रो द्विजपुत्रेण सांप्रतम् ॥ १७ ॥ <br>
भक्ष्यतां भक्ष्यतां शीघ्रं मम नाशाय संस्थिताम् ॥ <br>
सांप्रतं मन्मुखे तेनं रुधिरं पन्नगोत्तमाः ॥ १८ ॥ <br>
अथ ते पन्नगाः क्रुद्धा ददंशुस्तां तपस्विनीम् ॥ <br>
समं सर्वेषु गात्रेषु यथान्या प्राकृता स्त्रियम् ॥ १९ ॥ <br>
ततस्तेषामपि तथा मुखाद्दंष्ट्रा विनिर्गताः ॥ <br>
रुधिरं च ततो जज्ञे शेषपत्न्या यथा तथा ॥ ६.११६.२० ॥ <br>
अथ तस्याः प्रभावं तं दृष्ट्वा ते नागसत्तमाः ॥ <br>
शेषा भय परित्रस्ताः प्रजग्मुश्च दिशो दश ॥ २१ ॥ <br>
भट्टिकापि जगामाशु स्वाश्रमं प्रति दुःखिता ॥ <br>
भयत्रस्तैः समंताच्च वीक्ष्यमाणा महोरगैः ॥ २२ ॥ <br>
ततः सर्वं समालोक्य ताप्यमानं महोरगैः॥ <br>
तत्स्थानं स्वजनैर्मुक्तं दुःखेन महतान्वितैः ॥ २३ । <br>
जगामान्यत्र सा साध्वी सम्यग्व्रतपरायणा ॥ <br>
तीर्थ यात्रां प्रकुर्वाणा परिबभ्राम मेदिनीम् ॥ २४ ॥ <br>
एवमुद्वासिते स्थाने तस्मिन्सा रेवती तदा ॥ <br>
स्मृत्वा तं भट्टिकाशापं दुःखेन महताऽन्विता ॥ २५ ॥ <br>
कथं मे मानुषीगर्भे शापाद्वासो भविष्यति ॥ <br>
मानुष्येण च कांतेन प्रभविष्यति संगमः ॥ २६ ॥<br>
नैतत्पुत्रोद्भवं दुःखं तथा मां बाधते ह्रदि ॥ <br>
यथेदं मानुषे गर्भे संवासो मानुषं प्रति ॥ २७ ॥ <br>
तथा दशनसंत्यक्ता कथं भर्तुः स्वमाननम् ॥ <br>
दर्शयिष्यामि भूयोऽपि क्षते क्षारोऽत्र मे स्थितः ॥ २८ ॥ <br>
तस्मात्परिचरिष्यामि क्षेत्रेऽत्रैव व्यवस्थिता । <br>
किं करिष्यामि संप्राप्य गृहं पुत्रं विनाकृता ॥ २९ ॥ <br>
ततश्चाराधयामास सम्यक्छ्रद्धासमन्विता ॥ <br>
अंबिकां सा तदा देवीं स्थापयित्वा सुरेश्वरीम् ॥ ६.११६.३० ॥ <br>
गन्धपुष्पोपहारेण नैवेद्यैर्विविधैरपि ॥ <br>
गीतनृत्यैस्तथा वाद्यैर्मनोहारिभिरेव च ॥ ३१ ॥ <br>
ततः कतिपयाहस्य तस्तास्तुष्टा सुरेश्वरी ॥ <br>
प्रोवाच वरदाऽस्मीति प्रार्थयस्व हृदि स्थितम् ॥ ३२ ॥ <br>
॥ रेवत्युवाच ॥ ॥ <br>
अहं शप्ता पुरा देवि ब्राह्मण्या कारणांतरे ॥ <br>
यत्त्वं मानुषमासाद्य स्वयं भूत्वा च मानुषी ॥ ३३ ॥ <br>
ततः संप्राप्स्यसि फलं तेषां नाशसमुद्रवम् ॥ <br>
महद्दुःखं स्वपुत्रोत्थं मम शापेन पीडिता ॥ ३४ ॥ <br>
तथा मम मुखाद्दंष्ट्रा संनीताश्च सुरेश्वरि ॥ <br>
तेषां च संभवस्तावत्कथं स्यात्त्वत्प्रभावतः ॥ ३५ ॥ <br>
भवंतु तनया नश्च तथा वंशविवर्धनाः ॥ <br>
एतन्मे वांछितं देवि नान्यत्संप्रार्थयाम्यहम् ॥ ३६ ॥ <br>
॥ देव्युवाच॥ । <br>
नात्र वासस्त्वया कार्यः कथंचिदपि शोभने ॥ <br>
मनुष्यगर्भसंवासो भर्त्ता च भविता नरः । ३७ । <br>
तस्माच्छृणुष्व मे वाक्यं यत्त्वां वक्ष्यामि सांप्रतम् ॥ <br>
दुःखनाशकरं तुभ्यं सत्यं च वरवर्णिनि ॥ ॥ ३८ ॥ <br>
उत्पत्स्यति न संदेहो देवकार्यप्रसिद्धये ॥ <br>
तव भर्त्ता त्रिलोकेऽस्मिन्कृत्वा मानुषविग्रहम् ॥ ३९ ॥ <br>
तक्षकाख्यस्तथा नागो द्विजशाप वशाच्छुभे ॥ <br>
सौराष्ट्रविषये राजा रैवताख्यो भविष्यति ॥६.११६.४॥। <br>
तस्य क्षेमकरी भार्या नामवंशसमुद्भवा ॥ <br>
भविष्यति न संदेहो विशिष्टा विप्रशापतः ॥ ॥४॥।<br>
तस्या गर्भं समासाद्य त्वं जन्म समवाप्स्यसि ॥ <br>
रामरूपस्य शेषस्य पुनर्भार्या भविष्यसि ॥४२॥ <br>
तस्मात्त्वं देवि मा शोकं कार्येऽस्मिन्कुरु शोभने ॥ <br>
तेन मानुषजे गर्भे संभूतिः संभविष्यति ॥ ४३ ॥ <br>
तत्र पश्यसि यन्नाशं स्वकुटुम्बसमुद्भवम् ॥ <br>
हिताय तदवस्थायास्तद्भविष्यत्यसंशयम् ॥ ४४ ॥ <br>
ततः परं युगं पापं यतो भीरु भविष्यति ॥ <br>
तदूर्ध्वं मर्त्यधर्माणो म्लेच्छाः स्थास्यंति सर्वतः ॥ ४५ ॥ <br>
ततः स्वर्गनिवासार्थं भगवान्देवकीसुतः ॥ <br>
संहर्ता स्वकुलं सर्वं स्वयमेव न संशयः ॥ ४६ ॥ <br>
भविष्यंति पुनर्दंष्ट्रास्तव वक्त्रे मनोरमाः ॥ <br>
तस्मात्त्वं गच्छ पातालं स्वभर्त्ता यत्र तिष्ठति ॥ ४७ ॥ <br>
अन्यच्चापि यदिष्टं ते किंचिच्चित्ते व्यवस्थितम् ॥ <br>
तत्कीर्तयस्व कल्याणि महांस्तोषो मम स्थितः ॥ ४८ । <br>
॥ रेवत्यु वाच ॥ ॥ <br>
स्थाने स्थेयं सदाऽत्रैव मम नाम्ना सुरेश्वरि ॥ <br>
येन मे जायते कीर्तिस्त्रैलोक्ये सचराचरे ॥४९॥ <br>
तथाऽहं नागलोकाच्च चतुर्दश्यष्टमीषु च ॥ <br>
सदा त्वां पूजयिष्यामि विशेषान्नवमीदिने ॥६.११६.५०॥। <br>
आश्विनस्य सिते पक्षे सर्वैर्नागैः समन्विता ॥ <br>
प्रपूजां ते विधास्यामि श्रद्धया परया युता ॥५१॥ <br>
तस्मिन्नहनि येऽन्येऽपि पूजां दास्यंति ते नराः ॥ <br>
मा पश्यंतु प्रसादात्ते नरास्ते वल्लभक्षयम् । ५२ । <br>
॥ देव्युवाच ॥ ॥ <br>
एवं भद्रे करिष्यामि वासो मेऽत्र भविष्यति॥ <br>
त्वन्नाम्ना पूजकानां च श्रेयो दास्यामि ते सदा ॥ <br>
महानवमिजे चाह्नि विशेषेण शुचिस्मिते ॥ ५३ ॥ <br>
॥ सूत उवाच ॥ ॥ <br>
एवमुक्ता तया साऽथ रेवती शेषवल्लभा ॥ <br>
जगाम स्वगृहं पश्चाद्धर्षेण महतान्विता ५४ ॥ <br>
ततःप्रभृति सा देवी तस्मिन्क्षेत्रे व्यवस्थिता ॥ <br>
तन्नाम्ना कामदा नृणां सर्वव्यसननाशिनी ॥ ५५ ॥ <br>
अंबा सा कीर्त्यते दुर्गा रेवती सोरगप्रिया ॥ <br>
ततः संकीर्त्यते लोके भूतले चांबरेवती ॥ ५६ ॥ <br>
यस्तां श्रद्धासमोपेतः शुचिर्भूत्वा प्रपूजयेत् ॥ <br>
नवम्यामाश्विने मासि शुक्लपक्षे समाहितः ॥ <br>
न स संवत्सरं यावद्व्यसनं स्वकुलो द्भवम्॥ ५७॥ <br>
दृष्ट्वाग्रे छिद्रकं व्यालयुक्तं दोषैर्विमुच्यते ॥ <br>
ग्रहभूतपिशाचोत्थैस्तथान्यैरपि चापदैः ॥ ५८ ॥ <br>
इति श्रीस्कांदे महापुराण एकाशीतिसाहहस्र्यां संहितायां षष्ठे नागरखण्डे हाटकेश्वरक्षेत्रमाहात्म्येंऽबारेवतीतीर्थमाहात्म्यवर्णनंनाम षोडशोत्तरशततमोऽध्यायः ॥ ॥ ११६ ॥ ॥ छ ॥ <br>
<br>
</span>
