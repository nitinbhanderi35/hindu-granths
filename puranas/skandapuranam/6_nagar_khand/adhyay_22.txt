<span style="font-size: 14pt; line-height: 200%"><br>
॥ ऋषय ऊचुः ॥ ॥ <br>
यदेतद्भवता प्रोक्तं तीर्थे शक्रसमुद्रवम्॥ <br>
स्वामिद्रोहकृतात्पापान्निर्मुक्तो यत्र लक्ष्मणः ॥ १ ॥ <br>
कथं तत्र पुरा शक्रः स्वामिद्रोहसमुद्भवात् ॥ <br>
पातकादेव निर्मुक्तः कस्मिन्काले च सूतज॥२॥ <br>
कस्माद्दितेर्महेन्द्रेण कृतं कृत्यं तथाविधम् ॥ <br>
येन संसूदितो गर्भः सर्वं विस्तरतो वद ॥३॥ <br>
॥ सूत उवाच ॥ ॥ <br>
ब्रह्मणो दक्षिणांगुष्ठाज्जज्ञे दक्षः प्रजापतिः ॥ <br>
स च संजनयामास पचाशत्कन्यकाः शुभाः ॥४॥ <br>
ददौ च दश धर्माय कश्यपाय त्रयोदश ॥ <br>
दिव्येन विधिना दक्षः सप्तविंशतिमिंदवे ॥ ५ ॥ <br>
अदितिश्च दितिश्चैव द्वे भार्ये मुख्यतां गते ॥ <br>
कश्यपस्य द्विजश्रेष्ठाः प्राणेभ्योऽपि प्रिये सदा ॥ ६ ॥ <br>
ततः स जनयामास देवाञ्च्छक्रपुरःसरान्॥ <br>
अदित्यां चैव दैत्यांश्च दित्यां स बलवत्तरान् ॥७॥ <br>
तेषां त्रैलोक्यराज्यार्थं मिथो जज्ञे महाहवः ॥ <br>
तत्र शक्रेण ते दैत्याः संग्रामे विनिपातिताः ॥ ८ ॥ <br>
ततः शोकपरा चक्रे दितिर्व्रतमनुत्तमम् ॥ <br>
पुत्रार्थं नियमोपेता क्षेत्रेऽत्रैव समाहिता ॥ ९ ॥ <br>
ततो वर्षसहस्रांते तस्यास्तुष्टो महेश्वरः ॥ <br>
उवाच परितुष्टोऽस्मि वरं प्रार्थय वांछितम् ॥ ६.२२.१० ॥ <br>
साऽब्रवीद्यदि मे तुष्टस्त्वं देव शशिशेखर ॥ <br>
तत्पुत्रं देहि देवानां सर्वेषां बलवत्तरम्॥ <br>
यज्ञभागप्रभोक्तारं देवानां दर्पनाशनम् ॥ ११ ॥ <br>
अवध्यं संगरे पूर्वैः सर्वैदेवैः सवासवैः ॥ <br>
स तथेति प्रतिज्ञाय जगामादर्शनं हरः ॥ १२ ॥ <br>
दितिश्चैवाऽदधाद्गर्भं कश्यपान्मुनिपुंगवात् ॥ <br>
ततः शक्रो भयं चक्रे ज्ञात्वा तं गर्भसंभवम्॥ <br>
वदतो मुनिमुख्यस्य नारदस्य महात्मनः ॥ १३ ॥ <br>
ततो दुष्टां मतिं कृत्वा तस्य गर्भस्य नाशने ॥ <br>
चक्रे तस्याः स शुश्रूषां दिवारात्रमतंद्रितः ॥ १४ ॥ <br>
छिद्रमन्वेषमाणस्तु सुसूक्ष्ममपि च द्विजाः ॥ <br>
न तस्या लभते क्वाऽपि गता मासा नवैव तु ॥ १५ ॥<br>
ततश्च दशमे मासि संप्राप्ते प्रसवोद्भवे ॥ <br>
गर्भालसा निशावक्त्रे सुप्ता सा दक्षिणामुखी ॥ १६ ॥ <br>
निद्रावशं तु संप्राप्ता विसंज्ञा समपद्यत॥ <br>
शक्रहस्तावमर्दोत्थपादसौख्येन निश्चला ॥ १७ ॥ <br>
तां विसंज्ञामथो वीक्ष्य त्यक्त्वा पादौ शतक्रतुः ॥ <br>
प्रविवेशोदरं तस्यास्तीक्ष्णं शस्त्रं करे दधत् ॥ <br>
तेनाऽसौ सप्तधा चके गर्भं शस्त्रेण देवपः ॥ १८ ॥ <br>
अथाऽपश्यत्क्षणात्सप्त वालकान्पूर्णविग्रहान् ॥ <br>
ततस्तानपि सप्तैव सप्तधा कृतवान्हरिः ॥ १९ ॥ <br>
जाता एकोनपञ्चाशदथ तत्रैव बालकाः ॥ <br>
तान्दृष्ट्वा वृद्धिमापन्नांस्ततो भीतः शतक्रतुः ॥ <br>
निश्चक्रामोदरातूर्णं दित्या यावन्न लक्षितः ॥ ६.२२.२० ॥ <br>
ततः प्रभाते विमले प्रोद्गते रविमंडले ॥ <br>
दितिः संजनयामास सप्तधा सप्त बालकान्॥ २१ ॥ <br>
ततोऽभ्येत्य सहस्राक्षो दुर्गंधेन समावृतः ॥ <br>
निस्तेजा म्लानवक्त्रश्च लज्जयाऽ धोमुखः स्थितः ॥ २२ ॥ <br>
तं दृष्ट्वा तादृशं शक्रं दितिः प्रोवाच सादरम् ॥ <br>
प्रणतं संस्थितं पार्श्वे भयव्याकुलचेतसम् ॥ २३ ॥ <br>
किं त्वं शक्र निरु त्साहस्तेजोद्युतिविवर्जितः ॥ <br>
शरीरात्तव दुर्गन्धः कस्मादीदृक्प्रजायते ॥ २४ ॥ <br>
किं त्वया निहतो विप्रोगुरुर्वाबालकोऽथवा ॥ <br>
नारी वा येन ते नष्टं तेजो गात्रसमुद्भवम् ॥ २५ ॥ <br>
हतो नखांभसा वा त्वं घृष्टः शूर्पानिलेन च ॥ <br>
अजामार्जनिकोत्थैश्चरजोभिर्वा समाश्रितः ॥ २६ ॥ <br>
॥ शक्र उवाच ॥ ॥ <br>
सत्यमेतन्महाभागे यत्त्वयोक्तोऽस्मि सांप्रतम् ॥ <br>
रात्रौ प्रविष्टः सुप्ताया जठरे तव पापकृत् ॥ २७ ॥ <br>
कृन्तश्चैकोनपञ्चाशत्कृत्वो गर्भो मया शुभे ॥ <br>
तावन्मात्रास्ततो जाता बालकाः सर्व एव ते ॥ २८ ॥ <br>
ततो भीत्या विनिष्क्रान्तस्त्वया देवि न लक्षितः ॥ <br>
एतस्मात्कारणाज्जाता तेजोहानिरनिन्दिते ॥ २९ ॥ <br>
॥ दितिरुवाच ॥ ॥ <br>
यस्मात्सत्यं त्वया प्रोक्तं पुरतो मम देवप ॥ <br>
तस्मात्प्रार्थय मत्तस्त्वं वरं यन्मनसेप्सि तम् ॥ ६.२२.३० ॥ <br>
॥ शक्र उवाच ॥ ॥ <br>
एते तव सुता देवि च्छिद्यमाना मयासिना ॥ <br>
रुदन्तो वारिता मन्दं मा रुदन्तु मुहुर्मुहुः ॥ ३१ ॥ <br>
मरुतो नामविख्यातास्तस्मात्संतुजगत्रये ॥ <br>
दैत्यभावविनिर्मुक्ता मद्विधेया मम प्रियाः ॥ ३२ ॥ <br>
यज्ञभागभुजः सर्वे भविष्यंति मया सह ॥ <br>
यस्मादेतन्मया तीर्थं बालकैस्तव मंडितम् ॥ ३३ ॥ <br>
बहुभिर्यास्यति ख्यातिं बालमंडनमित्यतः ॥ <br>
या च स्त्री गर्भसंयुक्ता स्नानं भक्त्या करिष्यीत ॥ <br>
न भविष्यंति छिद्राणि तस्या गर्भे कथंचन ॥ ३४ ॥ <br>
प्राप्ते प्रसवकाले तु या जलं प्राशयिष्यति ॥ <br>
तीर्थस्यास्य सुखेनैव प्रसविष्यति सा सुतम् ॥ ३५ ॥ ॥ <br>
॥ दितिरुवाच ॥ ॥ <br>
तवोच्छेदाय देवेश याचितः प्राङ्मया हरः ॥ <br>
एकं देव सुतं देहि सर्वदेवनिबर्हणम् ॥ ३६ ॥ <br>
त्वया चैकोनपंचाशत्प्रकारः स विनिर्मितः ॥ <br>
यस्मादृतं त्वया प्रोक्तं तस्मादेतद्भविष्यति ॥ ३७ ॥ <br>
॥ सूत उवाच ॥ ॥ <br>
ततः प्रभृति ते जाता मरुतो विबुधैः समम् ॥ <br>
यज्ञभागस्य भोक्तारो दितेः शक्रस्य शासनात् ॥ ३८॥ <br>
अथ प्राह सहस्राक्षो देवाचार्यं बृहस्पतिम् ॥ <br>
मातुर्द्रोहकृतं पापं कथं यास्यति संक्ष यम्॥ ३९ ॥ <br>
॥ बृहस्पतिरुवाच ॥ ॥ <br>
अत्रैव कुरु देवेन्द्र तपः पापविशुद्धये ॥ <br>
तीर्थे यत्र कृतं पापं सर्वपातकनाशने ॥६.२२.४॥। <br>
न यज्ञैर्न च दानेन  नान्यैस्तीर्थसमाश्रयैः ॥ <br>
मातुर्द्रोहकृतं पापं नाशं याति पुरंदर ॥ <br>
एवमेतत्परित्यज्य तीर्थं मातुस्तवाऽऽश्रयम् ॥४॥। <br>
॥ सूत उवाच ॥ ॥ <br>
ततस्तूर्णं सह साक्षः सहस्राक्षेशसंज्ञितम् ॥ <br>
लिंगं संस्थापयामास स्वयमेव द्विजोत्तमाः ॥ ४२ ॥ <br>
त्रिकालं पूजयामासपुष्पधूपानुलेपनैः ॥ <br>
तथान्यैर्बलिसत्का रैर्गीतैर्नृत्यैःपृथग्विधैः ॥ ४३ ॥ <br>
ततो वर्षसहस्रांते तुष्टस्तस्य महेश्वरः ॥ <br>
प्रोवाच वरदोऽस्मीति शक्र प्रार्थय वांछितम् ॥ ४४ ॥ <br>
॥ शक्र उवाच ॥ ॥। <br>
मातुर्द्रोहकृतं पापं यातु मे त्रिपुरांतक ॥ <br>
तथाऽन्येषां मनुष्याणां येऽत्र त्वां श्रद्धयान्विताः ॥ <br>
पूजयिष्यंति सद्भक्त्या स्नानं कृत्वा समाहिताः ॥ ४५ ॥ ॥ <br>
॥ सूत उवाच ॥ ॥ <br>
स तथेति प्रतिज्ञाय जगामादर्शनं हरः ॥ <br>
शक्रोऽपि रहितः पापैर्जगाम त्रिदशालयम् ॥ ४६ ॥ <br>
एवं तत्र समुत्पन्नं तीर्थं तद्बालमंडनम् ॥। <br>
स्वामिद्रोहकृतात्पापान्मुच्यंते यत्र मानवाः ॥ ४७ ॥ <br>
एतद्वः सर्वमाख्यातं बालमंडनसंभवम् ॥ <br>
माहात्म्यं तु द्विज श्रेष्ठाः शृणुध्वमथ सादरम् ॥ ४८ ॥ <br>
आश्विनस्य सिते पक्षे दशम्यादि यथाक्रमम् ॥ <br>
यस्तत्र कुरुते श्राद्धं यावत्पंचदशी तिथिः ॥ ४९ ॥ <br>
तीर्थानां स हि सर्वेषां स्नानजं लभते फलम् ॥ <br>
श्राद्धस्य करणाद्वापि वाजिमेधफलं द्विजाः ॥ ६.२२.५० ॥ <br>
तस्मिन्काले सहस्राक्षः समागच्छति भूतले ॥ <br>
भागानां मर्त्यजातानां सेवनाय सदैव हि ॥ ५१ ॥ <br>
यावद्भूमितले शक्रस्तिष्ठत्येवं द्विजोत्तमाः ॥ <br>
तीर्थे तीर्थानि सर्वाणि तावत्तिष्ठन्ति तत्र वै॥५२॥। <br>
तस्मात्सर्वप्रयत्नेन तस्मिन्काले विशेषतः ॥ <br>
स्नात्वा तत्र शुभे तीर्थै शक्रेश्वरमथाऽर्चयेत् ॥ ५३ ॥ <br>
अत्र श्लोकौ पुरा गीतौ नारदैन सुर षिंणा॥ <br>
शृण्वंतु मुनयः सर्वे कीर्त्यमानौ मया हि तौ ॥ ५४ ॥ <br>
बालमंडनके स्नात्वा शक्रेश्वरमथेक्षयेत् ॥ <br>
यः पुमानाश्विने मासि प्राप्ते श्रवण पञ्चके ॥ <br>
स पापैर्मुच्यते सर्वैराजन्ममरणाद्भुवि ॥ ५५ ॥ <br>
प्रभावात्तस्य तीर्थस्य सत्यमेतद्द्विजोत्तमाः ॥ ५६ ॥ <br>
इति श्रीस्कांदे महापुराण एकाशीति साहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये बालमण्डनतीर्थमाहात्म्यवर्णनंनाम द्वाविंशोऽध्यायः॥२२॥ <br>
<br>
</span>
