<span style="font-size: 14pt; line-height: 200%">वाण्युवाच ॥ ॥ <br>
तुलसी रोपिता येन गृहस्थेन महाफला ॥ <br>
गृहे तस्य न दारिद्र्यं जायते नात्र संशयः ॥ १ ॥ <br>
तुलस्या दर्शनादेव पापराशिर्निवर्तते ॥ <br>
श्रियेऽमृतकणोत्पन्ना तुलसी हरिवल्लभा ॥ २ ॥ <br>
पिबन्त्या रुचिरं पानं प्राणिनां पापहारिणी ॥ <br>
यस्या रूपे वसेल्लक्ष्मीः स्कन्धे सागरसंभवा ॥ ३ ॥ <br>
पत्रेषु सततं श्रीश्च शाखासु कमला स्वयम् ॥ <br>
इन्दिरा पुष्पगा नित्यं फले क्षीराब्धिसंभवा ॥ ४ ॥ <br>
तुलसी शुष्ककाष्ठेषु या रूपा विश्वव्यापिनी ॥ <br>
मज्जायां पद्मवासा च त्वचासु च हरिप्रिया ॥ ५ ॥ <br>
सर्वरूपा च सर्वेशा परमानन्ददायिनी ॥ <br>
तुलसी प्राशको मर्त्यो यमलोकं न गच्छति । ६ । <br>
शिरस्था तुलसी यस्य न याम्यैरनुभूयते ॥ <br>
मुखस्था तुलसी यस्य निर्वाणपददायिनी ॥ ७ ॥ <br>
हस्तस्थातुलसीयस्य स तापत्रयवर्जितः ॥ <br>
तुलसी हृदयस्था च प्राणिनां सर्वकामदा ॥ ८ ॥ <br>
स्कन्धस्था तुलसी यस्य स पापैर्न च लिप्यते ॥ <br>
कण्ठगा तुलसी यस्य जीवन्मुक्तः सदा हि सः ॥ ९ ॥ <br>
तुलसीसंभवं पत्रं सदा वहति यो नरः ॥ <br>
मनसा चिन्तितां सिद्धिं संप्राप्नोति न संशयः ॥ ॥ 6.249.१० ॥ <br>
तुलसींसर्वकायार्थसाधिनीं दुष्टवारिणीम् ॥ <br>
यो नरः प्रत्यहं सिञ्चेन्न स याति यमालयम् ॥ ११ ॥ <br>
चातुर्मास्ये विशेषेण वन्दितापि विमुक्तिदा ॥ <br>
नारायणं जलगतं ज्ञात्वा वृक्षगतं तथा ॥ १२ ॥ <br>
प्राणिनां कृपया लक्ष्मीस्तुलसीवृक्षमाश्रिता ॥ <br>
चातुर्मास्ये समायाते तुलसी सेविता यदि ॥ १३ ॥ <br>
तेषां पापसहस्राणि यांति नित्यं सहस्रधा ॥ <br>
गोविन्दस्मरणं नित्यं तुलसीवनसेवनम् ॥ १४ ॥ <br>
तुलसीसेचनं दुग्धै श्चातुर्मास्येऽतिदुर्लभम् ॥ <br>
तुलसीं वर्द्धयेद्यस्तु मानवो यदि श्रद्धया ॥ १५ ॥ <br>
आलवालांबुदानैश्च पावितं सकलं कुलम् ॥ <br>
यथा श्रीस्तुलसीसंस्था नित्यमेव हि वर्द्धते ॥ १६ ॥ <br>
तथातथा गृहस्थस्य कामवृद्धिः प्रजायते ॥ <br>
ब्रह्मचारीगृहस्थश्च वानप्रस्थो यतिस्तथा ॥ १७ ॥ <br>
तथा प्रकृतयः सर्वास्तुलसीसेवने रताः ॥ <br>
श्रद्धया यदि जायन्ते न तासां दुःखदो हरिः ॥ १८ ॥ <br>
एको हरिः सकलवृक्षगतो विभाति नानारसैस्तु परिभावितमूर्तिरेव ॥<br>
वृक्षाधिवासमगमत्कमला च देवी दुःखादिनाशनकरी सततं स्मृताऽपि ॥ १९ ॥ <br>
इति श्रीस्कांदे महापुराणएकाशीतिसाहस्र्यां संहितायां षष्ठ नाग रखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये पैजवनोपाख्याने तुलसीमाहात्म्यवर्णनंनामैकोनपञ्चाशदुत्तर द्विशततमोऽध्यायः ॥२४९॥  <br>
</span>
