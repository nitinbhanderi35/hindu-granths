<span style="font-size: 14pt; line-height: 200%">॥ सूत उवाच ॥ <br>
आनर्त्ताधिपतिर्भूपश्चमत्कार इति स्मृतः ॥ <br>
एतस्मिन्नंतरे प्राप्तस्तत्र हंतुं वने मृगान् ॥॥। <br>
स ददर्श मृगीं दूरान्निश्चलांगीं तरोरधः ॥ <br>
स्तनं सुताय यच्छंतीं विश्वस्तामकुतोभयाम् ॥ २ ॥ <br>
अथ तां पार्थिवस्तूर्णं शरेणानतपर्वणा ॥ <br>
जघानाकर्णकृष्टेन मर्मस्थाने प्रहर्षितः ॥ ३ ॥ <br>
सहसा सा हता तेन गार्द्ध्रपत्रेण पत्रिणा ॥ <br>
दिशो विलोकयामास समंताद्व्यथयार्दिता ॥ ४ ॥ <br>
अथ दृष्ट्वा महीपालं नातिदूरे धनुर्धरम् ॥ <br>
प्रोवाचाश्रुपरिक्लिन्नवदना सुतवत्सला ॥ ५ ॥ <br>
॥ मृग्युवाच ॥ ॥ <br>
अयुक्तं पृथिवीपाल यत्त्वयैतदनुष्ठितम् ॥ <br>
हताऽहं बालवत्साऽद्य शरेणानतपर्वणा ॥६॥ <br>
नाऽहं शोचामि भूपाल मरणं स्वशरीरगम् ॥ <br>
यथेमं वालकं दीनं क्षीरास्वादनलंपटम् ॥ ७ ॥<br>
यस्मात्त्वयेदृशं कर्म निर्दयं समनुष्ठितम् ॥ <br>
कुष्ठव्याधिसमायुक्तस्तस्मात्सद्यो भविष्यसि ॥ ८ ॥ <br>
॥ राजोवाच ॥ ॥ <br>
स्वधर्म एष भूपानां कुर्वंति मृगसंक्षयम् ॥ <br>
तस्मात्स्वधर्मसंयुक्तं न मां त्वं शप्तुमर्हसि ॥ ९ ॥ <br>
॥ मृग्युवाच ॥ ॥ <br>
सत्यमेतन्महीपाल यत्त्वया परिकीर्तितम् ॥ <br>
क्षत्त्रियाणां वधार्थाय मृगाः सृष्टाः स्वयंभुवा ॥ ६.१०.१०॥ <br>
परं तेन विधिस्तेषांकृतो यस्तं महीपते ॥ <br>
शृणुष्वाऽवहितो भूत्वा वदंत्या मम सांप्रतम् ॥ ११ ॥ <br>
सुप्तं मैथुनसंयुक्तं स्तनपानक्रियोद्यतम् ॥ <br>
हत्वा मृगं जलासक्तं नरः पापेन लिप्यते ॥ १२ ॥ <br>
एतस्मात्कारणाच्छापस्तव दत्तो मया नृप ॥ <br>
न कामतो न मृत्योर्वा सत्येनात्मानमालभे ॥ १३ ॥ <br>
एवमुक्त्वा मृगी प्राणान्सा मुमोच व्यथान्विता ॥ <br>
कुष्ठव्याधिसमायुक्तः सोऽपि राजा बभूव ह ॥ १४ ॥ <br>
स दृष्ट्वा कुष्ठसंयुक्तं पार्थिवः स्वं कलेवरम्॥ <br>
ततः स्वान्सेवकानाह समाहूय सुदुःखितः ॥ १५ ॥ <br>
अहं तपश्चरिष्यामि पूजयिष्यामि शंकरम् ॥ <br>
तावद्यावत्प्रणाशो मे कुष्ठव्याधेर्भविष्यति ॥ १६ ॥ <br>
यत्किंचित्त्रिषु लोकेषु प्रार्थयंति नराः सुखम् ॥ <br>
तत्सर्वं तपसा साध्यं तस्मात्कार्यं मया तपः ॥ १७ ॥ <br>
अधुनैकोऽहमैकाहमेकैकस्मिन्वनस्पतौ ॥ <br>
चरन्भैक्षं तु नियमैश्चरिष्यामि धरातले॥।८॥ <br>
पांसुना समवच्छन्ने शून्यागारे प्रतिश्रयः ॥ <br>
वृक्षमूलनिकेते वा मुक्तसर्वप्रियाप्रियः ॥।९॥<br>
समः शत्रुषु मित्रेषु समलोष्टाश्मकांचनः ॥ <br>
भूत्वा कालं नयिष्यामि यावत्कालस्य संस्थितिः ॥६.१०.२०॥। <br>
एवं तान्सेवकान्भूपः सोऽभिधाय विसृज्य च ॥ <br>
तीर्थयात्रा परो भूत्वा बभ्राम वसुधातले॥२१॥। <br>
ततः कालेन महता प्राप्य विप्रसमुद्भवम् ॥ <br>
उपदेशं नृपः प्राप्तः शंखतीर्थं महोदयम्॥२२॥ <br>
हाटकेश्वरजे क्षेत्रे सर्वव्याधिविनाशकम् ॥ <br>
विख्यातं त्रिषु लोकेषु पूरितं स्वच्छवारिणा ॥ २३ ॥ <br>
तत्राऽसौ स्नानमात्रेण तत्क्षणात्पार्थिवोतमः ॥ <br>
कुष्ठव्याधिवि निर्मुक्तः संजातः सुमहाद्युतिः ॥ २४ ॥ <br>
<br>
</span>
