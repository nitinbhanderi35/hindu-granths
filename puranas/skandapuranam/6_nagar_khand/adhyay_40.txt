<span style="font-size: 14pt; line-height: 200%"><br>
॥ ऋषय ऊचुः ॥ ॥ <br>
यदेषा भवता प्रोक्ता ब्राह्मी तत्र महाशिला ॥ <br>
मोक्षदा सर्वजंतूनां तथा पातकनाशिनी ॥ १ ॥ <br>
सा कथं स्थापिता तत्र किंप्रभावा च सूतज ॥ <br>
एतन्नो ब्रूहि निःशेषं न हि तृप्यामहे वयम् ॥ २ ॥ <br>
॥ सूत उवाच ॥ ॥ <br>
ब्रह्मलोकनिविष्टस्य ब्रह्मणोऽ व्यक्तजन्मनः ॥ <br>
पुराऽभून्महती चिन्ता तीर्थयात्रासमुद्भवा ॥ ३ ॥ <br>
सर्वेषामेव देवानां संति तीर्थानि भूतले ॥ <br>
मुक्त्वा मां तन्मया कार्यं तीर्थमेकं धरातले ॥ ४ ॥ <br>
यत्र त्रिकालमासाद्य कर्म संध्यासमुद्भवम् ॥ <br>
मर्त्यलोकं समासाद्य करोमि तदनंतरम् ॥ ५ ॥ <br>
तथान्यदपि यत्किञ्चित्कर्म धर्म्यं हितावहम् ॥ <br>
तत्करोमि यथान्येऽपि चक्रुर्देवाः शिवादयः ॥ ६ ॥ <br>
न स्वर्गेऽस्ति हि कृत्यानामधिकारोऽत्र कश्चन ॥ <br>
शुभानां कर्मणामेव केवलं भुज्यते फलम् ॥ ७ ॥ <br>
तस्माद्यत्र धरापृष्ठे शिलेयं निपतिष्यति ॥ <br>
त्रिसंध्यं तत्र गन्तव्यमनुष्ठानार्थमेव हि ॥ ८ ॥ <br>
एवमुक्त्वा सुविस्तीर्णां शिलां तामा सनोद्भवाम् ॥ <br>
प्रचिक्षेप धरापृष्ठं समुद्दिश्य पितामहः ॥ ९ ॥ <br>
अथ सा पतिता भूमौ सर्वरत्नमयी शिला ॥ <br>
चमत्कारपुरे क्षेत्रे सर्वक्षेत्रमहोदये ॥ ६.४०.१० ॥। <br>
तत आगत्य लोकेशः स्वयमेव धरातलम् ॥ <br>
तत्क्षेत्रं वीक्षयामास व्याप्तं तीर्थैः समन्ततः ॥ ११ ॥ <br>
ततः पुण्यतमे देशे दृष्ट्वा तां समुपस्थिताम् ॥ <br>
शिलामानंदमापन्नः प्रोवाच तदनन्तरम् ॥ १२ ॥ <br>
अहो धन्यतमो मत्तो नान्योऽस्ति भुवनत्रये ॥ <br>
सर्वतीर्थमये क्षेत्रे यतो जातात्र संस्थितिः ॥।३॥ <br>
सलिलेन विना यस्मान्न क्रिया संप्रवर्तते ॥ <br>
तस्मादत्र मया कार्यः शुचितोयो महाह्रदः ॥ १४ ॥ <br>
ततः संचिंतयामास स्वसुतां च सरस्वतीम् ॥ <br>
जन संस्पर्शभीत्या च पातालतलवाहिनीम् ॥ १५ ॥ <br>
अथ भूमितलं भित्त्वा प्रादुर्भूता महानदी ॥ <br>
तां शिलाममलैस्तोयैः क्षालयन्ती समंततः ॥ १६ ॥ <br>
अथ मूर्तिमती भूत्वा प्रोवाच प्रपितामहम् ॥ <br>
किमर्थं संस्मृता देवममादेशः प्रदीयताम्॥।७॥ <br>
॥ ब्रह्मोवाच ॥ ॥ <br>
त्वयात्रैव सदा स्थेयं शिलायां मम संनिधौ ॥ <br>
संध्यात्रयेऽपि त्वत्तोयैर्येन कृत्यं करोम्यहम् ॥ १८ ॥ <br>
तथा ये मानवाः स्नानं करिष्यंति जले तव ॥ <br>
ते यास्यंति परां सिद्धिं दुर्लभां देवा मानुषैः ॥ १९ ॥ <br>
॥ सरस्वत्युवाच ॥ ॥ <br>
अहं कन्या सुरश्रेष्ठ पातालतलवाहिनी ॥ <br>
जनस्पर्शभयाद्भीता नागच्छामि महीतले ॥ ६.४०.२० ॥ <br>
तवादेशोऽन्यथा नैव मया कार्यः कथंचन ॥ <br>
एवं मत्वा सुरश्रेष्ठ यद्युक्तं तत्समाचर ॥ २१ ॥ <br>
॥ ब्रह्मोवाच ॥ ॥ <br>
तवार्थे कल्पयिष्यामि स्थानेऽत्रैव महाह्रदम् ॥ <br>
अगम्यं सर्वमर्त्यानां तत्र त्वं स्थातुमर्हसि ॥ २२ ॥ <br>
एवमुक्त्वा स देवेशश्चखान च महाह्रदम् ॥ <br>
ततः सरस्वती तत्र स्वस्थानमकरो दथ ॥ २३ ॥ <br>
ततो दृष्टिविषान्सर्पानादिदेश पितामहः ॥ <br>
युष्माभिः सर्वदा स्थेयं ह्रदेस्मिञ्छासनान्मम ॥ २४ ॥ <br>
यथा सरस्वतीं मर्त्या न स्पृशंति कथंचन ॥ <br>
भवद्भिः सर्वथा कार्यं तथा पन्नगसत्तमाः ॥ २५ ॥ <br>
॥ सूत उवाच ॥ ॥ <br>
एवं ब्रह्मा व्यवस्थाप्य तत्र क्षेत्रे सरस्वतीम् ॥ <br>
तां च चित्रशिलां मध्ये ब्रह्मलोकं जगाम ह ॥ २६ ॥ <br>
अथ मंकणकोनाम महर्षिः संशितव्रतः ॥ <br>
क्षेत्रे तत्र समायातो विषविद्याविचक्षणः ॥ २७ ॥ <br>
सक्रमाद्भ्रममाणस्तु तस्मिन्सर्पाभिरक्षिते ॥ <br>
तं मुनिं वेष्टयामासुर्बबन्धुश्चैव पाशकैः ॥ २८ ॥ <br>
सोऽपि विद्याबलात्सर्पान्निर्विषांस्तांश्चकारह ॥ <br>
तत्र स्नात्वा शुचिर्भूत्वा कृत्वा च पितृतर्पणम् ॥ <br>
निष्क्रांतः सलिलात्तस्मात्कृतकृत्यो मुदान्वितः ॥ २९ ॥ <br>
ततश्चक्रे मुनिर्यावत्सम्यक्कुशपरिग्रहम् ॥ <br>
दर्भाग्रेणास्य हस्ताग्रं पाटितं तावदेव हि ॥ ६.४०.३० ॥ <br>
अथ तस्मात्क्षताज्जातस्तस्य शाकरसो महान् ॥ <br>
तं दृष्ट्वा स विशेषेण हर्षितो विस्मयान्वितः ॥ ३१ ॥ <br>
सिद्धोऽहमिति विज्ञाय नृत्यं चक्रे ततः परम् ॥ <br>
ब्राह्मीं शिलां समारुह्य आनंदाश्रुपरिप्लुतः ॥ ३२ ॥ <br>
अथैवं नृत्यमानस्य मुनेस्तस्य महात्मनः ॥ <br>
लास्यं चक्रे ततः सर्वं जगत्स्थावरजंगमम् ॥ ३३ ॥ <br>
चमत्कारपुरं कृत्स्नं भग्नं नष्टा द्विजोत्तमाः ॥ <br>
प्रासादैर्ध्वंसितैस्तत्र हाहाकारो महानभूत् ॥३४॥<br>
]ततो देवगणाः सर्वे तद्दृष्ट्वा तस्य चेष्टितम्॥ <br>
लास्यस्य वारणार्थाय प्रोचुर्वृषभवाहनम्॥ ३५ ॥ <br>
अनेन नृत्यमानेन जगत्स्थावरजंगमम् ॥ <br>
नृत्यं करोति देवेश तस्माद्गत्वा निवारय ॥ ३६ ॥ <br>
नान्यः शक्तः सुरश्रेष्ठ मुनिमेनं कथंचन ॥ <br>
निषेधयितुमीशान ततः कुरु जगद्धितम् ॥ ३७ ॥ <br>
अथ तेषां वचः श्रुत्वा भगवान्वृषभध्वजः ॥ <br>
कृत्वा रूपं द्विजेंद्रस्य तत्सकाशमुपाद्रवत् ॥ ३८ ॥ <br>
अब्रवीच्च मुने कस्मात्त्वयैतन्नृत्यतेऽधुना ॥ <br>
तस्मात्कार्यं वदाशु त्वं परं कौतूहलं हि नः ॥ ३९ ॥ <br>
एवमुक्तः स विप्रेंद्रः शंकरेण द्विजोत्तमाः ॥ <br>
हस्तं संदर्शयामास तस्य शाकरसान्वितम् ॥ ६.४०.४० ॥ <br>
किं नपश्यसि मे ब्रह्मन्कराच्छाकरसो महान्॥ <br>
संजातः क्षतवक्त्रेण तस्मात्सिद्धिरुपस्थिता ॥ ४१ ॥ <br>
एतस्मात्कारणाद्विप्र नृत्यमेतत्करोम्यहम्॥ <br>
आनंदं परमं प्राप्य सिद्धिजं सिद्धसत्तम ॥ ४२ ॥ <br>
एवं तु वदतस्तस्य भगवान्वृषभध्वजः ॥ <br>
अंगुष्ठं ताडयामास स्वांगुल्यग्रेण तत्क्षणात् ॥ ४३ ॥ <br>
निश्चक्राम ततो भस्म हिमस्फटिकसंनिभम्॥ <br>
क्षताग्रात्सहसा तस्य महाविस्मयकारकम्॥ ४४ ॥ <br>
ततः प्रोवाच तं विप्रं स देवो द्विजसत्तमाः ॥ <br>
यस्यांगुष्ठाग्रतो मह्यं निष्क्रांतं भस्म पांडुरम् ॥ ४५ ॥ <br>
तथाप्यहं मुनिश्रेष्ठ न नृत्यं कर्तुमुत्सहे ॥ <br>
त्वं पुनर्नृत्यसे कस्मादपि शाकरसेक्षणात्॥ ॥ ४६ ॥ <br>
विरामं कुरु तस्मात्त्वं नृत्यादस्माद्विगर्हितात् ॥ <br>
तपः क्षरति विप्रेन्द्र नृत्यगीताद्द्विजन्मनः ॥ ४७ ॥ <br>
अथासौ तत्समुद्वीक्ष्य क्षताद्भस्मविसर्जनम् ॥ <br>
नृत्यं व्रीडान्वितस्त्यक्त्वा तस्य चक्रे नमस्कृतिम् ॥ ४० ॥ <br>
अब्रवीत्त्वामहं मन्ये नान्यं देवान्महेश्वरात् ॥ <br>
तस्मात्कुरु प्रसादं मे यथा न स्यात्तपःक्षतिः ॥ ४९ ॥ <br>
॥ श्रीभगवानुवाच ॥ ॥ <br>
तपस्ते मत्प्रसादेन वृद्धिं शस्यति नित्यशः ॥ <br>
स्थानेऽत्र भवता सार्धमहं स्थास्यामि सर्वदा ॥ ६.४०.५० ॥ <br>
आनन्दितेन भवता प्रार्थितोऽहं यतो मुने ॥ <br>
आनन्देश्वरसंज्ञस्तु ख्यातिं यास्यामि भूतले ॥ <br>
एतत्पुरं च मे नाम्ना आनन्दाख्यं भविष्यति ॥ ५१ ॥ <br>
एवमुक्त्वा महादेवो गतश्चादर्शनं ततः ॥<br>
सोऽपि मंकणकस्तत्र तपस्तेपे मुनीश्वरः ॥ ५२ ॥ <br>
अथ ते पन्नगाः प्रोचुः प्रणिपत्य मुनीश्वरम्॥ <br>
भगवन्निर्विषाः सर्वे वयं हि भवता कृताः ॥ ९३ ॥ <br>
तस्मात्कुरु प्रसादं नो यथा स्याद्दारुणं विषम् ॥ <br>
नो चेद्वयं गमिष्यामः सर्वलोक पराभवम्॥ ५४ ॥ <br>
॥ मंकणक उवाच ॥ ॥ <br>
अनृतं न मया प्रोक्तं स्वैरेणापि कदाचन ॥ <br>
तस्मादेवंविधाः सर्वे जलसर्पा भविष्यथ ॥ ५५ ॥ ॥ <br>
॥ सूत उवाच ॥ ॥ <br>
ततःप्रभृति संजाता जलसर्पा महीतले ॥ <br>
तद्वद्रूपा द्विजिह्वाश्च केवलं विषवर्जिताः ॥ ५६ ॥ <br>
अथ तस्मिन्ह्रदे मर्त्याः स्नात्वा सारस्वते शुभे ॥ <br>
स्पृष्ट्वा चित्रशिलां तां च प्रयांति परमां गतिम् ॥ ५७ ॥ <br>
अथ भीतः सहस्राक्षो गत्वा देवं पितामहम् ॥ <br>
यमेन सहितस्तूर्णं प्रोवाचेदं वचस्तदा ॥ ५८ ॥ <br>
त्वत्प्रसादात्समुद्वीक्ष्य गच्छंति मनुजा दिवम् ॥ <br>
पितामह महातीर्थं यत्त्वया विहितं क्षितौ ॥ <br>
सारस्वतं नरास्तत्र स्नात्वा यांति त्रिविष्टपम् ॥ ५९ ॥ <br>
अपि पापसमाचाराः सर्वधर्मबहिष्कृताः ॥ <br>
तत्र स्नात्वा शिलां स्पृष्ट्वा तदैवायांति सद्गतिम्॥ ६.४०.६० ॥ <br>
॥ यम उवाच ॥ ॥ <br>
अप्रमाणं विभो कर्म संप्रयातं ममोचितम् ॥ <br>
शुभाशुभपरिज्ञानं सर्वेषामेव देहिनाम् ॥ ६१ ॥ <br>
तस्मात्त्यज त्वं मां देव यद्वा तत्तीर्थमुत्तमम्॥ <br>
यत्प्रभावाज्जनैर्हीनाः संजाता नरका मम ॥ ६२ ॥ <br>
तस्य तद्वचनं श्रुत्वा यमस्य प्रपितामहः ॥ <br>
प्राह पार्श्वस्थितं शक्रं तत्तीर्थं नय संक्षयम् ॥ ६३ ॥ <br>
ततः शक्रो ह्रदं गत्वा पूरयामास पांसुभिः ॥ <br>
ह्रदं सारस्वतं तं च तां च चित्रशिलां द्विजाः ॥ ६४ ॥ <br>
अद्यापि मनुजः सम्यक्त स्मिन्स्थाने व्यवस्थितः ॥ <br>
यः करोति तपश्चर्यां स शीघं सिद्धिमाप्नुयात् ॥ ६५ ॥ <br>
सोऽपि मंकणकस्तत्र सार्द्धं देवेन शंभुना ॥ <br>
तिष्ठत्यद्यापि विप्रेंद्र पूरितं चैव पांसुभिः ॥ ६६ ॥ <br>
लिंगं मंकणकन्यस्तं तत्रास्ति सुमहोदयम् ॥ <br>
तत्स्पृष्ट्वा मानवाः पापैर्मुच्यंते द्विजसत्तमाः ॥ ६७ ॥ <br>
माघ शुक्लचतुर्दश्यां यस्तं पूजयते नरः ॥ <br>
स पापैरपि संयुक्तः शिवलोके महीयते ॥ ६८ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये चित्रशिलामाहात्म्यवर्णनंनाम चत्वारिंशोऽध्यायः ॥ ४० ॥ ॥ छ ॥ <br>
<br>
</span>
