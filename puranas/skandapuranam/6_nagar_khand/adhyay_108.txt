<span style="font-size: 14pt; line-height: 200%">॥ ऋषय ऊचुः ॥ ॥ <br>
अष्टषष्टिप्रमाणानि यानि क्षेत्राणि सूतज ॥ <br>
त्वयोक्तानि च तान्येव नामतो नः प्रकीर्तय ॥ १ ॥ <br>
तथान्यानि च तीर्थानि यानि संति धरातले ॥ <br>
तानि कीर्तय कार्त्स्न्येन परं कौतूहलं हि नः ॥ २ ॥ <br>
॥ सूत उवाच ॥ ॥ <br>
यानि प्रोक्तानि तीर्थानि भवद्भिर्द्विजसत्तमाः ॥ <br>
अष्टषष्टिप्रमाणानि तथा क्षेत्राणि भूतले ॥३॥ <br>
तानि सर्वाणि भीतानि प्रविष्टानि रसातलम् ॥ <br>
तीर्थानि मुनिशार्दूलाः पापे ह्यत्र कलौ युगे ॥४॥ <br>
एतदेव पुरा पृष्टः पार्वत्या परमेश्वरः ॥ <br>
यद्भवद्भिरहं पृष्टस्तीर्थयात्राकृते द्विजाः ॥ ५ ॥ <br>
कैलासशिखरासीनः पुरा देवो महेश्वरः ॥ <br>
सर्वैर्गणगणैः सार्धमुपविष्टो वरासने ॥ ६ ॥ <br>
प्रणाम करणार्थाय ह्यागतेष्वमरेषु च ॥ <br>
गतेषु तेषु विप्रेंद्रा सर्वेषु त्रिदिवालयम् ॥ <br>
अर्धासनगता देवी वाक्यमेतदुवाच ह ॥ ७ ॥ <br>
॥ देव्युवाच ॥ ॥ <br>
देवदेव महादेव गंगाक्षालितशेखर ॥ <br>
वद मे तीर्थमाहात्म्यं यद्यहं वल्लभा तव । ८ ॥ <br>
तिस्रः कोट्योऽर्धकोटी च तीर्थानामिह भूतले ॥ <br>
संख्यया नामतो देव मह्यं कीर्तय सांप्रतम् । ९ ॥ <br>
यानि तीर्थान्यनेकानि क्षेत्राणि चैव मे प्रभो ॥ <br>
तानि कीर्तय देवेश सुगम्यं चैव देहिनाम् ॥ <br>
कीर्तनाच्च समग्राणां तीर्थानां लभ्यते फलम् ॥ ६.१०८.१० ॥ <br>
॥ ईश्वर उवाच ॥ ॥ <br>
तीर्थशब्दो वरारोहे धर्मकृत्येषु वर्तते ॥ <br>
धर्मस्थानेषु सर्वेषु तत्त्वं शृणु समाहिता ॥ ११ ॥ <br>
माता तीर्थं पिता तीर्थं तीर्थ साधुसमागमः ॥ <br>
धर्मानुचिंतनं चैव तथैव नियमो यमः ॥ १२ ॥ <br>
पुण्याः कथा वरारोहे देवर्षीणां कृतास्तथा ॥ <br>
आश्रयाः सन्मुनींद्राणां देवानां च तथा प्रिये ॥ १३ ॥ <br>
भूमिभागाः पवित्राः स्युः कीर्त्यते तीर्थमित्युत ॥ <br>
तेषां संदर्शनादेव स्मरणाच्चावगाहनात् ॥ <br>
मुच्यंते जन्तवः पापैरपि जन्मशतोद्भवैः ॥ १४ ॥ <br>
तथा पातकिनो ये च ये च विश्वासघातकाः ॥ <br>
तेऽपि सर्वे तथा मुक्तास्तेषां चैवावगाहनात्॥ १५ ॥ <br>
एवं पापानि संयांति नाशं सर्वांगसुन्दरि ॥ <br>
अपि ब्रह्मवधात्पापं यद्भवेदिह देहिनाम् ॥ <br>
तच्चापि तीर्थसंसर्गात्प्रलयं यात्यसंशयम् ॥ १६ ॥ <br>
ममापि करसंलग्नं कपालं ब्रह्मणः पुरा ॥ <br>
पतितं तीर्थसंसर्गात्तेषां चैवावगाहनात् ॥ १७ ॥ <br>
एवं सर्वेषु तीर्थेषु तथा ह्यायतनेषु च ॥ <br>
स्नातव्यं भक्तियुक्तेन चेतसा नान्यगामिना ॥ १८ ॥ <br>
यत्र स्नातैर्नरैः सम्यक्सर्वेषां लभ्यते फलम् ॥ <br>
ममाश्रयं विशालाक्षि सर्वपातकनाशनम्॥ <br>
कामदं च तथा नॄणां नारीणां च विशेषतः ॥ १९ ॥ <br>
एतद्गुह्यतमं देवि मम नित्यव्यवस्थितम् ॥ <br>
न कस्याऽपि मयाख्यातं देवेंद्रस्यापि पृच्छतः ॥ ६.१०८.२० ॥ <br>
वाल्लभ्यात्तव मे भद्रे कथितं वै वरानने ॥ <br>
अष्टषष्टिः प्रगम्यानि भक्त्या तीर्थानि मानवैः ॥ २१ ॥ <br>
ममाश्रयाणि तान्येव सर्वपापहराणि च ॥ <br>
कामदानि वरारोहे मत्प्रभावादसंशयम् ॥ २२ ॥ <br>
यं यं कामं समाधाय तत्र तीर्थे पुमान्यदि ॥ <br>
कृत्वा स्नानं ततो देवमर्चयेच्च महेश्वरम् ॥ २३ ॥ <br>
सुकृतं मनसि ध्यात्वा यैर्नरैः पूजितो हरिः ॥ <br>
आस्तां तेषां वरारोहे दर्शनं स्पर्शनं तथा ॥ <br>
स्मरणादपि मुच्यंते नराः पापैः पुराकृतैः ॥ २४ ॥ <br>
एते शक्रादयो देवास्तेषु तीर्थेषु सुन्दरि ॥ <br>
मां पूज्य त्रिदिवं प्राप्तास्तथान्ये नारदादयः ॥ २५ ॥ <br>
तान्यहं ते प्रवक्ष्यामि विस्तरेण पृथक्पृथक् ॥ <br>
नामतः शृणु देवेशि समाहितमनाः स्थिता ॥ २६ ॥ <br>
वाराणसी प्रयागं च नैमिषं चापरं तथा ॥ <br>
गयाशिरः सुपुण्यं च पवित्रं कुरुजांगलम् ॥ २७ ॥ <br>
प्रभासं पुष्करं चैव विश्वेश्वरमथापरम ॥ <br>
अट्टहासं महेन्द्रं च तथैवोज्जयनी च या ॥ २८ ॥ <br>
मरुकोटिः शंकुकर्णं गोकर्णं क्षेत्रमुत्तमम् ॥ <br>
रुद्रकोटिः स्थलेशं च हर्षितं वृषभध्वजम् ॥ २९ ॥ <br>
केदारं च तथा क्षेत्रं क्षेत्रं मध्यमकेश्वरम् ॥ <br>
सहस्राक्षं तथा क्षेत्रं तथान्यत्कार्तिकेश्वरम् ॥ ६.१०८.३० ॥ <br>
तथैव वस्त्रमार्गं च तथा कनखलं स्मृतम् ॥ <br>
भद्रकर्णं च विख्यातं दण्डकाख्यं तथैव च ॥ ३१ ॥ <br>
त्रिदण्डाख्यं तथा क्षेत्रं तथैव कृमिजांगलम् ॥ <br>
एकाम्रं च तथा क्षेत्रं क्षेत्रं छागलकं तथा ॥ ३२ ॥ <br>
कालिंजरं च देवेशि तथान्यन्मण्डलेश्वरम् ॥ <br>
काश्मीरं मरुकेशं च हरिश्चंद्रं सुशोभनम्॥ ३३ ॥ <br>
पुरश्चंद्रं च वामेशं कुकुटेश्वरमेव च ॥ <br>
भस्मगात्रमथोकारं त्रिसंध्या विरजा तथा ॥ ३४ ॥। <br>
अर्केश्वरं च नेपालं दुष्कर्णं करवीरकम् ॥ <br>
जागेश्वरं तथा देवि श्रीशैलं पर्वतोत्तमम् ॥ ३५ ॥ <br>
अयोध्या चैव पातालं तथा कारोहणं महत् ॥<br>
देविका च नदी पुण्या भैरवं पूर्वसागरः ॥ ३६ ॥ <br>
सप्तगोदावरीतीर्थं तथैव समुदाहृतम् ॥ <br>
निर्मलेशं तथान्यच्च कर्णिकारं सुशोभनम् ॥ ३७ ॥ <br>
कैलासं जाह्नवीतीरं जललिंगं च वाडवम्॥ <br>
बदरीतीर्थवर्यं च कोटितीर्थं तथैव च ॥ ३८ ॥ <br>
विंध्याचलो हेमकूटं गन्धमादनमेव च ॥ <br>
लिंगेश्वरं तथा क्षेत्रं लंकाद्वारं तथैव च ॥ ३९ ॥ <br>
नलेश्वरं तु मध्येशं केदारं रुद्रजालकम् ॥ <br>
सुवर्णाख्यं च वामोरु तथान्यत्षष्टिकापथम् ॥ ६.१०८.४० ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेशवरक्षेत्रमाहात्म्ये ऽष्टषष्टितीर्थवर्णनंनामाष्टोत्तरशततमोऽध्यायः ॥ ॥ १०८ ॥  <br>
<br>
<br>
</span>
