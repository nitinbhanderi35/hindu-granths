<span style="font-size: 14pt; line-height: 200%">॥ सूत उवाच ॥ ॥ <br>
ये चान्ये भास्करा स्तत्र संति ब्राह्मणसत्तमाः ॥ <br>
हाटकेश्वरजे क्षेत्रे याज्ञवल्क्यप्रतिष्ठिताः ॥ १ ॥ <br>
यस्तान्पूजयते भक्त्या हृदि कृत्वाऽभिवांछितान् ॥ <br>
सप्तम्यां चैव सप्तम्यां लभते नात्र संशयः ॥ २ ॥ <br>
॥ ऋषय उचुः ॥ ॥ <br>
एक एव स्थितः सूर्यो दृश्यते च नभस्तले ॥ <br>
तत्कथं द्वादशैते च तत्र क्षेत्रे प्रतिष्ठिताः ॥ <br>
कस्मिन्काले तथा कृत्ये किमर्थं सूतनन्दन ॥ ३ ॥ <br>
॥ सूत उवाच ॥ ॥ <br>
आसीत्पूर्वं कृतिर्नाम शुनःशेपसमुद्भवः ॥ ॥ ४ ॥ <br>
तस्य पुत्रः शुनः पुत्रो बभूव मुनिसत्तमः ॥ <br>
चारायणः सुतस्तस्य वभूव मुनिसत्तमः ॥ ५ ॥ <br>
कस्यचित्त्वथ कालस्य ब्रह्मा लोक पितामहः ॥ <br>
सावित्रीशापनिर्दग्धो ह्यवतीर्णो धरातले ॥ ६ ॥ <br>
गायत्री च यदा विप्रास्तेनोढा यज्ञकर्मणि ॥ <br>
प्राक्स्थितां च परित्यज्य सर्वदेवसमागमे ॥ <br>
कालात्ययो भवेन्नैव सावित्र्यागमने स्थिरे ॥ ७ ॥ <br>
ततस्तस्य समादेशाद्गायत्री गोपकन्यका ॥ <br>
शक्रेण च समानीता दिव्यलक्षणलक्षिता ॥ ८ ॥ <br>
गोपकन्यां च तां ज्ञात्वा गोश्च वक्त्रेण पद्मजः ॥ <br>
प्रवेश्याकर्षयामास गुह्येन च ततः परम् ॥ ९ ॥ <br>
ब्राह्मणानां गवां चैव कुलमेकं द्विधा स्थितम् ॥ <br>
एकत्र मन्त्रास्तिष्ठंति हविरेकत्र संस्थितम् ॥ ६.२७८.१० ॥ <br>
तेन तां ब्राह्मणीं कृत्वा पश्चात्तस्याः परिग्रहम् ॥ <br>
गृह्योक्तविधिना चक्रे पुरःस्थोऽपि पितामहः ॥११॥ <br>
पत्नीशालोपविष्टायां ततस्तस्यां द्विजोत्तमाः ॥ <br>
सावित्री समनुप्राप्ता देवपत्नीभिरावृता ॥ १२ ॥ <br>
ततस्तां सा समालोक्य रशनासमलंकृताम् ॥ <br>
दौर्भाग्यदुःखमापन्ना शशाप च विधिं ततः ॥ १३ ॥ <br>
॥ सावित्र्युवाच ॥ ॥ <br>
यस्मात्त्वया परित्यक्ता निर्दोषाहं पितामह ॥ <br>
पितामहोऽसि मे नूनमद्यप्रभृति संगमे ॥ १४ ॥ <br>
मनुष्याणां भवेत्कृत्यमन्यनारीपरिग्रहः ॥ <br>
एतत्त्वया कृतं यस्मान्मा नुषस्त्वं भविष्यसि ॥ १५ ॥ <br>
कामार्तश्च विशेषेण मम वाक्यादसंशयम्॥ १६ ॥ <br>
एवमुक्त्वा तु सावित्री त्यक्त्वा तं यज्ञमंडपम् ॥ <br>
गिरेः शिखरमारूढा तपश्चक्रे महत्ततः ॥ १७ ॥ <br>
पितामहोऽपि तच्छापाच्चारायणनिवेशने । <br>
अवतीर्णो धरापृष्ठे कालेन महता ततः ॥ १८ ॥ <br>
स यदा यौवनं भेजे मानुषं च पुरा स्थितः ॥ <br>
तथातथा च तापेन कामोत्थेन प्रपीड्यते ॥ १९ । <br>
ततोऽसौ वीक्षते नारीं कन्यां वाथ तपस्विनीम् ॥ <br>
अविकल्पमना भेजे रूपसौभाग्यगर्वितः ॥ ६.२७८.२० ॥ <br>
ततस्तं ब्यसनार्तं च दृष्ट्वा चारायणो मुनिः ॥ <br>
स्वयं निःसारयामास प्रकोपेन निजाश्रमात् ॥ २१ ॥ <br>
स च पित्रा परित्यक्तो भ्रममाणस्ततस्ततः ॥ <br>
चमत्कारपुरं प्राप्तः शाकल्यो यत्र तिष्ठति ॥ २२ ॥ <br>
नाम्ना ब्राह्मणशार्दूलो नागरो वेदपारगः ॥ <br>
वृतः शिष्य सहस्रेण वेदविद्यां प्रचारयन्॥ २३ ॥ <br>
अथ तं स प्रणम्योच्चैः शिष्यत्वं समुपागतः ॥ <br>
वेदाध्ययनसंपन्नो बभूवाथ चिरादपि ॥ २४ ॥ <br>
एतस्मिन्नेव काले नु आनर्ताधिपतिः स्वयम् ॥ <br>
आगतस्तिष्ठते यत्र जलशायी हरिः स्वयम् ॥ २५ ॥ <br>
चातुर्मास्यव्रतं तेन गृहीतं तत्पुरस्तदा ॥ <br>
प्रार्थितस्तु ततो विप्राः शाकल्यस्तैन भूभुजा ॥ २६ ॥ <br>
शांतिकं पौष्टिकं नित्यं त्वया कार्यं ममालये ॥ <br>
यावत्तिष्ठाम्यहं चात्र प्रसादः क्रियतामिति ॥ २७ ॥ <br>
बाढमित्येव स प्रोक्त्वा दाक्षिण्येन द्विजोत्तमाः ॥ <br>
एकैकं प्रेषयामास स्वशिष्यं तस्य मंदिरे ॥ २८ ॥ <br>
स शांतिकं विधायाथ दत्त्वाशीः पार्थिवस्य च ॥ <br>
संप्राप्य दक्षिणां तस्मात्पुनरेति च तं द्विजम् ॥ २९॥ <br>
शाकल्याय च तां दत्त्वा दक्षिणां निजमंदिरे ॥ <br>
जगाम नित्यमेवं हि व्यवहारो व्यवस्थितः ॥ ६.२७८.३० ॥ <br>
अन्यस्मिन्नहनि प्राप्ते शाकल्येन विसर्जितः ॥ <br>
शांत्यर्थं याज्ञवल्क्यस्तु पार्थिवस्यनिवेशनम् ॥ ३१ ॥ <br>
तस्य भूपस्य रूपाढया मंथरास्ति विलासिनी ॥ <br>
रात्रौ च कामिता तेन कामाढयेन सुकामिनी ॥ ३२ ॥ <br>
भावैर्वात्स्यायनप्रोक्तैः समालिंगनपूर्वकैः ॥ <br>
स तया विविधैः कृत्तो मयूरपदकादिभिः ॥ <br>
शरीरे चाधरे चैव तथा मणिप्रवालकैः ॥ ३३ ॥ <br>
संप्राप्तोऽध्ययनार्थाय यावच्छाकल्यसन्निधौ ॥ <br>
तावत्संप्रेषितस्तेन शांत्यर्थं भूपमंदिरे ॥ ३४ ॥ <br>
सोऽपि संप्रेषितस्तेन गत्वा तं पार्थिवालयम् ॥ <br>
शांतिकं च ततश्चक्रे यथोक्तविधिना द्विजाः ॥ ३५ ॥ <br>
शांतिकस्यावसाने तु प्रगृह्य कलशोदकम् ॥ <br>
पंचांगैः कल्पितं रुद्रैः स्वयमेवाभिमंत्रितैः ॥ ३६ ॥ <br>
साक्षतं सुमनोयुक्तं समादाय गतस्ततः ॥ <br>
संतिष्ठते नृपो यत्र आनर्तो त्रतसंयुतः ॥ ३७ ॥ <br>
द्यामालेखीति मंत्रं स प्रोच्चार्य विधिपूर्वकम् ॥ <br>
छंदर्षिसहितं चैव यावत्क्षिपति मस्तके ॥ <br>
तावन्निरीक्षितस्तेन नखलेखाविकर्तितः ॥ ३८ ॥ <br>
खंडितेनाधरेणैव ततोऽभूद्दुर्मना नृपः ॥ ३९ ॥ <br>
विटप्रायं तु तं दृष्ट्वा मलिनांबरधारिणम्॥ <br>
तं प्रोवाच विहस्योच्चै देहि विप्राऽक्षताञ्जलम् ॥ ६.२७८.४० ॥ <br>
मंदुरायां स्थितं यच्च काष्ठमेतत्प्रदृश्यते ॥ <br>
याज्ञवल्क्यस्ततो दृष्ट्वा सकोपस्तमुपाद्रवत् ॥ ४१ ॥ <br>
क्षिप्त्वा तत्र जलं विप्राः साक्षतं गृहमागमत् ॥ <br>
अगृह्य दक्षिणां तस्य पार्थिवस्य यथास्थिताम् ॥ ४२ ॥ <br>
एतस्मिन्नंतरे तस्य धवकाष्ठस्य सर्वतः ॥ <br>
निष्क्रांता विविधाः शाखाः पल्लवैः समलंकृताः ॥ ४३ ॥ <br>
तद्दृष्ट्वा विस्मितः सोऽथ आनर्ताधिपतिर्नृपः ॥ <br>
पश्चात्तापं परं चक्रे धिङ्मयैवमनुष्ठितम् ॥ ४४ ॥ <br>
स नूनं विबुधः कोऽपि विप्ररूपेण संगतः ॥ <br>
येनेदृशः प्रभावोऽयं तस्य मंत्रस्य संस्थितः ॥ ४५ ॥ <br>
यद्यहं प्रतिगृह्णामि तस्य मन्त्रोदितं जलम् ॥ <br>
जरामरणहीनस्तु तद्भवाभि न संशयः ॥ ४६ ॥ <br>
एवं चिंतयतस्तस्य तद्दिनं विस्मितस्य च ॥ <br>
पार्थिवस्य द्विजश्रेष्ठा जातं वर्षशतोपमम् ॥ ४७ ॥ <br>
दिवसे तु समाक्रांते कथंचित्तस्य भूपतेः [। <br>
विभावरी क्षयं याति कथंचिन्नैव शारदी ॥ ४८ ॥ <br>
ततः प्रभातसमये समुत्थाय महीपतिः ॥ <br>
आह्वयामास शाकल्यं पुरुषैराप्तकारिभिः ॥४९॥ <br>
ततः प्रोवाच विनयात्सादरं प्रांजलिः स्थितः ॥ <br>
कल्ये शिष्यः समायातो यस्त्वदीयो ममांतिकम् ॥ ६.२७८.५० ॥ <br>
शांत्यर्थं प्रेषणीयस्तु सोऽद्यापि च द्विजोत्तम ॥ <br>
तस्योपरि परा भक्तिर्मम जाताऽद्य केवलम् ॥ ५१ ॥ <br>
स तथेति प्रतिज्ञाय गत्वाऽथ निजमन्दिरम् ॥ <br>
प्रोवाच याज्ञवल्क्यं च शांत्यर्थं श्लक्ष्णया गिरा ॥ ५८२ ॥ <br>
गच्छ वत्स त्वमद्यैव पार्थिवस्य निवेशनम् ॥ <br>
शांत्यर्थं तेन भूयोऽपि त्वमेवाशुनिमंत्रितः ॥ ५३ ॥ <br>
॥ याज्ञवल्क्य उवाच ॥ ॥ <br>
नाहं यास्यामि तद्धर्म्ये शांत्यर्थं द्विजपुंगव ॥ <br>
अनादरेण दृष्टोऽहं नाशीर्मे च समाहृता ॥ ५४ ॥ <br>
काष्ठोपरि मया दत्ता तस्य वाक्यादसंशयम् ॥ <br>
तस्मात्प्रेषय चान्यं त्वं गुरो शिष्यं विचक्षणम् ॥ <br>
आनर्तं रंजयेद्यस्तु विवेकेन समन्वितम् ॥ ५५ ॥ <br>
॥ शाकल्य उवाच ॥ ॥ <br>
राजाऽऽदेशः सदा कार्यः पुरुषैर्देशवासिभिः ॥ <br>
योगक्षेमविधानाय तथा लाभाय केवलम् ॥५६ ॥ <br>
प्रतिकूलो भवेद्यस्तु पाथिवानां स मन्दधीः ॥ <br>
न तस्य जायते सौख्यं कथंचिद्द्विजसत्तम ॥ ५७ ॥ <br>
ये जात्यादि महोत्सेकान्न नरेंद्रानुपासते ॥ <br>
तेषामामरणं भिक्षा प्रायश्चित्तं विनिर्मितम् ॥ ५८ ॥ <br>
एवं तयोर्विवदतोस्तदा वै गुरुशिष्ययोः ॥ <br>
भूयोऽपि तत्र संप्राप्ताः पुरुषाः पार्थिवेरिताः ॥ ५९ ॥ <br>
प्रोचुश्च त्वरया युक्ताः शाकल्यं प्रांजलिस्थिताः ॥ <br>
शिष्यं तं प्रेषय क्षिप्रं राजा मार्गं प्रतीक्षते ॥ ६.२७८.६० ॥ <br>
असकृत्प्रोच्यमानोऽपि यदा गच्छति नैव सः ॥ <br>
तदा संप्रेषयामास उद्दालकमथारुणिम् ॥ ६१ ॥ <br>
शिष्यं विनयसंपन्नं कृतांजलिपुटं स्थितम् ॥ <br>
गच्छ वत्स समादेशात्सांप्रतं नृपमंदिरम् ॥ ६२ ॥ <br>
शांतिकर्म विधायाथ स्वाध्यायं च ततः कुरु ॥ ६३ ॥ <br>
स तथेति प्रतिज्ञाय गत्वा तं पार्थिवालयम् ॥ <br>
चकार शांतिकं कर्म विधिदृष्टेन कर्मणा ॥ ६४ ॥ <br>
ततः कलशतोयं स साक्षतं सुमनोन्वितम् ॥ <br>
गृहीत्वोपाद्रवत्तत्र यत्र राजा व्यवस्थितः ॥ ॥ ६५ ॥ <br>
॥ राजोवाच ॥ ॥ <br>
स्वकीयमन्त्रलिंगेन अभिषेकं तु यच्छ भोः ॥ <br>
काष्ठस्यास्य यदग्रे ते प्रोत्थितं तिष्ठते द्विज ॥ ६६ ॥ <br>
ततस्तेन शुभं मंत्रं प्रोच्याभीष्टं जलं स्वयम् ॥ <br>
अभिषिच्य च तत्काष्ठं ततश्च स्वगृहं ययौ ॥ ६७ ॥ <br>
तावद्रूपं च तत्काष्ठं दृष्ट्वाऽऽनर्तो महीपतिः ॥ <br>
विषादसहितश्चैव पश्चात्तापसमन्वितः ॥ ६८ ॥ <br>
भूयस्तु प्रेषयामास याज्ञवल्क्यकृते तदा ॥ <br>
अन्यं दूतं विदग्धं च शाकल्यस्य द्विजाश्रयम्॥ ६९ ॥ <br>
वेदना कायसंस्था मे वर्तते द्विजसत्तम ॥ <br>
शांत्यर्थं प्रेषया क्षिप्रं तं शिष्यं पूर्वसंचितम् ॥ ६.२७८.७० ॥ <br>
अपमानं कृतं तस्य मया कल्ये द्विजोत्तम ॥ <br>
तेन मे सहसा व्याधिराशीर्वादमनिच्छतः ॥ ७१ ॥ <br>
तस्मात्प्रेषय मे शीघ्रं येन मे स्वस्थता भवेम् ॥ <br>
असकृत्प्रोच्यमानोऽपि यदा नैव स गच्छति ॥ ७२ ॥ <br>
याज्ञवल्क्यस्ततः शिष्यमन्यं प्रोवाच सादरम् ॥ <br>
ततस्तं मधुकं पैग्यं प्रेषयामास तद्गृहे ॥ ॥। ७३ ॥ <br>
तेनापि विहितं तच्च यथोद्दालकनिर्मितम् ॥ <br>
आशीर्वादो नृपोद्देशाद्दत्तः काष्ठस्य तस्य च ॥ ७४ ॥ <br>
तद्रूपमपि तत्काष्ठं दृष्ट्वा भूयोऽपि पार्थिवः ॥ <br>
अन्यं संप्रेषयामास याज्ञवल्क्यकृते नरम् ॥ ७९ ॥ <br>
असकृत्प्रोच्यमानोऽपि याज्ञवल्क्यो व्रजेन्न हि ॥ <br>
यदा तदा बहुगुणमन्यं शिष्यं प्रदिष्टवान्॥ ७६ ॥ <br>
प्रचूडं भागवित्तिं च सोऽपि गत्वा यथा पुरा ॥ <br>
चकार शांतिकं कर्म यथा ताभ्यां पुरा कृतम्॥ ७७ ॥ <br>
ततः शांत्युदकं तस्मिन्प्राक्षिपच्चैव दारुणि ॥ <br>
मंत्रवच्च तथाप्येव तद्रूपं च व्यवस्थितम् ॥ ७८ ॥ <br>
ततः स्वयं ययौ राजा शाकल्यस्य निवेशनम् ॥ <br>
याज्ञवल्क्यस्य मन्त्रार्थं पश्चात्तापसमन्वितः ॥ ७९ ॥ <br>
प्रणम्य स द्विजश्रेष्ठः शाकल्यं च द्विजोत्तमम्॥ <br>
शांत्यर्थं मम हर्म्ये त्वं कल्ये शिष्यं समादिश ॥ <br>
येन मे जायते शांतिः शरीरस्य द्विजोत्तम ॥ ६.२७८.८० ॥ <br>
ततः प्रोवाच शाकल्यो याज्ञवल्क्यं द्विजोत्तमाः ॥ <br>
भूयोऽपि शृण्वतस्तस्य आनर्तस्य महीपतेः ॥ ८१ ॥ <br>
याज्ञवल्क्य द्रुतं गच्छ ममादेशान्नृपालयम् ॥ <br>
राज्ञोस्य रोगनाशाय शांतिकं कुरु पुत्रक ॥ ॥ ८२ ॥ <br>
॥ याज्ञवल्क्य उवाच ॥ ॥ <br>
नाहं तत्र गमिष्यामि गुरो मैवं ब्रवीहि माम् ॥ <br>
अपमानः कृतोऽनेन गुरो मम महीभुजा ॥ ८३ ॥ <br>
तस्य तद्वचनं श्रुत्वा स कोपं परमं गतः ॥ <br>
अब्रवीद्भर्त्समानस्तु याज्ञवल्क्यं ततः परम् ॥ ८४ ॥ <br>
एकमप्यक्षरं यस्तु गुरुः शिष्ये निवेदयेत् ॥ <br>
पृथिव्यां नास्ति तद्द्रव्यं यद्दत्त्वा चानृणी भवेत् ॥ ८५ ॥ <br>
यस्मात्त्वं शिष्यतां गत्वा मम वाक्यं करोषि न ॥ <br>
तस्मात्त्वां योजयिष्यामि ब्रह्म शापेन सांप्रतम् ॥ ८६ ॥ <br>
॥ याज्ञवल्क्य उवाच ॥ ॥ <br>
अन्यायेन हि चेच्छापं गुरो मम प्रदास्यसि ॥ <br>
अहमप्येव दास्यामि प्रतिशापं तवाधुना ॥ ८७ ॥ <br>
गुरोरप्यवलिप्तस्य कार्याकार्यमजानतः ॥ <br>
उत्पथे वर्तमानस्य परित्यागो विधीयते ॥ ८८ ॥ <br>
तस्मात्त्वं हि मया त्यक्तः सांप्रतं हि न मे गुरुः ॥ <br>
अविशषेण शिष्यार्थं यदादेशं प्रयच्छसि ॥ ८९ ॥ <br>
यावंतस्ते स्थिताः शिष्यास्तावद्भिर्दिवसैरहम् ॥ <br>
तवादेशं करिष्यामि नोचेद्यास्यामि दूरतः ॥ ६.२७८.९० ॥ <br>
॥ शाकल्य उवाच ॥ ॥ <br>
यदि गच्छसि चान्यत्र तत्त्वं विद्यां परित्यज ॥ <br>
यां मया पाठितः पाप व्रज पश्चात्कुशिष्य भोः ॥ ९१ ॥ <br>
मयाभिमंत्रितं तोयं क्षुरिकामुण्डसंभवम् ॥ <br>
पिब तस्याः प्रभावेण शीघ्रमेव त्यजिष्यसि ॥ <br>
जठरान्मामकीं विद्यां त्वयाधीता पुरा तु या ॥९२ ॥ <br>
एवमुक्त्वा स चामंत्र्य मंत्रैराथर्वणैर्जलम् ॥ <br>
पानाय प्रददौ तस्मै वांत्यर्थं सद्विजोत्तमः ॥ ९३ ॥ <br>
याज्ञवल्क्योऽपि तत्पीत्वा जलं तेनाभिमंत्रितम् ॥ <br>
वांतिं कृत्वा सहान्नेन तद्विद्यां तां परित्यजत् ॥ ९४ ॥ <br>
ततो मूढत्वमापन्नो विश्वामित्रह्रदं शुभम् ॥ <br>
गत्वा स्नातो विधानेन शुचि र्भूत्वा समाहितः ॥ ९५ ॥ <br>
चकार मूर्तीस्ता भक्त्या रवेर्द्वादशसंख्यया ॥ <br>
प्रतिष्ठाप्य ततः सर्वाः पूजयामास भक्तितः ॥ ९६ ॥ <br>
धाता मित्रोऽर्यमा शक्रो वरुणः सांब एव च ॥ <br>
भगो विवस्वान्पूषा च सविता दशमस्तथा ॥ <br>
एकादशस्तथा त्वष्टा विष्णुर्द्वादश उच्यते ॥ ९७ ॥ <br>
एवं द्वादशधा सूर्यः स्थापितोऽत्र विपश्चिता ॥ <br>
आराधितस्ततो नित्यं गन्धपुष्पानुलेपनैः ॥ ९८ ॥ <br>
ततः कालेन महता गत्वा प्रत्यक्षतां रविः ॥ <br>
प्रोवाच सुन्दरं प्रीत्या वाक्यमेतन्मुनिं प्रति ॥ ९९ ॥ <br>
याज्ञवल्क्य प्रतुष्टोऽहं तव ब्राह्मणसत्तम ॥ <br>
इष्टं ददामि ते ब्रूहि यद्यत्संप्रति वांछितम् ॥ ६.२७८.१०० ॥ <br>
॥ याज्ञवल्क्य उवाच ॥ ॥ <br>
वरं ददासि चेन्मह्यं वेदपाठे नियोजय ॥ <br>
मां विभो येन शिष्यत्वं तव गच्छामि सांप्रतम् ॥ १०१ [। <br>
॥ आदित्य उवाच ॥ ॥ <br>
मया पर्यटनं कार्यं सदैव द्विजसत्तम ॥ <br>
मेरोः प्रदक्षिणार्थाय लोकालोककृते द्विज ॥ १०२ ॥ <br>
तत्कथं योजयामि त्वां वेदपाठेन स द्विज ॥ १०३ ॥ <br>
तस्मात्त्वं लघुतां गत्वा मम मुख्यहयस्य च ॥ <br>
श्रवणे तिष्ठ मद्वाक्यात्तेजसा चैव येन मे ॥ १०४ ॥ <br>
न दह्यसि महाभाग तत्र स्थोऽध्ययनं कुरु ॥ <br>
स तथेति प्रतिज्ञाय प्रविश्यादित्यवाजिनः ॥ १०५ ॥ <br>
कर्णेऽपठत्ततो वेदांश्चतुरोऽपि च तन्मुखात् ॥ <br>
अंगोपांगसमोपेतान्परिशिष्टसमन्वितान् ॥ १०६ ॥ <br>
ततः समाप्ते स प्राह प्रार्थयस्व विभो हि माम् ॥ <br>
प्रदास्यामि न सन्देहस्तवाद्य गुरुदक्षिणाम् ॥ १०७ ॥ <br>
॥ आदित्य उवाच ॥ ॥ <br>
यानि सूक्तानि ऋग्वेदे मदीयानि द्विजोत्तम ॥ <br>
सावनानि यजुर्वेदे सामानि च तृतीयके ॥ १०८ ॥ <br>
कल्पोक्तानि चतुर्थे च तानि सर्वाणि भूतले ॥ <br>
त्वया प्रचारणीयानि कृत्वा व्याख्यानमुत्तमम् ॥ १.९ ॥ <br>
ये द्विजास्तानि सर्वाणि कीर्तयिष्यंति मे पुरः ॥ <br>
ते सर्वे पाप निर्मुक्ताः प्रयास्यंति दिवालयम् ॥ ६.२७८.११० ॥ <br>
व्याख्यास्यंति पुनर्ये च मम भक्तिपरायणाः ॥ <br>
ते यास्यंति द्विजा मुक्तिं सत्यमेतन्मयोदितम् ॥ ॥ १११ ॥ <br>
॥ सूत उवाच ॥ ॥ <br>
एवं वेदान्पठित्वा स प्रदत्त्वा गुरुदक्षिणाम् ॥ <br>
सूर्यायाभ्यागतो भूयश्चमत्कारपुरं प्रति ॥ ११२ ॥ <br>
ततः शाकल्यमभ्येत्य गुरुस्त्वं प्राङ् मम स्थितः ॥ <br>
प्रार्थयस्व महाभाग दास्यामि गुरुदक्षिणाम् ॥ ११३ ॥ <br>
ज्येष्ठो भ्राता पिता चैव माता चैव गुरुस्तथा ॥ <br>
वैरुद्ध्येनापि वर्तंते यद्येते द्विजसतम ॥ <br>
तथापि पूजनीयाश्च पुरुषेण न संशयः ॥ ११४ ॥ <br>
सांगोपांगा मयाधीता वेदाश्चत्वार एव च ॥ <br>
अधीताश्चैव सर्वेषां तेषामर्थोऽवधारितः ॥ ११५ ॥ <br>
तत्त्वं वद महाभाग कां ते यच्छामि दक्षिणाम् ॥ ११६ ॥ <br>
॥ शाकल्य उवाच ॥ ॥ <br>
यानि वेदरहस्यानि सूर्येण कथितानि ते ॥ ११७ ॥ <br>
यैः स्यात्पापप्रणाशश्च व्याख्यातैः पठितैस्तथा ॥ <br>
तानि मे कीर्तय क्षिप्रमेषा मे गुरुदक्षिणा ११८ ॥ <br>
॥ याज्ञवल्क्य उवाच ॥ ॥ <br>
तदागच्छ मया सार्धं यत्र सूर्याः प्रतिष्ठिताः ॥ <br>
मया द्वादश तेषां च कीर्तयिष्यामि चात्रतः ॥११९॥ <br>
तच्छ्रुत्वा शिष्यसंयुक्तः शाकल्यस्तैश्च सद्द्विजैः ॥ <br>
शिष्यैस्तिष्ठन्ति ये तत्र स्थापितास्तेन भास्कराः ॥ ६.२७८.१२० ॥ <br>
ततस्तु कीर्तयामास व्याख्यानं तत्पुरः स्थितः ॥ <br>
वेदान्तानां च सर्वेषां यथोक्तं रविणा पुरा ॥ १२१ ॥ <br>
अवसाने च तेषां तु चतुश्चरणसंभवैः ॥ <br>
ब्राह्मणैर्याज्ञवल्क्यस्तु वेदान्तज्ञैः प्रतोषितः ॥ १२२ ॥ <br>
प्रोक्तस्तव प्रसादेन वेदांतज्ञा वयं स्थिताः ॥ <br>
श्रुताध्ययनसंपन्ना याचस्व गुरुदक्षिणाम् ॥ १२३ ॥ <br>
॥ याज्ञवल्क्य उवाच ॥ ॥ <br>
एतेषां भास्कराणां च मदीयानां पुरो द्विजाः ॥ <br>
कीर्तयिष्यंति ये विप्रास्तेषां युष्मत्प्रसादतः ॥ <br>
भूया स्वर्गगतिर्विप्रा एषा मे गुरु दक्षिणा ॥ १२४ ॥ <br>
ये पुनर्भक्तिसंयुक्ताः करिष्यंति विचारणम् ॥ <br>
तेषां तुर्यपदं यच्च जरामरणवर्जितम् ॥ १२५ ॥ <br>
॥ ब्राह्मणा ऊचुः ॥ ॥ <br>
भविष्यति कलौ विप्रा दौस्थ्यभावसमन्विताः ॥ <br>
पठने नैव शक्ताश्च व्याख्यानस्य च का कथा ॥ १२६ ॥ <br>
तस्मात्सारस्वतं ब्रूहि वेदानां द्विजसत्तम ॥ <br>
अपि दौस्थ्यसमायुक्ता येन ते कीर्तयंति च ॥ १२७ ॥ <br>
॥ याज्ञवल्क्य उवाच ॥ ॥ <br>
रथं युञ्जंति सूक्तं यत्प्रथमं वित्तलक्षणम् ॥ <br>
त्रिष्टुभेति च यत्सूक्तं तथाद्यं ब्राह्मणोत्तमाः ॥ १२९३ ॥ <br>
चित्रं देवानामिति च तथान्यत्तस्य वल्लभम् ॥ <br>
हंसः शुचिषदित्युक्तं ततश्चापि प्रहर्षदम् ॥ १२९ ॥ <br>
पावमानं तथा सूक्तं ये पठिष्यंति बह्वृचः ॥ <br>
इत्येषामाद्यमेवं तु ते यास्यंति परां गतिम्॥ ६.२७८.१३० ॥ <br>
एकविंशतिसामानि आदित्येष्टानि यानि च ॥ <br>
सामगाः कीर्तयिष्यंति येऽत्रस्थाः शुचयः स्थिताः ॥ १३१ ॥ <br>
निश्चयं तु परं धृत्वा येऽपि स्तोष्यंति भास्करम् ॥ <br>
ततस्तेऽपि प्रयास्यंति निर्भिद्य रविमंडलम् ॥ १३२ ॥ <br>
क्षुरिकासंपुटं चैव सूर्यकल्पं तथैव च ॥ <br>
शांतिकल्पसमायुक्तं कीर्तयिष्यंति ये द्विजाः ॥ १३३ ॥ <br>
अथर्वपाठकास्तेऽपि प्रयास्यंति परां गतिम् ॥ <br>
मूर्खा अपि समागत्य संप्राप्ते सूर्यवासरे ॥ १३४ ॥ <br>
प्रणामं ये करिष्यंति श्रद्धया परया युताः ॥ <br>
सप्तरात्रकृतात्पापान्मुक्तिं प्राप्संति ते द्विजाः ॥ १३५ ॥ <br>
॥ सूत उवाच ॥ ॥ <br>
तथेति तैः प्रतिज्ञाते चतुश्चरणसंभवैः ॥ <br>
ब्राह्मणैर्याज्ञवल्क्यस्तु विज्ञातो येन केन तु ॥ ॥ १३६ ॥ <br>
विदेहेन ततः प्राप्तः श्रवणार्थं नराधिपः ॥ <br>
वेदांतानां च सर्वेषां रत्नाख्येन महीभुजा ॥ १३७ ॥ <br>
तेनापि च परिज्ञाय माहात्म्यं सूर्यसं भवम् ॥ <br>
ततः संस्थापितः सूर्यस्तस्मिन्स्थाने द्विजोत्तमाः ॥ १३८ ॥ <br>
तं चापि सूर्यवारेण यः प्रपश्यति मानवः ॥ <br>
सप्तरात्रकृतात्पापान्मुच्यते नात्र संशयः ॥ १३९ ॥ <br>
एतद्वः कथितं सर्वं माहात्म्यं सूर्यसंभवम् ॥ <br>
यः शृणोति नरो भक्त्या अश्वमेधफलं लभेत् ॥ ६.२७८.१४० ॥ <br>
संक्रांतौ यत्प्रदानेन सूर्ये वा श्रवणेन तु ॥ <br>
तत्फलं समवाप्नोति श्रुत्वा माहात्म्यमुतमम् ॥ १९१ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये द्वादशार्कोत्पत्तिरत्नादित्योत्पत्तिमाहात्म्ये याज्ञवल्क्यवृत्तांतवर्णनं नामाष्टसप्तत्युत्तरद्विशततमोऽध्यायः ॥ २७८ ॥<br>
<br>
</span>
