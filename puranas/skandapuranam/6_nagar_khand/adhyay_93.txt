<span style="font-size: 14pt; line-height: 200%">सूत उवाच ॥ ॥ <br>
अथान्यदपि तत्रास्ति गोमुखाख्यं सुशोभनम्॥ <br>
यद्गोवक्त्रात्पुरा लब्धं सर्वपातकनाशनम् ॥ १ ॥ <br>
पुरासीदत्र गोपालः कश्चित्कुष्ठसमावृतः ॥ <br>
चमत्कारपुरं विप्र अतीव क्षामतां गतः ॥ २ ॥ <br>
कस्यचित्त्वथ कालस्य तेन मार्गेण गोकुलम् ॥ <br>
मध्याह्नसमये प्राप्तं चंद्रे चित्रासमन्वितः ॥ ३ ॥ <br>
एकादश्यां तृषार्त्तं च भास्करे वृषसंस्थिते ॥ <br>
एकयापि ततो धेन्वा तृणस्तम्बमतीव हि ॥ <br>
नीलमालोकितं तत्र दूरादेत्य प्रहर्षिता ॥ ४ ॥ <br>
दन्तैर्द्रुतं समुत्पाट्य यावदाकर्षति द्विजाः ॥ <br>
तावत्तज्जडमार्गेण तोयधारा विनिर्गता ॥ ५ ॥ <br>
अथास्वाद्य तृणं तस्मात्तृषार्ता च शनैःशनैः ॥ <br>
पपौ तोयं सुविश्रब्धा सुस्वादु क्षीरसंनिभम् ॥ ६ ॥ <br>
तस्या वेगेन तत्तोयं पिबन्त्यास्तत्रभूतले ॥ <br>
गर्ता जाता सुविस्तीर्णा सलिलेन समावृता ॥ ७ ॥ <br>
ततोऽन्याः शतशो गावः पपुस्तोयं मुनिर्मलम् ॥ <br>
तृषार्त्तास्तद्द्विजश्रेष्ठाः पीयूषरससंनिभम् ॥ ८ ॥ <br>
यथायथा गता गावस्तत्र तोयं पिबंति ताः ॥ <br>
सा गर्ता वक्त्रसंस्पर्शाद्वृद्धिं याति तथा तथा ॥ ९ ॥ <br>
ततश्च गोकुले कृत्स्ने जाते तृष्णाविवर्जिते ॥ <br>
गोपालोऽपि तृषार्तस्तु तस्मिंस्तोये विवेश च ॥ ६.९३.१० ॥ <br>
अंगं प्रक्षाल्य पीत्वापो यावन्निष्क्रामति द्रुतम् ॥ <br>
तावत्पश्यति गात्रं स्वं द्वादशार्कसमप्रभम् ॥ ११ ॥ <br>
ततो विस्मयमापन्नो गत्वा स्वीयं निकेतनम् ॥ <br>
वृतांतं कथयामास लोकानां पुरतोऽखिलम् ॥ १२ ॥ <br>
तृणस्तम्बं यथा धेन्वा तत्रोत्पाट्य प्रशक्तितः ॥ <br>
यथा विनिर्गतं तोयं यथा तेनावगाहितम् ॥ १३ ॥ <br>
तद्दृष्ट्वा मानवाः सर्वे गत्वा दिव्यं जलं च तत् ॥ <br>
व्याधिग्रस्ता विशेषेण स्नानं चक्रुः समाहिताः ॥।४॥ <br>
भवंति च विनिर्मुक्ता रोगैः पापैश्च तत्क्षणात्॥ <br>
अपापाश्च पुनर्यांति तत्क्षणात्त्रिदिवालयम् ॥ १५ ॥ <br>
ततःप्रभृति तत्ख्यातं तीर्थं गोमुखसंज्ञितम् ॥ <br>
गोमुखाद्भूतले जातं यतश्चैवं द्विजोत्तमाः ॥ १६ ॥<br>
अथ भीतः सहस्राक्षस्तद्दृष्ट्वा स्वर्गदायकम् ॥ <br>
अक्लेशेन मनुष्याणां पूरयामास पांसुभिः ॥ १७ ॥ <br>
॥ ऋषय ऊचुः ॥ ॥ <br>
किं तत्कारणमादिष्टं येन तत्तादृशं जलम् ॥ <br>
तस्मात्स्थानाद्विनिष्क्रांतं सूतपुत्र वदस्व नः ॥ १८ ॥ <br>
॥ सूत उवाच ॥ ॥ <br>
अत्र पूर्वं तपस्तप्तमम्बरीषेण भूभुजा ॥ <br>
पुत्र शोकाभिभूतेन तोषितो गरुडध्वजः ॥ १९ ॥ <br>
तस्य पुत्रः सुविख्यातः सुवर्चा इति विश्रुतः ॥ <br>
एको बभूव वृद्धत्वे कथंचिद्द्विजसत्तमाः ॥ ६.९३.२० ॥ <br>
पूर्वकर्मविपाकेन स बालोऽपि च तत्सुतः ॥ <br>
कुष्ठव्याधिसमाक्रांतः पितृमातृसुदुःखदः ॥ २१ ॥ <br>
अथ तत्कामिकं क्षेत्रं स गत्वा पृथिवीपतिः ॥ <br>
चकार रोगनाशाय स्वपुत्रार्थं महत्तपः ॥ २२ ॥ <br>
ततस्तुष्टिं गतस्तस्य स्वयमेव जनार्दनः ॥ <br>
प्रदाय दर्शनं वाक्यं ततः प्रोवाच सादरम् ॥ २३ ॥ <br>
परितुष्टोऽस्मि ते वत्स तस्माच्चित्तेऽभिवांछितम् ॥ <br>
प्रार्थयस्व प्रयच्छामि वरं पुत्र न संशयः ॥ २४ ॥ <br>
॥ राजोवाच ॥ ॥ <br>
ममायं संमतः पुत्रो ग्रस्तः कुष्ठेन केशव ॥ <br>
बालोऽपि तत्कुरुष्वास्य कुष्ठव्याधिपरिक्षयम् ॥ २५ ॥ <br>
॥ श्रीभगवानुवाच ॥ ॥ <br>
एष आसीत्पुरा राजा मेघवाहनसंज्ञितः ॥ <br>
ब्रह्मण्यश्च कृतज्ञश्च सर्वशास्त्रार्थपारगः ॥ २६ ॥ <br>
कस्यचित्त्वथ कालस्य ब्राह्मणोऽनेन घातितः ॥ <br>
अंतःपुरे निशाकाले प्रविष्टो जारकर्मकृत ॥ २७ ॥ <br>
अथ पश्यति यावत्स प्रभातेऽभ्युदिते रवौ ॥ <br>
यज्ञोपवीतसंयुक्तस्तावत्स द्विजरूपधृक् ॥ २८ ॥ <br>
अथ तं ब्राह्मणं मत्वा घृणाविष्टः सुदुःखितः ॥ <br>
गत्वा काशीपुरीं पश्चात्तपश्चक्रे समाहितः ॥ २९ ॥ <br>
राज्ये पुत्रं समाधाय वैराग्यं परमं गतः ॥ <br>
नियतो नियताहारो भिक्षान्नकृतभोजनः ॥ ६.९३.३० ॥ <br>
ततः कालेन संप्राप्तो यमस्य सदनं प्रति ॥ <br>
विपाप्मापि च चिह्नेन युक्तोऽयं पृथिवीपतिः ॥ ३१ ॥ <br>
ब्रह्मघातोद्भवेनैव बालभावेऽपि संस्थिते ॥ <br>
येऽत्र कुष्ठसमायुक्ता दृश्यंते मानवा भुवि ॥ <br>
तैर्नूनं ब्राह्मणाघातो विहितश्चान्यजन्मनि ॥ ३२ ॥ <br>
हाटकेश्वरजे क्षेत्रे यो गत्वा श्राद्धमाचरेत् ॥ <br>
पितॄणां चैव सर्वेषामनृणः स प्रजायते ॥ ३३ । <br>
न ब्राह्मणवधाद्बाह्यं कुष्ठव्याधिः प्रजायते ॥ <br>
एतत्सत्यं विजानीहि वदतो मम भूपते ॥ ३४ ॥ <br>
॥ अंबरीष उवाच ॥ ॥ <br>
एतदर्थं सुराधीश मया त्वं पूजितः प्रभो ॥ <br>
प्रसन्ने त्वयि देवेश नासाध्यं विद्यते भुवि ॥ ३५ ॥ <br>
एवमुक्तस्ततस्तेन भगवान्मधुसूदनः ॥ <br>
पातालजाह्नवीतोयं स सस्मार समाधिना ॥३६॥ <br>
सा ध्याता सहसा तेन विष्णुना प्रभविष्णुना ॥ <br>
कृत्वा तु विवरं सूक्ष्मं विनिष्क्रांताऽथ तत्क्षणात् ॥ ३७ ॥ <br>
ततः प्रोवाच वचनमंबरीषं चतुर्भुजः ॥ <br>
निमज्जतु सुतस्तेऽत्र सुपुण्ये जाह्नवीजले ॥ ३८ ॥ <br>
येन कुष्ठविनिर्मुक्तस्तत्क्षणादेव जायते ॥ <br>
तथा ब्रह्मवधोद्भूतैः पातकैरुपपातकैः ॥ ३९ ॥ <br>
एतस्मिन्नेव काले तु समानीय सुतं नृपः ॥ <br>
स्नापयामास तत्तोयैः प्रत्यक्षं शार्ङ्गधन्वनः ॥ ६.९३.४० ॥ <br>
ततः स बालकः सद्यः स्नातमात्रो द्विजोत्तमाः ॥ <br>
कुष्ठव्याधिविनिर्मुक्तो जातो बालार्कसंनिभः ॥ ४१ ॥ <br>
ततः प्रणम्य तं देवं हर्षेण महताऽन्वितः ॥ <br>
पित्रा समं जगामाथ स्वकीयं भवनं द्विजाः ॥ ४२ ॥ <br>
तस्मिन्गते महीपाले सपुत्रे तत्क्षणाद्धरिः ॥ <br>
तद्रंध्रं पूरयामास यथा नो वेत्ति कश्चन ॥ ४३ ॥ <br>
एतस्मात्कारणात्पूर्वं तत्तोयं सर्वपापहृत् ॥ <br>
यद्गोमुखेन भूयोऽपि भूतले प्रकटीकृतम् ॥ ४४ ॥ <br>
अद्यापि तज्जलस्पर्शात्सुपवित्रो धरातले ॥ <br>
यः स्नानं सूर्यवारेण कुरुतेऽर्कोदयं प्रति ॥ <br>
तस्य नाशं द्रुतं यांति गलगंडादिका इह ॥ ४९ ॥ <br>
व्याधयोपि महारौद्रा दद्रुपामा समुद्भवाः ॥ <br>
उपसर्गोद्भवाश्चैव विस्फोटकविचर्चिका ॥ ४६ ॥ <br>
निष्कामस्तु पुनर्मर्त्यो यः स्नानं तत्र भक्तितः ॥ <br>
कुरुते याति लोकं स देवदेवस्य चक्रिणः ॥ ४७ ॥ <br>
यस्मिन्दिने समानीता सा गंगा तत्र विष्णुना ॥ <br>
तस्मिन्दिने वृषे सूर्यः स्थितश्चित्रासु चंद्रमाः ॥ ४८ ॥ <br>
तिथिश्चैकादशी चैव देवदेवस्य शार्ङ्गिणः ॥ <br>
गोवक्त्रेण तृणस्तंबं यस्मिंश्चैव तु वासरे ॥ <br>
समाकृष्टं च तत्रैव योग एवं व्यवस्थितः ॥ ४९ ॥ <br>
तथान्येऽपि दिने तस्मिन्यदि तोयमवाप्य च ॥ <br>
स्नानं करोति सद्भक्त्या तत्फलं सोऽपि चाप्नुयात् ॥ ६.९३.५० ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये गोमुखतीर्थमाहात्म्यवर्णनंनाम त्रिनवतितमोऽध्यायः ॥ ९३ ॥ । <br>
<br>
</span>
