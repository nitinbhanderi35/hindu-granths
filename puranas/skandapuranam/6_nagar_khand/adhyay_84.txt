<span style="font-size: 14pt; line-height: 200%">॥ ऋषय ऊचुः ॥ ॥ <br>
यदेतद्भवता प्रोक्तं देवदेवेन विष्णुना ॥ <br>
माधवीं भगिनीं प्राप्य जन्मांतरमुपस्थिताम् ॥ १ ॥ <br>
अश्ववक्त्रां करिष्यामि तपसा सुशुभाननाम् ॥ <br>
सा कथं विहिता तेन तपस्तप्तं तथा कथम् ॥ <br>
सर्वं विस्तरतो ब्रूहि परं कौतूहलं हि नः ॥ २ ॥ <br>
॥ सूत उवाच ॥ ॥ <br>
नारदस्य समाकर्ण्य तं सन्देशं सुरोद्भवम् ॥ <br>
गत्वा विष्णुः सुरैः सार्द्धं प्रचक्रे मंत्रनिश्चयम् ॥ ३ ॥ <br>
भारावतरणार्थाय दानवानां वधाय च ॥ <br>
वसुदेवगृहे श्रीमान्द्वापरांते ततो हरिः ॥ ४ ॥ <br>
देवक्या जठरे देवः संजातो दैत्यदर्पहा ॥ <br>
तथान्या रोहिणीनाम भार्या तस्य च याऽभवत् ॥ ५ ॥ <br>
तस्यां जज्ञे हलीनाम बलभद्रः प्रतापवान् ॥ <br>
तृतीया सुप्रभानाम वसुदेवप्रिया च या ॥ ६ ॥ <br>
तस्यां सा माधवी जज्ञे अश्ववक्त्रस्वरूपधृक् ॥ <br>
तां दृष्ट्वा विकृताकारां सुतां जातां च सुप्रभा ॥ <br>
वासुदेवसमायुक्ता विषादं परमं गता ॥ ७ ॥ <br>
अथ ते यादवाः सर्वे कृतशान्तिकपौष्टिकाः ॥ <br>
स्वस्तिस्वस्तीति संत्रस्ताः प्रोचुर्भूयात्कुलेऽत्र नः ॥८॥ <br>
एवं सा यौवनोपेता तथा दुःखसमन्विता ॥ <br>
न कश्चिद्वरयामास वाजिवक्त्रां विलोक्य ताम् ॥ ९ ॥ <br>
ततश्च भगवान्विष्णुर्ज्ञात्वा तां भगिनीं तथा ॥ <br>
मातरं पितरं चैव तथा दुःखसमन्वितौ ॥ ६.८४.१० ॥ <br>
तामादाय गतस्तूर्णं बलदेवसमन्वितः ॥ <br>
हाटकेश्वरजे क्षेत्रे तपस्तप्तुं ततः परम् ॥ ११ ॥ <br>
ब्रह्माणं तोषयामास सम्यग्यज्ञपरायणः ॥ <br>
व्रतैश्च विविधैर्दानैर्ब्राह्मणानां च तर्पणैः ॥ १२ ॥ <br>
ततस्तुष्टिं गतो ब्रह्मा वर्षांते तस्य शार्ङ्गिणः ॥ <br>
उवाच वरदोऽस्मीति प्रार्थयस्वाभिवांछितम् ॥ १३ ॥ <br>
॥ विष्णुरुवाच ॥ ॥ <br>
एषा मे भगिनी देव जाताऽश्ववदना किल ॥ <br>
तव प्रसादात्सद्वक्त्रा भूयादेतन्ममेप्सितम् ॥ १४ ॥ <br>
॥ श्रीब्रह्मोवाच ॥ ॥ <br>
एषा शुभानना साध्वी मत्प्रसादाद्भविष्यति ॥ <br>
सुभद्रा नाम विख्याता वीरसूः पतिवल्लभा ॥ १५ ॥ <br>
एतद्रूपां पुमान्योऽत्र पूजयिष्यति भक्तितः ॥ <br>
एतां विष्णो त्वया सार्धं तथानेन च सीरिणा ॥ १६ ॥ <br>
द्वादश्यां माघमासस्य गंधपुष्पानुलेपनैः ॥ <br>
सोऽप्यवाप्स्यति यच्चित्ते वर्तते नात्र संशयः ॥ १७ ॥ <br>
या नारी पतिना त्यक्ता वंध्या वा भक्तिसंयुता ॥ <br>
तृतीयादिवसे चैतां पूजयिष्यति केशव ॥ १८ ॥ <br>
भविष्यति सुपुत्राढ्या सुभगा सा सुखान्विता ॥ <br>
ऐश्वर्यसहिता नित्यं सर्वैः समुदिता गुणैः ॥ १९ ॥ <br>
एवमुक्त्वा चतुर्वक्त्रो विरराम ततः परम् ॥ <br>
वासुदेवोऽपि हृष्टात्मा ययौ द्वारवतीं पुरीम् ॥ ६.८४.२० ॥ <br>
तामादाय विशालाक्षीं चंद्रबिंबसमाननाम् ॥ <br>
बलदेवसमायुक्तो ह्यनुज्ञाप्य पिताम हम्॥ २१ ॥ <br>
॥ सूत उवाच ॥ ॥ <br>
एवं सा माधवी विप्राः सुभगारूपमास्थिता ॥ <br>
अवतीर्णा धरापृष्ठे लक्ष्मीशापप्रपीडिता ॥ २२ ॥ <br>
उपयेमे सुतः पांडोर्यां पार्थश्चारुहासिनीम् ॥ <br>
जज्ञे तस्याः सुतो वीरोऽभिमन्युरिति विश्रुतः ॥ २३ ॥<br>
एतद्वः सर्वमाख्यातं माधबीजन्मसम्भवम् ॥ <br>
सुपर्णाख्यस्य देवस्य कथासंगाद्द्विजोत्तमाः ॥ २४ ॥ <br>
यश्चैतत्पठते मर्त्यो भक्त्या युक्तः शृणोति वा ॥ <br>
मुच्यते स नरः पापात्तद्दिनैकसमुद्भवात् ॥ २५॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये सुपर्णाख्यतीर्थमाहात्म्ये माधव्या अश्वमुख्याः श्रीकृष्णतपश्चर्यया पद्मादत्तशापविमुक्तिपूर्वक सुभद्रात्वप्राप्तिवर्णनंनाम चतुरशीतितमोऽध्यायः ॥ ८४ ॥ ॥ छ ॥ <br>
<br>
<br>
</span>
