<span style="font-size: 14pt; line-height: 170%"><br>
॥ ब्रह्मोवाच ॥ ॥ <br>
शूद्रः पैजवनोनाम गार्हस्थ्याच्छुद्धिमाप्तवान् ॥ <br>
धर्ममार्गाविरोधेन तन्निबोध महामते ॥ १ ॥ <br>
आसीत्पैजवनः शूद्रः पुरा त्रेतायुगे किल ॥ <br>
स्वधर्मनिरतः ख्यातो विष्णुब्राह्मणपूजकः ॥ २ ॥ <br>
न्यायागतधनो नित्यं शांतः सर्वजनप्रियः ॥ <br>
सत्यवादी विवेकज्ञस्तस्य भार्या च सुन्दरी ॥ ३ ॥ <br>
धर्मोढा वेदविधिना समानकुलजा शुभा ॥ <br>
पतिव्रता महाभागा देवद्विजहिते रता ॥ ॥ ४ ॥ <br>
काश्यां संबंधिता बाला वैजयंत्यां विवाहिता ॥ <br>
सा धर्माचरणे दक्षा वैष्णवव्रतचारिणी ॥ ५ ॥ <br>
भर्त्रा सह तथा सम्यक्चिक्रीडे सुविनीतवत् ॥ <br>
सोऽपि रेमे तया काले हस्तिन्येव महागजः ॥६॥ <br>
अर्थाप्तिः पूर्वपुण्येन जाता तस्य महात्मनः ॥ <br>
वाणिज्यं स्वजनैर्नित्यं स्वदेशपरदेशजम् ॥ ॥७॥ <br>
कारयत्यर्थजातैश्च परकीयस्वकीयजैः ॥ <br>
एवमर्थश्च बहुधा संजातो धर्मदर्शिनः ॥ ८ ॥ <br>
पुत्रत्रयं च संजातं पितुः शुश्रूषणे रतम् ॥ <br>
तस्य पुत्राः पितुर्भक्ता द्रव्यादिमदवर्जिताः ॥ ९ ॥ <br>
पितृवाक्यरताः श्रेष्ठाः स्वधर्माचारशोभनाः ॥ <br>
पित्रोः शुश्रूषणादन्यन्नाभिनंदंति किंचन ॥6.243.१०॥ <br>
ते सम्बन्धैः सुसंबद्धाः पित्रा धर्मार्थदर्शिना ॥ <br>
तत्पत्न्यो मातृपित्रर्चां कारयंत्यनिवारितम् ॥ ११ ॥ <br>
ऋद्धिमद्भवनं तस्य धनधान्यसमन्वितम् ॥ <br>
सोऽपि धर्मरतो नित्यं देवतातिथिपूजकः ॥ १२ ॥ <br>
गृहागतो न विमुखो यस्य जातु कदाचन ॥ <br>
शीतकाले धनं प्रादादुष्णकाले जलान्नदः ॥ १३ ॥ <br>
वर्षा काले वस्त्रदश्च बभूवान्नप्रदः सदा ॥ <br>
वापीकूपतडागादिप्रपादेवगृहाणि च ॥ १४ ॥ <br>
कारयत्युचिते काले शिवविष्णुव्रतस्थितः ॥ <br>
इष्टधर्मस्तु वर्णानां समाचीर्णो महाफलः ॥ १५ ॥ <br>
अन्येषां पूर्तधर्माणां तेषां पूर्तकरः सदा ॥ <br>
स बभूव धनाढ्योपि व्यसनैर्न समाश्रितः ॥ १६ ॥ <br>
विष्णुभक्तिरतो नित्यं चातुर्मास्ये विशेषतः ॥१८॥ <br>
एकदा गालवमुनिः शिष्यैर्बहुभिरावृतः ॥ १७ ॥ <br>
ब्रह्मज्ञानरतः शांतस्तपोनिष्ठो महावशी ॥ <br>
अभ्याजगाम शूद्रस्य गेहे पैजवनस्य सः ॥ १८ ॥ <br>
स वाग्भिर्मधुभिस्तस्य अभ्युत्थानासनादिभिः ॥ <br>
उपचारैः पुनर्युक्तः कृतार्थ इव मानयन् ॥ १९ ॥ <br>
अद्य मे सफलं जन्म जातं जीवितमुत्तमम् ॥ <br>
अद्य मे सफलो धर्मः कुशलश्चोद्धृतस्त्वया ॥ 6.243.२० ॥ <br>
मम पापसहस्राणि दृष्ट्या दग्धानि ते मुने ॥ <br>
गृहं मम गृहस्थस्य सकलं पावितं त्वया ॥ २१ ॥ <br>
तस्य भक्त्या प्रसन्नोऽभूद्गतमार्गपरिश्रमः ॥ <br>
उवाच मुनिशार्दूलः सच्छूद्रं तं कृतांजलिम् ॥ २२ ॥ <br>
कच्चित्ते कुशलं सौम्य मनो धर्मे प्रवर्तते ॥ <br>
अर्थानुबंधाः सततं बन्धुदारसुतादयः ।1 २३ ॥ <br>
गोविन्दे सततं भक्तिस्तथा दाने प्रवर्तते ॥ <br>
धर्मार्थकाम कार्येषु सप्रभावं मनस्तव ॥ २४ ॥ <br>
विष्णुपादोदकं नित्यं शिरसा धार्यते न वा ॥ <br>
पादोद्भवं च गंगोदं द्वादशाब्दफलप्रदम् ॥ २५ ॥ <br>
चातुर्मास्ये विशेषेण तत्फलं द्विगुणं भवेत् ॥ <br>
हरिभक्तिर्हरिकथा हरिस्तोत्रं हरेर्नतिः ॥ २६ ॥ <br>
हरिध्यानं हरेः पूजा सुप्ते देवे च मोक्षकृत् ॥ <br>
एवं ब्रुवाणं स मुनिं पुनराह नतिं गतः ॥ २७ ॥ <br>
भवद्दृष्ट्याश्रमफलमेतज्जातं न संशयः ॥ <br>
तथापि श्रोतुमिच्छामि तव वाणीमनामयीम् ॥ २८ ॥ <br>
भवादृशानां गमनं सर्वार्थेषु प्रकल्पते ॥ <br>
ततस्तौ सुमुदा युक्तौ संजातौ हृष्टचेतसौ ॥ २९ ॥ <br>
मुनिं पैजवनोनाम सच्छूद्रः प्राह संमतः ॥ <br>
किमागमनकृत्यं ते कथयस्व प्रसादतः ॥ 6.243.३० ॥ <br>
को वा तीर्थप्रसंगश्च चातुर्मास्ये समीपगे ॥ <br>
गालवः प्राह सच्छूद्रं धार्मिकं सत्यवादिनम् ॥ ३१ ॥ <br>
मम तीर्थावसिक्तस्य मासा बहुतरा गताः ॥ <br>
इदानीमाश्रमं यास्ये चातुर्मास्ये समागते ॥ ३२ ॥ <br>
आषाढशुक्लैकादश्यां करिष्ये नियमं गृहे ॥ <br>
नारायणस्य प्रीत्यर्थं श्रेयोऽर्थं चात्मनस्तथा ॥ <br>
प्रत्युवाच मुनिर्धर्मान्विनयानतकन्धरम् ॥ ३३ ॥ <br>
॥ पैजवन उवाच ॥ ॥ <br>
मामनुग्रहजां बुद्धिं ब्रूहि त्वं द्विजपुंगव ॥ <br>
वेदेऽधिकारो नैवास्ति वेदसारजपस्य वा ॥ ३४ ॥ <br>
पुराणस्मृतिपाठस्य तस्मात्किंचिद्वदस्व मे ॥ <br>
तत्त्वात्मसदृशं किंचिद्भाति रूपं महाफलम् ॥ ३५ ॥ <br>
चातुर्मास्ये विशेषेण मुक्तिसंसाधकं वद ॥ ३६ ॥ <br>
॥ गालव उवाच ॥ ॥ <br>
शालिग्रामगतं विष्णुं चक्रांकित पुटं सदा ॥ <br>
येऽर्चयन्ति नरा नित्यं तेषां भुक्तिस्त्वदूरतः ॥ ३७ ॥ <br>
शालिग्रामे मनो यस्य यत्किंचित्क्रियते शुभम् ॥ <br>
अक्षय्यं तद्भवेन्नित्यं चातुर्मास्ये विशेषतः ॥ ३८<br>
शालिग्रामशिला यत्र यत्र द्वारावती शिला ॥ <br>
उभयोः संगमः प्राप्तो मुक्तिस्तस्य न दुर्लभा ॥ ३९ ॥ <br>
शालिग्रामशिला यस्यां भूमौ संपूज्यते नृभिः ॥ <br>
पञ्चक्रोशं पुनात्येषा अपि पापशतान्वितैः ॥ 6.243.४० ॥ <br>
तैजसं पिंडमेतद्धि ब्रह्मरूपमिदं शुभम् ॥ <br>
यस्याः संदर्शनादेव सद्यः कल्मषनाशनम् ॥ ४१ ॥ <br>
सर्वतीर्थानि पुण्यानि देवतायतनानि च ॥ <br>
नद्यः सर्वा महाशूद्र तीर्थत्वं प्राप्नुवंति हि ॥४२॥ <br>
सन्निधानेन वै तस्याः क्रिया सर्वत्रशोभनाः ॥ <br>
व्रजंति हि क्रियात्वं च चातुर्मास्ये विशेषतः ॥ ४३ ॥ <br>
पूज्यते भवने यस्य शालिग्राम शिला शुभा ॥ <br>
कोमलैस्तुलसीपत्रैर्विमुखस्तत्र वै यमः ॥ ४४ ॥ <br>
ब्राह्मणक्षत्रियविशां सच्छूद्राणामथापि वा ॥ <br>
शालिग्रामाधिकारोऽस्ति न चान्येषां कदाचन ॥ ४५ ॥ <br>
॥ सच्छूद्र उवाच ॥ ॥ <br>
ब्रह्मन्वेदविदां श्रेष्ठ सर्वशास्त्रविशारद ॥ <br>
स्त्रीशूद्रादिनिषेधोऽयं शालिग्रामे हि श्रूयते ॥ ४६ ॥ <br>
मादृशस्त्वं कथं शालिग्रामपूजाविधिं वद ॥ ४७ ॥ <br>
॥ गालव उवाच ॥ ॥ <br>
असच्छूद्रगतं दास निषेधं विद्धि मानद ।। <br>
स्त्रीणामपि च साध्वीनां नैवाभावः प्रकीर्तितः ॥ ४८ ॥ <br>
मा भूत्संशयस्तेनात्र नाऽऽप्नुषे संशयात्फलम् ॥ <br>
शालिग्रामार्चनपराः शुद्धदेहा विवेकिनः ॥ ४९ ॥ <br>
न ते यमपुरं यांति चातुर्मास्ये च पूजकाः ॥ <br>
शालिग्रामार्पितं माल्यं शिरसा धारयंति ये ॥ 6.243.५० ॥ <br>
तेषां पापसहस्राणि विलयं यांति तत्क्षणात्॥ <br>
शालिग्राम शिलाग्रे तु ये प्रयच्छंति दीपकम् ॥ ५१ ॥ <br>
तेषां सौरपुरे वासः कदाचिन्नैव हीयते ॥ <br>
शालिग्रामगतं विष्णुं सुमनोभिर्मनोहरैः॥ <br>
येऽर्चयंति महाशूद्र सुप्ते देवे हरौ तथा ॥ ५२ ॥ <br>
पंचामृतेन स्नपनं ये कुर्वंति सदा नराः ॥ <br>
शालिग्रामशिलायां च न ते संसारिणो नराः॥ ५३ ॥ <br>
मुक्तेर्निदानममलं शालिग्रामगतं हरिम् ॥ <br>
हृदि न्यस्य सदा भक्त्या यो ध्यायति स मुक्तिभाक् ॥ ५४ ॥ <br>
तुलसीदलजां मालां शालिग्रामोपरि न्यसेत् ॥ <br>
चातुर्मास्ये विशेषेण सर्वकामानवाप्नुयात् ॥ ५५ ॥ <br>
न तावत्पुष्पजा माला शालिग्रामस्य वल्लभा ॥ <br>
सर्वदा तुलसी देवी विष्णोर्नित्यं शुभा प्रिया ॥ ॥ ५६ ॥ <br>
तुलसी वल्लभा नित्यं चातुर्मास्ये विशेषतः ॥ <br>
शालिग्रामो महाविष्णुस्तुलसी श्रीर्न संशयः ॥ ५७ ॥ <br>
अतो वासितपानीयैः स्नाप्यं चंदनचर्चितैः ॥ <br>
मंजरीभिर्युतं देवं शालग्रामशिलाहरिम् ॥ ५८ ॥ <br>
तुलसीसंभवाभिश्च कृत्वा कामानवाप्नुयात् ॥ <br>
पत्रे तु प्रथमे ब्रह्मा द्वितीये भगवाञ्छिवः ॥ ५९ ॥ <br>
मंजर्यां भगवान्विष्णुस्तदेकस्थत्रया सदा ॥ <br>
मंजरी दलसंयुक्ता ग्राह्या बुधजनैः शुभा ॥ 6.243.६० ॥ <br>
तां निवेद्य गुरौ भक्त्या जन्मादिक्षयकारणम् ॥ <br>
शालिग्रामे धूपराशिं निवेद्य हरितत्परः ॥ ६१ ॥ <br>
चातुर्मास्ये विशेषेण मनुष्यो नैव नारकी॥ <br>
शालिग्रामं नरो दृष्ट्वा पूजितं कुसुमैः शुभैः ॥ ६२ ॥ <br>
सर्वपापविशुद्धात्मा याति तन्मयतां हरौ ॥ <br>
य स्तौत्यश्मगतं विष्णुं गंडकीजलसंभवम् ॥ ६३ ॥ <br>
श्रुतिस्मृतिपुराणैश्च सोऽपि विष्णुपदं व्रजेत् ॥ <br>
शालिग्रामशिलायाश्च चतुर्विंशतिसंख्यकाः ॥ <br>
भेदाः संति महाशूद्र ताञ्छृणुष्व महामते ॥ ६४ ॥ <br>
इमाः पूज्याश्च लोकेऽत्र चतुर्विंशतिसंख्यकाः ॥ <br>
तासां च दैवतं विष्णुं नामानि च वदाम्यहम् ॥ ६५ ॥ <br>
स एव मूर्त्तश्चतुरुत्तरासिर्विंशद्भिरेको भगवान्यथाऽऽद्यः ॥ <br>
स एव संवत्सरनामसंज्ञः स एव ग्रावागत आदिदेवः ॥ ६६ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्र माहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये पैजवनोपाख्याने शालिग्रामपूजनमाहात्म्यवर्णनंनाम त्रिचत्वारिंशत्युत्तरद्विशततमोऽध्यायः ॥ २४३ ॥</span>
