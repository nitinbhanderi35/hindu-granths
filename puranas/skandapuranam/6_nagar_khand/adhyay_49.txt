<span style="font-size: 14pt; line-height: 200%"><br>
सूत उवाच ॥ ॥ <br>
तत्रैवास्ति महापुण्यो ह्रदतीरे व्यवस्थितः ॥ <br>
कलशेश्वर इत्याख्यः सर्वपापप्रणाशनः ॥ १ ॥ <br>
दृष्ट्वा प्रमुच्यते पापान्मनुष्यः कलशेश्वरम्॥ २ ॥ <br>
पुरासीत्कलशोनाम यदुवंशसमुद्भवः ॥ <br>
यज्वा दानपतिर्दक्षः सर्वलोकहिते रतः ॥ ३ ॥ <br>
कस्यचित्त्वथ कालस्य दुर्वासा मुनि सत्तमः ॥ <br>
चातुर्मास्यव्रतं कृत्वा तद्गृहं समुपस्थितः ॥ ४ ॥ <br>
अथोत्थाय नृपस्तूर्णं सम्मुखः प्रययौ मुदा ॥ <br>
स्वागतं स्वागतं तेस्तु ब्रुवाण इति सादरम् ॥ ५ ॥ <br>
ततः प्रणम्य तं भक्त्या प्रक्षाल्य चरणौ स्वयम् ॥ <br>
दत्त्वार्घमिति होवाच हर्षबाष्पाकुलेक्षणः ॥ ६ ॥ <br>
इदं राज्यममी पुत्रा इमा नार्य इदं धनम्॥ <br>
ब्रूहि सर्वं मुने त्वं च तव कार्यं ददाम्यहम् ॥ ७ ॥ <br>
॥ दुर्वासा उवाच ॥ ॥ <br>
युक्तमेतन्महाराज वक्तुं ते कार्यमीदृशम् ॥ <br>
गृहागताय विप्राय व्रतिनेऽस्मद्विधाय च ॥ ८ ॥<br>
&nbsp;न मे किञ्चिद्धनैः कार्यं न राज्येन नृपोत्तम ॥ <br>
चातुर्मास्यव्रतोऽतोऽहं पारणं कर्तृमुत्सहे ॥ ९ ॥ <br>
तस्माद्यत्किञ्चिदन्नं ते सिद्धमस्ति गृहे नृप ॥ <br>
तद्देहि भोजनार्थं मे बुभुक्षातीव वर्धते ॥ ६.४९.१० ॥ <br>
॥ सूत उवाच ॥ ॥ <br>
ततः स पृथिवीपालो यथासिद्धं सुसंस्कृम् ॥ <br>
अन्नं भोज्यकृते तस्मै प्रददौ स्वयमेव हि ॥ ११ ॥ <br>
व्यञ्जनानि विचित्राणि पक्वान्नानि बहूनि च ॥ <br>
पेयं चोष्यं च खाद्यं च लेह्यमन्नमनेकधा  ॥ <br>
तथा मांसं विचित्रं च लवणाद्यैः सुसंस्कृतम् ॥ १२ ॥ <br>
अथासौ बुभुजे विप्रः क्षुत्क्षामस्त्वरयान्वितः ॥ <br>
अविन्दन्न रसास्वादं बृहद्ग्रासैर्मुदान्वितः ॥ १३ ॥ <br>
अथ तृप्तेन मांसस्य ज्ञातस्तेन रसो द्विजाः ॥ <br>
ततः कोपपरीतात्मा तं शशाप मुनीश्वरः ॥ १४ ॥ <br>
यस्मान्मांसं त्वया दत्त्वा व्रतभंगः कृतो मम ॥ <br>
तस्मात्त्वमामिषाहारो रौद्रो व्याघ्रो भविष्यसि ॥ १५ ॥ <br>
ततः स भूपतिर्भीतः प्रणम्य च मुनीश्वरम् ॥ <br>
प्रोवाच दीनवदनो वेपमानः सुदुःखितः ॥ १६ ॥ <br>
तव क्षुत्क्षामकण्ठस्य मया भक्तिः कृता मुने ॥ <br>
यथासिद्धेन भोज्येन तत्कस्माच्छप्तुमुद्यतः ॥ १७ ॥ <br>
तस्मात्कुरु प्रसादं मे भक्तस्य विनतस्य च ॥ <br>
शापस्यानुग्रहेणैव शीघ्रं ब्राह्मणसत्तम ॥ १८ ॥ <br>
॥ दुर्वासा उवाच ॥ ॥ <br>
मुक्त्वा श्राद्धं तथा यज्ञं न मांसं भक्षयेद्द्विजः ॥ <br>
विशेषेण व्रतस्यांते चातुर्मास्योद्भवस्य च ॥ १९ ॥ <br>
उपवासपरो भूत्वा मांसमश्नाति यो द्विजः ॥ <br>
वृथामांसाद्वृथा तस्य तद्व्रतं जायते ध्रुवम् ॥ ६.४९.२० ॥ <br>
तस्माद्व्रतं प्रणष्टं मे चातुर्मास्यसमुद्भवम् ॥ <br>
तेन शप्तोऽसि राजेंद्र मया कोपेन सांप्रतम् ॥ २१ ॥ <br>
॥राजोवाच ॥ ॥ <br>
तथापि कुरु मे विप्र शापस्यांतं यथेप्सितम् ॥ <br>
भक्तियुक्तस्य दीनस्य निर्दोषस्य विशेषतः ॥ २२॥ <br>
॥ दुर्वासा उवाच ॥ ॥ <br>
यदा ते नंदिनी धेनुर्लिंगं बाणार्चितं पुरा ॥ <br>
दर्शयिष्यति ते मुक्तिस्तदा तूर्णं भविष्यति ॥ २३ ॥ <br>
एवमुक्त्वा स विप्रेन्द्रो जगाम निजमाश्रमम् ॥ <br>
बभूव सोऽपि भूपालो व्याघ्रो रौद्रतमाकृतिः ॥ २४ ॥ <br>
नष्टस्मृतिस्ततस्तूर्णं दृष्ट्वा जंतून्पुरःस्थितान् ॥ <br>
जघानोच्चाटितोन्यैश्च प्रविवेश महावनम् ॥ २५ ॥ <br>
अथ ते मंत्रिणस्तस्य शापस्यातं महीपतेः ॥ <br>
वांछतस्तस्य तद्राज्यं चक्रुरेव सुरक्षितम् ॥ २६ ॥ <br>
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये कलशेश्वराख्याने कलशनृपतेर्दुर्वाससः शापेन व्याघ्रत्वप्राप्तिवर्णनंनामैकोनपञ्चाशत्तमोऽध्यायः ॥ ४९ ॥ ॥  ॥ <br>
<br>
</span>
