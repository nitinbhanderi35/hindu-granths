<span style="font-size: 14pt; line-height: 200%"><br>
॥ सूत उवाच ॥ ॥ <br>
तस्यैवोत्तरदिग्भागे धुन्धुमारेश्वरस्य च ॥ <br>
ययातिना नरेंद्रेण स्थापितं लिंगमुत्तमम् ॥ १ ॥ <br>
देवयान्या तथान्यच्च तथा शर्मिष्ठया द्विजाः ॥ <br>
भार्यया भूपतेस्तस्य सर्वकामफलप्रदम् ॥ २ ॥ <br>
स यदा सर्वभोगानां तृप्तिं प्राप्तो द्विजोत्तमाः ॥ <br>
तदा पुत्रस्य राज्यं स्वं वपुश्चैव न्यवेदयत् ॥३॥ <br>
जरामादाय तद्गात्राद्भार्याभ्यां सहितस्तदा ॥ <br>
पप्रच्छ विनयोपेतो मार्कंडं मुनिसत्तमम् ॥ ४ ॥ <br>
भगवन्सर्वतीर्थानां क्षेत्राणां च वदस्व मे ॥ <br>
यत्प्रधानं पवित्रं यत्तदस्माकं प्रकीर्तय ॥ ५ ॥ ॥ <br>
॥ श्रीमार्कंडेय उवाच ॥ ॥ <br>
क्षेत्राणामिह सर्वेषां तीर्थैः सर्वैरलंकृतम् ॥ <br>
चमत्कारपुरं क्षेत्रं सांप्रतं प्रतिभाति नः ॥ ६ ॥ <br>
यत्र विष्णुपदी गंगा जंतूनां पापनाशिनी ॥ <br>
स्वयं स्थिता नृपश्रेष्ठ तथा देवा हरादयः ॥ ७ ॥ <br>
तथान्यानि च तीर्थानि यानि संति धरातले ॥ <br>
तेषां यत्र च सांनिध्यं सर्वदा नृपसत्तम ॥ ८ ॥ <br>
शिला यत्र द्विपञ्चाशद्धस्तानां परिसंख्यया ॥ <br>
पितामहेन निर्मुक्ता प्रमोदाय द्विजन्मनाम् ॥ ९ ॥ <br>
यदन्यत्र शुभं कर्म वर्षेणैकेन सिध्यति ॥ <br>
तत्तत्र दिवसेनापि सिद्धिं याति क्षितीश्वर ॥ ६.३९.१० ॥ <br>
तस्मात्तत्र द्रुतं गत्वा तपः कुरु महीपते ॥ <br>
येन प्राप्स्यसि चित्तस्थाँल्लोकान्भार्यासमन्वितः ॥ ११ ॥ <br>
तस्य तद्वचनं श्रुत्वा स राजा नहुषात्मजः ॥ <br>
चमत्कारपुरे क्षेत्रे भार्याभ्यां सहितो ययौ ॥ १२ ॥ <br>
ततः संस्थाप्य तल्लिंगं देवदेवस्य शूलिनः ॥ <br>
सम्यगाराधयामास श्रद्धया परया युतः ॥ १३ ॥ <br>
ततस्तस्य प्रभावेन भार्याभ्यां सहितो नृपः ॥ <br>
विमानवरमारूढो जगाम त्रिदिवालयम् ॥ १४ ॥ <br>
किन्नरैर्गीयमानश्च स्तूयमानश्च चारणैः ॥ <br>
स्पर्द्धमानः समं देवैर्द्वादशार्कसमप्रभः ॥ १५ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये ययातीश्वरमाहात्म्यवर्णनंनामैकोनचत्वारिंशोऽध्यायः॥ ॥ ३९ ॥ ॥ छ ॥ <br>
<br>
</span>
