<span style="font-size: 14pt; line-height: 200%">॥ऋषय ऊचुः ॥ ॥ <br>
याज्ञवल्क्यसुतः सूत यस्त्वया परिकीर्तितः ॥ <br>
कतमा तस्य माताभूत्सर्वं नो ब्रूहि विस्तरात् ॥ १ ॥ <br>
॥ सूत उवाच ॥ ॥ <br>
तस्य भार्याद्वयं श्रेष्ठमासीत्सर्वगुणान्वितम्॥ <br>
एका गुणवती तस्य मैत्रेयीति प्रकीर्तिता ॥ २ ॥ <br>
ज्येष्ठा चान्याथ कल्याणी ख्याता कात्यायनीति च ॥ <br>
यस्याः कात्यायनः पुत्रो वेदार्थानां प्रजल्पकः ॥ ३ ॥ <br>
ताभ्यां कुण्डद्वयं तत्र संतिष्ठति सुशोभनम् ॥ <br>
यत्र स्नाता नरा यांति लोकांस्तांश्च महोदयान् ॥४ ॥ <br>
कात्यायन्याश्च तीर्थस्य शांडिल्यास्तीर्थमुत्तमम्॥ <br>
पतिव्रतात्वयुक्तायास्तथान्यत्तत्र संस्थितम् ॥ ५ ॥ <br>
यत्र कात्यायनी प्राप्ता शांडिल्या प्रतिबोधिता ॥ <br>
वैराग्यं परमं प्राप्ता सपत्नीदुःखदुःखिता ॥ ६ ॥ <br>
तत्र या कुरुते स्नानं तृतीयायां समाहिता ॥ <br>
नारी मार्गसिते पक्षे सा सौभाग्यवती भवेत्  ॥ <br>
अथ दौर्भाग्यसंपन्ना काणा वृद्धाऽथ वामना ॥ <br>
अभीष्टा जायते सा च तत्प्रभावाद्द्विजोत्तमाः ॥ ८ ॥ <br>
॥ ऋषय ऊचुः ॥ ॥ <br>
कीदृक्सपत्निजं दुःखं कात्यायन्या उपस्थितम् ॥ <br>
उपदेशः कथं लब्धः शांडिल्याः सूत कीदृशः ॥ ९ ॥ <br>
कात्यायन्या समाचक्ष्व कौतुकं नो व्यवस्थितम् ॥ <br>
सामान्यो भविता नैष उपदेशस्तयेरितः ॥ ६.१३०.१० ॥ <br>
॥ सूत उवाच ॥ ॥ <br>
मैत्रेय्या सह संसक्तं याज्ञवल्क्यं विलोक्य सा ॥ <br>
कात्यायनी सुदुःखार्ता संजाता चेर्ष्यया ततः ॥ ११ ॥ <br>
सा न स्नाति न भुंक्ते च न हास्यं कुरुते क्वचित् ॥ <br>
केवलं बाष्पपूर्णाक्षी निःश्वासाढ्या बभूव ह ॥ १२ ॥ <br>
ततः कदाचिदेवाथ फलार्थं निर्गता बहिः ॥ <br>
अपश्यच्छांडिलीनाम पतिपार्श्वे व्यवस्थिताम्॥ १३ ॥ <br>
कृतांजलिपुटां साध्वी विनयावनता स्थिताम् ॥ <br>
सोऽपि तस्या मुखासक्तः सानुरागः प्रसन्नदृक् ॥ १४ ॥ <br>
गुणदोषोद्भवां वार्तामापृच्छ्याकथयत्तथा ॥ <br>
सा च तौ दंपती दृष्ट्वा संहृष्टावितरेतरम् ॥ १५ ॥ <br>
चित्ते स्वे चिंतयामास सुधन्येयं तपस्विनी ॥ <br>
यस्याः पतिर्मुखासक्तो गुणदोषप्रजल्पकः ॥ <br>
सानुरागश्च सुस्निग्धो नान्यां नारीं बिभर्त्ति च ॥ १६ ॥ <br>
एवं संचित्य सा साध्वी भूयोभूयो द्विजोत्तमाः ॥ <br>
जगाम स्वाश्रमं पश्चान्निंद्यमाना स्वकं वपुः ॥ १७ ॥ <br>
ततः कदाचिदेकांते स्थितां तां शांडिलीं द्विजाः ॥ <br>
बहिर्गते भर्तरि च तस्याः कार्येण केनचित् ॥ १८ ॥ <br>
कात्यायनी समागम्य ततः पप्रच्छ सादरम् ॥ <br>
वद कल्याणि मे कंचिदुपदेशं महोदयम् ॥ १९ ॥ <br>
मुखप्रेक्षः सदा भर्त्ता येन स्त्रीणां प्रजायते ॥ <br>
नापमानं करोत्येव दुरुक्तवचनैः क्वचित् ॥ ॥ ६.१३०.२० ॥ <br>
नान्यां संगच्छते नारीं चित्तेनापि कथंचन ॥ <br>
अहं भर्तुः कृतैर्दुःखैरतीव परिपीडिता ॥ <br>
सपत्नीजैर्विशेषेण तस्मान्मे त्वं प्रकीर्तय ॥ ॥ २१ ॥ <br>
यथा ते वशगो भर्त्ता संजातः कामदः सदा ॥ <br>
मनसापि न संदध्यान्नारीमेष कथंचन ॥ २२ ॥ <br>
॥ शांडिल्युवाच ॥ ॥ <br>
शृणु साध्वि प्रवक्ष्यामि तवाहं गुह्यमुत्तमम् ॥ <br>
यथा ममाभवद्वश्यो मुखप्रेक्षस्तथा पतिः ॥ २३ ॥ <br>
मम तातः कुरुक्षेत्रे शांडिल्यो मुनिसत्तमः ॥ <br>
वानप्रस्थाश्रमेऽतिष्ठत्पूर्वे वयसि संस्थितः ॥ २४ ॥ <br>
तत्रैकाहं समुत्पन्ना कन्या तस्य महात्मनः ॥ <br>
वृद्धिं गता क्रमेणाथ तस्मिन्नेव तपोवने ॥ २५ ॥ <br>
करोमि तत्र शुश्रूषां होमकाले यथोचिताम् ॥ <br>
नीवारादीनि धान्यानि नित्यं चैवानयाम्यहम् ॥ २६ ॥ <br>
कस्यचित्त्वथ कालस्य नारदो मुनिसत्तमः ॥ <br>
आश्रमे मम तातस्य सुश्रांतः समुपागतः ॥ २७ ॥ <br>
तातादेशात्ततस्तत्र मया स विश्रमः कृतः ॥ <br>
पादशौचादिभिः कृत्यैः स्नानाद्यैश्च तथापरैः ॥ २८ ॥ <br>
ततो भुक्तावसानेऽथ निविष्टः मुखसंस्थित॥ <br>
मम मात्रा परिपृष्टो विनयाद्वरवर्णिनि ॥ २९ ॥ <br>
एकेयं कन्यकास्माकं जाते वयसि संस्थिते ॥ <br>
संजाता मुनिशार्दूल प्राणेभ्योऽपि गरीयसी ॥ ६.१३०.३० ॥ <br>
तदस्याः कीर्तय क्षिप्रं सुखोपायं सुखोदयम् ॥ <br>
व्रतं वा नियमं वा त्वं होमं वा मन्त्रमेव वा ॥ ३१ ॥ <br>
येन चीर्णेन भर्त्ता स्यात्सुसौम्यः सद्गुणान्वितः ॥ <br>
प्रियंवदो मुखप्रेक्षः परनारीपराङ्मुखः ॥ ३२ ॥ <br>
तस्यास्तद्वचनं श्रुत्वा स मुनिस्तदनंतरम् ॥ <br>
चिरं ध्यात्वा वचः प्राह प्रसन्नवदनस्ततः ॥ ३३ ॥ <br>
हाटकेश्वरजे क्षेत्रे पञ्चपिंडा व्यवस्थिता ॥ <br>
गौरी गौर्या स्वयं तत्र स्थापिता परमेश्वरी ॥ ३४ ॥ <br>
तामेषा वत्सरं यावच्छ्रद्धया परया युता ॥ <br>
सदा पूजयतु प्रीत्या तृतीयायां विशेषतः ॥ ३५ ॥ <br>
ततो वर्षांतमासाद्य संप्राप्स्यति यथोचितम् ॥ <br>
भर्त्तारं नात्र संदेहो यादृग्रूपं यथोचितम् ॥ ३६  <br>
तत्र पूर्वं गता गौरी परित्यज्य महेश्वरम् ॥ <br>
गंगेर्ष्यया महाभागे ज्ञात्वा क्षेत्रं सुसिद्धिदम् ॥ ३७ ॥ <br>
ततः सा चिंतयामास कां देवीं पूजयाम्यहम् ॥ <br>
सौभाग्यार्थं यतोऽन्या मां पूजयंति सुरस्त्रियः ॥ ३८ ॥ <br>
तस्मादहं प्रभक्त्याढ्या स्वयमात्मानमेव च ॥ <br>
आत्मनैव कृतोत्साहा पूजयिष्यामि सिद्धये ॥ ॥ ३९ ॥ <br>
ततः प्राणाग्निहोत्रोत्थैर्मंत्रैराथर्वणैः शुभैः ॥ <br>
मृत्पिंडान्पंच संयोज्य ह्येकस्थाने समाहिता ॥ ६.१३०.४० ॥ <br>
पृथ्वीमपश्च तेजश्च वायुमाकाशमेव च । <br>
तेषु संयोजयामास मृत्पिंडेषु निधाय सा ॥ ४१ ॥ <br>
महद्भूतानि चैतानि पञ्च देवी यतव्रता ॥ <br>
ततः संपूजयामास पुष्पधूपानुलेपनैः ॥ ४२ ॥ <br>
अथ तां तत्र विज्ञाय तपःस्थां गिरजां भवः ॥ <br>
तन्मंत्राकृष्टचित्तश्च सत्वरं समुपागतः ॥ ४३ ॥ <br>
प्रोवाच च प्रहृष्टात्मा कस्मात्त्वमिह चागता ॥ <br>
मां मुक्त्वा दोषनिर्मुक्तं मुखप्रेक्षं सदा रतम् ॥ ४४ ॥ <br>
तस्मादागच्छ कैलासं वृषारूढा मया सह ॥ <br>
अथवा कारणं ब्रूहि यदि दोषोऽस्ति मे क्वचित् ॥ ॥ ४५ ॥ <br>
॥ देव्युवाच ॥ ॥ <br>
त्वं मूर्ध्ना जाह्नवीं धत्से मूर्तां पदजलात्मिकाम् ॥ <br>
तस्मान्नाहं गमिष्यामि मंदिरं ते कथंचन ॥ ४६ ॥ <br>
यावन्न त्यजसि व्यक्तं मम सापत्न्यतां गताम् ॥ <br>
तथा नित्यं प्रणामं त्वं करोषि वृषभध्वज ॥ ४७ ॥ <br>
प्रत्यक्षमपि मे नित्यं संध्यायाश्च न लज्जसे ॥ <br>
तस्मादेतत्परित्यज्य कर्म लज्जाकरं परम् ॥ ४८ ॥ <br>
आकारयसि मां देव तत्स्याद्यदि मतं मम ॥ <br>
अन्यथाहं न यास्यामि तव हर्म्ये कथंचन ॥ <br>
एतच्छ्रुत्वा यदिष्टं ते कुरुष्व वृषभध्वज ॥ ४९ ॥ <br>
॥ देव उवाच । ॥ <br>
नाहं सौख्येन तां गंगां धारयामि सुरेश्वरि ॥ ६.१३०.५० ॥ <br>
भगीरथेन भूपेन प्रार्थितो ज्ञाति कारणात् ॥ <br>
दिव्यं वर्षसहस्रं तु तपस्तप्त्वा सुदारुणम् ॥ ५१ ॥ <br>
येन नो याति पातालं गंगा स्वर्गपरिच्युता ॥ <br>
तस्मात्त्वं देव मद्वाक्यात्स्वमूर्ध्ना वह जाह्नवीम् ॥५२॥ <br>
मया तस्य प्रतिज्ञातं धारयिष्याम्यसंशयम् ॥ <br>
आकाशाज्जाह्नवीवेगं पतंतं धरणीतले ॥ ५३ ॥ <br>
नो चेद्व्रजेत पातालं यदत्र विषयेस्थि?म्॥ <br>
ततोऽहं संप्रवक्ष्यामि तदिहैकमनाः शृणु ॥५४॥ <br>
एषा गंगा वरारोहे मम मूर्ध्नो विनिर्गता ॥ <br>
हिमवंतं नगं भित्त्वा द्विधा जाता ततः परम्॥५५॥ <br>
ततः सिंध्वभिधाना सा पश्चिमं सागरं गता॥<br>
शतानि नव संगृह्य नदीनां परमेश्वरि ॥५६॥ <br>
तथा गंगाभिधाना च सैव प्राक्सागरं गता ॥ <br>
तावतीश्च समादाय नदीः पर्वतनन्दिनि ॥५७॥ <br>
एवमष्टादशैतानि नदीनां पर्वतात्मजे ॥ <br>
शतानि सागरे यांति तेन नित्यं स तिष्ठति ॥५८॥ <br>
सततं शोष्यमाणोऽपि वाडवेन दिवानिशम् ॥ <br>
समुद्रसलिलं मेघाः समादाय ततः परम् ॥५९॥ <br>
मर्त्यलोके प्रवर्षंति ततः सस्यं प्रजायते॥ <br>
सस्येन जीवते लोकः प्रभवन्ति मखास्तथा ॥ <br>
मखांशेन सुराः सर्वे तृप्तिं यांति ततः परम्॥ ६.१३०.६० ॥ <br>
एतस्मात्कारणान्मूर्ध्नि देवि गंगां दधाम्यहम् ॥ <br>
न स्नेहात्कामतो नैव जगद्येन प्रवर्तते ॥ ६१ ॥ <br>
अथवा सन्त्यजाम्येनां यदि मूर्ध्नः कथंचन ॥ <br>
तद्दूरं वेगतो भित्त्वा पृथ्वीं याति रसातलम् ॥ ६२ ॥ <br>
ततः शोषं व्रजेदाशु समुद्रः सरितां पतिः ॥ <br>
और्वेण पीयमानोऽत्र ततो वृष्टिर्न जायते ॥ <br>
वृष्ट्यभावाज्जगन्नाशः सत्यमेतन्मयोदितम् ॥ ६३ ॥ <br>
एवं गंगाकृते प्रोक्तं मया तव सुरेश्वरि ॥ <br>
शृणु सन्ध्याकृतेऽन्यच्च येन तां प्रणमाम्यहम्॥ ६४ ॥ <br>
इति श्रीस्कान्देमहापुराण एकाशीतिसाहस्र्यां संहितायां षष्ठे नागरखण्डे हाटकेश्व रक्षेत्रमाहात्म्ये पंचपिण्डागौर्युत्पत्तिवर्णनंनाम त्रिंशदुत्तरशततमोऽध्यायः ॥ १३० ॥ ॥ छ ॥ <br>
<br>
<br>
</span>
