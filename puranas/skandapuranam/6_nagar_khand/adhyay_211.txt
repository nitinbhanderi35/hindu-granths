<span style="font-size: 14pt; line-height: 200%">॥ विश्वामित्र उवाच ॥ ॥ <br>
राज्ञो दारिद्र्यदोषस्य कुष्ठव्याधेश्च कारणम् ॥ <br>
कथयित्वा पुनः प्राह नारदो मुनिसत्तमः ॥ १ ॥ <br>
॥ नारद उवाच ॥ ॥ <br>
एतत्ते सर्वमाख्यातं राजन्कुष्ठस्य कारणम् ॥ <br>
दारिद्र्यस्य च यत्सम्यग्ज्ञात्वा दिव्येन चक्षुषा ॥ २ ॥ <br>
अधुना संप्रवक्ष्यामि यथा तव पराभवः ॥ <br>
शत्रुभ्यः संप्रजातोऽत्र द्विजानामपमानतः ॥ ३ ॥ <br>
आनर्ताधिपतिर्योऽत्र कश्चिद्राज्येऽभिषिच्यते ॥ <br>
स पूर्वं गच्छति ग्रामं नागराणां प्रभक्तितः ॥ ४ ॥ <br>
त्वया तत्कल्पितं राजन्नैव दत्तं प्रमादतः ॥ <br>
पराभूता द्विजास्ते च याचमाना मुहुर्मुहुः ॥ ५ ॥ <br>
तथा कोपवशाद्यानि शासनानि द्विजन्मनाम् ॥ <br>
लोपितानि त्वयान्यानि पितृपैतामहानि च ॥ ६ ॥ <br>
तेन तेऽत्र पराभूतिः संजाता शत्रुसंभवा ॥ <br>
एवं ज्ञात्वा द्विजेद्राणां शास नानि प्रयच्छ भोः ॥ ७ ॥ <br>
गृहीतानि च यान्येव तेषां मोक्षं समाचर ॥ <br>
तच्छ्रुत्वा पार्थिवः सोऽथ शंखतीर्थे प्रभक्तितः ॥ ८ ॥ <br>
स्नात्वा विप्रान्समा  हूय मध्यगेन समन्वितान् ॥ <br>
शंखादित्यस्य पुरतः प्रक्षाल्य चरणौ नृप ॥ ९ ॥ <br>
ददौ च शासनशतं प्रक्षाल्य चरणांस्ततः ॥ <br>
षड्विंशत्यधिकं राजा नागराणां महात्मनाम् ॥ ६.२११.१० ॥ <br>
एतस्मिन्नंतरे तत्र शत्रवो ये च संस्थिताः ॥ <br>
सर्वे मृत्युं समापन्ना ब्राह्मणानां प्रसादतः ॥ ११  ॥ <br>
विश्वामित्र उवाच ॥ ॥<br>
एतत्ते सर्वमाख्यातं शंखतीर्थसमुद्भवम् ॥ <br>
प्रभावं पार्थिवश्रेष्ठ किं भूयः श्रोतुमिच्छसि ॥ १२ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शंखतीर्थमाहात्म्यवर्णनंनामैकादशोत्तरद्विशततमोऽध्यायः ॥२११॥<br>
<br>
<br>
</span>
