<span style="font-size: 14pt; line-height: 200%">॥ सूत उवाच ॥ ॥ <br>
तथाऽन्यापि च तत्रास्ति देवता द्विजसत्तमाः ॥ <br>
अजागृहेति विख्याता सर्वरोगक्षयावहा ॥ १ ॥ <br>
अजापालो यदा राजा सर्वलोकहिते रतः ॥ <br>
अजारूपाः प्रयांति स्म व्याधयः सकला द्विजाः ॥ <br>
तदा रात्रौ समानीय तस्मिन्स्थाने दधाति सः ॥ २ ॥<br>
ततस्तदाश्रयात्स्थानमजागृहमिति स्मृतम् ॥ <br>
सर्वैर्जनैर्धरा पृष्ठेदर्शनाद्व्याधिनाशनम् ॥ ३ ॥ <br>
तत्रैश्वर्यमभूत्पूर्वं यत्तद्ब्राह्मणसत्तमाः ॥ <br>
अहं वः कीर्तयिष्यामि श्रोतव्यं सुसमाहितैः ॥ ४ ॥ <br>
तत्रागतो द्विजः कश्चित्क्षेत्रे तापसरूपधृक् ॥ <br>
तीर्थयात्राप्रसंगेन रात्रौ प्राप्तः श्रमान्वितः ॥ ५ ॥ <br>
अजावृंदमथालोक्य निविष्टं सुसुखान्वितम् ॥ <br>
रोमंथ कर्मसंयुक्तं विश्वस्तमकुतोभयम्॥ ६ ॥ <br>
स ज्ञात्वा मानुषेणात्र भवितव्यमसंशयम् ॥ <br>
न शून्याः पशवो रात्रौ स्थास्यंति विजने वने ॥ ७ ॥ <br>
ततः फूत्कृत्य फूकृत्य दिवं यावन्न संदधे ॥ <br>
कश्चिद्वाचं प्रसुप्तश्च तावत्तत्रैव चिंतयन् ॥ ८ ॥ <br>
अवश्यं मानुषेणात्र पशूनां रक्षणाय च ॥ <br>
आगंतव्यं कुतोऽप्याशु तस्मात्तिष्ठामि निर्भयः ॥ ९ ॥ <br>
एवं तस्य प्रसुप्तस्य गता सा रजनी ततः ॥ <br>
ततस्त्वरितवत्तस्य सुश्रांतस्य द्विजोत्तमाः ॥ ६.१३३.१० ॥ <br>
अथ यावत्प्रभाते स प्रपश्यति निजां तनुम् ॥ <br>
तावत्कुष्ठादिभी रोगैः समंतात्परिवारिताम् ॥ ११ ॥ <br>
अशक्तश्चलितुं स्थानादपि चैकं पदं क्वचित् ॥ <br>
तेजो हीनोऽपि रौद्रेण चिन्तयामास वै ततः ॥ १२ ॥ <br>
किमिदं कारणं येन ममैषा संस्थिता तनुः ॥ <br>
अकस्मादेव रोगोऽयं चलितुं नैव च क्षमः ॥१३॥ <br>
एवं चिन्तयमानस्य तस्य विप्रस्य तत्क्षणात्॥ <br>
द्वादशार्कप्रतीकाशः पुरुषः समुपागतः ॥ १४ ॥ <br>
तं  यूथं कालयामास ततः संज्ञाभिराह्वयन् ॥ <br>
पृथक्त्वेन समादाय यष्टिं सव्येन पाणिना ॥ १५ ॥ <br>
अथापश्यत्स तं विप्रं व्याधिभिः सर्वतो वृतम्॥ <br>
अशक्तं चलितुं क्वापि ततः प्रोवाच सादरम्॥१६॥ <br>
कस्त्वमेवंविधः प्राप्तः स्थाने चात्र द्विजोत्तम ॥ <br>
नास्ति राज्ये मम व्याधिः कस्यचित्कुत्रचित्स्फुटम् ॥ १७॥ <br>
अजोनाम नरेन्द्रोऽहं यदि ते श्रोत्रमागतः॥ <br>
व्याधींश्च च्छागरूपेण रक्षामि जनकारणात् ॥१८॥ <br>
तस्माद्ब्रूहि शरीरस्थो यस्ते व्याधिर्व्यवस्थितः ॥ <br>
येनाऽहं निग्रहं तस्य करोमि द्विजसत्तम ।१९॥ <br>
॥ ब्राह्मण उवाच ॥ ॥ <br>
तीर्थयात्रापरोऽहं च भ्रमामि क्षितिमंडले॥<br>
क्रमेणाऽत्र समायातः क्षेत्रेऽस्मिन्हाटकेश्वरे ॥ ६.१३३.२० ॥ <br>
निशावक्त्रे नृपश्रेष्ठ वासः संचिंतितो मया ॥ <br>
दृष्ट्वाऽमूंश्च पशून्भूप मानुषं भाव्यमेव हि ॥ २१ ॥ <br>
ततश्चात्र प्रसुप्तोऽहं पशूनामंतिके नृप ॥२२॥ <br>
अथ यावत्प्रभातेऽहं प्रपश्यामि निजां तनुम्॥ <br>
तावत्कुष्ठादिरोगैश्च समंतात्परिवारिताम् ॥ २३ ॥ <br>
नान्यत्किंचिन्नृपश्रेष्ठ कारणं वेद्मि तत्त्वतः ॥ <br>
किमेतेन नृपश्रेष्ठ भूयोभूयः प्रजल्पता ॥ <br>
बहुत्वात्कुरु तस्मान्मे यथा स्यान्नीरुजा तनुः॥ २४ ॥ <br>
ततस्ते व्याधयः प्रोक्ता अजापालेन भूभुजा ॥ <br>
केनाज्ञा खंडिता मेऽद्य को वध्यः सांप्रतं मम ॥ २५ ॥ <br>
॥ व्याधय ऊचुः ॥ ॥ <br>
मा कोपं कुरु भूपाल कृत्येऽस्मिंस्त्वं कथंचन ॥ <br>
यस्मादेष द्विजो विष्टः सांप्रतं व्याधिभिस्त्रिभिः ॥२६॥। <br>
राजयक्ष्मा च कुष्ठं च पामा च द्विजसत्तम ॥ <br>
एते संसर्गजा दोषास्त्रयोऽद्यापि प्रकीर्तिताः ॥ २७ ॥ <br>
एतेषां प्रथमौ यौ द्वौ निवृत्तिरहितौ स्मृतौ ॥ <br>
औषधैश्चैव मंत्रैश्च शेषा नाशं व्रजंति च ॥२८॥ <br>
आभ्यां च ब्रह्मशापोस्ति येन नास्ति निवर्तनम् ॥ <br>
तस्मादत्र नृपश्रेष्ठ कुरु यत्ते क्षमं भवेत् ॥२९॥। <br>
एतेन ब्राह्मणेनैते स्पृष्टा राजंस्त्रयोपि च॥ <br>
तस्मात्तावत्तनुं चास्याविशतां तावसंशयम्॥६.१३३.३०॥ <br>
अपरं शृणु भूपाल वचनं नो मुखाच्च्युतम्॥ <br>
हिताय सर्वजंतूनां तव श्रेयोविवृद्धये॥३॥। <br>
यत्र स्थानं चिरं तत्र मेदिन्यां विहितं नृप। <br>
पुरीषं च समाविद्धा तेनैषा मेदिनी द्रुतम्॥३२॥ <br>
कालांतरेपि ये मर्त्या भूम्यामस्यां समागताः। <br>
भूमेः स्पर्शं करिष्यंति ते भविष्यंति चेदृशाः॥३३॥ <br>
वयं शेषा महाराज व्याधयो ये व्यवस्थिताः। <br>
त्वया मुक्त्वा भविष्यामो मन्त्रौषधवशानुगाः ॥३४॥ <br>
नैतौ पुनस्तु दुर्ग्राह्यौ ब्रह्मशाप समुद्भवौ ॥३५॥ <br>
तच्छ्रुत्वा पार्थिवः सोऽपि तस्मिन्स्थाने व्यवस्थितः ॥ <br>
तं ब्राह्मणं पुनः प्राह न भेतव्यं त्वया द्विज ॥ ३६ ॥ <br>
अहं त्वां रक्षयिष्यामि व्याधेरस्मात्सुदारुणात् ॥ <br>
अत्र तस्मात्प्रतीक्षस्व कञ्चित्कालं ममाज्ञया ॥ ३७ ॥। <br>
एवमुक्त्वा ततश्चक्रे तदर्थं सुमहत्तपः ॥ <br>
आराधयन्प्रभक्त्या च सम्यक्तां क्षेत्रदेवताम् ॥३८॥ <br>
मुंडेनाथर्वशीर्षेण दिवारात्रमतंद्रितः॥ <br>
क्षेत्रपालोत्थसूक्तेन वास्तुसूक्तेन च द्विजाः॥३९॥ <br>
सिद्धार्थै रक्तपुष्पैश्च गुग्गुलेन सुधूपितैः॥ <br>
होमं कुर्वन्नृपः पश्चान्नीलरुद्रान्विशेषतः॥६.१३३.४॥। <br>
अथ नक्तावसानेन तस्य होमस्य चोत्थिता॥ <br>
भित्त्वा धरातलं देवी मन्त्राकृष्टा विनिर्गता॥४१॥ <br>
देवता तस्य क्षेत्रस्य ततः प्रोवाच तं नृपम्॥४२॥ <br>
एकाहं तव भूपाल होमस्यास्य प्रभावतः ॥ <br>
विनिर्गता धरापृष्ठात्क्षेत्रस्यास्याधिपा स्मृता ॥ ४३ ॥ <br>
तस्माद्वद महाभाग यत्ते कृत्यं करोम्यहम् ॥ <br>
परां तुष्टिमनुप्राप्ता तस्माद्ब्रूहि यदीप्सितम् ॥ ४४ ॥ <br>
॥ राजोवाच ॥ ॥ <br>
अत्र स्थाने सदा स्थेयं त्वया देवि विशेषतः ॥ <br>
व्याधिसंसर्गजो दोषो भूमेरस्या यथा व्रजेत् ॥ ॥ ४५ ॥ <br>
अद्यप्रभृति देवेशि तथा नीतिर्विधीयताम् ॥ <br>
नो चेदस्याः प्रसंगेन प्रभविष्यंति मानवाः ॥ ४६ ॥ <br>
व्याधिग्रस्ता यथा विप्रो योऽयं संदृश्यते पुरः ॥ <br>
मयात्र व्याधयः कालं चिरं संस्थापिता यतः ॥ <br>
भविष्यति च मे दोषो नो चेद्देवि न संशयः ॥ ४७ ॥ <br>
तथायं ब्राह्मणो रोगात्त्वत्प्रसादात्सुरेश्वरि ॥ <br>
मुक्तो भवतु मेदिन्यामत्र स्थेयं सदा त्वया ॥४८॥ <br>
॥ क्षेत्रदेवतोवाच ॥ ॥ <br>
एतत्स्थानं मया सर्वं व्याधिदोषविवर्जितम् ॥ <br>
विहितं सर्वदैवात्र स्थास्येऽहमिह सर्वदा ॥४९॥ <br>
सांप्रतं योऽत्र मे स्थाने व्याधिग्रस्तः समेष्यति ॥<br>
पूजयिष्यति मां भक्त्या नीरोगः स भविष्यति ॥ ६.१३३.५० ॥ <br>
तस्मादद्य द्विजेंद्रोऽयं मां पूजयतु सादरम् ॥ <br>
भक्त्या परमया युक्तः शुचिर्भूत्वा समाहितः॥ ५१ ॥ <br>
अत्र क्षेत्रे पराऽन्यास्ति विख्याता चंद्रकूपिका। ॥ <br>
तस्यां स्नातु यथान्यायं नित्यमेव महीपते ॥ ५२ ॥ <br>
दक्षशापप्रशप्तेन या चंद्रेण पुरा कृता ॥ <br>
स्वस्नानार्थं क्षयव्याधिप्रग्रस्तेन महात्मना । ५३ ॥ <br>
तथा खण्डशिलानाम देवता चात्र तिष्ठति ॥ <br>
सौभाग्यकूपिकास्नानं कृत्वा तां च प्रपश्यतु ॥५४॥ <br>
या कृता कामदेवेन कुष्ठग्रस्तेन वै पुरा । <br>
स्नपनार्थं च कुष्ठस्य विनाशाय च सादरम् ॥ ५५॥ <br>
तथा चाप्सरसां कुण्डमत्रास्ति नृपसत्तम ॥ <br>
तत्र स्नात्वा रवेरह्नि ततः पामा प्रशाम्यति ॥ ९६ ॥ <br>
॥ सूत उवाच ॥ <br>
ततः स ब्राह्मणः प्राप्य सुपुण्यां चन्द्रकूपिकाम् ॥ <br>
स्नानं कृत्वा च तां देवीं पूजयामास भक्तितः ॥ <br>
यावन्मासं ततो मुक्तः सत्वरं राजयक्ष्मणा ॥ ५७  <br>
ततः सौभाग्यकूपीं तां दृष्ट्वा कामविनिर्मिताम् ॥ <br>
तथा स्नानं विधायाथ पश्यन्खंडशिलां च ताम् ॥ ५८ ॥ <br>
तद्वन्मासेन निर्मुक्तः कुष्ठेन द्विजसत्तमाः ॥ <br>
तस्या देव्याः प्रभावेन कूपिकायां विशेषतः । ५९ ॥ <br>
ततश्चाप्सरसां कुंडे स्नात्वैकं रविवासरम् ॥ <br>
पामया संपरित्यक्तो बुद्ध्येव विषयात्मकः ॥ ६.१३३.६० ॥ <br>
ततः स ब्राह्मणो जातो द्वादशार्कसमप्रभः ॥ <br>
तोषेण महता युक्तो दत्ताशीस्तस्य भूपतेः ॥ ६१ ॥ <br>
प्रययौ वांछितं देशमनुज्ञातश्च भूभुजा ॥ <br>
देवतायां प्रणामं च ताभ्यां कृत्वा पुनःपुनः ॥ ६२ ॥ <br>
सोपि राजा सदोषांस्तानजारूपान्विलोक्य च ॥ <br>
स्वस्यैव ब्राह्मणं दृष्ट्वा तं तथा संप्रहर्षितः ॥ ६३ ॥ <br>
स्वयं च प्रययौ तत्र यत्रस्थो हाटकेश्वरः ॥ <br>
तेनैव च शरीरेण निजकांतासमन्वितः ॥६४ ॥ <br>
अजागृहे स्थिता यस्मात्सा देवी क्षेत्रदेवता ॥ <br>
अजागृहा ततः ख्याता सर्वत्रैव द्विजोत्तमाः ॥ ६५ ॥ <br>
अद्यापि यक्ष्मणा ग्रस्तो यस्तां पूजयते नरः ॥ <br>
तैनैव विधिना सम्यक्स नीरोगो द्रुतं भवेत्॥ ६६ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्येऽजागृहोत्पत्तिमाहात्म्यवर्णनंनाम त्रयस्त्रिंशदुत्तरशततमोऽध्यायः ॥ १३३ ॥ <br>
<br>
<br>
</span>
