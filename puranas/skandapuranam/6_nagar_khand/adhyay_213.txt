<span style="font-size: 14pt; line-height: 200%">॥ सूत उवाच ॥ ॥ <br>
रत्नादित्यस्य माहात्म्यमेतद्वः परिकीर्तितम् ॥ <br>
सर्वकुष्ठहरं यच्च सर्वपातकनाशनम् ॥ <br>
भूयस्तथैव माहात्म्यं महद्वै श्रूयतां रवेः ॥ १ ॥ <br>
पुरासीद्ब्राह्मणः कश्चित्कुष्ठव्याधिसमाकुलः ।१ <br>
तेन चाराधितः सूर्यस्तत्रस्थेन द्विजोत्तमाः ॥ २ ॥ <br>
पूर्वदक्षिणदिग्भागे समासाद्य ततः परम् ॥ <br>
रक्त चन्दनजां कृत्वा प्रतिमां भावितात्मना ॥ ३ ॥ <br>
ततो वर्षसहस्रांते तुष्टस्तस्य दिवाकरः ॥ <br>
वरदोऽस्मीति तं प्राह दृष्टिगोचरमागतः ॥ ४ ॥ ॥ <br>
॥ ब्राह्मण उवाच ॥ ॥ <br>
यदि तुष्टोऽसि मे देव कुष्ठव्याधिं हर प्रभो ॥ <br>
नान्येन कारणं मेऽस्ति राज्येनापि त्रिविष्टपे ॥ ५ ॥ <br>
॥ श्रीभगवानुवाच ॥ ॥ <br>
सप्तम्यां सूर्यवारेण कुरु विप्र प्रदक्षिणाम् ॥ <br>
शतमष्टोत्तरं यावत्स्नात्वा पुण्यह्रदे शुभे ॥ <br>
फलहस्तः पृथक्त्वेन ततः कुष्ठेन मुच्यसे ॥६॥ <br>
अन्योऽत्र गां गतो योऽपि व्रतमेतत्करिष्यति ॥ <br>
सर्वरोगविनिर्मुक्तो मम लोकं स गच्छति ॥ ७ ॥ <br>
॥ श्रीसूर्य उवाच ॥ ॥ <br>
तच्छ्रुत्वा स तथा चक्रे ब्राह्मणः श्रद्धयाऽन्वितः ॥ <br>
विमुक्तश्च तदा कुष्ठाद्दिव्यदेहमवाप्तवान् ॥ ८ ॥ <br>
अथ भूयोऽपि तं प्राह नीरोगं भगवान्रविः ॥ <br>
किं ते प्रियं करोम्यन्यद्वद ब्राह्मणसत्तम ॥ ९ ॥ <br>
सोऽब्रवीत्सर्वदैवात्र स्थातव्यं भगवन्विभो ॥ ६.२१३.१० ॥ <br>
॥ श्रीभगवानुवाच ॥ ॥ <br>
अतः परं ममावासः स्थानेऽत्र च भविष्यति ॥ <br>
नाम्ना कुहरवासाख्या संज्ञा मम भविष्यति ॥ ११ ॥ <br>
कस्यचित्त्वथ कालस्य विष्णुपुत्रो बभूव ह ॥ <br>
सांबोनाम सुरूपाढ्यो जांबवत्यां द्विजोत्तमाः ॥ १२ ॥ <br>
क्षोभसंजननः स्त्रीणां मातॄणामपि स द्विजाः ।१ <br>
अथ तं राजमार्गेण गच्छंतं यदुसत्तमम् ॥ १३ ॥ <br>
पुरनार्योऽपि संतुष्टा वीक्षांचक्रुः सुकौतुकात् ॥ <br>
गृहकार्याणि संत्यज्य समारूढा गवाक्षकान् ॥ १४ ॥ <br>
तस्य कामात्मदेहस्य दर्शनार्थं समुत्सुकाः ॥ <br>
काश्चिदर्धानुलिप्तांग्यः काश्चिदेकांजितेक्षणाः ॥ १५  <br>
अर्धसंयमितैः केशैस्तथान्यास्त्यक्तबालकाः॥ <br>
एकस्मिंश्चरणे काश्चिन्नियोज्योपानहं द्रुताः । १६ ॥ <br>
पादुकां च द्वितीये तु पर्यधावन्नितंबिनीः ॥ <br>
व्रजंतीषु तथान्यासु वनितासु गवाक्षकान् ॥ १७ ॥ <br>
व्याक्रोशंति क्रुधाविष्टाः शिशवो गुरवस्तथा ॥ <br>
नीवीबन्धनविश्लेषसमाकुलितचेतसः ॥ १८ ॥ <br>
ययुरेवापराः स्वेषु गवाक्षेषु वरांगनाः ॥ <br>
स चकर्ष तदा तासां पतितैर्नेत्ररश्मिभिः ॥ १९ ॥ <br>
हृदयानि धरापृष्ठे कामदेवसमो युवा ॥ <br>
काचिद्दृष्ट्वैव तद्रूपं तस्य सांबस्य कामिनी ॥ ६.२१३.२० ॥ <br>
निश्चला कामतप्तांगी लिखितेव विभाब्यते ॥ <br>
काचिदग्निसमान्मुक्त्वा निश्वासान्कामपीडिता ॥ २१ ॥ <br>
एकास्तं च समालोक्य रूपयौवनसंयुतम् ॥ <br>
गवाक्षात्प्रपतंति स्म निश्चेष्टा धरणीतले ॥ २२ ॥ <br>
अन्याः परस्परालाप प्रकुर्वंति वरस्त्रियः ॥ <br>
एका सा कामिनी धन्या यास्य चक्रेवगूहनम् ॥ २३ <br>
निःशेषां रजनीं प्राप्य माघमाससमुद्भवाम् ॥ <br>
आस्तां तावत्स्त्रियो याश्च नरा अपि निरर्गलम् ॥ २४ ॥ <br>
जल्पंति चेदृशं सर्वं तस्य रूपेण विस्मिताः ॥ <br>
अत्रये वदन्ति सेवाम एनमर्थेन वर्जिताः ॥ २५ ॥ <br>
वीक्ष्यामो वदनं येन नित्यमेवेंदुसंनिभम् ॥ <br>
कर्णाभ्यां वारिता वृद्धिर्नेत्रयोरप्यसंशयम् ॥ <br>
नो चेज्जानीमहे नैव कियती सं भविष्यति ॥ २६ ॥ <br>
एवं संवीक्ष्यमाणस्तु कामिनीभिर्नरैस्तथा ॥ <br>
निर्ययौ राजमार्गेण पितृदर्शनलालसः ॥ २७ ॥ <br>
भगिन्यो मातरो याश्च भ्रातृपत्न्यश्च याः स्थिताः ॥ <br>
अवस्थामीदृशीं प्राप्ता ब्राह्मणानामपि स्त्रियः ॥ <br>
मातरोऽपि च यास्तस्य भगिन्यश्च विशेषतः ॥ ॥ २८ ॥ <br>
अन्यस्मिन्नहनि प्राप्ते प्रावृट्काले निशागमे ॥ <br>
कृष्णपक्षे तमोभूते अलक्ष्येऽपि गते पुरः ॥ २९ ॥ <br>
तन्माता नन्दिनीनाम कामदेवशरार्दिता ॥ <br>
तत्पत्न्या वेषमाधाय तच्छय्यायामुपस्थिता ॥ ६.२१३.३० ॥ <br>
सोऽपि तां दयितां ज्ञात्वा सेवयामास कामिनीम् ॥ <br>
रतोपचारैर्विविधैरश्रद्धेयविनिर्मितैः ॥ ३१ ॥ <br>
तया तत्र यदुश्रेष्ठो विकल्पमकरोत्तदा ॥ <br>
अंगराजसुता या मे प्राणेभ्योऽपि गरीयसी ॥ ॥ ३२ ॥ <br>
नैवंविधं रतं वेद अनया यद्विनिर्मितम् ॥ <br>
वेश्या अपि न जानंति रतमीदृक्कथञ्चन ॥ ३३ ॥ <br>
ततो गाढं करे धृत्वा दीपमानीय तत्क्षणात् ॥ <br>
यावत्पश्यति सा माता नन्दिनीति च या स्मृता ॥ ३४ ॥ <br>
ततश्च गर्हयामास रपे किमिदं कृतम् ॥ <br>
गर्हितं सर्वलोकानां नर कार्तिप्रदं तथा ॥ ३५ ॥ <br>
सापि लज्जासमोपेता महाभयसमाकुला ॥ <br>
प्रणष्टा तत्क्षणादेव भयेन महताऽन्विना ॥ ३६ ॥ <br>
सांबोऽपि प्रलपन्नार्तो निद्रां लेभे न वै द्विजाः ॥ <br>
रात्रिशेषमभूत्तस्य तदा वर्षशतोपमम् ॥ ३७ ॥ <br>
अथ रात्र्यां व्यतीतायां प्रोद्गते रविमण्डले ॥ <br>
दुःखेन महता युक्तः प्रोत्थितः स हरेः सुतः ॥ ३८ ॥ <br>
आवश्यकमपि त्यक्त्वा कंचिद्ब्राह्मणसत्तमम् ॥ <br>
धर्मशास्त्रविधानज्ञं समानीयाथ चाब्रवीत् ॥ ३९ ॥ <br>
रहस्ये विनयोपेतः कृतांजलिपुटः स्थितः ॥ <br>
॥ सांब उवाच ॥ ॥ <br>
मात्रा स्वस्रा दुहित्रा वा स्वयं स्याद्यदि मोहनम् ॥ ६.२१३.४० ॥ <br>
कथं शुद्धिर्भवेत्तस्य परमार्थेन मे वद ॥ <br>
धर्मशास्त्राणि संवीक्ष्य सर्वाणि च यथाक्रमम् ॥ ४१ ॥ <br>
॥ ब्राह्मण उवाच ॥ ॥ <br>
परनार्याः कृते वत्स प्रायश्चित्तं विनिर्मितम् ॥ <br>
धर्म द्रोणेषु सर्वेषु वर्णानां च पृथग्विधम् ॥ ४२ ॥ <br>
आसां च तिसृणां चैव त्रयाणां परिकीर्तितम् ॥ <br>
एवमेवं विनिर्दिष्टं प्रायश्चित्तं विशुदये ॥ ४३ ॥ <br>
मात्रा मोहनमासाद्य भगिन्या वाथ यादव ॥ <br>
दुहित्रा वा प्रमादाच्च कार्यं संशोधनं बुधैः ॥<br>
शुद्ध्यर्थं तिंगिनीमेकां नान्यज्जानाम्यहं यतः ॥ ४४ ॥ <br>
धर्मद्रोणेषु सर्वेषु निर्णयोऽयमुदाहृतः ॥ <br>
यो मया तव संदिष्टो नान्योस्ति यदुपुंगव ॥ ४५ ॥ <br>
अन्यथा यो वदेत्पृष्टः प्रायाश्चित्तं स्वच्छन्द तः ॥ <br>
तस्य पापस्य भागी स्याद्यथा कर्ता तथैव सः ॥ ४६ ॥ <br>
॥ सांब उवाच ॥ ॥ <br>
तिंगिन्याः किं स्वरूपं च किं प्रमाणं द्विजोत्तम ॥ <br>
सर्वं विस्तरतो ब्रूहि ममास्त्यत्र प्रयोजनम् ॥ ४७ ॥ <br>
॥ ब्राह्मण उवाच ॥ ॥ <br>
गोवाटचूर्णमादाय गर्तां भृत्वा स्वमानजाम् ॥ <br>
शयनं तत्र कर्तव्यं यावद्वक्त्रेण यादव ॥ ४८ ॥ <br>
उपरिष्टात्तच्च चूर्णं धार्यं गोवाटसंभवम् ॥ <br>
यावद्वक्त्रप्रमाणं च वर्जयित्वा स्वमाननम् ॥ ४९ ॥ <br>
ततः पादप्रदेशे तु ज्वालयेद्धव्यवाहनम् ॥ <br>
यथा शनैः शनैर्दाहः शरीरस्य प्रजायते ॥ ६.२१३.५० ॥ <br>
न चैव चालयेदंगं कथंचित्तत्र संस्थितः ॥ <br>
नैवाक्रंदं तथा कुर्याद्ध्यायेदेकं जनार्दनम् ॥ ५१ ॥ <br>
ततो जीवितनाशेन गात्रशुद्धिः प्रजायते ॥ ५२ ॥ <br>
तिंगिन्या यत्स्वरूपं च तन्मया परिकीर्तितम् ॥ <br>
प्रायश्चित्तमिदं सम्यङ्महापातकनाशनम् ॥ ५३ ॥ <br>
तच्छ्रुत्वा वचनं तस्य सांबो जांबवतीसुतः ॥ <br>
हृदये निश्चयं कृत्वा तिंगिनीसाधकोद्भवम् ॥ ५४ ॥ <br>
ततः प्रोवाच विजने वासुदेवं घृणान्वितः ॥ <br>
ताताहं विप्रलब्धस्तु नंदिन्या तव भार्यया ॥ ५५ ॥ <br>
भार्याया रूपमाधाय पापया तमसि स्थिते ॥ <br>
सा मया निजभार्येयमिति मत्वा निषेविता ॥ ५६ ॥ <br>
ततस्तु चेष्टितैर्ज्ञात्वा गर्हयित्वा विसर्जिता ॥ <br>
ततःप्रभृति गात्रे मे कुष्ठव्याधिरयं स्थितः ॥ ॥ ५७ ॥ <br>
मयाथ धर्मशास्त्रज्ञः कश्चित्पृष्टो द्विजोत्तमः ॥ <br>
प्रायश्चित्तं यथोक्तं मे वद मातृनिषेवणात् ॥ ५८ ॥ <br>
तेनोक्तं साधनं सम्यक्तिंगिन्या मम शुद्धये ॥ <br>
सोऽहं तां साधयिष्यामि तस्य पापस्य शुद्धये ॥ ५९ ॥ <br>
अनुज्ञां देहि मे शीघ्रं कार्यं येन करोम्यहम् ॥ <br>
क्षंतव्यं च मया बाल्ये यत्किंचित्कुकृतं कृतम्॥ ६.२१३.६० ॥ <br>
मम माता यथा दुःखं न कुर्यात्त्वं तथा कुरु ॥ ६१ ॥ <br>
तच्छ्रुत्वा वचनं तस्य वज्रपातोपमं हरिः ॥ <br>
बाष्पपूर्णेक्षणो दीनस्ततः प्रोवाच गद्गदम् ॥ ६२ ॥ <br>
न त्वया कामतः पुत्र कृत्यमेतदनुष्ठितम् ॥ <br>
न ज्ञानेन कृतं यस्मात्तत्स्मात्स्वल्पं हि पातकम् ॥ ६३ ॥ <br>
जानता यत्कृतं पापं तच्चैवाक्षयतां व्रजेत् ॥ <br>
न करोति महीपालो यदि तस्य विनिग्रहम् ॥ ६४ ॥ <br>
तस्मात्ते कीर्तयिष्यामि प्रायश्चित्तं विशुद्धये ॥ <br>
दानं चैव महाभाग येन कुष्ठं प्रणश्यति ॥ ६५ ॥ <br>
उक्तानि प्रतिषिद्धानि पुनः संभावितानि च ॥ <br>
सापेक्षनिरपेक्षाणि मुनिवाक्यान्यशेषतः ॥ ६६ ॥ <br>
तदत्र विषये पुत्र मम वाक्यं समाचर ॥ <br>
भविष्यति महच्छ्रेय इह लोके परत्र च ॥ ६७ ॥ <br>
हाटकेश्वरजे क्षेत्रे विश्वामित्रप्रतिष्ठितः ॥ <br>
मार्तण्डोऽस्ति सुविख्यातः सर्वकुष्ठविनाशकः ॥ ६८ ॥ <br>
सूर्यवारेण सप्तम्यां संप्राप्ते मासि माधवे ॥ <br>
नक्षत्रे पितृदैवत्ये शुक्लपक्षे समागते ॥ ६९ ॥ <br>
भास्करस्योदये प्राप्ते श्रद्धापूतेन चेतसा ॥ <br>
शतमष्टोत्तरं यावत्कुरुते च प्रदक्षिणाम् ॥ ६.२१३.७० ॥ <br>
फलैः श्रेष्ठतमैश्चैव तत्प्रमाणैः पृथक्पृथक् ॥ <br>
तस्य कुष्ठं विनिर्याति सद्य एव न संशयः ॥ ७१ ॥ <br>
नीरोगः कुरुते यस्तु रवेस्तस्य प्रदक्षिणाः ॥ <br>
तावद्युगं पुमानेष सूर्यलोके महीयते ॥ ७२ ॥ <br>
सूर्यवारेण यो मर्त्यस्तस्य कृत्वा ण्दक्षिणाम् ॥ <br>
नमस्करोति सद्भक्त्या सोऽपि रोगैः प्रमुच्यते ॥ ७३ ॥ <br>
तस्मात्त्वं हि महाराज तमाराधय भास्करम् ॥ <br>
देवं वै विधिनानेन यो मयोक्तोऽखिलस्तव ॥ ७४ ॥ <br>
अविकल्पेन मनसा समाराधय सत्वरम् ॥ <br>
मुक्तरोगे विपाप्माथ दिब्यदेहमवाप्स्यसि ॥ ७५॥ <br>
मा कुरुष्व विषादं त्वं कुष्ठव्याधिसमुद्रवम् ॥ <br>
तस्मिन्क्षेत्रे स्थिते देवे कुहराश्रयसंज्ञिते ॥ ७६ ॥ <br>
अथ तद्वचनं श्रुत्वा प्रस्थितो विष्णुनन्दनः ॥ ७७ ॥ <br>
॥ सूत उवाच ॥ ॥ <br>
एतच्छ्रुत्वा वचस्तस्य देवदेवस्य चक्रिणः ॥ <br>
चकार गमने बुद्धियोगं सांबोऽर्बुदं प्रति ॥ ७८ ॥ <br>
ततः शुभेऽहनि प्राप्ते हस्त्यश्वरथसंयुतः ॥ <br>
प्रतस्थे स सुतो विष्णोः सेनया परिवारितः ॥ ७९ ॥ <br>
अनुयातः सुदूरं च कृष्णेनाक्लिष्टकर्मणा ॥ <br>
बाष्पपूर्णे क्षणेनैव सर्वमातृजनेन च ॥ ६.२१३.८० ॥ <br>
बलभद्रेण वीरेण चारुदेष्णेन धीमता ॥ <br>
युयुधानानिरुद्धाभ्यां प्रद्युम्नेन च धीमता ॥ ८१ ॥ <br>
ततो जांबवती पुत्रं दृष्ट्वा तीर्थोन्मुखं तदा ॥ <br>
गच्छमानं प्रचक्रेऽथ प्रलापान्कुररी यथा ॥ ८२ ॥ <br>
हा हतास्मि विनष्टास्मि मंदभाग्या ह्यभागिनी ॥ <br>
एकोपि तनयो यस्या ममाप्येनां दशां गतः ॥ ८३ ॥ <br>
अथ तां रुदतीं दृष्ट्वा प्रोवाच मधुसूदनः ॥ <br>
किममंगलमेतस्य प्रस्थितस्य करिष्यसि ॥८४॥ <br>
बाष्पपूर्णेक्षणा दीना मुक्तकेशी विशेषतः ॥ <br>
एष व्याधिविनिर्मुक्तस्तीर्थयात्राफलान्वितः ॥ <br>
कुष्ठव्याधिपरित्यक्तः पुनरेष्यति तेंऽतिकम् ॥ ८५ ॥ <br>
एतस्मिन्नंतरे यानादवतीर्य त्वरान्वितः ॥ <br>
सांबोऽसौ प्रस्थितस्तत्र यत्र जांबवती स्थिता ॥ ८६ ॥ <br>
स तां प्रणम्य हृष्टात्मा कृतांजलिपुटः स्थितः ॥ <br>
प्रणिपत्य विहस्यो च्चैर्वाक्यमेतदुवाच ह ॥८७॥ <br>
मा त्वं मातर्वृथा दुःखमस्मदर्थे करिष्यसि ॥ <br>
आगमिष्याम्यहं शीघ्रं तीर्थयात्रां विधाय वै ॥८८॥ <br>
॥ जांबवत्युवाच ॥ ॥ <br>
रक्षतु त्वां वने वत्स सर्वास्ता वनदेवताः ॥ <br>
श्वापदेभ्यः पिशाचेभ्यो दुष्टेभ्यः पुत्र सर्वतः ॥८९॥ <br>
शिरस्ते पातु गोविंदः कण्ठं च मधुसूदनः ॥ <br>
बाहुदेशं हृषीकेशो हृदयं दैत्यनाशनः ॥६.२१३.९॥। <br>
जठरं पुंडरीकाक्षः कटिं पातु गदाधरः ॥ <br>
जानुनोर्युगलं कृष्णः पादौ च धरणीधरः ॥ ९१ ॥ <br>
एवं संस्पृश्य हस्तेन निजेनांगानि तस्य सा॥ <br>
समालिंग्य समाघ्राय मूर्धदेशे मुहुर्मुहुः ॥ ९२ ॥ <br>
प्रेषयामास तं पुत्रं कृतरक्षं यशस्विनी ॥ <br>
सा सर्वांतःपुरीयुक्ता निवृता तदनन्तरम् ॥ ९३ ॥ <br>
अश्रुपूर्णेक्षणा दीना निःश्वसन्ती यथोरगी ॥ <br>
तथा च भगवान्विष्णुर्यादवैः सकलैः सह ॥ ९४ ॥ <br>
प्रविष्टो द्वारकापुर्या सांबं प्रोष्य ततः परम्॥ <br>
अश्रुपूर्णेक्षणो दीनो बलभद्रपुरःसरः ॥ ९५ ॥ <br>
पुत्रैः पौत्रैस्तथा मित्रैर्बांधवैरपरैरपि ॥ <br>
द्वारकाया विनिष्क्रम्य सांबोऽपि द्विजसत्तमाः ॥ ९६ ॥ <br>
संप्राप्तश्च क्रमेणाथ सिंधुसागरसंगमे ॥ <br>
यत्र योगीश्वरः साक्षादंबरीषप्रतिष्ठितः ॥ ९७ ॥ <br>
अद्यापि तिष्ठते विष्णुर्जंतूनां पापनाशनः ॥ <br>
तत्र स्नात्वा समभ्यर्च्य देवं योगीश्वरं ततः ॥ ९८ ॥ <br>
ददौ दानानि विप्रेभ्यो नानारूपाणि शक्तितः ॥ <br>
दीनांधकृपणेभ्यश्च तथैवान्येभ्य एव च ॥ ९९ ॥ <br>
यानानि वस्त्ररत्नानि यद्यच्च येन वांछितम् ॥ <br>
स त्रिरात्रं हरेः पुत्रः स्थित्वा तत्र समाहितः ॥ ६.२१३.१०० ॥ <br>
च्यवनस्याश्रमं पुण्यं जगामाथ ततः परम् ॥ <br>
यत्र संतिष्ठते विष्णुश्च्यवनेन प्रतिष्ठितः ॥ १ ॥ <br>
सिंधोस्तटे च पुण्ये च सर्वपातकनाशनः ॥ <br>
तत्रापि विप्रमुख्येभ्यो ददौ दानानि यादवः ॥ २  <br>
वांछितानि यथोक्तानि शास्त्रदृष्टेन कर्मणा ॥ <br>
तत्रापि संयतः सांब स स्थित्वा श्रद्धयान्वितः ॥ ३ ॥ <br>
त्रिरात्रं प्रजगामाथ स्नात्वा सिंधूदके शुभे ॥ <br>
ततस्तु पुष्करादीनि समुद्दिश्य शनैः शनैः ॥ ४ ॥ <br>
पुष्करावासिनं देवं ध्यायमानो ह्यहर्निशम् ॥ <br>
तस्तु पुष्करं प्राप्य क्रमेण यदुसत्तमः ॥५॥ <br>
पुण्ये कुण्डजले स्नातः संतर्प्य पितृदेवताः॥ <br>
सप्तम्यां सूर्यवारेण गृहीत्वाथ फलानि च ॥ <br>
गतः संतिष्ठते यत्र देवो वै विष्णु सूचितः ॥ ६॥ <br>
पूजयित्वा ततो भक्त्या देवं कुहरवासिनम् ॥ <br>
वस्त्रानुलेपनैर्धूपैर्नैवेद्यैस्तु पृथग्विधैः ॥७॥ <br>
ततः प्रदक्षिणाश्चक्रे फलहस्तः शनैःशनैः ॥ <br>
प्रपठन्सूर्यगायत्रीं श्रद्धया परया युतः ॥ ८ ॥ <br>
यथायथा करोत्येष रवेस्तस्य प्रदक्षिणाम् ॥ <br>
तथातथा च संयाति तस्य कुष्ठं द्विजोत्तमाः ॥ ९ ॥ <br>
तत्र क्षणेऽभवत्तस्य चित्ते सांबस्य धीमतः ॥ <br>
मुक्तोऽहं कुष्ठरोगेण निर्विकल्पं द्विजोत्तमाः ॥ ६.२१३.११० ॥ <br>
ततश्च सहितं तेन यत्किंचित्तत्र चागतम् ॥ <br>
हस्त्यश्वरथरत्नाढ्यं तत्सर्वं भक्तिपूर्वकम् ॥ ११ ॥ <br>
नागराणां ददौ सर्वं तथान्यद्ग्रामपंचकम् ॥ <br>
सांबाऽऽदित्यं प्रतिष्ठाप्य ततः संप्रस्थितो गृहम् ॥ १२ ॥ <br>
किंचिदुर्वरितं यच्च तत्सर्वं भक्तिसंयुतम् ॥ <br>
प्रददौ सूर्यविप्रेभ्यः पूजयित्वा दिवाकरम् ॥ १३ ॥ <br>
अष्टौ वाजिसहस्राणि नागानां च शतत्रयम् ॥ <br>
रथानां षट्शतान्येव अश्वैर्युक्तानि वाजिभिः ॥ <br>
अनंतानि च रत्नानि दत्त्वा सांबो गृहं गतः ॥ १४  <br>
य एतत्पठते भक्त्या सांबाख्यानमनुत्तमम् ॥ <br>
शृणोति वाऽन्वये तस्य न कुष्ठं संप्रजायते ॥ १५ ॥ <br>
॥ सूत उवाच ॥ ॥ <br>
एतद्वः सर्वमाख्यातं विश्वामित्रीयमुत्तमम् ॥ <br>
चतुर्थं च पुण्यतीर्थं स्त्रीणां चैव शुभावहम् ॥ ११६ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये विश्वामित्रीयमाहात्म्ये कुहरवासिसांबादित्यप्रभाववर्णनंनाम त्रयोदशोत्तरद्विशततमोऽध्यायः ॥ २१३ ॥<br>
<br>
<br>
</span>
