<span style="font-size: 14pt; line-height: 200%">॥ सूत उवाच ॥ ॥ <br>
अन्यस्मिन्नहनि प्राप्ते रहस्युक्तः स भार्यया ॥ <br>
रात्रौ प्रसुप्तः पार्श्वे च पादौ संस्पृश्य तत्क्षणात् ॥ १ ॥ <br>
त्वं तावन्मम भर्त्तासि यावज्जीवमसंशयम् ॥ <br>
तद्वदस्व विभोऽस्माकं त्वदर्थं स मयोज्झितः ॥ २ ॥ <br>
इन्द्रजालमिदं किं ते किं वा मंत्रप्रसाधनम् ॥ <br>
देवानां वा प्रसादोऽयं यत्त्वं चैतादृशः स्थितः ॥ ३ ॥ <br>
मया त्वं हि तदा ज्ञातः प्रथमेऽपि दिने स्थिते ॥ <br>
यदा संभूषिता वस्त्रैस्तथा वस्तुविभूषणैः ॥ ४ ॥ <br>
यद्यहं तव वार्तां च सर्वां कपटसंभवाम् ॥ <br>
कथयामि द्वितीयस्य तत्ते पादौ स्पृशाम्यहम् ॥ ५ ॥ <br>
॥ सूत उवाच ॥ ॥ <br>
एवमुक्तो विहस्योच्चैः स तदा ब्राह्मणोत्तमाः ॥ <br>
तामालिंग्य ततः प्राह वचनं मधुराक्षरम् ॥ ६ ॥ <br>
साधु प्रिये त्वया ज्ञातं सर्वं मम विचेष्टितम् ॥ <br>
अहं स विप्रः सुभगे मणिभद्रेण यः पुरा ॥ ७ ॥ <br>
विडंबितो मुखं पश्यंस्त्वदीयं चंद्रसन्निभम् ॥ <br>
चमत्कारपुरं गत्वा मया चाराधितो रविः ॥ <br>
तेन तुष्टेन मे दत्तं तद्रूपं ज्ञानमेव च ॥८॥ ॥ <br>
॥ माहिकोवाच ॥ ॥ <br>
त्वदीयदर्शनेनाहं कामदेववशं गता ॥ ९ ॥ <br>
तस्मादाराधयिष्यामि तं गत्वा दिननायकम् ॥ <br>
येन ते तादृशं भूयः प्रतुष्टो विदधाति सः ॥ ६.१६०.१० ॥ <br>
किं मे चैतेन रूपेण तारुण्येनापि च प्रभो ॥ <br>
यत्ते तथाविधं रूपं संभजामि दिवानिशम् ॥ ११ ॥ <br>
॥ सूत उवाच ॥ ॥ <br>
तच्छ्रुत्वा गुटिकां पुष्प समादाय मुखान्ततः ॥ <br>
दधार तादृशं रूपं यादृग्दृष्टं पुरा तया ॥ १२ ॥ <br>
ततः सा हर्षिता माही पुलकेन समन्विता ॥ <br>
तमालिंग्याभजद्गाढं वाक्यमेतदुवाच ह ॥ १३ ॥ <br>
अद्य मे सफलं जन्म यौवनं रूपमेव च ॥ <br>
यत्त्वं हृद्वांछितः कांतः प्रलब्धो मदनोपमः ॥ १४ ॥ <br>
एतावंति दिनान्येव न मया कामजं सुखम् ॥ <br>
अपि स्वल्पतरं लब्धं कथंचिद्वृद्धसेवया ॥ १५ ॥ <br>
भजस्व स्वेच्छया विप्र दासी तेऽहं व्यवस्थिता ॥ १६ ॥ <br>
॥ पुष्प उवाच ॥ ॥ <br>
प्रविशामि किमंगेषु भवन्तीं किं मिलाम्यहम् ॥ <br>
प्रिये चिरेण लब्धासि न जाने कर वाणि किम् ॥ १७ ॥ <br>
एवमुक्त्वा ततस्तौ च मैथुनाय कृतक्षणौ ॥ <br>
प्रवृत्तौ ब्राह्मणश्रेष्ठाः कामदेववशंगतौ ॥ १९८ ॥ <br>
अथ रात्र्यां व्यतीतायामुदिते सूर्यमण्डले ॥ <br>
वक्त्रे तां गुटिकां कृत्वा स पुष्पस्तादृशोऽभवत् ॥ १९ ॥ <br>
एवं तस्य स्थितस्यात्र महान्कालो व्यजायत ॥ <br>
पुत्राः पौत्रास्तथा जाताः कन्यकाश्च तथैव च ॥ ६.१६०.२० ॥ <br>
स वृद्धत्वं यदा प्राप्तो जराविप्लवतां गतः ॥ <br>
तदा स चिन्तयामास मया पापं महत्कृतम् ॥ २१ ॥ <br>
मणिभद्रो वराकोऽसौ मिथ्याचारेण घातितः ॥ <br>
तस्य भार्या हृता चैव प्रसूतिं च नियोजिता ॥ २२ ॥ <br>
हाटकेश्वरजं क्षेत्रं तस्माद्गत्वा करोम्य हम् ॥ <br>
पुरश्चरणसंज्ञं च येन शुद्धिः प्रजायते ॥ २३ ॥ <br>
एवं स निश्चयं कृत्वा पुष्पश्चित्ते निजे तदा ॥ <br>
असंख्यं वित्तमादाय चमत्कारपुरंगतः ॥ ॥ २४ ॥ <br>
पुत्रेभ्योऽपि यथासंख्यं दत्त्वा चैव पृथक्पृथक् ॥ <br>
प्रासादं कारयामास तस्य सूर्यस्य शोभनम् ॥ २५ ॥ <br>
यस्मिन्सिद्धिं गतः सोऽत्र याज्ञवल्क्यप्रतिष्ठिते ॥ <br>
ततो मध्यममाहूय प्रणिपत्याभिवाद्य च ॥ <br>
सोऽब्रवीद्ब्राह्मणानां मे चातुश्चरणमानय ॥ २६ ॥ <br>
येनाहमग्रतो भूत्वा प्रायश्चित्तं विशुद्धये ॥ <br>
पुरश्चरणसंज्ञं तु प्रार्थयामि यथाविधि ॥ २७ ॥ <br>
इति स्कान्दे महापुराण एकाशीतिसाहस्र्यां संहितायां षष्ठे नागरखंडे हाट केश्वरक्षेत्रमाहात्म्ये पुष्पस्य पापक्षालनार्थं हाटकेश्वरक्षेत्रगमनपुरश्चरणार्थब्राह्मणामन्त्रणवर्णनंनाम षष्ट्यधिकशततमोऽध्यायः ॥ १६० ॥<br>
<br>
<br>
</span>
