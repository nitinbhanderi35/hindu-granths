<span style="font-size: 14pt; line-height: 200%">॥ सूत उवाच ॥ ॥ <br>
तथान्येऽपि वसन्तीह रुद्रा एकादशैव तु ॥ <br>
सञ्जाता ब्राह्मणश्रेष्ठा मुनीनां हितकाम्यया ॥ १ ॥ <br>
यैर्दृष्टैः पूजितै र्वापि स्तुतैर्वाथ नमस्कृतैः ॥ <br>
विपाप्मा जायते मर्त्यः सर्वदोषविवर्जितः ॥ २ ॥ <br>
॥ ऋषय ऊचुः ॥ ॥ <br>
एक एव श्रुतो रुद्रो न द्वितीयः कथंचन ॥ <br>
गौरी भार्याप्रिया यस्य स्कन्दः पुत्रः प्रकीर्तितः ॥ ३ ॥ <br>
तेनैकं विद्महे रुद्रं नान्यमीशं कथंचन ॥ <br>
तस्माद्ब्रूहि महाभाग सर्वानेतान्सुविस्तरात् ॥ ४ ॥ <br>
॥ सूत उवाच ॥ ॥ <br>
सत्यमेतन्महाभागा यद्भवद्भिरुदाहृतम् ॥ <br>
एक एव स्थितो रुद्रो न द्वितीयः कथंचन ॥ ५ ॥ <br>
परं यथा च सञ्जाता रुद्रा एकादशात्र भोः ॥ <br>
तथाहं कीर्तयिष्यामि शृणुध्वं सुसमाहिताः ॥ ६ ॥ <br>
वाराणस्यां पुरा संस्था मुनयः शंसितव्रताः ॥ <br>
हाटकेश्वरदेवस्य दर्शनार्थं समुत्सुकाः ॥ ७ ॥ <br>
प्रस्थिताः समयं कृत्वा स्पर्धमानाः परस्परम् ॥ <br>
अहंपूर्वमहं पूर्वं वीक्षयिष्यामि तं विभुम् ॥ ८ ॥<br>
सर्वेषामग्रतो भूत्वा पाताले हाटकेश्वरम् ॥ <br>
यश्चादौ तत्र गत्वा च नेक्षयिष्यति तं हरम् ॥ <br>
सर्वेषां श्रमजं पापं तस्यैकस्य भविष्यति ॥ ९ ॥ <br>
एवमुक्त्वा ततः सर्वे वाराणस्यां ततः परम् ॥ <br>
प्रस्थिता धावमानाश्च वेगेन महता ततः ॥ ६.२७६.१० ॥ <br>
एतस्मिन्नन्तरे देवो हाटकेश्वरसंज्ञितः ॥ <br>
ज्ञात्वा तेषामभिप्रायं मिथः स्पर्द्धासमुद्भवम् ॥ <br>
आत्मनो दर्शनार्थाय बहुभक्तिपुरस्कृतम् ॥ ११ ॥ <br>
लघुना रक्ष्यमाणेन सर्वेषां च महात्मनाम् ॥ <br>
नागरंध्रेण निष्क्रम्य पातालाच्चैव तत्क्षणात् ॥ १२ ॥ <br>
एकादशप्रकारं स कृत्वा रूपं मनोहरम् ॥ <br>
त्रिशूलभृत्त्रिनेत्रं च कपर्देन विभूषितम् ॥ १३ ॥ <br>
शशिखंडधरं चैव रुण्डमालाप्रधारकम् ॥ <br>
समं चैव स्थितस्तेषां दर्शने शंकरः प्रभुः ॥ १८३ ॥ <br>
ततस्ते वै समालोक्य पुरस्थं वृषभध्वजम् ॥ <br>
जानुभ्यां धरणीं गत्वा स्तुतिं चक्रुस्ततस्ततः ॥ १५ ॥ <br>
एको जानाति देवोऽयं मम संदर्शनं गतः ॥ <br>
देवदेवो महादेवः प्रथमं भक्तवत्सलः ॥ १६ ॥ <br>
अन्यो जानाति मे पूर्वं जातस्ते तापसोत्तमः ॥ <br>
स्तुतिं चक्रुश्च विप्रेंद्रा जानुभ्यामवनिं गताः ॥१७॥ ॥ <br>
॥ तापसा ऊचुः ॥ ॥ <br>
नमो देवाधिदेवाय सर्वदेवमयाय च ॥ <br>
नमः शांताय सूक्ष्माय नमश्चांधकभेदिने ॥ १८ ॥ <br>
नमोऽस्तु सर्वरुद्रेभ्यो ये दिवं संश्रिताः सदा ॥ <br>
जीवापयंति जगतीं वायुभिश्च पृथग्विधैः ॥ १९ ॥ <br>
नमोऽस्तु सर्वरुद्रेभ्यो ये स्थिता वारुणीं दिशम् ॥ <br>
रक्षंति सर्वलोकांश्च पिशाचानां दुरात्मनाम् ॥ ६.२७६.२० ॥ <br>
नमोऽस्तु सर्वरुद्रेभ्यो दिशमूर्ध्वं समाश्रिताः ॥ <br>
रक्षंति सकलांल्लोकान्भूतार्नां जंभकाद्भयात् ॥ २१ ॥ <br>
नमोऽस्तु सर्वरुद्रेभ्यो येऽध ऊर्ध्वं समाश्रिताः ॥ <br>
रक्षंति सकलांल्लोकान्कूष्मांडानां भयात्सदा ॥ २२ ॥ <br>
असंख्याताः सहस्राणि ये रुद्रा भूमिमाश्रिताः ॥ <br>
नमस्तेभ्योऽपि सर्वेभ्यस्तेषां रक्षंति ये रुजः ॥ २३ ॥ <br>
एवं स्तुतास्तु ते रुद्रा एकादशतपस्विभिः ॥ <br>
एकादशापि तान्प्रोचुर्भक्तिनम्रांस्तु तापसान् ॥ २४ ॥ <br>
॥ रुद्रा ऊचुः ॥ ॥ <br>
एकादशप्रकारोऽहं तुष्टो वस्तापसोत्तमाः ॥ <br>
बहुभक्त्यतिरेकेण व्रियतां च यथेप्सितम् ॥२५॥ <br>
॥ तापसा ऊचुः ॥ ॥ <br>
यदि तुष्टोसि नो देव यदि यच्छसि वांछितम् ॥ <br>
एकादशप्रकारैस्तु सदा स्थेयमिहैव तु ॥ २६ ॥ <br>
हाटकेश्वरजे क्षेत्रे सर्वतीर्थमये शुभे ॥ <br>
आराधनं प्रकुर्वाणा वसामो येन वै वयम् ॥ २७ ॥ <br>
॥ श्रीभगवानुवाच ॥ ॥ <br>
एकादशप्रकारा या मूर्तयो निर्मिता मया ॥ <br>
एताभिरेव सर्वाभिः स्थास्याम्यत्र सदैव हि ॥ २८ ॥ <br>
आद्या तु मम या मूर्तिः सा कैलासं समाश्रिता ॥ <br>
संतिष्ठति सदैवात्र कैलासे पर्वतोत्तमे ॥ २९ ॥ <br>
एतास्तु मूर्तयोऽस्माकं स्थास्यंत्यत्रैव सर्वदा ॥ <br>
सर्वेषामेव लोकानां हिताय द्विजसत्तमाः ॥ ६.२७६.३० ॥ <br>
नामभिश्च क्रमेणैव युष्मदीयैः स्वयं द्विजाः ॥ <br>
विश्वामित्रह्रदे स्नात्वा एता मूर्तीर्ममात्र वै ॥ <br>
पूजयिष्यंति ये मर्त्यास्ते यास्यंति परां गतिम् ॥ ३१ ॥ <br>
किं वाचा बहुनोक्तेन भूयोभूयो द्विजोत्तमाः ॥ <br>
या तासां क्रियते पूजा एकादशगुणा भवेत् ॥ ३२ ॥ <br>
एवमुक्त्वा त्रिनेत्रस्तु तत्रैवादर्शनं गतः ॥ <br>
तेऽपि तत्राश्रमं कृत्वा श्रद्धया परया युताः ॥ <br>
मूर्तीश्च ताः समाराध्य संप्राप्ताः परमं पदम् ॥ ३३ ॥ <br>
अन्योऽपि यः पुमांस्ताश्च आराधयति श्रद्धया ॥ <br>
स याति परमं स्थानं यत्र देवो महेश्वरः ॥ ३४ ॥ <br>
ततः प्रभृति ते जाता रुद्रा एकादशैव तु ॥ <br>
संख्यया देवदेवस्य महेश्वरवपुर्धराः ॥ ३५ ॥ <br>
तेजोत्तमास्ते संयुक्तास्त्रिनेत्राः शूलपाणयः ॥ <br>
एतद्वः सर्वमाख्यातं यत्पृष्टोऽस्मि द्विजोत्तमाः ॥ ३६ ॥ <br>
एकादशप्रकारस्तु यथा जातो महेश्वरः ॥ <br>
चैत्रे मासि सिते पक्षे चतुर्दश्यां दिने स्थिते ॥ ३७ ॥ <br>
यस्तान्पूजयते भक्त्या स याति परमां गतिम् ॥ <br>
अधनो धनमाप्नोति ह्यपुत्रः पुत्रवान्भवेत् ॥ ३८ ॥ <br>
सरोगो रोगमुक्तस्तु पराभूतो रिपुक्षयम् ॥ <br>
तत्समाराधनादेव कामानंत्यमवाप्नुयात् ॥ ३९ ॥ <br>
यः पुनः शिवदीक्षाढ्यो भस्मस्नानपरायणः ॥ <br>
तत्समाराधनं कुर्याच्छृणु तस्यापि यत्फलम् ॥ ६.२७६.४० ॥ <br>
यदन्यः प्राप्नुयान्मर्त्यस्तत्पूजासंभवं फलम् ॥ <br>
षडक्षरेण मंत्रेण पुष्पेणैकेन तत्फलम् ॥ ४१ ॥ <br>
शिवदीक्षाधरो यस्तु शतघ्नं लभते फलम् ॥ <br>
तस्माच्छतघ्नमाप्नोति शैवात्पाशुपतश्च यः ॥ <br>
तस्मात्कालमुखो यश्च महाव्रतधरश्च यः ॥ ४२ ॥ <br>
मूर्तीर्यास्ताश्च ये भक्त्या विनताः पूजयंति च ॥ <br>
सर्वेषामेव तेषां तु फलं शतगुणं भवेत् ॥ ४३ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्य एकादशरुद्रोत्पत्ति वर्णनं नाम षट्सप्तत्युत्तरद्विशततमोऽध्यायः ॥ २७६ ॥<br>
<br>
<br>
</span>
