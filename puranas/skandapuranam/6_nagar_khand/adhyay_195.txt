<span style="font-size: 14pt; line-height: 200%">॥ ऋषय ऊचुः ॥ ॥ <br>
शूद्री च ब्राह्मणी चापि ये त्वया परिकीर्तिते ॥ <br>
हाटकेश्वरजे क्षेत्रे तीर्थद्वयमनुत्तमम् ॥ १ ॥ <br>
तत्कथं तत्र संजातं केन वा तद्विनिर्मितम् ॥ <br>
एतच्च सर्वमाचक्ष्व विस्तरेण महामते ॥ २ ॥ <br>
पादुकाभ्यां समुत्पत्तिः श्रुताऽस्माभिः पुरा तव ॥ <br>
वद तच्चापि माहात्म्यं ताभ्यां चैव समुद्भवम् ॥ ३ ॥ <br>
॥ सूत उवाच ॥ ॥ <br>
पुरासीन्नागरो विप्रश्छांदोग्य इति विश्रुतः ॥ <br>
यस्याऽन्वयेऽपि विप्रेन्द्राश्छान्दोग्या इति विश्रुताः ॥ ४ ॥ <br>
सामवेदविदस्तस्य गृहस्थाश्रमधर्मिणः ॥ <br>
पश्चिमे वयसि प्राप्ते कन्या जाता सुशोभना ॥ ५ ॥ <br>
सर्वैरपि गुणैर्युक्ता सर्वलक्षण लक्षिता ॥ <br>
सप्तरक्ता त्रिगंभीरा पञ्चसूक्ष्माऽबृहत्कटिः ॥ ६ ॥ <br>
पद्मपत्रविशालाक्षी लंबकेशी सुशोभना ॥ <br>
बिंबोष्ठी ह्रस्वलोमा च पूर्णचन्द्रसमप्रभा ॥ ॥ ७ ॥ <br>
तस्या नाम पिता चक्रे ब्राह्मणीति द्विजोत्तमाः ॥ <br>
यस्मात्सा ब्राह्मणैर्दत्ता मण्डपान्ते सुपूजितैः ॥ ८ ॥ <br>
पश्चिमे वयसि प्राप्ते अपत्यरहितस्य च ॥ <br>
ववृधे सा च तन्वङ्गी चन्द्रलेखा यथा तथा ॥ ९ ॥ <br>
शुक्लपक्षे तु संप्राप्ते जनलोचनतुष्टिदा ॥ <br>
यस्मिन्नहनि संजाता छान्दोग्यस्य महात्मनः ॥ <br>
आनर्ताधिपतेस्तस्मिंस्तादृग्रूपा सुताऽभवत् ॥ ६.१९५.१० ॥ <br>
यस्याः कायप्रभौघेण सर्वं तत्सूतिकागृहम् ॥ <br>
निशागमेऽपि संजातं रत्नौघैरिव सुप्रभम् ॥ <br>
ततस्तस्याः पिता नाम चक्रे रत्नवतीति च ॥ ११ ॥ <br>
अथ सख्यं समापन्ना ब्राह्मण्या सह सा शुभा ॥ <br>
नैरन्तर्येण ताभ्यां च वियोगो नैव जायते ॥ ॥ १२ ॥ <br>
एकाशनं तथा शय्या एकान्नेन च भोजनम् ॥ <br>
अष्टमेऽब्दे च संजाते पिता तस्या द्विजोत्तमाः ॥ १३ ॥ <br>
विवाहं चिन्तयामास प्रदानाय वरे तथा ॥ <br>
सा ज्ञात्वा चेष्टितं तस्य पितुर्दुःखसमन्विता ॥ १४ ॥ <br>
सख्या वियोगभीता च प्रोचे रत्नवती तदा ॥ <br>
अश्रुपूर्णेक्षणा दीना बाष्पगद्गदया गिरा ॥ १५ ॥ <br>
सखि तातो विवाहं मे प्रकरिष्यति सांप्रतम् ॥ <br>
विवाहितायाश्च सख्यं न भविष्यति कर्हिचित् ॥ १६ ॥ <br>
वज्रपातोपमं वाक्यं तस्याः श्रुत्वा सखी च सा ॥ <br>
रुरोद कण्ठमाश्लिष्य स्नेहव्याकुलितेन्द्रिया ॥ १७ ॥ <br>
अथ तद्रुदितं श्रुत्वा माता तस्या मृगावती ॥ <br>
ससंभ्रमा समागत्य वाक्यमेतदुवाच ह ॥ १८ ॥ <br>
किमर्थं रुद्यते पुत्रि केन ते विप्रियं कृतम् ॥ <br>
करोमि निग्रहं येन तस्याद्यैव दुरात्मनः ॥ १९ ॥ <br>
॥ रत्नवत्युवाच ॥ ॥ <br>
शृणु मे सुप्रियातीव ब्राह्मणी प्राणसंमता ॥ <br>
विवाहं प्राप्य कल्याणी प्रयास्यति पतेर्गृहम् ॥६.१९५.२॥। <br>
अनया रहिताहं च न जीवामि कथंचन ॥ <br>
एतस्मात्कारणाद्देवि प्ररोदिमि सुदुःखिता ॥ २१ ॥ <br>
॥ मृगावत्युवाच ॥ ॥ <br>
यद्येवं पुत्रि यत्र त्वं प्रयास्यसि पतेर्गृहे ॥ <br>
तस्य राज्ञस्तु यो विप्रः पौरोहित्ये व्यवस्थितः ॥ २२ ॥ <br>
तस्य पुत्राय दास्यामि सखीमेनां तव प्रियाम् ॥ <br>
तत्रापि येन ते संगो भविष्यत्यनया सह ॥ २३ ॥ <br>
एवमुक्त्वा ततो राज्ञी छादोग्यं द्विजसत्तमम् ॥ <br>
समानीयाब्रवीदेनं विनयावनता स्थिता ॥२४॥ <br>
इयं तव सुता ब्रह्मन्सुताया मम सुप्रिया ॥ <br>
न वियोगं सहत्यस्या मुहूर्तमपि भामिनी ॥ २५८ ॥ <br>
तथा तव सुतायाश्च सुतेयं मम सुप्रिया ॥ <br>
तस्मात्कुरु वचो मह्यं यच्च वक्ष्यामि सुव्रत ॥२६॥ <br>
यस्य मे दीयते कन्या कदाचिन्नृपतेरियम् ॥ <br>
पुरोधास्तस्य यो विप्रस्तस्मै देया निजा सुता ॥२७॥<br>
&nbsp;येन न स्यान्मिथो भेदस्ताभ्यां द्विजवरोत्तम ॥ <br>
एकस्थाने स्थिताभ्यां च प्रसा दात्तव सत्तम ॥ २८ ॥ <br>
॥ छांदोग्य उवाच ॥ ॥ <br>
नागरो नागरं मुक्त्वा योऽन्यस्मै संप्रयच्छति ॥ <br>
कन्यकां यः प्रगृह्णाति विवाहार्थं कथंचन ॥। ॥२९॥ <br>
स पंक्तिदूषकः पापान्नागरो न भवेदिह ॥ <br>
तस्मान्नाहं प्रदास्यामि कथंचिन्निजकन्यकाम् ॥ <br>
अन्यस्मै नागरं मुक्त्वा निश्चयोऽयं मया कृतः ॥ ॥ ६.१९५.३० ॥ <br>
॥ ब्राह्मण्युवाच ॥ ॥ <br>
नाहं पतिं प्रयास्यामि कुमारी ब्रह्मचारिणी ॥ <br>
देया प्रिया सखी यत्र तावद्यास्यामि तत्र च ॥ ३१ ॥ <br>
यदि तात बलान्मह्यं विवाहं त्वं करिष्यसि ॥ <br>
विषं वा भक्षयिष्यामि साधयिष्यामि पावकम् ॥ ३२ ॥ <br>
शस्त्रेण वा हनिष्यामि स्वदेहं तात निश्चयम् ॥। <br>
एवं ज्ञात्वा तु तात त्वं यत्क्षमं तत्समाचर ॥ ३३ ॥ <br>
॥ सूत उवाच ॥ ॥ <br>
तस्यास्तं निश्चयं ज्ञात्वा स विप्रो दुःखसंयुतः ॥ <br>
स्त्रीहत्यापाप भीतस्तु तां त्यक्त्वा स्वगृहं ययौ ॥ ३४ ॥ <br>
सापि रेमे तया सार्धं रत्नवत्या द्विजोत्तमाः ॥ <br>
संहृष्टहृदया नित्यं संत्यक्तपितृसौहृदा ॥ ३५ ॥ <br>
यौवनं सा तु संप्राप्ता रूपेणाप्रतिमा भुवि ॥ ३६ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये छान्दोग्यब्राह्मणकन्यावृत्तान्तवर्णनंनाम पञ्चनवत्युत्तरशततमोऽध्यायः ॥ १९५ ॥ <br>
<br>
<br>
</span>
