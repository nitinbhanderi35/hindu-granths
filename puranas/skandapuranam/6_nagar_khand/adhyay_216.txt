<span style="font-size: 14pt; line-height: 200%">॥ आनर्त उवाच ॥ ॥ <br>
अन्येऽपि विविधाः कालाः सन्ति पुण्यतमा द्विज ॥ <br>
कस्माच्चेंदुक्षये श्राद्धं विशेषा त्समुदाहृतम्॥ १ ॥ <br>
एतन्मे सर्वमाचक्ष्व विस्तरेण महामुने ॥ २ ॥ <br>
॥ भर्तृयज्ञ उवाच ॥ ॥ <br>
सत्यमेतन्महाराज श्राद्धार्हाः संति भूरिशः ॥ <br>
कालाः पितृगणानां च तृप्तिदास्तुष्टिदाश्च ये ॥ ३ ॥ <br>
मन्वाद्या वा युगाद्याश्च तेषां संक्रांतयोऽपराः ॥ <br>
व्यतीपातो गजच्छाया ग्रहणं सोम सूर्ययोः ॥ ४ ॥ <br>
एतेषु युज्यते श्राद्धं प्रकर्तुं पितृतृप्तये ॥ <br>
तथा तीर्थे विशेषेण पुण्य आयतने शुभे ॥ ५ ॥ <br>
श्राद्धार्हैर्ब्राह्मणैः प्राप्तैर्द्रव्यैर्वा पितृवल्लभैः ॥ <br>
अपर्वण्यपि कर्तव्यं सदा श्राद्धं विचक्षणैः ॥ ६ ॥ <br>
सोमक्षये विशेषेण शृणुष्वैकमना नृप ॥ <br>
अमा नाम रवे रश्मिसहस्रप्रमुखः स्थितः ॥ ७ ॥ <br>
यस्य स्वतेजसा सूर्यः प्रोक्तस्त्रैलोक्यदीपकः ॥ <br>
तस्मिन्वसति येनेन्दुरमावस्या ततः स्मृता ॥ ८ ॥ <br>
अक्षया धर्मकृत्ये सा पितृकृत्ये विशेषतः ॥ <br>
अग्निष्वात्ता बर्हिषद आज्यपाः सोमपास्तथा ॥ ९ ॥ <br>
रश्मिपा उपहूताश्च तथैवायंतुनाः परे ॥ <br>
तथा श्राद्धभुजश्चान्ये स्मृता नान्दीमुखा नृप ॥ ६.२१६.१० ॥ <br>
एते पितृगणाः ख्याता नव देवसमुद्भवाः ॥ <br>
आदित्या वसवो रुद्रा नासत्यावश्विनावपि ॥ ११ ॥ <br>
सन्तर्पयन्ति ते चैतान्मुक्त्वा नान्दीमुखान्पितॄन् ॥ <br>
ब्रह्मणा ते समादिष्टाः पितरो नृपसत्तम ॥ १२ ॥ <br>
तान्संतर्प्य ततः सृष्टिं कुरुते पद्मसंभवः ॥ ॥ १३ ॥ <br>
पितरो अन्येऽपि मर्त्या निवसन्ति त्रिविष्टपे ॥ <br>
द्विविधास्ते प्रदृश्यंते सुखिनोऽसुखिनः परे ॥ १४ ॥ <br>
येभ्यः श्राद्धानि यच्छंति मर्त्य लोके स्ववंशजाः ॥ <br>
ते सर्वे तत्र संहृष्टा देववन्मुदिताः स्थिताः ॥ १५ ॥ <br>
येषां यच्छन्ति ते नैव किंचित्किञ्चित्स्ववंशजाः ॥ <br>
क्षुत्पिपासाकुला स्ते च दृश्यन्ते बहुदुःखिताः ॥ १६ ॥ <br>
कस्यचित्त्वथ कालस्य पितरः सुरपूजिताः ॥ <br>
अग्निष्वात्तादयः सर्वे त्रिदशेन्द्रमुपस्थिताः ॥ १७ ॥ <br>
भक्त्या दृष्टा महाराज सहस्राक्षेण पूजिताः ॥ <br>
तथान्यैर्विबुधैः सर्वैः प्रस्थिताः स्वे निकेतने ॥ १८ ॥ <br>
पितृलोकं महाराज दुर्लभं त्रिदशैरपि ॥ <br>
तान्दृष्ट्वा प्रस्थितान्राजन्पितरो मर्त्यसंभवाः ॥ १९ ॥ <br>
क्षुत्पिपासार्दिता ये च त ऊचुर्दैन्यमाश्रिताः ॥ <br>
स्तुत्वाऽथ सुस्तवैर्दिव्यैः पितृसूक्तैश्च पार्थिव ॥ ॥ ६.२१६.२० ॥ <br>
वेदोक्तैरपरैश्चैव पितृतुष्टिकरैः परैः ॥ <br>
ततः प्रोचुश्च संहृष्टाः पितरस्तान्सुरोद्भवाः ॥ २१ ॥ <br>
प्रसन्नाः स्मो वयं सर्वे युष्माकं शंसितव्रताः ॥ <br>
तस्माद्ब्रूत वयं येन यच्छामो वो हृदि स्थितम् ॥ २२ ॥ <br>
॥ पितर ऊचुः ॥ ॥ <br>
वयं हि पितरः ख्याता मनुष्याणामिहागताः ॥ <br>
स्वर्गे स्वकर्मणा नित्यं निवसाम सुरैः सह ॥ २३ ॥ <br>
विमानेषु विचित्रेषु संस्थिताः सर्वतोदिशम् ॥ <br>
वांछितेषु च लोकेषु यामो ध्वजपताकिषु ॥ २४ ॥ <br>
हंसबर्हिण जुष्टेषु संसेव्येष्वप्सरोगणैः ॥ <br>
गन्धर्वैर्गीयमानाश्च स्तूयमानाश्च गुह्यकैः ॥ २५ ॥ <br>
परं सन्तिष्ठमानानामस्माकं त्रिदशैः सह ॥ <br>
अत्यर्थं जायते तीव्रा क्षुत्पिपासा सुदारुणा ॥ २६ ॥ <br>
यस्या मन्यामहे चित्ते वह्निमध्यगता वयम् ॥ <br>
भक्षयामः किमेतान्हि पक्षिणो विविधानपि ॥ <br>
हंसादीन्मधुरालापान्किं वा चाप्सरसां गणान् ॥ २७ ॥ <br>
यदि कश्चित्क्षुधाविष्टः कञ्चिदादाय पक्षिणम् ॥ <br>
गुप्तो गृह्णाति भक्षार्थं हन्तुं शक्तोऽपि सोऽपि न ॥ २८ ॥ <br>
अजराश्चामराश्चैव स्वर्गे ये स्वर्गगाः खगाः ॥ <br>
तथा मनोरमा वृक्षा नन्दनादि वनेषु च ॥ २९ ॥ <br>
फलिता ये प्रदृश्यंते प्राप्यांश्चापि मनोरमाः ॥ <br>
तत्फलानि वयं सर्वे गृह्णीमः पितरो यदि ॥ ६.२१६.३० ॥ <br>
न त्रुटंत्यपि यत्नेन समाकृष्टानि तान्यपि ॥ <br>
एतल्लेखापगातोयं तृषार्त्ता यदि यत्नतः ॥ <br>
प्रपिबामो न हस्तेषु तच्च तोयं पुनः स्पृशेत् ॥ ३१ ॥ <br>
भुंजानश्च न कोऽप्यत्र दृश्यतेऽत्र पिबन्नपि ॥ <br>
तस्मात्त्रिविष्टपावासो ह्यस्माकं घोरदारुणः ॥ ३२ ॥ <br>
एते सुरगणाः सर्वे ये चान्ये गुह्यकादयः ॥ <br>
दृश्यंतेऽत्र विमानस्था सर्वे संहृष्टमानसाः ॥ ३३ ॥ <br>
क्षुत्पिपासापरित्यक्ता नानाभोगसमाश्रयाः ॥ <br>
कदाचिच्च वयं सर्वे भवामस्तादृशा इव ॥ ३४ ॥ <br>
क्षुत्पिपासापरित्यक्ताः सतोषं परमं गताः ॥ <br>
तत्किं कारणमेतद्यत्क्षुत्पि पासा प्रजायते ॥ ३५ ॥ <br>
आकस्मिकी च बाधा नः कदाचिन्न प्रणश्यति ॥ <br>
तथा कुरुत भद्रं वो यथा तुष्टिः प्रजायते ॥ ३६ ॥ <br>
शाश्वती नो यथाऽन्येषां देवानां स्वर्गवासिनाम् ॥ <br>
यूयं हि पितरो यस्माद्देवानां भावितात्मनाम् ॥ ३७ ॥ <br>
वयं चैव मनुष्याणां तेन वः शरणं गताः ।। ॥ <br>
॥ पितर ऊचुः ॥ ॥ <br>
अस्माकमपि चैवैषा कष्टावस्था प्रजायते ॥ ३८ ॥ <br>
शक्राद्या विबुधा व्यग्राः श्राद्धं यच्छंति नो यदा ॥ <br>
ततश्चागत्य तान्सर्वे देवान्संप्रार्थयामहे ॥ ३९ ॥ <br>
ततस्तृप्तिं प्रगच्छामस्तैर्देवैस्तर्पिता वयम् ॥ <br>
युष्माकं वंशजा ये च प्रयच्छंति समाहिताः ॥ ६.२१६.४० ॥ <br>
कथं न तृप्तिमायातास्ते सर्वे तैः प्रतर्पिताः ॥ <br>
यत्र प्रमादिभिर्वंश्यैर्न तर्प्यंते कथंचन ॥ ४१ ॥ <br>
क्षुत्पिपासाकुलाः सर्वे ते तदा स्युर्न संशयः ॥<br>
किं पुनर्नरकस्था ये धर्मराजनिवेशने ॥ ४२ ॥ <br>
एतद्धि कारणं प्रोक्तं युष्माकं च कथंचन ॥ <br>
क्षुत्पिपासोद्भवं रौद्रं युष्माभिर्यदुदीरितम् ॥ ४३ ॥ <br>
तदस्माकं विभागं चेद्यूयं यच्छत सत्तमाः ॥ <br>
सर्वे कव्यस्य दत्तस्य तत्कुर्मो वै हितं शुभम् ॥ ४४ ॥ <br>
ब्रह्माणं प्रार्थयित्वा च स्वयं गत्वा तदंतिकम्॥ <br>
बाढमित्येव तैरुक्ते तत आदाय तानपि ॥ ४५ ॥ <br>
दिव्याः पितृगणाः प्राप्ता विधेः सदनमुत्तमम् ॥ <br>
नांदीमुखान्पुरस्कृत्य पितॄन्यांस्तर्पयेद्विधिः ॥ ४६ ॥ <br>
सृष्टिकाले तु संप्राप्ते वृद्धिकामः सुरेश्वरः ॥ <br>
अथ तैः सह ते सर्वे स्तुत्वा तं कमलासनम् ॥ <br>
प्रणिपत्य स्थिताः सर्वे पितरो विनयान्विताः ॥ ४७ ॥<br>
पितॄंस्तान्विनयोपेतान्प्रणिपातपुरःसरान् ॥ <br>
विधिः प्रोवाच राजेंद्र सांत्वयञ्श्लक्ष्णया गिरा ॥ ४८ ॥ <br>
॥ ब्रह्मोवाच ॥ ॥ <br>
किमर्थं पितरः सर्वे समायाता ममांतिकम् ॥ <br>
देवतानां मया सार्धं संपूज्याः सर्वदा स्थिताः ॥ ४९ ॥ <br>
तथान्येऽपि च दृश्यंते युष्माभिः सह संगताः ॥ <br>
य एते मानवा काराः स्वल्पतेजोन्विताः स्थिताः ॥ ६.२१६.५० ॥ <br>
॥ पितर ऊचुः ॥ ॥ <br>
पितरो मानवा ह्येते स्वर्गं प्राप्ताः स्वकर्मभिः ॥ <br>
देवानां मध्यसंस्थाश्च पीड्यंते क्षुत्पिपासया ॥ ५१ ॥ <br>
यदा यच्छंति नो वंश्याः कव्यं चैव प्रमादतः ॥ <br>
तदा गच्छंति नो तृप्तिं यानैर्यांति यथा सुराः ॥ ५२ ॥ <br>
तदैतैः प्रार्थनाऽस्माकं कृता शाश्वततृप्तये ॥ <br>
न च शक्ता वयं दातुं तेन त्वां समुपस्थिताः ॥ ५३ ॥ <br>
यथा स्युर्देवता व्यग्रास्तदाऽस्माकमपि प्रभो। ॥ <br>
कव्यं विना भवेदेषा दशा कष्टा सुरेश्वर ॥ ५४ ॥ <br>
तस्मात्कुरु प्रसादं नः समेमेतैः सुरेश्वर ॥ <br>
यथा स्याच्छाश्वती तृप्तिः स्वस्थानस्थायिनामपि॥ ॥ ५५ ॥ <br>
एतेऽस्माकं प्रदास्यंति कव्यं यन्निजवंशजैः ॥ <br>
प्रदत्तं तेन संप्राप्ता वयं देव त्वदन्तिकम् ॥ ५६ ॥ <br>
देवानां चैव यत्कव्यं तन्नास्माकं प्रतृ प्तये ॥ <br>
यतः क्रियाविहीनं तन्न तेषां विद्यते क्रिया ॥ ५७ ॥ <br>
पितॄनुद्दिश्य यत्कव्यं ब्राह्मणेभ्यः प्रदीयते ॥ <br>
स्नातैर्धौतांबरैर्मर्त्यैस्तद्भवेत्तृप्तिदं महत् ॥ ॥ ५८ ॥ <br>
पितॄणां सर्वदेवेश इत्येषा वैदिकी श्रुतिः ॥ <br>
न स्नातस्याधिकारोऽस्ति देवानां च द्विजातिवत् ॥ ५९ ॥<br>
पीयूषमपि तैर्दत्तं तेन नः स्यान्न तृप्तये ॥ ६.२१६.६० ॥ <br>
तस्मान्मानुषदत्तैर्नो यथा कव्ये प्रजायते ॥ <br>
स्वर्गस्थानां परा तृप्तिः सममेतैस्तथा कुरु ॥ ६१ ॥ <br>
॥ भर्तृयज्ञ उवाच ॥ ॥ <br>
तच्छ्रुत्वा सुचिरं ध्यात्वा ब्रह्मा लोकपितामहः ॥<br>
तानुवाच ततः सर्वान्पितॄन्पार्थिवसत्तम ॥६२॥ <br>
॥ ब्रह्मोवाच ॥ ॥ <br>
अस्मिंस्त्रेतायुगे संज्ञा हव्यकव्यसमुद्भवा॥ <br>
संप्रयाता युगे युग्मे कलौ न प्रभविष्यति ॥ ६३ ॥ <br>
यथायथा युगानां च ह्रास एष भविष्यति ॥ <br>
तथातथा जना दुष्टा भविष्यंत्यन्यभक्तिकाः ॥ ॥ ६४ ॥ <br>
न दास्यंति यथोक्तानि ते कव्यानि कथंचन ॥ <br>
ततः कष्टतराऽवस्था पितॄणां संभविष्यति ॥ ६५ ॥ <br>
तस्मादहं करिष्यामि सुखोपायं शरीरिणाम् ॥ <br>
येन सन्तर्पिता यूयं परां तृप्तिमवाप्स्यथ ॥ ६६ ॥ <br>
पितुः पितामहस्यैव तत्पितुश्च ततः परम्॥ <br>
समुद्देशेन दत्तेन ब्राह्मणेभ्यः प्रभक्तितः ॥ ६७ ॥ <br>
सर्वेषां स्यात्परा तृप्तिर्यावन्मां पितरोऽधुना ॥ <br>
तथा मातामहानां च पक्षे नास्त्यत्र संशयः ॥ ६८ ॥ <br>
त्रिभिः सन्तर्पितास्तेऽपि तर्पिताः स्युर्ममावधि ॥ <br>
युष्माकं तृप्तये यश्च सुखोपायो भविष्यति ॥ ६९ ॥ <br>
तं शृणुध्वं महाभागा गदतो मम सांप्रतम् ॥ <br>
पितॄनन्नेन येनैव समुद्दिश्य द्विजोत्तमान्॥ ६.२१६.७० ॥ <br>
तर्पयिष्यंति तेनैव पिण्डान्दास्यंति भक्तितः ॥ <br>
तन्नाम्ना तेन वस्तृप्तिः शाश्वती संभविष्यति ॥ ७१ ॥ <br>
तस्माद्गच्छत सन्तुष्टाः स्वानि स्थानानि पूर्वजाः ॥ ७२ ॥ <br>
ततस्ते सहितास्तैस्तु स्वानि स्थानानि भेजिरे ॥ <br>
विमानैः सूर्यसंकाशैर्गत्वा पार्थिवसत्तम ॥ ७३ ॥ <br>
अथ संगच्छता राजन्कालेन महता ततः ॥ <br>
तच्चापि न ददुः श्राद्धं मर्त्यास्त्रिपुरुषं च यत् ॥ ७४ ॥ <br>
नित्यं पितॄन्समुद्दिश्य बहवोऽत्र नराधिप ॥ <br>
कव्यभागान्पुनस्तेषां तथा पूर्वं यथा नृप ॥ ७५ ॥ <br>
क्षुत्पिपासोद्भवापीडा महती समजायत ॥ <br>
तेषां च दैविकानां च पितॄणां नृपसत्तम ॥ ७६ ॥ <br>
समेत्याथ पुनः सर्वे ब्रह्माणं शरणं गताः ॥ <br>
प्रोचुश्च प्रणिपत्योच्चैः सुदीनाः प्रपितामहम्॥ ७७ ॥ <br>
भगवन्न प्रयच्छंति नित्यं नो वंशसंभवाः ॥ <br>
श्राद्धानि दौःस्थ्यमापन्नास्तेन सीदामहे विभो ॥ ७८ ॥ <br>
यथा पूर्वं तथा देव तदुपायं प्रचिन्तय ॥ <br>
कंचिद्येन दरिद्रा वै प्रीणयंति च ते पितॄन् ॥७९॥ <br>
भर्तृयज्ञ उवाच ॥ ॥ <br>
तेषां तद्वचनं श्रुत्वा तानाह प्रपितामहः ॥ <br>
कृपाविष्टो महाराज सर्वान्पितृगणांस्तथा ॥ ६.२१६.८० ॥ <br>
सत्यमेतन्महाभागा दौःस्थ्यं यांति दिनेदिने ॥ <br>
जना यथायथा याति युगं श्रेष्ठं च पृष्ठतः ॥ ८१ ॥ <br>
तथापि च करिष्यामि युष्मदर्थमसंशयम् ॥ <br>
उपायं लघु सन्तृप्तिर्येन वोऽत्र भवि ष्यति ॥ ८२ ॥ <br>
अमानाम रवे रश्मिसहस्रप्रमुखः स्थितः ॥ <br>
तस्मिन्वसति येनेन्दुरमावास्या ततः स्मृता ॥ ८३ ॥<br>
तस्मिन्नहनि ये श्राद्धं पितॄनुद्दिश्य चात्मनः ॥ <br>
करिष्यंति नरा भक्त्या ते भविष्यंति सुस्थिताः ।। ८४ ॥ <br>
धनधान्यसमोपेता सर्वशत्रुविवर्जिताः ॥ <br>
अपमृत्युपरित्यक्ता मम वाक्याद संशयम्॥ ८५ ॥ <br>
॥ भर्तृयज्ञ उवाच ॥ ॥ <br>
तस्य तद्वचनं श्रुत्वा बभूवुर्हृष्टमानसाः ॥ <br>
पितरः कव्यमासाद्य प्रहष्टेनांतरात्मना ॥ ८६ ॥ <br>
ययुः  स्वानि निकेतानि प्रेषिताः पद्मयोनिना ॥ <br>
अमावास्यादिनं प्राप्य श्राद्धं दत्तं स्ववंशजैः ॥ ८७ ॥ <br>
संतृप्ता मासमात्रं च तस्थुः संतुष्टमानसाः ॥ <br>
गच्छता त्वथकालेन दौःस्थ्यं प्राप्य नरा भुवि ॥ <br>
दर्शेऽस्मिन्नपि नो श्राद्धं प्रायः कुर्वंति केचन ।।८८॥ <br>
ततः पितृगणाः सर्वें ये दिव्या ये च मानुषाः॥ <br>
क्षुत्पिपासाकुला भूयो ब्रह्माणं शरणं गताः॥८९॥<br>
प्रोचुश्च प्रणिपत्योच्चैस्ते समेताःपितामहम्॥<br>
परमं दैन्यमास्थाय बाष्पगद्गदया गिरा ॥६.२१६.९॥। <br>
भगवन्निंदुक्षये श्राद्धं प्रोक्तं मासं त्वया विभो॥<br>
अस्माकं प्रीणनार्थाय यत्करिष्यंति मानवाः ॥९१॥<br>
दौःस्थात्तदपि नो कुर्युः प्रायशस्तु पितामह ॥ <br>
तेनास्माकं परा पीडा क्षुत्पिपासासमुद्भवा॥९२॥<br>
तस्मात्कुरु प्रसादं नो यथा पूर्वं सुरेश्वर॥ <br>
तथापि दुःस्थताभाजस्तर्पयिष्यंति नोऽधुना॥९३॥ <br>
॥भर्तृयज्ञ उवाच॥ ॥ <br>
अथ ब्रह्मापि संचिन्त्य तानुवाच कृपान्वितः ॥ <br>
युष्मदर्थं मयोपायश्चिंतितः पितरो लघुः ॥ ९४ ॥ <br>
येन तृप्तिं परां यूयं गमिष्यथ पित्रीश्वराः ॥ <br>
अमावास्योद्भवं श्राद्धमलब्ध्वापि च वत्सरम्॥ ९५ ॥ <br>
यथा मम प्रसादेन तच्छृणुध्वं समाहिताः ॥ <br>
आषाढ्याः पंचमे पक्षे कन्यासंस्थे दिवाकरे ॥ ९६ ॥ <br>
मृताहनि पुनर्यो वै श्राद्धं दास्यति मानवः ॥ <br>
तस्य संवत्सरंयावतृप्ताः स्युः पितरो ध्रुवम् ॥ ९७ ॥ <br>
एवं ज्ञात्वा करिष्यंति प्रेतपक्षे नरा भुवि ॥ <br>
श्राद्धं यूयं न संदेहो भविष्यथ सुतर्पिताः ॥ ९८ ॥ <br>
यावत्संवत्सरं तेन एकेनापि तु सत्तमाः ॥ <br>
तस्मिन्नपि च यः श्राद्धं युष्माकं न प्रदास्यति॥ ९९ ।। <br>
शाकेनाऽपि दरिद्रोऽसावंत्यजत्वमुपेष्यति ॥ <br>
आसनं शयनं भोज्यं स्पर्शं संभाषणं तथा ॥ ६.२१६.१०० ॥ <br>
ये करिष्यंति तैः सार्धं तेऽपि पापतमा नराः ॥ <br>
न तेषां संततिर्वृद्धिं संप्रयास्यति कर्हिचित् ॥११॥ <br>
न सुखं धनधान्यं च तेषां भावि कथंचन ॥ <br>
तस्माद्गच्छत चाव्यग्राः स्वस्थानं पितरो द्रुतम् ॥१०२॥ <br>
कलिकालेऽपि संप्राप्ते दारुणे निर्धेने जने ॥ <br>
वर्षांते श्राद्धमेकं हि प्रकरिष्यंति मानवाः ॥१०३॥ <br>
येनाखिलं भवेद्वर्षं युष्माकं प्रीतिरुत्तमा ॥१०४॥<br>
॥ ॥ भर्तृयज्ञ उवाच ॥ ॥ <br>
तच्छ्रुत्वा पितरो हृष्टा जग्मुः स्वंस्वं निकेतनम् ॥ <br>
वर्षांतेऽपि समासाद्य श्राद्धं न स्युर्बुभुक्षिताः ॥ १०५ ॥ <br>
अथ येऽत्र दुरात्मानो निःशंकाः कृपणात्मकाः ॥ <br>
कलिना मोहिताः श्राद्धं वत्सरांतेऽपि नो ददुः ॥१०६॥ <br>
तेषां तु पितरो भूयो दिव्यैःपितृभिरन्विताः ॥ <br>
ब्रह्माणं शरणं जग्मुः प्रोचुस्ते दीनमानसाः ॥ १०७ ॥ <br>
भगवन्वत्सरांतेऽपि कन्यासंस्थे दिवाकरे ॥ <br>
नास्माकं वंशजाः श्राद्धं प्रयच्छंति दुरात्मकाः॥१०८॥ <br>
तेन संपीडिता देव क्षुत्पिपासा समाकुलाः ॥ <br>
वयं शरणमापन्नास्तत्प्रतीकारमाचर ॥ १०९ ॥ <br>
यथा पूर्वं महाभाग वदोपायं लघूत्तमम्॥ <br>
एकाहिकेन श्राद्धेन येनास्माकं हि शाश्वती ॥ <br>
प्रीतिः संजायते देव त्वत्प्रसादात्सुरेश्वर ॥ ६.२१६.११० ॥ <br>
वंशक्षयेऽपि संजाते ह्यस्माकं पतनं भवेत् ॥ १११ ॥ ॥ <br>
॥ भर्तृयज्ञ उवाच ॥ ॥ <br>
तेषां तद्वचनं श्रुत्वा चिरं ध्यात्वा पितामहः ॥ <br>
कृपया परयाविष्टस्ततः प्रोवाच सादरम् ॥ ११२ <br>
॥ ब्रह्मोवाच ॥ <br>
अन्यो युष्मत्प्रतुष्ट्यर्थमुपायश्चिंतितो मया ॥ <br>
स लघुर्येन वोऽत्यंतं तृप्तिर्भवति शाश्वती ॥११३॥ <br>
गयाशिरः समासाद्य श्राद्धं दास्यंति येऽत्र वः ॥ <br>
अप्येकं तत्प्रभावेन दिव्यां गतिमवाप्स्यथ ॥ ११४ ॥ <br>
अपि पापात्मनः पुंसो ब्रह्मघ्नस्यापि देहिनः ॥ <br>
अपि रौरवसंस्थस्य कुम्भीपाकगतस्य च ॥११५॥ <br>
प्रेतभावगतस्यापि यस्य श्राद्धं प्रदास्यति ॥ <br>
गयाशिरसि वंशस्थस्तस्य मुक्तिर्भविष्यति ॥ ११६ ॥ <br>
एतन्मम वचः श्रुत्वा सांप्रतं भुवि मानवाः ॥ <br>
निःस्वा अपि करिष्यंति श्रादमेकं हि तत्र च ॥ <br>
गयाशिरसि सुव्यक्तं युष्माकं मुक्तिदायकम् ॥ ११७ ॥ <br>
भर्तृयज्ञ उवाच ॥ ॥ <br>
तच्छ्रुत्वा पितरस्तस्य वचनं परमेष्ठिनः ॥ <br>
अनुज्ञातास्ततस्तेन स्वानि स्थानानि भेजिरे ॥ ११८ ॥ <br>
ततःप्रभृति श्राद्धानि प्रवृत्तानि धरातले ॥ <br>
पिंडदानसमे तानि यावदापुरुषत्रयम्॥ ११९ ॥ <br>
पूर्वं ब्रह्मादितः कृत्वा ये केचित्पुरुषा गताः ॥ <br>
परलोकं समुद्दिश्य तान्नराञ्छक्तितो नृप ॥ ६.२१६.१२० ॥ <br>
तत्संख्यानां द्विजेंद्राणां दत्तवंतोऽपि वांछितम् ॥ <br>
अदैवत्यमिदं श्राद्धं दरिद्राणां सुखावहम् ॥ १२१ ॥ <br>
पितॄणां देवतानां च मनुष्याणां सुतृप्ति दम् ॥ <br>
तस्माच्छ्राद्धं प्रकर्तव्यं पुरुषेण विजानता ॥ १२२ ॥ <br>
पितॄणां वांछता तृप्तिं कालेष्वेतेषु यत्नतः॥ <br>
गयायां च विशेषेण लोकद्वयमभीप्सता ॥ १२३ ॥ <br>
न ददाति नरः श्राद्धं पितॄणां चन्द्रसंक्षये ॥ <br>
क्षुत्पिपासापरीतांगाः पितरस्तस्य दुःखिताः ॥ ॥ १२४ ॥ <br>
प्रेतपक्षं प्रतीक्षंते गुरुवांछासमन्विताः ॥<br>
कर्षुका जलदं यद्वद्दिवानक्तमतंद्रिताः ॥ १२५ ॥ <br>
प्रेतपक्षे व्यतिक्रांते यावत्कन्यां गतो रविः ॥ <br>
तावच्छ्राद्धं च वांछंति दत्तं स्वैः पितरः सुतैः ॥ १२६ ॥ <br>
ततस्तुलागतेप्येके सूर्ये वांछंति पार्थिव ॥ <br>
श्राद्धं स्ववंशजै र्दत्तं क्षुत्पिपासासमाकुलाः ॥ १२७ ॥ <br>
तस्मिन्नपि व्यतिक्रांते काले चांलिं गते रवौ ॥ <br>
निराशाः पितरो दीनास्ततो यांति निजालयम् ॥ १२८ ॥ <br>
मासद्वयं प्रतीक्षंते गृहद्वारं समाश्रिताः ॥ <br>
वायुभूताः पिपासार्ताः क्षुत्क्षामाः पितरो नृणाम् ॥ १२९ ॥ <br>
यावत्कन्यागतः सूर्यस्तुलास्थश्च महीपते॥ <br>
तथा दर्शदिने तद्वद्ब्रह्मणो वचनान्नृप ॥ ६.२१६.१३० ॥ <br>
तस्माच्छ्राद्धं सदा कार्यं पितॄणां तृप्तिमिच्छता ॥ <br>
तिलोदकं विशेषेण यथा ब्रह्मवचो नृप ॥१३१॥ <br>
वित्ताभावेऽपि दर्शायां श्राद्धं देयं विपश्चिता ॥ <br>
तदभावे च कन्यायां संस्थिते दिवसाधिपे ॥ १३२ ॥ <br>
तदभावे गयायां च सकृच्छ्राद्धं हि निर्वपेत् ॥ <br>
येन नित्यं प्रदत्तस्य श्राद्धस्य फलमश्नुते ॥ १३३ ॥ <br>
एतत्ते सर्वमाख्यातं यत्पृष्टोऽस्मि नराधिप ॥ <br>
येनैतत्क्रियते श्राद्धं जनैः पितृ परायणैः ॥ १३४ ॥ <br>
अमावास्यां विशेषेण प्रेतपक्षे च पार्थिव ॥ १३५ ॥ <br>
यश्चैतां शृणुयात्पुण्यां श्राद्धोत्पत्तिं पठेच्च वा ॥ <br>
स सर्वदोषनिर्मुक्तः श्राद्धदानफलं लभेत् ॥ १३६ ॥ <br>
श्राद्धकाले पठेद्यस्तु श्राद्धोत्पत्तिमिमां नरः ॥ <br>
अक्षयं तद्भवेच्छ्राद्धं सर्वच्छिद्रविवर्जितम्॥ ॥ १३७ ॥ <br>
असद्द्रव्येण वा चीर्णमनर्हैर्ब्राह्मणैरपि ॥ <br>
अभुक्तं कामहीनं वा मन्त्रहीनमथापि वा ॥ १३८ ॥ <br>
सर्वं संपूर्णतां याति कीर्तनात्पार्थिवोत्तम। <br>
अस्याः श्राद्धसमुत्पत्तेः कीर्तनाच्छ्रवणादपि ॥ १३९ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटके श्वरक्षेत्रमाहात्म्ये श्राद्धकल्पे श्राद्धोत्पत्तिवर्णनंनाम षोडशोत्तरद्विशततमोऽध्यायः ॥ २१६ ॥ <br>
<br>
<br>
</span>
