<span style="font-size: 14pt; line-height: 200%">॥ सूत उवाच ॥ ॥ <br>
एवं तां रजनीं तत्र स उषित्वा रघूत्तमः ॥ <br>
उपास्यमानः सर्वैस्तैः सद्भक्त्या वानरोत्तमैः ॥ १ ॥ <br>
ततः प्रभाते विमले प्रोद्गते रविमण्डले ॥ <br>
कृत्वा प्राभातिकं कर्म समाहूयाथ पुष्पकम् ॥ २ ॥ <br>
सुग्रीवेण सुषेणेन तारेण कुमुदेन च ॥ <br>
अंगदेनाथ कुण्डेन वायुपुत्रेण धीमता ॥ ३ ॥ <br>
गवाक्षेण नलेनेव तथा जांबवतापि च ॥ <br>
दशभिर्वानरैः सार्धं समारूढः स पुष्पके ॥ ४ ॥ <br>
ततः संप्रस्थितः काले लंकामुद्दिश्य राघवः ॥ <br>
मनोजवेन तेनैव विमानेन सुवर्चसा ॥ ५ ॥ <br>
संप्राप्तस्तत्क्षणादेव लंकाख्यां च महापुरीम् ॥ <br>
वीक्षयंस्तान्प्रदेशांश्च यत्र युद्धं पुराऽभवत् ॥ ६ ॥ <br>
ततो विभीषणो दृष्ट्वा प्रोद्द्योतं पुष्पकोद्भवम् ॥ <br>
रामं विज्ञाय संप्राप्तं प्रहृष्टः सम्मुखो ययौ ॥ <br>
मंत्रिभिः सकलैः सार्धं तथा भृत्यैः सुतैरपि ॥ ७ ॥ <br>
अथ दृष्ट्वा सुदूरात्तं रामदेवं विभीषणः ॥ <br>
पपात दण्डवद्भूमौ जयशब्दमुदीरयन् ॥ ८ ॥ <br>
तथागतं परिष्वज्य सादरं स विभीषणम् ॥ <br>
तेनैव सहितः पश्चाल्लंकां तां प्रविवेश ह ॥ ९ ॥ <br>
विभीषणगृहं प्राप्य तत्र सिंहासने शुभे ॥ <br>
निविष्टो वानरैस्तैश्च समन्तात्परिवारितः ॥ ६.१०१.१० ॥ <br>
ततो निवेदयामास तस्मै सर्वं विभीषणः ॥ <br>
राज्यं पुत्रकलत्रादि यच्चान्यदपि किंचन ॥ ११ ॥ <br>
ततः प्रोवाच विनयात्कृतांजलिपुटः स्थितः ॥ <br>
आदेशो दीयतां देव ब्रूहि कृत्यं करोमि किम् ॥ १२ ॥ <br>
अकस्मादेव संप्राप्तः किमर्थं वद मे प्रभो ॥ <br>
किं नायातः स सौमित्रिस्त्वया सार्ध च जानकी ॥।३॥ <br>
॥ सूत उवाच ॥ ॥<br>
निवेद्य राघवस्तस्मै सर्वं गद्गदया गिरा ॥ <br>
वाष्पपूरप्रतिच्छन्नवक्त्रो भूयो विनिःश्वसन् ॥ १४ ॥ <br>
ततः प्रोवाच सत्यार्थं विभीषणकृते हितम् ॥ <br>
तं चापि शोकसंतप्तं संबोध्य रघुनंदनः ॥ १५ ॥ <br>
अहं राज्यं परित्यज्य सांप्रतं राक्षसोत्तम ॥ <br>
यास्यामि त्रिदिवं तूर्णं लक्ष्मणो यत्र संस्थितः ॥ ॥ १६ ॥ <br>
न तेन रहितो मर्त्ये मुहूर्तमपि चोत्सहे ॥ <br>
स्थातुं राक्षसशार्दूल बांधवेन महात्मना ॥ १७ ॥ <br>
अहं शिक्षापणार्थाय तव प्राप्तो विभीषण ॥ <br>
तस्मादव्यग्रचित्तेन संशृणुष्व कुरुष्व च ॥ १८ ॥ <br>
एषा राज्योद्भवा लक्ष्मीर्मदं संजनयेन्नृणाम् ॥ <br>
मद्यवत्स्वल्पबुद्धीनां तस्मात्कार्यो न स त्वया ॥ १९ ॥ <br>
शक्राद्या अमराः सर्वे त्वया पूज्याः सदैव हि ॥ <br>
मान्याश्च येन ते राज्यं जायते शाश्वतं सदा । ६.१०१.२० ॥ <br>
मम सत्यं भवेद्वाक्य मेतस्मादहमागतः ॥ <br>
प्राप्तराज्यप्रतिष्ठोऽपि तव भ्राता महाबलः ॥ २१ ॥ <br>
विनाशं सहसा प्राप्तस्तस्मान्मान्याः सुराः सदा ॥ <br>
यदि कश्चित्समायाति मानुषोऽत्र कथंचन ॥ <br>
मत्काय एव द्रष्टव्यः सर्वैरेव निशाचरैः ॥ २२ ॥ <br>
तथा निशाचराः सर्वे त्वया वार्या विभीषण ॥ <br>
मम सेतुं समुल्लंघ्य न गंतव्यं धरातले ॥ २३ ॥ <br>
॥ विभीषण उवाच ॥ ॥ <br>
एवं विभो करिष्यामि तवादेशमसंशयम् ॥ <br>
परं त्वया परित्यक्ते मर्त्ये मे जीवितं व्रजेत् ॥ २४ ॥ <br>
तस्मान्मामपि तत्रैव त्वं विभो नेतुमर्हसि ॥ <br>
आत्मना सह यत्रास्ते प्राग्गतो लक्ष्मणस्तव ॥ २५ ॥ <br>
॥ श्रीराम उवाच ॥ ॥ <br>
मया तेऽक्षयमादिष्टं राज्यं राक्षससत्तम ॥ <br>
तस्मान्नार्हसि मां कर्तुं मिथ्याचारं कथंचन ॥ २६ ॥ <br>
अहमस्मिन्स्वके सेतौ शंकरत्रितयं शुभम् ॥ <br>
स्थापयिष्यामि कीर्त्यर्थं तत्पूज्यं भवता सदा ॥ <br>
भक्तिमान्प्रतिसंधाय यावच्चंद्रार्कतारकम् ॥ २७ ॥ <br>
एवमुक्त्वा रघुश्रेष्ठो राक्षसेन्द्रं विभीषणम् ॥ <br>
दशरात्रं तत्र तस्थौ लंकायां वानरैः सह ॥ २८ ॥ <br>
कुर्वन्युद्धकथाश्चित्रा याः कृताः पूर्वमेव हि ॥ <br>
पश्यन्युद्धस्य सर्वाणि स्थानानि विविधानि च ॥ २९ ॥ <br>
शंसमानः प्रवीरांस्तान्राक्षसान्बलवत्तरान् ॥ <br>
कुम्भकर्णेन्द्रजित्पूर्वान्संख्ये चाभिमुखागतान् ॥ ६.१०१.३० ॥ <br>
ततश्चैकादशे प्राप्ते दिवसे रघुनंदनः ॥ <br>
पुष्पकं तत्समारुह्य प्रस्थितः स्वपुरीं प्रति ॥ ३१ ॥ <br>
वानरैस्तैः समोपेतो विभीषणपुरःसरः ॥ <br>
ततः संस्थापयामास सेतुप्रांते महेश्वरम् ॥ ३२  <br>
मध्ये चैव तथादौ च श्रद्धापूतेन चेतसा ॥ <br>
रामेश्वरत्रयं राम एवं तत्र विधाय सः ॥ ३३ ॥ <br>
सेतुबंधं तथासाद्य प्रस्थितः स्वगृहं प्रति ॥ <br>
तावद्विभीषणेनोक्तः प्रणिपत्य मुहुर्मुहुः ॥ ३४ ॥ <br>
॥ विभीषण उवाच ॥ ॥ <br>
अनेन सेतुमार्गेण रामेश्वरदिदृक्षया ॥ <br>
मानवा आगमिष्यंति कौतुकाच्छ्रद्धयाविताः ॥ ३५ ॥ <br>
राक्षसानां महाराज जातिः क्रूरतमा मता ॥ <br>
दृष्ट्वा मानुषमायांतं मांसस्येच्छा प्रजायते ॥ ३६ ॥ <br>
यदा कश्चिज्जनं कश्चिद्राक्षसो भक्षयिष्यति । <br>
आज्ञाभंगो ध्रुवं भावी मम भक्तिरतस्य च ॥ ३७ ॥<br>
भविष्यंति कलौ काले दरिद्रा नृपमानवाः ॥ <br>
तेऽत्र स्वर्णस्य लोभेन देवतादर्शनाय च ॥ ३८ ॥ <br>
नित्यं चैवागमिष्यन्ति त्यक्त्वा रक्षःकृतं भयम् । <br>
तेषां यदि वधं कश्चिद्राक्षसात्प्रापयिष्यति ॥ ३९ ॥ <br>
भविष्यति च मे दोषः प्रभुद्रोहोद्भवः प्रभो ॥ <br>
तस्मात्कंचिदुपायं त्वं चिन्तयस्व यथा मम । <br>
आज्ञाभंगकृतं पापं जायते न गुरो क्वचित् ॥ ६.१०१.४० ॥ <br>
तस्य तद्वचनं श्रुत्वा ततः स रघुसत्तमः ॥ <br>
बाढमित्येव चोक्त्वाथ चापं सज्जीचकार सः ॥। ॥ ४१ ॥ <br>
ततस्तं कीर्तिरूपं च मध्यदेशे रघूत्तमः॥ <br>
अच्छिनन्निशितैर्बाणैर्दशयोजनविस्तृतम्॥ ४२ ॥ <br>
तेन संस्थापितो यत्र शिखरे शंकरः स्वयम्॥। <br>
शिखरं तत्सलिंगं च पतितं वारिधेर्जले ॥ ४३ ॥ <br>
एवं मार्गमगम्यं तं कृत्वा सेतुसमुद्भवम् ॥ <br>
वानरै राक्षसैः सार्धं ततः संप्रस्थितो गृहम् ॥ ४४ ॥। <br>
इति श्रीस्कांदे महापुराणएकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये सेतुमध्ये श्रीरामकृतरामेश्वरप्रतिष्ठावर्णनंनामैको त्तरशततमोऽध्यायः ॥ १०१ ॥ <br>
<br>
<br>
</span>
