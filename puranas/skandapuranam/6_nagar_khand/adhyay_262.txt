<span style="font-size: 14pt; line-height: 200%">॥ पार्वत्युवाच ॥ ॥ <br>
ध्यानयोगमहं प्राप्य ज्ञानयोगमवाप्नुयाम् ॥ <br>
तथा कुरुष्व देवेश यथाहममरी भव ।। १ ॥ <br>
॥ ईश्वर उवाच ॥ ।१ <br>
प्रत्युक्तोऽयं मंत्रराजो द्वादशाक्षरसंज्ञितः ॥ <br>
जप्तव्यः सुकुमारांगि वेदसारः सनातनः ॥ २ ॥ <br>
प्रणवः सर्ववेदाद्यः सर्वब्रह्मांडयाजकः ।। <br>
प्रथमः सर्वकार्येषु सर्वसिद्धिप्रदायकः ॥ ३ ॥ <br>
सितवर्णो मधुच्छंदा ऋषिर्ब्रह्मा तु देवता ।। <br>
परमात्मा तु गायत्री नियोगः सर्वकर्मसु ।। ४ ॥ <br>
एतद्ब्रह्ममयं बीजं विश्वमत्र समन्वितम् १। <br>
वेदवेदांग तत्त्वाख्यं सदसदूपमव्ययम् ॥ ५ ॥ <br>
नकारः पीतवर्णस्तु जलबीजः सनातनः ॥ <br>
बीजं पृथ्वी मनश्छन्दो विषहा विनियोगतः ॥ ६ ॥ <br>
मोकारः पृथिवी बीजो विश्वामित्रसमन्वितः ॥ <br>
रक्तवर्णो महातेजा धनदो विनियोजितः । ७ ॥ <br>
भकारः पंचवर्णस्तु जलबीजः सनातनः ॥ <br>
मरीचिना समायुक्तः पूजितः सर्वभोगदः ॥ ८ ॥ <br>
गकारो हेमरक्ताभो भरद्वाजसमन्वितः ॥ <br>
वायुबीजो विनिर्योगं कुर्वतामादिभोगदः ॥। ९ ॥ <br>
वकारः कुन्दधवलो व्योमबीजो महाबलः ॥ <br>
ऋषिमंत्रिपुरस्कृत्य योजितो मोक्षदायकः ॥ ६.२६२.१० ।१ <br>
तकारो विद्युद्विकारः सोमबीजं महत्स्मृतम् ॥ <br>
अंगिरावर्द्धमूलं च वर्जितं कर्मका मिकम् १। ११ ॥ <br>
वाकारो धूम्रवर्णश्च सूर्यबीजं मनोजवम् ॥ <br>
पुलस्त्यर्षिसमायुक्तं नियुक्तं सर्वसौख्यदम् ।१ १२ ॥ <br>
सुकारश्चाक्षरो नित्यं जपाकुसुम भास्वरः ॥ <br>
मनो बीजं दुर्विषह्यं पुलहाश्रितमर्थिदम् ॥ १३ ॥ <br>
देकाराक्षरकं बीजं हंसरूपं च कर्बुरम् ।१ ।<br>
सिद्धिबीजं महासत्त्वं क्रतौ क्रतुनियोजितम् ॥ १४ ॥ <br>
वाकारो निर्मलो नित्यं यजमानस्तु बीजभृत् ॥ <br>
प्रचेताश्रियमाश्रेयं मोक्षे मोक्षप्रदायकम् ॥ १५ ॥ <br>
यकारस्य महाबीजं पिंगवर्णश्च खेचरी ॥ <br>
भूचरी च महासिद्धिः सर्वदा भूविचिन्तनम् ॥ १६ ॥ <br>
भृगुयन्त्रे समाश्रांतिनियोगे सर्वकर्मकृत् ॥ <br>
गायत्रीछंद एतेषां देहन्यासक्रमो भवेत् ॥ १७ ॥ <br>
ओंकारं सर्वदा न्यस्यन्नकारं पादयोर्द्वयोः ॥ <br>
मोकारं गुह्यदेशे तु भकारं नाभिपंकजे ॥ १८ ॥ <br>
गकारं हृदये न्यस्य वकारः कण्ठ मध्यगः ॥ <br>
तेकारं दक्षिणे हस्ते वाकारो वामहस्तगः ॥ १९ ॥ <br>
सुकारं मुखजिह्वायां देकारः कर्णयोर्द्वयोः ॥ <br>
वाकारश्चक्षुषोर्द्वन्द्वे यकारं मस्तके न्यसेत् ॥ ६.२६२.२० ॥ <br>
लिंगमुद्रा योनिमुद्रा धेनुमुद्रा तथा त्रयम् ॥ <br>
सकलं कृतमेतद्धि मंत्ररूपे बिजाक्षरम् ॥ २१ ॥ <br>
योजयेत्प्रत्यहं देवि न स पापैः प्रलिप्यते ॥ <br>
एतद्द्वादशलिंगारं कूर्मस्थं द्वादशाक्षरम् ॥ २२ ॥ <br>
शालग्रामशिलाश्चैव द्वादशैव हि पूजिताः ॥ <br>
ताभिः सहाकरैरेभिः प्रत्यक्षैः सह संसदि ॥ २३ ॥<br>
यथावर्णमनुध्यानैर्मुनिबीजसमन्वितैः ॥ <br>
विनियोगेन सहितैश्छन्दोभिः समलंकृतैः ॥ २४ ॥ <br>
ध्यानैजपैः पूजितैश्च भक्तानां मुनिसत्तम ॥ <br>
मोक्षो भवति बन्धेभ्यः कर्मजेभ्यो न संशयः ॥ २५८ ॥ <br>
अयं हि ध्यानकर्माख्यो योगो दुष्प्राप्य एव हि ॥ <br>
ध्यानयोगं पुनर्वच्मि शृणुष्वैकाग्रमानसा ॥ २६ ॥ <br>
ध्यानयोगेन पापानां क्षयो भवति नान्यथा ॥ <br>
जपध्यानमयो योगः कर्मयोगो न संशयः ॥ २७ ॥ <br>
शब्दब्रह्मसमुद्भूतो वेदेन द्वादशाक्षरः ॥ <br>
ध्यानेन सर्वमाप्नोति ध्यानेनाप्नोति शुद्धताम् ॥ २८ ॥ <br>
ध्यानेन परमं ब्रह्म मूर्त्तौ योगस्तु ध्यानजः ॥ <br>
सावलम्बो ध्यानयोगो यन्नारायणदर्शनम् ॥ २९॥ <br>
द्वितीयो निखिलालम्बो ज्ञानयोगेन कीर्तितः ॥ <br>
अरूपमप्रमेयं यत्सर्वकायं महः सदा ॥ ६.२६२.३० ॥ <br>
तडित्कोटिसमप्रख्यं सदोदितमखंडितम् ॥ <br>
निष्कलं सकलं वापि निरंजनमयं वियत् ॥ ३१ ॥ <br>
तत्स्वरूपं भोगरूपं तुर्यातीतमनोपमम् ॥ <br>
विभ्रांतकरणं मूर्तं प्रकृतिस्थं च शाश्वतम्॥ ३२ ॥ <br>
दृश्यादृश्यमजं चैव वैराजं सततोज्ज्वलम् ॥ <br>
बहुलं सर्वजं धर्म्यं निर्विकल्पमनीश्वरम् ॥ ३३ ॥ <br>
अगोत्रं वरणं वापि ब्रह्मांडशतकारणम् ॥ <br>
निरीहं निर्ममं बुद्धिशून्यरूपं च निर्मलम् ॥ ३४ ॥ <br>
तदीशरूपं निर्देहं निर्द्वंद्वं साक्षिमात्रकम् ॥ <br>
शुद्धस्फटिकसंकाशं ध्यातृध्येयविवर्जितम् ॥ <br>
नोपमेयमगाधं त्वं स्वीकुरुष्व स्वतेजसा ॥ ३५ ॥ <br>
॥ पार्वत्युवाच ॥ ॥ <br>
तत्कथं प्राप्यते सम्यग्ज्ञानं योगिस्वरूपिणम्॥ <br>
नारायणममूर्तं च स्थानं तस्य वद प्रभो ॥ ३६ ॥ <br>
॥ ईश्वर उवाच ॥ ॥ <br>
शिरः प्रधानं गात्रेषु शिरसा धार्यते महान्॥ ॥ ३७।। <br>
शिरसा पूजितो देवः पूजितं सकलं जगत् ॥ <br>
शिरसा धार्यते योगः शिरसा ध्रियते बलम् ॥ ३८ ॥ <br>
शिरसा ध्रियते तेजो जीवितं शिरसि स्थितम् ॥ <br>
सूर्यः शिरो ह्यमूर्त्तस्य मूर्तस्यापि तथैव च ॥ ३९ ॥ <br>
उरस्तु पृथिवीलोकः पादश्चैव रसातलम् ॥ <br>
अयं ब्रह्मांडरूपे च मूर्त्तामूर्त्तस्वरूपतः ॥ ६.२६२.४० ॥ <br>
विष्णुरेव ब्रह्मरूपो ज्ञानयोगाश्रयः स्वयम् ॥ <br>
सृजते सर्वभूतानि पालयत्यपि सर्वशः ॥ ४१ ॥ <br>
विनाशयति सर्वं हि सर्वदेवमयो ह्ययम् ॥ <br>
सर्वमासेष्वाधिपत्यं यस्य विष्णोः सनातनम् ॥ ४२ ॥ <br>
तस्मात्सर्वेषु मासेषु सर्वेषु दिवसेष्वपि ॥ <br>
सर्वेषु यामकालेषु संस्मरन्मुच्यते हरिम् ॥ ४३ ॥ <br>
चातुर्मास्ये विशेषेण ध्यानमात्रात्प्रमुच्यते ॥ <br>
अमूर्त्तसेवनं गंगातीर्थध्यानाद्वरं परम् ॥ ४४ ॥ <br>
सर्वदानोत्तरं चैव चातुर्मास्ये न संशयः ॥ <br>
सर्वमासकृतं पापं चातुर्मास्ये शुभाशुभम् ॥ ४५ ॥ <br>
अक्षय्यं तद्भवेद्देवि नात्र कार्या विचारणा ॥ <br>
तस्मात्सर्वप्रयत्नेन ज्ञानयोगो बहूत्तमः ॥ ॥ ४६ ॥ <br>
सेवितो विष्णुरूपेण ब्रह्ममोक्षप्रदायकः ॥ <br>
शृणुष्वावहिता भूत्वा मूर्त्तामूर्ते स्थितिं शुभे ॥ ४०७ ॥ <br>
न कथ्येयं यस्य कस्य सुतस्याप्य परस्य च ॥ <br>
अदांतायाथ दुष्टाय चलचित्ताय दांभिके ॥ ४८ ॥ <br>
स्ववाक्च्युताय निंद्याय न वाच्या योगजा कथा ॥ <br>
नित्यभक्ताय दांताय शमादि गुणिने तथा ॥ ४९ ॥ ।<br>
विष्णुभक्ताय दातव्या शूद्रायापि द्विजन्मने ॥ <br>
अभक्तायाप्यशुचये ब्रह्मस्थानं न कथ्यते ॥ ६.२६२.५० ॥ <br>
मद्भक्त्या योगसिद्धिं त्वं गृहाणाशु तपोधने ॥ <br>
अभूतं ज्ञानगम्यं तं विद्धि नारायणं परम् ॥ ५१ ॥ <br>
नादरूपेण शिरसि तिष्ठंतं सर्वदेहिनाम् ॥ <br>
स एव जीवशिरसि वर्त्तते सूर्यबिंबवत् ॥ ५२ ॥ <br>
सदोदितः सूक्ष्मरूपो मूर्त्तो मूर्त्या प्रणीयते ॥ <br>
अभ्यासेन सदा देवि प्राप्यते परमात्मकः ॥ ५३ ॥ <br>
शरीरे सकला देवा योगिनो निवसंति हि ॥ <br>
कर्णे तु दक्षिणे नद्यो निवसंति तथाऽपराः ॥ ५४ ॥ <br>
हृदये चेश्वरः शंभुर्नाभौ ब्रह्मा सनातनः ॥ <br>
पृथ्वी पादतलाग्रे जलं सर्वगतं तथा ॥ ५५ ॥ <br>
तेजो वायुस्तथाऽऽकाशं विद्यते भालमध्यतः॥ <br>
हस्ते च पंच तीर्थानि दक्षिणे नात्र संशयः ॥ ५६ ॥ <br>
सूर्यो यद्दक्षिणं नेत्रं चन्द्रो वाममुदाहृतम् ॥ <br>
भौमश्चैव बुधश्चैव नासिके द्वे उदाहृते ॥ ५७ ॥ <br>
गुरुश्च दक्षिणे कर्णे वामकर्णे तथा भृगुः ॥ <br>
मुखे शनैश्चरः प्रोक्तो गुदे राहुः प्रकीर्तितः ॥ ५८ ॥ <br>
केतुरिंद्रियगः प्रोक्तो ग्रहाः सर्वे शरीरगाः ॥ <br>
योगिनो देहमासाद्य भुवनानि चतुर्दश ॥ ५९ ॥ <br>
प्रवर्त्तंते सदा देवि तस्माद्योगं सदाभ्यसेत् ॥ <br>
चातुर्मास्ये विशेषेण योगी पापं निकृन्तति ॥ ६.२६२.६० ॥ <br>
मुहूर्त्तमपि यो योगी मस्तके धारयेन्मनः ॥ <br>
कर्णै पिधाय पापेभ्यो मुच्यतेऽसौ न संशयः ॥ ६१ ॥ <br>
अंतरं नैव पश्यामि विष्णोर्योगपरस्य वा ॥ <br>
एकोऽपि योगी यद्गेहे ग्रासमात्रं भुनक्ति च ॥ ६२ ॥ <br>
कुलानि त्रीणि सोऽवश्यं तारयेदात्मना सह ॥ <br>
यदि विप्रो भवेद्योगी सोऽवश्यं दर्शनादपि ॥ ६३ ॥ <br>
सर्वेषां प्राणिनां देवि पापराशि निषूदकः ॥ <br>
सक्रियो ब्रह्मनिरतः सच्छूद्रो योगभाग्यदि ॥ ६४ ॥ <br>
भवेत्सद्गुरुभक्तो वा सोऽप्यमूर्त्तफलं लभेत् ॥ <br>
यो योगी नियताहारः परब्रह्म समाधिमान् ॥ ६५ ॥ <br>
चातुर्मास्ये विशेषेण हरौ स लयभाग्भवेत् ॥ <br>
यथा सिद्धकरस्पर्शाल्लोहं भवति कांचनम् ॥ ६६ ॥ <br>
तथा मूर्त्तं हरिप्रीत्या मनुष्यो लयमाव्रजेत् ॥ <br>
यथा मार्गजलं गंगापतितं त्रिदशैरपि ॥ ६७ ॥ <br>
सेवितं सर्वफलदं तथा योगी विमुक्तिदः ॥ <br>
यथा गोमयमात्रेण वह्निर्दीप्यति सर्वदा ॥ ६८ ॥ <br>
देवतानां मुखं तद्धि कीर्त्यते याज्ञिकैः सदा ॥ <br>
एवं योगी सदाऽभ्यासाज्जायते मोक्षभाजनम् ॥ ६९ ॥ <br>
योगोऽयं सेव्यते देवि ज्ञानासिद्धिप्रदः सदा ॥ <br>
सनकादिभिराचार्यैर्मुमुक्षुभिरधीश्वरैः ॥ ६.२६२.७० ॥ <br>
प्रथमं ज्ञानसंपत्तिर्जायते योगिनां सदा ॥ <br>
तेषां गृहीतमात्रस्तु योगी भवति पार्वति ॥ ७१ ॥ <br>
ततस्तु सिद्धयस्तस्य त्वणिमाद्याः पुरोगताः ॥ <br>
भवन्ति तत्रापि मनो न दद्याद्योगिनां वरः ॥ ७२ ॥ <br>
सर्वदानक्रतुभवं पुण्यं भवति योगतः ॥ <br>
योगात्सकलकामाप्तिर्न योगाद्भुवि प्राप्यते ॥ ७३ ॥ <br>
योगान्न हृदयग्रंथिर्न योगान्ममता रिपुः ॥  <br>
न योगसिद्धस्य मनो हर्त्तुं केनापि शक्यते ॥ ७४ ॥ <br>
स एव विमलो योगी यच्चित्तं शिरसि स्थितम् ॥ <br>
स्थिरीभूतव्यथं नित्यं दशमद्वारसंपुटे ॥ ७५ ॥ <br>
कणौं पिधाय मर्त्यस्य नादरूपं विचिन्वतः ॥ <br>
तदेव प्रणवस्याग्रं तदेव ब्रह्म शाश्वतम् ॥ ७६ ॥ <br>
तदेवानंतरूपाख्यं तदेवामृतमुत्तमम् ॥ <br>
घ्राणवायौ प्रघोषोऽयं जठराग्नेर्महत्पदम् ॥ ७७ ॥ <br>
पंचभूतं निवासं यज्ज्ञानरूपमिदं पदम् ॥ <br>
पदं प्राप्य विमुक्तिः स्याज्जन्मसंसारबंधनात् ॥ ७८ ॥ <br>
यदाप्तिर्दुलभा लोके योगसिद्धिप्रदायिका ॥ ७९ ॥ <br>
एवं ब्रह्ममयं विभाति सकलं विश्वं चरं स्थावरं विज्ञानाख्यमिदं पदं स भगवान्विष्णुः स्वयं व्यापकः ॥ <br>
ज्ञात्वा तं शिरसि स्थितं बहुवरं योगेश्वराणां परं प्राणी मुंचति सर्पवज्जगतिजां निर्मोकमायाकृतिम् ॥ ६.२६२.८० ॥ <br>
इति श्रीस्कांदे महापुराण एकाशीति साहरस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये ज्ञानयोगकथनं नाम द्विषष्ट्युत्तरद्विशततमोऽध्यायः ॥ २६२ ॥<br>
<br>
<br>
</span>
