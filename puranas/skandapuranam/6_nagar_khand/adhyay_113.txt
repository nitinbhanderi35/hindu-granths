<span style="font-size: 14pt; line-height: 200%">॥ सूत उवाच ॥ ॥ <br>
ततस्ते ब्राह्मणाः सर्वे गतकोपा दधुर्मतिम् ॥ <br>
यज्ञकर्मसु गार्हस्थ्ये पुत्रपौत्रसमुद्भवे ॥ १ ॥ <br>
एतस्मिन्नंतरे राजा स तान्प्राप्तान्द्विजोत्तमान्॥<br>
श्रुत्वा भक्ति समायुक्तः प्रणामार्थमुपागतः ॥ २ ॥ <br>
श्रुत्वा कोपगतां वार्तामुपशामकृतां तथा ॥ <br>
गार्हस्थ्याप्रतिपन्नानां वाक्यैर्भार्यासमुद्भवैः ॥ ३ ॥ <br>
ततः प्रणम्य तान्सर्वान्साष्टांगं स महीपतिः ॥ <br>
ततः कृतांजलिपुटः प्रोवाच विनतः स्थितः ॥ ४ ॥ <br>
युष्मदीयप्रसादेन संप्राप्तं जन्मनः फलम् ॥ <br>
मया रोगविनाशेन तस्माद्ब्रूत करोमि किम् ॥ ५ ॥ <br>
॥ ब्राह्मणा ऊचुः ॥ ॥ <br>
भार्यया तव राजेंद्र वयं सर्वत्र वासिनः ॥ <br>
नीताः कृतार्थतां दत्त्वा रत्नानि विविधानि च॥ ६ ॥<br>
तस्मात्पुरवरं कृत्वा क्षेत्रेऽत्रैव सुशोभने ॥ <br>
अस्माकं देहि गार्हस्थ्यं येन सम्यक्प्रजायते ॥ ७ ॥ <br>
यजामो विविधैर्यज्ञैः सदा संपूर्णदक्षिणैः । <br>
इमं लोकं परं चैव साधयामः सदास्थिताः ॥ ८ ॥<br>
तच्छ्रुत्वा पार्थिवो हृष्टस्तथेत्युक्त्वा ततः परम् ॥ <br>
अनुकूलदिने प्राप्ते शिल्पानाहूय भूरिशः ॥ ९ ॥ <br>
पुरं प्रकल्पयामास बहुप्राकारसंकुलम्॥ <br>
प्राकारपरिखायुक्तं गोपुरैः समलंकृतम् ॥ 6.113.१० ॥ <br>
अथाष्टषष्टिविप्राणां तत्र मध्ये नृपोत्तमः ॥ <br>
अष्टषष्टिगृहाण्येव चकार सुबृहंति च ॥ ११ ॥ <br>
मत्तवारणजुष्टानि दीर्घिकासहितानि च ॥ <br>
गृहोद्यानैः समेतानि यथा राजगृहाणि च ॥ १२ ॥ <br>
तथा कृत्वाऽथ रत्नौघैः पूरयित्वा तथा परैः। <br>
ददौ तेभ्यो अष्टषष्टिं च ग्रामाणां तदनंतरम्॥१३॥ <br>
ततः सर्वान्समाहूय पुत्रपौत्रांस्तदग्रतः॥ <br>
प्रोवाच तारनादेन श्रूयतां  जल्पतो मम ॥ १४ ॥ <br>
एतत्पुरं मया दत्तमेभिर्ग्रामैः समन्वितम् ॥ <br>
एतेभ्यो ब्राह्मणेंद्रेभ्यः श्रद्धापूतेन चेतसा ॥ १५ ॥ <br>
तस्माद्रक्षा प्रकर्तव्या यथा न स्यात्क्षतिः क्वचित् ॥ <br>
कष्टं वा ब्राह्मणेंद्राणां तथा चैव पराभवम्॥ १६ ॥ <br>
अस्मद्वंशसमुद्भूतो यस्त्वेतांस्तोषयिष्यति ॥ <br>
अन्यो वा भूपतिर्वृद्धिमग्र्यां नूनं स यास्यति ॥ १७ ॥ <br>
यश्चापराधसंयुक्तानेतान्खेदं नयिष्यति ॥ <br>
योजयिष्यति वा क्लेशैर्विविधैर्वा पराभवैः ॥ <br>
स शत्रुभिः पराभूतो वेष्टितो विविधैर्गदैः ॥ १८ ॥ <br>
इह लोके वियोगादीन्प्राप्य क्लेशान्सुदारुणान्॥ <br>
रौरवादिषु रौद्रेषु नरकेषु प्रयास्यति। १९ ॥ <br>
एवमुक्त्वा ततः सर्वं तेषां कृत्यं महीपतिः ॥ <br>
स्वयमेवाकरोन्नित्यं दिवारात्रमतंद्रितः ॥ 6.113.२० ॥ <br>
अथ ता ब्राह्मणेंद्राणां भार्याः सर्वाः द्विजोत्तमाः ॥ <br>
दमयंत्याः समासाद्य प्रासादं स्नेहवत्सलाः ॥ २१ ॥ <br>
कुंकुमागरुकर्पूरैः पुष्पैर्गंधैः पृथग्विधैः ॥ <br>
तदर्च्चा पूजयामासुः स च राजा दिनेदिने ॥ २२॥ <br>
अथ ताः प्रोचुरन्योन्यं तापस्यस्तत्पुरः स्थिताः ॥<br>
तस्यभूपस्य संतोषं जनयंत्यो द्विजोत्तमाः ॥ २३ ॥ <br>
यदास्माकं गृहे वृद्धिः कदाचित्संभविष्यति ॥ <br>
तदग्रतश्च पश्चाच्च दमयंत्याः प्रपूजनम्॥ <br>
करिष्यामो न संदेहः सर्वकृत्येषु सर्वदा ॥ २४ ॥ <br>
एनां दृष्ट्वा कुमारी या वेदिमध्यं गमिष्यति॥ <br>
सा भविष्यत्यसंदेहः पत्युः प्राणसमा सदा ॥ २५ ॥ <br>
तस्मात्सर्वप्रयत्नेन कन्यायज्ञ उपस्थिते ॥ <br>
दमयंती प्रद्रष्टव्या पूजनीया प्रयत्नतः ॥२६॥ <br>
॥ सूत उवाच ॥  <br>
एवं तत्र पुरे तेन भूभुजा सुमहात्मना । <br>
अष्टषष्टिं च संस्थाप्य गोत्राणां निर्वृतिः कृता ॥ २७ ॥ <br>
तेषामपि च चत्वारि गोत्राण्युर गजाद्भयात्॥ <br>
गतानि तत्र यत्र स्युस्तानि पूर्वोद्भवानि च । <br>
चतुःषष्टिः स्थिता तत्र पुरे शेषा द्विजन्मनाम् ॥ २८ ॥ <br>
॥ ऋषय ऊचुः ॥ ॥ <br>
कीदृङनागभयं तेषां येन ते विगता विभो । <br>
परित्यज्य निजं स्थानमेतन्नो विस्तराद्वद ॥ २९ ॥ <br>
॥ सूत उवाच ॥ ॥ <br>
आनर्त्ताधिपतिः पूर्वमासीन्नाम्ना प्रभंजनः ॥ <br>
धर्मज्ञः सुप्रतापी च परपक्षक्षयावहः ॥ 6.113.३० ॥ <br>
ततस्तस्य सुतो जज्ञे प्राप्ते वयसि पश्चिमे ॥ <br>
अनिष्टस्थानसंस्थेषु ग्रहेषु द्विज सत्तमाः॥३॥। <br>
ततस्तेन समाहूय दैवज्ञाञ्छास्त्रपंडितान्। <br>
तेषां निवेदितं सर्वं कालं तस्य समुद्भवम्॥३२ ॥ <br>
दैवज्ञा ऊचुः॥ <br>
एष ते पृथिवीपाल जातः पुत्रः सुगर्हित। <br>
काले ऽनिष्टप्रदे रौद्रे गंडांत त्रितयोद्भवे.३३॥ <br>
कथंचिदपि यद्येष जीवयिष्यति पार्थिव। <br>
पितृमातृपुरार्थे च देशानुत्सादयिष्यति ॥ ३४ ॥ <br>
॥ राजोवाच ॥ ॥ <br>
अस्ति कश्चिदुपायोऽत्र दैवो वा मानुषोऽपि वा ॥ <br>
येन संजायते क्षेमं पुत्रस्य विषयस्य च ॥ ३५ ॥ <br>
॥ ब्राह्मणा ऊचुः ॥ ॥ <br>
यथा समुत्थितं यंत्रं यंत्रेण प्रतिहन्यते॥ <br>
यथा बाणप्रहाराणां कवचं वारणं भवेत ॥ <br>
तथा ग्रहविकाराणां शांतिर्भवति वारणम्॥ ३६॥ <br>
तस्मान्नित्यमनुद्विग्नः शांतिकं कुरु भूपते ॥ <br>
येन सर्वे ग्रहाः सौम्या जायंते च शुभावहाः ॥ ३७ ॥ <br>
अनिष्टस्थानसंस्थेषु ग्रहेषु विषमेषु च॥ <br>
ततः स सत्वं गत्वा चमत्कारपुरं नृपः॥३८॥ <br>
तत्र विप्रान्समावेश्य सर्वान्प्रोवाच सादरम्। <br>
वयं युष्मत्प्रसादेन राज्यं कुर्मः सदैव हि॥३९॥ <br>
ये ऽतीता ये भविष्यंति वंशे ऽस्माकं नृपोत्तमाः॥ <br>
भवंतो ऽत्र गतिस्तेषां सस्यानां नीरदो यथा॥6.113.४०॥<br>
यदत्र मत्सुतो जातो दुष्टस्थानस्थितैर्ग्रहैः ॥ <br>
दैवज्ञैः शांतिकं प्रोक्तं तस्यानिष्टस्य शांतिदम् ॥ ४१ ॥ <br>
तस्मात्कुरुत विप्रेंद्रा यथोक्तं शांतिकं मम ॥ <br>
न पुत्रश्च राष्ट्रं च विभवश्च विवर्धते ॥ ४२ ॥ <br>
ततस्ते ब्राह्मणाः प्रोचुः संमंत्र्याऽथ परस्परम् ॥ <br>
क्षेमाय तव भूनाथ करिष्यामोऽत्र शांतिकम् ॥' ॥ ४३ ॥ <br>
सदेव नियताः संतः शांताः षोडश ते द्विजाः ॥ <br>
उपहाराः सदा प्रेष्यास्त्वया भक्त्या महीपते ॥ <br>
मासांते चाभिषेकश्च ग्राह्यो रुद्रघटोद्भवः ॥ ४४ ॥ <br>
एवं प्रकुर्वतस्तुभ्यं पुत्रो वृद्धिं प्रयास्यति । <br>
तथा राष्ट्रं च कोशश्च यच्चान्यदपि किंचन॥४५॥ <br>
ततः प्रणम्य तान्हृष्टो गत्वा निजनिवेशनम्॥ <br>
उत्सवं पुत्रजन्मोत्थं चक्रे तैः प्रेरितः सदा ॥ ४६ ॥ <br>
संभारान्प्रेषयामास चमत्कारपुरे ततः ॥ <br>
मासांते चाभिषेकश्च ग्राह्यो वै विधिपूर्वकम् ॥ ४७ ॥ <br>
तेऽपि ब्राह्मणशार्दूलाश्चातुश्चरणसंभवाः ॥ <br>
क्रमेण शांतिकं चक्रुर्ब्रह्मचर्यपरायणाः॥४८॥ <br>
मासं मासं प्रति सदा शांता दांता जितेंद्रियाः ॥ <br>
ततो मासा वसानेऽन्ये चक्रुस्तच्छांतिकं द्विजाः॥ ४९ ॥ <br>
सोऽपि राजाऽथ मासांते समागत्य सुभक्तितः ॥ <br>
अभिषेकं समादाय पूजयित्वा द्विजोत्तमान् ॥ 6.113.५० ॥ <br>
वासोभिर्मुकुटैश्चैव गोभूदानेन केवलम् ॥ <br>
संतर्प्यान्यांस्तथा विप्रान्स्वस्थानं याति भूमिपः ॥ ५१ ॥ <br>
एवं प्रवर्तमाने च शांतिके तत्र भूपतेः ॥ <br>
जगाम सुमहान्कालः क्षेमारोग्यधनागमैः ॥ ५२ ॥ <br>
कस्यचित्त्वथ कालस्य मासादावपि भूपतेः ॥ <br>
प्रारब्धे शांतिके तस्मिन्महाव्याधिरजायत ॥ ॥ ५३ ॥ <br>
तत्पुत्रस्य विशेषेण तथैवांतःपुरस्य च ॥ <br>
राष्ट्रस्य च समग्रस्य वाहनानां तथा क्षयः ॥ ५४ ॥ <br>
स ततः प्रेषयामास शांत्यर्थं तत्र सत्पुरे ॥ <br>
सुसंभारान्विशेषेण दक्षिणाश्च विशेषतः ॥ ५५ ॥ <br>
यथायथा द्विजास्तत्र होमं कुर्वंति पावके ॥ <br>
तथा सर्वे विशेषेण रोगा वर्धंति सर्वशः ॥ ५६ ॥ <br>
म्रियन्ते वाजिनस्तस्य बृहन्तो वारणास्तथा ॥ <br>
शत्रवः सर्वकाष्ठासु विग्रहार्थमुपस्थिताः ॥ ५७ ॥ <br>
ततः स व्याकुलीभूतो रोगग्रस्तो महीपतिः ॥ <br>
चमत्कारपुरं प्राप्य सर्वान्विप्रानुवाच ह ॥ ५८ ॥ <br>
युष्माभिः स्वामिभिः संस्थैरापदोऽभिभवंति माम्॥ <br>
तत्किमेतन्महाभागाः क्षीयन्ते मम संपदः ॥ <br>
रोगाश्चैव विवर्धंते शत्रुसंघैः समन्विताः ॥ ५९ ॥ <br>
तस्माद्विशेषतो होमः कार्यो रोगप्रशांतये ॥.<br>
दानानि च विशिष्टानि प्रदास्यामि द्विजन्मनाम् ॥ ॥ 6.113.६० ॥ <br>
ततस्ते ब्राह्मणाः सर्वे प्रत्यक्षं तस्य भूपतेः ॥ <br>
चक्रुः समाहिता भूत्वा शांतिकं तद्धिताय च ॥ ६१ ॥ <br>
यथायथा प्रयुञ्जीरन्होमांते सुसमा हिताः ॥ <br>
तथातथास्य भूपस्य वृद्धिं रोगः प्रगच्छति ॥ ६२ ॥ <br>
एतस्मिन्नंतरे क्रुद्धास्ते सर्वे द्विजसत्तमाः ॥ <br>
ग्रहानुद्दिश्य सूर्यादीञ्छापाय कृतनिश्चयाः ॥ ६३ ॥ <br>
॥ ब्राह्मणा ऊचुः ॥ ॥ <br>
पूजिता अपि सद्भक्त्या विधानेन तथा ग्रहाः ॥ <br>
पीडयंति पुरं राज्ञः सपुत्रपशुबांधवम् ॥ ६९ ॥ <br>
एवं ते निश्चयं कृत्वा शुचीभूय समाहिताः ॥ <br>
यावद्यच्छंति तच्छापं ग्रहेभ्यः क्रोधमूर्छिताः ॥ ६५ ॥ <br>
तावद्वह्निरुवाचेदं मूर्तो भूत्वा द्विजोत्तमान् ॥<br>
मा प्रयच्छत विप्रेंद्राः शापं कोपात्कथंचन ॥ ६६ ॥ <br>
ग्रहेभ्यो दोषमुक्तेभ्यः श्रूयतां वचनं मम ॥ <br>
मासिमासि प्रकुर्वंति होमं ते षोडश द्विजाः ॥ ॥ ६७ ॥ <br>
तेषां मध्यस्थितश्चैकस्त्रिजातो ब्राह्मणाधमः ॥ <br>
तेन तद्दूषितं द्रव्यं समग्रं होमसंभवम् ॥ ६८-॥ <br>
मया दत्तं न गृह्णंति ते ग्रहा भास्करादयः ॥ <br>
तेन कुर्वंति भूपस्य पीडामप्यधिकामिमाम् ॥ ६९ ॥ <br>
तस्मादेनं परित्यज्य होमं कुरुत मा चिरम् ॥ <br>
येन प्रीतिं परां यांति ग्रहाः सर्वेऽर्कपूर्वकाः ॥ ॥ 6.113.७० ॥ <br>
आरोग्यश्च भवेद्राजा गतशत्रुः सुतान्वितः ॥ <br>
सततं सुखमभ्येति मच्छांतिकप्रभावतः ॥ ७१ ॥ <br>
एवमुक्त्वा स भगवान्वह्निश्चादर्शनं गतः ॥ <br>
तेऽपि विप्रा विषण्णास्या लज्जया परया वृताः ॥ ७२ ॥ <br>
ततस्तं पावकं भूयः स्तुवंतस्तत्र च स्थिताः ॥ <br>
प्रोचुर्वैश्वानरं ब्रूहि त्रिजातो योऽत्र च द्विजः ॥ ७३ ॥ <br>
येन तं संपरित्यज्य कुर्मः कर्म प्रशांतये ॥ <br>
निःशेषमेव दोषाणां भूपस्यास्य महात्मनः ॥ ७४ ॥ <br>
॥ वह्निरुवाच ॥ ॥ <br>
नाहं दोषं द्विजेद्राणां जानन्नपि कथंचन ॥<br>
ब्रवीमि ब्राह्मणा वन्द्या मम सर्वे धरातले ॥ ७५ ॥ <br>
॥ ब्राह्मणा ऊचुः ॥ ॥ <br>
यदि तं ब्राह्मणं वह्ने नास्माकं कीर्तयिष्यसि ॥ <br>
तत्ते शापं प्रदास्यामस्तस्माच्छीघ्रं वदस्व नः ॥ ७६ ॥ <br>
॥ सूत उवाच ॥ ॥ <br>
तेषां तद्वचनं श्रुत्वा वह्निर्भयसमन्वितः ॥ <br>
चिरं विचिंतयामास कुर्वेऽतः किं शुभावहम् ॥ ७७ ॥ <br>
ब्राह्मणं दूषयिष्यामि यदि तावच्च पातकम् ॥ <br>
भविष्यति न संदेहः शापश्चापि तदुद्भवः ॥ ॥ ७८ ॥ <br>
कीर्तयिष्यामि वा नैव विद्यमानं द्विजोत्तमम् ॥ <br>
शपिष्यति न संदेहः क्रुद्धा आशीविषोपमाः ॥ ७९ ॥ <br>
एवं चिंतयतस्तस्य गात्रे स्वेदोऽभवन्महान्॥ <br>
येन तत्पूरितं कुण्डं होमार्थं यत्प्रकल्पितम् ॥6.113.८०॥। <br>
ततः प्रोवाच तान्विप्रान्कृतांजलिपुटः स्थितः। <br>
वेपमानो भयत्रस्तःकुण्डान्निष्क्रम्य पावकः ॥ ८१ ॥ <br>
नाहं स्वजिह्वया दोषं ब्राह्मणस्य समुद्भवम् ॥ <br>
कथञ्चित्कीर्तयिष्यामि तस्माच्छृण्वन्तु भो द्विजाः ॥ ९२ ॥ <br>
अत्र स्वेद जले विप्रा ये स्थिताः षोडश द्विजाः ॥ <br>
ते स्नानमद्य कुर्वंतु प्रविशुद्ध्यर्थमात्मनः ॥ ८३ ॥ <br>
एतेषां मध्यगो यश्च त्रिजातः स भविष्यति ॥ <br>
तस्य विस्फोटकैर्युक्तं स्नातस्यांगं भविष्यति ॥ ८४ ॥ <br>
ततस्ते ब्राह्मणाः सर्वे क्रमात्तत्र निमज्जनम् ॥ <br>
चक्रुः शुद्धिं गताश्चापि मुक्त्वैकं ब्राह्मणं तदा ॥ ॥ ८५॥ <br>
हाहाकारस्ततो जज्ञे महांस्तत्र जनोद्भवः ॥ <br>
दृष्ट्वा विस्फोटकैर्युक्तमकस्मात्तं द्विजोत्तमम् ॥ ८६ ॥ <br>
सोऽपि लज्जान्वितो विप्रः कृत्वाऽधो वदनं ततः ॥ <br>
निष्क्रांतोऽथ सभामध्यात्स्थानाद्विप्रसमुद्भवात् ॥ ८७ ॥ <br>
॥ वह्निरुवाच ॥ ॥ <br>
एतद्वः साधितं कृत्यं मया पूर्वं द्विजोत्तमाः। <br>
तस्माद्यास्ये निजं स्थानं भवद्भिः पारमापितः ॥ ८८  ॥ <br>
न वृथा दर्शनं मे स्यादपि स्वप्रे द्विजोत्तमाः ॥ <br>
तस्मात्सम्प्रार्थ्यतां किंचिदभीष्टं हृदि संस्थितम् ॥ ८९ ॥ <br>
॥ ब्राह्मणा ऊचुः ॥ ॥ <br>
एतत्तव जलं वह्ने स्वेदजं सर्वदैव तु ॥ <br>
स्थिरं भवतु चात्रैव विशुद्ध्यर्थं द्विजन्मनाम् ॥ 6.113.९०॥<br>
अन्यजातो नरो योऽत्र प्रकरोति निमज्जनम् ॥ <br>
तस्य चिह्नं त्वया कार्यं विस्फोटकसमुद्भवम् ॥ ९१ ॥ <br>
बाढमित्येव स प्रोच्या गतोंऽतर्धानमेव हि॥ ॥ <br>
पावकस्ते द्विजाः सर्वे मंत्रं चक्रुः परस्परम् ॥९२॥ <br>
अद्यप्रभृति सर्वेषां ब्राह्मणानां समुद्भवम् ॥<br>
शुद्धिरत्र प्रकर्तव्या पितृमातृसमुद्द्भवा ॥९३॥' <br>
चमत्कारपुरोत्थो यः कश्चिद्विप्रः प्रकीर्तितः ॥ <br>
सोऽत्र स्नातो विशुद्धश्च विज्ञेयः कुलपुत्रकः ॥ ९४ ॥ <br>
तस्मै कन्या प्रदातव्या स श्राद्धार्हो भविष्यति।  ॥ <br>
धर्मकृत्येषु सर्वेषु योजनीयः स एव हि ॥ ९५ ॥ <br>
अष्टषष्टिषु गोत्रेषु मिलितेषु यथाक्रमम् ॥ <br>
तत्प्रत्यक्षं विशुद्धो यः स शुद्धः पंक्तिपावनः ॥ ९६ ॥ <br>
अपवादाश्च ये केचिद्ब्रह्महत्यादिकाः स्थिताः ॥ <br>
अन्येऽपि दुर्जनैः प्रोक्ता धर्मसन्देहकारकाः ॥ ९७ ॥ <br>
ते सर्वेऽत्र विशुद्धाः स्युर्विज्ञेयाः कुलपुत्रकाः ॥ <br>
अपवादास्तथा चान्ये नाशं यास्यंति चाखिलाः ॥ ९८ ॥ <br>
यावन्नात्र कृतं स्नानं प्रत्यक्षं च द्विजन्मनाम्॥ <br>
सर्वेषां तावदेवाऽत्र न स विप्रो भवेत्स्फुटम् ॥ ९९ ॥ <br>
॥ सूत उवाच ॥ ॥ <br>
एवं ते समयं कृत्वा चमत्कारपुरोद्भवाः ॥ <br>
ब्राह्मणाः शांतिकं चक्रुर्हितार्थं तस्य भूपतेः ॥॥6.113.१००॥। <br>
तस्मिन्कुण्डे ततः स्नानं कृतं सर्वैर्महात्मभिः ॥ <br>
भयत्रस्तैर्विशुद्ध्यर्थं शेषैरपि महात्मभिः ॥ १०१ ॥ <br>
ततो नीरोगतां प्राप्तः स भूपस्तत्क्षणाद्विजाः ॥ <br>
यस्तत्र कुरुते स्नानमद्यापि द्विजसत्तमाः ॥ १०२ ॥ <br>
कार्तिक्यां परदारोत्थैः स विमुच्येत पातकैः ॥ <br>
एषां युगत्रये शुद्धिरासीत्तत्र द्विजन्मनाम् ॥ ॥ १०३ ॥ <br>
कुलशीलविहीनानामन्येषामपि पाप्मनाम् ॥ <br>
मत्वा कलियुगं घोरं परदारसुरंजितम् ॥ <br>
तत्र शुद्धिस्ततः सर्वैः कृता विप्रैश्च वाचिका ॥ ॥ १०४॥ <br>
पुरतो देवदेवस्य ब्रह्मणो द्विजसत्तमाः ॥ <br>
पितृमातृजवंशस्य विशुद्ध्यर्थमतंद्रितैः ॥॥५॥ <br>
अद्यापि कुरुते तत्र यः स्नानं द्विजसत्तमाः ॥<br>
त्रिजातो दह्यते तत्र वह्निना स न संशयः ॥ १०६ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेवरक्षेत्रमाहात्म्ये दमयन्त्युपाख्याने त्रिजातकविशुद्धयेऽग्निकुंडमाहात्म्यवर्णनंनाम त्रयोदशोत्तरशततमोऽध्यायः ॥ ११३ ॥ <br>
<br>
<br>
</span>
