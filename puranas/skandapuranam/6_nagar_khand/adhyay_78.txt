<span style="font-size: 14pt; line-height: 200%"><br>
॥ ऋषय ऊचुः ॥ ॥ <br>
ब्रह्मणा कतमे स्थाने तत्र सूत कृतं तपः ॥ <br>
वालखिल्यैश्च तैः सर्वैर्मुनिभिः शंसितव्रतैः ॥ १ ॥ <br>
॥ सूत उवाच ॥ ॥ <br>
तस्या वायव्यदिग्भागे हरवेद्या द्विजोत्तमाः ॥ <br>
सम्यक्छ्रद्धाप्रयत्नेन ब्रह्मणा विहितं तपः ॥ २ ॥ <br>
पश्चिमे वालखिल्यैश्च जपस्नानपरायणैः ॥ <br>
तत्राश्चर्यमभूद्यद्वै पूर्वं ब्राह्मण सत्तमाः ॥ <br>
आश्रमे चतुरास्यस्य तद्वो वक्ष्यामि सांप्रतम् ॥ ३ ॥ <br>
तत्र दुश्चारिणी काचिद्रात्रौ ब्राह्मणवंशजा ॥ <br>
देवदत्तं समासाद्य वल्लभं रमते सदा ॥ ॥ ४ ॥ <br>
अज्ञाता पतिना मात्रा तथान्यैरपि बांधवैः ॥ <br>
कृष्णपक्षं समासाद्य विजने हृष्टमानसा ॥ ५ ॥ <br>
कस्यचित्त्वथ कालस्य दृष्टा सा केनचि द्द्विजाः ॥ <br>
तत्रस्था जारसंयुक्ता स्वभर्तुश्च निवेदिता ॥ ६ ॥ <br>
अथासौ कोपसंयुक्तस्तस्या भर्ता सुनिष्ठुरैः ॥ <br>
वाक्यैस्तां गर्हयामास प्रहारैश्चाप्य ताडयत् ॥ ७ ॥ <br>
अथ सा धार्ष्ट्यमासाद्य स्त्रीस्वभावं समाश्रिता ॥ <br>
प्रोवाच बाष्पपूर्णाक्षी दीनांजलिपुटा स्थिता ॥ ८ ॥ <br>
किं मां दुर्जनवाक्येन त्वं ताडयसि निष्ठुरैः ॥ <br>
प्रहारैर्दोषनिर्मुक्तां त्वत्पादप्रणतां विभो ॥ ९ ॥ <br>
अहं त्वां शपथं कृत्वा भक्षयित्वाऽथ वा विषम् ॥ <br>
प्रविश्य हव्यवाहं वा करिष्ये प्रत्ययान्वितम्॥ ६.७८.१० ॥ <br>
अथ तां ब्राह्मणः प्राह यदि त्वं पापवर्जिता ॥ <br>
पुरतो देवविप्राणां कुरु दिव्यग्रहं स्वयम्॥ ११ ॥ <br>
सा तथेति प्रतिज्ञाय साहसेन समन्विता ॥ <br>
दिव्यग्रहं ततश्चक्रे यथोक्तविधिना सती ॥ १२ ॥ <br>
शुद्धिं च प्राप्ता सर्वेषां बन्धूनां च द्विजन्मनाम् ॥ <br>
पुरतश्च गुरूणां च देवानामपि पापकृत् ॥ १३ ॥ <br>
एतस्मिन्नन्तरे तस्याः साधुवादो महानभूत् ॥ <br>
धिक्छब्दश्च तथा पत्युः सर्वैर्दत्तः सुगर्हितः ॥ १४ ॥ <br>
अहो पापसमाचारो दुष्टोऽयं ब्राह्मणाधमः ॥ <br>
अपापां धर्मपत्नीं यो मिथ्यादोषेणयोजयेत् ॥ १५ ॥ <br>
एवं स निन्द्यमानस्तु सर्वलोकैर्द्विजोत्तमाः ॥ <br>
कोपं चक्रे ततो वह्निं समुद्दिश्य सदुःखितः ॥ १६ ॥ <br>
शापं दातुं मतिं चक्रे ततो वह्नेः सुदुःखितः ॥ <br>
अब्रवीत्परुषं वाक्यं निन्दमानः पुनःपुनः ॥ ॥ १७ ॥ <br>
मया स्वयं प्रदृष्टेयं जारेण सह संगता ॥ <br>
त्वया वह्ने सुपापेयं न कस्माद्भस्मसात्कृता ॥ १८ ॥ <br>
तस्मात्त्वां पापकर्माणमसत्यपक्षपातिनम् ॥ <br>
असंदिग्धं शपिष्यामि रौद्रशापेन सांप्रतम् ॥ १९ ॥ <br>
॥ सूत उवाच ॥ ॥ <br>
तस्य तद्वचनं श्रुत्वा संक्रुद्धस्य द्विजन्मनः ॥ <br>
सप्तार्चिर्भयसंत्रस्तः कृतांजलिरुवाच तम् ॥ ६.७८.२० ॥ <br>
॥ अग्निरुवाच ॥ ॥ <br>
नैष दोषो मम ब्रह्मन्यन्न दग्धा तव प्रिया ॥ <br>
कृतागसाऽपि मे वाक्यं शृणुष्वात्र स्फुटेरितम् ॥ २१ ॥ <br>
अनया परकांतेन कृतः सह समागमः ॥ <br>
चिरं कालं द्विज श्रेष्ठ त्वया ज्ञाताद्य वासरे ॥ २२ ॥ <br>
परं यस्माद्विशुद्धैषा मया दग्धा न सा द्विज ॥ <br>
कारणं तच्च ते वच्मि शृणुष्वैकमनाः स्थितः ॥ २३ ॥ <br>
यत्रानया कृतः संगः परकांतेन वै द्विज ॥ <br>
तस्मिन्नायतने ब्रह्मा रुद्रशीर्षो व्यवस्थितः ॥ २४ ॥ <br>
तत्र कृत्वा रतं चित्रं परकांतसमं तदा ॥ <br>
पश्यति स्म ततो रुद्रं ब्रह्ममस्तकसंस्थितम् ॥ २५ ॥ <br>
ततः प्रक्षालयत्यंगं कुण्डे तत्राग्रतः स्थिते ॥ <br>
कृतपापापि तेनैषा शुद्धिं याति शुचिस्मिता ॥ ॥ २६ ॥ <br>
अत्र पूर्वं विपाप्माऽभूद्ब्रह्मा लोकपितामहः ॥ <br>
सतीवक्त्रं समालोक्य कामार्तोऽपि स पापकृत् ॥ २७ ॥ <br>
तस्मान्नास्त्यत्र मे दोषः स्वल्पोऽपि द्विजसत्तम॥ <br>
रुद्रशीर्षप्रभावोऽयं तस्य कुण्डोदकस्य च ॥ २८ ॥ <br>
तस्मादेनां समादाय संशुद्धां पापवर्जिताम् ॥ <br>
गृहं गच्छ द्विजश्रेष्ठ सत्यमेतन्मयो दितम्॥ २९ ॥ <br>
॥ ब्राह्मण उवाच ॥ ॥ <br>
या मया सहसा दृष्टा स्वयमेव हुताशन ॥ <br>
परकांतेन तां नाद्य शुद्धामपि गृहं नये ॥ ६.७८.३० ॥ <br>
इत्युक्त्वा च द्विजश्रेष्ठस्तां त्यक्त्वापि शुचिव्रतः ॥ <br>
जगाम स्वगृहं पश्चात्तथा जग्मुर्जना गृहान् ॥ ३१ ॥ <br>
सापि तेन परित्यक्ता पतिना हृष्टमानसा ॥ <br>
ज्ञात्वा तत्तीर्थमाहात्म्यं वैश्वानरमुखेरितम् ॥ ३२ ॥ <br>
तेनैव परकांतेन विशेषेण रतिक्रियाम् ॥ <br>
तस्मिन्नायतने चक्रे कुण्डे तोयावगाहनम् ॥ ३३ ॥ <br>
अथान्ये परलोकस्य भीत्याऽतीव व्यवस्थिताः ॥ <br>
विमुखाः परदारेषु नार्यश्चापि पतिव्रताः ॥ ३४ ॥ <br>
दूरतोऽपि समभ्येत्य ते सर्वे तत्र मंदिरे ॥ <br>
रुद्रशीर्षाभिधानं च प्रचक्रुः सुरतोत्सवम् ॥ ३५ ॥ <br>
निमज्जंति ततः कुण्डे तस्मिन्पातकनाशने ॥ <br>
भवंति पापनिर्मुक्ता रुद्रशीर्षावलोकनात् ॥ ३६ ॥ <br>
एतस्मिन्नंतरे नष्टो धर्मः पत्नीसमुद्भवः ॥ <br>
पुरुषाणां ततः स्त्रीणां निजकांतासमुद्भवः ॥ ३७ ॥ <br>
यो यां पश्यति रूपाढ्यां नारीमपि कुलोद्भवाम् ॥ <br>
स तत्रानीय संहृष्टो भजते द्विजसत्तमाः ॥ ३८ ॥ <br>
तथा नारी सुरूपाढ्यं यं पश्यति नरं क्वचित् ॥ <br>
सापि तत्र समानीय कुरुते सुरतोत्सवम् ॥ ३९ ॥ <br>
लिप्यते न च पापेन कथंचित्तकृतेन च ॥ <br>
नरो वा यदि वा नारी तत्तीर्थस्य प्रभावतः ॥ ६.७८.४० ॥ <br>
कस्यचित्त्वथ कालस्य तत्र राजा विदूरथः ॥ <br>
आनर्त्तविषये जज्ञे वार्धक्यं च क्रमाद्ययौ ॥ ४१ ॥ <br>
तस्य भार्याऽभवत्तन्वी तरुणी वररूपधृक् ॥ <br>
पश्चिमे वयसि प्राप्ते प्राणेभ्योऽपि गरीयसी ॥ ॥ ४२ ॥ <br>
न तस्याः स जराग्रस्तश्चित्ते वसति पार्थिवः ॥ <br>
तस्मिंस्तीर्थे समागत्य वांछितं रमते नरः ॥ ४३ ॥ <br>
पार्थिवोऽपि परिज्ञाय तस्यास्तच्च विचेष्टितम् ॥ <br>
कोपाविष्टस्ततो गत्वा तस्मिन्क्षेत्रे सुशोभने ॥ ४४ ॥ <br>
तत्कुण्डं पूरयामास ततः पांशूत्करैर्द्रुतम् ॥ <br>
बभंज तं च प्रासादं ततः प्रोवाच दारुणम् ॥ ४५ ॥ <br>
यश्चैतत्पूरितं कुण्डं पांशुना निखनिष्यति ॥ <br>
प्रासादं च पुनश्चैनं करिष्यति पुनर्नवम् ॥ ४६ ॥ <br>
परदारकृतं पापं तस्य संपत्स्यतेऽखिलम् ॥ <br>
यदत्र प्रकरिष्यंति मानवाः काममोहिताः ॥४७॥ <br>
॥ सूत उवाच ॥ ॥ <br>
एवं स पार्थिवः प्रोच्य तामादाय ततः प्रियाम् ॥ <br>
जगाम स्वगृहं पश्चात्प्रहृष्टेनांतरात्मना ॥४८॥ <br>
अथ तां विरतां ज्ञात्वा सोऽन्यचित्तां प्रियां नृपः ॥ <br>
यत्नेन रक्षयामास विश्वासं नैव गच्छति ॥ ४९ ॥ <br>
अन्यस्मिन्दिवसे शस्त्रं सूक्ष्मं वेण्यां निधाय सा॥ <br>
जगाम शयनं तस्य वधार्थं वरवर्णिनी॥६.७८.५०॥। <br>
ततस्तेन समं हास्यं कृत्वा क्षत्रियभावजम्॥ <br>
सुरतं रुचिरैर्भावैर्हावैर्भूरिभिरेव च ॥५१॥। <br>
ततो निद्रावशं प्राप्तं तं नृपं सा नृपप्रिया ॥ <br>
स्ववेण्याः शस्त्रमादाय निजघान सुनिर्दया॥५२॥<br>
एवं तस्य फलं जातं सद्यस्तीर्थस्य भंगजम् ॥ <br>
आनर्ताधिपते रौद्रं सर्वलोकविगर्हितम् ॥ ५३ ॥ <br>
अद्यापि तत्र देवेशो रुद्रशीर्षः स तिष्ठति ॥ <br>
लिंगभेदभयात्तेन न स भग्नो द्विजोत्तमाः ॥५४॥ <br>
यस्तस्य पुरतः स्थित्वा जपेद्रुद्रशिरः शुचिः ॥ <br>
माघशुक्लचतुर्दश्यां पूजयित्वा स्रगादिभिः ॥५५॥ <br>
वांछितं लभते चाशु तस्येशस्य प्रभावतः॥ <br>
अष्टोत्तरशतं यावद्यो जपेत्पुरतः स्थितः ॥ ५६ ॥ <br>
रुद्रशीर्षं न संदेहः स याति परमां गतिम् ॥ <br>
एकवारं नरो यो वा तत्पुरः पठति द्विजः ॥ ५७ ॥ <br>
नित्यं दिनकृतात्पापान्मुच्यते द्विजसत्तमाः ॥ <br>
एतद्वः सर्वमाख्यातं रुद्रशीर्षसमुद्भवम् ॥ ५८ ॥ <br>
माहात्म्यं सर्वपापानां सद्यो नाशनकारकम्॥ <br>
मंगलं परमं ह्येतदायुष्यं कीर्तिवर्धनम्॥ <br>
रुद्रशीर्षस्य माहात्म्यं तस्माच्छ्रोतव्यमादरात् ॥ ५९ ॥ <br>
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये रुद्रशीर्ष (जागेश्वर )माहात्म्यवर्णनंनामाष्टसप्ततितमोऽध्यायः ॥ ७८ ॥ ॥ ध ॥ <br>
<br>
</span>
