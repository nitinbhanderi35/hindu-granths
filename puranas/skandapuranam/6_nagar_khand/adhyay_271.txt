<span style="font-size: 14pt; line-height: 200%">सूत उवाच॥ <br>
अथान्यदपि तत्रास्ति सुपुण्यं लिंगसप्तकम्॥<br>
येनार्चितेन दृष्टेन पूजितेन विशेषतः॥१॥<br>
दीर्घायुर्जायते मर्त्यः सर्वरोगविवर्जितः॥ <br>
मार्कण्डेश्वर इत्युक्तस्तत्र देवो महेश्वरः॥२॥ <br>
इन्द्रद्युम्नेश्वरोऽन्यस्तु सर्वपापहरो हरः॥ <br>
पालेश्वरस्तथा चैव सर्वव्याधिविनाशनः॥३॥<br>
ततो घंटशिवः ख्यातो यो घंटेन प्रतिष्ठितः॥<br>
कलशेश्वरसंज्ञस्तु वानरेश्वरसंयुतः॥४॥<br>
ईशान शिव इत्युक्तस्तत्र क्षेत्रेश्वरेश्वरः॥ <br>
पूजितो मानवैर्भक्त्या कामान्यच्छत्यमानुषान्॥५॥ <br>
वांछितान्मनसा सर्वान्कलिकालेऽपि संस्थिते॥६॥<br>
ऋषय ऊचुः॥ <br>
कोऽयं मार्कंडसंज्ञस्तु येन लिंगं प्रतिष्ठितम्॥ <br>
इन्द्रद्युम्नो महीपालः कतमो वद सूतज॥७॥<br>
तथा पालकनामा च येनायं स्थापितो हरः॥ <br>
तथा यो घण्टसंज्ञस्तु कस्मिञ्जातः स चान्वये॥८॥ <br>
कलशाख्यस्तु यः ख्यातो वानरेण समन्वितः॥ <br>
ईशानोप्यखिलं ब्रूहि परं नःकौतुकं स्थितम्॥ ९। <br>
यतोऽत्र जायते श्रेयः पुनः पुंसां प्रकीर्तय॥ <br>
यैरेतैः स्थापिता देवाः क्षेत्रेऽस्मिन्मानवोत्तमैः॥६.२७१.१०॥ <br>
तथा तेषां समाचारं प्रभावं चैव सूतज॥ <br>
दानं वापि यथाकालं मंत्रांश्च विस्तराद्वद॥११॥ <br>
सूत उवाच॥ <br>
अहं वः कीर्तयिष्यामि कथामेतां पुरातनीम्॥ <br>
कथितां भर्तृयज्ञेन आनर्ताधिपतेः स्वयम्॥१२॥ <br>
श्रुतयापि यया मर्त्यो दीर्घायुर्जायतेनरः॥ <br>
नापमृत्युमवाप्नोति कथंचित्तत्प्रभावतः॥१३॥ <br>
यो मार्कंड इति ख्यातः प्रथमं परिकीर्तितः। <br>
संभूतिस्तस्य संप्रोक्ता युष्माकं पापनाशिनी॥१४॥ <br>
इंद्रद्युम्नं प्रवक्ष्यामि सांप्रतं मुनिसत्तमाः॥ <br>
यद्वंशो यत्प्रभावश्च सर्वभूपालमानितः॥१५।. <br>
इंद्रद्युम्नो महीपाल आसीत्पूर्वं द्विजोत्तमाः॥ <br>
ब्राह्मण्यश्च शरण्यश्च साधुलोकप्रपालकः॥ <br>
यज्वा दानपतिर्दक्षः सर्वभूतहिते रतः॥१६। <br>
न दुर्भिक्षं न च व्याधिर्न च चौरकृतं भयम्॥ <br>
तस्मिञ्छासति धर्मज्ञे आसील्लोकस्य कस्यचित्॥१७॥ <br>
यथैव वर्षतो धारा यथा वा दिवि तारकाः॥<br>
गंगायां सिकता यद्वत्संख्यया परिवर्जिताः॥१८॥ <br>
तद्वत्तेन कृता यज्ञाः सर्वे संपूर्णदक्षिणाः॥ <br>
अग्निष्टोमोऽतिरात्रश्च उक्थः षोडशिकास्तथा॥१९॥<br>
सौत्रामण्याऽथ पशवश्चातुर्मास्या द्विजोत्तमाः॥ <br>
वाजपेयाश्वमेधाश्च राजसूया विशेषतः॥६.२७१.२०॥ <br>
पौण्डरीकास्तथैवान्ये श्रद्धापूतेन चेतसा॥२१। <br>
तेन दानानि दत्तानि तीर्थेषु च विशेषतः॥ <br>
मिष्टान्नानि द्विजेंद्राणां दक्षिणासहितानि च॥२२॥ <br>
न तदस्ति धरापृष्ठे नगरं पत्तनं तथा॥ <br>
तीर्थं वा यत्र नो तस्य विद्यते त्रिदशालयः॥२३॥ <br>
तेन कन्यासहस्राणि अच्युतान्यर्बुदानि च॥ <br>
ब्राहमणेभ्यः प्रदत्तानि ब्राह्मणानां धनार्थिनाम्॥२४॥ <br>
दशमीदिवसे तस्य रात्रौ च गजपृष्ठिगः॥ <br>
दुन्दुभिस्ताड्यमानस्तु बभ्राम सकलं पुरम्॥ २५॥ <br>
प्रत्यूषे वैष्णवं भावि पापहारि च वासरम्॥ <br>
उपवासः प्रकर्त्तव्यो मुक्त्वा वृद्धं च बालकम्॥ <br>
अन्यथा निग्रहिष्यामि भोजनं यः करिष्यति॥२६॥ <br>
इंद्रद्युम्नः स राजर्षिस्तदा विष्णोः प्रसादतः॥ <br>
तेनैव स्वशरीरेण ब्रह्मलोकं तदा गतः॥२७॥<br>
तत्र कल्पसहस्रांते स प्रोक्तो ब्रह्मणा स्वयम्॥ <br>
इंद्रद्युम्न धरां गच्छ न स्थातव्यं त्वयाऽधुना॥२८॥ <br>
इंद्रद्युम्न उवाच।<br>
कस्माच्च्यावयसे ब्रह्मन्निजलोकाद्द्रुतं हि माम्॥ <br>
अपापमपि देवेश तथा मे वद कारणम्॥२९॥ <br>
श्रीब्रह्मोवाच॥ <br>
तव कीर्तिसमुच्छेदः संजातोऽद्य धरातले॥ <br>
यावत्कीर्तिर्धरापृष्ठे तावत्स्वर्गे वसेन्नरः॥६.२७१.३०॥ <br>
एतस्मात्कारणाल्लोकाः स्वनामांकानि चक्रिरे॥ <br>
वापीकूपतडागानि देवतायतनानि च॥३१॥ <br>
तस्माद्गच्छ धरापृष्ठं स्वां कीर्तिं नूतनां कुरु॥ <br>
यदि वांछसि लोकेऽस्मिन्मामके वसतिं चिरम्॥ ३२॥ <br>
अथात्मानं स राजेंद्रो यावत्पश्यति तत्क्षणात्॥ <br>
तावत्प्राप्तं धरापृष्ठे कांपिल्य नगरं प्रति॥३३॥ <br>
अथ पप्रच्छ लोकान्स किमेतन्नगरं स्मृतम्॥ <br>
कोऽयं देशः कोऽत्र राजा किं पुरं नगरं च किम्॥३४॥ <br>
ते तमूचुः परं चैतत्कांपिल्यमिति विश्रुतम्॥ <br>
आनर्तनामा देशोऽयं राजात्र पृथिवीजयः॥३५॥ <br>
को भवान्किमिहायातः किंचित्कार्यं वदस्व नः॥३६॥ <br>
इंद्रद्युम्न उवाच॥ इंद्रद्युम्नो महीपालः पुरासीद्रोचके पुरे॥ <br>
देशे वैजरुके पूर्वं स देशः क्व च तत्पुरम्॥ ३७॥ <br>
जना ऊचुः॥ <br>
न वयं तत्पुरं विद्मो न देशं न च भूपतिम्॥ <br>
इन्द्रद्युम्नाभिधानं च यं त्वं पृच्छसि भद्रक॥३८॥ <br>
इंद्रद्युम्न उवाच॥ <br>
चिरायुरस्ति कोऽप्यत्र यस्तं वेत्ति महीपतिम्॥ <br>
देशं वा तत्पुरं वापि तन्मे वदथ मा चिरम्॥३९॥ <br>
जना ऊचुः॥ <br>
सप्तकल्पस्मरो नाम मार्कंडेयो महामुनिः॥ <br>
श्रूयते नैमिषारण्ये तं गत्वा पृच्छ वेत्स्यसि॥६.२७१.४०॥ <br>
अथासौ सत्वरं गत्वा व्योममार्गेण तं मुनिम्॥ <br>
पप्रच्छ प्रणिपत्योच्चैर्नैमिषारण्यमाश्रितम्॥४१॥ <br>
इंद्रद्युम्नेति वै भूपस्त्वया दृष्टः श्रुतोऽथ वा॥ <br>
चिरायुस्त्वं श्रुतोऽस्माभिः पृच्छामस्तेन सन्मुने॥४२॥ <br>
श्रीमार्कंडेय उवाच॥ सप्तकल्पांतरे भूपो न दृष्टो न मया श्रुतः॥ <br>
इंद्रद्युम्नाभिधानोऽत्र तत्र किं नु वदामि ते॥४३॥ <br>
तस्य तद्वचनं श्रुत्वा निराशः स महीपतिः॥ <br>
वैराग्यं परमं गत्वा मरणे कृतनिश्चयः॥४४॥ <br>
तेन चानीय दारूणि प्रज्वाल्य च हुताशनम्॥ <br>
प्रवेष्टुकामः स प्रोक्त इन्द्रद्युम्नो महीपतिः॥४५॥ <br>
त्वया चात्र न कर्तव्यमहं ते मित्रतां गतः॥ <br>
नाशयिष्यामि ते मृत्युं यद्यपि स्यान्महत्तरम्॥४६॥ <br>
नीरोगोऽसि सुभव्योऽसि कस्मान्मृत्युं प्रवांछसि॥ <br>
वद मे कारणं मृत्योः प्रतीकारं करोमि ते॥४७॥ <br>
इंद्रद्युम्न उवाच॥ <br>
चिरायुर्मे भवान्प्रोक्तः कांपिल्यपुरवासिभिः ॥ <br>
तेनाहं तव पार्श्वेऽत्र समायातो महामुने॥४८॥ <br>
इंद्रद्युम्नोद्भवां वार्तां त्वं वदिष्यसि सन्मुने॥ <br>
मत्कीर्तिर्न परिज्ञाता ततो मृत्युं व्रजाम्यहम्॥४९॥ <br>
सूत उवाच॥ <br>
तस्य तं निश्चयं ज्ञात्वा दयावान्स मुनीश्वरः॥ <br>
वृथाश्रमं च तं ज्ञात्वा दाक्षिण्यादिदमब्रवीत्॥६.२७१.५०॥ <br>
यद्येवं मा विशाग्निं त्वमहं ज्ञास्यामि तं नृपम्॥ <br>
नाडीजंघो बको नाम ममास्ति परमः सुहृत्॥५१॥ <br>
चिरंतनश्च सोऽस्माकं नूनं ज्ञास्यति तं नृपम्॥ <br>
तस्मादागच्छ गच्छावस्तस्य पार्श्वे हिमाचले॥५२॥ <br>
साधूनां दर्शनं जातु न वृथा जायते क्वचित्॥५३॥ <br>
एवमुक्त्वा ततस्तौ तु प्रस्थितौ मुनिपार्थिवौ॥ <br>
व्योममार्गेण संतुष्टौ बकं प्रति हिमाचले॥५४॥ <br>
बकोऽपि तं समालोक्य मार्कण्डेयं समागतम्॥<br>
संमुखः प्रययौ तुष्टः स्वागतेनाभ्यपूजयत्॥५५॥ <br>
धन्योऽहं कृतपुण्योऽहं यस्य मे त्वत्समागमः॥<br>
भो भो ब्रह्मविदां श्रेष्ठ आतिथ्यं ते करोमि किम्॥५६॥ <br>
श्रीमार्कंडेय उवाच॥ <br>
मत्तोपि त्वं चिरायुश्च यतो मित्रं व्यवस्थितः॥ <br>
इन्द्रद्युम्नो महीपालस्त्वया दृष्टः श्रुतोऽथवा॥५७॥ <br>
एतस्य मम मित्रस्य तेन दृष्टेन कारणम्॥ <br>
अन्यथा जायते मृत्युस्ततोऽहं त्वां समागतः॥५८॥ <br>
बक उवाच॥ सप्तद्विगुणितान्कल्पान्स्मराम्यहमसंशयम्॥ <br>
न स्मरामि कथामेव इंद्रद्युम्नसमुद्भवाम्॥५९॥ <br>
आस्तां हि दर्शनं तावत्सत्यमेतन्मयोदिम्॥६.२७१.६०॥ <br>
इंद्रद्युम्न उवाच॥ <br>
तपसः किं प्रभावोऽयं दानस्य नियमस्य च॥ <br>
यदायुरीदृशं जातं बकत्वेऽपि वदस्व नः॥६१॥ <br>
बक उवाच॥ घृतकंबलमाहात्म्याद्देवदेवस्य शूलिनः॥ <br>
ममायुरीदृशं जातं बकत्वं मुनिशापतः॥६२॥ <br>
अहमासं पुरा बालो ब्राह्मणस्य निवेशने॥ <br>
चमत्कारपुरे रम्ये पाराशर्यस्य धीमतः॥६४॥ <br>
नाम्ना च विश्वरूपाख्यो नाम्ना ऽन्येन बक स्मृतः॥ <br>
अतीव चपलत्वेन संयुक्तः पितृवल्लभः॥६४॥ <br>
कस्यचित्त्वथ कालस्य संक्रांतौ मकरस्य भोः॥ <br>
संप्राप्यातीव चापल्याल्लिंगं जागेश्वरं मया॥ <br>
घृतकुम्भे परिक्षिप्तं पूजितं जनकेन यत्॥६५॥ <br>
अथ रात्र्यां व्यतीतायां पृष्टोऽहं जनकेन च॥ <br>
त्वया पुत्र परिक्षिप्तं नूनं जागेश्वरं क्वचित्॥ <br>
तस्माद्वद प्रयच्छामि तेन ते भक्ष्यमुत्तमम्॥६६॥ <br>
ततो मयाज्यकुम्भाच्च तस्मादादाय सत्वरम्॥ <br>
भक्ष्यलौल्यात्पितुर्हस्ते विन्यस्तं घृतसंप्लुतम्॥६७॥ <br>
कस्यचित्त्वथ कालस्य पंचत्वं च समागतः॥ <br>
जातिस्मरस्ततो जातस्तत्प्रभावान्नृपालये॥६८॥ <br>
आनर्ताधिपतेर्हर्म्ये नाम्ना ख्यातस्त्वहं बकः॥ <br>
चमत्कारपुरे देवो हरः संस्थापितो मया॥६९॥ <br>
तत्प्रभावेण विप्रेंद्र प्राप्तः पैतामहं पदम्॥६.२७१.७०॥ <br>
ततो यानि धरापृष्ठे सुलिंगानि स्थितानि च॥ <br>
घृतेनच्छादयाम्येव मकरस्थे दिवाकरे॥ <br>
मया यत्स्थापितं लिंगं चमत्कारपुरे शुभम्॥७१॥ <br>
आराधितं दिवा नक्तं राज्ये संस्थाप्य पुत्रकम्॥ <br>
नियोज्य सर्वतो भृत्यान्धनवस्त्रसमन्वितान्॥७२॥ <br>
ततःकालेन महता तुष्टो मे भगवाञ्छिवः॥ <br>
मत्समीपं समासाद्य वाक्यमेतदुवाच सः॥७३॥ <br>
परितुष्टोऽस्मि भद्रं ते तव पार्थिवसत्तम॥ <br>
घृतकंबलदानेन संख्यया रहितेन च॥ ७४॥ <br>
तस्माद्वरय भद्रं ते वरं यन्मनसि स्थितम्॥ <br>
अदेयमपि दास्यामि यद्यपि स्यात्सुदुर्लभम्॥७५॥ <br>
ततो मया हरः प्रोक्तो यदि तुष्टोऽसि मे प्रभो।. <br>
कुरुष्व मां गणं देव नान्यत्किंचिद्वृणोम्यहम्॥७६॥ <br>
श्रीभगवानुवाच॥ <br>
बकैहि त्वं महाभाग कैलासं पर्वतोत्तमम्॥ <br>
मया सार्धमनेनैव शरीरेण गणो भव॥७७॥ <br>
अन्योऽपि मर्त्यलोकेत्र यः करिष्यति मानवः॥ <br>
मकरस्थे रवौ मह्यं संक्रांतौ रजनीमुखे। <br>
स नूनं मद्गणो भावी सकृत्कृत्वाऽथ कंबलम्॥७८॥ <br>
त्वं पुनर्मामकं लिंगं समं कुर्वन्भविष्यसि॥ <br>
धर्मसेनेति विख्यातो विकृत्या परिवर्जितः॥७९॥ <br>
एवमुक्त्वा स भगवान्मामादाय ततः परम्॥ <br>
कैलासं पर्वतं गत्वा गणकोटीशतामदात्॥६.२७१.८०॥ <br>
कस्यचित्त्वथ कालस्य भ्रममाणो यदृच्छया॥ <br>
गतोऽहं पर्वतश्रेष्ठं हिमवंतं महागिरिम्॥८१।. <br>
यत्रास्ते गालवो नाम सदैव तपसि स्थितः॥ <br>
तस्य भार्या विशालाक्षी सर्वलक्षणलक्षिता॥ ८२॥ <br>
सप्तरक्ता त्रिगंभीरा गूढगुल्फा कृशोदरी॥ <br>
तां दृष्ट्वा मन्मथाविष्टः संजातोऽहं मुनीश्वर॥८३॥ <br>
चिंतितं च मया चित्ते कथमेतां हराम्यहम्॥ <br>
तस्माच्छिष्यत्वमासाद्य भक्तिमस्य करोम्यहम्॥८४॥ <br>
शुश्रूषानिरतो भूत्वा येन प्राप्नोमि भामिनीम्॥८५॥ <br>
ततो बटुकरूपेण संप्राप्तो गालवो मया॥ <br>
संसारस्य विरक्तोऽहं करिष्यामि मह्त्तपः॥८६॥ <br>
दीक्षां यच्छ विभो मह्यं येन शिष्यो भवामि ते॥८७॥ <br>
आहरिष्याम्यहं दर्भांस्तथा सुमनसः सदा॥ <br>
समिधश्च सदैवाहं फलानि जलमेव च॥८८॥ <br>
स मां विनयसंपन्नं ज्ञात्वा ब्राह्मणरूपिणम्॥ <br>
ददौ दीक्षां ततो मह्यं शास्त्रदृष्टेन कर्मणा॥८९॥ <br>
अथ दीक्षां समासाद्य तोषयामि दिनेदिने ॥ <br>
तं चैव तस्य पत्नीं तां यथोक्तपरिचर्यया॥ <br>
अशुद्धेनापि चित्तेन छिद्रान्वेषणतत्परः॥६.२७१.९०॥ <br>
अन्यस्मिन्दिवसे प्राप्ते सा स्त्रीधर्मसमन्विता॥ <br>
उटजं दूरतस्त्यक्त्वा रात्रौ सुप्ता मनस्विनी॥९१।. <br>
सोऽहं रूपं महत्कृत्वा तामादाय तपस्विनीम्॥ <br>
सुखसुप्तां सुविश्रब्धां प्रस्थितो दक्षिणामुखः॥९२॥ <br>
अथासौ संपरित्यक्ता संस्पर्शान्मम निद्रया॥ <br>
चौररूपं परिज्ञाय मां शिष्यं प्ररुरोद ह॥९३॥ <br>
साब्रवीच्च स्वभर्तारं गालवं मुनिसत्तमम्॥ <br>
एष शिष्यो दुराचारो हरते मामितः प्रभो॥९४॥ <br>
तस्माद्रक्ष महाभाग यावद्दूरं न गच्छति॥९५॥ <br>
तच्छ्रुत्वा गालवः प्राह तिष्ठतिष्ठेति चासकृत्॥ <br>
पापाचार सुदुष्टात्मन्गतिस्ते स्तंभिता मया॥९६॥ <br>
तस्य वाक्यात्ततो मह्यं गतिस्तंभो व्यजायत॥ <br>
यद्वल्लिखित एवाहं प्रतिष्ठामि सुनिश्चलः॥९७॥ <br>
ततस्तेन  च शप्तोऽहं गालवेन महात्मना॥ <br>
वंचितोऽहं त्वया यस्माद्बको भव सुदुर्मते॥९८॥ <br>
ततः पश्यामि चात्मानं सहसा बकरूपिणम्॥ <br>
बकत्वेऽपि न मे नष्टा या स्मृतिः पूर्वसंभवा॥९९। <br>
ततः साऽपि च तत्पत्नी सचैलं स्नानमाश्रिता॥ <br>
मत्स्पर्शादुःखितांगी च शापाय समुपस्थिता॥६.२७१.१००॥ <br>
यस्मात्पाप त्वया स्पृष्टा प्रसुप्ताहं रजस्वला॥ <br>
बकधर्मं समाश्रित्य भर्त्ता मे वंचितस्त्वया॥ <br>
अन्यरूपं समास्थाय तस्मात्सत्यं बको भव॥१०१॥<br>
एवं शप्तस्ततो द्वाभ्यां ताभ्यां वै दुःखसंयुतः॥ <br>
चरणाभ्यां प्रलग्नस्तु गालवस्य महात्मनः॥१०२॥ <br>
गणोऽहं देवदेवस्य त्रिनेत्रस्य महात्मनः॥ <br>
पालकेति च विख्यातो गणकोटिप्रभुः स्थितः॥१०३॥ <br>
सोऽहमत्र समायातः प्रभोः कार्येण केनचित्॥ <br>
तव भार्यां समालोक्य कामदेववशं गतः॥१०४॥ <br>
क्षमापराधं त्वं मह्यमेवं ज्ञात्वा मुनीश्वर॥ <br>
दुर्विनीतः श्रियं प्राप्य विद्यामैश्वर्यमेव च॥१०५॥ <br>
न तिष्ठति चिरं स्थाने यथाहं मदगर्वितः॥ <br>
शिष्यरूपं समास्थाय ततः प्राप्तस्तवांतिकम्॥१०६॥ <br>
अस्या हरणहेतोश्च महासत्या मुनीश्वर॥ <br>
तस्मात्कुरु प्रसादं मे दीनस्य प्रणतस्य च॥१०७॥ <br>
अनुग्रहप्रदानेन क्षमा यस्मात्तपस्विनाम्॥ <br>
कोकिलानां स्वरो रूपं नारीरूपं पतिव्रता॥ <br>
विद्या रूपं कुरूपाणां क्षमा रूपं तपस्विनाम्॥१०८॥ <br>
सूत उवाच॥ <br>
तस्य तत्कृपणं श्रुत्वा सोपि माहेश्वरो मुनिः॥ <br>
ज्ञात्वा तं बांधवस्थाने दयां कृत्वाऽब्रवीद्वचः॥१०९॥ <br>
सत्यवाक्तिष्ठते विप्रश्चमत्कारपुरे शुभे॥६.२७१.११०॥ <br>
भर्त्तृयज्ञ इति ख्यातस्तदा तस्योपदेशतः॥ <br>
बकत्वं यास्यते नूनं मम वाक्यादसंशयम्॥१११॥ <br>
ततः पश्यामि चात्मानं बकत्वेन समाश्रितम्॥११२॥ <br>
एवं मे दीर्घमायुष्यं संजातं शिवभक्तितः॥ <br>
घृतकम्बलमाहात्म्याद्बकत्वं मुनिशापतः॥ ११३॥ <br>
इंद्रद्युम्न उवाच॥ एतदर्थं समानीतस्त्वत्सकाशं विहंगम॥ <br>
इंद्रद्युम्नस्य वार्तार्थं मरणे कृतनिश्चयः॥११४॥ <br>
सा त्वया नैव विज्ञाता ममाभाग्यैर्विहंगम॥ <br>
सेवयिष्याम्यहं तस्मात्प्रदीप्तं हव्यवाहनम्॥११५॥ <br>
प्रतिज्ञातं मया पूर्वमेतन्निश्चित्य चेतसि॥ <br>
इंद्रद्युम्ने ह्यविज्ञाते संसेव्यः पावको मया॥११६॥ <br>
तस्माद्देहि ममादेशं मार्कंडेयसमन्वितः॥ <br>
प्रविशामि यथा वह्निं भ्रष्टकीर्तिरहं बक॥११७॥ <br>
मार्कंडेय उवाच॥ <br>
वेत्सि चान्यं नरं कञ्चिद्वयसा चात्मनोऽधिकम्॥ <br>
पृच्छामि येन तं गत्वा कृते ह्यस्य महात्मनः॥ ११८॥ <br>
श्रद्धया परया युक्तः संप्राप्तोऽयं मया सह॥ <br>
तत्कथं त्यजति प्राणान्सहाये मयि संस्थिते॥११९॥<br>
अपरं च क्षमं वाक्यं यत्त्वां वच्मि विहंगम॥ <br>
अयं दुःखेन संयुक्तः साधयिष्यति पावकम्॥ <br>
अहमेनमनुद्धृत्य कस्माद्गच्छामि चाश्रमम्॥६.२७१.१२०॥ <br>
सूत उवाच॥ <br>
तयोस्तं निश्चयं ज्ञात्वा बकः परमदुर्मना॥ <br>
सुचिरं चिंतयामास कथं स्यादेतयोः सुखम्॥१२१॥ <br>
ततो राजा मुनिश्चैव दारूण्याहृत्य पावकम्॥ <br>
प्रवेष्टुकामौ तौ दृष्ट्वा बको वचनमब्रवीत्॥१२२॥ <br>
मम वाक्यं कुरु प्राज्ञ यदि जीवितुमिच्छसि॥ <br>
ज्ञातः सोऽद्य मया व्यक्तमिन्द्रद्युम्नं नराधिपम्॥१२३॥ <br>
यो ज्ञास्यति मम ज्येष्ठः सर्वशास्त्रविचक्षणः॥ <br>
तत्त्वमेनं समादाय मरणे कृतनिश्चयम्॥ १२४॥ <br>
निश्वसन्तं यथा नागं बाष्पव्याकुललोचनम्॥ <br>
समागच्छ मया सार्धं कैलासं पर्वतं प्रति॥१२५॥ <br>
यत्रास्ति दयितो मह्यमुलूकश्चिरजीवभाक्॥ <br>
स नूनं ज्ञास्यते तं हि मा वृथा मरणं कृथाः॥ १२६॥ <br>
ततोऽसौ तेन संयुक्तो बकेन सुमहात्मना॥ <br>
मार्कंडेयेन संप्राप्तः कैलासं पर्वतोत्तमम्॥१२७॥ <br>
सोऽपि दृष्ट्वा बकं प्राप्तं मित्रं परमसंमतम्॥ <br>
समागच्छदसौ हृष्टः स्वागतेनाभ्यनन्दयत्॥१२८॥ <br>
अथ तं चैव विश्रान्तं समालिङ्ग्य मुहुर्मुहुः॥ <br>
प्राकारवर्णनामासौ वाक्यमेतदुवाच ह॥१२९॥ <br>
स्वागतं ते द्विजश्रेष्ठ भूप सुस्वागतं  च ते॥ <br>
सख्येऽद्य यच्च ते कार्यं वदागमनकारणम्॥६.२७१.१३०॥ <br>
कावेतौ पुरुषौ प्राप्तौ त्वया सार्धं ममांतिकम्॥ <br>
दिव्यरूपौ महाभागौ तेजसा परिवारितौ॥१३१॥ <br>
बक उवाच॥ <br>
एष मार्कंडसंज्ञोऽत्र प्रसिद्धो भुवनत्रये॥ <br>
महेश्वरप्रसादेन संसिद्धिं परमां गतः॥ <br>
द्वितीयोऽसौ सुहृच्चास्य कश्चिन्नो वेद्मि तत्त्वतः॥ <br>
मार्कंडेन समायातः सुहृदा व ममांतिकम्॥१३२॥ <br>
यदि जानासि तं भूपमिन्द्रद्युम्नं महामते॥ <br>
तत्त्वं कीर्तय येनासौ मरणाद्विनिवर्तते॥१३५॥ <br>
चिरायुस्त्वं मया ज्ञातो ह्यतः प्राप्तोऽस्मि तेंऽतिकम्॥१३६॥ <br>
उलूक उवाच॥ <br>
अष्टाविंशत्प्रमाणेन कल्पा जातस्य मे स्थिताः॥ <br>
न दृष्टो न श्रुतः कश्चिदिंद्रद्युम्नो महीपतिः॥१३७॥ <br>
इंद्रद्युम्न उवाच॥ <br>
तव कस्मादुलूकत्वं शीघ्रं तन्मे प्रकीर्तय॥ <br>
एतन्मे कौतुकं भावि यत्ते ह्यायुरनन्तकम्॥ <br>
उलूकत्वं च संजातं रौद्रं लोकविगर्हितम्॥१३८॥ <br>
उलूक उवाच॥ <br>
शृणु तेऽहं प्रवक्ष्यामि दीर्घायुर्मे यथा स्थितम्॥ <br>
महेश्वरप्रसादेन बिल्वपत्रार्चनान्मया॥ <br>
उलूकत्वं मया प्राप्तं भृगोः शापान्महात्मनः॥१३९॥ <br>
अहमासं पुरा विप्रः सर्वविद्यासु पारगः॥ <br>
चमत्कारपुरे श्रेष्ठे नाम्ना ख्यातस्तु घंटकः॥ <br>
ब्रह्मचारी दमोपेतो हरपूजार्चने रतः॥६.२७१.१४०॥ <br>
अखंडितैर्बिल्वपत्रैरग्रजातैस्त्रिपत्रकैः॥ <br>
त्रिकालं पूजितः शंभुर्लक्षमात्रैः सदा मया॥१४१॥ <br>
ततो वर्षसह्स्रांते तुष्टो मे भगवान्हरः॥ <br>
प्रोवाच दर्शनं गत्वा मेघगंभीरया गिरा॥१४२॥ <br>
अहं तुष्टोऽस्मि ते वत्स वरं वरय सुव्रत॥ <br>
अखंडितैर्बिल्वपत्रैस्त्रिकाले यत्त्वयार्चितः॥१४३॥ <br>
बिल्वस्य प्रसवाग्रेण त्रिपत्रेण प्रजायते॥ <br>
एकेनापि यथातुष्टिस्तथान्येषां न कोटिभिः॥१४४॥ <br>
पुष्पाणामपि भद्रं ते सुगंधानामपि ध्रुवम्॥ <br>
सखे मया प्रणम्योच्चैः स प्रोक्तः शशिशेखरः॥१४५॥ <br>
यदि तुष्टोसि मे देव यदि देयो वरो मम॥ <br>
तन्मां कुरु जगन्नाथ जरामरणवर्जितम्॥१४६॥ <br>
स तथेति प्रतिज्ञाय महादेवो महेश्वरः॥ <br>
कैलासं प्रति देवेशः क्षणाच्चादर्शनं गतः॥१४७॥ <br>
ततोहं परितुष्टोथ वरं प्राप्य महेश्वरात्॥ <br>
कृतकृत्यमिवात्मानं चिंतयामि प्रहर्षितः॥१४८॥ <br>
एतस्मिन्नेव काले तु भार्गवो मुनिसत्तमः॥ <br>
कुशलः सर्वशास्त्रेषु वेदवेदांग पारगः॥१४९॥ <br>
तस्य भार्याऽभवत्साध्वी नाम्ना ख्याता सुदर्शना॥ <br>
प्राणेभ्योऽपि प्रिया तस्य गालवस्य मुनेः सुता॥६.२७१.१५०॥ <br>
तस्य कन्या समभवद्रूपेणाप्रतिमा भुवि॥ <br>
सा मया सहसा दृष्टा क्रीडमाना यथेच्छया॥१५१॥ <br>
मध्यक्षामा सुकेशी च बिंबोष्ठी दीर्घलोचना॥ <br>
तामहं वीक्षयित्वा तु कामदेववशं गतः॥१५२॥ <br>
ततः पृष्टा मया कस्य कन्येयं चारुलोचना॥ <br>
विभक्तसर्वावयवा देवकन्येव राजते॥१५३॥ <br>
सखीभिः कीर्तिता मह्यं भार्गवस्य मुनेः सुता॥ <br>
एषा चाद्यापि कन्यात्वे वर्तते चारुहासिनी॥१५४॥ <br>
ततोऽहं भार्गवं गत्वा विनयेन समन्वितः॥ <br>
ययाचे कन्यकां ता च कृतांजलिपुटः स्थितः॥ १५५। <br>
सवर्णं मां परिज्ञाय सोऽपि भार्गवनंदनः॥ <br>
दत्तवांस्तां महाभाग विरूपस्यापि कन्यकाम्॥१५६॥ <br>
अथ सा कन्यका ज्ञात्वा पित्रा दत्तास्मि धर्मतः॥ <br>
विरूपाय ततो गत्वा मातरं वाक्यमब्रवीत्॥५७॥ <br>
सुलज्जा साऽतिदुःखार्ता पश्यांब जनकेन च ॥ <br>
विरूपाय प्रदत्तास्मि नाहं जीवितुमुत्सहे॥१५८॥ <br>
विषं वा भक्षयिष्यामि प्रवेक्ष्यामि हुताशनम्॥ <br>
तस्यास्तद्वचनं श्रुत्वा निषिद्धः स द्विजस्तया॥१५९॥ <br>
कस्मान्नाथ प्रदत्तासौ विरूपाय त्वया विभो॥ <br>
कन्यकेयं सुरूपाढ्या सर्वलक्षणसंयुता॥६.२७१.१६०॥ <br>
एतच्छ्रुत्वा तु वचनं भार्गवो मुनिसत्तमः॥ <br>
ततस्तां गर्हयित्वासौ धिङ्नारी पुरुषायते॥१६१॥ <br>
अनेन प्रार्थिता कन्या मया चास्मै प्रदीयते॥ <br>
तत्किं निषेधयसि मां दीयमानां सुतामिमाम्॥१६२॥ <br>
इत्युक्त्वा स प्रसुष्वाप पत्न्याथ कन्यया समम्॥१६३॥ <br>
ततोऽर्द्धरात्रे चागत्य मया सुप्ता च भार्गवी॥ <br>
हृत्वा स्वभवने नीता निशि सुप्ते जने तदा॥१६४॥ <br>
नियुक्ता कामधर्मेण ह्यनिच्छंती बलान्मया॥ <br>
विप्रः प्रातर्जजागार पिता तस्यास्ततः परम्॥१६५॥ <br>
क्वासौ सा दुहिता केन हृता नष्टा मदीयिका॥ <br>
अथासौ वीक्षितुं बाह्ये बभ्राम स्ववनांतिकम्॥१६६॥ <br>
पदसंहतिमार्गेण मुनिभिर्बहुभिर्वृतः॥ <br>
तेन दृष्टाऽथ सा कन्या कृतकौतुकमंगला॥१६७॥ <br>
रुदंती सस्वनं तत्र लज्जमाना ह्यधोमुखी॥<br>
ततः कोपपरीतात्मा मां प्रोवाच स भार्गवः॥ १६८॥ <br>
निशाचरस्य धर्मेण यस्मादूढा सुता मम॥ <br>
निशाचरो भवानस्तु कर्मणानेन सांप्रतम्।१६९॥ <br>
घंटक उवाच॥ <br>
निर्दोषं मां द्विजश्रेष्ठ कस्मात्त्वं शपसि द्रुतम्॥ <br>
त्वयैषा मे स्वयं दत्ता तेन रात्रौ हृता मया॥६.२७१.१७०॥ <br>
यो दत्वा कन्यकां पूर्वं पश्चाद्यच्छेन्न दुर्मतिः। <br>
स याति नरकं घोरं यावदाभूतसंप्लवम्॥१७१॥ <br>
अथासौ चिंतयामास सत्यमेतेन जल्पितम्॥ <br>
पश्चात्तापसमोपेतो वाक्यमेतदुवाच ह॥१७२॥ <br>
सत्यमेतत्त्वया प्रोक्तं न मे वचनमन्यथा॥ <br>
उलूकरूपसंयुक्तो भविष्यसि न संशयः॥१७३॥ <br>
उत्पत्स्यते यदा चात्र भर्तृयज्ञो महामुनिः॥ <br>
तस्योपदेशमासाद्य भूयः प्राप्स्यसि स्वां तनुम्॥१७४॥ <br>
ततः कौशिकरूपं तु पश्याम्यात्मानमेव च॥ <br>
तथापि न स्मृतिर्नष्टा मम या पूर्वसंभवा॥१७५॥ <br>
अथ   या तत्सुता चोढा मया तस्मिन्गिरौ तदा॥ <br>
सापि मां संनिरीक्ष्याथ तद्रूपं दुःखसंयुता॥ <br>
प्रविष्टा हव्यवाहं सा विधवात्वमनिच्छती॥१७६॥ <br>
एवं मे कौशिकत्वं हि संजातं तु महाद्युते॥ <br>
भार्गवस्य तु शापेन कन्यार्थे यत्तवोदितम्॥१७७॥ <br>
अखंडबिल्वपत्रेण पूजितो यन्महेश्वरः॥ <br>
चिरायुस्तेनसंजातं सत्यमेतन्मयोदितम्॥१७८॥ <br>
सत्यं कथय यत्कृत्यं गृहायातस्य किं तव॥ <br>
प्रकरोमि महाभाग यद्यपि स्यात्सुदुर्लभम्॥१७९॥ <br>
इन्द्रद्युम्न उवाच ॥ <br>
इन्द्रद्युम्नस्य ज्ञानाय प्राप्तोऽहं यत्तवांतिकम्॥ <br>
नाडीजंघेन चानीतो मरणे   कृतनिश्चयः॥६.२७१.१८०॥ <br>
यदि नो ज्ञास्यति भवांस्तं कीर्त्या च कुलेन च॥ <br>
प्रविशामि ततो नूनं प्रदीप्तं हव्यवाहनम्॥१८१॥ <br>
नो चेत्कीर्तय मे कञ्चिदन्यं तु चिरजीविनम्॥ <br>
पृच्छामि तेन तं गत्वा येन वेत्ति न वा च सः॥१८२॥ <br>
बक उवाच॥ <br>
युक्तमुक्तमनेनाद्य तत्कुरुष्व वदास्य भोः॥ <br>
यदि जानासि कंचित्वमात्मनश्चिरजीविनम्॥१८३॥ <br>
नो चेदहमपि क्षिप्रं प्रविशामि हुताशनम्॥ <br>
मार्कंडेनापि सहितः सांप्रतं तव पश्यतः॥१८४॥ <br>
एवम् ज्ञात्वा महाभाग चिन्तयस्व चिरंतनम्॥ <br>
कंचिद्भूमितलेऽन्यत्र यतस्त्वं चिरजीवधृक्॥१८५॥ <br>
आशया परया प्राप्तस्तवाहं किल मंदिरे॥ <br>
पुमानेष विशेषेण मार्कंडेयः प्रियो मम ॥१८६॥ <br>
संत्यत्र पर्वतश्रेष्ठाः शतशोऽथ सहस्रशः॥ <br>
येषु सन्ति महाभागास्तापसाश्चिरजीविनः॥ <br>
नान्यथा जीवितं चास्य कथंचित्संभविष्यति॥१८७॥ <br>
इंद्रद्युम्नस्य राजर्षेर्हितं परमकं भवेत्॥ <br>
तथावयोर्द्वयोश्चापि तस्माच्चिंतय सत्वरम्॥१८८॥ <br>
तस्य तं निश्चयं ज्ञात्वा मरणार्थं महीपतेः॥ <br>
स उलूकः कृपां गत्वा ततो वचनमब्रवीत्॥१८९॥ <br>
यद्येवं तु महाभाग मर्तुकामोऽसि सांप्रतम्॥ <br>
तदागच्छ मया सार्धं गन्धमादनपर्वतम्॥६.२७१.१९०॥ <br>
तत्र संतिष्ठते गृध्रः स च मे परमः सुहृत्॥ <br>
चिरंतनस्तथा सम्यक्स ते ज्ञास्यति तं नृपम्॥ <br>
कथयिष्यत्यसंदिग्धं मम वाक्यादसंशयम्॥१९१॥ <br>
तस्य तद्वचनं श्रुत्वा मार्कंडेयादिभिस्त्रिभिः॥ <br>
प्रोक्तः सर्वैर्महाभाग मा त्वं प्रविश पावकम्॥१९२॥ <br>
वयं यास्यामहे सर्वे त्वया सार्धं च तत्र हि॥ <br>
कदाचित्सोऽपि जानाति इंद्रद्युम्नं महीपतिम्॥१९३॥ <br>
तेषां तद्वचनं श्रुत्वा आशया परया युतः॥ <br>
स राजा सह तैः सर्वैः प्रययौ गंधमादनम्॥१९४॥ <br>
गृध्रराजोऽपि तान्दृष्ट्वा सर्वानेव कृतांजलिः॥ <br>
उलूकं पुरतो दृष्ट्वा प्रहृष्टः सन्मुखो ययौ॥१९५॥ <br>
ततोऽब्रवीत्प्रहृष्टात्मा स्वागतं ते द्विजोत्तम॥ <br>
चिरकालात्प्रदृष्टोऽसि क एतेऽन्येऽत्र ये स्थिताः॥१९६॥ <br>
उलूक उवाच॥ <br>
एष मे परमं मित्रं नाडीजंघो बकः स्मृतः॥<br>
एतस्यापि तु मार्कण्डः संस्थितः परमः सुहृत्॥१९७॥<br>
असौ त्रैलोक्यविख्यातः सप्तकल्पस्मरो भुवि॥ <br>
एतस्यापि सुहृत्कश्चिन्नैनं जानामि सत्वरम्॥१९८॥ <br>
म्रियमाणो मया ह्येष समानी तस्तवांतिकम्॥ <br>
अयं जीवति विज्ञात इंद्रद्युम्ने नरेश्वरे॥ <br>
नो चेत्प्रविशति क्षिप्रं प्रदीप्तं हव्यवाहनम्॥१९९॥ <br>
स त्वं जानासि चेद्ब्रूहि इन्द्रद्युम्नं महीपतिम्॥ <br>
चिरंतनो मयापि त्वं तेन प्रष्टुं समागतः॥६.२७१.२००॥ <br>
गृध्र उवाच॥ <br>
इन्द्रद्युम्नेति विख्यातं राजानं न स्मराम्यहम्॥ <br>
न दृष्टो न श्रुतश्चापि इन्द्रद्युम्नो महीपतिः॥२०१॥ <br>
तस्य तद्वचनं श्रुत्वा सोऽपि राजा सुदुर्मनाः॥ <br>
मनसा चिन्तयामास मरणे कृतनिश्चयः॥२०२॥ <br>
ततस्तु कौतुकाविष्टस्तं पप्रच्छ द्विजोत्तमम्॥ <br>
कर्मणा केन संप्राप्तमायुष्यं चेदृशं वद॥२०३॥ <br>
ततः संभावयिष्यामि श्रुत्वा तेऽहं विभावसुम्॥२०४॥ <br>
गृध्र उवाच॥ अहमासं चमत्कारपुरे मर्कटकः किल॥ <br>
उपत्यकायां तत्रैव रक्तशृंगस्य भूभृतः॥२०५॥ <br>
तत्रैवास्ति महच्छंभोर्मंदिरं मंदरोपमम्। <br>
चित्रेश्वराभिधानं च सर्वपातकनाशनम्॥२०६॥ <br>
वसंते तत्र संप्राप्ते पौरजानपदैस्तथा॥ <br>
आगत्य चैव सुमहानुत्सवो विहितोऽभवत्॥२०७॥ <br>
लिंगस्य सविधै रम्ये सर्वर्तुफलितद्रुमे॥ <br>
कानने कामिनीलोककांते जनमनोहरे॥ <br>
लिंगमारोपितं चारु तरोरांदोलके मुदा॥ २०८॥ <br>
कृत्वा दमनकेनार्चां स्थाप्यांदोले सुयंत्रिते॥ <br>
ययुस्ते स्वगृहं पश्चादर्चयित्वा त्रिलोचनम्॥२०९॥ <br>
ततोऽहं रजनीवक्त्रे तां दोलां सुमनोहराम्॥ <br>
कौतुकाविष्टहृदयो दोलयामि मुहुर्मुहुः॥६.२७१.२१०॥ <br>
एवं संदोलयानस्य मम प्राप्ता नरास्तदा॥ <br>
कैश्चित्तैस्त्रासितो हत्वा लगुडैः सर्वतोदिशम्॥२११॥ <br>
ततः पंचत्वमापन्नस्तत्रैवायतने द्रुतम्॥<br>
ततो जातिस्मरो भूत्वा संजातो नृपमंदिरे॥२१२॥ <br>
कोटीश्वरस्यविख्यातो नाम्ना चैव कुशध्वजः॥ <br>
पितृपैतामहं राज्यं मया प्राप्तं ततः क्रमात्।२१३॥ <br>
कोटीशे समनुप्राप्ते परलोकं स्वकर्मणा ॥ <br>
जागेश्वरं महाभागं दोलयामि यथेच्छया॥२१४॥ <br>
शिवसिद्धांतजैर्मंत्रैर्गुरुणा संनिवेदितैः॥ <br>
ततः कालेन महता तुष्टो देवो हरो मम॥ <br>
भवतो वरदश्चास्मि वाक्यमेतदुवाच ह॥२१५॥<br>
कुशध्वज प्रतुष्टोऽस्मि श्रद्धया परया तव॥ <br>
वरं वृणीष्व भद्रं ते यः सदा मनसि स्थितः॥२१६॥ <br>
ततो मया प्रणम्योच्चैः स प्रोक्तो भगवान्हरः॥२१७॥<br>
यदि तुष्टोसि मे देव तन्मां कुरु निजं गणम्॥ <br>
त्रैलोक्यराज्यमपि मे नान्यत्संप्रति रोचते॥२१८॥ <br>
एवमुक्तो मया देवो विमाने मां निधाय सः॥ <br>
शिवलोकं महापुण्यं सहसा मां समानयत्॥२१९॥ <br>
ततः प्रसादतश्चाहं भवान्याश्च हरस्य च॥<br>
क्रीडामि स्वेच्छया तत्र गणमध्ये व्यवस्थितः॥६.२७१.२२०॥ <br>
कस्यचित्त्वथ कालस्य विमानवरमाश्रितः ॥ <br>
स्वेच्छयाभ्रममाणस्तु प्राप्तोऽत्रैव महागिरौ ॥ २२१ ॥ <br>
वसंतसमये प्राप्ते प्रवृत्ते दक्षिणानिले ॥ <br>
अग्निवेश्यसुता दृष्टा विवस्त्रा जलम ध्यगा ॥ २२२ ॥ <br>
आलिभिर्बहुभिर्युक्ता क्रीडमाना यथेच्छया ॥ <br>
मुष्टिग्राह्या तु मध्ये सा बिंबोष्ठी वारिजेक्षणा ॥ २२३ ॥ <br>
बिल्वस्तनी शशांकास्या सर्वलक्षणलक्षिता ॥ <br>
ततोऽहं मन्मथाविष्टः समभूवं हि तत्क्षणात् ॥ २२४ ॥ <br>
अवतीर्य विमानाग्र्याद्गृहीताथ करे मया ॥ <br>
प्रकुर्वाणाथ करुणं पक्षिणीकुररी यथा ॥ २२५ ॥ <br>
ततः कन्या मुनींद्राणां याः स्थितास्तत्र वारिणि ॥ <br>
रुदंत्यः संप्रयातास्ता अग्निवेश्यस्य संनिधौ ॥ २२६ ॥ <br>
नीयते त्वत्सुता ब्रह्मन्विमानवरमाश्रिता ॥ <br>
वैमानिकेन केनापि क्रन्दमाना निरर्गलम् ॥२२७ ॥ <br>
तच्छ्रुत्वा कुपितः सोऽथ व्योममार्गावलोकनः ॥ <br>
स्वाश्रमात्संप्रयातः स भर्त्समानो मुहुर्मुहुः॥२२९॥ <br>
तिष्ठतिष्ठेति च प्रोच्य स्तंभयामास सर्वतः ॥<br>
तपसोग्रेण विप्रस्य विमानं मम संस्थितम् ॥२२९॥ <br>
अब्रवीच्च ततो मां स कोपेन महताऽन्वितः ॥ <br>
यस्मात्पाप त्वया कन्या क्रीडती विहृताधुना ॥ ६.२७१.२३० ॥ <br>
अकामा मांसपेशीव यथा गृध्रेण दुर्मते ॥ <br>
तस्माद्गृध्रो भवत्वाशु मम वाक्यादसंशयम् ॥२३१॥ <br>
एवमुक्तस्ततस्तेन लज्जयाऽहं परिप्लुतः ॥ <br>
निवेद्य कन्यकां तस्मै प्रणिपत्य मुहुर्मुहुः ॥ २३२ ॥ <br>
ततः प्रोक्तो मया विप्रस्त्वग्निवेश्यो महातपाः ॥ <br>
न मया ते सुता ज्ञाता न कोपयितुमर्हसि॥२३३॥ <br>
गृध्रत्वं मे यथा न स्यात्तथाकुरु मुनीश्वर ॥२३४॥ <br>
ततोऽहं तेन च प्रोक्तो न मिथ्यावचनं मम ॥ <br>
कथंचिज्जायते तस्माद्गृध्रत्वं प्रभविष्यति ॥ २३५ ॥ <br>
आनर्तस्योपदेशेन यदा यास्यसि भोऽधम ॥ <br>
भर्तृयज्ञं महाभागमुपदेशकृते तदा ॥ २३६ ॥ <br>
तस्माच्च निष्कृतिं प्राप्य गृध्रत्वं ते प्रयास्यति ॥ <br>
स मयाऽन्वेषमाणेन न दृष्टो नैव च श्रुतः । <br>
निर्विण्णो गृध्रभावेन शापांतो न च मेऽभवत् ॥ २३७ ॥ <br>
गृध्र उवाच ॥ ॥ <br>
एतत्ते सर्वमाख्यातं गृधत्वस्य च कारणम् ॥ <br>
आयुष्यं च यथा जातं मम संख्याविवर्जितम् ॥ २३८ ॥ <br>
इन्द्रद्युम्न उवाच ॥ ॥ <br>
अनुज्ञां देहि मे शीघ्रं प्रविशामि हुताशनम् ॥ <br>
येन वैराग्यमापन्नो न हि जीवितुमुत्सहे ॥ ॥ २३९ ॥ <br>
एवमुक्तः स तेनाथ चिंतयामास चेतसि ॥ <br>
ममांतिकं समायात एवं मित्रसमन्वितः ॥ <br>
तत्करोमि यथाशक्त्या स्वोपकारं सुदुर्लभम् ॥ ॥६.२७१.२४॥। <br>
ततः प्रोवाच तं प्रीत्या दाक्षिण्यं परमं गतः ॥ <br>
मा  साधय चाग्निं भोः शृणु तावद्वचो मम ॥२४१॥ <br>
अहं ते कीर्तयिष्यामि मत्तो योऽपि चिरंतनः ॥२४२॥ <br>
यो ज्ञास्यति न संदेह इंद्रद्युम्नं महीपतिम् ॥२४२॥ <br>
तदागच्छ मया सार्धं तत्समीपं महात्मनः ॥ <br>
सहायैः सहितः सर्वैर्मया सार्धं तथैव च ॥२४३॥ <br>
॥ इंद्रद्युम्न उवाच ॥ ॥ <br>
कस्तवाप्यधिकोऽप्यस्ति जीवितव्येन सद्द्विज ॥ <br>
एतन्मे कौतुकं भूरि तस्माद्वद महामते ॥ २४४ ॥<br>
गृध्र उवाच ॥ <br>
अस्ति मंथरकोनाम कमठश्चिरजीवितः ॥ <br>
मानसे सरसि ख्यात इन्द्रद्युम्नं स वेत्स्यति ॥ २४५ ॥ <br>
तस्य तद्वचनं श्रुत्वा मार्कंडाद्याश्च ते त्रयः ॥ <br>
तमूचुः पार्थिवश्रेष्ठं मरणे कृतनिश्चयम् ॥ २४६ ॥ <br>
युक्तमुक्तं महाभाग गृधराजेन धीमता ॥ <br>
तत्र यास्यामहे सर्वे यत्रासौ कमठः स्थितः ॥ २४७ ॥ <br>
अनिर्वेदः श्रियो मूलं यतः शंसंति पंडिताः॥ <br>
नीतिशास्त्रविदः सर्वे तस्मादागच्छ गम्यताम् ॥ २४८ ॥ <br>
॥ सूत उवाच ॥ ॥ <br>
तेषां तद्वचनं श्रुत्वाकृच्छ्रान्निर्वर्त्य पार्थिवः ॥ <br>
मरणाद्ब्राह्मणश्रेष्ठा वैराग्यं परमं गतः ॥ २४९ ॥ <br>
अथ ते प्रस्थिताः सर्वे गंधमादनपर्वतात् ॥ <br>
पंचापि च समादिश्य मानसं सर उत्तमम् ॥ <br>
अथ प्राप्ताः क्रमेणैव गच्छमाना विहायसा ॥ ६.२७१.२५० ॥ <br>
मानसं तत्सरो रम्यं कूर्मस्तोयाद्विनिर्गतः ॥ <br>
निदाघे सेवमानस्तु संतिष्ठति यदृच्छया ॥ २५१ ॥ <br>
स च तांश्चतुरो दृष्ट्वा सुचिरं च निरीक्ष्य तान् ॥ <br>
परिज्ञाय ततः सर्वान्प्रनष्टः सलिलं प्रति ॥ २५२ ॥ <br>
अथ तं कौशिकः प्राह गच्छमानं पराङ्मुखम् ॥ <br>
भोभो मित्राय मां दृष्ट्वा संजातोऽसि पराङ्मुखः ॥ २५३ ॥ <br>
सुनीचोऽपि गृहं प्राप्तो भवेत्पूज्य तमः सताम् ॥ २५४ ॥ <br>
अथासौ तोयमध्यस्थः शिरोमात्रं बहिर्गतः ॥ <br>
प्रत्युवाचाथ तं गृध्रं विनयाद्द्विजसत्तमाः ॥ २५५ ॥ <br>
नाहं पराङ्मुखो जात स्त्वां दृष्ट्वाऽनंतरावुभौ॥ <br>
पंचमोऽयं समभ्येति यो युष्माकं महापुमान् ॥ २५६ ॥ <br>
भयात्तस्य प्रणष्टोऽहमिंद्रद्युम्नस्य भूपतेः ॥ <br>
अनेन तु प्रदग्धा मे पुरा पृष्ठिर्मखाग्निना ॥ <br>
सततं यजमानेन रोचके सत्पुरोत्तमे ॥ २५७ ॥ <br>
एतदीयं पुनः स्मृत्वा भयं मे सुमहत्स्थितम् ॥ <br>
इंद्रद्युम्नस्य राजर्षेः कीर्ति संश्रयणं महत् ॥ २५८ ॥ <br>
इत्येवमुक्ते वचने कमठेन तदा दिवः ॥ <br>
देवदूतः समागच्छच्छासनात्परमेष्ठिनः ॥ २५९ ॥ <br>
॥ देवदूत उवाच ॥ <br>
आगच्छागच्छ राजर्षे सांप्रतं ब्रह्मणोंऽतिकम् ॥ <br>
उक्तोऽहं ब्रह्मणा राजन्कीर्तिश्चास्य पृथग्विधा ॥ ६.२७१.२६० ॥ <br>
यदा प्रकाशतां याति स्वल्पापि जगती तले ॥ <br>
तदाऽऽनेयो द्रुतं राजा मम लोके सुदुर्लभे [। २६१ ॥ <br>
तस्मादागच्छ गच्छामो विमानारोहणं कुरु ॥ <br>
नयामि येन तत्पार्श्वं ब्रह्मणोऽव्यक्तजन्मनः ॥ २६२ ॥ <br>
॥इंद्रद्युम्न उवाच ॥ ॥ <br>
यद्येते सुहृदो मह्यं बककौशिककच्छपाः ॥ <br>
मार्कंडेयेन सहिता आगच्छंति मया सह ॥ २६३ ॥ <br>
आगच्छामि त्वया सार्धं तदहं ब्रह्मणोंऽतिकम् ॥ <br>
अन्यथा नागमिष्यामि सत्यमेतन्मयोदितम् ॥ २६४ ॥ ॥ <br>
॥ देवदूत उवाच ॥ ॥ <br>
एते हरगणाः सर्वे शापभ्रष्टा क्षितिं गताः ॥ <br>
शापांते हरपार्श्वे तु यो यास्यंत्यसंशयम् ॥२६५॥ <br>
तस्मादागच्छ गच्छामो मुक्त्वात्रैतान्द्रुतं नृप ॥ <br>
न चैषां रोचते स्वर्गो मुक्त्वा देवं महेश्वरम् ॥ २६६ ॥ <br>
॥ इंद्रद्युम्न उवाच ॥ ॥ <br>
यद्येवं गच्छ ते भद्रं नाहं गंता त्रिविष्टपम् ॥ <br>
तथातथा यतिष्यामि भविष्यामि यथा गणः ॥ २६७ ॥ <br>
तत्रस्थस्य ध्रुवं भावि नित्यं च पतनाद्भयम् ॥ <br>
एवमुक्तः स तेनाथ समादाय विमानकम् ॥ २६८ ॥ <br>
ब्रह्मलोकं गतो दूतो वैलक्ष्यं परमं गतः ॥ <br>
इंद्रद्युम्नोपि प्रपच्छ तं कूर्मं विनयान्वितः ॥ २६९ ॥ <br>
आख्याहि कूर्म स्वं कर्म यदीदृक्त्वं चिरंतनः । <br>
कर्मणा केन तत्प्राप्तं कूर्मत्वं शंस मे द्रुतम् ॥ ६.२७१.२७० ॥ <br>
॥ कूर्म उवाच ॥ ॥ <br>
अहमासं पुरा विप्रो बालभावे व्यवस्थितः॥ <br>
चमत्कारपुरे रम्ये शांडिल्यो नाम विश्रुतः ॥ २७१ ॥ <br>
बालक्रीडासु सर्वासु क्रीडमानो यदृच्छया ॥ <br>
पक्वेष्टिकमयं शंभोः क्रीडता निर्मितं गृहम् ॥ <br>
तत्र जागेश्वरं लिंगं हृत्वाऽथ विनिवेशितम् ॥ २७२ ॥ <br>
ततोऽहं भक्तिसंयुक्तः पूजयामि दिनेदिने ॥ <br>
क्रीडमानो विना मंत्रैः शिशुभिः परिवारितः ॥ २७३ ॥ <br>
कस्यचित्त्वथ कालस्य मरणे समुपस्थिते । <br>
जातिस्मरो ह्यहं विप्रो जातो वै वैदिशे पुरे ॥ २७४ ॥ <br>
ततो मेऽभ्यधिका जाता भक्तिर्देवं हरं प्रति ॥ <br>
कृत्त्वा भिक्षाटनं नित्यं याचयित्वा धनं बहु ॥ २७६ ॥ <br>
कृत्वा प्रासादमात्रं तु लिंगं संस्थापितं मया ॥ <br>
पूजयामि ततो भक्त्या देवं पशुपतिं हरम् ॥ २७६ ॥ <br>
ब्रह्मविद्यासमोपेतो भिक्षान्नकृतभोजनः ॥ <br>
ब्रह्मचर्यसमोपेतस्त्रिकालं च जपञ्छिवम् ॥ २७७॥ <br>
ततस्तेन प्रभावेन संजा तोऽहं भवांतरे ॥ <br>
सार्वभौमो महीपालो जातिस्मरणसंयुतः ॥ २७८ ॥ <br>
ततः संख्याविहीनाश्च प्रासादाः कारिता मया ॥ <br>
त्रिनेत्रस्य महाराज कैलास शिखरोपमाः ॥२७९॥ <br>
तथा निरूपिता पूजा बहुपुष्पसमुद्भवा ॥ <br>
नान्यत्किंचित्करोम्यत्र धर्म दानादिकं नृप ॥ ६.२७१.२८० ॥ <br>
ततः कालेन महता तुष्टो मे शशिशेखरः ॥ <br>
ततः प्रोवाच राजर्षे प्रहसञ्छ्लक्ष्णया गिरा ॥ २८१ ॥ <br>
जयदत्त प्रतुष्टोऽस्मि तव पार्थिवसत्तम ॥ <br>
भक्त्याऽनया द्रुतं ब्रूहि किं ते यच्छामि वांछितम्॥ २८२ ॥ <br>
प्रणिपत्य ततोऽष्टांगं स्तुत्वा चैव पृथिग्विधम् ॥ <br>
मया प्रोक्तो हरो राजन्कुरु मामजरामरम् ॥ <br>
स तथेति प्रतिज्ञाय गतोंऽतर्धानमेव हि ॥ २८३ ॥ <br>
अप्रमेयगतिर्देवश्चतुर्दशजगत्पतिः ॥ <br>
ततोऽहं तुष्टिसंयुक्तो जरामरणवर्जितः ॥ <br>
विचरामि महीपृष्ठे स्वेच्छया शत्रु वर्जितः ॥ २८४ ॥ <br>
ततः कालेन महता गतेन नृपसत्तम ॥ <br>
बहुकामाग्निसंतप्तः शिवभक्तिविवर्जितः ॥ २८५ ॥ <br>
यांयां पश्यामि रूपाढ्यां परनारीं मनोरमाम् ॥ <br>
तांतां निरीक्ष्य सुचिरं धर्षयामि ततः परम् ॥ २८६ ॥ <br>
धर्मराजभयत्यक्तः पार्थिवत्वं समाश्रितः ॥ २८७ ॥ <br>
एतस्मिन्नंतरे राजन्मम पापेन कर्मणा ॥ <br>
हाहाकारस्ततो जातः समग्रे धरणीतले ॥ २८८ ॥ <br>
एतस्मिन्नंतरे प्राप्तो धर्मराजः शिवांतिकम् ॥ <br>
अब्रवीत्प्रणिपत्योच्चैर्दुःखित स्तदनंतरम्॥२८९॥<br>
त्वया देव महीपालो जयदत्तो महीतले ॥ <br>
यो निर्मितः प्रतुष्टेन जरामरणवर्जितः॥६.२७१.२९॥। <br>
स सतीनां सतीत्वं च बलान्नाशयते कुधीः ॥ <br>
सर्वो भूपभयाल्लोकः सर्वधर्मबहिष्कृतः ॥ २९१ ॥ <br>
संजातो विबुधश्रेष्ठ न स्वभावात्कथंचन ॥ <br>
तस्यैकमपि मे नास्ति भयं सत्यं ब्रवीमि ते ॥ २९२ ॥ <br>
तस्माद्वारय तं शीघ्रं यावद्धर्मो न नश्यति ॥ <br>
मर्त्यलोकादशेषेण सतीनां धर्षणेन च ॥ २९३ ॥ <br>
एवमुक्तस्ततो देवः कोपेन महतान्वितः ॥ <br>
शशाप मां समानीय वेपमानं कृताञ्जलिम् ॥ २९४ ॥ <br>
यस्माद्दुष्टसमाचार कृतं कर्म विगर्हितम् ॥ <br>
तस्मान्मच्छाप निर्दग्धः कमठो वै भविष्यसि ॥ २९५ ॥ <br>
ततो मया सुदीनेन प्रार्थितः परमेश्वरः ॥ <br>
शापांतं मे कुरुष्वेश कुरुष्व च दयां मम ॥ २९६ ॥ <br>
ततस्तेन पुनः प्रोक्तं कल्पांते षष्टिसंज्ञिते ॥ <br>
स्वशरीरं पुनः प्राप्य मद्गणस्त्वं भविष्यसि ॥ २९७ ॥ <br>
एतस्मिन्नंतरे कूर्मः संजातोऽहं महीपते ॥ <br>
समुद्रसलिलं प्राप्य संस्थितो दुःखितोऽनिशम् ॥ २९८ ॥ <br>
कस्यचित्त्वथकालस्य राजंस्त्वं भूतले स्थितः ॥ <br>
यजनार्थं समानीतः समुद्रसलिलस्त्वया ॥२९९॥। <br>
स्थापितो भूमिपृष्ठे तु मंत्रै संस्तंभितस्तथा ॥ <br>
ममोपरि ततो यज्ञाः कृताः शतसहस्रशः ॥ ६.२७१.३०० ॥ <br>
क्रियमाणैश्च यैर्दग्धा मम पृष्ठिः समंततः ॥। <br>
दह्यतोऽपि महाराज तेन यज्ञाग्निना तदा ॥ <br>
प्रसादनान्महेशस्य न मे प्राणात्ययो ऽभवत्॥ ३०१ ॥ <br>
केवलं जायते दाहो यथा पापं पुरा कृतम्॥ <br>
अनुभूतं च तत्सर्वं हरकोपादसंशयम् ॥ ३०२ ॥ <br>
अथ प्राप्ते दिवं चैव त्वयि पार्थिवसत्तम ॥ <br>
एकार्णवे तु संजाते जलपूर्णे धरातले ॥ <br>
संप्राप्तः प्लवमानस्तु ततोऽहं मानसं सरः ॥ ३०३ ॥ <br>
षड्पंचाशत्प्रमाणेन कल्पा मम च संस्थिताः ॥ <br>
चतुर्भिरपरैर्मोक्षः कूर्मत्वात्संभविष्यति ॥ ३०४ ॥। <br>
एतत्ते सर्वमाख्यातं दीर्घायुष्ट्वस्य कारणम् ॥ <br>
हरप्रसादकरणाद्बहुपुष्पार्चनाद्विभोः ॥ ३०५ ॥ <br>
कूर्मत्वं च यथा जातं कामदेवस्य कोपतः ॥ <br>
स त्वं वद महाभाग गृहायातस्य किं तव ॥ <br>
करोमि सांप्रतं कृत्यं शत्रोरपि हृदि स्थितम् ॥ ३०६ ॥<br>
&nbsp;त्वया मे सुचिरं कालं दग्धा पृष्ठिर्मखाग्निना ॥ <br>
अद्यापि च प्रपश्यामि तां ज्वलंतीमिव स्थिताम् ॥ ३०७ ॥<br>
एतस्मात्कारणान्नष्टस्त्वां दृष्ट्वाहं महीपते ॥ <br>
कस्मात्त्वं न गतः स्वर्गं विमानेऽपि समागते ॥ <br>
एतस्मात्कारणाद्धर्मं प्रकुर्वंति नराधिपाः ॥ ३०८ ॥ <br>
॥ इन्द्रद्युम्न उवाच ॥ ॥ <br>
स्वर्गस्थाने च लोकानां नित्यं च पतना द्भयम् ॥ <br>
तन्न यास्याम्यहं तत्र यतिष्यामि विमुक्तये ॥ ३०९ ॥ <br>
स त्वं करोषि चेत्कृत्यं गृहायातस्य मे मखे ॥ <br>
चिरंतनं कथय मे यद्यस्ति तव सौहृदम् ॥ ६.२७१.३१० ॥ <br>
॥ कूर्म उवाच ॥ ॥ <br>
लोमशो नाम विप्रर्षिः स मत्तोऽस्ति चिरंतनः ॥ <br>
श्रूयते स मया दृष्टो नदीतीरं समाश्रितः ॥३११॥ ॥ <br>
॥ इन्द्रद्युम्न उवाच ॥ ॥ <br>
तदागच्छत गच्छामो यतः सर्वे द्रुतं स्वयम्॥ <br>
पृच्छामो बहुकालस्य जीवितस्य च कारणम्॥३१२॥ <br>
अथ ते सहिताः पञ्च व्योममार्गेण संस्थिताः ॥ <br>
अथ ते ददृशुस्तत्र लोमशं च निराश्रयम् ॥ ३१३ ॥ <br>
स्वाध्यायनिरतं दांतं जपहोमपरायणम् ॥ <br>
सव्य हस्ते तृणौघेन छायार्थं विधृतेन च ॥ ३१४ ॥ <br>
दधतं चाक्षमालां च दक्षिणेन करेण हि ॥ <br>
ते तं दृष्ट्वा महात्मानं कृत्वा तस्य प्रदक्षिणाम् ॥ <br>
उपविष्टास्ततः सर्वे स्वागतेनाभिनन्दिताः ॥ ३१५ ॥ <br>
पृष्टास्तेन ततश्चैव के यूयं किमिहागताः ॥ <br>
विश्रब्धं कथ्यतां मह्यं येन सर्वं करोम्यहम् ॥ ॥ ३१६ ॥ <br>
॥ कूर्म उवाच ॥ ॥ <br>
मार्कंडो नाम विप्रर्षिः सप्तकल्पस्मरो ह्ययम् ॥ <br>
इन्द्रद्युम्नेन चानीतो भूभुजानेन सन्मुने ॥ ३१७ ॥ <br>
बकस्यास्य समीपे तु नाडीजंघस्य धीमतः ॥ <br>
चिरायुरिति विज्ञाय आत्मनश्चायुरुत्तमम् ॥ <br>
इन्द्रद्युम्नस्य वार्तार्थं द्विगुणायुषमात्मनः ॥ ३१८ ॥ <br>
अथ तेन न विज्ञातो यदा स पृथिवीपतिः ॥ <br>
तदा द्वावपि चायातावुलूकस्यास्य संनिधौ ॥ ३१९ ॥ <br>
द्विगुणास्तत्प्रमाणेन कल्पाश्चास्य महात्मनः ॥ <br>
वर्तंते नैव विज्ञातो नृपो ह्येतेन सद्द्विज ॥ ६.२७१.३२० ॥ <br>
ततस्त्रयोऽपि चानीता गृध्रराजस्य चान्तिकम् ॥ ३२१ ॥ <br>
षट्पञ्चाशत्प्रमाणेन कल्पाश्चास्य महात्मनः ॥ <br>
वर्तन्ते नैव विज्ञातो नृपो ह्येतेन सद्द्विज ॥ ३२२ ॥ <br>
चत्वारोऽपि समानीता एतेनैव ममान्तिकम् ॥ <br>
चिरायुषं च मां ज्ञात्वा मित्रभावेन ते द्विज ॥ ३२३ ॥ <br>
मयाप्यसौ परिज्ञातो दूरादेव समागतः ॥ <br>
इन्द्रद्युम्नो ध्रुवं ह्येष दग्धा पृष्ठिः पुरा मम ॥ ३२४ ॥ <br>
येन यज्ञाग्निना मंत्रै स्तंभयित्वा क्षितेरधः ॥ <br>
ततोऽहं तद्भयान्नष्टो गृध्राद्यैश्च निवारितः ॥ ३२५ ॥ <br>
उपालंभैस्तु बहुभिः प्रणया ज्जलमाविशत् ॥ <br>
मयोक्तोऽथ स भूयोऽपि नाहं तव पराङ्मुखः ॥ ३२६ ॥ <br>
इन्द्रद्युम्नेन मे पृष्ठिर्येन दग्धा मखाग्निना ॥ <br>
एतस्मिन्नन्तरे स्वर्गाद्देवदूतो महामनाः ॥ <br>
विमानवरमारूढः प्राप्तश्चास्य महात्मनः ॥ ३२७ ॥ <br>
कीर्तिलोपाच्युतः स्वर्गादयमासीन्महीपतिः ॥ <br>
ततो विमानमायातमुक्तमात्रे मया दिवः ॥ ३२८ ॥ <br>
अथासौ न गतः स्वर्गं विनाऽस्माभिर्द्विजोत्तम ॥ <br>
मार्कंडेयं परित्यज्य तिर्यग्योनिगतैस्त्रिभिः ॥ ३२९ ॥ <br>
पृच्छतोऽस्य मया प्रोक्तमायुष्यं चात्मनः पुनः ॥ <br>
षण्णवतिप्रमाणेन कल्पा मे जीवतो गताः । ६.२७१.३३० ॥ <br>
पृष्टोऽहं पूर्वमेवात्र संस्थितस्तव पार्श्वतः ॥ <br>
चिरंतनतमो ब्रूहि मया त्वं तु निवेदितः ॥ ३३१ ॥ <br>
एतस्मात्कारणात्प्राप्ता वयं सर्वे तवांतिकम् ॥ <br>
तस्माद्यत्पृच्छते भूप एष त्वां तत्प्रकीर्तय ॥ ३३२ ॥ <br>
॥ भर्तृयज्ञ उवाच ॥ ॥ <br>
लोमशोऽप्यथ तं प्राह विश्रब्धं पृच्छ पार्थिव ॥ <br>
अवश्यं कथयिष्यामि यन्मां त्वं परिपृच्छसि ॥ ३३३ ॥ <br>
॥ इंद्रद्युम्न उवाच ॥ ॥ <br>
कस्मात्त्वं ग्रीष्मकालेऽपि मध्यं प्राप्ते दिवाकरे ॥ <br>
निवासार्थं गृहं रम्यं किमर्थं न करिष्यसि ॥ ३३४ ॥ <br>
॥ ॥ लोमश उवाच ॥ ॥ <br>
कस्यार्थे क्रियते गेहमनित्यं जीवितं यतः ॥ <br>
यदि स्याच्छाश्वतो देहस्तदर्थं क्रियते च तत् ॥ ३३५ ॥ <br>
॥ इन्द्रद्युम्न उवाच ॥ ॥ <br>
सर्वेषामेव लोकानां चिरायुः श्रूयते भवान् ॥ <br>
तेनाहमपि संप्राप्तो भवद्दर्शनकाम्यया ॥ ३३६ ॥ <br>
॥ लोमश उवाच ॥ ॥ <br>
कल्पे कल्पे तु संप्राप्ते रोमकं मम नश्यति ॥ <br>
अभावे सर्वरोम्णां च ततो नाशो भविष्यति ॥ ३३७ ॥ <br>
पश्य त्वं मच्छरीरेऽस्मिन्प्रकाशं रोमवर्जितम् ॥ <br>
न करोमि गृहं तेन कारणेन महामते ॥३३८॥ <br>
॥ इन्द्रद्युम्न उवाच ॥ ॥ <br>
किं त्वया विहितं कर्म येनेदृग्जीवितं स्थितम् ॥ <br>
किं दानस्यप्रभावोऽयं तपसो नियमस्य वा ॥ ३३९ ॥ <br>
॥ लोमश उवाच ॥ ॥ <br>
अहमासं पुरा शूद्रो दरिद्रेण परिप्लुतः ॥ <br>
भ्रमामि मेदिनीपृष्ठ उदरस्य कृते सदा ॥६.२७१.३४॥। <br>
कर्मयोगेन महता संप्राप्तो हाटकेश्वरम्॥ <br>
क्षुत्क्षामस्तु पिपासार्तो यत्रैतल्लिंगमुत्तमम् ॥ <br>
अवधूतं ततो लिंगं मया दृष्ट्वा स्वयंभु तत्॥ ३४१ ॥ <br>
स्नापितं तोयमादाय शीतमेतत्सुनिर्मलम्॥ <br>
ततस्तु कमलैरेतैर्मया पूजा विनिर्मिता ॥३४२॥ <br>
अथ पूजां विनिर्वर्त्य यावन्मार्गसमाश्रितः ॥ क्षु<br>
त्क्षामकण्ठस्य ततः प्राणा नष्टास्तदा मम ॥३४३॥ <br>
अथाहं ब्राह्मणगृहे जातो जातिस्मरस्ततः ॥ <br>
सर्वं स्मरामि भूपाल देवदेवस्यपूजनात् ॥ ३४४ ॥ <br>
ततो मूकत्वमापन्नो नैव जल्पामि किंचन ॥ <br>
ईशान इति मे नाम पिता चक्रे प्रहर्षितः ॥३४५॥ <br>
ईशानेन यतो दत्तः पूर्वमाराधितेन च ॥ <br>
वैराग्यं परमं प्राप्तो इष्ट्वा संसारसंस्थितिम् ॥३४६॥ <br>
पिता मे बहुवात्सल्याद्भेषजानि प्रयोजयेत्॥ <br>
वाचार्थं मंत्रवादांश्च तथा चैवोपयाचितम् ॥ <br>
ब्राह्मणान्पृच्छते नित्यं दिवारात्रिमतंद्रितः ॥ ३४७ ॥ <br>
ततो मे जायते हास्यं निजचित्ते नराधिप ॥ <br>
दृष्ट्वा संसारसंसक्तिं पितुर्मातुश्च भूरिशः ॥३४८॥ <br>
ततश्च यौवनं प्राप्तः क्रमेण नृपसत्तम ॥ <br>
यदा तदा निशि त्यक्त्वा तावुभौ चात्र संगतः ॥ ३४९ ॥ <br>
ततो हृष्टमना नित्यं पूजयामि समाहितः ॥ <br>
ईशानं परया भक्त्या संस्नाप्य सलिलेन च ॥६.२७१.३५॥। <br>
ब्राह्मणीतीर्थजातेन त्रिकालं नृपसत्तम ॥ <br>
शिलोंछवृत्तिमासाद्य प्राणयात्रां समाचरन् ॥ <br>
नीवारैर्बदरैः शाकैश्चिर्भटैः फलपत्रकैः ॥ ३५१ ॥ <br>
ततो मे भगवान्रुद्रः सर्वदेवेश्वरो हरः ॥ <br>
अब्रवीद्दर्शनं गत्वा मेघगम्भीरया गिरा ॥ ३५२ ॥ <br>
परितुष्टोऽस्मि ते वत्स वरं वरय सुवते ॥ <br>
अदेयमपि दास्यामि यद्यपि स्यात्सुदुर्लभम्॥ ३५३ ॥ <br>
ततस्तं प्रणिपत्योच्चैः स्तुत्वा वाक्यैः पृथग्विधैः ॥ <br>
मया प्रोक्तं कुरु विभो जरामरण वर्जितम्॥३५४॥<br>
श्रीभगवानुवाच॥ अमरत्वं यतो नास्ति मर्त्यलोकेऽत्र कर्हिचित्॥<br>
मर्यादां कुरु तस्मात्त्वं जीवितस्य स्वकस्य वै॥३५५॥ <br>
ततो मे भगवानुक्तः कल्पांते समुपस्थिते ॥ <br>
रोम्ण एकस्य मे नाशो जायतां त्रिदशेश्वर॥३५६॥ <br>
यदा च सर्वरोम्णां मे विनाशः संप्रजायते ॥ <br>
तदा मम गणत्वं च जायतां तावकं विभो ॥ ३५७ ॥ <br>
एवं भविष्यतीत्युक्तं परं लिंग सदा मम ॥ <br>
स्नाप्यं जलेन चैतेन ब्राह्मणीसंभवेन च ॥ ३९८ ॥ <br>
ब्रह्माद्यैः पूजनीय च त्रिकालं द्विजसत्तम ॥ <br>
ममकैवासरं यावत्तव चायुर्भविष्यति ॥ ३५९ ॥ <br>
अन्योऽपि यो नरो भक्त्या पूजयिष्यति मामिह ॥ <br>
स्नापयिष्यति सद्भक्त्या विपाप्मा स भविष्यति ॥ ६.२७१.३६० ॥<br>
नापमृत्युर्भवेत्तस्य कदाचिद्द्विजसत्तम ॥ <br>
सकृत्संपूजिते ऽप्येवं ब्रह्माद्यैर्मत्कलेवरे ॥ ३६१ ॥ <br>
सकृत्पिबति यस्तोयं ब्रह्मतीर्थसमुद्भवम् ॥ <br>
सर्वपापविशुद्धात्मा तत्क्षणाज्जायते हि सः ॥ ३६२ ॥ <br>
एवमुक्त्वाथ देवेशस्ततश्चादर्शनं गतः ॥ ३६३ ॥ <br>
अहं तु संस्थितश्चात्र ततः प्रभृति पार्थिव ॥ <br>
पूजयानश्च सद्भक्त्या लिंगमेतत्सदैव हि ॥ ३६४ ॥ <br>
एतस्मात्कारणाज्जातं ममायुरतिविस्तृतम् ॥ <br>
शंकरस्य प्रसादेन नान्यदस्तीह कारणम् ॥ ३६५ ॥ <br>
॥ इन्द्रद्युम्न उवाच ॥ ॥ <br>
अहमप्यर्चयिष्यामि लिंगमेत त्त्वया सह ॥ <br>
नान्यत्र वा गमिष्यामि ममैवं हृदि निश्चयः ॥ ३६६ ॥ <br>
॥ लोमश उवाच ॥ ॥ <br>
एवं कुरु महाभाग त्वमवाप्स्यसि वांछितम् ॥ <br>
हरभक्तस्य लोकस्य वांछितं नास्ति दुलर्भम् ॥ ३६७ ॥ <br>
नाडीजंघो गृहं यातु मार्कंडगृधकौशिकाः ॥ <br>
कच्छपेन समायुक्तस्त्वं हि तिष्ठ ममा श्रमे ॥ ३६८ ॥ <br>
ततः प्रोचुश्च ते सर्वे न वयं तु नरेश्वर ॥ <br>
त्वां विना संप्रयास्यामो भूय एव निजालयम् । <br>
लिंगमाराधयिष्यामो यदेतद्भवता र्चितम् ॥ ३६९ ॥ <br>
एवमुक्त्वा तु ते सर्वे लोमशस्य वराश्रमे ॥ <br>
तस्थुः संपूजयामासुस्त्रिकालं लिंगमेव तत् ॥ ६.२७१.३७० ॥ <br>
संस्नाप्य ब्राह्मणीतोयैः पद्मा द्यैः पूजयंति च ॥ ३७१ ॥ <br>
कस्यचित्त्वथ कालस्य नारदो मुनिसत्तमः ॥ <br>
तीर्थयात्राप्रसंगेन संप्राप्तस्तत्र यत्र ते ॥ ३७२ ॥ <br>
अथ&nbsp;? नारदं दृष्ट्वा कृत्वा चैवार्हणक्रियाम् ॥ <br>
विश्रांतं च ततो ज्ञात्वा पप्रच्छुर्विनयान्विताः ॥ ३७३ ॥ <br>
शापभ्रष्टा वयं सर्वे यतः संवर्तदर्शनात् ॥ <br>
बकाद्याश्चैव चत्वारः कूर्मांताश्च महामुने ॥ ३७४ ॥ <br>
न स विज्ञायते क्वापि कस्मिन्स्थाने व्यवस्थितः ॥ <br>
किंरूपः किंप्रमाणश्च किमाचारः क्व संस्थितः ॥ ३७५ ॥ <br>
स त्वं यदि विजानासि यत्र तं संस्थितं मुनिम् ॥ <br>
तद्वदस्व महाभाग न किंचित्तेऽस्त्यगोचरम् ॥ ३७६ ॥ <br>
॥ श्रीनारद उवाच ॥ ॥ <br>
अहं जानामि तं सम्यक्संवर्तं मुनिसत्तमम् ॥ <br>
गुप्ताचारेण तिष्ठंतं नान्यो वेत्ति कथंचनम् ॥ ३७७ ॥ <br>
वाराणास्यां स्थितो नित्यं सोऽवधूतो महामुनिः ॥ <br>
विवस्त्रो मलदिग्धांगः सदारण्यं समाश्रितः ॥ ३७८ ॥ <br>
भिक्षार्थं कुतपे काले समागच्छति तां पुरीम् ॥ <br>
पाणिपात्रकृताहारो गृहैः कैश्चित्सदैव हि॥ ३७९ ॥ <br>
भूयोपि याति सायाह्ने किंचिदेव वनांतरम् ॥ <br>
तस्यां पुर्यां तथारूपाः शतशोऽथ सहस्रशः ॥ ६.२७१.३८० ॥ <br>
तिष्ठंति तापसश्रेष्ठास्तस्य वक्ष्यामि लक्षणम् ॥ <br>
भवद्भिः स यथा ज्ञेयो मम वाक्यादसंशयम् ॥ ३८१ ॥ <br>
वाराणस्याः प्रतोल्यां च स्थापनीयं सुयत्नतः ः। <br>
कुणपं चैव गुप्तं च यथा नो वेत्ति कश्चन ॥ ३८२ ॥ <br>
यास्यंति तापसाः सर्वे तमतिक्रम्य भूरिशः ॥ <br>
संवर्तो दिव्यदृष्टिस्तु शल्यं नातिक्रमिष्यति ॥ ३८३ ॥ <br>
निवर्तनं तु यश्चक्रे भूभागात्कुणपाश्रयात् ॥ <br>
स संवर्तः परिज्ञेयः प्रष्टव्यश्च ततः परम् ॥ ३८४ ॥ <br>
यदि पृच्छति केनाहं भवतां संनिवेदितः ॥ <br>
नारदेन ततो वाच्यं स त्वां जानाति वै सदा ॥ ३८५ ॥ <br>
यदि पृच्छति भूयः स नारदः क्व स तिष्ठति ॥ ३८६ ॥ <br>
ततो वाच्यो निवेद्य त्वां प्रतिष्टो हव्यवाहनम् ॥ ॥ ३८७ ॥ <br>
तच्छ्रुत्वा नारदवचः सर्वे वै लोमशादयः ॥ <br>
वाराणसीं पुरीं प्राप्तास्तस्य दर्शनलालसाः ॥ ३८८ ॥ <br>
प्रतोल्यां कुणपं स्थाप्य गुप्तं लोकैरलक्षितम् ॥ <br>
स्वयं चैव स्थिता दूरं प्रेक्षमाणाः प्रयत्नतः ॥ ३८९ ॥ <br>
ततस्तु कुतपे काले संवर्तस्तु समागतः ॥ <br>
यादृग्रूपः पुरा प्रोक्तो नारदेन महात्मना ॥ ६.२७१.३९० ॥ <br>
स दृष्ट्वा कुणपं तत्र दिव्यदृष्ट्या महामुनिः ॥ <br>
निवृत्तः क्षुत्पिपासार्तो नैव शल्यमलंघयत् ॥ ३९१ ॥ <br>
अथ ते तं समुद्दिश्य पृष्ठतोऽनुययुस्तदा ॥ <br>
तिष्ठतिष्ठेति जल्पंतः प्रसादः क्रियतामिति । ३९२ ०॥ <br>
सोऽपि निर्भर्त्सयन्नेतान्निवर्तध्वमिति ब्रुवन् ॥ <br>
मा गच्छत मत्समीपमिति प्रोच्य पलायितम् ॥ ३९३ ॥ <br>
अथ दूरतरं गत्वा स प्रोवाच क्षुधान्वितः ॥ ३९४ ॥ <br>
केनादिष्टोऽस्मि युष्माकं स शीघ्रं मे निवेद्यताम्॥ <br>
शापाग्नौ येन तं पापं भस्मसात्प्रकरोम्यहम् ॥ ३९५ ॥ <br>
॥ त ऊचुः ॥ ॥ <br>
नारदेन समाख्यातो भवानत्र स्थितो हि नः ॥ <br>
कथयित्वा ततो वह्नौ संप्रविष्टः स तत्क्षणात् ॥ ३९६ ॥ <br>
॥ संवर्त उवाच ॥ ॥ <br>
अहं तदेव कर्ता च तस्य दुष्टस्य सांप्रतम् ॥ <br>
निर्दिष्टो येन युष्माकं गुप्ताचारं समाश्रितः ॥ ३९७ ॥ <br>
त ऊचुः. ॥ ॥ <br>
भगवन्नारदेनोक्तस्त्वमस्माकं महामुने ॥ <br>
चिरादन्वेष्यमाणानां नान्यस्त्वां वेत्ति कश्चन ॥ ३९८ ॥<br>
&nbsp;तावन्निवेद्य चास्माकं प्रविष्टो हव्यवाहनम् ॥ <br>
तत्क्षणादेव विप्रेंद्र न विद्मस्तत्र कारणम् ॥ ३९९ ॥ <br>
॥ संवर्त उवाच ॥ ॥ <br>
अहमप्यतिसंक्रुद्धः शापात्कर्तुं समुद्यतः ॥६.२७१.४०॥। <br>
एतदेवहि तस्माच्च स्वयमेव कृतं च यत् ॥० <br>
तस्माद्वदथ मे शीघ्रं कस्माद्यूयं समागताः ॥ ४०१ ॥ <br>
चिरं स्थास्यामि नात्राहं भ्रमिष्यामि पुरीं प्रति ॥ <br>
प्राणयात्राकृते भिक्षां करिष्यामि स्वयं यतः ॥ ४०२ ॥ <br>
विशल्यः क्रियतां मार्गः कुणपं ह्रियतां च यत् ॥ <br>
नोचेच्छापं प्रदास्यामि यद्येवं न करिष्यथ ॥ ४०३ ॥ <br>
तथाहं नैव वक्तव्यः कस्यचिच्चात्र संस्थितः । <br>
अन्वेषयति मां नित्यं मरुत्तः पृथिवीपतिः ॥ ४०४ ॥ <br>
यज्ञार्थं नैव तं भूपं याजयिष्ये कथंचन ॥ <br>
धिषणेन परित्यक्तो गुरुणा स महीपतिः ॥ ४०५ ॥ <br>
गुरुपुत्रं च मां ज्ञात्वा ततोऽन्वेषयते हि माम् ॥ ४०६ ॥ <br>
॥ त ऊचुः ॥ ॥ <br>
शापभ्रष्टा वयं सर्वे चत्वारोऽपि बकादयः ॥<br>
पक्षित्वं चैव संप्राप्ता ब्रह्मशापेन सन्मुने ॥ ॥ ४०७ ॥ <br>
महेश्वरगणाश्चैव वयं त्रैलोक्यवंदिताः ॥ <br>
तिर्यग्योनिं समानीता वैराग्यं परमं गताः ॥ ४०८ ॥ <br>
शापांतस्तु समादिष्टस्तैर्विप्रैः स्त्रीसमु द्भवः । <br>
तवोपदेशतस्तेन बकाद्याः शरणं गताः ॥ ४०९ ॥ <br>
तस्मात्त्राहि महाभाग पक्षित्वात्सांप्रतं विभो ॥ ६.२७१.४१० ॥ <br>
निर्विण्णाश्चिरकालं च पक्षित्वस्य निषेवणात् ॥ <br>
एतच्च कारणं नान्यत्तव संगसमुद्भवम् ॥ ४१३ ॥ <br>
॥ संवर्त उवाच ॥ ॥ <br>
यद्येवं गम्यतां शीघ्रं चमत्कारपुरं प्रति ॥ <br>
भर्तृ यज्ञः स्थितोऽप्यत्र सर्वसंदेहहारकः ॥ ४१२ ॥ <br>
स वै दास्यति सर्वेषामुपदेशं सुशोभनम् ॥ <br>
तेन प्राप्स्यथ संदेहं पूर्वीयं च यथास्थितम् ॥ ॥ ४१३ ॥ <br>
स पूर्वं याज्ञवल्क्योऽभूत्सर्वशास्त्रार्थपारगः ॥ <br>
ततो भवांतरेऽन्यस्मिन्कात्यायन इति स्मृतः ॥ ४१४ ॥ <br>
ततो देहांतरं प्राप्य ख्यातो वररुचिर्द्विजः ॥ <br>
ततो देहांतरेऽन्यस्मिन्वेश्यापुत्रो बभूव ह ॥ ४१५ ॥ <br>
आराधिता ब्रह्मसुता देवी वाग्रूपिणी सदा ॥ <br>
न च तुष्टा स्वयं देवी कारणं वीक्ष्य किंचन ॥ ४१६ ॥ <br>
ब्राह्मणेन प्रजातस्तु देहांतं प्राप्य किंचन ॥ <br>
तस्य वक्त्रं समापन्ना स्वयमेव सरस्वती ॥ ४१७ ॥ <br>
पूर्वमाराधिता नित्यं न सा त्यजति कर्हिचित् ॥ <br>
तस्याश्चर्यमभूच्चान्यद्यज्ञे वेश्यासुतस्य हि ॥ ४१९ ॥ <br>
ब्रह्मसूत्रं समभ्येति स्कंधे निर्याति गच्छति ॥ ४१९ ॥ <br>
पूर्वेषामेव लोकानां यज्ञकर्मसु संस्थितान् ॥ <br>
स संदेहान्हरत्येव यथा नान्योऽत्र कश्चन  ॥ ६.२७१.४२० ॥ <br>
॥ सूत उवाच ॥ ॥ <br>
तस्य तद्वचनं श्रुत्वा प्रणिपत्य मुहुर्मुहुः ॥ <br>
गतास्ते कुणपं यत्र संवर्तेन प्रणोदिताः ॥ ४२१ ॥ <br>
तच्चाकृष्य ततः सर्वे चमत्कारपुरं गताः ॥ <br>
वास्तुस्थानपदे तीर्थे तं दृष्ट्वा तत्र संस्थितम् ॥ ४२२ ॥ <br>
प्रणिपत्य ततः प्रोचुः सर्वे विनयसंस्थिताः ॥ <br>
ब्रह्मशापेन निर्दग्धा वयं चत्वार एव हि ॥ ४२३ ॥ <br>
पक्षित्वं समनुप्राप्तास्त्रयः कूर्मत्वमन्यकः ॥ <br>
य एते च त्रयोऽस्माकं स्थिताः पार्श्वे महत्तराः ॥४२४॥ <br>
मार्कंडः कथितो ह्येष इंद्रद्युम्नस्तथा परः ॥ <br>
तृतीयो लोमशो नाम विख्यातः सुमहातपाः ॥ ४२५ ॥ <br>
जीवितव्यस्य निर्विण्णास्त्रय एव च सांप्रतम् ॥ <br>
उपदेशप्रदानेन प्रसादं कर्तुमर्हसि ॥ ४२६ ॥ ॥ <br>
सूत उवाच ॥ ॥ <br>
तेषां तद्वचनं श्रुत्वा भर्तृयज्ञो महामुनिः ॥ <br>
अब्रवीत्सुचिरं ध्यात्वा ज्ञात्वा दिव्येन चक्षुषा ॥ ४२७ ॥ <br>
यूयं सप्तैव लिंगानि स्थापयध्वं समागताः ॥ <br>
हाटकेश्वरजे क्षेत्रे. नाम्ना चैवांतिके निभोः ॥ ४२८ ॥ <br>
ततो दानानि सप्तैव तेषामग्रे प्रयच्छत ॥ <br>
कुलपर्वतसंज्ञानि सर्वपापहराणि च ॥ ४२९ ॥ <br>
ततः प्राप्स्यथ चाभीष्टं वपुर्दिव्यं मनोरमम् ॥ <br>
गणत्वं देवदेवस्य त्रिने त्रस्य महात्मनः ॥ ६.२७१.४३० ॥ <br>
॥ त ऊचुः ॥ ॥ <br>
प्रकीर्तय विभो दानं तेषां यच्छामहे यथा ॥ <br>
प्रमाणं च विधानं च विस्तरेण महामुने ॥४३१॥<br>
॥ भर्तृयज्ञ उवाच ॥ ॥ <br>
देयो हेममयो मेरुः कैलासो रजतोद्भवः ॥ <br>
कार्प्पासेन हिमाद्रिस्तु गुडजो गंधमादनः ॥४३२॥ <br>
सुवेलस्तु तिलैर्देयो विंध्यः शर्करया तथा ॥ <br>
लवणेन तथा शृंगी यथोक्तविधिना ततः ॥ ४३३ ॥ <br>
॥ सूत उवाच ॥ ॥ <br>
तस्य तद्वचनं श्रुत्वा संस्थाप्य विधिपूर्वकम् ॥१०० <br>
सप्तलिंगानि तैः पश्चात्प्रदत्ताः कुलपर्वताः ॥ ४३४ ॥ <br>
इंद्रद्युम्नेश्वरस्याग्रे इंद्रद्युम्नः प्रतापवान् ॥ <br>
मेरुं हेममयं कृत्वा भर्तृयज्ञमते स्थितः ॥ ४३५ ॥। <br>
मार्कंडेश्वरदेवस्य मार्कंडेन च धीमता ॥ <br>
कैलासो राजतो दत्तो भक्तिपूर्वं द्विजोत्तमाः ॥ ४३६ ॥ <br>
कार्पासो हिमवान्दत्तः पालकेन द्विजातये ॥ <br>
गंधमादनसंज्ञस्तु प्रदत्तो गुडजः पुरः ॥ ४३७ ॥ <br>
घंटकेश्वरदेवस्य घंटकेन द्विजोत्तमाः ॥ <br>
कच्छपेन तु संदत्तः सुवेलः पर्वतोत्तमः ॥ ४३८ ॥ <br>
कच्छपेश्वरदेवस्य पुरस्तिलमयस्तथा ॥ <br>
शार्करस्तु तदा शैलः प्रदत्तो भक्तिपूर्वकम्॥ ४३९ ॥ <br>
शैल ईशानसंज्ञेन निजदेवस्य चाऽग्रतः ॥ <br>
वानरेश्वर देवस्य पुरतो द्विजसत्तमाः ॥ ६.२७१.४४० ॥ <br>
गृध्रेणाथ प्रदत्तस्तु लवणाख्यो महागिरिः॥ <br>
शृंगी नाम महाभागः श्रद्धापूतेन चेतसा ॥ ४४१ ॥ <br>
तत्राश्चर्यमभूद्विप्रा दत्तमात्रैर्नगोत्तमैः ॥ <br>
पक्षित्वं निर्गतं तेषां कूर्मत्वमितरस्य च ॥ ४४२ ॥ <br>
एतस्मिन्नेव काले तु सर्वे ते तत्प्रभावतः ॥ <br>
दिव्यमाल्यांबरधरा दिव्यगंधानुलेपनाः ॥ <br>
संजाता ब्राह्मणश्रेष्ठा ये च तत्संमुखे स्थिताः ॥ ४४३ ॥ <br>
विमानानि च सर्वेषां समायातानि तत्क्षणात् ।१ <br>
भर्तृयज्ञमनुप्राप्य प्रणिपत्य च तान्द्विजान् ॥ <br>
कैलासं पर्वतं प्राप्ता विमानवरमाश्रिताः ॥ ४४४ ॥ <br>
एतद्वः सर्वमाख्यातं यथा तल्लिंगसप्तकम् ॥ <br>
हाटकेश्वरजे क्षेत्रे संजातं पापनाशनम् ॥४४५॥ <br>
अन्योऽपि यः पुनस्तेषां लिंगानां भक्तिसंयुतः॥ <br>
कुलपर्वतदानं च कुर्यात्सोऽपि शिवं व्रजेत्॥४४८॥ <br>
तानि लिंगानि यो मर्त्यः प्रातरुत्थाय वीक्षते ॥ <br>
अज्ञानविहितात्पापात्सोऽपि मुक्तिमवाप्नुयात्॥४४७॥ <br>
यश्चैतान्पर्वतान्सप्त क्रमेणात्र प्रयच्छति॥<br>
द्विजातिभ्यः स्वलिंगानां पुरतस्त्रिदिवं व्रजेत् ॥४४८॥ <br>
स्थित्वा कल्पांतरं तत्र संसेव्य च वराप्सराः ॥ <br>
दिव्यान्भोगांश्च संसेव्य यदा भूमौ प्रजायते॥ <br>
चक्रवर्तित्वमासाद्य सार्वभौमः प्रजायते ॥ ४४९ ॥ <br>
एकेन तु प्रदत्तेन जायते पापसंक्षयः ॥ <br>
द्वाभ्यां पुत्राश्च पौत्राश्च वांछितानि फलानि च ॥ ६.२७१.४५० । <br>
त्रिभिः संजायते राजा चतुर्भिर्मंडलेश्वरः ॥ <br>
भारतस्य च खण्डस्य स्वामी भवति पंचभिः ॥ ४५१ ॥ <br>
जंबुद्वीपाधिपः षङ्भिश्चक्रवर्ती च सप्तभिः ॥ <br>
विधिवत्पर्वतैर्दत्तैरेत दाह पितामहः ॥४५२॥ <br>
नरः स्याद्ब्राह्मणश्रेष्ठाः सदाजन्मनिजन्मनि ॥ <br>
न दुःखितो दरिद्रो वा व्याधितो वा प्रजायते ॥ ४५३ ॥ <br>
सौभाग्यसुखसंयुक्तः सुदेहो रत्नवान्भवेत् ॥ <br>
सर्वराज्यविनिर्मुक्तः प्रतापी विजितेन्द्रियः ॥ ४५४ ॥ <br>
तस्मात्सर्वप्रयत्नेन भूमिपालैर्विशेषतः ॥ <br>
एतं च पर्वता देया उद्दिश्य निजदेवताः ॥ ४५५ ॥ <br>
</span>
