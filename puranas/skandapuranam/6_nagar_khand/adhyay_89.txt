<span style="font-size: 14pt; line-height: 200%">॥ सूत उवाच ॥ ॥ <br>
एवं तत्र स्थिते नित्यं तस्मिन्मातृगणे द्विजाः ॥ <br>
बालकानां क्षयो जज्ञे ब्राह्मणानां गृहेगृहे ॥ १ ॥ <br>
तरुणानां विशेषेण चमत्कारपुरोत्तरे ॥ <br>
छिद्रमन्वेषमाणास्ता भ्रमंत्यखिलदेवताः ॥ २ ॥ <br>
ततस्ते ब्राह्मणाः सर्वे ज्ञात्वा छिद्रसमुद्भवम् ॥ <br>
विघातं बालकानां च देवताभिर्विनिर्मितम् ॥ ३ ॥ <br>
अम्बावृद्धे समासाद्य पूजयित्वा प्रयत्नतः ॥ <br>
प्रोचुश्च दुःखसन्तप्ता विनयावनताः स्थिताः ॥ ४ ॥ <br>
रक्षार्थं सर्वविप्राणां चमत्कारेण भूभुजा ॥ <br>
भवद्भ्यां निर्मितः श्रेष्ठः प्रासादोऽयं मनोहरः ॥ ९ ॥ <br>
ह्रियंते बालका रात्रौ छिद्रं प्राप्य सहस्रशः ॥ <br>
युष्मदीयाभिरेताभिर्देवताभिः समन्ततः ॥ ६ ॥ <br>
प्रसादः क्रियतां तस्माद्ब्राह्मणानां महात्मनाम् ॥ <br>
नो चेत्पुरं परित्यज्य यास्यामोऽन्यत्र भूतले ॥ ७ ॥ <br>
तेषां तद्वचनं श्रुत्वा ततोंऽबा कृपयान्विता ॥ <br>
हत्वा पादप्रहारेण भूमिं चक्रे गुहां ततः ॥ ८ ॥ <br>
तस्यां स्वे पादुके न्यस्य ततः प्रोवाच देवताः ॥ <br>
सर्वास्ता नतसर्वांगीर्विनयेन समन्विताः ॥ ९ ॥ <br>
इमे मत्पादुके दिव्ये गुहामध्यगते सदा ॥ <br>
सर्वाभिः सेवनीये च न गन्तव्यं बहिः क्वचित् ॥ ६.८९.१० ॥ <br>
या काचिल्लौल्यमास्थाय निष्क्रमिष्यति मोहतः ॥ <br>
सा दिव्यभावनिर्मुक्ता शृगाली संभविष्यति ॥ ११ ॥ <br>
॥ देवता ऊचुः ॥ ॥ <br>
अत्र स्थाने महादेवि कोऽस्माकं प्रकरिष्यति ॥ <br>
पूजां को वात्र चाहारस्तस्माद्ब्रूहि सुरेश्वरि ॥ १२ ॥ <br>
॥ अम्बोवाच ॥ ॥ <br>
अत्रागत्य विनिर्मुक्ता योगिनो ध्यानचिन्तकाः ॥ <br>
पूजां सम्यक्करिष्यंति सर्वासां भक्तिसंयुताः ॥ १३ ॥ <br>
पादुके मे प्रपूज्यादौ मांस मद्यादिभिः क्रमात् ॥ <br>
अवाप्स्यंति च संसिद्धिं दुर्लभाममरैरपि ॥ १४ ॥ <br>
ततस्तथेति ताः प्रोच्य गुहामध्ये व्यवस्थिताः ॥ <br>
परिवार्य शुभे तस्याः पादुके मोक्षदायिके ॥ १५ ॥ <br>
ततस्तत्र समागत्य पुरुषा अपि दूरतः ॥ <br>
प्रपूज्य पादुके सम्यङ्मातॄस्ताश्च ततः परम्॥ <br>
प्रयांति च परां सिद्धिं जन्म मृत्युविवर्जिताम् ॥ १६ ॥ <br>
एतस्मिन्नंतरे नष्टा अग्निष्टोमादिकाः क्रियाः ॥ <br>
तीर्थयात्राव्रतान्येव संयमा नियमाश्च ये  १७ ॥ <br>
ये चापि ब्राह्मणाः शांताः सदा मद्यस्य दूषणम् ॥ <br>
प्रकुर्वंति स्वहस्तेन तेऽपि मद्यैः पृथग्विधैः ॥ १८ ॥ <br>
तर्पयंति तथा मांसैस्त्यक्ताशेषमखक्रियाः ॥ <br>
पादुके मातृभिर्जुष्टे तथा धूपानुलेपनैः ॥ १९ ॥ <br>
एतस्मिन्नंतरे भीताः सर्वे देवाः सवासवाः ॥ <br>
दृष्ट्वा यज्ञक्रियोच्छेदं क्षुत्पिपासा समाकुलाः॥६.८९.२०॥। <br>
प्रोचुर्महेश्वरं गत्वा विनयावनताः स्थिताः ॥ <br>
स्तुत्वा पृथग्विधैः सूक्तैर्वेदोक्तैः शतरुद्रियैः ॥ २१ ॥ <br>
देवा ऊचुः ॥ ॥ <br>
हाटकेश्वरजे क्षेत्रे पादुके तत्र संस्थिते ॥ <br>
अंबाया मातृभिः सार्धं गुहामध्ये सुगुप्तके ॥ २२ ॥ <br>
ब्राह्मणा अपिदेवेश मद्यमांसेन भक्तितः ॥<br>
ताभ्यां पूजां प्रकुर्वंति प्रयांति परमां गतिम् ॥ २३ ॥ <br>
नष्टा धर्मक्रिया सर्वा मर्त्यलोकेत्र सांप्रतम् ॥ <br>
अस्माकं संक्षयो जातो यज्ञभागं विना प्रभो॥२४॥<br>
तस्मात्त्वं कुरु देवेश यथा स्यात्पादुकाक्षयः॥<br>
प्रभवंति मखा भूमावस्माकं स्युः परा मुदः ॥२५॥ <br>
॥ श्रीभगवानुवाच ॥ ॥ <br>
या सा अंबेति विख्याता शक्तिः सा परमेश्वरी॥ <br>
जगन्माताऽक्षया साक्षान्ममा पि जननी च सा ॥ २६ ॥ <br>
तत्कथं संक्षयस्तस्याः कर्तुं केनापि शक्यते ॥ <br>
मनसापि महाभागाः पादुकानां विशेषतः ॥ २७ ॥ <br>
परं तत्र करिष्यामि सुखोपायं सुरेश्वराः ॥ <br>
युष्मभ्यं पादुकायां च महत्त्वं येन जायते ॥ २८ ॥ <br>
एवमुक्त्वा ततो ध्यानं चक्रे देवो महेश्वरः ॥ <br>
व्यावृत्यकमलं हृत्स्थमष्टपत्रं सकर्णिकम् ॥ २९ ॥ <br>
तस्यांतर्गतमासीनमंगुष्ठाग्रमितं शुभम् ॥ <br>
द्वादशार्कप्रभं सूक्ष्मं स्वमात्मानं व्यलोकयत् ॥ ६.८९.३० ॥ <br>
तस्यैवं ध्यायमानस्य तृतीयनयनात्ततः ॥ <br>
श्वेतांबरधरा शुभ्रा निर्गता कन्यका शुभा ॥ ३१ ॥ <br>
अथ सा प्राह तं देवं प्रणिपत्य महेश्वरम् ॥ <br>
किमर्थं देव सृष्टास्मि ममादेशः प्रदीयताम् ॥ ३२ ॥ <br>
॥ श्रीभगवानुवाच ॥ ॥ <br>
हाटकेश्वरजे क्षेत्रे पादुके संस्थिते शुभे ॥ <br>
श्रीमातुर्जगतां मुख्ये ताभ्यां पूजां त्वमाचर ॥ ३३ ॥ <br>
कन्यकां संपरित्यज्य तवान्वयविवर्द्धिताम्॥ <br>
यः करिष्यति तत्पूजामाहारः स्यात्स मातृषु ॥ ३४ ॥ <br>
कौमारब्रह्मचर्य्येण त्वयापि च सुभक्तितः ॥ <br>
ताभ्यां पूजा प्रकर्तव्या नो चेन्नाशमवाप्स्यसि ॥ ३५ ॥ <br>
तव पूजा करिष्यन्ति ये नरा भक्तितत्पराः ॥ <br>
मातॄणां संमतास्ते स्युः सर्वदैव सुखान्विताः ॥ ३६ ॥ <br>
एवमुक्त्वा ततस्तस्या मंत्रमार्गं यथोचितम् ॥ <br>
पूजामार्गं विशेषेण कथयामास विस्तरात् ॥ ३७। <br>
ततो विसर्जयामास दत्त्वा छत्रादिभूषणम् ॥ <br>
प्रतिपत्तिं महादेवस्तांश्च सर्वान्सुरेश्वरान् ॥ ३८ ॥ <br>
॥ कुमार्युवाच ॥ ॥ <br>
त्वयेतत्कथितं देव त्वदन्वयसमुद्भवाः ॥ <br>
कन्यकाः पूजयिष्यंति पादुके ते सुशोभने ॥ ३९ ॥ <br>
कौमारब्रह्मचर्य्येण भविष्यत्यन्वयः कथम् ॥ <br>
एतन्मे विस्तरात्सर्वं यथावद्वक्तुमर्हसि ।। ६.८९.४० ॥ ॥ <br>
॥ श्रीभगवानुवाच ॥ ॥ <br>
यस्यायस्याः प्रसन्ना त्वं कन्यकाया वदिष्यसि ॥ <br>
मंत्रग्राममिमं सम्यक्त्वद्भावा सा भविष्यति ॥ ४१ ॥ <br>
एवं चान्या महाभागे पारंपर्येण कन्यकाः ॥ <br>
तव वंशोद्भवाः सर्वाः प्रभविष्यंति मंत्रतः ॥ ४२  <br>
ततः सा तां समासाद्य पादुकासंभवां गुहाम् ॥ <br>
पूजां चक्रे यथान्यायं यथोक्तं त्रिपुरारिणा ॥ ४३ ॥ <br>
॥ सूत उवाच ॥ ॥ <br>
तदन्वयसमुत्थायाः कन्यकायाः करेण यः ॥ <br>
पादुकाभ्यां नरः पूजां प्रकरोति समाहितः ॥ <br>
इह लोके सुखं प्राप्य स स्यात्प्रेत्य सुखान्वितः ॥ ४४ ॥ <br>
तस्मात्सर्वप्रयत्नेन कन्याहस्तेन पादुके ॥ <br>
पूजनीये विशेषेण पूज्या सा चापि कन्यका ॥ ४५ ॥ <br>
वांछद्भिः शाश्वतं सौख्यमिह लोके परत्र च ॥ <br>
मानवैर्भक्तिसंयुक्तैरित्युवाच महेश्वरः ॥ ४६ ॥ <br>
एतद्वः सर्वमाख्यातं माहात्म्यं पादुकोद्भवम् ॥ <br>
श्रीमातुरनुषंगेण अंबादेव्या द्विजोत्तमाः ॥ ४७ ॥ <br>
यश्चैतच्छृणुयाद्भक्त्या चतुर्दश्यां समाहितः ॥ <br>
तथाष्टम्यां विशेषेण स प्राप्नोति परं पदम् ॥ ४८ ॥ <br>
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये श्रीमातुः पादुकामाहात्मवर्णनंनामैकोननवतितमोऽध्यायः ॥ ८९ ॥ <br>
<br>
<br>
</span>
