<span style="font-size: 14pt; line-height: 200%">॥ सूत उवाच ॥ ॥ <br>
तस्या एव समीपस्थं देवदेवं नलेश्वरम् ॥ <br>
दृष्ट्वा विमुच्युते पापात्स्थापितं नलभूभुजा ॥ १ ॥ <br>
यस्तं पश्येन्नरो भक्त्या माघे षष्ठ्यां सिते द्विजाः ॥ <br>
सर्व रोगविनिर्मुक्तः प्राप्नोति परमं पदम् ॥ २ ॥ <br>
कण्डूः पामाथ दद्रूणि मंडलानि विचर्चिका ॥ <br>
दर्शनात्तस्य नश्यन्ति जन्तूनां भावितात्मनाम् ॥ ३॥ <br>
अस्ति तस्याग्रतः कुण्डं स्वच्छोदकसुपूरितम्॥ <br>
मत्स्यकूर्मसमाकीर्णं पद्मिनीखंडमंडितम् ॥ ४ ॥ <br>
यस्तत्र कुरुते स्नानं प्रत्यूषे सोमवासरे ॥ <br>
अपि कुष्ठामयमस्तः स भूयः स्यात्पुनर्नवः ॥ ५ ॥ <br>
यदा संस्थापितः शंभुर्नलेन पृथिवीभुजा ॥ <br>
तदा तुष्टेन स प्रोक्तो ब्रूहि किं ते करोम्यहम् ॥ ६ ॥ ॥ <br>
॥ नल उवाच ॥ ॥ <br>
अत्र स्थेयं त्वया देव सदा सन्निहितेन च ॥ <br>
सर्वलोकहितार्थाय रोगनाशाय शंकर ॥ ७ ॥ <br>
॥ शंकर उवाच ॥ ॥ <br>
अहं त्वद्वचनाद्राजन्संप्राप्ते सोमवासरे ॥ <br>
प्रत्यूषे च निवत्स्यामि प्रासादे नात्र संशयः ॥ ८ ॥ <br>
माघाष्टम्यामहोरात्रं सकलं च महीपते ०। <br>
प्राणिनां रोगनाशाय शुक्लपक्षे विशेषतः ॥ ९ ॥ <br>
यो मामत्र स्थितं तत्र दिवसे वीक्षयिष्यति ॥ <br>
स्नात्वा सुविमले कुंडे सम्यक्छ्रद्धासमन्वितः ॥ <br>
तस्य नाशं प्रयास्यंति व्याधयो गात्रसंभवाः ॥ ६.५५.१० ॥ <br>
योऽस्य कुंडस्य संभूतां मृत्तिकामपि मानवः ॥ <br>
संधास्यति निजे देहे सोमवारे निशाक्षये ॥ <br>
सोऽपि रोगैर्विनिर्मुक्तः संभविष्यति पुष्टिमान् ॥ ११ ॥ <br>
निष्कामस्तु पुनर्यो मां तस्मिन्काले नृपोत्तम ॥ <br>
पूजयिष्यति सद्भक्त्या पुष्पधूपानुलेपनैः ॥ <br>
सर्वपापविनिर्मुक्तो मम लोकं स यास्यति ॥ १२ ॥ <br>
॥ सूत उवाच ॥ ॥ <br>
एवमुक्त्वा स भगवांस्त्रैलोक्यदीपको हरः ॥ <br>
अन्तर्धानं गतो विप्रा यथा दीपोऽत्र तत्क्षणात् ॥ १३ ॥ <br>
नलोऽपि तुष्टिमापन्नस्तमाराध्य चिरं नृपः ॥<br>
तदाहूयाखिलान्विप्रांश्चमत्कारपुरोद्भवान् ॥।४॥ <br>
एष संस्थापितः शंभुर्मया युष्मत्पुरोंतिके ॥ <br>
येन दृष्टेन रोगाणां सर्वेषां जायते क्षयः ॥ १५ ॥ <br>
अधुनाहं गमिष्यामि स्वराज्याय कृते द्विजाः ॥ <br>
निषधां च पुरीमेष सर्वैः पूज्यः समाहितैः ॥ १६ ॥ <br>
॥ ब्राह्मणा ऊचुः ॥ ॥ <br>
एवं पार्थिवशार्दूल करिष्यामः समाहिताः ॥ <br>
तव देवकृते यत्नं यात्राद्यासु क्रियासु च ॥ १७ ॥ <br>
तथा पूजां करिष्यामः श्रद्धया परया युताः ॥ <br>
अस्माकं पुत्रपौत्रा ये भविष्यंति तथा परे ॥ <br>
वंशजास्ते करिष्यंति पूजामस्य सुभक्तितः ॥ १८ ॥ <br>
॥ सूत उवाच ॥ ॥ <br>
एवमुक्तः स भूपालस्तैर्विप्रैस्तुष्टिसंयुतः ॥ <br>
प्रतस्थे तान्प्रणम्योच्चैः सर्वैस्तैश्चाभिनंदितः ॥ ॥ १९ ॥ <br>
एवं स भगवाञ्छंभुस्तस्मिन्स्थाने व्यवस्थितः ॥ <br>
हिताय सर्वलोकानां सर्वरोगक्षयावहः ॥ ६.५५.२० ॥ <br>
तस्मात्सर्वप्रयत्नेन वीक्षणीयः सदा हि सः ॥ <br>
विशेषात्सोमवारेण शाश्वतं श्रेय इच्छता ॥ २१ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वर क्षेत्रमाहात्म्ये नलेश्वरमाहात्म्यवर्णनंनाम पञ्चपञ्चाशत्तमोऽध्यायः ॥ ५५ ॥ <br>
<br>
</span>
