<span style="font-size: 14pt; line-height: 200%">॥ सूत उवाच ॥ ॥ <br>
तथान्यदपि वो वच्मि लिंगं यत्तत्र संस्थितम् ॥ <br>
स्थापितं पिप्पलादेन कंसारेश्वरमित्यहो ॥ १ ॥ <br>
यस्मिन्दृष्टे तु लोकानां पापं याति दिनोद्भवम् ॥ <br>
नते षाण्मासिकं चैव पूजिते वर्षसंभवम्॥  ॥ <br>
॥ ऋषय ऊचुः ॥ ॥ <br>
पिप्पलादेन यल्लिंगं स्थापितं सूतनन्दन ॥ <br>
कंसारेश्वरमित्युक्तं कस्मात्तच्च ब्रवीहि नः ॥ ३ ॥ <br>
क एष पिप्पलादस्तु कस्य पुत्रो वदस्व नः ॥ <br>
किमर्थं स्थापितं लिंगं क्षेत्रे तत्र महात्मना ॥ ४ ॥ <br>
॥ सूत उवाच ॥ ॥ <br>
प्रश्नभारो महानेष भवद्भिः समुदाहृतः ॥ <br>
तथापि कथयिष्यामि नमस्कृत्वा स्वयंभुवम् ॥ ५ ॥ <br>
याज्ञवल्क्यस्यभगिनी कंसारीति च विश्रुता ॥ <br>
कुमारब्रह्मचर्येण तप स्तेपे सुदारुणम्॥ ६ ॥ <br>
याज्ञवल्क्याश्रमे पुण्ये बांधवेन समन्विता ॥ <br>
कस्यचित्त्वथ कालस्य याज्ञवल्क्यस्य भो द्विजाः ॥७॥ <br>
चस्कन्द रेतः स्वप्नांते दृष्ट्वा कांचिद्वराप्सराम्॥ <br>
तारुण्यभावसंस्थस्य तपोयुक्तस्य सद्द्विजाः ॥ ८ ॥ <br>
रेतसा तस्य महता परिधानं परिप्लुतम् ॥ <br>
तच्च तेन परित्यक्तं प्रभाते समुपस्थिते ॥ ९ ॥ <br>
कंसारिकाऽथ जग्राह स्नानार्थं वसनं च तत् ॥ <br>
अमोघरेतसा क्लिन्नमजानन्ती द्विजोत्तमाः ॥ ६.१७४.१० ॥ <br>
कुर्वन्त्या यजनं तस्या जलं वीर्यसमन्वितम् ॥ <br>
प्रविष्टं भगमध्ये तु ऋतुकाल उपस्थिते ॥ ११ ॥ <br>
ततो गर्भः समभवत्तस्यास्तूदरमध्यगः ॥ <br>
वृद्धिं चाप्यगमन्नित्यं शुक्लपक्षे यथोडुराट् ॥ १२ ॥ <br>
साऽपि तं गर्भमादाय स्वोदरस्थं तपस्विनी ॥ <br>
दुःखेन महता युक्ता लज्जयाऽथ तदाऽऽवृता ॥ १३ ॥ <br>
चिन्तयामास सुचिरं विस्मयेन समन्विता ॥ <br>
गोपायन्ती तदाऽऽत्मानं दर्शनं याति नो नृणाम् ॥ १४ ॥ <br>
व्रतचर्यामिषं कृत्वा सदा रहसि संस्थिता ॥ <br>
संप्राप्ते दशमे मासि निशीथे समुपस्थिते ॥ <br>
तस्याः कुमारको जातो वालार्कसदृशद्युतिः ॥ १५ ॥ <br>
अथ सा तं समा दाय सूक्ष्मवस्त्रेण वेष्टितम् ॥ <br>
कृत्वा जगाम चारण्यं मनुष्यपरिवर्जितम् ॥ <br>
अश्रुपूर्णेक्षणा दीना रुदन्ती गुप्तमेव च ॥ १६ ॥ <br>
ततो गत्वा च साऽश्वत्थं विजने सुमहत्तरम् ॥ <br>
तस्याधस्ताद्विमुच्याथ वाक्यमेतदुवाच ह ॥ १७ ॥ <br>
अश्वत्थ विष्णुरूपोऽसि त्वं देवेषु प्रतिष्ठितः ॥ <br>
तस्माद्रक्षस्व मे पुत्रं सर्वतस्त्वं वनस्पते ॥ १८ ॥ <br>
एष ते शरणं प्राप्तो मम पुत्रस्तु बालकः ॥ <br>
पापाया निर्दयायाश्च तस्माद्रक्षां समाचर ॥ १९ ॥ <br>
एवमुक्त्वा रुदित्वा च सुचिरं सा तपस्विनी ॥ <br>
जगाम स्वाश्रमं पश्चाद्वाष्पव्याकुललोचना ॥ ६.१७४.२० ॥ <br>
यावद्रोदिति सा माता तस्याधस्ताद्वनस्पतेः ॥ <br>
तावदाकाशजा वाणी संजाता मेघनिःस्वना ॥ २१ ॥ <br>
मा त्वं शोकं कुरुष्वास्य बालकस्य कृते शुभे ॥ <br>
एष शापादुतथ्यस्य ज्येष्ठभ्रातुर्बृहस्पतिः ॥ <br>
अवतीर्णो धरापृष्ठे योग्यतां समवाप्स्यति ॥ २२ ॥ <br>
एष चाथर्वणं वेदं शतकल्पं सुविस्तरम् ॥ <br>
शतभेदं च नवधा पंचकल्पं करिष्यति ॥ २३ ॥ <br>
पिप्पलस्य तरोरेष रसं संभक्षयिष्यति ॥ <br>
पिप्पलाद इति ख्यातस्ततो लोके भविष्यति ॥ २४ ॥ <br>
या त्वं विस्मयमापन्ना पुरुषेण विना शिशुः॥ <br>
संजातोऽयं मम प्रांशुस्ततस्तत्कारणं शृणु ॥ २५ ॥ <br>
स्नानवस्त्रं च ते भ्रातू रेतसा यत्परिप्लुतम् ॥ <br>
तत्त्वया ऋतुकाले तु परिधानं कृतं शुभे ॥ २६ ॥ <br>
स्नानकाले तु तोयानि रेतोदकमथास्पृशन् ॥ <br>
अमोघरेतसा तेन पुत्रोऽयं तव संस्थितः ॥ २७ ॥ <br>
एवं ज्ञात्वा महाभागे यद्युक्तं तत्समाचर ॥ २८ ॥ ॥ <br>
॥ सूत उवाच ॥ ॥ <br>
तच्छ्रुत्वा देवलोकस्यवज्रपातोपमं वचः ॥ <br>
हाहाकारपरा भूत्वा निपपात धरातले ॥ २९ ॥ <br>
छिन्नवृक्षलता यद्वत्पतिता सा तपस्विनी ॥ ६.१७४.३० ॥ <br>
चिरायन्त्यां तु तस्यां स याज्ञवल्क्यो महामुनिः ॥ <br>
शून्यं तमाश्रमं दृष्ट्वा पप्रच्छान्यान्मुनीश्वरान् ॥ ३१ ॥ <br>
क्व च मे भगिनी याता कंसारी सुतपस्विनी ॥ <br>
तया विनाऽद्य मे सर्वं शून्यमाश्रममंडलम् ॥ ३२ ॥ <br>
आचख्यौ तापसः कश्चिद्भगिनी ते यवीयसी ॥<br>
निश्चेष्टा पतिता भूमावश्वत्थस्य समीपतः ॥ ३३ ॥ <br>
मया दृष्टा मुनिश्रेष्ठ तां त्वं भावय मा चिरम् ॥ <br>
अथासौ त्वरया युक्तः संभ्रांतस्तु प्रधावितः ॥ ॥ ३४ ॥ <br>
यत्र सा कथिता तेन तापसेन तपस्विनी ॥ <br>
वीक्षते यावत्तत्रस्था श्वसमाना व्यवस्थिता ॥३५॥ <br>
अथ तोयेन शीतेन सेचयित्वा मुहुर्मुहुः॥ <br>
दत्त्वा भूयोऽपि वातं च यावच्चक्रे सचेतनाम् ॥ <br>
तावत्कात्यायनी प्राप्ता मैत्रेयी च ससंभ्रमम् ॥ ३६ ॥ <br>
किमिदं किमिदं जातं ननांदर्वद मा चिरम् ॥ ३७ ॥ <br>
किं वा सर्पेण दष्टासि सन्निपातेन दूषिता ।१ <br>
किं वा भूतगृहीताऽसि माहेंद्रेण ज्वरेण वा ॥ ३८ ॥ <br>
अथ सा चेतनां लब्ध्वा याज्ञ वल्क्यं पुरः स्थितम् ॥ <br>
भार्यया सहितं दृष्ट्वा व्रीडयाऽसून्मुमोच ह ॥ ३९ ॥ <br>
अथ तां च मृतां दृष्ट्वा रुदित्वा च चिरं द्विजाः ॥ <br>
याज्ञवल्क्यः सभार्यस्तु दत्त्वा वह्निं च शोकधृक् [। <br>
जगाम  स्वाश्रमं पश्चाद्दत्त्वा च सलिलाञ्जलिम् ॥ ६.१७४.४० ॥ <br>
सोऽपि बालोऽथ ववृधे पिप्पलास्वादपुष्टिधृक् ॥ <br>
अश्वत्थस्य तले तस्य वृद्धिं याति शनैःशनैः ॥ ४१ ॥ <br>
कस्यचित्त्वथ कालस्य नारदो मुनिसत्तमः ॥ <br>
तीर्थयात्राप्रसंगेन तेन मार्गेण चागतः ॥ ४२ ॥ <br>
स दृष्ट्वा बालकं तत्र द्वादशार्कसमप्रभम् ॥ <br>
एकाकिनं वने शून्ये पिप्पलास्वादतत्परम् ॥ <br>
पप्रच्छ विस्मयाविष्ट एकाकी को भवानिह ॥ ४३ ॥ <br>
वने शून्ये महारौद्रे सिंहव्याघ्रसमाकुले ॥ <br>
क्व ते माता पिता चैव किमर्थं चेह तिष्ठसि ॥ ४४ ॥ <br>
निवससि कथं चैव सर्वं मे विस्तराद्वद ॥ ४५ ॥ <br>
॥ पिप्पलाद उवाच ॥ ॥ ॥ <br>
नाहं जानामि पितरं मातरं न च बांधवम् ॥ <br>
नापि त्वां कोऽत्र चा यातो मम पार्श्वे तु सांप्रतम् ॥ ४६ ॥ <br>
॥ सूत उवाच ॥ [। <br>
तस्य तद्वचनं श्रुत्वा चिरं ध्यात्वा मुनीश्वरः ॥ <br>
ततस्तं प्रहसन्प्राह ज्ञात्वा दिव्येन चक्षुषा ॥ ४७ ॥ <br>
।। नारद उवाच ॥ ।। <br>
मया ज्ञातोऽसि वत्स त्वं याज्ञवल्क्यस्य रेतसा ॥ <br>
दैवयोगात्समुत्पन्नो भगिन्या उदरे ह्यृतौ ॥ ४८ ॥ <br>
उतथ्यशापदोषेण देवाचार्यो बृहस्पतिः ॥ <br>
देवकार्यस्य सिद्ध्यर्थं तस्मात्तच्छृणु कारणम् ॥ ४९ ॥ <br>
अथर्ववेदो यश्चैष शतशाखो विनिर्मितः ॥ <br>
शत कल्पश्च गूढार्थो भूपानां कार्यसिद्धये ॥६.१७४.५॥। <br>
नवशाखः पंचकल्पस्त्वया कार्यः सुखावहः ॥५१॥ <br>
तव मात्रा महाभाग रेतसा च परिप्लुतम् ॥ <br>
यद्वस्त्रं याज्ञवल्क्यस्य परिधानं कृतं च यत् ॥५२॥ <br>
भगिन्या सुतपस्विन्या स्नानार्थं न च काम्यया ॥ <br>
तद्रेतो जलमिश्रं तु भगमध्ये विनिर्गतम् ॥५३॥ <br>
अमोघं तेन संभूतस्त्वमत्र जगतीतले ॥ <br>
माता वै मृत्युमापन्ना ज्ञात्वैवं लज्जया तया ॥ ५४ ॥ <br>
चमत्कारपुरे तुभ्यं मातुलो जनकस्तथा ॥ <br>
संतिष्ठते महाभाग तत्पार्श्वे त्वमितो वज ॥ ५५ ॥ <br>
सांप्रतं व्रतकालस्ते वर्षं चैवाष्टमं स्थितम् ॥ <br>
तच्छ्रुत्वा वचनं तस्य लज्जयाऽधोमुखः स्थितः ॥ ५६ ॥<br>
ततश्चिरेण दीनं स वाक्यमेतदुवाच तम् ॥ <br>
किं मया पापमाख्याहि पूर्वदेहांतरे कृतम् ॥ ५७ <br>
येनेदं गर्हितं जन्म वियोगो मातृसंभवः॥ <br>
परित्यक्ष्यामि जीवं स्वं दुःखेनानेन सन्मुने ॥५८॥ <br>
॥ नारद उवाच ॥ ॥ <br>
न त्वया दुष्कृतं किंचित्पूर्वदेहांतरे कृतम् ॥ <br>
परं येन सुसंजातं तवेदं व्यसनं शृणु ॥ ५९ ॥ <br>
जन्मस्थेन भवाञ्जातः शनिना नाऽत्र संशयः ॥ <br>
तेनावस्थामिमां प्राप्तो नान्यदस्ति हि कारणम् ॥ ६.१७४.६० ॥ <br>
तच्छ्रुत्वा वचनं तस्य कोपसंरक्तलोचनः ॥ <br>
ऊर्ध्वमालोकयामास समुद्दिश्य शनैश्चरम् ॥ ६१ ॥ <br>
तस्य दृष्टिनिपातेन न्यपतत्स तु तत्क्षणात् ॥ <br>
विमानात्स्वाद्रवेः पुत्रो ययातिरिव नाहुषः ॥६२ ।१ <br>
अधोवक्त्रो द्विजश्रेष्ठाः पितुरादेशमाश्रितः ॥ <br>
बालभावेऽपि तेनैव दग्धौ पादौ तदा रवेः ॥६३॥ <br>
अथ तं नारदः प्राह पतमानमधोमुखम् ॥ <br>
बाल्यभावादनेन त्वं पातितोऽसि शनैश्चर ॥ ६४ ॥ <br>
तस्मान्मा वीक्षयस्वैनं भविष्यति प्रकोपभाक् ॥ <br>
मा पतस्व तथा भूमौ बलान्मद्वाक्यसंभवात् ॥ ६५ ॥ <br>
स्तंभयित्वा तथाप्येवं गगनस्थं शनैश्चरम् ॥ <br>
ततः प्रोवाच तं बालं पिप्पलादं मुनीश्वरः ॥ ॥६६॥ <br>
मा कोपं कुरु बाल त्वमेष सूर्यसुतो ग्रहः। <br>
देवानामपि पीडां च कुरुतेऽष्टमराशिगः ॥ ६७ ॥ <br>
जन्मस्थस्तु विशेषेण द्वितीयस्तु तथापरः ॥ <br>
यद्येष कुपितस्त्वां तु वीक्षयिष्यति कर्हिचित् ॥ ६८ ॥ <br>
करिष्यति न संदेहो भस्मराशिं ममाग्रतः ॥ <br>
अनेन वीक्षितौ पादौ जातमात्रेण सूर्यकौ ॥ ॥ ६९ ॥ <br>
आयातस्य तु तुष्टस्य पुत्रदर्शनवाञ्छया ॥ <br>
अन्तर्धानीकृते वस्त्रे ज्ञात्वा तं रौद्रचक्षुषम् ॥ ६.१७४.७० ॥ <br>
ततो दग्धावुभौ चापि तिष्ठतश्चर्म वेष्टितौ ॥ <br>
दृश्येतेऽद्यापि मूर्त्तौ तौ घटितायां धरातले ॥ ७१ ॥ <br>
॥ सूत उवाच ॥ ॥ <br>
तच्छ्रुत्वा वचनं तस्य नारदस्य स बालकः ॥ <br>
भयेन महता युक्तस्ततः पप्रच्छ तं मुनिम् ॥ ७२ ॥ <br>
कथं यास्यति मे तुष्टिं वदैष मम सन्मुने ॥ <br>
अज्ञानात्पातितो व्योम्नः शक्तिं चास्याविजानता ॥ ७३ ॥ ॥ <br>
॥ नारद उवाच ॥ ॥ <br>
ग्रहा गावो नरेंद्राश्च ब्राह्मणाश्च विशेषतः ॥ <br>
पूजिताः प्रतिपूज्यंते निर्दहंत्यपमानिताः ॥ ७४ ॥ <br>
तस्मात्कुरु स्तुतिं चास्य स्वशक्त्या भास्करेः प्रभो॥ <br>
प्रसादं गच्छते येन कोपं त्यजति पातजम् ॥ ७५ ॥ <br>
ततः कृतांजलिर्भूत्वा स्तुतिं चक्रे स बालकः ॥ <br>
भयेन महता युक्तस्ततः संपृच्छ्य तं मुनिम् ॥ ७६ ॥ <br>
पिप्पलादो द्विजश्रेष्ठाः प्रणिपत्य मुहुर्मुहुः ॥ <br>
नमस्ते क्रोधसंस्थाय पिंगलाय नमोऽस्तु ते ॥ ७७ ॥ <br>
नमस्ते वसुरूपाय कृष्णाय च नमोऽस्तु ते ॥ <br>
नमस्ते रौद्रदेहाय नमस्ते चांतकाय च ॥ ७८ ॥ <br>
नमस्ते यमसंज्ञाय नमस्ते सौरये विभो ॥ <br>
नमस्ते मन्दसंज्ञाय शनैश्चर नमोऽsस्तु ते ॥ ७९ ॥ <br>
प्रसादं कुरु देवेश दीनस्य प्रणतस्य च ॥६.१७४.८॥। <br>
॥ शनैश्चर उवाच ॥ ॥ <br>
परितुष्टोऽस्मि ते वत्स स्तोत्रेणानेन सांप्रतम्॥ <br>
वरं वरय भद्रं ते येन यच्छामि सांप्रतम् ॥ ८१ ॥ <br>
पिप्पलाद उवाच ॥ ॥ <br>
अद्यप्रभृति नो पीडा बालानां सूर्यनन्दन ॥ <br>
त्वया कार्या महाभाग स्वकीया च कथंचन ॥ ८२ ॥ <br>
यावद्वर्षाष्टमं जातं मम वाक्येन सूर्यज ॥ <br>
स्तोत्रेणानेन योऽत्र त्वां स्तूयात्प्रातः समुत्थितः ॥ ॥ ८३ ॥ <br>
तस्य पीडा न कर्तव्या त्वया भास्करनन्दन ॥ <br>
तव वारे च संजाते तैलाभ्यंगं करोति यः ॥ ८४ ॥ <br>
दिनाष्टकं न कर्तव्या तस्य पीडा कथंचन ॥ <br>
यस्त्वां लोहमयं कृत्वा तैलमध्ये ह्यधोमुखम्॥ ८५ ॥ <br>
धारयेत्तेन तैलेन ततः स्नानं समाचरेत् ॥ <br>
तस्य पीडा न कर्तव्या देयो लाभो महीभुजः ॥९६ ॥ <br>
अध्यर्द्धाष्टमिकायोगे तावके संस्थिते नरः ॥ <br>
तववारे तु संप्राप्ते यस्तिलाँल्लोहसंयुतान् ॥ ९७ ॥ <br>
स्वशक्त्या राति नो तस्य पीडा कार्या त्वया विभो ॥ <br>
कृष्णां गां यस्तु विप्राय तवोद्देशेन यच्छति ॥ ८८ ॥ <br>
अध्यर्द्धाष्टमजा पीडा नाऽस्य कार्या त्वया विभो ॥ <br>
शमी समिद्भिर्यो होमं तवोद्देशेन यच्छति ॥ ९९ ॥ <br>
तथा कृष्णतिलैश्चैव कृष्णपुष्पानुलेपनैः ॥ <br>
पूजां करोति यस्तुभ्यं धूपं वै गुग्गुलं दहेत् ॥ <br>
कृष्णवस्त्रेण संवेष्ट्य त्याज्या तस्य व्यथा त्वया ॥ ६.१७४.९० ॥ <br>
॥ सूत उवाच ॥ ॥ <br>
एवमुक्तः शनिस्तेन बाढमित्येव जल्प्य च ॥ <br>
नारदं समनुज्ञाप्य जगाम निजसं श्रयम्॥ ९१ ॥ <br>
नारदोऽपि तमादाय वालकं कृपयान्वितः ॥ <br>
चमत्कारपुरं गत्वा याज्ञवल्क्याय चार्पयत् ॥ ९२ ॥ <br>
कथयामास वृत्तांतं तस्य संभूति संभवम्॥ <br>
यद्दृष्टं ज्ञानदीपेन तस्मै सर्वं न्यवेदयत्॥९३॥ <br>
एष ते वीर्यसंभूतो बालको भगिनीसुतः ॥ <br>
मयाऽश्वत्थतले लब्धः काननेऽश्वत्थसंनिधौ ॥ ९४ ॥ <br>
व्रतबंध कुरुष्वास्य सांप्रतं चाष्टवार्षिकः ॥ <br>
नात्र दोषोस्ति विप्रेंद्र न भगिन्यास्तथा तव ॥ <br>
तस्माद्गृहाण पुत्रं स्वं भागिनेयं विशेषतः ॥ ॥ ९५ ॥ <br>
॥ सूत उवाच ॥ ॥ <br>
एवमुक्त्वा स देवर्षिस्ततश्चादर्शनं गतः ॥ <br>
याज्ञवल्क्योऽपि तच्छ्रुत्वा विषादं परमं गतः ॥ ९६ ॥ <br>
पापं तच्चिंतयन्नेव न शांतिमधिगच्छति ॥ <br>
आत्मानं गर्हयन्नित्यं दिवानक्तं च शोचति ॥ ९७ ॥ <br>
तं च पुत्रं परिज्ञाय तैस्तैश्चिह्नैर्निजैः स्थितैः ॥ <br>
ततस्तु पोषयित्वा तं व्रतेन समयोजयत् ॥ ९९ ॥ <br>
इति श्रीस्कान्दे महापुराण एकाशीतिसाहस्या संहितायां षष्ठे नागरखंडे हाटकेश्वरक्षेत्रमाहात्म्ये पिप्पलादोत्पत्तिव र्णनंनाम चतुःसप्तत्युत्तरशततमोऽध्यायः ॥ १७४ ॥<br>
<br>
<br>
</span>
