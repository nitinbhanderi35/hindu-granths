<span style="font-size: 14pt; line-height: 200%">सूत उवाच॥ <br>
द्वितीये दिवसे प्राप्ते यज्ञकर्मसमुद्भवे॥ <br>
द्वादश्यामभवत्तत्र शृणुध्वं तद्द्विजोत्तमाः॥ <br>
वृत्तान्तं सर्वदेवानां महाविस्मयकारकम् ॥ १ ॥ <br>
मखकर्मणि प्रारब्ध ऋत्विग्भिर्वेदपारगैः ॥ <br>
जलसर्पं समादाय बटुः कश्चित्सुनर्मकृत् ॥ २ ॥ <br>
प्रविश्याथ सदस्तत्र तं सर्पं ब्राह्मणान्तिके ॥ <br>
चिक्षेप प्रहसंश्चैव सर्वदुःखभयंकरम् ॥ ३ ॥ <br>
ततस्तु डुण्डुभस्तूर्णं भ्रममाण इतस्ततः ॥ <br>
विप्राणां सदसिस्थानां सक्तानां यज्ञकर्मणि ॥ ४ ॥ <br>
अहो होतुः स्थिते प्रैषे दीर्घसत्रसमुद्भवे ॥ <br>
स सर्पो वेष्टयामास तस्य गात्रं समंततः ॥ ५ ॥ <br>
न चचाल निजस्थानात्प्रायश्चित्तविभीषया ॥ <br>
नोवाच वचनं सोऽत्र चयनन्यस्तलोचनः ॥ ६ ॥ <br>
हाहाकारो महाञ्जज्ञे एतस्मिन्नंतरे द्विजाः ॥ <br>
तस्मिन्सदसि विप्राणां विषा ढ्याहिप्रशंकया ॥ ७ ॥ <br>
हाहाकारो महानासीत्तं दृष्ट्वा सर्पवेष्टितम् ॥ <br>
तस्य पुत्रो विनीतात्मा मैत्रावरुणकर्मणि ॥ ९ ॥ <br>
संस्थितस्तेन संदृष्टः पिता सर्पाभिवेष्टितः ॥ <br>
ज्ञात्वा तु चेष्टितं तस्य भये सर्पसमुद्भवे ॥ <br>
शशाप क्रोधसंयुक्तस्ततस्तं स बटुं मुनिः ॥ ९ ॥ <br>
यस्मात्पाप त्वया सर्पः क्षिप्तः सदसि दुर्मते ॥ <br>
तस्माद्भव द्रुतं सर्पो मम वाक्यादसंशयम् ॥ ६.१८३.१० ॥ <br>
॥ बटुरुवाच ॥ ॥ <br>
हास्येन जलसर्पोऽयं मया मुक्तोऽत्र लीलया ॥ <br>
न ते तातं समुद्दिश्य तत्किं मां शपसि द्विज ॥ ११ ॥ <br>
एतस्मिन्नंतरे मुक्त्वा तस्य गात्रं स पन्नगः ॥ <br>
जगामान्यत्र तस्यापि सर्पत्वं समपद्यत ॥ १२ ॥ <br>
सोऽपि सर्पत्वमापन्नः सनातनसुतो बटुः ॥ <br>
दुःखशोकसमापन्नो ब्राह्मणैः परिवेष्टितः ॥ १३ ॥ <br>
अथ गत्वा भृगुं सोऽपि बाष्पव्याकुललोचनः ॥ <br>
प्रोवाच गद्गदं वाक्यं प्रणिपत्य पुरःसरः ॥ १४ ॥ <br>
सनातनसुतश्चास्मि पौत्रस्तु परमेष्ठिनः ॥ <br>
शप्तस्तव सुतेनास्मि च्यवनेन महात्मना ॥ १५ ॥<br>
निर्दोषो ब्राह्मणश्रेष्ठ तस्माच्छापात्प्ररक्ष माम् ॥ <br>
तच्छ्रुत्वा च्यवनं प्राह कृपाविष्टो भृगुः स्वयम् ॥१६॥ <br>
अयुक्तं विहितं तात यच्छप्तोऽयं बटुस्त्वया॥ <br>
न मां धर्षयितुं शक्तो विषाढ्योऽपि भुजंगमः ॥१७॥ <br>
किं पुनर्जलसर्पोऽयं निर्विषो रज्जुसंनिभः ॥ <br>
न मामुद्दिश्य निर्मुक्तः सर्पोऽनेन द्विजन्मना ॥ <br>
शापमोक्षं कुरुष्वास्य तस्माच्छीघ्रं द्विजन्मनः ॥ १९ ॥ <br>
॥ च्यवन उवाच ॥ ॥ <br>
यदि त्यजति मर्यादामब्धिः शैत्यं व्रजेद्रविः ॥ <br>
उष्णत्वं च क्षपानाथस्तन्मे स्यादनृतं वचः ॥ १९ ॥ <br>
तच्छ्रुत्वा वचनं तस्य स्वयमेव पितामहः ॥ <br>
तत्रायातः स्थितो यत्र स पौत्रः सर्परूपधृक् ॥ ६.१८३.२० ॥ <br>
प्रोवाच न विषादस्ते पुत्र कार्यः कथंचन ॥ <br>
यत्सर्पत्वमनुप्राप्तः शृणुष्वात्र वचो मम ॥ २१ ॥ <br>
पुरा संस्रष्टुकामोऽहं नागानां नवमं कुलम् ॥ <br>
तद्भविष्यति त्वत्पार्श्वात्समर्यादं धरातले ॥ २२ ॥ <br>
मन्त्रौषधियुजां पुंसां न पीडामाचरिष्यति ॥<br>
संप्राप्स्यति परां पूजां समस्ते जगतीतले ॥ २३ ॥ <br>
अत्राऽस्ति सुशुभं तोयं हाटकेश्वरसंज्ञिते ॥ <br>
क्षेत्रे तत्र समावासः पुत्र कार्यस्त्वया सदा ॥ २४ ॥ <br>
तत्रस्थस्य तपस्थस्य नागः कर्कोटको निजम् ॥ <br>
तव दास्यति सत्कन्यां ततः सृष्टिर्भविष्यति ॥ २५ ॥ <br>
नवमस्य कुलस्यात्र समर्यादस्य भूतले ॥ <br>
श्रावणे कृष्णपक्षे तु संप्राप्ते पंचमीदिने ॥ २६ ॥ <br>
संप्राप्स्यति परां पूजां पृथिव्यां नवमं कुलम् ॥ <br>
अद्यप्रभृति तत्तोयं नागतीर्थमिति स्मृतम् ॥२७॥ <br>
ख्यातिं यास्यति भूपृष्ठे सर्वपातकनाशनम्॥ <br>
येऽत्र स्नानं करिष्यंति संप्राप्ते पंचमीदिने ॥२८॥ <br>
न तेषां वत्सरंयावद्भविष्यत्यहिजं भयम् ॥ <br>
विषार्द्दितस्तु यो मर्त्यस्तत्र स्नानं करिष्यति ॥२९॥ <br>
तत्क्षणान्निर्विषो भूत्वा संप्राप्स्यति परं सुखम् ॥ <br>
पुत्रकामा तु या नारी पंचम्यां भास्करोदये ॥६.१८३.३॥। <br>
करिष्यति तथा स्नानं फलहस्ता प्रभक्तितः ॥ <br>
भविष्यति च सा शीघ्रं वंध्याऽपि च सुपुत्रिणी ॥३१॥ <br>
॥ सूत उवाच ॥ ॥ <br>
एवं प्रवदतस्तस्य ब्रह्मणोऽव्यक्तजन्मनः॥ <br>
अन्ये नागाः समायातास्तत्र यज्ञे निमंत्रिताः ॥ ३२ ॥ <br>
वासुकिस्तक्षकश्चैव पुण्डरीकः कृशोदरः ॥ <br>
कम्बलाश्वतरौ नागौ शेषः कालिय एव च ॥ ३३ ॥ <br>
ते प्रणम्य वचः प्रोचुः प्रोच्चैर्देवं पितामहम् ॥ <br>
तवादेशाद्वयं प्राप्ता यज्ञेऽत्र प्रपितामह॥३४॥<br>
साहाय्यार्थं तदादेशो दीयतां प्रपितामह॥ <br>
येन कुर्मो वयं शीघ्रं नागराज्ये ह्यधिष्ठिताः ॥३५॥ <br>
ब्रह्मोवाच ॥ साहाय्यमेतदस्माकं भवदीयं महोरगाः ॥ <br>
गत्वानेन समं शीघ्रं नागराजेन तिष्ठत॥३६॥<br>
नागतीर्थे ततः स्थेयं सर्वैस्तत्र समास्थितैः ॥३७॥ <br>
यः कश्चिन्मम यज्ञेऽत्र दुष्टभावं समाश्रितः ॥ <br>
समागच्छति विघ्नाय रक्षणीयः स सत्वरम् ॥३८॥ <br>
राक्षसो वा पिशाचो वा भूतो वा मानुषोऽपि वा ॥ <br>
एतत्कृत्यतमं नागा मम यज्ञस्य रक्षणम् ॥ ३९ ॥ <br>
तथा यूयमपि प्राप्ते मासि भाद्रपदे तथा ॥ <br>
पंचम्यां कृष्णपक्षस्य तत्र पूजामवाप्स्यथ ॥ ६.१८३.४० ॥ <br>
॥ सूत उवाच ॥ ॥ <br>
बाढमित्येव ते प्रोच्य प्रणिपत्य पितामहम् ॥ <br>
सनातनसुतोपेता नागतीर्थं समाश्रिताः ॥ ४१  <br>
ततःप्रभृति तत्तीर्थं नागतीर्थ मिति स्मृतम् ॥ <br>
कामप्रदं च भक्तानां नराणां स्नानकारिणाम् ॥ ४२ ॥ <br>
यस्तत्र कुरुते स्नानं सकृद्भक्त्या समन्वितः ॥ <br>
नान्वयेऽपि भयं तस्य जाय ते सर्पसंभवम् ॥ ४३ ॥ <br>
तत्र यच्छति मिष्टान्नं द्विजानां सज्जनैः सह ॥ <br>
पूजयित्वा तु नागेंद्रान्सनातनपुरःसरान् ॥ ४४ ॥ <br>
सप्तजन्मांतरं यावन्न स दौःस्थ्यमवाप्नुयात् ॥ <br>
भूतप्रेतपिशाचानां शाकिनीनां विशेषतः ॥ <br>
न च्छिद्रं न च रोगाश्च नाधयो न रिपोर्भयम् ॥ ४५ ॥ <br>
यश्चैतच्छृणुयाद्भक्त्या वाच्यमानं द्विजोत्तमाः ॥ <br>
सोऽपि संवत्सरं यावत्पन्नगैर्न च पीड्यते ॥ ४६ ॥ <br>
सर्पदष्टस्य यस्यैतत्पुरतः पठ्यते भृशम् ॥ <br>
नागतीर्थस्य माहात्म्यं काल दष्टोऽपि जीवति ॥ ४७ ॥ <br>
पुस्तके लिखितं चैतन्नागतीर्थसमुद्भवम् ॥ <br>
माहात्म्यं तिष्ठते यत्र न सर्पस्तत्र तिष्ठति ॥ ४८ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये नागतीर्थोत्पत्तिमाहात्म्यवर्णनंनाम त्र्यशीत्युत्तरशततमोऽध्यायः ॥ १८३ ॥<br>
<br>
<br>
</span>
