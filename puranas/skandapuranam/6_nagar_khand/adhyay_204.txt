<span style="font-size: 14pt; line-height: 200%">॥ आनर्त उवाच ॥ ॥ <br>
प्रोक्ताऽस्माकं त्वया विप्र शुद्धिर्नागरसंभवा ॥ <br>
वंशजा विस्तरेणैव यथा पृष्टोऽसि सुव्रत ॥ १ ॥ <br>
सांप्रतं शीलजां ब्रूहि नष्टवंशश्च यो भवेत् ॥ <br>
पितामहं न जानाति न च मातामहीं निजाम् ॥ <br>
तस्य शुद्धिः कथं कार्या नागरोऽस्मीति यो वदेत् ॥ २ ॥ <br>
॥ विश्वामित्र उवाच ॥ ॥ <br>
एतदर्थं पुरा पृष्टो भर्तृयज्ञश्च नागरैः ॥ <br>
नष्टवंशकृते राजन्यथा पृष्टोऽस्मि वै त्व या ॥ ३ ॥ <br>
॥ भर्तृयज्ञ उवाच ॥ ॥ <br>
नष्टवंशस्तु यो ब्रूयान्नागरोऽस्मीति संसदि ॥ <br>
तस्य शीलं प्रविज्ञेयं ततः शुद्धिं समादिशेत् ॥ ४ ॥ <br>
नागराणां तु ये धर्मा व्यवहाराश्च केवलाः ॥ <br>
तेषु चेद्वर्तते नित्यं संभाव्यो नागरो हि सः ॥ ५ ॥ <br>
तस्य शुद्धिकृते देयं धटं ब्राह्मणसत्तमाः ॥ <br>
धटे तु शुद्धिमापन्ने ततोऽसौ शुद्धतां व्रजेत् ॥ ६ ॥ <br>
श्राद्धार्हः कन्यकार्हश्च सोमार्हश्च विशेषतः ॥ <br>
सामान्यपदयोग्यश्च समस्ते स्थानकर्मणि ॥ ७ ॥ <br>
एतत्ते सर्वमाख्यातं यत्पृष्टोऽस्मि नरोत्तम ॥ <br>
द्वितीया जायते शुद्धिर्यथा नष्टान्वये द्विजे ॥ <br>
तस्माद्वद महाराज यद्भूयः श्रोतुमर्हसि ॥ ८ ॥ <br>
॥ आनर्त उवाच ॥ ॥ <br>
तस्मात्ते नागरा भूत्वा विप्राश्चाष्टकुलोद्भवाः ॥ <br>
सर्वेषामुत्तमा जाताः प्राधान्येन व्यवस्थिताः ॥ ९ ॥ <br>
तपसः किं प्रभावः स तेषां वा यजनोद्भवः ॥ <br>
विद्योद्भवोऽथवा विप्र किं वा दानसमुद्भवः ॥ ६.२०४.१० ॥ <br>
॥ विश्वामित्र उवाच ॥ ॥ <br>
ते सर्वे गुणसंपन्ना यथान्ये नागरास्तथा ॥ <br>
विशेषश्चापरस्तेषां ते शक्रेण प्रतिष्ठिताः ॥ ११ ।। <br>
तेन ते गौरवं प्राप्ताः सर्वेषां तु द्विजन्मनाम् ॥ १२ ॥ <br>
॥ आनर्त उवाच ॥ ॥ <br>
कस्मिन्काले तु ते विप्राः शक्रे णात्र प्रतिष्ठिताः ॥ <br>
किमर्थं च वदास्माकं विस्तरेण महामते ॥ १३ ॥ <br>
।। विश्वामित्र उवाच ॥ ॥ <br>
हिरण्याक्ष इति ख्यातः पुराऽऽसीद्दानवो त्तमः ॥ <br>
अभवत्तस्य संग्रामः शक्रेण सह दारुणः ॥ १४ ॥ <br>
तत्र देवासुरे युद्धे मृता भूरिदिवौकसः ॥ <br>
दानवाश्च महाराज परस्परजिगीषवः ॥ १५ ॥ <br>
अथ ते दानवाः संख्ये शक्रेण विनिपातिताः ॥ <br>
विद्याबलेन ताञ्छुक्रः सजीवान्कुरुते पुनः ॥ १६ ॥ <br>
देवाश्च निधनं प्राप्ता न जीवंति कथंचन ॥ <br>
कस्यचित्त्वथ कालस्य विष्णुं प्रोवाच वृत्रहा ॥ १७ ॥ <br>
धारातीर्थमृतानां च प्रहारैः सन्मुखैः प्रभो ॥ <br>
या गतिश्च समादिष्टा तां मे वद जनार्दन ॥ ॥ १८ ॥ <br>
पराङ्मुखा मृता ये च पलायनपरायणाः ॥ <br>
तेषामपि गतिं ब्रूहि यादृग्जायेतवाच्युत ॥ १९ ॥ <br>
॥ विष्णुरुवाच ॥ ॥ <br>
धारातीर्थमृतानां च सन्मुखानां महाहवे ॥ <br>
यथा चोच्छिन्नबीजानां पुनर्जन्म न विद्यते ॥ ६.२०४.२० ॥<br>
ये पुनः पृष्ठदेशे तु हन्यते भयविक्लवाः ॥ <br>
भुज्यमानाः परैस्ते च प्रेताः स्युस्त्रिदशाधिप ॥ २१ ॥ <br>
॥ इन्द्र उवाच ॥ ॥ <br>
केचिद्देवा मृता युद्धे युध्यमानाश्च सन्मुखाः ॥ <br>
तथैवान्ये मया दृष्टा हन्यमानाः पराङ्मुखाः ॥ <br>
प्रेतत्वं दानवानां च सर्वेषां स्यान्न वा प्रभो ॥ २२ ॥ <br>
॥ विष्णुरुवाच ॥ ॥ <br>
असंशयं सहस्राक्ष हता युद्धे पराङ्मुखाः ॥ <br>
प्रेतत्वे यांति ते सर्वे देवा वा मानुषा यदि ॥ २३ ॥ <br>
विषादग्नेः कुलघ्नानां तया चैवात्मघातिनाम् ॥ <br>
दंष्ट्रिभिर्हतदेहानां शृंगिभिश्च सुरेश्वर ॥ <br>
प्रेतत्वं जायते नूनं सत्यमेतदसंशयम् ॥२४॥ <br>
॥ इन्द्र उवाच ॥ ॥ <br>
कथं तेषां भवेन्मुक्तिः प्रेतत्वाद्दारुणाद्विभो ॥ <br>
एतन्मे सर्वमाचक्ष्व येन यत्नं करोम्यहम् ॥२५॥ <br>
॥ श्रीभगवानुवाच ॥ ॥ <br>
तेषां संयुज्यते श्राद्धं कन्यासंस्थे दिवाकरे ॥ <br>
कृष्णपक्षे चतुर्दश्यां नभस्यस्य सुरेश्वर ॥ २६ ॥ <br>
गयायां भक्तिपूर्वं तु पितामहवचो यथा ॥ <br>
ततः प्रयांति ते मोक्षं सत्यमेतदसंशयम् ॥ २७ ॥ <br>
॥ इन्द्र उवाच ॥ ॥ <br>
कस्मात्तत्र दिने श्राद्धं क्रियते मधुसूदन ॥ <br>
शस्त्रैर्विनिहतानां च सर्वं मे विस्तराद्वद ।। २८ ॥ <br>
॥ श्रीभगवानुवाच ॥ ॥ <br>
भूतप्रेतपिशाचैश्च कूष्मांडै राक्षसैरपि ॥ <br>
पुरा संप्रार्थितः शंभुर्दिने तत्र समागते ॥ <br>
अद्यैकं दिवसं देव कन्यासंस्थे दिवाकरे ॥ २९ ॥ <br>
अस्माकं देहि येन स्यात्तृप्तिर्वर्षसमुद्भवा ॥ <br>
प्रदत्ते वंशजैः श्राद्धे दीनानां त्वं दयां कुरु ॥ ६.२०४.३० ॥ ॥ <br>
॥ श्रीभगवानुवाच ॥ ॥ <br>
यः करिष्यति वै श्राद्धमस्मिन्नहनि संस्थिते ॥ <br>
कृष्णपक्षे चतुर्दश्यां नभस्यस्य च वंशजः ॥ <br>
भविष्यति परा प्रीतिर्यावत्संवत्सरः स्थितः ॥ ३१ ॥ <br>
यः पुनस्तु गयां गत्वा युष्मद्वंशसमुद्भवः ॥ <br>
करिष्यति तथा श्राद्धं तेन मुक्तिमवाप्स्यथ ॥ ३२ ॥ <br>
शस्त्रेण निहतानां च स्वर्गस्थानामपि ध्रुवम् ॥ <br>
न करिष्यति यः श्राद्धं तस्मिन्नहनि संस्थिते ॥ ३३ ॥ <br>
क्षुत्पिपासार्तदेहाश्च पितरस्तस्य दुःखिताः ॥ <br>
स्थास्यंति वत्सरं यावदेतदाह पितामहः ॥ ३४ ॥ <br>
तस्मात्सर्वप्रयत्नेन तस्मिन्नहनि कारयेत् ॥ <br>
अन्यमुद्दिश्य तत्सर्वं प्रेतानामिह जायते ॥ ३५ ॥ <br>
ततो भगवता दत्ता तेषां चैव तु सा तिथिः ॥ श्रा<br>
द्धकर्मणि संजाते विना शस्त्रहतं जनम् ॥ ३६ ॥ <br>
संमुखस्यापि संग्रामे युध्यमानस्य देहिनः ॥ <br>
कदाचिच्चलते चित्तं तीक्ष्णशस्त्रहतस्य च ॥ ३७ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्र माहात्म्ये शक्रविष्णुसंवादे प्रेतश्राद्धकथनंनाम चतुरधिकद्विशततमोऽध्यायः ॥ २०४ ॥<br>
<br>
<br>
</span>
