<span style="font-size: 14pt; line-height: 200%">॥ ईश्वर उवाच ॥ ॥ <br>
यदि चेत्तामसं कर्म त्यक्त्वा कर्मसु जायते ॥ <br>
तदा ज्ञानमयो योगी जीवतां मोक्षदायकः ॥ १ ॥ <br>
यदा निर्ममता देहे यदा चित्तं सुनिर्मलम् ॥ <br>
यदा हरौ भक्तियोगस्तदा बन्धो न कर्मणा ॥ २ ॥ <br>
कुर्वन्नेव हि कर्माणि मनः शांतं नृणां यदा ॥ <br>
तदा योगमयी सिद्धिर्जायते नात्र संशयः ॥ ३ ॥ <br>
गुरुत्वं स्थानमसकृदनुभूय महामतिः ॥ <br>
जीवन्विष्णुत्वमासाद्य कर्म संगात्प्रमुच्यते ॥ ४ ॥ <br>
कर्माणि नित्यजातानि नित्यनैमित्तिकानि च ॥ <br>
इच्छया नैव सेव्यानि दुःखतापविवृद्धये ॥ ५ ॥ <br>
कर्मणामीशितारं च विष्णुं विद्धि महेश्वरि ॥ <br>
तस्मिन्संत्यज्य सर्वाणि संसारान्मुच्यतेऽखिलात् ॥ ६ ॥ <br>
एतदेव परं ज्ञानमेतदेव परं तपः ॥ <br>
एतदेव परं श्रेयो यत्कृष्णे कर्मणोऽर्पणम् ॥ ७ ॥ <br>
अयं हि निर्मलो योगो निर्गुणः स उदाहृतः ॥ <br>
तद्विष्णोः कर्म जनितं शुभत्व प्रतिपादनम् ॥ ८ ॥ <br>
तावद्भ्रमंति संसारे पितरः पिंडतत्पराः ॥ <br>
यावत्कुले भक्तियुतः स्तो नैव प्रजायते  ९ ॥ <br>
तावद्द्विजानि गर्जंति तावद्गर्जति पातकम् ॥ <br>
तावत्तीर्थान्यनेकानि यावद्भक्तिं न विंदति ॥ ६.२६३.१० ॥ <br>
स एव ज्ञानवाँल्लोके योगिनां प्रथमो हि सः ॥ <br>
महाक्रतूनामाहर्ता हरिभक्तियुतो हि सः ॥ ११ ॥ <br>
निमिषं निर्नयन्मेषं योगः समभिजायते ॥ <br>
वाणीजये योगिनस्तु गोमेधश्च प्रकीर्तितः ॥ ॥ १२ ॥ <br>
मनसो विजये नित्यमश्वमेधफलं लभेत् ॥ <br>
कल्पनाविजयान्नित्यं यज्ञं सौत्रामणिं लभेत् ॥ १३ ॥ <br>
देहस्योत्सर्जनान्नित्यं नरयज्ञः प्रकीर्तितः ॥ <br>
पंचेंद्रियपशून्हत्वाऽनग्नौ शीर्षे च कुण्डले ॥ १४ ॥ <br>
गुरूपदेशविधिना ब्रह्मभूतत्वमश्नुते ॥ <br>
स योगी नियताहारोदण्डत्रितयधारकः ॥ १५ ॥ <br>
त्रिदंडी स तु विज्ञेयो ज्ञाते देवे निरंजने ॥ <br>
मनोदण्डः कर्मदण्डो वाग्दंडो यस्य योगिनः ॥ १६ ॥ <br>
स योगी ब्रह्मरूपेण जीवन्नेव समाप्यते ॥ <br>
अज्ञानी बाध्यते नित्यं कर्मभिर्बंधनात्मकैः ॥१७ ॥ <br>
कुर्वन्नेव हि कर्माणि ज्ञानी मुक्तिं प्रयाति हि ॥ <br>
यदा हि गुरुभिः स्थानं ब्रह्मणः प्रतिपाद्यते ॥ १८ ॥ <br>
तदैष मुक्तिमाप्नोति देहस्तिष्ठति केवलम् ॥ <br>
यावद्ब्रह्मफलावाप्त्यै प्रयाति पुरुषोत्तमः ॥ १९ ॥ <br>
तावत्कर्ममयी वृत्तिर्ब्रह्म वृक्षांतराभवेत् ॥ <br>
अवांतराणि पर्वाणि ज्ञेयानि मुनिभिः सदा ॥ ६.२६३.२० ॥ <br>
मोक्षमार्गो द्विजैश्चैव श्रुतिस्मृतिसमुच्चयात् ॥ <br>
मोक्षोऽयं नगराकारश्चतुर्द्वार समाकुलः ॥ २१ ॥ <br>
द्वारपालास्तत्र नित्यं चत्वारस्तु शमादयः ॥ <br>
त एव प्रथमं सेव्या मनुजैर्माक्षदायकाः ॥ २२ ॥ <br>
शमश्च सद्विचारश्च संतोषः साधुसंगमः ॥ <br>
एते वै हस्तगा यस्य तस्य सिद्धिर्न दूरतः ॥ २३ ॥ <br>
योगसिद्धिर्विष्णुभक्त्या सद्धर्माचरणेन च ॥ <br>
प्राप्यते मनुजैर्देवि ह्येतज्ज्ञानमलं विदुः ॥ २४ ॥ <br>
ज्ञानार्थं च भ्रमन्मर्त्यो विद्यास्थानेषु सर्वशः ॥ <br>
सद्यो ज्ञानं सद्गुरुतो दीपार्चिरिव निर्मला ॥ २५ ॥ <br>
मुहूर्तमात्रमपि यो लयं चिंत यति ध्रुवम् ॥ <br>
तस्य पापसहस्राणि विलयं यांति तत्क्षणात् ॥ २६ ॥ <br>
रागद्वेषौ परित्यज्य क्रोधलोभविवर्जितः ॥ <br>
सर्वत्र समदर्शी च विष्णुभक्तस्य दर्शनम् ॥ २७ ॥ <br>
सर्वेषामपि जीवानां दया यस्य हृदि स्थिरा ॥ <br>
शौचाचारसमायुक्तो योगी दुःखं न विंदति ॥ २८ १। <br>
मायाधिपटलैर्हीनो मिथ्या वस्तुविरागवान् ॥ <br>
कुसंसर्गविहीनश्च योगसिद्धेश्च लक्षणम् ॥ २९ ॥ <br>
ममतावह्निसंयोगो नराणां तापदायकः ॥ <br>
उत्पन्नः शमनं तस्य योगिनां शांतिचारणम् ॥ ६.२६३.३० ॥ <br>
इन्द्रियाणामथोद्धृत्य मनसैव निषेधयेत् ॥ <br>
यथा लोहेन लोहं च घर्षितं तीक्ष्णतां व्रजेत् ॥ ३१ ॥ <br>
बुद्धिर्हि द्विविधा देहे देया ग्राह्या विशुद्धिदा ॥ <br>
संसारविषया त्याज्या परब्रह्मणि सा शुभा ॥ ३२ ॥ <br>
अहंकारो यथा देवि पापपुण्यप्रदायकः ॥ <br>
ज्ञाते तत्त्वे शुभफले कृतः संधाय नान्यथा ॥ ३३ ॥ <br>
श्यामलं च उपस्थं च रूपातीतान्नराः शिवम् ॥ <br>
हृदिस्थं सिरशिस्थं च द्वयं बद्धविमुक्तये ॥ ॥ ३४ ॥ <br>
एतदक्षरमव्यकममृतं सकलं तव ॥ <br>
रूपरूपविष्णुरूपरूपमूर्तिनिवेदितम् ॥ ३६ ॥ <br>
एवं ज्ञात्वा विमुच्येत योगी संसारबन्धनात् ॥ <br>
गुरूपदेशाद्गृहस्थो लभते नान्यथा क्वचित् ॥३६॥ <br>
यदा गुरुः प्रसन्नात्मा तस्य विश्वं प्रसीदति ॥ <br>
गुरुश्च तोषितो येन संतुष्टाः पितृदेवताः ॥ ३७ ॥ <br>
गुरूपदेशः प्रतिमा सद्विचारः समे मनः ॥ <br>
क्रिया च ज्ञानसहिता मोक्षसिद्धेर्हि लक्षणम् [। ३८ ॥ <br>
क्रियापतिर्विष्णुरेव स्वयमेव हि निष्क्रि यः ॥ <br>
स च प्राणविरूपाय द्वादशाक्षरवीजकः ॥३९॥ <br>
द्वादशाक्षरकं चक्रं सर्वपापनिबर्हणम् ॥ <br>
दुष्टानां दमनं चैव परब्रह्मप्रदायकम् ॥ ६.२६३.४० ॥ <br>
एतदेव परं ब्रह्म द्वादशाक्षररूपधृक् ॥ <br>
मया प्रकाशितं देवि स्कन्दे हि विमलं तव ॥४१॥ <br>
एतत्सारं योगिनां ध्यानरूपं भक्तिग्राह्यं श्रद्धया चिन्तयेच्च ॥ <br>
चातुर्मास्ये जन्मकोट्यां च जातं पापं दग्ध्वा मुक्तिदः कैटभारिः ॥ ४२ ॥ <br>
॥ब्रह्मोवाच ॥ ॥ <br>
एतस्मिन्नगरे तत्र क्षीरसागरमध्यतः ॥ <br>
उज्जहार विमानाग्रे तेजोभाराभिपीडितः ॥ ४३ ॥ <br>
उरो बाहुकृतिं कुर्वन्सान्निध्यं समुपागतः ॥ <br>
महामत्स्योऽज्ञातपूर्वः सन्निधानेऽनहंकृतिः ॥ ४४ ॥ <br>
हुंकारगर्भे मत्स्यं च दृष्ट्वा तं स महेश्वरः ॥ <br>
तेजसा स्तंभयामास वाक्यमेतदुवाच ह ॥ ४५ ॥ <br>
कस्त्वं मत्स्योदरस्थश्च देवो यक्षोऽथ मानुषः ॥ <br>
कथं जीवसि देहांतर्गतो मम वद प्रभो ॥ ४६ ॥ <br>
॥ मत्स्य उवाच ॥ ॥ <br>
अहं मत्स्योदरे क्षिप्तः समुद्रे क्षीरसंभवे ॥ <br>
मात्रा तु पितृवाक्येन नायं मम कुलान्वितः ॥४७॥ <br>
कुलक्षयभयात्तेन जातं स्वकुलनाशनम् ॥ <br>
गंडांतयोगजनितो बालो न गृहकर्मकृत् ॥ ४८ ॥ <br>
इति मात्रा दुःखितया निरस्तः शृणु वंशजः ॥ <br>
झषेणापि गृहीतोऽस्मि कालो मेऽत्र महानभूत् ॥ ४९ ॥ <br>
तव वाक्यामृतैरेभिर्ज्ञानयोगो महानभूत् ॥ <br>
तेन त्वं सकलो ज्ञातो मया मूर्तोऽथ मूर्त्तगः। ॥६.२६३.५०॥। <br>
अनुज्ञां मम देवेश देहि निष्क्रमणाय च ॥ <br>
यथाऽहं पितृपो ब्रह्मन्भवान्याश्चापि लक्ष्यते ॥ ५१ ॥ <br>
॥ हर उवाच ॥ ॥ विप्रोऽसि सुतरूपोऽसि पूज्योस्यासि बभाषतः ॥ <br>
बहिर्निष्क्रम वेगेन स्तंभितोऽसि महाझषः ॥ ५२ ॥ <br>
ततोऽसौ शिरसा जात उत्क्लेशान्मत्स्ययोजितः ॥ <br>
ततो हि विकृतं वक्त्रं क्षणाद्बहिरुपागतः ॥ ५३ ॥ <br>
रूपवान्प्रतिमायुक्तो मत्स्यगंधेन संयुतः ॥ <br>
सोमकांतिसमस्तत्र ह्यभवद्दिव्यगंधभाक् ॥ ८५४ ॥ <br>
उमापि प्रणतं चामुं सुतं स्वोत्संगभाजनम् ॥ <br>
चकार तस्य नामापि हरः परमहर्षितः ॥ ८९५ ॥ <br>
यस्मान्मत्स्योदराज्जातो योगिनां प्रवरो ह्ययम् ॥ <br>
तस्मात्तु मत्स्य नाथेति लोके ख्यातो भविष्यति ॥ ५६ ॥ <br>
अच्छेद्यः स्यान्नरतनुर्ज्ञानयोगस्य पारगः ॥ <br>
निर्मत्सरोऽपि निर्द्वंद्वो निराशो ब्रह्मसेवकः ॥ ५७ ॥ <br>
जीवन्मुक्तश्च भविता भुवनानि चतुर्दश ॥ <br>
इत्युक्तश्च महेशानं प्रणमंश्च पुनःपुनः ॥ <br>
महेश्वरेण सहितो मंदराचलमाययौ ॥ ५८ ॥ <br>
॥ ब्रह्मोवाच ॥ ॥ <br>
कृत्वा प्रदक्षिणं देवीं स्कन्दमालिंग्य सोऽगमत् ॥ ५९ ॥ <br>
ततः सा पार्वती हृष्टा प्राप्य ज्ञानमनुत्तमम् ॥ <br>
एवं सा परमां सिद्धिं प्रणवस्यप्रभा जनम् ॥ ६.२६३.६० ॥ <br>
सा प्राप्य जगतां माता द्वादशाक्षरजांबुना ॥ <br>
इमां मत्स्येन्द्रनाथस्य चोत्पत्तिं यः शृणोति च ॥ ६१ ॥ <br>
चातुर्मास्ये विशेषेण सोऽश्वमेधफलं लभेत्॥६२॥<br>
इति श्रीस्कांदे महापुराण एकाशीतिसाह्स्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये मत्स्येन्द्रनाथोत्पत्तिकथनं नाम त्रिषष्ट्युत्तरद्विशततमोऽध्यायः॥२६३॥ <br>
<br>
<br>
</span>
