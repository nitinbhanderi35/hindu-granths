<span style="font-size: 14pt; line-height: 200%">॥ सूत उवाच ॥ ॥ <br>
तथान्यदपि तत्रास्ति रूपतीर्थमनुत्तमम् ॥ <br>
यत्र स्नातो नरः सम्यग्विरूपो रूपवान्भवेत् ॥ १ ॥ <br>
पूर्वं भगवता तेन ब्रह्मणा लोक कर्तृणा ॥ <br>
सृष्टिं कृत्वा च विस्तीर्णां यथोक्तं च चतुर्विधाम्॥२॥ <br>
ततः स चिन्तयामास रूपसंचयसंयुताम् ।] <br>
एकामप्सरसं दिव्यां देवमायां सृजाम्यहम् ॥ । ॥३॥ <br>
ततश्च सर्वदेवानां समादाय तिलंतिलम्॥<br>
रूपं च निर्ममे पश्चादत्याश्चर्यमयीं च ताम् ॥४॥ <br>
यां दृष्ट्वा क्षोभमापन्नः स्वयमेव पितामहः ॥५॥ <br>
ततस्तां प्रेषयामास कैलासं प्रति पद्मजः ॥ <br>
गच्छ देवि महादेवं प्रणमस्व शुचिस्मिते ॥ ६ ॥ <br>
ततः सा सत्वरं गत्वा कैलासं पर्वतोत्तमम् ॥ <br>
अपश्यच्छंकरं तत्र निर्विष्टं पार्वतीसमम् ॥ ७ ॥ <br>
शंकरोऽपि च तां दृष्ट्वा विस्मयं परमं गतः ॥ <br>
सुदृष्टां नाकरोद्भीत्या पार्श्वस्थां वीक्ष्य पार्वतीम्॥  ॥ <br>
ततः प्रदक्षिणां चक्रे सा प्रणम्य महेश्वरम् । <br>
श्रद्धया परया युक्ता कृतांजलिपुटा स्थिता ॥९॥ <br>
यावद्दक्षिणपार्श्वस्था तावद्वक्त्रं स दक्षिणम्॥ <br>
प्रचकार महादेवस्तदुपाकृष्टलोचनः ॥ ६.१५३.१० ॥ <br>
पश्चिमायां यदा साऽभूत्प्रदक्षिणवशाच्छुभा ॥ <br>
पश्चिमं वदनं तेन तदर्थं च कृतं ततः ॥११॥ <br>
एवमुत्तरसंस्थायां तस्यां देवेन शंभुना ॥ <br>
उत्तरं वदनं क्लृप्तं गौरीभीतेन चेतसा ॥ <br>
न ग्रीवां चालयामास कथंचिदपि स द्विजाः ॥१२॥ <br>
एतस्मिन्नंतरे तत्र नारदो मुनिपुंगवः॥ <br>
अब्रवीत्पार्वतीं पश्चात्प्रणिपत्य महेश्वरम् ॥ १३ ॥ <br>
॥ नारद उवाच ॥ ॥ <br>
पश्य पार्वति ते पत्युश्चेष्टितं गर्हितं यथा ॥ <br>
दृष्ट्वा रूपवतीं नारीं कृतं। मुखचतुष्टयम् ॥ १४ ॥ <br>
अहमेतद्विजानामि न त्वया सदृशी क्वचित् ॥ <br>
अस्ति नारी तथाऽन्योपि विजानाति सुरेश्वरि ॥ १९ ॥ <br>
हास्यस्य पदवीमद्य त्वं गमिष्यसि पार्वति ॥ <br>
सर्वासां देवपत्नीनां ज्ञात्वान्यासक्तमीश्वरम् ॥ १६ ॥ <br>
एतद्देवि विजानासि यादृक्चित्तं शिवोद्भवम् ॥ <br>
अस्या उपरि वेश्याया निंदिताया विचक्षणैः ॥ १७ ॥ <br>
समादाय निजे हर्म्य एतां संस्थापयिष्यति ॥ <br>
परं लज्जासमोपेतो न ब्रवीति वचः शुभे ॥ १८ । ॥ <br>
॥ सूत उवाच ॥ ॥ <br>
नारदस्य वचः श्रुत्वा दृष्ट्वा कांतं चतुर्मुखम् ॥ <br>
क्रोधेन महताविष्टा विकृतं वीक्ष्य तं हरम् ॥ १९ ॥ <br>
ततो निरोधया मास द्रुतं सा पर्वतात्मजा ॥ <br>
सर्वनेत्राणि देवस्य महिषीधर्ममाश्रिता ॥ ६.१५३.२० ॥ <br>
एतस्मिन्नंतरे शैला विशीर्यंति समंततः ॥ <br>
मर्यादां संत्यजंति स्म सर्वे च मकरालयाः ॥ २१ ॥ <br>
प्रलयस्य समुत्थानं संजातं द्विजसत्तमाः ॥ <br>
तावद्ब्रह्मदिनं प्राप्तं परमं सृष्टिलक्षणम् ॥ २२ ॥ <br>
निमेषेण पुनस्तस्य प्रलयस्य प्रजापतेः ॥ <br>
ब्रह्मणः सा निशा प्रोक्ता सर्वं तोयमयं भवेत् ॥ २३ ॥ <br>
अथ तत्र गणाः सर्वे भृगिनंदिपुरःसराः ॥ <br>
सोऽपि देवमुनिर्भीतस्तामुवाच सुरेश्वरीम् ॥ २४ ॥ <br>
मुंचमुंच सुरज्येष्ठे देवनेत्राणि संप्रति ॥ <br>
नोचेन्नाशः समस्तस्य लोकस्यास्य भविष्यति ॥ २५ ॥ <br>
एवं प्रोक्ताऽपि सा देवी यावच्च न मुमोच तम् ॥ <br>
तावद्देवेन लालाटं विसृष्टं लोचनं परम्॥ २६ ॥ <br>
कृपाविष्टेन लोकानां येन रक्षा प्रजायते ॥ <br>
न शक्तो वारितुं देवीं प्राणेभ्योऽपि गरीयसीम् ॥ २७ ॥ <br>
अंबिकां विबुधाः प्राहुस्त्र्यंबकाणि यतो द्विजाः ॥ <br>
तस्मात्संकीर्त्यते लोके त्र्यंबकश्च सुरेश्वरः ॥ २८ ॥ <br>
ततः संत्यज्य तं देवं देवी पर्वतपुत्रिका ॥ <br>
प्रोवाच कोपरक्ताक्षी पुरःस्थां तां तिलोत्तमाम् ॥ २९ ॥ <br>
यस्मान्मे दयितः पापे त्वया रूपाद्विडंबितः ॥ <br>
चतुर्वक्त्रः कृतस्तस्मात्त्वं विरूपा भव द्रुतम् ॥ ६.१५३.३० ॥ <br>
ततः सा सहसा भूत्वा तत्क्षणाद्भग्ननासिका ॥ <br>
शीर्णकेशा बृहद्दंता चिपिटाक्षी महोदरा ॥ ३१ ॥ <br>
अथ वीक्ष्य निजं देहं तथाभूतं वराप्सराः ॥ <br>
प्रोवाच वेपमाना सा कृतांजलिपुटा स्थिता ॥ ३२ ॥ <br>
अहं संप्रेषिता देवि प्रणामार्थं त्रिशूलिनः ॥ <br>
ब्रह्मणा तेन चायाता युष्माकं च विशेषतः ॥ ३३ ॥ <br>
निर्दोषाया विरागायास्तस्माद्युक्तं न ते भवेत् ॥ <br>
शापं दातुं प्रसादं मे तस्मात्त्वं कर्तुमर्हसि ॥ ३४ ॥ <br>
तस्यास्तद्वचनं श्रुत्वा दीनं सत्यं च पार्वती ॥ <br>
पश्चात्तापसमोपेता ततः प्रोवाच सुप्रियम् ॥ ३५ ॥ <br>
स्त्रीस्वभावात्समायातः कोपोऽयं त्वां प्रति द्रुतम् ॥ <br>
तस्मादागच्छ गच्छावो मया सार्धं धरातले ॥ ३६ ॥ <br>
तत्रास्ति रूपदं तीर्थं मया चोत्पादितं स्वयम् ॥ <br>
माघशुक्लतृतीयायां स्नानार्थं विमलोदकम् ॥ ३७ ॥ <br>
या नारी प्रातरुत्थाय तत्र स्नानं समाचरेत् ॥ <br>
सा स्याद्रूपवती नूनमदृष्टे रविमंडले ॥ ३८ ॥ <br>
सदा माघे तृतीयायां तत्र स्नानं करोम्यहम् ॥ <br>
अद्य सा तत्र यास्यामि स्नानाय कृतनिश्चया ॥ ३९ ॥ ॥ <br>
॥ सूत उवाच ॥ ॥ <br>
एवमुक्त्वा समादाय सा देवी तां तिलोत्तमाम् ॥ <br>
हाटकेश्वरजे क्षेत्रे रूपतीर्थं जगाम च ॥ ६.१५३.४० ॥ <br>
तत्र स्नानं स्वयं चक्रे विधिपूर्वं सुरेश्वरी ॥ <br>
तस्या ह्यनन्तरं सापि भक्तियुक्ता तिलोत्तमा ॥ ४१ ॥ <br>
ततः कांतिमती जाता तत्क्षणादेव भामिनी ॥ <br>
पूर्वमासीयद्थारूपा तथासाऽभूद्विशेषतः ॥ ४२ ॥ <br>
अथ तुष्टिसमायुक्ता तां प्रणम्य सुरेश्वरीम् ॥ <br>
प्रोवाच विस्मयाविष्टा हर्षगद्गदया गिरा॥ ४३ ॥ <br>
प्राप्तं रूपं महादेवि त्वत्प्रसादाच्चिरन्तनम्॥ <br>
ब्रह्मलोकं गमिष्यामि मामनुज्ञातुमर्हसि ॥ ४४ ॥ <br>
॥ गौर्युवाच ॥ ॥ <br>
वरं यच्छामि ते पुत्रि यत्किंचिद्धृदि संस्थितम्॥ <br>
तस्मात्प्रार्थय विश्रब्धा न वृथा मम दर्शनम् ॥ ४५ ॥ <br>
॥ तिलोत्तमोवाच ॥ ॥ <br>
अहमत्र करिष्यामि क्षेत्रे तीर्थं निजं शुभे ॥ <br>
त्वत्प्रसादेन तद्देवि यातु ख्यातिं धरातले ॥ ४६ ॥ <br>
त्वया तत्रापि कर्तव्यं वर्षांते स्नानमेव हि ॥ <br>
हितार्थं सर्वनारीणां रूपसौभाग्यदायकम् ॥ ४७ ॥ ॥ <br>
॥ गौर्युवाच ॥ ॥ <br>
चैत्रशुक्लतृतीयायां सदाहं त्वत्कृते शुभे ॥ <br>
स्नानं तत्र करिष्यामि मध्याह्ने समुपस्थिते ॥ ४८ ॥ <br>
हितार्थं सर्वनारीणां तव वाक्यादसंशयम् ॥ <br>
या तत्र दिवसे नारी तस्मिंस्तीर्थे करिष्यति ॥ ४९ ॥ <br>
स्नानं सा सौख्यसंयुक्ता भविष्यति सुखान्विता ॥ <br>
स्पृहणीया च नारीणां सर्वासां धरणीतले ॥ ६.१५३.५० ॥ <br>
पुरुषोऽपि सुभक्त्या यस्तत्र स्नानं करिष्यति ॥ <br>
सप्तजन्मानि रूपाढ्यः ससौभाग्यो भविष्यति ॥ ५१ ॥  <br>
सूत उवाच ॥ ॥ <br>
एवमुक्ता तदा देव्या साप्सरा द्विजसत्तमाः ॥ <br>
चक्रे कुण्डं सुविस्तीर्णं विमलोदप्रपूरितम्॥ ५२ ॥ <br>
उपकंठे ततस्तस्य स्थापयामास पार्वतीम् ॥ <br>
ततो जगाम संहृष्टा ब्रह्मलोकं तिलोत्तमा ॥ ५३ ॥ <br>
ततः प्रभृति संजातं कुण्डमप्सरसा कृतम् ॥ <br>
स्नानमात्रैर्नरैर्यत्र सौभाग्यं लभ्यते द्विजाः ॥ ५४ ॥ <br>
नारीभिश्च विशेषेण पुत्रप्राप्तिरनुत्तमा ॥ <br>
तथान्यदपि यत्किंचिद्वांछितं हृदये स्थितम् ॥ ५५ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्येऽप्सरःकुण्डोत्पत्तिमाहात्म्यवर्णनंनाम त्रिपंचाशदुत्तरशततमोऽध्यायः  ॥ १५३ ॥ <br>
<br>
<br>
</span>
