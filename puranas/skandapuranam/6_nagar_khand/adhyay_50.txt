<span style="font-size: 14pt; line-height: 200%"><br>
एवं तस्य नरेन्द्रस्य व्याघ्ररूपस्य कानने ॥ <br>
जगाम सुमहान्कालो निघ्नतो विविधान्द्विज ॥ १ ॥ <br>
कस्यचित्त्वथ कालस्य तस्मिन्देशे द्विजोत्तमाः ॥ <br>
आ यातं गोकुलं रम्यं गोपगोपीसमाकुलम् ॥ २ ॥ <br>
तत्रास्ति नन्दिनीनाम धेनुः पीनपयोधरा ॥ <br>
विस्तीर्णजघनाभोगा हंसवर्णा घटस्रवा ॥ ३ ॥ <br>
अथ सा निजयूथस्य सदाग्रे तृणवांछया ॥ <br>
भ्रममाणा निकुञ्जांते लिंगं देवस्य शूलिनः ॥ ४ ॥ <br>
अपश्यत्तेजसा युक्तं स्वयमेव व्यवस्थितम् ॥ <br>
द्वादशार्कप्रतीकाशं चित्ताह्लादकरं परम् ॥ ५ ॥ <br>
ततस्तस्योपरि स्थित्वा सुस्राव सुमहत्पयः ॥ <br>
श्रद्धया परया युक्ता तस्य स्नानकृते द्विजाः ॥ ६ ॥ <br>
एवं तां स्नपनं तस्य सदा लिंगस्य कुर्वतीम् ॥ <br>
न जानाति जनः कश्चिद्वने वृक्षसमाकुले ॥ ७ ॥ <br>
अन्यस्मिन्दिवसे तत्र स्थाने व्याघ्रः समागतः ॥ <br>
तीक्ष्णदंष्ट्रो महाकायः सर्वजन्तुभयावहः ॥ ८ ॥ <br>
अथ सा तत्र आयाता पतिता दृष्टिगोचरे ॥ <br>
नन्दिनी द्वीपिनस्तस्य दैवयोगाद्द्विजोत्तमाः ॥ ९ ॥ <br>
ततः सा गोकुले बद्धं स्मृत्वा स्वं लघुवत्सकम् ॥ <br>
अतृणादं पयोवृत्तिं करुणं पर्यदेवयत् ॥ ६.५०.१० ॥ <br>
अद्यैकाहं च संप्राप्ता कानने जनवर्जिते ॥ <br>
पुत्रं बालं परित्यज्य गोपैर्गोष्ठे नियंत्रितम् ॥ ११ ॥<br>
येन सत्येन भक्त्याद्य स्नपनायाहमागता ॥ <br>
शिवस्य तेन सत्येन भूयान्मे सुतसंगमः ॥ १२ ॥ <br>
एवं सा करुणं यावन्नन्दिनी विलपत्यलम्॥ <br>
तावद्व्याघ्रः स्मितं कृत्वा प्रोवाच परुषाक्षरम् ॥ १३ ॥ <br>
॥ व्याघ्र उवाच ॥ ॥ <br>
प्रलापान्किं मुधा धेनो करोषि वशगा मम ॥ <br>
तस्मादिष्टतमं देवं स्मर स्वर्गकृते शुभे ॥ १४ ॥ <br>
॥ धेनुरुवाच ॥ ॥ <br>
नाहमात्मकृते व्याघ्र विलपामि सुदुः खिता ॥ <br>
शिवार्चनकृते मृत्युर्मम जातः शुभावहः ॥ १५ ॥ <br>
वत्सो मे गोकुले बद्धः स्मरमाणो ममागमम् ॥ <br>
सन्तिष्ठते पयोवृत्तिः कथं स्यात्स मया विना ॥ १६ ॥ <br>
एतस्मात्कारणाद्व्याघ्र विलपामि सुदुःखिता ॥ <br>
न चात्मजीवनार्थाय सत्येनात्मानमालभे ॥ १७ ॥ <br>
तस्मान्मुंच महाव्याघ्र मां सद्यः सुतवत्सलाम् ॥ <br>
सखीजनस्य तं दत्त्वा समागच्छामि तेंतिकम् ॥ १८ ॥ <br>
॥ व्याघ्र उवाच ॥ ॥ <br>
कथं मृत्युमुखं प्राप्य निष्क्रम्य च कथञ्चन ॥ <br>
भूयस्तत्रैव निर्यासि तस्मात्त्वां भक्षयाम्यहम् ॥ १९ ॥ <br>
॥ नन्दिन्युवाच ॥ ॥ <br>
शपथैरागमिष्यामि यैः पुनर्व्याघ्र तेंऽतिकम् ॥ <br>
तानाकर्णय मे वक्त्रात्ततो युक्तं समाचर ॥ ६.५०.२० ॥ <br>
यत्पापं ब्रह्महत्यायां मातापित्रोश्च वंचने ॥ <br>
तेन पापेन लिप्येहं नागच्छामि पुनर्यदि ॥ २१ ॥ <br>
विवस्त्रं स्नानसक्तानां दिवामैथुनगामिनाम् ॥ <br>
यत्पापं तेन लिप्येऽहं नागच्छामि पुनर्यदि ॥ २२ ॥ <br>
रजस्वलानुसक्तानां यत्पापं नग्नशायिनाम् ॥ <br>
तेन पापेन लिप्येऽहं नागच्छामि पुनर्यदि ॥ २३ ॥ <br>
विश्वासघातकानां च कृतघ्नानां च यद्भवेत् ॥ <br>
तेन पापेन लिप्येऽहं नागच्छामि पुनर्यदि ॥ ॥ २४ ॥ <br>
गोकन्याब्राह्मणानां च दूषकानां च यद्भवेत् ॥ <br>
तेन पापेन लिप्येऽहं नागच्छामि पुनर्यदि ॥ २५ ॥ <br>
वृथापाकप्रकर्तृणां वृथामांसाशिनां च यत् ॥ <br>
तेन पापेन लिप्येऽहं नागच्छामि पुनर्यदि ॥ २६ ॥ <br>
व्रतभंगप्रकर्तृणामनृतौ गामिनां च यत् ॥ <br>
तेन पापेन लिप्येऽहं नागच्छामि पुनर्यदि ॥ ॥ २७ ॥ <br>
पैशुन्यसूचकानां च यत्पापं शस्त्रकर्मणाम्॥ <br>
तेन पापेन लिप्येऽहं नागच्छामि पुनर्यदि ॥ २८ ॥ <br>
इति श्रीस्कान्दे महापुराण एकाशीति साहरस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये कलशेश्वरमाहात्म्ये गोव्याघ्रसंवादवर्णनंनाम पञ्चाशत्तमोऽध्यायः॥ ५० ॥छ॥ <br>
<br>
</span>
