<span style="font-size: 14pt; line-height: 200%">॥ सूत उवाच ॥ ॥ <br>
अथान्यदपि तत्रास्ति मुखारं तीर्थमुत्तमम् ॥ <br>
यत्र ते मुनयः श्रेष्ठा विप्राश्चौरेण संगताः॥॥। <br>
यत्र सिद्धिं समापन्नः स चौरस्तत्प्रभावतः। <br>
वाल्मीकिरिति विख्यातो रामायणनिबंधकृत्॥२॥ <br>
चमत्कारपुरे पूर्वं मांडव्यान्वय संभवः ॥ <br>
लोहजंघो द्विजो ह्यासीत्पितृमातृपरायणः ॥३॥ <br>
तस्यैका चाभवत्पत्नी प्राणेभ्योऽपि गरीयसी॥<br>
पतिव्रता पतिप्राणा पतिप्रियहिते रता ॥४॥ <br>
अथ तस्य स्थितस्यात्र ब्रह्मवृत्त्याभिवर्ततः ॥ <br>
जगाम सुमहान्कालः पितृमातृरतस्य च ॥५॥ <br>
एकदा भगवाञ्छक्रो न ववर्ष धरातले ॥ <br>
आनर्तविषये कृत्स्ने यावद्वादशवत्सराः ॥ ६ ॥ <br>
ततः स कष्टमापन्नो लोहजंघो द्विजोत्तमाः ॥ <br>
न प्राप्नोति क्वचिद्भिक्षां न च किंचित्प्रतिग्रहम् ॥ ७ ॥ <br>
ततस्तौ पितरौ द्वौ तु दृष्ट्वा क्षुत्परिपीडितौ ॥ <br>
भार्यां च चिंतयामास दुःखेन महतान्वितः ॥ ८ ॥ <br>
किं करोमि क्व गच्छामि कथं स्याद्दर्शनं मम ॥ <br>
एताभ्यामपि वृद्धाभ्यां पत्न्याश्चैव विशेषतः ॥ ९ ॥ <br>
ततः स दुःखसंयुक्तः फलार्थं प्रययौ वने ॥ <br>
न च किंचिदवाप्नोति सर्वे शुष्का महीरुहाः ॥ ६.१२४.१० ॥ <br>
अथापश्यत्स वृद्धां स्त्रीं स्तोकसस्यसमन्विताम् ॥ <br>
गच्छमानां तथा तेन श्रमेण महतान्विताम् ॥॥॥ <br>
ततस्तत्सस्यमादाय वस्त्राणि च स निर्दयः॥ <br>
जगाम स्वगृहं हृष्टः पितृभ्यां च न्यवेदयत्॥१२॥ <br>
स एवं लब्धलक्षोऽपि दस्युकर्मणि नित्यशः। <br>
कृत्वा चौर्यं पुपोषाथ निजमेव कुटुम्बकम्॥१३। <br>
सुभिक्षे चापि संप्राप्ते नान्यत्कर्म करोति सः। <br>
ब्राह्मीं वृत्तिं परित्यक्त्वा चौर्यकर्म समाचरत्॥१४॥ <br>
कस्यचित्त्वथ कालस्य तीर्थयात्राप्रसंगतः। <br>
तत्र सप्तर्षयः प्राप्ता मरीचिप्रमुखा द्विजाः॥१५॥ <br>
ततस्तान्विजने दृष्ट्वा द्रोहकोपसमन्वितः। <br>
यष्टिमुद्यम्य वेगेन तिष्ठध्वमिति चाब्रवीत्॥१६॥ <br>
त्रिशिखां भृकुटीं कृत्वा सत्वरं समुपाद्रवत्। <br>
भर्त्समानः स परुषैर्वाक्यैस्तांस्ताडयन्निव॥१७॥ <br>
ततस्ते मुनयो दृष्ट्वा यमदूतोपमं  च तम्। <br>
यज्ञोपवीतसंयुक्तं प्रोचुस्ते कृपयान्विताः॥१८॥ <br>
ऋषय ऊचुः॥ <br>
अहो त्वं ब्राह्मणोऽसीति तत्कस्मादतिगर्हितम्। <br>
करोषि कर्म चैतद्धि म्लेच्छकृत्यं तु बालिश॥१९॥ <br>
वयं च मुनयः शांतास्त्यक्ताऽशेषपरिग्रहाः। <br>
नास्माकमपि पार्श्वस्थं किंचिद्गृह्णाति यद्भवनान्।६.१२४.२०॥ <br>
लोहजंघ उवाच। <br>
एतानि शुभ्रचीराणि वल्कलान्यजिनानि च। <br>
उपानहसमेतानि शीघ्रं यच्छंतु मे द्विजाः॥२१॥।<br>
नो चेद्धत्वाप्रहारेण यष्ट्या वज्रोपमेन च ॥ <br>
प्रापयिष्यस्यसंदिग्धं धर्मराजनिवेशनम् ॥ २२ ॥ <br>
॥ ऋषय ऊचुः ॥ <br>
सर्वं दास्यामहे तुभ्यं वयं तावन्मलिम्लुच ॥ <br>
किंवदन्तीं वदास्माकं यां पृच्छामः कुतूहलात् ॥ २३ ॥ <br>
किमर्थं कुरुषे चौर्यं त्वं विप्रोऽसि सुनिर्घृणः ॥ <br>
किं जितो व्यसनै रौद्रैः किं वा व्याधद्विजो भवान् ॥२४॥ <br>
॥ लोहजंघ उवाच ॥ ॥ <br>
व्यसनार्थं न मे कृत्यमेतच्चौर्यसमुद्भवम् ॥ <br>
कुटुम्बार्थं विजानीथ धर्ममेतन्न संशयः ॥ २५ ॥ <br>
पितरौ मम वार्द्धक्ये वर्तमानौ व्यवस्थितौ ॥ <br>
तथा पतिव्रता पत्नी गृहधर्मविचक्षणा ॥ २६ ॥ <br>
उपार्ज्जयामि यत्किञ्चिदहमेतेन कर्मणा ॥ <br>
तत्सर्वं तत्कृते नूनं सत्येनात्मानमालभे ॥२७॥ <br>
तस्मान्मुंचथ प्राक्सर्वं विभवं किं वृथोक्तिभिः ॥ <br>
कृताभिः स्फुरते हस्तो ममायं हन्तुमेव हि ॥२८॥ ॥ <br>
ऋषय ऊचुः ॥ ॥ <br>
यद्येवं चौर तद्गत्वा त्वं पृच्छस्व कुटुम्बकम् ॥ <br>
ममपापांशभागी त्वं किं भविष्यसि किं न वा॥२९॥ <br>
यदि ते संविभागेन पापस्यांशोऽपि गच्छति ॥ <br>
तत्कुरुष्वाथवा पाप दुर्वहं ते भविष्यति ॥ ६.१२४.३० ॥ <br>
सकलं रौरवे रौद्रे पतितस्य सुदुर्मते ॥ <br>
वयं त्वा ब्राह्मणं मत्वा ब्रूम एतदसंशयम् ॥३१॥। <br>
कृपाविष्टाः सहास्माभिः सञ्जातेऽपि सुदर्शने ॥ <br>
मुनीनां यतचित्तानां दर्शनाद्धि शुभं भवेत् ॥३२॥ <br>
एकः पापानि कुरुते फलं भुंक्ते महाजनः ॥ <br>
भोक्तारो विप्रमुच्यंते कर्ता दोषेण लिप्यते ॥ ३३ ॥ <br>
॥ सूत उवाच ॥ ॥ <br>
स तेषां तद्वचः श्रुत्वा चौरः किंचिद्भयान्वितः ॥ <br>
सत्यमेतन्न संदेहो यदेतैर्व्याहृतं वचः ॥ ३४ ॥ <br>
तस्मात्पृच्छामि तद्गत्वा निजमेव कुटुम्बकम् ॥ <br>
यदि स्यात्संविभागो मे पापांशस्य करोमि वै ॥ ३९ ॥ <br>
एतत्कर्म न गृह्णंति यदि वा संत्यजाम्यहम् ॥ <br>
महद्भयं समुत्पन्नं मम चेतसि सांप्रतम् ॥३६॥ <br>
यदि यूयं न चान्यत्र प्रयास्यथ मुनीश्वराः ॥ <br>
पलायनपरा भूत्वा तद्गत्वा निजमंदिरम् ॥३७॥ <br>
पृच्छामि पोष्यवर्गं च युष्मद्वाक्यं विशेषतः ॥ <br>
यदि तत्पातकांशं मे ग्रहीष्यति कुटुम्बकम् ॥ <br>
तद्युष्माकं ग्रहीष्यामि यत्किंचित्पार्श्वसंस्थितम् ॥ ३८ ॥ <br>
अथवा प्रतिषेधं मे पापस्यास्य करिष्यति ॥ <br>
तत्त्यजिष्याम्यसंदिग्धं सर्वान्वः सपरिच्छदान् ॥ ३९ ॥ <br>
ततस्ते शपथान्कृत्वा तस्य प्रत्ययकारणात् ॥ <br>
तस्योपरि दयां कृत्वा मुमुचुस्तं गृहं प्रति ॥ ६.१२४.४० ॥ <br>
सोऽपि गत्वाऽथ पप्रच्छ प्रगत्वा पितरं निजम् ॥ <br>
शृणु तात वचोऽस्माकं ततः प्रत्युत्तरं कुरु ॥ ४१ ॥ <br>
यत्कृत्वाहमकृत्यानि चौर्यादीनि सहस्रशः ॥ <br>
पुष्टिं करोमि ते नित्यस् तद्भागस्तेऽस्ति वा न वा ॥ ४२ ॥ <br>
पापस्य मम प्रब्रूहि पृच्छतोऽत्र यथातथम् ॥ <br>
अत्र मे संशयो जातस्तस्माच्छीघ्रं प्रकीर्तय ॥ ४३ ॥ <br>
॥ पितोवाच ॥ <br>
बाल्ये पुत्र मया नीतस्त्वं पुष्टिं व्याकुलात्मना ॥ <br>
शुभाऽशुभानि कृत्यानि कृत्वा स्निग्धेन चेतसा ॥ ४४ ॥ <br>
एतदर्थं पुनर्येन वार्धक्ये  समुपस्थिते ।।। <br>
गां पालयसि भूयोऽपि कृत्वा कर्म शुभाऽशुभम् ॥ ४५ ॥ <br>
न तस्य विद्यते भागस्तव स्वल्पोऽपि पुत्रक ॥ <br>
शुभस्य वाऽथ पापस्य सांप्रतं च तथा मम ॥ ४६ ॥ <br>
आत्मनैव कृतं कर्म स्वयमेवोपभुज्यते ॥ <br>
शुभं वा यदि वा पापं भोक्तारोन्यजनाः स्मृताः ॥ ४७ ॥ <br>
साधुत्वेनाथ चौर्येण कृष्या वा वाणिजेन वा ॥ <br>
त्वमुपानयसे भोज्यं न मे चिन्ता प्रजायते ॥ ४८ ॥ <br>
तस्मान्नैतद्धृदि स्थाप्यं कर्मनिंद्यं करिष्यसि ॥ <br>
यत्तस्यांशं प्रभोक्ता त्वं वयं सर्वे प्रभुंजकाः॥ ४९ ॥ <br>
॥ सूत उवाच ॥ ॥ <br>
स एतद्वचनं श्रुत्वा व्याकुलेनान्त्तरात्मना ॥ <br>
पप्रच्छ मातरं गत्वा तमेवार्थं प्रयत्नतः ॥६.१२४.५०॥। <br>
ततस्तयापि तच्चोक्तं यत्पित्रा तस्य जल्पितम् ॥ <br>
असामान्यं शुभे पापे कृत्ये तस्य द्विजोत्तमाः ॥५१॥। <br>
ततः पप्रच्छ तां भार्यां गत्वा दुःखसमन्वितः ॥ <br>
साऽप्युवाच ततस्तादृक्पापं गुरुजनोद्भवम् ॥ ५२ ॥ <br>
ततः स शोकसंतप्तः पश्चात्तापेन संयुतः ॥ <br>
गर्हयन्नेव चात्मानं ययौ ते यत्र तापसाः ॥५३॥ <br>
ततः प्रणम्य तान्सर्वान्कृतांजलिपुटः स्थितः।  <br>
गम्यतां गम्यतां विप्राः क्षम्यतां क्षम्यतां मम ॥ ५४ ॥ <br>
यन्मया मौर्ख्यमास्थाय युष्मन्निर्भर्त्सना कृता ॥ <br>
सुपाप्मना विमूढेन तस्मात्कार्या क्षमाद्य मे ॥ ५५ ॥ <br>
युष्मदीयं वचः कृत्स्नं मद्गुरुभ्यां प्रजल्पितम् ॥ <br>
भार्यया च द्विजश्रेष्ठास्तेन मे दुःखमागतम्॥५६॥ <br>
तस्मात्कुर्वंतु मे सर्वे प्रसादं मुनिसत्तमाः ॥ <br>
उपदेशप्रदानेन येन पापं क्षपाम्यहम् ॥५७॥ <br>
मया कर्म कृतं निंद्यं सदैव द्विजसत्तमाः॥<br>
स्त्रियोऽपि च द्विजेंद्राश्च तापसाश्च विशेषतः ॥५८॥ <br>
ये ये दीनतरा लोका न समर्थाः प्रयोधितुम् ॥ <br>
ते मया मुषिताः सर्वे न समर्थाः कदाचन ॥५९॥ <br>
कुटुम्बार्थं विमूढेन साधुसंगविवर्जिना ॥ <br>
यथैव पठता शास्त्रं तन्मेऽद्य पतितं हृदि ॥६.१२४.६०॥। <br>
यदि न स्याद्भवद्भिर्मे दर्शनं चाद्य सत्तमाः ॥ <br>
तदन्यान्यपि पापानि कर्ताहं स्यां न संशयः ॥ ६१ ॥ <br>
तेषां मध्यगतश्चासीत्पुलहो नाम सन्मुनिः ॥ <br>
हास्यशीलः स तं प्राह विप्लवार्थं द्विजोत्तमम् ॥ ॥ ६२ ॥ <br>
अहं ते कीर्तयिष्यामि मन्त्रमेकं सुशोभनम् ॥ <br>
यं ध्यायञ्जप्यमानस्त्वं सिद्धिं यास्यसि शाश्वतीम् ॥ ६३ ॥ <br>
जाटघोटेतिमन्त्रोऽयं सर्वसिद्धिप्रदायकः ॥                             (टि.   जाटघोटा = जातिगोत्र?)<br>
तमेनं जप विप्र त्वं दिवारात्रमतंद्रितः ॥ ६४ ॥ <br>
ततो यास्यसि संसिद्धिं दुर्लभां त्रिदशैरपि ॥ ६५ ॥ <br>
एवमुक्त्वाथ ते विप्रास्तीर्थयात्रां ततो ययुः ॥ <br>
सोऽपि तत्रैव चौरस्तु स्थितो जपपरायणः ॥ ६६ ॥ <br>
अनन्यमनसा तेन प्रारब्धः स तदा जपः ॥ <br>
यथाऽभवत्समाधिस्थो येनावस्थां परां गतः ॥ ६७ ॥ <br>
तस्यैवं स्मरमाणस्य तं मन्त्रं ब्राह्मणस्य च ॥ <br>
निश्चलत्वं गतः कायः कार्ये च निश्चलः स्थितः ॥ ६८ ॥ <br>
ततः कालेन महता वल्मीकेन समावृतः ॥ <br>
समंताद्ब्राह्मणश्रेष्ठा ध्यानस्थस्य महात्मनः ॥ ६९ ॥ <br>
तौ मातापितरौ तस्य सा च भार्या मनस्विनी ॥ <br>
याता मृत्युवशं सर्वे तमन्वेष्य प्रयत्नतः ॥ ६.१२४.७० ॥ <br>
न विज्ञातश्च तत्रस्थः संन्यस्तः स महाव्रतः ॥ <br>
संसारभावनिर्मुक्तस्तस्मान्मुनिसमागमात् । ७१ ॥ <br>
कस्यचित्त्वथ कालस्य तेन मार्गेण ते पुनः ॥ <br>
तीर्थयात्राप्रसंगेन मुनयः समुपस्थिताः ॥ ७२ ॥ <br>
प्रोचुश्चैतद्द्विजाः स्थानं यत्र चौरेण संगमः ॥ <br>
आसीद्वस्तेन रौद्रेण ब्राह्मणच्छद्मधारिणा ॥ ७३ ॥ <br>
ततो वल्मीकमध्यस्थं शुश्रुवुर्निस्वनं च ते ॥ <br>
जाटघोटेतिमंत्रस्य तस्यैव च महात्मनः ॥ ७४ ॥ <br>
अथ भूम्यां प्रहारास्ते सस्वनुः सर्वतोदिशम् ॥ <br>
ते वल्मीकं ततो दृष्ट्वा तं चौरं तस्य मध्यगम् ॥ ७५ ॥ <br>
जपमानं तु तं मन्त्रं पुलहेन निवेदितः ॥ <br>
हास्यरूपेण यस्तस्य सिद्धिं च द्विजसत्तमाः ॥ ७६ ॥ <br>
यद्वा सत्यमिदं प्रोक्तमाचार्यैः शास्त्रदृष्टिभिः ॥ <br>
स्तोकं सिद्धिकृते तस्य यस्मात्सिद्धिरुपस्थिता ॥ ७७ ॥ <br>
मन्त्रे तीर्थे द्विजे देवे दैवज्ञे भेषजे गुरौ ॥ <br>
यादृशी भावना यस्य सिद्धिर्भवति तादृशी ॥ ॥ ७८ ॥ <br>
अथ तं वीक्ष्य संसिद्धं कुमन्त्रेणापि तस्करम् ॥ <br>
ते विप्रा विस्मयाविष्टाः कृपाविष्टा विशेषतः ॥ ७९ ॥ <br>
समाध्यर्हैस्ततो द्रव्यैस्तैलैस्तद्भेषजैरपि ॥ ६.१२४.८० ॥ <br>
ममर्दुस्तस्य तद्गात्रं समाधिस्थं चिरं द्विजाः ॥ <br>
ततः स चेतनां लब्धा आलोक्य च मुहुर्मुहुः ॥ <br>
प्रोवाच विस्मयाविष्टस्तान्मुनीन्प्रकृतानिति ॥ ८१ ॥ <br>
॥ लोहजंघ उवाच ॥ ॥ <br>
किमर्थं न गता यूयं मया मुक्ता द्विजोत्तमाः ॥ <br>
नाहं किंचिद्ग्रहीष्यामि युष्मदीयं कथंचन ॥ <br>
कुटुंबार्थं यतस्तस्माद्व्रजध्वं स्वेच्छयाऽधुना ॥ ८२ ॥ <br>
॥ मुनय ऊचुः॥ ॥ <br>
चिरकालाद्वयं प्राप्ताः पुनर्भ्रांत्वाऽत्र कानने ॥ <br>
समाधिस्थेन न ज्ञातः कालोऽतीतस्त्वया बहु ॥ ८३ ॥ <br>
तौ मातापितरौ वृद्धौ त्वया मुक्तौ क्षयं गतौ । <br>
त्वं च संसिद्धिमापन्नः परामस्मत्प्रसादतः ॥ ॥८४॥ <br>
वल्मीकांतः स्थितो यस्मात्संसिद्धिं परमां गतः ॥ <br>
वल्मीकिर्नाम विख्यातस्तस्माल्लोके भविष्यसि॥ ८५ ॥ <br>
अत्रस्थेन यतो मुष्टास्त्वया लोकाः पुरा द्विज ॥ <br>
मुखाराख्यं ततस्तीर्थमेतत्ख्यातिं गमिष्यति॥८६॥<br>
येऽत्र स्नानं करिष्यंति श्रावण्यां श्रद्धया द्विजाः॥<br>
क्षालयिष्यंति ते पापं चौर्य कर्मसमुद्भवम् ॥८७॥ <br>
॥ सूत उवाच ॥ ॥ <br>
एवमुक्त्वाथ ते विप्रास्तमामंत्र्य मुनिं ततः ॥ <br>
प्रणतास्तेन संजग्मुर्वांछिताशां ततः परम् ॥ ८८ ॥ <br>
तपःस्थः सोऽपि तत्रैव वाल्मीकिरिति यः स्मृतः । ८९ ॥ <br>
मुनीनां प्रवरः श्रेष्ठः संजातश्च ततः परम् ॥ <br>
अद्यापि तिष्ठते मूर्तः स तत्रस्थो मुनीश्वरः ॥ ६.१२४.९० ॥ <br>
यस्तं प्रपूजयेद्भक्त्या स कविर्जायते भुवम्॥ <br>
अष्टम्यां च विशेषेण सम्यक्छ्रद्धासमन्वितः ॥ ९१ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये मुखारतीर्थोत्पत्तिवर्णनंनाम चतुर्विंशत्युत्तरशततमोऽध्यायः ॥ १२४ ॥ <br>
<br>
<br>
</span>
