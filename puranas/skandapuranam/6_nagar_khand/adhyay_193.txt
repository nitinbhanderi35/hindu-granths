<span style="font-size: 14pt; line-height: 200%">॥ ऋषय ऊचुः ॥ ॥ <br>
एवं गतायां सावित्र्यां सकोपायां च सूतज ॥ <br>
किं कृतं तत्र गायत्र्या ब्रह्माद्यैश्चापि किं सुरैः ॥ १ ॥ <br>
एतत्सर्वं समाचक्ष्व परं कौतूहलं हि नः ॥ <br>
कथं शापान्विता देवाः संस्थितास्तत्र मण्डपे ॥ २ ॥ <br>
॥ सूत उवाच ॥ ॥ <br>
गतायामथ सावित्र्यां शापं दत्त्वा द्विजोत्तमाः ॥ <br>
गायत्री सहसोत्थाय वाक्यमेतदुदैरयत् ॥ ३ ॥ <br>
सावित्र्या यद्वचः प्रोक्तं तन्न शक्यं कथंचन ॥ <br>
अन्यथा कर्तुमेवाथ सर्वैरपि सुरासुरैः ॥ ४ ॥ <br>
महासती महाभागा सावित्री सा पतिव्रता ॥ <br>
पूज्या च सर्वदेवानां ज्येष्ठा श्रेष्ठा च सद्गणैः ॥ ५ ॥ <br>
परं स्त्रीणां स्वभावोऽयं सर्वासां सुरसत्तमाः॥ <br>
अपि सह्यो वज्रपातः सपत्न्या न पुनः कथा ॥६॥ <br>
मत्कृते येऽत्र शपिता सावित्र्या ब्राह्मणाः सुराः ॥ <br>
तेषामहं करिष्यामि शक्त्या साधारणां स्वयम् ॥ ७ ॥ <br>
अपूज्योऽयं विधिः प्रोक्तस्तया मंत्रपुरःसरः ॥ <br>
सर्वेषामेव वर्णानां विप्रादीनां सुरो त्तमाः ॥ ८ ॥ <br>
ब्रह्मस्थानेषु सर्वेषु समये धरणीतले ॥ <br>
न ब्रह्मणा विना किंचित्कृत्यं सिद्धिमुपैष्यति ॥ ९ ॥ <br>
कृष्णार्चने च यत्पुण्यं यत्पुण्यं लिंग पूजने ॥ <br>
तत्फलं कोटिगुणितं सदा वै ब्रह्मदर्शनात् ॥ <br>
भविष्यति न सन्देहो विशेषात्सर्वपर्वसु ॥ ६.१९३.१० ॥ <br>
त्वं च विष्णो तया प्रोक्तो मर्त्यजन्म यदाऽप्स्यसि ॥ <br>
तत्रापि परभृत्यत्वं परेषां ते भविष्यति ॥११॥ <br>
तत्कृत्वा रूपद्वितयं तत्र जन्म त्वमाप्स्यसि ॥ <br>
यत्तया कथितो वंशो ममायं गोपसंज्ञितः ॥ <br>
तत्र त्वं पावनार्थाय चिरं वृद्धिमवाप्स्यसि ॥ १२ ॥ <br>
एकः कृष्णाभिधानस्तु द्वितीयोऽर्जुनसंज्ञितः ॥ <br>
तस्यात्मनोऽर्जुनाख्यस्य सारथ्यं त्वं करिष्यसि ॥ १३ ॥ <br>
तेनाकृत्येऽपि रक्तास्ते गोपा यास्यंति श्लाघ्यताम् ॥ <br>
सर्वेषामेव लोकानां देवानां च विशेषतः ॥ १४ ॥ <br>
यत्रयत्र च वत्स्यंति मद्वं शप्रभवानराः ॥ <br>
तत्रतत्र श्रियो वासो वनेऽपि प्रभविष्यति ॥ १५ ॥ <br>
भोभोः शक्र भवानुक्तो यत्तया कोपयुक्तया ॥ <br>
पराजयं रिपोः प्राप्य कारा गारे पतिष्यति ॥ १६ ॥<br>
तन्मुक्तिं ते स्वयं ब्रह्मा मद्वाक्येन करिष्यति ॥ १७ ॥ <br>
ततः प्रविष्टः संग्रामे न पराजयमाप्स्यसि ॥ <br>
त्वं वह्ने सर्वभक्षश्च यत्प्रोक्तो रुष्टया तया ॥ १८ ॥ <br>
तदमेध्यमपि प्रायः स्पृष्टं तेऽर्च्चिर्भिरग्रतः ॥ <br>
मेध्यतां यास्यति क्षिप्रं ततः पूजामवाप्त्यसि ॥ १९ ॥ <br>
स्वाहा नाम च भार्या या देवान्सन्तर्पयिष्यति ॥ <br>
स्वधा चाऽपि पितॄन्सर्वान्मम वाक्यादसंशयम् ॥६.१९३.२॥। <br>
यद्रुद्र प्रियया सार्धं वियोगः कथितस्तया ॥ <br>
तस्याः श्रेष्ठ तरा चान्या तव भार्या भविष्यति ॥ <br>
गौरीनामेति विख्याता हिमाचलसुता शुभा ॥ २१ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठेनागरखण्डे हाटकेश्वरक्षेत्रमाहात्म्ये गायत्रीवरप्रदानोनाम त्रिनवत्युत्तरशततमोऽध्यायः ॥ १९३ ॥ ॥ <br>
<br>
<br>
</span>
