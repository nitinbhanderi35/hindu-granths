<span style="font-size: 14pt; line-height: 200%">॥ गालव उवाच ॥ ॥ <br>
इत्युक्त्वाऽऽकाशजावाणी विरराम शुभप्रदा ॥ <br>
तेऽपि देवास्तदाश्चर्यं महद्दृष्ट्वा महाव्रताः ॥ १ ॥ <br>
चतुष्टयं च वृक्षाणां चातुर्मास्ये समागते ॥ <br>
अपूजयंश्च विधिवदैक्यभावेन शूद्रज ॥ २ ॥ <br>
चातुर्मास्येऽथ संपूर्णे देवो हरिहरात्मकः ॥ <br>
प्रसन्नस्तानुवाचाथ भक्त्या प्रत्यक्षरूपधृक् ॥ ३ ॥ <br>
यूयं गच्छत देवेश महा व्रतपरायणाः ॥ <br>
भुंक्त स्वान्स्वांश्चाधिकारान्मया ते दानवा हताः ॥ ४ ॥ <br>
इत्युक्त्वा देवदेवेशावैक्यरूपधरौ यदा ॥ <br>
गणानां देवतानां च बुद्धिं निर्भेदतां तदा ॥ ५ ॥ <br>
नयन्तौ तौ तदा चेशा बभूवतुररिन्दमौ॥ <br>
तेऽपि देवा निराबाधा हृष्टचित्ता ह्यभेदतः ॥ ६ ॥ <br>
प्रययुः स्वांश्चाधिकारान्विमानगण कोटिभिः ॥ <br>
॥ गालव उवाच ॥ ॥ <br>
तथा तत्रापि ते देवाः पार्वत्याः शापमोहिताः ॥ ७ ॥ <br>
स्तुत्वा तां बिल्वपत्रैश्च पूजयित्वा महेश्वरीम् ॥ <br>
प्रसन्नवदनां स्तुत्वा प्रणिपत्य पुनःपुनः ॥ ८ ॥ <br>
सा प्रोवाच ततो देवान्विश्वमाता तु संस्तुता ॥ <br>
मम शापो वृथा नैव भविष्यति सुरोत्तमाः ॥ ९ ॥ <br>
तथापि कृतपापानां करवाणि कृपां च वः ॥ <br>
स्वर्गे दृषन्मया नैव भविष्यथ सुरोत्तमाः ॥ ६.२५१.१० ॥ <br>
मर्त्यलोकं च संप्राप्य प्रतिमासु च सर्वशः ॥ <br>
सर्वे देवाश्च वरदा लोकानां प्रभविष्यथ ॥ ११ ॥ <br>
पाणिग्रहेण विहिता ये कुमाराः कुमारिकाः ॥ <br>
तेषांतेषां प्रजाश्चैव भविष्यथ न संशयः ॥ १२ ॥ <br>
इत्युक्त्वा सा भगवती देवतानां वरप्रदा ॥ <br>
विष्णुं महेश्वरं चैव प्रोवाच कुपिता भृशम् ॥ १३ ॥ <br>
देवास्तस्या भयान्नष्टा मर्त्येषु प्रतिमां गताः ॥ <br>
भक्तानां मानसं भावं पूरयन्तः सुसंस्थिताः ॥ १४ ॥ <br>
यस्माद्विष्णो महेशानस्त्वयाऽपि न निषेधितः ॥ <br>
तस्मात्त्वमपि पाषाणो भविष्यसि न संशयः ॥ १५ ॥ <br>
हरोऽप्यश्ममयं रूपं प्राप्य लोकविगर्हितम् ॥ <br>
लिंगाकारं विप्रशापान्महद्दुःखमवाप्स्यति ॥ १६ ॥ <br>
तच्छ्रुत्वा भगवान्विष्णुः पार्वतीमनुकूलयन् ॥ <br>
उवाच प्रणतो भूत्वा हरभार्यां महेश्वरीम् ॥ १७ ॥ <br>
॥ श्रीविष्णुरुवाच ॥ ॥ <br>
महाव्रते महादेवि महादेवप्रिया सदा ॥ <br>
त्वं हि सत्त्वरजःस्था च तामसी शक्तिरुत्तमा ॥ १८ ॥ <br>
मात्रात्रयसमोपेता गुणत्रयविभाविनी ॥ <br>
मायादीनां जनित्री त्वं विश्वव्यापकरूपिणी ॥ १९ ॥ <br>
वेदत्रयस्तुता त्वं च साध्यारूपेण रागिणी ॥ <br>
अरूपा सर्वरूपा त्वं जनसन्तानदायिनी ॥ ६.२५१.२० ॥ <br>
फलवेला महाकाली महालक्ष्मीः सरस्वती ॥ <br>
ओंकारश्च वषट्कारस्त्वमेव हि सुरेश्वरि ॥ २१ ॥<br>
भूतधात्रि नमस्तेऽस्तु शिवायै च नमोऽस्तु ते ॥ <br>
रागिण्यै च विरागिण्यै विकराले नमः शुभे ॥ २२ ॥ <br>
एवं स्तुता प्रसन्नाक्षी प्रसन्नेनांतरात्मना ॥ <br>
उवाच परमोदारं मिथ्यारोषयुतं वचः ॥ २३ ॥ <br>
मच्छापो नाऽन्यथा भावी जनार्दन तवाप्ययम् ॥ <br>
तत्राऽपि संस्थितस्त्वं हि योगीश्वरविमुक्तिदः ॥ २४ ॥ <br>
कामप्रदश्च भक्तानां चातुर्मास्ये विशेषतः ॥ <br>
निम्नगा गंडकीनाम ब्रह्मणो दयिता सुता ॥ २५ ॥ <br>
पाषाणसारसंभूता पुण्यदात्री महाजला ॥ <br>
तस्याः सुविमले नीरे तव वासो भविष्यति ॥ २६ ॥ <br>
चतुर्विंशतिभेदेन पुराणज्ञैर्निरीक्षितः । <br>
मुखे जांबूनदं चैव शालग्रामः प्रकीर्तितः ॥ २७ ॥ <br>
वर्त्तुलस्तेजसः पिंडः श्रिया युक्तो भविष्यसि ॥ <br>
सर्वसामर्थ्यसंयुक्तो योगिनामपि मोक्षदः ॥ २८ ॥ <br>
ये त्वां शिलागतं विष्णुं पूजयिष्यंति मानवाः ॥ <br>
तेषां सुचिन्तितां सिद्धिं भक्तानां संप्रयच्छसि ॥ २९ ॥ <br>
शिलागतं च देवेशं तुलस्या भक्ति तत्पराः ॥ <br>
पूजयिष्यंति मनुजास्तेषां मुक्तिर्न दूरतः ॥ ६.२५१.३० ॥ <br>
शिलास्थितं च यः पश्येत्त्वां विष्णुं प्रतिमागतम् ॥ <br>
सुचक्रांकितसर्वांगं न स गच्छेद्यमालयम् ॥ ३१ ॥ <br>
॥ गालव उवाच ॥ ॥ <br>
इति ते कथितं सर्वं शालग्रामस्य कारणम् ॥ <br>
यथा स भगवान्विष्णुः पाषाणत्वमुपा गतः ॥ ३२ ॥ <br>
गोविन्दोऽपि महाशापं लब्ध्वा स्वभवनं गतः ॥ <br>
पार्वती च महेशानं कुपिता प्रणमय्य च ॥ ३३ । <br>
एवं स एव भगवान्भवभूत भव्यभूतादिकृत्सकलसंस्थितिनाशनांकः ॥ <br>
सोऽपि श्रिया सह भवोऽपि गिरीशपुत्र्या सार्द्धं चतुर्षु च द्रुमेषु निवासमाप ॥ ३४ ॥ <br>
इति श्रीस्कांदे महापुराण एकाशीति साहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये पैज वनोपाख्याने विष्णुशापोनामैकपञ्चाशदुत्तरद्विशततमोऽध्यायः ॥ २५१ ॥ <br>
<br>
<br>
</span>
