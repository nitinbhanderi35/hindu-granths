<span style="font-size: 14pt; line-height: 200%">॥सूत उवाच॥ <br>
वृकोऽपि तत्समासाद्य राज्यं त्रैलोक्यसंभवम्॥ <br>
यदृच्छया जगत्सर्वं समाज्ञापयत्तदा॥१॥ <br>
सोंऽधकस्य बले वीर्ये धैर्ये कोपे च दानवः॥ <br>
सहस्रगुणितश्चासीद्रौद्रः परमदारुणः॥२॥ <br>
एतस्मिन्नंतरे कश्चिन्न मर्त्यो यजति क्षितौ॥ <br>
न होमं नैव जाप्यं च दैत्याञ्ज्ञात्वा सुरास्पदे॥३॥ <br>
अथ यः कुरुते धर्मं होमं वा जपमेव वा। <br>
सुगुप्तस्थानमासाद्य करोत्यमरतुष्टये॥४॥ <br>
अथ स्वर्गस्थिता दैत्या यज्ञभागविवर्जिताः॥ <br>
तथा मर्त्योद्भवैर्भागैः संदेहं परमं गताः॥५॥ <br>
ततः कोपपरीतात्मा प्रेषयामास दानवः॥ <br>
मर्त्यलोके चरान्गुप्तान्निपुणांश्चाब्रवीत्ततः॥६॥ <br>
यः कश्चिद्देवतानां च प्रगृह्णाति करोति च॥ <br>
तदर्थं  यजनं होमं दानं वा पृथिवीतले॥ <br>
स च वध्यश्च युष्माभिर्मम वाक्यादसंशयम्॥७॥ <br>
अथ ते तद्वचः श्रुत्वा दानवा बलवत्तराः॥ <br>
गत्वा च मेदिनीपृष्ठं गुप्ताः सर्पंति सर्वतः॥८॥ <br>
यं कञ्चिद्वीक्षयंतिस्म जपहोमपरायणम॥ <br>
स्वाध्यायं वा प्रकुर्वाणं तं निघ्नंति शितासिभिः॥ ९॥ <br>
एतस्मिन्नेव काले तु सांकृतिर्मुनिसत्तमः॥ <br>
गुप्तश्चक्रे ततस्तस्यां गर्तायां छन्नवर्ष्मकः॥ <br>
यत्र पूर्वं तपस्तप्तं वृकेण च द्विजाः पुरा॥६.२३१.१०॥ <br>
अथ ते तं तदा दृष्ट्वा तद्गुहायां व्यवस्थितम्॥ <br>
भर्त्समानास्तपस्तच्च प्रोचुश्च परुषाक्षरैः॥११॥ <br>
दृष्ट्वा तस्याग्रतः संस्थां गन्धपुष्पैश्च पूजिताम्॥ <br>
वासुदेवात्मिकां मूर्तिं चतुर्हस्तां द्विजोत्तमाः॥१२॥ <br>
ततस्ते शस्त्रमुद्यम्य निर्जघ्नुस्तं क्रुधान्विताः॥ <br>
न शेकुस्ते यदा हंतुं संवृतं विष्णुतेजसा॥ <br>
कुण्ठतां सर्वशस्त्राणि गतानि विमलान्यपि॥१३॥ <br>
अथ वैलक्ष्यमापन्ना निर्विण्णाः सर्व एव ते॥ <br>
तां वार्तां दानवेन्द्राय वृकायोचुश्च ते तदा॥१४॥ <br>
कश्चिद्विप्रः समाधाय वैष्णवीं प्रतिमां पुरः॥ <br>
तपस्तेपे महाभाग क्षेत्रे वै हाटकेश्वरे॥१५॥ <br>
यत्र त्वया तपस्तप्तं भीत्या सर्वदिवौकसाम्॥ <br>
अपि चौर्येण चास्माकं तपस्तपति तादृशम्॥ १६॥ <br>
येन सर्वाणि शस्त्राणि कुण्ठतां प्रगतानि च॥ <br>
तस्य गात्रे प्रहारैश्च तस्मात्कुरु यथोचितम्॥ १७॥ <br>
तेषां तद्वचनं श्रुत्वा वृकः कोपसमन्वितः॥ <br>
जगाम सत्वं तत्र यत्रासौ सांकृतिः स्थितः॥१८॥ <br>
स गत्वा वैष्णवीं मूर्तिं तामुत्क्षिप्य सुदूरतः॥ <br>
श्वभ्राद्बहिः प्रचिक्षेप भर्त्समानः पुनः पुनः॥१९॥ <br>
जघान पादघातेन दक्षिणेनेतरेण तम्॥ <br>
अब्रवीन्मम वध्यस्त्वं यन्मच्छत्रुं जनार्दनम्॥६.२३१.२०॥ <br>
संपूजयसि चौर्येण तेन प्राणान्हराम्यहम्॥ <br>
एवमुक्त्वाथ खड्गेन तं जघान स दैत्यपः॥२१॥ <br>
ततस्तस्य स खड्गस्तु तीक्ष्णोऽपि द्विजसत्तमाः॥ <br>
तस्य काये प्रहीणस्तु शतधा समपद्यत॥२२॥ <br>
ततः कोपपरीतात्मा तं शशाप स सांकृतिः॥२३॥ <br>
यस्मात्पाप त्वयाहं च पादघातैः प्रताडितः ॥ <br>
तस्मात्ते पततां पादौ सद्य एव धरातले ॥ २४ ॥ <br>
॥ सूत उवाच ॥ ॥ <br>
उक्तमात्रे ततस्तेन पादौ तस्य द्विजोत्तमाः ॥ <br>
पतितौ मेदिनीपृष्ठे पंचशीर्षाविवोरगौ ॥ २५ ॥<br>
एतस्मिन्नेव काले तु आक्रन्दः सुमहानभूत् ॥ <br>
वृकस्य सैनिकानां च नारीणां च विशेषतः ॥ ॥ २६ ॥ <br>
अथ देवाः परिज्ञाय तं तदा पंगुतां गतम् । <br>
आगत्य मेरुपृष्ठं च निजघ्नुस्तत्परिग्रहम् ॥ २७ ॥ <br>
हतशेषाश्च दैत्यास्ते पातालांतःसमा गताः ॥ <br>
वृकोऽपि पंगुतां प्राप्तस्तस्थौ तपसि सुस्थिरम् ॥ २८ ॥ <br>
सर्वैरंतःपुरैः सार्धं दुःखशोकसमन्वितः ॥ <br>
इन्द्रोऽपि प्राप्तवान्राज्यं तदा निहत कंटकम् ॥ २९ ॥ <br>
धर्मक्रियाः प्रवृत्ताश्च ततो भूयो रसातले ॥ ६.२३१.३० ॥ <br>
अथ दीर्घेण कालेन तस्य तुष्टः पितामहः ॥ <br>
उवाच तत्र चागत्य गर्त्तामध्ये द्विजोत्तमाः ॥ ३१ ॥ <br>
वृक तुष्टोऽस्मि ते वत्स वरं वरय सुव्रत ॥ <br>
अहं दास्यामि ते नूनं यद्यपि स्यात्सुदुर्लभम् ॥ ३२ ॥ <br>
॥ वृक उवाच ॥ ॥ <br>
यदि तुष्टोऽसि मे देव यदि देयो वरो मम ॥ <br>
पाददानं तदा देव मम ब्रह्मन्समाचर ॥ <br>
पंगुता याति शीघ्रं मे येनेयं ते प्रसादतः ॥ ३३ ॥ <br>
तच्छ्रुत्वा तं समानीय सांकृतिं तत्र पद्मजः ॥ <br>
प्रोवाच सांत्वपूर्वं च वृकस्यास्य द्विजोत्तम ॥ ३४ ॥ <br>
मद्वाक्यात्पंगुता याति येनास्य त्वं तथा कुरु ॥ ३५ ॥ ॥ <br>
॥ सांकृतिरुवाच ॥ ॥ <br>
अनृतं नोक्तपूर्वं मे स्वैरेष्वपि पितामह ॥ <br>
ज्ञायते देवदेवेश तत्कथं तत्करोम्यहम् ॥ ३६ ॥ <br>
॥ ब्रह्मोवाच ॥ ॥ <br>
मम भक्तिपरो नित्यं वृकोऽयं दैत्यसत्तमः ॥ <br>
पौत्रस्त्वं दयितो नित्यं तेन त्वां प्रार्थयाम्यहम् ॥ ३७ ॥ <br>
तव वाक्यं च नो मिथ्या कर्तुं शक्नोमि सन्मुने ॥ ३८ ॥ <br>
॥ सांकृतिरुवाच ॥ ॥ <br>
एष दैत्यः सुदुष्टात्मा देवानामहिते स्थितः ॥ <br>
विशेषाद्वासुदेवस्य पुरोर्मम महात्मनः ॥ ३९ ॥ <br>
पंगुतामर्हति प्रायः पापात्मा द्विजदूषकः ॥ <br>
बलेन महता युक्तो जरामरणवर्जितः ॥ ६.२३१.४० ॥ <br>
पुरा कृतस्त्वया देव स चेत्पादाववाप्स्यति ॥ <br>
हनिष्यति जगत्सर्वं सदेवासुरमानुषम् ॥ ४१ ॥ <br>
तस्मात्तिष्ठतु तद्रूपो न कल्पं कर्तुमर्हसि ॥ <br>
त्वयापि चिन्ता कर्तव्या त्रैलोक्यस्य यतः प्रभो ॥ ॥ ४२ ॥ <br>
॥ ब्रह्मोवाच ॥ ॥ <br>
प्रावृट्काले तु सञ्जाते यानं कर्तुं न युज्यते ॥ <br>
विजिगीषोर्विशेषेण मुक्त्वा शीतातपागमम् ॥ ४३ ॥ <br>
तस्माच्च चतुरो मासान्वार्षिकान्पादसंयुतः ॥ <br>
अगम्यः सर्वलोकानां कुर्यात्कर्माणि धैर्यतः ॥ ४४ ॥ <br>
तद्भूयात्पादसंयुक्तः स वृको दान वोत्तमः ॥ <br>
येन क्षेमं च देवानां द्विजानां जायते द्विज ॥ ४५ ॥ <br>
एवं कृते न मिथ्या ते वाक्यं विप्र भविष्यति ॥ <br>
फलं च तपसस्तस्य न वृथा संभविष्यति ॥ ४६ ॥ <br>
॥ सूत उवाच ॥ ॥ <br>
बाढमित्येव तेनोक्ते सांकृतेन महात्मना ॥ <br>
उत्थितौ सहसा पादौ तस्य गात्रात्पुनर्नवौ॥ ४७ ॥<br>
पुनश्च दानवो रौद्रः पशुत्वं समपद्यत॥ <br>
तस्यामेव तु गर्तायां संतिष्ठति द्विजोत्तमाः॥४८॥<br>
मासानष्टौ स दुःखेन सकलत्रः सबांधवः ॥ <br>
स्मरमाणो महद्वैरं दैवैः सार्धं दिवानिशम्॥४९॥<br>
अन्यांश्च चतुरो मासान्निष्क्रम्य स रुषान्वितः॥ <br>
सदा पीडयते देवान्सहेंद्रान्मानुषानपि ॥६.२३१.५॥। <br>
विध्वंसयति सर्वाणि धर्मस्थानानि यानि च ॥५१॥ <br>
विध्वंसयति देवानां स्त्रियो मासचतुष्टयम् ॥ <br>
उद्यानानि च सर्वाणि सपुराणि गृहाणि च ॥५२॥ <br>
ततो देवाः समभ्येत्य देवदेवं जनार्दनम् ॥ <br>
क्षीराब्धौ संस्थितं नित्यं शेषपर्यंकशायिनम्॥५३॥ <br>
चतुरो वार्षिकान्मासांस्तत्र स्थित्वा तदंतिके ॥ <br>
मासानष्टौ पुनर्जग्मुस्त्रिदिवं प्रति निर्भयाः ॥ ५४ ॥ <br>
तस्मिन्पंगुत्वमापन्ने दैत्ये परमदारुणे ॥ <br>
कस्यचित्त्वथ कालस्य देवराजो बृहस्पतिम् ॥ <br>
प्रोवाच दुःखसंतप्त आषाढांते सुरो त्तमः ॥ ५५ ॥ <br>
गुरो स मासः संप्राप्तः प्रावृट्कालो भयावहः ॥ <br>
आगमिष्यति यत्रासौ लब्धपादो वृकासुरः ॥५६॥ <br>
गन्तव्यं च ततोऽस्माभिः क्षीरोदे केशवालये ॥ <br>
मैवं दीनैस्तथा भाव्यं पराश्रयनिवासिभिः ॥ ५७ ॥ <br>
स्वगृहाणि परित्यज्य शयनान्यासनानि च ॥ <br>
वाहनानि विचित्राणि यच्चान्य द्दयितं गृहे ॥ ५८ ॥ <br>
तस्मात्कथय चास्माकमुपायं कञ्चिदेव हि ॥ <br>
व्रतं वा नियमं वाथ होमं वा मुनिसत्तम ॥ ५९ ॥ <br>
अशून्यं शयनं येन स्वकलत्रेण जायते ॥ <br>
तथा न गृहसंत्यागः स्वकीयस्य प्रजायते ॥ ६.२३१.६० ॥ <br>
निर्विण्णोऽहं निजस्थानभ्रंशाद्द्विजवरोत्तम ॥ <br>
वर्षेवर्षे च सम्प्राप्ते स्थानकस्य च्युतिर्भवेत् ॥ ६१ ॥ <br>
पुनर्भूमौ शयिष्यामि यावन्मासचतुष्टयम् ॥ <br>
निष्कलत्रो भयोद्विग्नो ब्रह्मचर्यपरायणः ॥ ६२ ॥ <br>
तस्य तद्वचनं श्रुत्वा भयार्तस्य बृहस्पतिः ॥ <br>
प्रोवाच सुचिरं ध्यात्वा ततो देवं शतक्रतुम् ॥ ६३ ॥ <br>
अशून्यशयनंनाम व्रतमस्ति महत्तपः ॥ <br>
विष्णोराराधनार्थाय तत्कुरुष्व समा हितः ॥ ६४ ॥ <br>
देवो यत्रास्ति विष्णुः स क्षीराब्धौ मधुसूदनः ॥ <br>
जलशायी जगद्योनिः स दास्यति हितं च ते ॥ ६५ ॥ <br>
यथा न शून्यं शयनं गृह भंगः प्रजायते ॥ <br>
सर्वशत्रुविनाशश्च तत्प्रसादेन वासव ॥ ६६ ॥ <br>
॥ सूत उवाच ॥ ॥ <br>
तस्मिन्व्रते ततश्चीर्णे ह्यशून्यशयनात्मके ॥ <br>
तुतोष भगवान्विष्णुस्ततः प्रोवाच देवपम् ॥ ६७ ॥ <br>
शक्र तुष्टोऽस्मि भद्रं ते वरं वरय सुव्रत ॥ <br>
व्रतेनानेन चीर्णेन चातुर्मास्योद्भवेन च ॥ <br>
तस्मात्प्रार्थय देवेन्द्र नित्यं यन्मनसि स्थितम् ॥ ६८ ॥ <br>
॥ इन्द्र उवाच ॥ ॥ <br>
कृष्ण जानासि त्वं चापि यश्च मेऽत्र पराभवः ॥ <br>
क्रियते दानवेन्द्रेण वृकेण सुदुरात्मना ॥ ६९ ॥ <br>
ममाष्टमासिकं राज्यं त्रैलोक्येऽपि व्यवस्थितम् ॥ <br>
शेषांश्च चतुरो मासान्वर्षेवर्षे समेति सः ॥ ६.२३१.७० ॥ <br>
एवं ज्ञात्वा सुरश्रेष्ठ दयां कृत्वा ममोपरि ॥ <br>
तथा कुरु यथा राज्यं मम स्यात्सार्वकालिकम् ॥ ७१ ॥ <br>
॥ विष्णुरुवाच ॥ ॥ <br>
अजरश्चामरश्चापि स कृतः पद्मयोनिना ॥ <br>
तत्कथं जीवमानेन तेन राज्यं भवेत्तव ॥ ७२ ॥<br>
परं तथापि देवेन्द्र करिष्यामि हितं तव ॥ ७३ ॥ <br>
क्षीरार्णवं परित्यज्य हाटकेश्वरसंज्ञिते ॥ <br>
क्षेत्रे गत्वा समं लक्ष्म्या तस्योपरि ततः परम् ॥ ७४ ॥ <br>
करिष्यामि त्वहं शक्र शयनं यत्नमास्थितः ॥ <br>
यावच्च चतुरो मासान्यथा स न चलिष्यति ॥ ७८५ ॥ <br>
तस्मात्स्थानात्सहस्राक्ष मद्भारेण प्रपीडितः ॥ <br>
वर्षेवर्षे सदा कार्यं मया तत्सुहितं तव ॥ ७६ ॥ <br>
तस्माद्गच्छाधुना स्वर्गे कुरु राज्यमकंटकम् ॥ <br>
प्रावृट् काले तु संप्राप्ते न भीः कार्या तदुद्भवा ॥ ७७ ॥ <br>
यो मां तत्र शयानं तु व्रतेनानेन देवप॥ <br>
पूजयिष्यति सद्भक्त्या तस्य दास्यामि वांछितम् ॥ ७८ ॥। <br>
॥ सूत उवाच ॥ <br>
एवमुक्त्वा हृषीकेशो विससर्ज शतक्रतुम् ॥ <br>
निःशेषभयनिर्मुक्तं स्वराज्यपरिवृद्धये ७९॥<br>
आषाढस्य सिते पक्ष एकादश्या दिने सदा॥ <br>
हाटकेश्वरजे क्षेत्रे तत्रागत्य स्वयं विभुः ॥ ६.२३१.८० ॥ <br>
वृकोपरि ततश्चक्रे शयनं यत्नमास्थितः ॥ <br>
तेनाक्रांतस्ततः सोऽपि शक्नोति चलितुं न हि ॥ ८१ ॥। <br>
मृतप्रायस्ततो नित्यं तद्भारेण प्रपीडितः ॥ <br>
कार्तिकस्य सिते पक्ष एकादश्या दिने स्थिते ॥ ८२ ॥ <br>
उत्थानं कुरुते विष्णुः क्षीरोदं प्रति गच्छति ॥ा। <br>
सोऽपि सांकृतिशापेन वृकः पंगुत्वमाप्नुयात् ॥ ८३ ॥ <br>
एवं च चतुरो मासान्न त्यजेच्छयनं हरिः ।। <br>
भयात्तस्यासुरेंद्रस्य दानवस्य दुरात्मनः ॥ ॥ ८४ ॥ <br>
तत्र मर्त्यैः क्रिया सर्वाः क्रियते न मखोद्भवाः ॥ <br>
यस्मात्स यज्ञपुरुषो न सुप्तो भागमश्नुते ॥ ८५ ॥ <br>
तथा यज्ञाश्च ये सर्वे क्त्वयादानादि काः शुभाः ॥ <br>
ते सर्वे न क्रियंते च चूडाकरणपूर्वकाः ॥ ८६ ॥ <br>
मुक्त्वान्नप्राशनंनाम सीमंतोन्नयनं तथा ॥ <br>
तस्मात्सुप्ते जगन्नाथे ताः सर्वाः स्युर्वृथा द्विजाः ॥ ८७ ॥ <br>
व्रतं वा नियमं वाथ तस्मिन्यः कुरुते नरः ॥ <br>
प्रसुप्ते देवदेवेशे तत्सर्वं निष्फलं भवेत् ॥८८॥ <br>
तस्मात्सर्वप्रयत्नेन संप्रसुप्ते जनार्दने ॥ <br>
व्रतस्थैर्मानवैर्भाव्यं तस्य देवस्य तुष्टये ॥ ८९ ॥ <br>
एकादश्यां दिने प्राप्ते शयने बोधने हरेः ॥ <br>
यत्किंचित्क्रियते कर्म श्रेष्ठं तच्चाक्षयं भवेत् ॥ ६.२३१.९० ॥ <br>
किंवात्र बहुनोक्तेन क्रियते यद्व्रतं नरैः ॥ <br>
तेन तुष्टिं परां याति दैत्योपरि स्थितो हरिः ॥९१॥ <br>
एवं स भगवान्प्राह सुप्तस्तत्र जनार्दनः ॥ <br>
किं वा तस्य ज्वरो जातो महती वेदनापि च ॥ ९२ ॥ <br>
तस्मिन्नहनि पापात्मा योन्नमश्नाति मानवः ॥ <br>
तस्मात्सर्वप्रयत्नेन संप्राप्ते हरिवासरे ॥ ९३ ॥ <br>
अन्यस्मिन्नपि भोक्तव्यं न नरेण विजानता ॥ <br>
किं पुनः शयनं यत्र कुरुते यत्र बोधनम् ॥ ९४ ॥ <br>
॥ सूत उवाच ॥ ॥ <br>
एतद्वः सर्वमाख्यातं यत्पृष्टोऽस्मि द्विजो त्तमाः ॥ <br>
हाटकेश्वरजे क्षेत्रे यस्माच्छेते जनार्दनः ॥ ९५ ॥ <br>
क्षीराब्धिं संपरित्यज्य सदा मासचतुष्टयम् ॥ <br>
श्रूयतां च फलं यत्स्यात्तस्मिन्नाराधिते विभो ॥ ९६ ॥ <br>
चतुरो वार्षिकान्मासान्यस्तं पूजयते विभुम् ॥ <br>
व्रतस्थः स नरो याति यत्र देवः स संस्थितः ॥ ९७ ॥ <br>
किं दानैर्बहुभिर्दत्तैः किं व्रतैः किमुपोषितैः ॥ <br>
तत्र यः पुंडरीकाक्षं सुप्तं पूजयति ध्रुवम् ॥ ९८ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये जलशाय्युपाख्यान एकादशीव्रतमाहात्म्यवर्णनंनामैकत्रिंशदुत्तरद्विशततमोऽध्यायः । २३१ ॥ <br>
<br>
<br>
</span>
