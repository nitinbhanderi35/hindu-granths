<span style="font-size: 14pt; line-height: 200%">॥ सूत उवाच ॥ ॥ <br>
एवं सम्बोधिता तेन सा भार्या विजने गता ॥ <br>
कन्याप्रदानस्य रुचिः संजाता तदनन्तरम् ॥ १ ॥ <br>
ततः स पादौ प्रक्षाल्य मणिभद्रस्य सत्वरम्॥ <br>
उदकं साक्षतं हस्ते कन्यादानकृते ददौ ॥ २ ॥ <br>
सोऽपि हस्तकृते तोये तं क्षत्रियमुवाच ह ॥ <br>
अद्यैव कुरु मे शीघ्रं विवाहं कन्यया सह ॥ ३ ॥ <br>
यस्मादिच्छामि संस्थातुं तेन ते गृहमागतः ॥ <br>
॥ क्षत्रिय उवाच ॥ ॥ <br>
नात्र नक्षत्रमर्हं तु न किंचिद्भगदैवतम् ॥ ॥ ४ ॥ <br>
विवाहस्य न वारस्तु प्रसुप्ते मधुसूदने ॥ <br>
अस्मिन्काले तु संप्राप्ते या कन्या परिणीयते ॥५॥ <br>
सा च संवत्सरान्मध्ये ध्रुवं वैधव्यमाप्नुयात्॥ <br>
एवं दैवज्ञमुख्यानां श्रुतं प्रवदतां मया ॥ ६ ॥ <br>
तस्माच्छुभे तु संप्राप्ते नक्षत्रे भगदैवते ॥ <br>
त्वं विवाहय मे कन्यां प्रोत्थिते मधुसूदने ॥ <br>
येन क्षेमंकरी ते स्यात्तथा पुत्रप्रपौत्रिणी ॥ ७ ॥ <br>
॥ मणिभद्र उवाच ॥ ॥ <br>
नक्षत्रं वह्निदैवत्यं प्रसुप्तो मधुसूदनः ॥ ८ ॥ <br>
सांप्रतं वत्सरांतोऽयं विवाहे विहिते सति ॥ <br>
कामाग्निरुत्थितः काये सांप्रतं मां प्रबाधते ॥ ९ ॥ <br>
तस्मात्कुरु प्रसादं मे कन्याविवहितेन तु ॥ <br>
तव वित्तं प्रदास्यामि सुखी येन भविष्यसि ॥ ६.१५६.१० ॥ <br>
॥ सूत उवाच ॥ ॥ <br>
तस्माच्च वित्तलोभेन क्षत्रियो द्विजसत्तमाः ॥ <br>
विवाहं कारयामास तत्क्षणादेव स द्विजाः ॥ ११ ॥ <br>
ददौ कन्यां सुदुःखार्तामश्रुपूर्णेक्षणां स्थिताम् ॥ <br>
सन्निधौ वह्निविप्राणां तदा तेन विवाहिता ॥ १२ ॥ <br>
नीत्वा निजगृहं पश्चात्कामधर्मे नियोजिता ॥ <br>
अनिच्छंतीमपि सतीं तामतीव निरर्गलः ॥ १३ ॥ <br>
सोऽपि निष्कामतां प्राप्य निर्भर्त्स्य च मुहुर्मुहुः ॥ <br>
भाषिकाभिरनेकाभिस्तापयित्वा च भामिनीम्॥ १४ ॥ <br>
शांतिं नीता ततस्तेन प्रत्यूषे समुपस्थिते ॥ <br>
भृत्यवर्गः समस्तोऽपि ततो निःसारितो गृहात् ॥ १५ ॥ <br>
इर्ष्याधर्मं समास्थाय परमं द्विजसत्तमाः ॥ <br>
एक एव कृतस्तेन द्वारपालो नपुंसकः ॥ १६ ॥ <br>
प्रोक्तं न च त्वया देयः प्रवेशोऽत्र गृहे मम ॥ <br>
भृत्यस्य भिक्षुकस्यैव वृद्धस्य व्रतिनस्तथा ॥१७॥ <br>
एवं कृत्वा विधानं तु ततश्चक्रे जनैः समम् ॥ <br>
व्यवहारक्रियाः सर्वा द्रव्यलक्षैः सहस्रशः॥ १८ ॥ <br>
श्वशुरस्यापि नो दत्तं किंचित्तेन दुरात्मना ॥ <br>
भार्यायाः श्वेतवस्त्राणि मुक्त्वाऽन्यन्नैव किंचन ॥ १९ ॥ <br>
यामद्वयेऽपि संप्राप्ते दिनस्य गृहमागतः ॥ <br>
मितमन्नं तत स्तस्या भोजनार्थं प्रयच्छति ॥ ६.१५६.२० ॥ <br>
यावन्मात्रं च सा भुंक्त एकविप्रान्वितः स्वयम् ॥ <br>
भुक्त्वा चैव ततो याति व्यवहारकृते बहिः ॥ २१ ॥ ८। <br>
आगच्छति पुनर्हर्म्यं संध्याकाल उपस्थिते ॥ <br>
साऽपि तिष्ठति हर्म्यस्था पत्नी तस्य दुरात्मनः ॥ २२ ॥ <br>
वैराग्यं परमं प्राप्ता दुःखशोकसमन्विता ॥ । <br>
मत्सीव पतिता तोयादन्यस्मिंस्तु स्थलांतिके ॥ २३ ॥ <br>
चक्रवाकी विमुक्तेव संप्राप्ते दिवसक्षये ॥ <br>
हंसी हंसवियुक्तेव मृगीव मृगवर्जिता ॥ २४ ॥ । <br>
सोऽपि नित्यं ददौ भोज्यं विप्रस्यैकस्य च द्विजाः ॥ <br>
प्रोच्य तं ब्राह्मणं पूर्वं सामपूर्वमिदं वचः ॥ २५ ॥ <br>
अधोवक्त्रेण भोक्तव्यं सदा विप्र गृहे मम ॥ । <br>
यदि पश्यसि मे भार्यां संप्राप्स्यसि विडंबनाम् ॥२६॥ <br>
एवं विडंबितास्तेन ह्यूर्ध्ववक्त्रावलोकिनः ॥ <br>
ये चान्ये भयसंत्रस्ता न यांति च तदालयम् ॥ । ॥ २७ ॥ <br>
कस्यचित्त्वथ कालस्य पुष्पोनाम द्विजोत्तमः ॥ <br>
तीर्थयात्राप्रसंगेन संप्राप्तस्तत्पुरं प्रति ॥२८॥ <br>
पूर्वे वयसि संस्थश्च दर्शनीयतमाकृतिः ॥ ॥ <br>
क्षुत्क्षामः सुपरिश्रांतो मध्याह्ने समुपस्थिते ॥ २९ ॥ <br>
परिभ्रमति वै नृणां स गृहाणि समंततः ॥ <br>
मणिभद्रः समादिष्टस्तस्य केनापि भोज्यदः ॥६.१५६.३॥। ॥ <br>
ततस्तं प्रार्थयामास गत्वा भोज्यं च स द्विजाः ॥ <br>
तेनापि स द्विजः प्रोक्तस्तदासौ द्विजसत्तमाः ॥ ३१ ॥ <br>
अधोवक्त्रेण भोक्तव्यं त्वया वीक्ष्या न मे प्रिया ॥ <br>
नो चेद्विडंबनां विप्र संप्राप्स्यसि न संशयः ॥ ३२ ॥ <br>
एवं ज्ञात्वा महाभाग यत्क्षेमं तत्समाचर ॥ ३३ ॥ <br>
॥ पुष्प उवाच ॥ ॥ <br>
क्षुत्क्षामस्य न मे कार्यं परदारविलोकनैः ॥ <br>
वेदाध्ययनयुक्तस्य तीर्थयात्रारतस्य च ॥ ३४ ॥ <br>
॥ मणिभद्र उवाच ॥ ॥ <br>
तदागच्छ मया सार्धं सांप्रतं मम मंदिरम् ॥ <br>
विशेषात्तव दास्यामि भोजनं दक्षिणान्वितम् ॥ ३५ ॥ <br>
एवं तौ संविदं कृत्वा ययतुर्ब्राह्मणोत्तमाः ॥ <br>
हट्टमार्गे गतौ तत्र यत्र षंढो व्यव स्थितः ॥ ३६ ॥ <br>
तत्पार्श्वे ब्राह्मणं धृत्वा प्रविष्टो गृहमध्यतः ॥ <br>
भार्यया श्रपयामास धान्यं मानमितं तदा ॥ ३७ ॥ <br>
ततो देवार्चनं कृत्वा वैश्वदेवांत आगतम् ॥ <br>
पुष्पमाहूय तत्पादौ प्रक्षाल्य च निवेश्य च ॥ ३८ ॥ <br>
कृत्वार्चनविधिं तस्य दत्त्वान्नं च सुसंस्कृतम् ॥ <br>
उपविश्य ततः पश्चाद्भोजनार्थं ततो द्विजाः।<br>
पुष्पोऽपि वीक्षते तस्याः पादौ पंकजसंनिभौ॥३९॥ <br>
यथायथा स कौतुक्याद्वीक्षते यौवनाश्रितः॥ <br>
कौतुक्यात्तेन च ततस्तस्या वक्त्रं निरीक्षितम् ॥६.१५६.४०॥ <br>
ततश्चाकारयामास मणिभद्रः प्रकोपतः॥ <br>
तं षण्ढमुक्तवाञ्जारं त्वमेनं च विडंबय॥४१॥ <br>
ततस्तेन द्विजश्रेष्ठाः स पुष्पो मूर्ध्नि ताडितः ॥ ४२ ॥ <br>
अधो निपतितं भूमौ रुधिरेण परिप्लुतम् ॥ <br>
चरणाभ्यां समाकृष्य दूतो मार्गं समाश्रितः ॥ ४३ ॥ <br>
यावच्चतुष्पथं नीतो यत्र संचरते जनः ॥ <br>
हाहाकारो महानासीत्तस्मिन्पुरवरे तदा ॥ ४४ ॥ <br>
सर्वेषामेव पौराणां तदवस्थं विलोक्य तम् ॥ <br>
ततोऽन्यैः शीततोयेन सोभिषिक्तो दयान्वितैः ॥ ४५ ॥ <br>
कृत्वा वायुप्रदानं च गमितश्चेतनां प्रति ॥ <br>
स प्राप्य चेतनां कृच्छ्रात्तत्तोयात्तानथाब्रवीत् ॥ ४६ ॥ <br>
न मया विहितं चौर्यं परदारा न सेविताः ॥  <br>
पश्यध्वं मणिभद्रेण यथाहं क्लेशितो जनाः ॥ ४७ ॥ <br>
तीर्थयात्रापरो विप्रो ब्रह्मचर्यपरायणः ॥ <br>
भोजनार्थं समामन्त्र्य नीतोऽवस्थामिमां ततः ॥ ४८ ॥ <br>
किं नास्ति वात्र भूपालो येनैतदसमंजसम् ॥ <br>
ब्राह्मणस्य विशेषेण निर्दोषस्य महाजनाः ॥ ४९ ॥ <br>
॥ जना ऊचुः ॥ ॥ <br>
बहवस्तेन पापेन विप्राः पूर्वं विडंबिताः ॥ <br>
राजप्रसादयुक्तेन चेर्ष्यां प्राप्य शरीरिणा ॥ ६.१५६.५० ॥ <br>
कोऽपि राजप्रसादान्न किंचिद्ब्रूतेऽस्य सम्मुखम् ॥ <br>
तस्मादुत्तिष्ठ गच्छामो दास्यामस्तेऽशनं वयम् ॥ ५१ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागर खण्डे हाटकेश्वरक्षेत्रमाहात्म्ये पुष्पादित्यमाहात्म्ये मणिभद्रकृतपुष्पब्राह्मणविडंबनवर्णनंनाम षट्पञ्चाशदुत्तरशततमोऽध्यायः ॥ १५६ ॥<br>
<br>
<br>
</span>
