<span style="font-size: 14pt; line-height: 170%"><br>
॥ सूत उवाच ॥ ॥ <br>
एवं तं निःस्पृहं ज्ञात्वा गृहं प्रति निजात्मजम् ॥ <br>
पिंगला दुःखसंयुक्ता व्यासमेतदुवाच ह ॥ १ ॥ <br>
अहं तपश्चरिष्यामि पुत्रार्थं द्विजसत्तम ॥ <br>
अनुज्ञां देहि मे येन तोषयामि महेश्वरम् ॥ <br>
पुत्रो येन भवेन्मह्यं वंशवृद्धिकरः परः ॥ २ ॥ <br>
एवं सा निश्चयं कृत्वा लब्ध्वानुज्ञां मुनेस्ततः ॥ <br>
क्षेत्रमेतत्समासाद्य तपस्तेपे पतिव्रता ॥ ३ ॥ <br>
संस्थाप्य शंकरं देवं तदग्रे निर्मलोदकम् ॥ <br>
कृत्वा वापीं सुविस्तीर्णां स्नानात्पातकनाशनीम् ॥ ४ ॥ <br>
ततस्तस्या गतस्तुष्टिं भगवांस्त्रिपुरांतकः ॥ <br>
वरदोऽस्मीति तां प्राह प्रहृष्टेनांतरात्मना ॥ ५ ॥ <br>
॥ श्रीमहादेव उवाच ॥ ॥ <br>
परितुष्टोऽस्मि ते भद्रे वरं वरय सुव्रते ॥ <br>
यः स्थितो हृदये नित्यं नादेयं विद्यते मम ॥ ६ ॥ <br>
॥ वटिकोवाच ॥ ॥ <br>
सुतं देहि सुरश्रेष्ठ मम वंशविवर्धनम् ॥ <br>
चित्ताह्लादकरं नित्यं सुशीलं विनयान्वितम् ॥ ७ ॥ ॥ <br>
॥ श्रीमहादेव उवाच ॥ ॥ <br>
भविष्यति न संदेहस्तव पुत्रः सुशोभने ॥ <br>
यादृक्त्वया महाभागे प्रार्थितस्तद्विशेषतः ॥ ८ ॥ <br>
अन्यापि मानुषी याऽत्र वाप्यां स्नात्वा समाहिता ॥ <br>
पञ्चम्यां वत्सरं यावच्छुक्लपक्षे ह्युपस्थिते ॥ <br>
पूजयिष्यति मल्लिंगं यच्चाद्य स्थापितं त्वया ॥ ९ ॥ <br>
साथ लप्स्यति सत्पुत्रं दत्त्वा फलमनुत्तमम् ॥<br>
या च दौर्भाग्यसंयुक्ता तृतीयादिवसेऽत्र वै ॥ ६.१४८.१० ॥ <br>
स्नात्वाऽत्र सलिले पश्चान्मल्लिंगं पूजयिष्यति ॥ <br>
सा सौभाग्य समोपेता वर्षांते च भविष्यति ॥ ११ ॥ <br>
यः पुनः पुरुषश्चात्र स्नात्वा मां पूजयिष्यति ॥ <br>
सकामो लप्स्यते कामान्विकामो मोक्षमेव च ॥ १२ ॥ <br>
एवमुक्त्वा महादेवस्ततश्चादर्शनं गतः ॥ <br>
साऽपि लेभे सुतं व्यासात्कपिंजलमिति श्रुतम् ॥ १३ ॥ <br>
यादृक्तेन पुरा प्रोक्तो देवदेवेन शूलिना ॥ <br>
येनैव स्थापिता चात्र देवी केलीवरी पुरा ॥ <br>
सर्वसिद्धिप्रदा लोके तत्र याऽऽराधिता पुरा ॥ १४ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये वटिकेश्वरमाहात्म्यवर्णनं नामाष्टचत्वारिंशदधिकशततमोऽध्यायः ॥ १४८ ॥ ॥ छ ॥ <br>
<br>
</span>
