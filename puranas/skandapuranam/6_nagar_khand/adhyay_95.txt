<span style="font-size: 14pt; line-height: 200%">॥ सूत उवाच ॥ ॥ <br>
अथान्यापि च तत्रास्ति देशकामप्रदा नृणाम् ॥ <br>
अजापालेन भूपेन स्थापिता पापनाशनी ॥ १ ॥ <br>
तां च शुक्लचतुर्दश्यामजापालेश्वरीं नरः ॥ <br>
यो वै पूजयते भक्त्या धूपपुष्पानुलेपनैः ॥ <br>
स प्राप्नोतीप्सितान्कामान्दुर्लभा सर्वमानवैः ॥ २ ॥ <br>
तस्या देव्याः प्रसादेन सत्यमेतन्मयोदितम् ॥ <br>
अजापालो महीपालः पुराऽऽसीत्संमतः सताम् ॥ ३ ॥ <br>
हितकृत्सर्वलोकस्य यथा माता यथा पिता ॥ <br>
तेन राज्यं समासाद्य पितृपैतामहं शुभम् ॥ ४ ॥ <br>
चिंतितं मनसा पश्चात्स्वयमेव महात्मना ॥ <br>
मया तत्कर्म कर्तव्यं यदन्यैरिह भूमिपैः ॥ <br>
न कृतं न करिष्यंति ये भविष्यन्त्यतः परम् ॥ ५ ॥ <br>
एष एव परो धर्मो भूपतीनामुदाहृतः ॥ <br>
यत्प्रजापालनं शश्वत्तासां च सुखसंस्थितिः ॥ ६ ॥ <br>
यथायथा करं भूपास्ता मां गृह्णंति लोलुपाः ॥ <br>
तथातथा मनःक्षोभो हृदये संप्रजायते ॥ ७ ॥ <br>
न करेण विना भूपा हस्त्यश्वादिबलं च यत् ॥ <br>
शक्नुवंति परित्रातुं पादातं च विशेषतः ॥ ८ ॥ <br>
विना तेन स गम्यः स्यान्नीचानामपि सत्वरम् ॥ <br>
एतस्मात्कारणाद्भूपाः करं गृह्णंति लोकतः ॥ ९ ॥ <br>
तस्मान्मया विनाप्याशु नागैश्चैव नरैस्तथा ॥ <br>
तपः शक्त्या प्रकर्तव्यं राज्यं निहतकण्टकम् ॥ ६.९५.१० ॥ <br>
करानगृह्णता तेन लोकान्रंजयता सदा ॥ <br>
अन्येषां भूमिपालानां विशेषेण महात्मनाम् ॥ ११ ॥<br>
एवं चित्ते समाधाय वसिष्ठं मुनिपुंगवम् ॥ <br>
पुरोधसं समाहूय ततः प्रोवाच सादरम् ॥ १२ ॥ <br>
अत्र भूमितले विप्र सर्वेषां तीर्थमुत्तमम् ॥ <br>
अल्पकालेन सन्तुष्टिं यत्र याति महेश्वरः ॥ <br>
वासुदेवोऽथवा ब्रह्मा ह्येतच्छीघ्रं वदस्व मे ॥ १३ ॥ <br>
येनाहं सर्वलोकस्य हितार्थं तप आददे ॥ <br>
न स्वार्थं ब्राह्मणश्रेष्ठ सत्येनात्मानमालभे ॥ १४ ॥ <br>
॥ वसिष्ठ उवाच ॥ <br>
तिस्रः कोट्योर्धकोटी च तीर्थानामिह भूतले ॥ <br>
संति पार्थिवशार्दूल प्रभावसहितानि च ॥ १५ ॥ <br>
अष्टषष्टिस्तथा राजन्क्षेत्राणामस्ति भूतले ॥ <br>
येषां सांनिध्यमभ्येति सर्वदैव महेश्वरः ॥ १६ ॥ <br>
तथा सर्वे सुरास्तुष्टा ब्रह्मविष्णु शिवादयः ॥ <br>
परं सिद्धिप्रदं शीघ्रं मानुषाणां महीपते ॥ १७ ॥ <br>
हाटकेश्वरदेवस्य क्षेत्रं पातकनाशनम् ॥ <br>
देवानामपि सर्वेषां तुष्टिं गच्छति चंडिका ॥ १८ ॥ <br>
शीघ्रमाराधिता सम्यक्छ्रद्धायुक्तैर्नरैर्भुवि ॥ <br>
तस्मात्तत्क्षेत्रमासाद्य तां देवीं श्रद्धयान्वितः ॥ <br>
आराधय महाभाग द्रुतं सिद्धिमवाप्स्यसि ॥। ॥ १९ ॥ <br>
एवमुक्तः स तेनाथ गत्वा तत्क्षेत्रमुत्तमम् ॥ <br>
प्रतिष्ठाप्य च देवीं तां पूजयामास भक्तितः ॥ ६.९५.२० ॥ <br>
ब्रह्मचर्यपरो भूत्वा शुचिर्व्रतपरायणः ॥ <br>
नियतो नियताहारस्त्रिकालं स्नानमाचरन् ॥ २१ ॥ <br>
एवमाराध्यतस्तत्र गन्धपुष्पानुलेपनैः ॥ <br>
पूजापरस्य सा देवी तस्य तुष्टिं ततो गता ॥ २२ ॥ ॥ <br>
॥देव्युवाच ॥ ॥ <br>
परितुष्टास्मि ते वत्स व्रतेनानेन नित्यथः ॥ <br>
बलिपूजाविधानेन विहितेनामुना स्वयम् ॥ २३ ॥ <br>
तद्ब्रूहि येन ते सर्वं प्रकरोमि हृदि स्थितम् ॥ <br>
सद्य एव महीपाल त्रिदशैरपि दुर्लभम् ॥ २४ ॥ <br>
॥राजोवाच ॥ ॥ <br>
लोकानां हितकामेन मयैतद्व्रतमाहृतम् ॥ <br>
येन तेषां भवेत्सौख्यं मत्प्रसादादनुत्तमम् ॥२५॥ <br>
तस्माद्देहि महाभागे ज्ञानयुक्तानि भूरिशः ॥ <br>
ममास्त्राणि विचित्राणि स्वैरगाणि समन्ततः ॥२६॥ <br>
यानि जानंति भूपृष्ठे मम पार्श्वे स्थितान्यपि ॥ <br>
अपराधं सदा लोके परदारादि यत्कृतम्  २७ ॥ <br>
अनुरूपं ततस्तस्य पातकस्य विनिग्रहम् ॥ <br>
प्रकुर्वंति मिथो येन न तेषां संकरो भवेत् ॥२८॥ <br>
मंत्रग्रामं तथा देवि मम देहि पृथग्विधम् ॥ <br>
निग्रहं व्याधिसत्त्वानां येन शीघ्रं करोम्यहम् ॥२९॥ <br>
येन स्युर्मनुजाः सर्वे मम राज्ये सुखान्विताः॥ <br>
नीरोगाः पुष्टिसंपन्ना भयशोकविवर्जिताः ॥ ६.९५.३० ॥ <br>
नाहं देवि करिष्यामि हस्त्यश्वरथसंग्रहम्॥ <br>
यतस्तेषां भवेत्पुष्टिर्वित्तैर्वित्तं करैर्भवेत् ॥ <br>
गृहीतैः सर्वलोकानां तस्मात्तन्न ममेप्सितम् ॥ ३१ ॥ <br>
॥ श्रीदेव्युवाच ॥ ॥ <br>
अत्यद्भुततरं कर्म त्वयैतत्पृथिवीपते ॥<br>
प्रारब्धं यन्न केनापि कृतं न च करिष्यति ॥ ३२ ॥ <br>
तथाप्येवं करिष्यामि तव दास्यामि कृत्स्नशः ॥ <br>
ज्ञानयुक्तानि शस्त्राणि मंत्रग्रामं च तादृशम् ॥ ३३ ॥ <br>
गृह्यन्ते येन ते सर्वे व्याधयोऽपि सुदारुणाः ॥ <br>
परं सदैव ते रक्ष्या मन्मन्त्रैरपि संयुताः ॥ ३४ ॥ <br>
यदि दृष्टिपथात्तुभ्यं क्वचिद्यास्यंति दूरतः ॥ <br>
मानवान्पीडयिष्यंति चिरात्प्राप्याधिकं ततः ॥ ३५ ॥ <br>
यदा त्वं पृथिवीपाल स्वर्गं यास्यसि भूतलात् ॥ <br>
तदात्र सलिले स्थाप्या मदग्रे(*) यद्व्यवस्थितम् ॥ ३६ ॥ <br>
सर्वे मंत्रास्तथाऽस्त्राणि ममवाक्यादसंशयम् ॥ <br>
येन स्यात्पूर्ववत्सर्वो व्यवहारो नृपोद्भवः ॥ ३७ ॥ <br>
॥सूत उवाच ॥ ॥। <br>
बाढमित्येव तेनोक्ते तत्क्षणाद्द्विजसत्तमाः ॥ <br>
प्रादुर्भूतानि दिव्यानि तस्यास्त्राणि बहूनि च ॥ ३८ ॥ <br>
ज्ञानसंपत्प्रयुक्तानि यादृशानि महात्मना ॥ <br>
तेन संयाचितान्येव व्याधिमंत्रास्तथैव च ॥ ३९ ॥ <br>
व्याधयो यैश्च गृह्यंते मुच्यंते स्वेच्छया सदा ॥ <br>
सुखेन परिपाल्यंते दृष्टिगोचरसंस्थिताः ॥ ६.९५.४० ॥ <br>
ततस्तं सकलं प्राप्य प्रसादं चंडिकोद्भवम् ॥ <br>
तच्च हस्त्यादिकं सर्वं ब्राह्मणेभ्यो ददौ नृप ॥ ४१ ॥ <br>
एकां मुक्त्वा निजां भार्यामेकं दशरथं सुतम् ॥ <br>
तांश्चापि सकलान्व्याधीन्मंत्रैः संयम्य यत्नतः ॥ ४२ ॥ <br>
अजारूपान्स्वयं पश्चाद्यष्टिमादाय रक्षति ॥ <br>
एवं तस्य नरेन्द्रस्य वर्तमानस्य भूतले ॥ ४३ ॥ <br>
गुप्तोऽपि नापराधः स्यात्कस्यचित्प्रकटः कुतः ॥ <br>
प्रमादाद्यदि भूलोके कश्चित्पापं समाचरेत् ॥ ४४ ॥ <br>
तद्रूपो निग्रहस्तस्य तत्क्षणादेव जायते ॥ <br>
वधं वा यदि वा बंधं क्लेशं चाऽरातिसंभवम् ॥ ४५ ॥ <br>
अदृष्टान्यपि शस्त्राणि तानि कुर्वंति तत्क्षणात् ॥ <br>
अन्येषां च महीपानां राज्ये गुप्तान्यनेकशः ॥ <br>
कुर्वन्ति मनुजास्तेषां चक्रे वैवस्वतो ग्रहम् ॥ ४६ ॥ <br>
न तत्र भयसंत्रस्तस्ततः पापसमाचरेत् ॥ <br>
प्रत्यक्षं वा विशेषेण ज्ञात्वा शस्त्रभयं च तत् ॥ ४७ ॥ <br>
ततस्ते पापनिर्मुक्ता लोकाः संशुद्धगात्रकाः ॥ <br>
रोगेषु निगृहीतेषु प्राप्ताः सुखमनुत्तमम् ॥ ४८ ॥ <br>
एवं स्थितेषु लोकेषु गतपापामयेषु च ॥ <br>
प्रयाताः शून्यतां सर्वे नरका ये यमालये ॥ ४९ ॥ <br>
न कश्चिन्नरकं याति न च मृत्युपथं नरः ॥ <br>
यथा कृतयुगं तादृक्त्रेतायामपि संस्थितम्॥ ६.९५.५० ॥ <br>
व्यवहारे ततो नष्टे यमलोकसमुद्भवे ॥ <br>
स्वर्गेण तुल्यतां प्राप्ते प्राणिभिर्मृत्युवर्जितैः ॥ ५१ ॥ <br>
ततो वैवस्वतो गत्वा ब्रह्मणः सदनं प्रति ॥ <br>
प्रोवाच दुःखसंपन्नः प्रणिपत्य पितामहम् ॥ ५२ ॥ <br>
अहं पुरा त्वया देव धर्माधर्मदिदृक्षया ॥ <br>
मानुषाणां समादिष्टो निग्रहानुग्रहं प्रति ॥ ०३३ ॥ <br>
अजापालेन भूपेन तत्सर्वं विफलीकृतम् ॥ <br>
तपःशक्त्या सुरश्रेष्ठ देवीमाराध्य चंडिकाम् ॥ ५४ ॥ <br>
नाधयो व्याधयस्तत्र न पापानि महीतले ॥ <br>
कस्यचिद्देव जायंते यथा कृतयुगे तथा ॥ ५५ ॥ <br>
तस्मात्कुरु सुरश्रेष्ठ पुनरेव यथा पुरा ॥ <br>
मदीयभवने कृत्स्नो व्यवहारः प्रजायते ॥ ५६ ॥ <br>
तस्य तद्वचनं श्रुत्वा ब्रह्मा लोकपितामहः ॥ <br>
समीप उपविष्टस्य शिवस्याऽऽस्यं व्यलोकयत् ॥ ९७ ॥ <br>
अथाब्रवीत्प्रहस्योच्चैस्त्रिनेत्रश्चतुराननम् ॥ <br>
अत्यद्भुततमां श्रुत्वा तां वार्तां यमसंभवाम् ॥ ५८ ॥ <br>
॥ महेश्वर उवाच ॥ ॥ <br>
धर्ममार्गप्रवृत्तस्य सदाचारस्य  भूपतेः ॥ <br>
कथं निवारणं तत्र क्रियते कश्च निग्रहः ॥ ५९ ॥ <br>
तस्मात्तेन महीपेन यस्मान्मार्गः प्रदर्शितः ॥ <br>
अपूर्वो धर्मसंभूतः कृतः सम्यङ्महात्मना ॥ ६.९५.६० ॥ <br>
तन्मयापि यथा चास्य प्रसादः सुरसत्तम ॥ <br>
अपूर्वः करणीयश्च यथा धर्मो न दुष्यति ॥ ६१ ॥ <br>
एवमुक्त्वा चतुर्वक्त्रं यमं प्राह ततः शिवः ॥ <br>
वदायुषोऽस्य यच्छेषमजापालस्य भूपतेः ॥ <br>
येन तत्समये प्राप्ते तं नयामि निजालयम् ॥ ६२ ॥ ॥ <br>
॥ यम उवाच ॥ ॥ <br>
पञ्चवर्षसहस्राणि तस्यातीतानि चायुषः ॥ <br>
तिष्ठंति पञ्चपञ्चाशत्प्रतीक्ष्येऽहं ततः कथम् ॥ ६३ ॥ <br>
यावत्कालं सुरश्रेष्ठ शून्ये जाते स्व आश्रये ॥ <br>
तस्मात्कुरु द्रुतं कंचिदुपायं तद्विनाशने ॥ ६४ ॥ <br>
एवमुक्ते यमेनाथ तं विसृज्य गृहं प्रति ॥ <br>
व्याघ्ररूपं समास्थाय स्वयं तत्संनिधौ ययौ ॥ ६५ ॥ <br>
यत्र संस्थो महीपः स प्रजापालनतत्परः ॥ <br>
मेघगम्भीरनिर्घोषं गर्जमानो मुहुर्मुहुः ॥ ६६ ॥ <br>
अजास्तास्तं  च संवीक्ष्य व्याघ्रं रौद्रवपुर्द्धरम् ॥ <br>
अजापालं समुद्दिश्य संत्रस्ताः शरणं गताः ॥ ६७ ॥ <br>
तस्य यत्नपरस्यापि रक्षमाणस्य भूपतेः॥ <br>
अजास्ता व्याघ्ररूपेण शंकरेण प्रभक्षिताः ॥ ६८ ॥ <br>
अजानां कदनं दृष्ट्वा ततः स पृथिवीपतिः ॥ <br>
स्वहस्ताद्यष्टिमुत्सृज्य जग्राह निशितायुधम् ॥ ॥ ६९ ॥ <br>
यत्तस्य तुष्टया दत्तं चंडं चंडार्चिषा समम् ॥ <br>
तच्छस्त्रं च तथान्यानि देवीदत्तानि शंकरः ॥ <br>
शनैःशनैः प्रजग्राह स्ववक्त्रेण महेश्वरः ॥ ॥ ६.९५.७० ॥ <br>
अस्त्राभावात्ततस्तूर्णं ध्रियमाणेऽपि कांतया ॥ <br>
द्वंद्वयुद्धेन तं व्याघ्रं योधयामास भूपतिः ॥ ७१ ॥ <br>
ततस्तस्यांगसंस्पर्शान्मुक्त्वा व्याघ्रतनुं च ताम् ॥ <br>
दधार भस्मसंदिग्धां तनुं चन्द्रविभूषिताम् ॥ ७२ ॥ <br>
रुंडमालावरां दिव्यां सखट्वांगां सपन्नगाम् ॥ <br>
तां दृष्ट्वा स महीपालः सभार्यः प्रणतस्ततः ॥ ७३ ॥ <br>
प्रोवाचाथ स्तुतिं कृत्वा विनयावनतः स्थितः ॥ <br>
आनंदाश्रुपरिक्लिन्नो हर्षगद्गदया गिरा ॥ ७४ ॥ <br>
॥ राजोवाच ॥ ॥ <br>
अज्ञानाद्यन्मया देव प्रहारास्तव निर्मिताः ॥ <br>
तिरस्कारस्तथा दत्तस्तत्सर्वं क्षम्यतां विभो ॥ ७५ ॥ <br>
॥ श्रीभगवानुवाच ॥ ॥ <br>
क्षांत एष  मया पुत्र तव सर्वः पराभवः ॥ <br>
परितुष्टेन ते कर्म दृष्ट्वा चैवातिमानुषम् ॥ ७६ ॥ <br>
यथा कृतं त्वया राज्यं प्रजाः संरक्षिता नृप ॥ <br>
तथान्यो भूपतिः कश्चिन्न कर्ता न करिष्यति ॥ ७७ ॥ <br>
तस्माद्गच्छ मया सार्धं पाताले पार्थिवोत्तम ॥ <br>
अनेनैव शरीरेण धर्मपत्न्यानया सह ॥ ७८ ॥। <br>
नातः परं त्वया स्थेयं मर्त्यलोके कथंचन ॥ <br>
विरुद्धं सर्वदेवानां यतः कर्म त्वदुद्भवम् ॥ ७९ ॥ <br>
॥ राजोवाच ॥ ॥ <br>
एवं देव करिष्यामि गत्वाऽयोध्यां महापुरीम् ॥ <br>
पुत्रं राज्ये प्रतिष्ठाप्य मंत्रिणां संनिवेद्य च ॥ ६.९५.८० ॥ <br>
तथाहं देव देव्या च प्रोक्तः संतुष्टया पुरा ॥ <br>
मन्त्रग्रामो यया दत्तः शस्त्राणि विविधानि च ॥ ८१ ॥ <br>
यदा त्वं त्यजसि प्राज्ञ मर्त्यलोकं सुदुस्त्यजम् ॥ <br>
तदात्र मामके कुण्डे प्रक्षेप्तव्यानि कृत्स्नशः ॥ ८२ ॥ <br>
तानि चार्पय मे भूयो येनानृण्यं व्रजाम्यहम् ॥ <br>
तस्या देव्याः सुराधीश त्वत्प्रसादेन सांप्रतम् ॥ ८३ ॥ <br>
एवमुक्तस्ततस्तेन भगवांस्त्रिपुरांतकः ॥ <br>
आज्ञाप्य तानि सर्वाणि ददौ तत्र द्रुतं गतः ॥ ८४ ॥ <br>
अब्रवीच्च सुतस्तत्र स्वयं राजा भविष्यति ॥ <br>
वीर्यौदार्यसमोपेतो वंशस्योद्धरणक्षमः ॥ ८५ ॥ <br>
त्वं चागच्छ मया सार्धमद्यैव मम मंदिरे ॥ <br>
प्रविश्यात्र जले पुण्ये देवीकुण्डसमुद्भवे ॥ ८६ ॥ <br>
अद्य माघचतुर्दश्यां शुक्लायामपरोऽपि यः ॥ <br>
देवीमिमां च संपूज्य जलेऽस्मिन्भक्तिसंयुतः ॥ ८७ ॥ <br>
करिष्यति प्रवेशेन प्राणत्यागं नृपोत्तम ॥ <br>
स च यास्यति यत्रास्ते पाताले हाटकेश्वरः ॥ ८८ ॥ <br>
स्नानं वा पार्थिवश्रेष्ठ यः करिष्यति मानवः ॥ <br>
अष्टोत्तरशतं तस्य व्याधीनां न भविष्यति ॥ ॥ ८९ ॥ <br>
एवमुक्त्वा तमादाय नृपं भार्यासमन्वितम् ॥ <br>
अजाभिस्ताभिरस्त्रैश्च तैश्चापि परमेश्वरः ॥ <br>
प्रविवेश जले तस्मिन्देवीकुण्डसमुद्भवे ॥ ६.९५.९० ॥ <br>
ततश्च मंदिरं नीतः स्वकीयं द्विजसत्तमाः ॥ <br>
तेनैव नरदेहेन स कलत्रसमन्वितः ॥ ९१ <br>
अद्यापि तिष्ठते तत्र जरामरणवर्जितः ॥ <br>
पूजयानश्च तं देवं पाताले हाटकेश्वरम् ॥ ९२ ॥ <br>
एवं तत्र समुद्भूता सा देवी परमेश्वरी ॥ <br>
स्थापिता तेन भूपेन श्रद्धापूतेन चेतसा ॥ ९३ ॥ <br>
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्येऽजापालेश्वरीमाहात्म्यवर्णनंनाम पञ्चनवतितमोऽध्यायः ॥ ॥ ९५ ॥ <br>
<br>
<br>
</span>
