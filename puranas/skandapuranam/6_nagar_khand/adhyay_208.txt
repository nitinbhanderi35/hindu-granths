<span style="font-size: 14pt; line-height: 200%">॥ विश्वामित्र उवाच ॥ ॥ <br>
एवं शक्रे दिवं प्राप्ते देवेषु सकलेषु च ॥ <br>
गौतमः स्वाश्रमं प्रापत्कोपेन महता ज्वलन् ॥ १ ॥ <br>
ततः स कथयामास सर्वं देवविचेष्टितम् ॥ <br>
वरदानं च शक्राय शता नन्दस्य चाग्रतः ॥ २ ॥ <br>
तच्छ्रुत्वा पितरं प्राह विनयावनतः स्थितः ॥ <br>
तातांबाया न कस्मात्त्वं प्रसादं प्रकरोषि मे ॥ ३ ॥ <br>
उत्थापने न ते किञ्चिदसाध्यं विद्यते विभो ॥<br>
तस्मात्कुरु प्रसादं मे यथा स्यान्मम चांबया ॥ ४ ॥ <br>
समागमो मुनिश्रेष्ठ दीनस्योत्कण्ठितस्य च ॥ <br>
तस्मादुत्थाप्य तां तूर्णं प्रायश्चित्तविधिं ततः ॥ <br>
तस्मादादिश मे क्षिप्रं येन शुद्धिः प्रजायते ॥ ५ ॥ <br>
॥ गौतम उवाच ॥ ॥ <br>
मद्यावलिप्तभांडस्य यदि शुद्धिः प्रजायते ॥ <br>
तत्स्त्रीणां जायतेशुद्धिर्योनौ शुक्राभिषेचनात् ॥ ६ ॥ <br>
ब्राह्मणस्तु सुरां पीत्वा मौंजीहोमेन शुध्यति ॥ <br>
तिंगिनीं साधयित्वा च न तु नारी विधर्मिता ॥ ७ ॥ <br>
मद्यभांडमपि प्रायो यथावद्वह्निशोधितम्॥ <br>
विशुध्यति तथा नारी वह्निदग्धा विशुध्यति ॥ <br>
यस्या रेतोऽथ संक्रांत मुदरांतेऽन्यसंभवम्॥ ८ ॥ <br>
एतस्मात्कारणान्माता मया ते पुत्र सा शिला ॥ <br>
विहिता न हि तस्याश्च विशुद्धिस्तु कथञ्चन ॥ ९ ॥ <br>
॥ शतानन्द उवाच ॥ ॥ <br>
यद्येवं साधयिष्यामि तत्कृतेऽहं हुताशनम्॥ <br>
विषं वा भक्षयिष्यामि पतिष्यामि जलाशये ॥ ६.२०८.१० ॥ <br>
मातुर्वियोगतस्तात सत्यमेतन्मयोदितम् ॥ <br>
धर्मद्रोणाः स्थिताश्चान्ये मन्वाद्या मुनयस्तथा ॥ ११ ॥ <br>
इतिहासपुराणानि वेदांतानि बहूनि च ॥ <br>
संचिंत्य तात सर्वाणि देहि शुद्धिं ममापि ताम्॥ <br>
मम मातुः करिष्यामि नो चेत्प्राणपरिक्षयम् ॥ १२ ॥ <br>
॥ विश्वामित्र उवाच ॥ <br>
तच्छ्रुत्वा सुचिरं ध्यात्वा गौतमः प्राह तं सुतम्॥ <br>
परिष्वज्य स्वबाहुभ्यां मूर्ध्न्याघ्राय ततः परम् ॥१३॥ <br>
यद्येवं वत्स मा कार्षीः साहसं पापसंभवम्॥ <br>
आत्मदेहविघातेन श्रूयतां वचनं मम ॥ ॥ १४ ॥ <br>
मेध्यत्वे तव मातुश्च शुद्धिर्ज्ञाता मया पुरा ॥ <br>
यया सा मम हर्म्यार्हा भविष्यति न संशयः ॥ १५ ॥ <br>
उत्पत्स्यते रवेर्वंशे रामरूपी जना र्दनः॥ <br>
रावणस्य वधार्थाय मानुषं रूपमास्थितः॥ <br>
तस्य पादस्य संस्पर्शाद्भूयः शुद्धा भविष्यति। <br>
तस्मात्प्रतीक्ष्य तावत्त्वमौत्सुक्यं व्रज पुत्रक॥ <br>
एतत्सम्यङ्मया ज्ञातं वत्स दिव्येन चक्षुषा॥१८॥ <br>
एतच्छ्रुत्वा तथेत्युक्त्वा शतानन्दः प्रहर्षितः॥ <br>
स्थितः प्रतीक्षमाणस्तु तं कालं मातृवत्सलः ॥ १९ ॥ <br>
ततः कालेन महता रामरूपी जनार्दनः ॥ <br>
रावणस्य वधार्थाय जातो दशरथालये ॥ ६.२०८.२० ॥ <br>
स मया भगवा विष्णुर्बालभावेन संस्थितः ॥ <br>
निजयज्ञस्यरक्षार्थं समानीतः स्वमाश्रमम् ॥ <br>
राक्षसानां विनाशाय यज्ञकर्मविनाशिनाम् ॥ २१ ॥ <br>
हतैस्तै राक्षसै रौद्रैर्मम पूर्णोऽभवन्मखः ॥ <br>
अयोध्यायाः समानीतः स मया रघुनंदनः ॥ २२ ॥<br>
सीतायाश्च विवाहार्थं लक्ष्मणेन समन्वितः ॥ <br>
श्रुत्वा स्वयंवरं तस्याः पार्थिवानां समागमम् ॥ २३ ॥ <br>
ततो मार्गे मया दृष्टा गौतमस्याश्रमे शुभे ॥ <br>
अहिल्या सा शिला रूपा प्रमाणेन महत्तमा ॥ २४ ॥ <br>
ततः प्रोक्तो मया रामः स्पृशेमां वत्स पाणिना ॥ <br>
मानुषत्वं लभेद्येन गौतमस्य प्रिया मुनेः ॥ <br>
शापदोषेण संजाता शिलेयं तस्य सन्मुनेः ॥ २५ ॥ <br>
अविकल्पं ततो रामो मम वाक्येन तां शिलाम् ॥ <br>
पस्पर्श पार्थिवश्रेष्ठ कौतू हलसमन्वितः ॥ २६ ॥ <br>
अथ रामेण संस्पृष्टा सहसैवांगना मुनेः ॥ <br>
शुशुभे मानुषी जाता दिव्यरूपवपुर्धरा ॥ २७ ॥ <br>
ततः सा लज्जयाऽऽविष्टा प्रणिपत्य च गौतमम् ॥ <br>
स्मरमाणाऽऽत्मनः कृत्यं यच्छक्रेण समन्वितम् ॥ २८ ॥ <br>
प्रायश्चित्तं मम स्वामिन्देहि सर्वमशेषतः ॥ <br>
यन्नरस्य समायोगे परस्याह प्रजापतिः ॥ २९ ॥ <br>
अहं दुष्करमप्येतत्करिष्यामि न संशयः ॥ <br>
येन शुद्धिर्भवेन्मह्यं पुरश्चरणसेवनात् ॥ ६.२०८.३० ॥ <br>
ततः संचिंत्य सुचिरं प्रोवाच गौतमस्तदा ॥ <br>
कुरु चान्द्रायणशतं कृच्छ्राणां च सहस्रकम् ॥ ३१ ॥ <br>
प्राजापत्यायुतं चापि तीर्थयात्रापरायणा ॥ <br>
अष्टषष्टिषु तीर्थेषु यानि तीर्थानि भूतले ॥ <br>
तेषां संदर्शनात्सम्यक्ततः शुद्धिमवाप्स्यसि ॥ ३२ ॥<br>
सा तथैति प्रतिज्ञाय नित्यं व्रतपरायणा ॥ <br>
अष्टषष्टिसु तीर्थेषु वाराणस्यादिषु क्रमात्॥ ३३ ॥ <br>
बभ्राम तानि लिंगानि पूजयन्ती प्रभक्तितः ॥ <br>
क्रमेणैव तु संप्राप्ता हाटकेश्वरसंभवम् ॥ ३४ ॥ <br>
यावत्पश्यति सा साध्वी तावन्नागबिलो महान् ॥ <br>
पूरितो नागरेणैव मार्गः पातालसंभवः ॥ ३५ ॥ <br>
गच्छंति येन पूर्वं तु तीर्थयात्रापरायणाः ॥ <br>
हाटकेश्वरदेवस्य दर्शनार्थं मुनीश्वराः ॥ ३६ ॥ <br>
अथ सा चिन्तयामास न दृष्टे तु सुरेश्वरे ॥ <br>
हाटकेश्वरदेवे च न हि यात्राफलं लभेत् ॥ ३७ ॥ <br>
तस्मात्तपः करि ष्यामि स्थित्वा चैव सुदुष्करम् ॥ <br>
येनाहं तत्प्रभावेन तं पश्यामि सुरेश्वरम् ॥ ३८ ॥ <br>
एवं सा निश्चयं कृत्वा तपस्तेपे सुदुष्करम् ॥ <br>
दर्शनार्थं हि देवस्य पातालनिलयस्य च ॥ ३९ ॥ <br>
पंचाग्निसाधका ग्रीष्मे हेमन्ते सलिलाश्रया ॥ <br>
वर्षास्वाकाशशयना सा बभूव तपस्विनी ॥ ६.२०८.४० ।। <br>
हरलिंगं प्रतिष्ठाप्य स्वनाम्ना चांतिके तदा ॥ <br>
त्रिकालं पूजयामास गन्धपुष्पानुलेपनैः ॥ ४१ ॥ <br>
एवं तपसि संस्थायास्तस्याः कालो महान्गतः ॥ <br>
न च संदर्शनं जातं हाटकेश्वरसंभवम्॥ ४२ ॥ <br>
कस्यचित्त्वथ कालस्य शतानन्दश्च तत्सुतः ॥ <br>
स तामन्वेषमाणस्तु तस्मिन्क्षेत्रे समागतः ॥ <br>
मातृस्नेह परीतात्मा तीर्थान्वेषणतत्परः ॥ ४३ ॥ <br>
अथ तां तत्र संवीक्ष्य दारुणे तपसि स्थिताम् ॥ <br>
प्रणिपत्य स्थितो दीनः सदुःखो वाक्यमब्रवीत् ॥ ४४ ॥<br>
&nbsp;किमत्र क्लिश्यते कायस्तपः कृत्वा सुदारुणम्॥ <br>
सप्तषष्टिषु तीर्थेषु यानि लिंगानि तेषु च ॥ ४५ ॥ <br>
माहेश्वराणि लिंगानि तानि दृष्टानि च त्वया ॥ <br>
एतत्पातालसंस्थं च हाटकेश्वरसंज्ञितम्॥ ४६ ॥ <br>
न पश्यति नरः कश्चिद्दृष्टं क्षेत्रे न केनचित् ॥ <br>
तेन शुद्धिश्च संजाता स्वभर्त्रा विहिता तु या ॥४७ ॥ <br>
तस्मादागच्छ गच्छामस्ताताश्रामपदे शुभे ॥ <br>
त्वन्मार्गं वीक्षते तातः कर्षुको वर्षणं यथा ॥ ४८ । <br>
॥ आहिल्योवाच ॥ ॥ <br>
यावत्पश्यामि नो देवं हाटकेश्वरसंज्ञितम् ॥ <br>
तावद्गच्छामि नो गेहं यदा पश्यामि तं हरम् ॥ ४९ ॥ <br>
तदा यास्ये गृहं पुत्र निश्चयोऽयं मया कृतः ॥ ६.२०८.५० ॥ <br>
तच्छ्रुत्वा सोऽपि तां प्राह ह्येष चेन्निश्चयस्तव ॥ <br>
मयाऽपि तातपार्श्वे तु प्रगंतव्यं त्वया -प ॥ ५१ ॥ <br>
एवमुक्त्वा ततः सोपि स्थापयामास शांभ वम् ॥ <br>
लिंगं च पूजयामास त्रिकालं तपसि स्थितः ॥ ५२ ॥ <br>
शतानन्दस्तु राजर्षिः गन्धपुष्पानुलेपनैः ॥ <br>
नैवेद्यैर्विविधैः सूक्तैर्वेदोक्तैः पर्यतोषयत् ॥ ५३ ॥ <br>
षष्ठान्नकालभोज्यस्य व्रतचर्यारतस्य च ॥ <br>
एवं तस्याऽपि संस्थस्य गतः कालो महान्मुने ॥ <br>
न च तुष्यति देवेश स्ताभ्यां द्वाभ्यां कथञ्चन ॥ ५४ ॥ <br>
ततः कालेन महता गौतमोऽपि महामुनिः ॥ <br>
आजगाम स्वयं तत्र पुत्रदर्शनलालसः ॥ ५५ ॥ <br>
स दृष्ट्वा भार्यया सार्धं पुत्रं तपसि संस्थितम् ॥ <br>
तुतोष प्रथमं तावत्पश्चादुःखसमन्वितः ॥ ५६ ॥ <br>
अहो बत महत्कष्टं पुत्रो मे कृशतां गतः ॥ <br>
तपसः   संप्रभावेन नयामि स्वगृहं कथम् ॥ <br>
भार्येयं च तथा मह्यं विवर्णा तु कृशा स्थिता ॥ ५७ ॥ <br>
एवं संचिंत्य मनसा तावुभौ प्रत्यभाषत ॥ <br>
गम्यतां स्वगृहं कृत्वा तपसः संनिवर्तनम् ॥ ५८ ॥ <br>
॥ शतानन्द उवाच ॥ ॥ <br>
तातांबा बहुधा प्रोक्ता तपसः संनिवर्तने ॥ <br>
नो गच्छति तथा हर्म्यमदृष्टे हाटकेश्वरे ॥ ५९ ॥ <br>
अहं तया विहीनस्तु नैव यास्यामि निश्चितम् ॥ <br>
एवं ज्ञात्वा महाभाग यद्युक्तं तत्समाचर ॥ ६.२०८.६० ॥ <br>
॥ गौतम उवाच ॥ ॥ <br>
यद्येवं निश्चयो वत्स तव मातुश्च संस्थितः ॥ <br>
अहं ते दर्शयिष्यामि तपसा हाटकेश्वरम् ॥ ६१ ॥ <br>
एवमुक्त्वा ततः सोऽपि तपश्चक्रे महामुनिः ॥ <br>
एकांतरोपवासस्तु स्थितो वर्षशतं मुनिः॥ <br>
षष्ठान्नकालभोजी च तावत्काले ततोऽभवत्॥६२॥ <br>
त्रिरात्रभोजी पश्चाच्च स बभूव मुनीश्वरः। <br>
तावत्कालं फलैर्निन्ये तावत्कालं जलाशनः॥ <br>
वायुभक्षस्ततो भूयस्तावत्कालमभून्मुनिः॥६३॥ <br>
ततो वर्षसहस्रांते परमे संव्यवस्थिते॥ <br>
प्रभिद्य मेदिनीपृष्ठं निष्क्रांतं लिंगमुत्तमम् ॥ ६४  <br>
द्वादशार्कप्रतीकाशं सर्वलक्षणलक्षितम ॥ <br>
एतस्मिन्नंतरे देवः शंभुः प्रत्यक्षतां गतः ॥ ६५ ॥ <br>
एतस्मिन्नेव काले तु भगवाञ्छशिशेखरः ॥ <br>
तस्य दृष्टिपथं गत्वा वाक्यमेतदुवाच ह ॥ ६६ ॥ <br>
गौतमाऽहं प्रतुष्टस्ते तपसाऽनेन सुव्रत ॥ ६७ ॥ <br>
एतच्च मामकं लिंगं हाटकेश्वरसंज्ञितम् ॥ <br>
पातालाच्च विनिष्क्रांतं तव भक्त्या महामुने ॥६८॥ <br>
एतदर्थं तपस्तप्तं सभार्येण त्वया हि तत् ॥ <br>
सपुत्रेणाखिलं जातं फलं तस्य यथेप्सितम् ॥ ६९ ॥ <br>
एतत्पश्यतु ते भार्या अहिल्या दिव्यरूपिणी ॥ <br>
अष्टषष्ट्युद्भवं येन यात्राफलमवाप्नुयात् ॥ ६.२०८.७० ॥ <br>
त्वं चापि प्रार्थय वरं येन सर्वं ददामि ते ॥ ७१ ॥ <br>
॥ गौतम उवाच ॥ <br>
हाटकेश्वरसंज्ञे तु सकृद्दृष्टे च यत्फलम् ॥ <br>
पातालस्थे च यत्पुण्यं नराणां जायते फलम् ॥ <br>
दृष्टेनानेन तत्पुण्यं पूजितेन विशेषतः ॥ ७२ ॥ <br>
अन्येऽपि ये जनास्तच्च पूजयंति प्रभक्तितः ॥ <br>
चैत्रशुक्लचतुर्दश्यां ते प्रयांतु त्रिविष्टपम् ॥ ७३ ॥ <br>
एतल्लिंगं न जानंति नराः सिद्ध्यभिकांक्षिणः ॥ <br>
विशंति विवरं तेन हाटकेश्वरकांक्षया ॥ ७४ ॥ <br>
अपि पापसमोपेता लिंगस्यास्य प्रभावतः ॥ <br>
परदारोद्भवा त्पापादहिल्येश्वरदर्शनात् ।। ७९ ॥ <br>
मुच्यंते मानवास्तद्वच्छतानंदेश्वरादपि ॥ <br>
तस्मिन्दिने विहितया ताभ्यां चैव प्रपूजया ॥ ७६ ॥ <br>
॥ विश्वामित्र उवाच ॥ ॥ <br>
एतस्मिन्नेव काले तु व्याप्तः स्वर्गोऽखिलो नृप ॥ <br>
मानुषैरपि पापाढ्यैः सर्वधर्मविवर्जितैः ॥ ७७ ॥ <br>
न कश्चित्कुरुते यज्ञं तीर्थ यात्रामथापरम् ॥ <br>
न व्रतं नियमं चैव दानस्यापि कथामपि ॥ ७८ ॥ <br>
तच्च लिंगत्रयं दृष्ट्वा स्पृष्ट्वा संपूज्य भक्तितः ॥ ७९ ॥ <br>
ततो भीताः सुराः सर्वे सस्पर्धैर्मानुषैर्वृताः ॥ <br>
प्रोचुः पुरंदरं गत्वा व्यथया प्रया युताः ॥ ६.२०८.८० ॥ <br>
मर्त्यलोके सहस्राक्ष सर्वे धर्माः क्षयं गताः ॥ <br>
अपि पापसमाचारा अभ्येत्य पुरुषा इह ॥ ८१ ॥ <br>
अस्माभिः सह गर्वाढ्याः स्पर्धां कुर्वंति सर्वदा ॥ <br>
हाटकेश्वरजे क्षेत्रे लिंगत्रयमनुत्तमम् ॥ ८२ ॥ <br>
यत्स्थितं स्थापितं तत्र गौतमेन महात्मना ॥ <br>
सपुत्रेण सदारेण तस्य पूजाप्रभावतः ॥ ८३ ॥ <br>
अपि पापसमाचारा इहागच्छंति तेऽखिलाः ॥ <br>
यमस्य नरकाः सर्वे सांप्रतं शून्यतां गताः ॥ ८४ ॥ <br>
गौतमेन समानीतः पातालाद्धाटकेश्वरः ॥ <br>
तपसा तोषयित्वा तु तत्र स्थाने सुरेश्वरः ॥ ८५ ॥ <br>
तत्प्रभावादयं जातो व्यवहारो धरातले ॥ ८६ ॥ <br>
एवं ज्ञात्वा प्रवर्तंते यथा यज्ञास्तथा कुरु ॥ <br>
तैर्विना नैव तृप्तिः स्यादस्माकं च कथंचन ॥ ८७ ॥ <br>
तच्छ्रुत्वा वासवस्तत्र समाहूय च मन्मथम् ॥ <br>
क्रोधं लोभं तथा दंभं मत्सरं द्वेषसंयुतम् ॥ ९८ ॥ <br>
गत्वा धरातलं सर्वे ममादेशाद्द्रुतं ततः ॥ <br>
स्वशक्त्या वारयध्वं भो गौतमेश्वरपूजकान् ॥ ८९ ॥ <br>
अहिल्येश्वरदेवस्य शतानंदेश्वरस्य च ॥ <br>
शक्रादेशं तु संप्राप्य ते गता धरणीतले ॥ ६.२०८.९० ॥ <br>
कामादिका नरान्भेजुर्गौतमेश्वरपूजकान् ॥ <br>
तथाऽहिल्येश्वरस्यापि शतानंदेश्वरस्य च ॥ ९१ ॥ <br>
ततो भूयो मखा जाताः समग्रे धरणीतले ॥ <br>
संपूर्णदक्षिणाः सर्वे वतानि नियमास्तथा ॥ ९२ ॥ <br>
तीर्थयात्रा जपो होमो याश्चान्याः सुकृतक्रियाः ॥ <br>
एतत्सर्वं मया ख्यातं यत्पृष्टोऽस्मि धराधिप ॥ ९३ ॥ <br>
गयाकूप्यनुषंगेण शक्रगौतमचेष्टितम् ॥ <br>
बालमण्डनमाहात्म्यं शक्रेश्वरसमन्वितम् ॥ ९४ ॥ <br>
इन्द्रस्य स्थापनं मर्त्ये अहिल्याख्यानमेव च ॥ <br>
गौतमेश्वरमाहात्म्यं तथाहिल्येश्वरस्य च ॥ ९५ ॥ <br>
यश्चैतच्छृणुयान्नित्यं श्रद्धया परया युतः ॥ <br>
स मुच्येत्पातकात्सद्यः परदारसमुद्भवात् ॥ ९६ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये गौतमेश्वराहिल्येश्वर शतानन्देश्वरमाहात्म्यवर्णनंनामाष्टोत्तरद्विशततमोऽध्यायः ॥ २०८ ॥<br>
<br>
<br>
</span>
