<span style="font-size: 14pt; line-height: 200%">॥ सूत उवाच ॥ ॥ <br>
पुष्पोऽपि गुटिके लब्ध्वा भास्कराद्वारितस्करात् ॥ <br>
चिराद्भोजनमासाद्य प्रस्थितो वैदिशं प्रति ॥ १ ॥ <br>
ततो वैदिशमासाद्य स पुष्पो हृष्टमानसः ॥ <br>
शुक्ला तां गुटिकां वक्त्रे चकारद्विजसत्तमाः ॥ २ ॥ <br>
मणिभद्रसमो जातस्तत्क्षणादेव स द्विजः ॥ <br>
हट्टमार्गं गते सोऽथ तस्मिन्गत्वाऽथ मंदिरे ॥ <br>
प्रविष्टः सहसा मध्ये प्रहृष्टेनांतरात्मना ॥ ३ ॥ <br>
ततश्चाकारयामास तं षंढं द्वारमाश्रितम् ॥ <br>
तस्य दत्त्वाथ वस्त्राणि पश्चात्षंढमुवाच सः ॥ ४ ॥ <br>
षंढकश्चित्पुमानत्र सम्यग्वेषकरो हि सः ॥ <br>
मम वेषं समाधाय भ्रमते सकले पुरे ॥ ५ ॥ <br>
सांप्रतं मद्गृहे सोऽथ लोभनायागमिष्यति ॥ <br>
स च कृत्रिम वेषेण निषेद्धव्यस्त्वया हि सः ॥ <br>
स तथेति प्रतिज्ञाय द्वारदेशं समाश्रितः ॥ ६ ॥ <br>
पुष्पोऽपि चाब्रवीद्भार्यां माहिकाख्यां ततः परम् ॥ <br>
माहिकेद्य मया दृष्टः स्वतातः स्वपुरः स्थितः ॥ ७ ॥ <br>
वीरभद्रः सुदुःखार्तो मलिनांबरसंवृतः ॥ <br>
अब्रवीच्च ततः कोपान्मामेवं परुषाक्षरम् ॥ ८ ॥ <br>
धिग्धिक्पाप त्वया कन्यातीव रूपवती सदा ॥ <br>
वंचयित्वा जनेतारमुदूढा सा सुमध्यमा ॥ ९ ॥ <br>
न दत्तं तत्पितुः किंचिन्न तस्या अथ पुत्रक ॥ <br>
विधवां यादृशीं तां च श्वेतांबरधरां सदा ॥ ६.१५८.१० ॥ <br>
संधारयसि पापात्मन्नेष्टं भोज्यं प्रयच्छसि ॥ <br>
तस्मात्तस्याः पितुर्देहि त्वं सुवर्णायुतं ध्रुवम् ॥ ११ ॥ <br>
भूषणं वांछितं तस्या यत्तद्वै रुचिपूर्वकम् ॥ <br>
येन संधारयेद्भार्या साऽऽनंदं परमं गता ॥ १२ ॥ <br>
निरानंदा यतो नारी न गर्भं धारयेत्स्फुटम् ॥ <br>
निःसंतानो यतो वंशः स्वर्गादपि क्षितिं व्रजेत् ॥ १३ ॥ <br>
स पतिष्यत्यसंदिग्धं कुलांगारेण च त्वया ॥ <br>
सा त्वमानय वस्त्राणि गृहमध्याच्छुभानि च ॥ १४ ॥ <br>
यानि दत्तानि भूपेन व्यवहारैस्तदा मम ॥ <br>
पञ्चांगश्च प्रसादो यो मया प्राप्तश्च तैः सह ॥ १५ ॥ <br>
त्वं संधारय गात्रैः स्वैः शीघ्रं रसवतीं कुरु ॥ <br>
भोजनायैव शीघ्रं तु त्वया सार्धं करोम्यहम् ॥ १६ ॥ <br>
एकस्मिन्नपि पात्रे च तदादेशादसंशयम् ॥ <br>
सापि सर्वं तथा चक्रे यदुक्तं तेन हर्षिता ॥ १७ ॥ <br>
भोजनाच्छादनं चैव निर्विकल्पेन चेतसा ॥ <br>
ततः कामातुरः पुष्पो मैथुनायोपचक्रमे ॥ १८ ॥ <br>
एतस्मिन्नंतरे प्राप्तो मणिभद्रः समुत्सुकः ॥ <br>
क्षुत्क्षामः स पिपासार्तो व्यवहारोत्थलिप्सया ॥ १९ ॥ <br>
प्रवेशं कुरुते यावद्गृहमध्ये समुत्सुकः ॥ <br>
निषिद्धस्तेन षण्ढेन भर्त्सयित्वा मुहुर्मुहुः ॥ ६.१५८.२० ॥ <br>
हठाद्यावत्प्रवेशं स चकार निजमंदिरे ॥ <br>
तावच्च दण्डकाष्ठेन मस्तके तेन ताडितः ॥ २१ ॥ <br>
अथ संपतितो भूमौ मूर्छया संपरिप्लुतः ॥ <br>
कर्तव्यं नैव जानाति तत्प्रहारप्रपीडितः ॥ २२ ॥ <br>
ततः कोलाहलो जातस्तस्य द्वारे गृहस्य च ॥ <br>
जनस्य संप्रयातस्य हाहाकारपरस्य च ॥ २३ ॥ <br>
पप्रच्छुस्तं जनाः केचि द्धिक्पाप किमिदं कृतम् ॥ <br>
वृत्तिभंगः कृतोऽनेन अथ त्वं व्यंतरार्दितः ॥ २४ ॥ <br>
इमामवस्थां यन्नीतः संप्राप्तोऽसि नृपाद्वधम् ॥ २५ ॥ <br>
॥ षंढ उवाच ॥ ॥ <br>
न वृत्तिर्गर्हिता तेन नाहं व्यंतरपीडितः ॥ <br>
मणिभद्रो न चैष स्यादेष वेषकरः पुमान् ॥ २६ ॥ <br>
माणिभद्रं वपुः कृत्वा संप्राप्तो याचितुं धनम् ॥ <br>
हठात्प्रविश्यमानस्तु स मया मूर्ध्नि ताडितः ॥ २७ ॥ <br>
मणिभद्रो गृहस्यांतर्भुक्त्वा शयनमाश्रितः ॥ <br>
संतिष्ठते न जानाति वृत्तांतमिदमा स्थितम् ॥ २८ ॥ <br>
ततः पुष्पोऽपि तच्छ्रुत्वा तं च कोलाहलं बहिः ॥ <br>
मणिभद्रस्य रूपेण द्वारदेशं समागतः ॥ २९ ॥ <br>
अब्रवीन्नित्यमभ्येति मम रूपेण चाधमः ॥ <br>
एष वेषधरः कश्चिद्याचितुं धनमेव हि ॥ ६.१५८.३० ॥ <br>
एतेनापि च षंढेन न च भद्रमनुष्ठितम् ॥ <br>
यत्कुब्जोऽयं हतो मूर्ध्नि याचितुं समु पस्थितः ॥ ३१ ॥ <br>
एतस्मिन्नन्तरे सोऽपि चेतनां प्राप्य कृत्स्नशः ॥ <br>
वीक्षते पुरतो यावत्तावदात्मसमः पुमान् ॥ ३२ ॥ <br>
सर्वतः स तमालोक्य ततो वचनमब्रवीत् ॥ ३३ ॥ <br>
क्व चोरः संप्रविष्टो मे मम रूपेण मंदिरे ॥ <br>
भेदयित्वा तु षण्डाख्यमेवं दत्त्वा च वाससी ॥ ३४ ॥ <br>
यावद्भूपगृहं गत्वा त्वां षंढेन समन्वितम् ॥ <br>
वधाय योजयाम्येव तावद्द्रुततरं व्रज ॥ ३५ ॥ <br>
॥ पुष्प उवाच ॥ ॥ <br>
मम रूपं समाधाय त्वमायातो गृहे मम ॥ <br>
शून्यं मत्वा ततो ज्ञातस्त्वयाऽहं गृहसंस्थितः ॥३६॥ <br>
ततो नृपाय दास्यामि वधार्थं च न संशयः ॥ <br>
नो चेद्गच्छ द्रुतं पाप यदि जीवितुमिच्छसि ॥३७॥ ॥ <br>
॥ सूत उवाच ॥ ॥ <br>
एवमुक्त्त्वा ततस्तौ च बाहुयुद्धेन वै मिथः ॥ <br>
युध्यमानौ नरैरन्यैः कृच्छ्रेण तु निवारितौ ॥३८॥ <br>
ततस्ते स्वजना ये तु मणिभ द्रस्य चागताः ॥ <br>
परिजानंति नो द्वाभ्यां विशेषं माणिभद्रकम् ॥ ३९ ॥ <br>
वालिसुग्रीवयोर्युद्धं तारार्थे युध्यमानयोः ॥ <br>
एवं विवदमानौ तु क्रोधताम्रा यतेक्षणौ ॥ ६.१५८.४० ॥ <br>
राजद्वारं समासाद्य स्थितौ स्वजनसंवृतौ ॥ <br>
द्वाःस्थेन सूचितौ राज्ञे सभातलमुपस्थितौ ॥ ४१ ॥ <br>
चौरचौरेति जल्पन्तौ पर स्परवधैषिणौ ॥ <br>
भूभुजा वीक्षितौ तौ च द्विजौ तु द्विजसत्तमाः ॥४२ ॥ <br>
न विशेषोऽस्ति विश्लेषस्तयोरेकोपिकायतः ॥ <br>
ततश्च व्यवहारेषु समती तेषु वै तदा ॥ ४३ ॥ <br>
पृष्टौ गुह्येषु सर्वेषु प्रत्यक्षेषु विशेषतः॥ <br>
वदतस्तौ यथावृत्तं पृथक्पृथग्व्यवस्थितम् ॥ ४४ ॥ <br>
ततस्तु स्वजनैः सर्वैरेको नीत्व थ चान्यतः ॥ <br>
पृष्टो गोत्रान्वयं सर्वं द्वितीयस्तु ततः परम् ॥ ४५ ॥ <br>
तेषामपि तथा सर्वं यथासम्यङ्निवेदितम् ॥ <br>
अथ राजा बृहत्सेनः सर्वांस्तानि दमब्रवीत् ॥ ४६ ॥ <br>
पत्नी चानीयतां तस्य मणिभद्रस्य वै गृहात् ॥ <br>
निजकान्तस्य विज्ञाने सा प्रमाणं भविष्यति ॥ ४७ ॥ <br>
ततो गत्वा च सा प्रोक्ता पुरुषैर्नृपसंभवैः ॥ <br>
आगच्छ कांतं जानीहि त्वं प्रमाणं भविष्यसि ॥ ४८ ॥ <br>
ततः सा व्रीडया युक्ता प्रच्छादितशिरास्ततः ॥ <br>
नृपाग्रे संस्थिता प्रोचे विद्धिसम्यङ्निजं प्रियम् ॥ ४९ ॥ <br>
न वयं निश्चयं विद्मो न चैते स्वजनास्तव ॥ ६.१५८.५० ॥ <br>
ततः सा चिन्तयामास निजचित्ते वरांगना ॥ <br>
मणिभद्रेण दग्धाहमीर्ष्यावह्निगताऽनिशम् ॥ ५१ ॥ <br>
वंचयित्वा तु पितरं गृहीतास्मि ततः परम् ॥ <br>
न किंचित्पाप्मना दत्तं जल्पयित्वा धनं बहु ॥ ॥ ५२ ॥ <br>
द्वितीयेन तु मे पुंसा मर्त्यलोके सुखं कृतम् ॥ <br>
दत्त्वा वस्त्राणि चित्राणि तथैवाभरणानि च ॥ ५३ ॥ <br>
प्रदास्यति च तातस्य सुवर्णं कथितं च यत् ॥ <br>
यद्गृह्णामि स्वहस्तेन मणिभद्रं द्वितीयकम् ॥ ५४ ॥ <br>
एवं निश्चित्य मनसा दृष्ट्वा रक्तपरिप्लुतम् ॥ <br>
प्रथमं मणिभद्रं सा जगृहेऽथ द्वितीयकम्॥ ५५ ॥ <br>
अब्रवीच्च ततो वाक्यं सर्वलोकस्य शृण्वतः ॥ <br>
अहं तातेन दत्तास्य विवाहे अग्निसंनिधौ ॥५६॥ <br>
द्वितीयोऽयं दुराचारो वेषकर्ता समा गतः ॥ <br>
मां च प्रार्थयते गुप्तां नानाचारैः पृथग्विधैः ॥ ५७ ॥ <br>
ततस्तु पार्थिवः क्रुद्धस्तस्य शाखावलंबनम् ॥ <br>
आदिदेश द्विजश्रेष्ठा मणिभद्रस्य दुर्मतेः ॥ ५८ ॥ <br>
एतस्मिन्नंतरे सोऽथ वधकानां समर्पितः ॥ <br>
तं वृक्षं नीयमानस्तु श्लोकानेतांस्तदापठत् ॥ ५९ ॥ <br>
निर्दयत्वं तथा द्रोहं कुटिलत्वं विशेषतः ॥ <br>
अशौचं निर्घृणत्वं च स्त्रीणां दोषाः स्वभावजाः ॥ ६.१५८.६० ॥ <br>
अन्तर्विषमया ह्येता बहिर्भागे मनोरमाः ॥ <br>
गुञ्जाफलसमाकारा योषितः सर्व दैवहि ॥ ६१ ॥ <br>
उशना वेद यच्छास्त्रं यच्च वेद बृहस्पतिः ॥ <br>
मन्वादयस्तथान्येऽपि स्त्रीबुद्धेस्तत्र किंच न ॥ ६२ ॥ <br>
पीयूषमधरे वासं हृदि हालाहलं विषम् ॥ <br>
आस्वाद्यतेऽधरस्तेन हृदयं च प्रपीड्यते ॥ ६३ ॥ <br>
अलक्तको यथा रक्तो नरः कामी तथैव च ॥ <br>
हृतसारस्तथा सोऽपि पादमूले निपा त्यते ॥ ६४ ॥ <br>
संसारविषवृक्षस्य कुकर्मकुसुमस्य च ॥ <br>
नरकार्तिफलस्योक्ता मूलमेषा नितंबिनी ॥ ६५ ॥ <br>
कस्य नो जायते त्रासो दृष्ट्वा दूरा दपि स्त्रियम्॥ ६६ ॥ <br>
संसारभ्रमणं नारी प्रथमेऽपि समागमे ॥ <br>
वह्निप्रदक्षिणन्यायव्याजेनैव प्रदर्शयेत् ॥ ६७ ॥ <br>
एतास्तु निर्घृणत्वेन निर्दय त्वेन नित्यशः ॥ <br>
विशेषाज्जाड्यकृत्येन दूषयंति कुलत्रयम् ॥ ६८ ॥ <br>
कुलत्रयगृहं कीर्त्या निजया धवलीकृतम् ॥ <br>
कृष्णं करोत्यकृ त्येन नारी दीपशिखेव तु ॥ ६९ ॥ <br>
धर्मवृक्षस्य वाताली चित्तपद्मशशिप्रभा ॥ <br>
सृष्टा कामार्णवग्राही केन मोक्षदृढार्गला ॥ ६.१५८.७० ॥ <br>
कारा संतानकूटस्य संसारवनवागुरा ॥ <br>
स्वर्गमार्गमहागर्ता पुंसां स्त्री वेधसा कृता ॥ ७१ ॥ <br>
वेधसा बंधनं किंचिन्नृणामन्यदपश्यता ॥ <br>
स्त्रीरूपेण ततः कोऽपि पाशोऽयं सुदृढः कृतः ॥७२॥ <br>
इत्येवं बहुधा सोऽपि विललाप सुदुःखितः ॥ <br>
स्त्रीचिन्तां बहुधा कृत्वा आत्मानं चाप्यगर्हयत् ॥ ७३ ॥ <br>
अहो कुबुद्धिना नैव लब्धं संसारजं फलम्॥ <br>
न कदाचिन्मया दत्तं तृष्णाव्याकुलचेतसा ॥ ७४ ॥ <br>
ऐश्वर्येऽपि स्थिते भूरि न मया सुकृतं कृतम् ॥ <br>
कदाचिन्नैव जप्तं च न हुतं च हुताशने ॥ ७५ ॥ <br>
अथवा सत्यमेवोक्तं केनापि च महात्मना ॥ <br>
कृपणेन समो दाता न भूतो न भविष्यति ॥ <br>
अस्पृष्ट्वापि च वित्तं स्वं यः परेभ्यः प्रयच्छति ॥ ७६ ॥ <br>
शरणं किं प्रपन्नानां विषवन्मारयंति किम् ॥ <br>
न दीयते न भुज्यंते कृपणेन धनानि च ॥ ७७ ॥ <br>
दानं भोगो नाशस्तिस्रो गतयो भवंति वित्तस्य ॥ <br>
यो न ददाति न भुंक्ते तस्य तृतीया गतिर्भवति ॥ ७८ ॥ <br>
धनिनोप्यदानविभवा गण्यंते धुरि दरिद्राणाम्॥ <br>
नहि हंति यत्पिपासामतः समुद्रोऽपि मरुरेव ॥ ७९ ॥ <br>
अत्युपयुक्ताः सद्भिर्गतागतैरहरहः सुनिर्विण्णाः ॥ <br>
कृपणजनसंनिकाशं संप्राप्यार्थाः स्वपंतीह ॥ ६.१५८.८० ॥ <br>
प्राप्तान्न लभंते ते भोगान्भोक्तुं स्वकर्मणा कृपणाः ॥ <br>
मुखपाकः किल भवति द्राक्षापाके बलिभुजानाम् ॥ ८१ ॥ <br>
दातव्यं भोक्तव्यं सति विभवे संचयो न कर्तव्यः ॥ <br>
पश्येह मधुकरीणां संचितमर्थं हरंत्यन्ये ॥ ८२ ॥ <br>
याचितं द्विजवरे न दीयते संचितं क्रतुवरे न योज्यते ॥ <br>
तत्कदर्यपरिरक्षितं धनं चौरपार्थिवगृहेषु भुज्यते ॥ ८३ ॥ <br>
त्यागो गुणो वित्तवतां वित्तं त्यागवतां गुणः ॥ <br>
परस्परवियुक्तौ तु वित्त त्यागौ विडम्बनम् ॥ ८४ ॥<br>
किं तया क्रियते लक्ष्म्या या वधूरिव केवला ॥ <br>
या न वेश्येव सामान्या पथिकैरपि भुज्यते ॥ ८५ ॥ <br>
अर्थोष्मणा भवेत्प्राणो भवेद्भक्ष्यैर्विना नृणाम् ॥ <br>
यतः संधार्यते भूमिः कृपणस्योष्मणा हि सा ॥ ८६ ॥ <br>
कृपणानां प्रसादेन शेषो धारयते महीम् ॥ <br>
यतस्ते भूगतं वित्तं कुर्वते तस्य चोष्मणा ॥ ८७ ॥ <br>
एवं बहुविधा वाचः प्रलपन्मणिभद्रकः ॥ <br>
नीत्वा तैः पार्थिवोद्दिष्टैः पुरुषैः परुषाक्षरम् ॥ <br>
बहुधा प्रलपं श्चैव कृतः शाखावलंबनः ॥ ८८ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये मणिभद्रोपाख्याने मणिभद्रनिधनवर्णनंनामाष्टपंचाशदुत्तरशततमोऽध्यायः ॥ १५८ ॥ <br>
<br>
<br>
</span>
