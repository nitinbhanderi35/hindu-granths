<span style="font-size: 14pt; line-height: 200%">॥ ऋषय ऊचुः ॥ ॥ <br>
अहो बत महाश्चर्यं विश्वामित्रस्य सन्मुनेः ॥ <br>
मंत्रप्रभावतो येन तत्तोयं रुधिरीकृतम् ॥ १ ॥ <br>
ततःप्रभृति संप्राप्तं कथं तोयं प्रकीर्तय ॥ <br>
सरस्वत्या महाभाग सर्वं विस्तरतो वद ॥ २ ॥ <br>
॥ सूत उवाच ॥ ॥ <br>
बहुकालं प्रवाहः स सरस्वत्या द्विजोत्तमाः ॥ <br>
महान्रक्तमयो जातो भूतराक्षससेवितः ॥ ३ ॥ <br>
कस्यचित्त्वथ कालस्य वसिष्ठो मुनिसत्तमः ॥ <br>
अर्बुदस्थस्तया प्रोक्तो दीनया दुःखयुक्तया ॥ ४ ॥ <br>
तवार्थाय मुने शप्ता विश्वामित्रेण कोपतः ॥ <br>
रुधिरौघवहाजाता तपस्विजनवर्जिता ॥५॥ <br>
तस्मात्कुरु प्रसादं मे यथा स्यात्सलिलं पुनः ॥ <br>
प्रवाहे मम विप्रेन्द्र प्रयाति रुधिरं क्षयम् ॥६॥ <br>
त्रैलोक्यकरणे विप्र संक्षये वा स्थितौ हि वा ॥ <br>
नाशक्तिर्विद्यते काचित्तव सर्वमुनीश्वर ॥ ७ ॥ <br>
॥ वसिष्ठ उवाच ॥ ॥ <br>
तथा भद्रे करिष्यामि यथा स्यात्सलिलं पुनः ॥ <br>
प्रवाहे तव निर्याति सर्वं रक्तं परिक्षयम् ॥ ८ ॥ <br>
एवमुक्त्वा स विप्रर्षिरवतीर्य धरातले ॥ <br>
गतः प्लक्षतरुं यस्मा दवतीर्णा सरस्वती ॥ ९ ॥ <br>
समाधिं तत्र संधाय निविष्टो धरणीतले ॥ <br>
संभ्रमं परमं गत्वा विश्वामित्रस्य चोपरि ॥ ६.१७३.१० ॥ <br>
वारुणेन तु मन्त्रेण वीक्ष यन्वसुधातलम् ॥ <br>
ततो निर्भिद्य वसुधां भूरितोयं विनिर्गतम्  ११ ॥ <br>
रन्ध्रद्वयेन विप्रेन्द्रा लोचनाभ्यां निरीक्षणात् ॥ <br>
एकस्य सलिलं क्षिप्रं यत्र जाता सरस्वती ॥ १२ ॥ <br>
प्लक्षमूले ततस्तस्य वेगेनापहृतं बलात् ॥ <br>
तद्रक्तं तेन संपूर्णं ततस्तेन महानदी ॥ १३ ॥ <br>
द्वितीयस्तु प्रवाहो यः संभ्रमा त्तस्य निर्गतः ॥ <br>
सा च साभ्रमती नाम नदी जाता धरातले ॥ १४ ॥ <br>
एवं प्रकृतिमापन्ना भूय एव सरस्वती ॥ <br>
यत्पृष्टोऽस्मि महाभागाः सरस्वत्याः कृते द्विजाः ॥ १५ ॥ <br>
एतत्सारस्वतं नाम व्याख्यानमतिबुद्धिदम् ॥ <br>
यः पठेच्छ्रणुयाद्वापि मतिस्तस्य विवर्द्धते ॥ <br>
सरस्वत्याः प्रसादेन सत्यमेतन्म योदितम् ॥ १६॥ <br>
इति श्रीस्कांदे महापुराण एकाशीतिसाहस्या संहितायां षष्ठे नागरखण्डे श्रीहाटकेश्वरक्षेत्रमाहात्म्ये सरस्वत्युपाख्याने सरस्वती शापमोचनसाभ्रमत्युत्पत्तिवृत्तान्तवर्णनंनाम त्रिसप्तत्युत्तरशततमोऽध्यायः ॥ १७३ ॥ ॥ <br>
<br>
<br>
</span>
