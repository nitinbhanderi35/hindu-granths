<span style="font-size: 14pt; line-height: 200%"><br>
॥ सूत उवाच ॥ ॥ <br>
तत्र दाशरथी रामो वनवासाय दीक्षितः ॥ <br>
भ्रममाणो धरापृष्ठे सीतालक्ष्मणसंयुतः ॥ १ ॥ <br>
समाऽऽयातो द्विजश्रेष्ठा यत्र सा पितृकूपिका ॥ <br>
तृषार्तश्च श्रमार्तश्च निषसाद धरातले ॥ २ ॥ <br>
एतस्मिन्नंतरे प्राप्तो भगवान्दिननायकः ॥ <br>
अस्ताचलं जपापुष्पसन्निभो द्विजसत्तमाः ॥ ३ ॥ <br>
ततः प्लक्षनगाधस्तात्पर्णान्यास्तीर्य भूतले ॥ <br>
सायंतनं विधिं कृत्वा सुष्वाप रघुनन्दनः ॥ ४ ॥ <br>
अथाऽवलोकयामास स्वप्ने दशरथं नृपम् ॥ <br>
यद्वत्पूर्वं प्रियाऽऽलापसंसक्तं हृष्टमानसम् ॥ ५ ॥ <br>
ततः प्रभाते विमले प्रोद्गते रविमण्डले ॥ <br>
विप्रानाहूय तत्सर्वं कथयामास राघवः ॥ ६ ॥ <br>
अद्य स्वप्ने मया विप्राः प्रियालापपरः पिता ॥ <br>
अतिहृष्टमना दृष्टः श्वेतमाल्यानुलेपनः ॥ ७ ॥ <br>
तत्कीदृक्परिणामोऽस्य स्वप्नस्य द्विजसत्तमाः ॥ <br>
भविष्यति प्रजल्पध्वं परं कौतूहलं यतः ॥ ८ ॥ ॥ <br>
॥ ब्राह्मणा ऊचुः ॥ ॥ <br>
पितरः श्राद्धकामा ये वृद्धिं पश्यंति वा नृप ॥ <br>
ते स्वप्ने दर्शनं यांति पुत्राणामिति नः श्रुतम् ॥ ९ ॥ <br>
तदस्यां कूपिकायां च स्वयमेव गया स्थिता ॥ <br>
तेन त्वया पिता दृष्टः स्वप्ने श्राद्धस्य वांछकः ॥ ६.२०.१० ॥ <br>
तस्मात्कुरु रघुश्रेष्ठ श्राद्धमत्र यथोदितम् ॥ <br>
नीवारैः शाक मूलैश्च तथाऽरण्योद्भवैस्तिलैः ॥ ११ ॥ <br>
अथैवामन्त्रयामास तान्विप्रान्रघुसत्तमः ॥ <br>
श्राद्धेषु श्रद्धया युक्तः प्रसादः क्रियतामिति ॥ १२ ॥ <br>
बाढमित्येव ते चोक्त्वा स्नानार्थं द्विजसत्तमाः ॥ <br>
गताः सर्वे सुसंहृष्टा स्वकीयानाश्रमान्प्रति व १३ ॥ <br>
अथ तेषु प्रयातेषु ब्राह्मणेषु रघूत्तमः ॥ <br>
प्रोवाच लक्ष्मणं पार्श्वे विनयावनतं स्थितम् ॥ १४ ॥ <br>
शाकमूलफलान्याशु श्राद्धार्थं समुपानय ॥ <br>
सौमित्रानय वैदेही स्वयं पचति भामिनी ॥ १५ ॥ <br>
तच्छ्रुत्वा लक्ष्मणस्तूर्णं जगामाऽरण्यमेव हि ॥ <br>
श्राद्धार्थमानिनायाऽऽशु फलानि विविधानि च ॥ १६ ॥ <br>
धात्रीफलानि चाऽऽम्राणि चिर्भटानीं गुदानि च ॥ <br>
करीराणि कपित्थानि तथैवाऽन्यानि भूरिशः ॥ १७ ॥ <br>
ततश्च पाचयामास तदर्थे जनकोद्भवा ॥ <br>
रामादेशात्स्वयं साध्वी विनयेन समन्विता ॥ १८ ॥ <br>
ततश्च कुतपे प्राप्ते काले ते द्विजसत्तमाः ॥ <br>
कृताह्निकाः समायाता रामभक्तिसमन्विताः ॥ १९ ॥ <br>
एतस्मिन्नंतरे सीता प्लक्षवृक्षांतरे स्थिता॥ <br>
आत्मानं गोपयामास यथा वेत्ति न राघवः॥६.२०.२० <br>
स तां सीतेति सीतेति व्याहृत्याथ मुहुर्मुहुः॥ <br>
स्त्रीधर्मिणीति मत्वा तु लक्ष्मणं चेदमब्रवीत् ॥ २१ ॥ <br>
वत्स लक्ष्मण शुश्रूषां विप्राणां श्राद्धसंभवाम्॥ <br>
पादप्रक्षालनाद्यां त्वं यथावत्कर्तुमर्हसि ॥ २२ ॥ <br>
बाढमित्येव संप्रोक्तो लक्ष्मणः शुभलक्षणः ॥ <br>
चक्रे सर्वं तथा कर्म यथा नारी विचक्षणा ॥ २३ ॥ <br>
ततो निर्वर्तिते श्राद्धे ब्राह्मणेषु गतेष्वथ ॥ <br>
जनकस्य सुता साध्वी तत्क्षणात्समुपस्थिता ॥ २४ ॥ <br>
तां दृष्ट्वा राघवः सीतां कोपसंरक्तलोचनः ॥ <br>
प्रोवाच परुषैर्वाक्यैर्भर्त्समानो मुहुर्मुहुः॥ २५ ॥ <br>
आयातेषु द्विजातेषु श्राद्धकाल उपस्थिते ॥ <br>
क्व गता वद पापे त्वं मां परित्यज्य दूरतः ॥ २६ ॥ <br>
नैतद्युक्तं कुलस्त्रीणां विशेषादत्र कानने ॥ <br>
विहर्तुं दूरतः शून्ये तस्मात्त्याज्याऽसि मैथिलि ॥ २७ ॥ <br>
तस्य तद्वचनं श्रुत्वा भीता सा जनकोद्भवा ॥ <br>
उवाच वेपमानांगी प्रस्खलंत्या गिरा ततः ॥ २८ ॥ <br>
न मामर्हसि कार्येऽस्मिन्गर्हितुं रघुसत्तम ॥ <br>
यस्मादहमतिक्रान्ता स्थानादस्माच्छ्रणुष्व तत् ॥ २९ ॥ <br>
पिता तव मया दृष्टः साक्षाद्दशरथः स्वयम् ॥ <br>
ब्राह्मणस्य शरीरस्थो द्वितीयश्च पितामहः ॥ ६.२०.३० ॥ <br>
पितुः पितामहोऽन्यस्य तृतीयस्य रघूत्तम ॥ <br>
त्रयाणां च तथान्येषां त्रयोऽन्ये नृपसंनिभाः ॥ ३१ ॥ <br>
ब्राह्मणानां मया दृष्टाः शरीरस्थाः सुहर्षिताः ॥ <br>
मातामहानहं मन्ये तानपि त्रीनहं स्फुटम् ॥ ३२ ॥ <br>
ततो ऽहं लज्जया नष्टा दृष्ट्वा श्वशुरसंगमान् ॥ <br>
येन भुक्तानि भोज्यानि पुरा मृष्टान्यनेकशः ॥ ३३ ॥ <br>
तथा खाद्यानि लेह्यानि चोष्याणि च विशेषतः ॥ <br>
पिता तव कथं सोऽद्य कषायाणि कटूनि च ॥ <br>
भक्षयिष्यति दत्तानि स्वहस्तेन मया विभो ॥ ३४ ॥ <br>
एतस्मात्कारणान्नष्टा त्वत्समीपादहं विभो ॥ <br>
श्राद्धकालेऽपि संप्राप्ते सत्येनात्मानमालभे ॥ ३५८ ॥ <br>
तच्छ्रुत्वा संप्रहृष्टात्मा रामो राजीवलोचनः ॥ <br>
साधुसाध्विति तां प्राह परिष्वज्य मुहुर्मुहुः ॥ ३६ ॥ <br>
ततो भुक्त्वा स्वयं रामो लक्ष्मणेन समन्वितः ॥ <br>
सायाह्ने समनुप्राप्ते संध्याकार्यं विधाय च ॥ ३७ ॥ <br>
प्रोवाच लक्ष्मणं वत्स पर्णान्यास्तीर्य भूतले ॥ <br>
शय्यां कुरु समानीय पादशौचाय सज्जलम् ॥ ३८ ॥ <br>
ततः कोपपरीतात्मा सौमित्रिः प्राह राघवम् ॥ <br>
नाहं शय्यां करिष्यामि पादप्रक्षालनं न च ॥ ३९ ॥ <br>
तथाऽन्यदपि यत्किंचित्कर्म स्वल्पमपि प्रभो ॥ <br>
त्वां वा त्यक्त्वा गमिष्यामि कुत्रचित्पीडितो भृशम्॥ ॥ ६.२०.४० ॥ <br>
प्रेष्यत्वेन रघुश्रेष्ठ सत्यमेतन्मयोदितम् ॥ <br>
सीतायाः किं समादेश्यं न किंचित्संप्रयच्छसि ॥ <br>
अपि स्वल्पतरं राम मया त्वं किं करिष्यसि ॥ ४१ ॥ <br>
तस्य तद्वचनं श्रुत्वा विकृतं चापि राघवः ॥ <br>
तूष्णीं बभूव मेधावी हास्यं कृत्वा मनाक्ततः ॥ ४२ ॥ <br>
ततः स्वयं समुत्थाय कृत्वा स्वा स्तरकं शुभम् ॥ <br>
सीतया क्षालितांघ्रिस्तु सुष्वाप तदनंतरम् ॥ ४३ ॥ <br>
लक्ष्मणोऽपि विदूरस्थः कोपसंरक्तलोचनः ॥ <br>
वृक्षमूलं समाश्रित्य सुप्तश्चित्ते व्यचिंतयत् ॥ ४४ ॥ <br>
हत्वैनं राघवं सुप्तं सीतां पत्नीं विधाय च॥ <br>
किं गच्छामि निजं स्थानं विदेशं वाऽपिदूरतः ॥ ४५ ॥ <br>
एवं चिंतयतस्तस्य बहुधा लक्ष्मणस्य सा ॥ <br>
व्यतिक्रांता निशा विप्राः कृच्छ्रेण महता ततः ॥ ४६ ॥ <br>
न तस्य निश्चयो जज्ञे तस्मिन्कृत्ये कथंचन ॥ <br>
कोपात्प्रणष्टनिद्रस्य सोष्णं निःश्वसतो मुहुः ॥ ४७ ॥ <br>
ततः प्रभाते विमले कृतपूर्वाह्णिकक्रियः ॥ <br>
रामः सीतां समादाय प्रस्थितो दक्षिणां दिशम्॥ ४८ ॥ <br>
लक्ष्मणोऽपि धनुः सज्यं कृत्वा संधाय सायकम् ॥ <br>
अनुव्रजति पृष्ठस्थस्तस्य च्छिद्रं विलोकयन् ॥ ४९ ॥ <br>
ततो गोकर्णमासाद्य प्रणम्य च महेश्वरम् ॥ <br>
प्रतस्थे राघवो यावत्सौमित्रिस्तावदागतः ॥ ६.२०.५० ॥ <br>
बाष्पपर्याकुलाक्षश्च व्रीडयाऽधोमुखः स्थितः ॥ <br>
प्रणम्य शिरसा रामं ततः प्राह सुदुः खितः ॥ ५१ ॥ <br>
कुरु मे निग्रहं नाथ स्वामिद्रोहसमुद्भवम् ॥ <br>
अतिपापस्य दुष्टस्य कृतघ्नस्य रघूत्तम ॥ ५२॥ <br>
उत्तराणि विरुद्धानि तव दत्तानि भूरिशः ॥ <br>
मया विनाऽपराधेन वधोपायश्च चिंतितः ॥ ५३ ॥ <br>
ततश्च तं परिष्वज्य रामोऽपि निजबांधवम् ॥ <br>
बाष्पक्लिन्नमुखः प्राह क्षांतं वत्स मया तव ॥ ५४ ॥ <br>
न ते त्वन्यः प्रियः कश्चिन्मां मुक्त्वा वेद्म्यहं स्फुटम्॥ <br>
तस्मादागच्छ गच्छामो मार्गं वेलाधिका भवेत् ॥५५॥ <br>
॥ लक्ष्मण उवाच ॥ ॥ <br>
यदि मे निग्रहं नाथ न करिष्यसि सांप्रतम् ॥ <br>
प्राणत्यागं करिष्यामि वह्नावात्मविशुद्धये॥ ५६ ॥ <br>
रामलक्ष्मणयोरेवं वदतोस्तत्र कानने ॥ <br>
आजगाम मुनिश्रेष्ठो मार्कंड इति यः स्मृतः ॥ ५७ ॥ <br>
ततः प्रणम्य तं रामः सीतालक्ष्मणसंयुतः ॥ <br>
प्रोवाच स्वागतं तेस्तु कुतः प्राप्तोऽसि सन्मुने ॥ ५८ ॥ ॥ <br>
॥ मार्कंडेय उवाच ॥ ॥ <br>
प्रभासादहमायातः सांप्रतं रघुनंदन ॥ <br>
स्वमाश्रमं गमिष्यामि क्षेत्रेऽत्रैव व्यवस्थितम् ॥ ५९॥ <br>
मया राघव तत्राऽस्ति स्थापितः प्रपितामहः ॥ <br>
तस्याऽद्य दिवसे यात्रा बहुश्रेयःप्रदा स्मृता ॥ ६.२०.६० ॥<br>
&nbsp;तस्मात्त्वमपि तत्रैव तूर्णमेव मया सह ॥ <br>
ममाश्रमपदे स्थित्वा पश्य देवं पितामहम् ॥ ६१ ॥ <br>
येन स्याः सर्वशत्रूणामगम्यस्त्वं रघूद्वह ॥ <br>
ज्येष्ठपञ्चदशीयोगे ज्येष्ठपुत्रः समाहितः ॥ ६२ ॥ <br>
यस्तत्र कुरुते स्नानं तस्य मृत्युभयं कुतः ॥ <br>
साऽद्य पंचदशी राम ज्येष्ठमाससमुद्भवा ॥ <br>
ज्येष्ठानक्षत्रसंयुक्ता तस्मात्स्नातुं त्वमर्हसि ॥ ६३ ॥ <br>
ततः संप्रस्थितं रामं दृष्ट्वा प्रोवाच लक्ष्मणः ॥ <br>
कुरु मे निग्रहं तावद्गच्छ तीर्थं ततः प्रभो ॥ ६४ ॥ <br>
॥ राम उवाच ॥ ॥ <br>
स्थितेऽस्मिन्मुनिशार्दूले समीपे वत्स लक्ष्मण ॥ <br>
अनर्हा निष्कृतिः कर्तुं तस्मादेनं प्रयाचय ॥ ६५ ॥ <br>
॥ लक्ष्मण उवाच ॥ ॥ <br>
स्वामिद्रोहे कृते ब्रह्मन्प्रायश्चित्तं यदीक्ष्यते ॥ <br>
तन्मे देहि स्फुटं येन कायशुद्धिः प्रजायते ॥ ६६ ॥ <br>
॥ मार्कंडेय उवाच ॥ ॥ <br>
ममाऽऽश्रमसमीपेऽस्ति सुतीर्थं बालमंडनम् ॥ <br>
स्वामिद्रोहरताः स्नाता मुच्यंते तत्र पातकैः ॥ ६७ ॥।<br>
तत्र शक्रो विपाप्माभूद्धत्वा गर्भं दितेः पुरा ॥ <br>
विश्वस्ताया विशेषेण मातुः काकुत्स्थसत्तम ॥ <br>
तस्मात्तत्र द्रुतं गत्वा स्नानं कुरु महामते ॥ ६८ ॥ <br>
ततः प्रमुच्यसे पापात्स्वामिद्रोहसमुद्भवात् ॥ <br>
अपरं नास्ति ते दोषो मनसा पातकं कृतम् ॥ ६९ ॥ <br>
मनस्तापेन शुध्येत मतमेतन्मनीषिणाम् ॥ <br>
त्वया तु मनसा द्रोहः कृतो रामकृते यतः ॥ ६.२०.७० ॥ <br>
ईदृक्षान्मनसस्तापात्तस्माच्छुद्धोऽसि लक्ष्मण ॥ <br>
अपरं शृणु मे वाक्यं नास्ति दोषस्तवा नघ ॥ ७१ ॥ <br>
ईदृक्क्षेत्रप्रभावोऽयं सौभ्रात्रेण विवर्जितः ॥ <br>
पंचक्रोशात्मके क्षेत्रे ये वसन्त्यत्र लक्ष्मण ॥ ७२ ॥ <br>
अपि स्वल्पं न सौभ्रात्रं तेषां संजायते क्वचित् ॥ ७३ ॥ <br>
तावत्स्नेहपरो मर्त्यस्तावद्वदति कोमलम् ॥ <br>
चमत्कारोद्भवं क्षेत्रं यावन्न स्पृशतेंऽघ्रिभिः ॥ ७४ ॥ <br>
येऽन्येपि निवसंत्यत्र पशवः पक्षिणो मृगाः ॥ <br>
तेऽपि सौहार्द्दनिर्मुक्ताः सस्पर्द्धा इतरेतरम् ॥ ७५ ॥ <br>
कस्यचित्केनचित्सार्धं सौहार्दं नैव विद्यते ॥ <br>
तस्मान्नैवास्ति ते दोष ईदृक्क्षे त्रस्य संस्थितिः ॥ ७६ ॥ <br>
तथापि यदि ते काचिच्छंका चित्ते व्यवस्थिता ॥ <br>
तत्स्नानं कुरु गत्वा तु तस्मिंस्तीर्थे सुशोभने ॥ ७७ ॥ <br>
यत्र शक्रो विपाप्माऽभूद्द्रोहं कृत्वा सुदारुणम्॥ <br>
विश्वस्ताया दितेः पूर्वं गर्भपातसमुद्रवम् ॥ ७८ ॥ <br>
एवमुक्तस्तु सौमित्रिर्गत्वा तत्र द्विजोत्तमाः ॥ <br>
तीर्थे स्नानाच्च संपन्नो विशुद्धः शक्रसेविते ॥ <br>
रामोऽपि तत्र गत्वाशु मार्कंडेयवराश्रमे ॥ ७९ ॥ <br>
स्नानं कृत्वा यथान्यायं ददर्शाऽथ पितामहम् ॥ <br>
जगामाऽथ दिशं याम्यां सीतालक्ष्मणसंयुतः ॥ ६.२०.८० ॥<br>
&nbsp;तत्प्रभावाज्जघानाऽथ खरादीन्राक्षसोत्तमान् ॥ <br>
तथा वै रावणं रौद्रं मेघनादसमन्वितम् ॥ ८३ ॥ <br>
इति श्रीस्कांदेमहापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये रामकृतयाम्यदिशाप्रयाणे बालमंडनतीर्थमाहात्म्य वर्णनंनाम विंशोऽध्यायः ॥ २० ॥ ॥ ध ॥ <br>
<br>
</span>
