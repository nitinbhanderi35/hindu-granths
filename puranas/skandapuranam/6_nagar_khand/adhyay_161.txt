<span style="font-size: 14pt; line-height: 200%">॥ सूत उवाच ॥ ॥ <br>
अथ तेन द्विजाः सर्वे ब्रह्मस्थाने निवेशिताः ॥ <br>
चातुश्चरणसंज्ञाश्च ततस्तस्य निवेशिताः ॥ १ ॥ <br>
सोऽपि केशान्परित्यज्य सर्वगात्रसमुद्भवान् ॥ <br>
निजपत्न्या समोपेतः प्रणम्य च द्विजोत्तमान् ॥ २ ॥ <br>
कृतांजलिपुटो भूत्वा वाक्यमेतदुवाच ह ॥ <br>
भास्करस्यास्य विहितः प्रासादोयं मया द्विजाः ॥ ३ ॥ <br>
पुष्पादित्य इति ख्यातिं प्रयातु भुवनत्रये ॥ <br>
॥ ब्राह्मणा ऊचुः ॥ ॥ <br>
न वयं याज्ञवल्क्यस्य कीर्तिं नेष्यामहे क्षयम् ॥ ४ ॥ <br>
प्रायश्चित्तं प्रदास्यामश्चित्तस्य हृदयंगमम् ॥ <br>
अन्ये च ब्राह्मणाः प्रोचुः केचिन्मध्यस्थवृत्तयः ॥ ५ ॥ <br>
वृत्त्यर्थमस्य देवस्य लक्षं होमेऽत्र कल्प्यताम् ॥ <br>
लक्षं तु सर्वविप्राणां प्रायश्चित्तविशुद्धये ॥ ६ ॥ <br>
॥ पुष्प उवाच ॥ ॥ <br>
तस्मात्सर्वे द्विजश्रेष्ठा मन्नाम्ना कीर्तयंत्विमम् ॥ <br>
पुष्पादित्यमिति ख्यातिं कीर्तयंतु तथानिशम् ॥ ७ ॥ <br>
अनया भार्यया मह्यं मान्या या स्थापिता पुरा ॥ <br>
दुर्गाऽस्याश्चात्र नाम्ना वै भूयात्ख्याताऽत्र सत्पुरे ॥ ८ ॥ <br>
॥ ब्राह्मणा ऊचुः ॥ ॥ <br>
दुःशीलेन पुराऽकारि प्रासादो हरसंभवः ॥ <br>
दुर्वासःस्थापितस्यापि भवद्भिस्तुष्ट मानसैः ॥ ९ ॥ <br>
तथाप्यस्य तु दीनस्य प्रासादः क्रियतां द्विजाः ॥ ६.१६१.१० ॥ <br>
नाममात्रेण देवस्य दुःशीलेन यया पुरा ॥ <br>
अनेनाराधितः पूर्वं स्वमांसैरेष भास्करः ॥ ११ ॥ <br>
तस्मान्न क्षतिरस्याथ दत्ते नाम्नि यथा पुरा ॥ <br>
नाम्ना माहिकया नाम माहीत्येव च सा भवेत् ॥१२॥ <br>
॥ सूत उवाच ॥  <br>
पुष्पेण दाने दत्तेऽथ संमतेनाग्रजन्मनाम् ॥ <br>
मध्यमेन कृतं नाम पुष्पादित्य इति श्रुतम् ॥ १३ ॥ <br>
तत्पत्न्या चापि या तत्र दुर्गा देवी द्विजोत्तमाः ॥ <br>
नाम्ना माहिकया नाम माहीत्येव च साऽभवत् ॥ १४ ॥ <br>
॥ सूत उवाच ॥ ॥ <br>
एतद्वः सर्वमाख्यातं यत्पृष्टोस्मि द्विजोत्तमाः ॥ <br>
पुष्पा दित्यो यथा जातो याज्ञवल्क्यप्रतिष्ठितः ॥ १५ ॥ <br>
अद्यापि कलिकाले स दृष्टो भक्त्या सुरेश्वरः ॥ <br>
नाशयेद्दिनजं पापं नराणां नात्र संशयः ॥ ॥ १६ ॥ <br>
तथा च सप्तमीयुक्ते रवेर्वारे द्विजोत्तमाः ॥ <br>
अष्टोत्तरशतंयावत्फलहस्तः करोति यः ॥ <br>
प्रदक्षिणां च सद्भक्त्या स लभेद्वांछितं फलम् ॥१७॥ <br>
माहीकामपि यो दुर्गां नित्यमेव प्रपश्यति ॥ <br>
न स पश्यति कष्टानि तस्मिन्नहनि कर्हिचित् ॥ १८ ॥ <br>
चैत्रशुक्लचतुर्दश्यां यस्तां पूजयते नरः ।<br>
तस्य संवत्सरंयावन्नापत्संजायते क्वचित् ॥ १९. ॥ <br>
इति श्रीस्कांदेमहापुराणएकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये पुष्पादित्यमाहात्म्यवर्णनंनामैकषष्ट्युत्तरशततमोऽध्यायः ॥ १६१ ॥<br>
<br>
<br>
</span>
