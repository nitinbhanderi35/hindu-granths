<span style="font-size: 14pt; line-height: 200%">॥ सूत उवाच ॥ ॥ <br>
या नारी तत्र सत्कुण्डे स्नात्वा तां पार्वतीं पुनः ॥ <br>
दृष्ट्वा स्नाति ततस्तीर्थे तस्मिन्रूपमये शुभे ॥१॥ <br>
पुनश्च पार्वतीं पश्येच्छ्रद्धया परया युता ॥ <br>
सद्यः सा मुच्यते कृत्स्नैराजन्ममरणांतिकैः ॥ २ ॥ <br>
तत्रैवास्ति जयानाम पार्वत्याः किंकरी द्विजाः ॥ <br>
तया तत्र कृतं कुण्डं गौरीकुण्डसमीपतः ॥ ३ ॥ <br>
या तत्र कुरुते स्नानं तृतीयादिवसेऽबला ॥ <br>
सुतसौभाग्यसंपन्ना सा भवेत्पतिवल्लभा ॥ ४ ॥ <br>
तथान्यदपि तत्रास्ति विजयाकुण्डमुत्तमम् ॥ <br>
तत्र स्नाताऽपि वंध्या स्त्री जायते पुत्रसंयुता ॥ ५ ॥ <br>
न च पश्यति पुत्राणां कदाचिद्व्यसनं द्विजाः ॥ <br>
न वियोगं न दुःखं च स्वप्नांते च कदाचन ॥६॥ <br>
काकवंध्याऽपि या नारी तत्र स्नानं समाचरेत्॥ <br>
सा पुत्रान्विविधाँल्लब्ध्वा स्वर्गलोके महीयते ॥७॥ ॥ <br>
॥ ऋषय ऊचुः ॥ ॥ <br>
एतेषां सूत तीर्थानां तीर्थमस्ति सुसिद्धिदम्॥ <br>
क्वचित्किंञ्चिद्भवेत्सिद्धिर्यत्र स्नानाच्छरीरजा ॥ ८॥ <br>
॥ सूत उवाच ॥ ॥ <br>
सप्तविंशतिलिंगानि यानि संति द्विजोत्तमाः ॥<br>
तेषां मध्येऽभवत्सिद्धिरेकस्मिन्निखिला द्विजाः ॥९॥ <br>
एकस्य सत्त्वयुक्तस्य वीरव्रतयुतस्य च ॥ <br>
आश्विनस्य चतुर्दश्यां कृष्णायां द्विजसत्तमाः॥६.१५४.१०॥<br>
अर्धरात्रे विधानेन तेषां पूजां करोति यः ॥<br>
प्रागुक्तं जपनं भक्त्या स क्रमात्साधकोत्तमः॥११॥<br>
अंगन्यासं विधायोच्चैः क्षुरिकासूक्तमुच्चरत् ॥ <br>
तेषामग्रे पुनः सम्यक्पूजयित्वा च शंकरम् ॥ १२ ॥ <br>
पृथगेकैकशो भक्त्या पूजयेद्दिक्पतींश्च वै ॥ १३ ॥ <br>
अथाऽऽगत्य गणेशो वै विकरालो भयानकः ॥ <br>
लंबोदरो वै नग्नश्च कृष्णदन्तसमुद्भवः ॥ १४ ॥ <br>
खड्गहस्तोऽब्रवीद्युद्धं प्रकुरुष्व मया समम् ॥ <br>
मुक्त्वैतत्कपटं भूमौ यदि वीरोऽसि सात्त्विकः ॥ १५ ॥ <br>
ततस्तत्कर्षणाच्चापि यस्तेनाशु प्रताड्यते ॥ <br>
स तेनैव शरीरेण नीयते तेन तत्पदम् ॥ १६ ॥ <br>
यत्र स्थाने जरामृत्युर्न शोकश्च कदाचन ॥ <br>
तथा चित्रेश्वरीपीठे सिद्धिरेकस्य कीर्तिता ॥ १७ ॥ <br>
माघकृष्णचतुर्दश्यां यः पीठं तत्र पूजयेत् ॥ <br>
आगमोक्तविधानेन सम्यक्छ्रद्धासमन्वितः ॥ १९ ॥ <br>
पश्चात्कपालमादाय महामांसप्रपूरितम् ॥ <br>
अहमस्य करोम्यद्य महामांसस्य विक्रयम् ॥ १९ ॥ <br>
सिद्धिमूल्ये न गृह्णातु कश्चिच्चेदस्ति सात्त्विकः ॥ <br>
ततश्च याचते यश्च प्रगृह्णाति च सद्द्विजाः ॥ ६.१५४.२० ॥ <br>
स तमादाय निर्याति यत्र देवो महेश्वरः ॥ <br>
हाटकेश्वरजं लिंगं चित्रशर्मप्रतिष्ठितम् ॥ २१ ॥ <br>
तस्य स्थानस्य मध्यस्थो यस्तं पूजयते नरः ॥ <br>
शिवरात्रौ निशीथे च पुष्पलक्षणभक्तितः ॥ <br>
सुसिद्धिमाप्नुयात्तूर्णं स शरीरेण तत्क्षणात् ॥ २२ ॥ <br>
सिद्धिस्थानानि सर्वाणि तस्मिन्क्षेत्रे स्थितानि वै॥ <br>
वीरव्रतप्रयुक्तानां मानवानां द्विजोत्तमाः ॥ २३ ॥ ॥ <br>
॥ ऋषय ऊचुः ॥ ॥ <br>
तामसो यस्त्वया प्रोक्तः सिद्धिमार्गो महामते ॥ <br>
अनर्हो ब्राह्मणेन्द्राणां श्रोत्रियाणां विशेषतः ॥ २४ ॥ <br>
शुद्धान्तः करणैः सूत भूतहिंसाविवर्जितैः ॥ <br>
यथा संप्राप्यते मोक्षो ब्राह्मणैः सुचिरादपि ॥ २५ ॥ <br>
तत्त्वं ब्रूहि महाभाग मोक्षोपायं द्विजन्मनाम् ॥ २६ ॥ ॥ <br>
॥ सूत उवाच ॥ ॥ <br>
रुद्रैर्दशभिः संयुक्तमानंदेश्वरकं तथा ॥ <br>
स्नात्वा तदग्रतः कुण्डे शास्त्रदृष्टेन कर्मणा ॥ २७ ॥ <br>
संसिद्धिमाप्नुयान्मर्त्यो दुर्लभां त्रिदशैरपि ॥ <br>
माघमासे नरः स्नात्वा विश्वामित्रह्रदे नरः ॥ २८ ॥ <br>
प्रत्यूषे तिलपात्रं च ब्राह्मणाय निवेदयेत् ॥ <br>
सर्वपापविनिर्मुक्तो ब्रह्म लोके महीयते ॥ २९ ॥ <br>
यद्यपि स्याद्दुराचारः सर्वाशी सर्वविक्रयी ॥ <br>
सुपर्णाख्यस्य देवस्य पुरतः श्रद्धयाऽन्वितः ॥ ६.१५४.३० ॥ <br>
प्रायोपवेशनं कृत्वा ह्युपवासपरो नरः ॥ <br>
यस्त्यजेन्मानवः प्राणान्न स भूयोऽभिजायते ॥ ३१ ॥ <br>
एवं सिद्धित्रयं प्रोक्तं ब्राह्मणानां हितावहम् ॥ <br>
सात्त्विकं ब्राह्मणश्रेष्ठाः शंसितं त्रिदशैरपि ॥ ३२ ॥ <br>
अन्यानि तत्र तीर्थानि देवतायतनानि च ॥ <br>
तानि स्वर्गप्रदान्याहुर्मुनयः शंसितव्रताः ॥ ३३ ॥ <br>
एतद्वः सर्वमाख्यातं क्षेत्रमाहात्म्यमुत्तमम् ॥ <br>
हाटकेश्वरदेवस्य सर्वपातकनाशनम् ॥ ३४ ॥ <br>
योऽत्र सर्वेषु तीर्थेषु स्नात्वा पश्यति भक्तितः ॥ <br>
सर्वाण्यायतनान्येव स पापोऽपि विमुच्यते ॥ ३५ ॥ <br>
एतत्खंडं पुराणस्य प्रथमं परिकीर्तितम् ॥ <br>
कार्तिकेयप्रणीतस्य सर्वपापहरं शुभम् ॥ ३६ ॥ <br>
यश्चैतत्कीर्तयेद्भक्त्या शृणुयाद्वा समाहितः ॥ <br>
इह भुक्त्वा सुविपुलान्भोगान्याति त्रिविष्टपम् ॥ ३७ ॥ <br>
सर्वतीर्थेषु यत्पुण्यं सर्वदानैश्च यत्फलम् ॥ <br>
तत्फलं समवाप्नोति शृण्वञ्छ्रद्धासमन्वितः ॥ ३८ ॥ <br>
श्रुत्वा पुराणमेतद्धि जन्मकोटिसमुद्भवात् ॥ <br>
पातकाद्विप्रमुच्येत कुलानामुद्धरेच्छतम् ॥ ३९ ॥ <br>
ततो व्यासः पूजनीयो वस्त्रदानादिभूषणैः ॥ <br>
गोभूहिरण्यनिर्वापैर्दानैश्च विविधैरपि ॥६.१५४.४०॥ <br>
तेन संपूजितो व्यासः कृष्णद्वैपायनः मनुः ॥ <br>
साक्षात्सत्यवतीपुत्रो येन व्यासः सुपूजितः॥४१॥ <br>
एकमप्यक्षरं यस्तु गुरुः शिष्ये निवेदयेत्॥<br>
पृथिव्यां नास्ति तद्द्रव्यं यद्दत्त्वा ह्यनृणी भवेत् ॥४२॥ <br>
एतत्पवित्रमायुष्यं धन्यं स्व स्त्ययनं महत्॥<br>
यच्छ्रुत्वा सर्वदुःखेभ्यो मुच्यते नात्र संशयः॥४३।<br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वर क्षेत्रमाहात्म्ये चित्रेश्वरीपीठक्षेत्रमाहात्म्यवर्णनंनाम चतुःपंचाशदुत्तरशततमोऽध्यायः॥१५४॥ <br>
<br>
<br>
</span>
