<span style="font-size: 14pt; line-height: 170%"><br>
॥ ॥ सूत उवाच ॥ ॥ <br>
तृतीये च दिने प्राप्ते त्रयोदश्यां द्विजोत्तमाः ॥ <br>
प्रातःसवनमादाय ऋत्विजः सर्व एव ते ॥ <br>
स्वेस्वे कर्मणि संलग्ना यज्ञकृत्यसमुद्भवे ॥ १ ॥ <br>
ततः प्रवर्तते यज्ञस्तदा पैतामहो महान् ॥ <br>
सर्वकामसमृद्धस्तु सर्वैः समुदितो गुणैः ॥ २ ॥ <br>
दीयतां दीयतां तत्र भुज्यतां भुज्यतामिति ॥ <br>
एकः संश्रूयते शब्दो द्वितीयो द्विजसंभवः ॥ ३ ॥ <br>
नान्यस्तत्र तृतीयस्तु यज्ञे पैतामहे शुभे ॥ <br>
यो यं कामयते कामं हेमरत्नसमुद्भवम् ॥ ४ ॥ <br>
स तत्प्राप्नोत्यसंदिग्धं वांछिताच्च चतुर्गुणम् ॥ <br>
पक्वान्नस्य कृतास्तत्र दृश्यंते पर्वताः शुभाः ॥ ५ ॥ <br>
घृतक्षीर महानद्यो दानार्थं वित्तराशयः ॥<br>
एतस्मिन्नंतरे प्राप्तः कश्चिज्ज्ञानी द्विजोत्तमाः ॥ ६ ॥ <br>
अतीतानागतान्वेत्ति वर्तमानं च यः सदा ॥ <br>
स ब्रह्माणं नमस्कृत्य निविष्टश्च तदग्रतः ॥ ७ ॥ <br>
कर्मांतरेषु विप्राणां स सर्वेषां द्विजोत्तमाः ॥ <br>
कथयामास यद्वृत्तं बाल्यात्प्रभृति कृत्स्नशः ॥ ८ ॥ <br>
ततस्त ऋत्विजः सर्वे कौतुकाविष्टचेतसः ॥ <br>
पप्रच्छुर्ज्ञानिनं तं च विस्मयोत्फुल्ललोचनाः ॥ ९ ॥ <br>
विस्मृतानि स्मरंतस्ते निजकृत्यानि वै ततः ॥ <br>
प्रोक्तानि गर्हणीयानि ह्यसंख्यातानि सर्वशः ॥ ६.१८४.१० ॥ <br>
ततस्ते पुनरेवाथ पप्रच्छुर्ज्ञानिनं च तम् ॥ <br>
लोकोत्तरमिदं ज्ञानं कथं ते संस्थितं द्विज॥ ११ ॥ <br>
को गुरुस्ते समाचक्ष्व परं कौतूहलं हि नः ॥ <br>
अहोज्ञानमहो ज्ञानं नैतद्दृष्टं श्रुतं च न ॥ १२ ॥ <br>
यादृशं ते द्विजश्रेष्ठ दृश्यते पार्थसंस्थितम् ॥ <br>
किं ब्रह्मणा स्वयं विप्र त्वमेवं प्रतिबोधितः ॥ १३ ॥ <br>
किं वा हरेण तुष्टेन किं वा देवेन चक्रिणा ॥ <br>
नान्यप्रबोधितस्यैवं ज्ञानं संजायते स्फुटम् ॥ १४ ॥ ॥ <br>
॥ अतिथिरुवाच ॥ ॥ <br>
पिंगला कुररः सर्पः सारंगश्चैव यो वने ॥ <br>
इषुकारः कुमारी च षडेते गुरवो मम ॥ १५ ॥ <br>
एतेषां चेष्टितं दृष्ट्वा ज्ञानं मे समुपस्थितम्॥ १६ ॥ <br>
॥ ब्राह्मणा ऊचुः ॥ ॥ <br>
कथयस्व महाभाग कथं ते गुरवः स्थिताः ॥ <br>
कीदृशं च त्वया दृष्टं तेषां चैव विचेष्टितम् ॥ ॥ १७ ॥ <br>
कस्मिन्देशे त्वमुत्पन्नः कस्मिन्स्थाने वदस्व नः ॥ <br>
किंनामा किं नु गोत्रश्च सर्वं विस्तरतो वद ॥ १८ ॥ <br>
॥ अतिथिरुवाच ॥ ॥ <br>
आसन्नव पुरे विप्राश्चत्वारो ये विवासिताः ॥ <br>
शुनःशेपोऽथ शाक्रेयो बौद्धो दांतश्चतुर्थकः ॥ १९ ॥ <br>
तेषां मध्ये तु यो बौद्धः शांतो दांत इति स्मृतः ॥<br>
छन्दोगगोत्रविख्यातो वेदवेदांगपारगः ॥ ६.१८४.२० ॥ <br>
नागरेषु समुत्पन्नः पश्चिमेवयसि स्थितः ॥ <br>
तस्याहं प्रथमः पुत्रः प्राणेभ्योऽपि सुहृत्प्रियः ॥ २१ ॥ <br>
ततोऽहं यौवनं प्राप्तो यदा द्विजवरोत्तम। ॥ <br>
तदा मे दयितस्तातः पंचत्वं समुपागतः ॥ २२ ॥ <br>
एतस्मिन्नंतरे राजा ह्यानर्ताधिपतिर्द्विजाः ॥ <br>
सुतपास्तेन निर्दिष्टोऽहं तु कंचुकिकर्मणि ॥ २३ ॥ <br>
शांतं दांतं समालोक्य विश्वस्तेन महात्मना ॥ <br>
तस्य चांतःपुरे ह्यासीत्पिंगलानाम नायिका ॥ २४ ॥ <br>
दौर्भाग्येण समोपेता रूपेणापि समन्विता ॥ <br>
अथान्याः शतशस्तस्य भार्याश्चांतःपुरे स्थिताः ॥ २५ ॥ <br>
ताः सर्वा रजनीवक्त्रे व्याकुलत्वं प्रयांति च ॥ <br>
आहरंति परान्गन्धान्धूपांश्च कुसुमानि च ॥ २६ ॥ <br>
विलेपनानि मुख्यानि सुरभीणि तथा पुरः ॥ ।  <br>
पुष्पाणि च विचित्राणि ह्यन्याः सूक्ष्मांबराणि च ॥२७॥ <br>
तावद्यावत्स्थितः कालः शयनीयसमुद्भवः ॥ <br>
मन्मथोत्साहसं युक्ताः पुलकेन समन्विताः  ॥२८॥ <br>
एका जानाति मां सुप्तां नूनमाकारयिष्यति ॥ <br>
अन्या जानाति मां चैव परस्परममर्षतः ॥२९॥ <br>
स्पर्धयन्ति प्रयुध्यन्ति विरूपाणि वदन्ति च ॥ <br>
तासां मध्यात्ततश्चैका प्रयाति नृपसंनिधौ ॥ ६.१८४.३० ॥ <br>
शेषा वै लक्ष्यमासाद्य निःश्वस्य प्रस्वपन्ति च ॥ <br>
दुःखार्ता न लभन्ति स्म ताश्च निद्रां पराभवात् ॥ ३१ ॥ <br>
कामेन पीडितांगाश्च बाष्पपूर्णेक्षणाः स्थिताः ॥ ३२ ॥ <br>
आशा हि परमं दुःखं निराशा परमं सुखम् ॥ <br>
आशानिराशां कृत्वा च सुखं स्वपिति पिंगला ॥ ३३ ॥। <br>
न करोति च शृंगारं न स्पर्धां च कदाचन॥ <br>
न व्याकुलत्वमापेदे सुखं स्वपिति पिंगला॥३४॥ <br>
ततो मयापि तद्दृष्ट्वा तस्याश्चेष्टितमुत्तमम्॥ <br>
आशाः सर्वाः परित्यक्ताः स्वपिमीह ततः सुखी॥३५॥ <br>
ये स्वपंति सुखं रात्रौ तेषां कायाग्निरिध्यते। <br>
आहारं प्रतिगृह्णाति ततः पुष्टिकरं परम्॥३६॥ <br>
तदेत्कारणं जातं मम तेजो भिवृद्धये॥ <br>
गुरुत्वे पिंगला जाता तेन सा मे द्विजोत्तमाः॥३७॥ <br>
आशापाशैः परीतांगा ये भवन्ति नरो र्दिताः॥ <br>
ते रात्रौ शेरते नैव तदप्राप्तिविचिन्तया॥३८॥ <br>
नैवाग्निर्दीप्यते तेषां जाठरश्च ततः परम्॥ <br>
आहारं वांछते नैव तन्न तेजोभिवर्धनम्॥३९॥ <br>
सर्वस्य विद्यते प्रांतो न वांछायाः कथंचन॥६.१८४.४०॥ <br>
यथायथा भवेल्लाभो वांचितस्य नृणामिह॥ <br>
हविषा कृष्णवर्त्मेव वृद्धिं याति तथातथा॥४१॥ <br>
यथा शृंगं रुरोः काये वर्धमानस्य वर्धते॥ <br>
एवं तृष्णापि यत्नेन वर्धमानेन वर्धते॥४२॥ <br>
एवं ज्ञात्वा महाभागः पुरुषेण विजानता॥ <br>
दिवा तत्कर्म कर्तव्यं येन रात्रौ सुखं स्वपेत्॥४३॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये ब्रह्मयज्ञे तृतीयदिवसे पिंगलोपाख्यानवर्णनंनाम चतुरशीत्युत्तरशततमोऽध्यायः॥१८४॥ <br>
</span>
