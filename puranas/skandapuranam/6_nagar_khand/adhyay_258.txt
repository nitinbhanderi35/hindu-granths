<span style="font-size: 14pt; line-height: 200%">॥ गालव उवाच ॥ ॥ <br>
प्रवृत्तायां शैलपुत्र्यां महत्तपसि दारुणे ॥ <br>
कन्दर्पेण पराभूतो विचचार महीं हरः ॥ १ ॥ <br>
वृक्षच्छायासु तीर्थेषु नदीषु च नदेषु च ॥ <br>
जलेन सिंचत्स्ववपुः सर्वत्रापि महेश्वरः ॥ २ ॥ <br>
तथापि कामाकुलितो न लेभे शर्म कर्हिचित् ॥ <br>
एकदा यमुनां दृष्ट्वा जलकल्लोलमालिनीम् ॥ ॥ ३ ॥ <br>
विगाहितुं मनश्चक्रे तापार्तिं शमयन्निव ॥ <br>
कृष्णं बभूव तन्नीरं हरकायाग्निवह्निना ॥ ४ ॥ <br>
दग्धं विगाहनेनाशु मषीप्रायं तदा बभौ १। <br>
साऽपि दिव्यवपुः पूर्वं श्यामा भूत्वा हराद्यतः ॥ ५ ॥ <br>
स्तुत्वा नत्वा महेशानमुवाच पुनरेव सा ॥ <br>
प्रसादं कुरु देवेश वशगास्मि सदा तव ॥ ६ ॥ <br>
॥ ईश्वर उवाच ॥ ॥ <br>
अस्मिंस्तीर्थवरेपुण्ये यः स्नास्यति नरो भुवि ॥ <br>
तस्य पापसहस्राणि यास्यंति विलयं ध्रुवम् १। ७ ॥ <br>
हरतीर्थमिति ख्यातं पुण्यं लोके भविष्यति ॥ <br>
इत्युक्त्वा तां प्रणम्याथ तत्रैवांतरधीयत ॥ ८ ॥ <br>
तस्यास्तीरे महेशोऽपि कृत्वा रूपं मनोहरम् ॥ <br>
कामालयं वाद्यहस्तं कृतपुंड्रं जटाधरम् ॥ ९ ॥ <br>
स्वेच्छया मुनिगेहेषु दर्शयत्यंगचापलम् ॥ <br>
क्वचिद्गायति गीतानि क्वचिन्नृत्यति छन्दतः ॥ 6.258.१० ॥ <br>
स च क्रुद्ध्यति हसति स्त्रीणां मध्यगतः क्वचित् ॥ <br>
एवं विचरतस्तस्य ऋषिपत्न्यः समंततः ॥ ११ ॥ <br>
पत्युः शुश्रूषणं गेहे त्यक्त्वा कार्याण्यपि क्षणात् ॥ <br>
तमेव मनसा चक्रुः पतिरूपेण मोहिताः ॥ १२ ॥ <br>
भ्रमंत्यश्चैव हास्यानि चक्रुस्ता अपि योषितः ॥ <br>
ततस्तु मुनयो दृष्ट्वा तासां दुःशीलभावनाम् ॥ १३ ॥ <br>
चुक्रुधुर्मुनयः सर्वे रूपं तस्य मनोहरम् ॥ <br>
गृह्यतां हन्यतामेष कोऽयं दुष्ट उपागतः ॥ १४ ॥ <br>
इति ते गृह्य काष्ठानि यदोपस्थे ययुस्तदा ॥ <br>
पलायितः स बहुधा भयात्तेषां महात्मनाम् ॥ १५ ॥ <br>
यो जीवकलया विश्वं व्याप्य तिष्ठति देहिनाम् ॥ <br>
न ज्ञायते न च ग्राह्यो न भेद्यश्चापि जायते ॥ १६ ॥ <br>
न शेकुस्ते यदा सर्वे ग्रहीतुं तं महेश्वरम् ॥ <br>
तदा शिवं प्रकुपिता शेपुरित्थं द्विजातयः ॥ १७ ॥ <br>
यस्माल्लिंगार्थमागत्य ह्याश्रमांश्चोरवत्कृतम् ॥ <br>
परदारापहरणं तल्लिङ्गं पततां भुवि ॥ १८ ॥ <br>
सद्य एव हि शापं त्वं दुष्टं प्राप्नुहि तापस ॥ <br>
एवमुक्ते स शापाग्निर्वज्ररूपधरो महान् ॥ १९ ॥ <br>
तल्लिगं धूर्जटेश्छित्त्वा पातयामास भूतले ॥ <br>
रुधिरौघपरिव्याप्तो मुमोह भगवान्विभुः ॥ 6.258.२० ॥ <br>
वेदनार्त्तोज्ज्वलवपुर्महाशापाभिभूतधीः ॥ <br>
तं तथा पतितं दृष्ट्वा त आजग्मुर्महर्षयः ॥ २१ ॥ <br>
आकाशे सर्वभूतानि त्रेसुर्विश्वं चचाल ह ॥ <br>
देवाश्च व्याकुला जाता महाभयमुपागताः ॥ २२ ॥ <br>
ज्ञात्वा विप्रा महेशानं पीडिता हृदयेऽभवन् ॥ <br>
शुशुचुर्भृशदुःखार्ता दैवं हि बलवत्तरम् ॥ २३ ॥ <br>
किं कृतं भगवानेष देवैरपि स सेव्यते ॥ <br>
साक्षी सर्वस्य जगतोऽस्माभिर्नैवोपलक्षितः ॥ २४ ॥ <br>
वयं मूढधियः पापाः परमज्ञानदुर्बलाः॥ <br>
कथमस्माभिर्यस्यात्मा श्रुतश्च न निवेदितः ॥ २५ ॥ <br>
मयेदृशो गृहस्थाय ह्यात्माऽयं न निवेदितः ॥ <br>
निर्विकारो निर्विषयो निरीहो निरुपद्रवः ॥ २६ ॥ <br>
निर्ममो निरहंकारो यः शंभुर्नोपलक्षितः ॥ <br>
यस्य लोका इमे सर्वे देहे तिष्ठंति मध्यगाः ॥ २७ ॥ <br>
स एष जगतां स्वामी हरोऽस्माभिर्न वीक्षितः ॥ <br>
इत्युक्त्वा ते ह्युपविष्टा यावत्तत्र समागताः ॥ २८ ॥ <br>
तान्दृष्ट्वा सहसा त्रस्तः पुनरेव महेश्वरः ॥ <br>
विप्रशापभयान्नष्टस्त्रिपुरारिर्दिवं ययौ ॥ २९ ॥ <br>
सुरभिं गां च गोलोके तां तुष्टाव सुसंयतः १। <br>
सृष्टिस्थिति विनाशानां कर्त्र्यै मात्रे नमोनमः ॥ 6.258.३० ॥ <br>
या त्वं रसमयैर्भावैराप्यायसि भूतलम् ॥ <br>
देवानां च तथासंघान्पितॄणामपि वै गणान् ॥ ३१ १। <br>
सर्वै र्ज्ञाता रसाभिज्ञैर्मधुरास्वाददायिनी ॥ <br>
त्वया विश्वमिदं सर्वं बलस्नेहसमन्वितम् ॥ ३२ ॥ <br>
त्वं माता सर्वरुद्राणां वसूनां दुहिता तथा ॥ <br>
आदित्यानां स्वसा चैव तुष्टा वांच्छितसिद्धिदा ॥ ३३ ॥ <br>
त्वं धृतिस्त्वं तथा पुष्टिस्त्वं स्वाहा त्वं स्वधा तथा ॥ <br>
ऋद्धिः सिद्धिस्तथा लक्ष्मीर्धृतिः कीर्ति स्तथा मतिः ॥ ३४ ॥ <br>
कांतिर्लज्जा महामाया श्रद्धा सर्वार्थसाधिनी ॥ <br>
त्वया विरहितं किंचिन्नास्ति त्रिभुवनेष्वपि ॥ ३५ ॥ <br>
वह्नेस्तृप्तिप्रदात्री च देवादीनाम् च तृप्तिदा ॥ <br>
त्वया सर्वमिदं व्याप्तं जगत्स्थावरजंगमम् ॥ ३६ ॥ <br>
पादास्ते वेदाश्चत्वारः समुद्राः स्तनतां ययुः ॥ <br>
चंद्रार्कौ लोचने यस्या रोमाग्रेषु च देवताः ॥ ३७ ॥ <br>
शृङ्गयोः पर्वताः सर्वे कर्णयोर्वायवस्तथा ॥ <br>
नाभौ चैवामृतं देवि पातालानि खुरास्तथा ॥३८॥ <br>
स्कन्धे च भगवान्ब्रह्मा मस्तकस्थः सदाशिवः ॥ <br>
हृद्देशे च स्थितो विष्णुः पुच्छाग्रे पन्नगास्तथा ॥ ३९ ।। <br>
शकृत्स्था वसवः सर्वे साध्या मूत्रस्थितास्तव ॥ <br>
सर्वे यज्ञा ह्यस्थिदेशे किन्नरा गुह्यसंस्थिताः ॥ 6.258.४० ॥ <br>
पितॄणां च गणाः सर्वे पुरःस्था भांति सर्वदा ॥ <br>
सर्वे यक्षा भालदेशे किन्नराश्च कपोलयोः ॥ ४१ ॥ <br>
सर्वदेवमयी त्वं हि सर्वभूतविवृद्धिदा ॥ <br>
सर्वलोकहिता नित्यं मम देहहिता भव ॥ ४२ ॥ <br>
प्रणतस्तव देवेशि पूजये त्वां सदाऽनघे ॥ <br>
स्तौमि विश्वार्तिहन्त्रीं त्वां प्रसन्ना वरदा भव ॥ ४३ ॥ <br>
विप्रशापाग्निना दग्धं शरीरं मम शोभने ॥ <br>
स्वतेजसा पुनः कर्त्तुमर्हस्यमृतसंभवे ॥ ४४ ॥ <br>
इत्युक्त्वा ता परिक्रम्य तस्या देहे लयं गतः ॥ <br>
साऽपि गर्भे दधाराथ सुरभिस्तदनन्तरम् ॥ ४५ ॥ <br>
कालातिक्रमयोगेन सर्वव्याकुलतां ययौ ॥ <br>
यस्मिन्प्रनष्टे देवेशे विप्रशापभयावृते ॥ ४६ ॥ <br>
देवा महार्तिं प्रययुश्चचाल पृथिवी तथा ॥ <br>
चंद्रार्कौ निष्प्रभौ चैव वायुरुच्चण्ड एव च ॥ ४७ ॥ <br>
समुद्राः क्षोभमग मंस्तस्मिन्काले द्विजोत्तम ॥ ४८ ॥ <br>
यस्मिञ्जगत्स्थावरजंगमादिकं काले लयं प्राप्य पुनः प्ररोहति ॥ <br>
तस्मिन्प्रनष्टे द्विजशापपीडिते जयद्धतप्राय मवर्तत क्षणात् ॥ ४९ ॥ <br>
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये हरशापो नामाष्टपंचाशदुत्तरद्विशततमोऽध्यायः ॥ २५८ ॥ ॥ । <br>
<br>
</span>
