<span style="font-size: 14pt; line-height: 200%"><br>
॥ सूत उवाच ॥ ॥<br>
एतस्मिन्नंतरे प्राप्तो रामो भ्रातृभिरन्वितः ॥ <br>
फलानि कन्दमूलानि गृहीत्वाऽऽश्रमसम्मुखः ॥ १ ॥ <br>
स दृष्ट्वा स्वाश्रमं ध्वस्तं पुलिन्दैर्बहुशो वृतम् ॥ <br>
लकुटाश्मप्रहारैस्तु तां धेनुं जर्जरीकृताम् ॥ २ ॥ <br>
पप्रच्छ किमिदं सर्वं व्याकुलत्वमुपागतम् ॥ <br>
आश्रमास्पदमाभीरैः पुलिन्दैश्च समावृतम् ॥ ३ ॥ <br>
केनैषा मामिका धेनुः प्रहारैर्जर्जरीकृता ॥ <br>
तापस्यस्तापसाः सर्वे कस्मादेते रुदन्ति च ॥ ४ ॥ <br>
क्व स मेऽद्य पिता वृद्धो माता च सुतवत्सला ॥ <br>
न मामद्य यथापूर्वं स्नेहाच्चायाति सम्मुखी ॥ ५ ॥ <br>
अथ तस्य समाचख्युर्वृत्तांतं सर्वतापसाः ॥ <br>
यथादृष्टं सुदुःखार्ता सहस्रार्जुनचेष्टितम् ॥ ६ ॥ <br>
ततस्ते भ्रातरः सर्वे वज्रपातोपमं वचः ॥ <br>
श्रुत्वा दृष्ट्वा च तं शस्त्रैः खंडितं जनकं निजम् ॥ ७ ॥ <br>
मातरं क्षतसर्वाङ्गीं प्राणशेषां व्यथान्विताम्॥ <br>
रुरुदुः शोकसन्तप्ता मुक्त्वा रामं महाबलम्॥ ८ ॥ <br>
रुदित्वाथ चिरं कालं विप्रलप्य मुहुर्मुहुः ॥ <br>
अन्त्येष्टिं चक्रिरे तस्य वेदोक्तविधिना ततः ॥ ९ ॥ <br>
अथ दाहावसाने ते कृत्वा गर्तां यथोचिताम्॥ <br>
मुक्त्वा रामं ददुस्तोयं पितुः पुत्रास्तिलान्वितम् ॥ ६.६७.१० ॥ <br>
अथान्यैस्तापसैः प्रोक्तो रामः शस्त्रभृतां वरः ॥ <br>
न प्रयच्छसि कस्मात्त्वं प्रेतपित्रे जलांजलिम्॥ ११ ॥ <br>
अथासौ बहुधा प्रो क्तस्तापसैर्जमदग्निजः ॥<br>
प्रहारान्गणयन्मातुः शितशस्त्रविनिर्मितान्॥ १२ ॥ <br>
ततस्तानब्रवीद्रामो विनिःश्वस्य मुनीश्वरान् ॥ <br>
निषेधस्तोयदानस्य श्रूयतां यन्मया कृतः ॥ १३ ॥ <br>
अपराधं विना तातः क्षत्रियेण हतोमम ॥ <br>
एकविंशतिः प्रहाराणां मातुरंगे स्थिता मम ॥ १४ ॥   <br>
तस्मान्निःक्षत्रियामुर्वीं यद्यहं न करोमि वै ॥ <br>
प्रहारसंख्यया विप्रास्तन्मे स्यात्सर्वपातकम् ॥ १५ ॥ <br>
पितृमातृवधाज्जातं यत्कृतं तेन पाप्मना ॥ <br>
क्षत्रियापसदेनात्र तथान्यदपि कुत्सितम् ॥ १६ ॥ <br>
ततस्तस्यैव चान्येषां क्षत्रियाणां दुरात्मनाम् ॥ <br>
रुधिरैः पूरयित्वेमां गर्तां पितृजलोचिताम् ॥ <br>
तर्पयिष्यामि रक्तेन पितरं नाहमंभसा ॥ १७ ॥ <br>
॥ सूत उवाच ॥ ॥ <br>
श्रुत्वा ते दारुणां तस्य प्रतिज्ञां तापसोत्तमाः ॥ <br>
परं विस्मयमापन्ना नोचुः किंचित्ततः परम् ॥ १९ ॥ <br>
अथाशौचांतमासाद्य रामः क्रोधसमन्वितः ॥ <br>
तीक्ष्णं परशुमादाय माहिष्मत्युन्मुखं ययौ ॥ १९ ॥ <br>
सर्वैस्तैः शबरैः सार्धं पुलिन्दैर्मेदकैस्तथा ॥ <br>
बद्धगोधांगुलित्राणैर्वरबाणधनुर्धरैः ॥ ६.६७.२० ॥ <br>
तथाऽर्जुनोऽपि तं श्रुत्वा समायातं भृगूत्तमम् ॥ <br>
सैन्येन महता युक्तं प्रतिज्ञाधारिणं तथा ॥ २१ ॥ <br>
ततस्तु सम्मुखो दृष्टो युद्धार्थं स विनिर्ययौ ॥ <br>
सार्धं नानाविधैर्योधैः सर्वैर्देवासुरोपमैः ॥ २२ ॥ <br>
अथाभवन्महायुद्धं पुलिन्दानां द्विजोत्तमाः ॥ <br>
हैहयाधिपतेर्योधैः सार्धं देवासुरोपमैः ॥ २३ ॥ <br>
ततस्ते हैहयाः सर्वे शरैराशीविषोपमैः ॥ <br>
वध्यन्ते शबरैः संख्ये गर्जमानैर्मुहुर्मुहुः ॥ २४ ॥ <br>
ब्रह्महत्यासमुत्थेन पातकेन ततश्च ते ॥  <br>
जाता निस्तेजसः सर्वे प्रपतंति धरातले ॥ २५ ॥ <br>
न कश्चित्पौरुषं तत्र संप्रदर्शयितुं क्षमः ॥ <br>
पलायनपरा सर्वे वध्यन्ते निशितैः शरैः ॥ २६ ॥ <br>
अथ भग्नं बलं दृष्ट्वा हैहयाधिपतिः क्रुधा ॥ <br>
स्वचापं वाञ्छयामास सज्यं कर्तुं त्वरान्वितः ॥ <br>
शक्नोति नारोपयितुं सुयत्नमपि चाश्रितः ॥ २७ ॥ <br>
ततश्चाकर्षयामास खङ्गं कोशात्सुनिर्मलम् ॥ <br>
आक्रष्टुं न च शक्रोति वैलक्ष्यं परमं गतः ॥ २८ ॥ <br>
गदया निर्जितो रौद्रो रावणो लोकरावणः ॥ <br>
यया साप्यपतद्धस्तात्तत्क्षणात्पृथिवीतले ॥ २९ ॥ <br>
नर्मदायाः प्रवाहो यैः सहस्राख्यैः करैः शुभैः ॥ <br>
विधृतस्तेन ते सर्वे बभूवुः कम्पविह्वलाः ॥ ६.६७.३० ॥ <br>
न शस्त्रं शेकुरुद्धर्तुं दैवयोगात्कथंचन ॥ <br>
दिव्यास्त्राणां तथा सर्वे मन्त्रा विस्मृतिमागताः ॥ ३१ ॥ <br>
एतस्मिन्नंतरे रामः संप्राप्तः क्रोधमूर्छितः ॥ <br>
तीक्ष्णं परशुमुद्यम्य ततस्तं प्राह निष्ठुरम् ॥ ३२ ॥ <br>
हैहयाधिपते पाप यैः करैर्जनको मम ॥ <br>
त्वया विनिहतस्तान्मे शीघ्रं दर्शय सांप्रतम् ॥ ३३ ॥ <br>
ब्रह्मतेजोहतः सोऽपि प्रोक्तस्तेन सुनिष्ठुरम् ॥ <br>
नोवाच चोत्तरं किंचिदालेख्ये लिखितो यथा ॥३४॥ <br>
ततो भुजवनं तस्य रामः शस्त्रभृतां वरः ॥ <br>
मुहुर्मुहुर्विनिर्भर्त्स्य प्रचकर्त शनैःशनैः ॥ ३५ ॥ <br>
ततश्छित्त्वा शिरस्तस्य कुठारेण भृगूद्वहः ॥ <br>
जग्राह रुधिरं यत्नात्प्रहारेभ्यः स्वयं द्विजाः ॥ ३६ ॥ <br>
पूरयित्वा महाकुम्भाञ्छबरेभ्यो ददौ ततः ॥ <br>
म्लेच्छेभ्यो लुब्धकेभ्यश्च ततः प्रोवाच सादरम् ॥३७॥ <br>
हाटकेश्वरजे क्षेत्रे गर्ता मे भ्रातृभिः कृता ॥ <br>
पितृसंतर्पणार्थाय सलिलेन परिप्लुता ॥ ३८ ॥ <br>
प्रक्षिपध्वं द्रुतं गत्वा तस्यां रक्तमिदं महत् ॥ <br>
पापस्यास्य सपत्नस्य ममादेशादसंशयम् ॥ ३९ ॥ <br>
येन तातं निजं भक्त्या तर्पयित्वा विधानतः ॥ <br>
ऋणस्य मुक्तिर्भवति येन मे पैतृकस्यच ॥ ६.६७.४० ॥ <br>
इति श्रीस्कांदे महापुराण एकाशातिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये सहस्रार्जुनवधवर्णनंनाम सप्तषष्टितमोऽ ध्यायः ॥ ६७ ॥ ॥ ध ॥ <br>
<br>
</span>
