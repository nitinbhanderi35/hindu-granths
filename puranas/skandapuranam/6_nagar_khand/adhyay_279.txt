<span style="font-size: 14pt; line-height: 200%">सूत उवाच ॥ ॥ <br>
एतत्पुराणमखिलं पुरा स्कन्देनभाषितम् ॥ <br>
भृगवे ब्रह्मपुत्राय तस्माल्लेभे तथांगिराः ॥१॥ <br>
ततश्च च्यवनः प्राप स ऋचीकस्ततो मुनिः ॥ <br>
एवं परंपराप्राप्तं  सर्वेषु भुवनेष्वपि ॥२॥ <br>
स्कांदं पुराणमेतच्च कुमारेण पुरोद्धृतम् ॥ <br>
यः शृणोति सतां मध्ये नरः पापात्प्रमुच्यते ॥ ३ ॥ <br>
इदं पुराणमायुष्यं वर्णानां च सुखावहम् ॥ <br>
निर्मितं षण्मुखेनेह नियतं सुमहात्मना ॥ ४ ॥ <br>
एवमेतत्पुरा ख्यातमाख्यानं भद्रमस्तु वः ॥ ५ ॥ <br>
हाटकेश्वरक्षेत्रस्य माहात्म्यं शृणुते नरः ॥ <br>
न तस्य पुण्यसंख्यानं कर्तुं शक्येत केनचित् ॥ ६ ॥ <br>
य इदं धर्ममाहात्म्यं ब्राह्मणाय प्रयच्छति ॥ <br>
स्वर्गलोके वसेत्तावद्यावदक्षरसंख्यया ॥७॥ <br>
यथा हि वर्षतो धारा यथा वा दिवि तारकाः ॥ <br>
गंगायां सिकता यद्वत्तद्वत्संख्या न विद्यते ॥ ८ ॥ <br>
यो नरः शृणुयाद्भक्त्या दिनानि च कियंति वै ॥ <br>
सर्वार्थसिद्धो भवति य इमां पठते कथाम् । ९ ॥ <br>
पुत्रार्थी लभते पुत्रान्धनार्थी लभते धनम् ॥ <br>
लभते पतिकामा या पतिं कन्या मनोरमम् ॥ ६.२७९.१० ॥ <br>
समागमं लभंते च वांधवाश्च प्रवासिभिः ॥ <br>
स्कांदं पुराणं श्रुत्वा तु पुमाना प्नोति वांछितम् ॥ ११ ॥ <br>
शृण्वतः पठतश्चैव सर्वकामप्रदं नृणाम् ॥ <br>
महीं विजयते राजा शत्रूंश्चाप्यधितिष्ठति ॥ १२ ॥ <br>
पुण्यं श्रुत्वा पुराणं वै दीर्घमा युश्च विंदति ॥ <br>
वेदविच्च भवेद्विप्रः क्षत्रियो राज्यमाप्नुयात् ॥ १३ ॥ <br>
धनं धान्यं तथा वैश्यः शूद्रः सुखमवाप्नुयात् ॥ <br>
यः श्लोकपादं शृणुयाद्विष्णुलोकं स गच्छति ॥ १४ ॥ <br>
श्रुत्वा पुराणमेतद्धि वाचकं यस्तु पूजयेत् ॥ <br>
तेन ब्रह्मा च विष्णुश्च रुद्रश्चैव प्रपूजितः ॥ १५ ॥ <br>
एकमप्यक्षरं यस्तु गुरुः शिष्ये निवेदयेत्॥ <br>
पृथिव्या नास्ति तद्द्रव्यं यद्दत्त्वा ह्यनृणी भवेत् ॥१६॥ <br>
अतः संपूजनीयस्तु व्यासः शास्त्रोपदेशकः ॥ <br>
गोभूहिरण्यवस्त्राद्यैर्भोजनैः सार्व कामिकैः ॥१७॥ <br>
य एवं भक्तियुक्तस्तु श्रुत्वा शास्त्रमनुतमम् ॥ <br>
पूजयेदुपदेष्टारं स शैवं पदमाप्नुयात् ॥ १८ ॥ <br>
पुराणश्रवणादेव अनेकभवसंचितम् ॥ <br>
पापं प्रशममायाति सर्वतीर्थफलं लभेत् ॥१९॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये पुराणश्रवणमाहात्म्यवर्णनंनामैकोनाशीत्युत्तरद्विशततमोऽध्यायः ॥२७९॥ ॥ <br>
इति श्रीस्कांदे महापुराणे षष्ठं नागरखण्डं समाप्तम् ॥ ६ ॥<br>
<br>
<br>
</span>
