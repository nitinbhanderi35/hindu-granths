<span style="font-size: 14pt; line-height: 200%">॥ भर्तृयज्ञ उवाच ॥ ॥ <br>
श्राद्धार्हैर्ब्राह्मणैः कार्यं श्राद्धं दर्शे तु पार्वणम्॥ <br>
विपरीतं न कर्तव्यं श्राद्धमेकं कथंचन ॥ १ ॥ <br>
जारजातापविद्धाद्यैर्यो नरः श्राद्धमाचरेत् ॥ <br>
ब्राह्मणैस्तु न संदेहस्तच्छ्राद्धं व्यर्थतां व्रजेत् ॥ २ ॥ <br>
॥ आनर्त उवाच ॥ ॥ <br>
भयं मे सुमहज्जातमत्र यत्परिकीर्तितम् ॥ <br>
जारजातापविद्धैस्तु यच्छ्राद्धं व्यर्थतां व्रजेत् ॥ ३ ॥ <br>
मनुना द्वादश प्रोक्ताः किल पुत्रा महामते ॥ <br>
अपुत्राणां च पुत्रत्वं ये कुर्वंति सदैव हि ॥ ४ ॥ <br>
औरसः क्षेत्रजश्चैव क्रयक्रीतश्च पालितः ॥ <br>
प्रतिपन्नः सहोढश्च कानीनश्चापि सत्तम॥५॥ <br>
तथान्यौ कुण्डगोलौ च पुत्रावपि प्रकीर्तितौ ॥६॥ <br>
शिष्यश्च रक्षितो मृत्योस्तथाश्वत्थो वनांतिगः ॥ <br>
किमेते नैव कथिता यत्त्वमेवं प्रजल्पसि ॥ ७ ॥ <br>
॥ भर्तृयज्ञ उवाच ॥ ॥ <br>
सत्यमेतन्महाभाग सर्वे ते धर्मतः सुताः ॥ <br>
परं युगत्रये प्रोक्ता न कलौ कलुषापहाः ॥ ॥ ८ ॥ <br>
तदर्थं तेषु सन्तानं तावन्मात्रं युगेयुगे ॥ <br>
सत्त्वाढ्यानां च लोकानां न कलौ चाल्पमेधसाम् ॥ ९ ॥ <br>
कलावेव समाख्यातो व्यवहारः प्रपा तदः ॥ <br>
अल्पसत्त्वा यतो लोकास्तेन चैष विधिः स्मृतः ॥ ६.२२३.१० ॥ <br>
अत्र यः संकरं कुर्याद्योनेस्तस्य फलं शृणु ॥ <br>
ब्राह्मण्यां ब्राह्मणात्पुत्रो ब्रह्मघ्नः संप्रजायते ॥ ११ ॥ <br>
सर्वाधमानामधमो यो वारड इति स्मृतः ॥ १२ ॥ <br>
क्षत्रियाच्च तथा सूतो वैश्यान्मागध एव च ॥ <br>
शूद्रात्तथांत्यजः प्रोक्तस्तेनैते वर्जिताः सुताः ॥ १३ ॥ <br>
एतेषामपि निर्दिष्टाः सप्त राजन्सुपुत्रकाः ॥ <br>
पंच वंशविनाशाय पूर्वेषां पातनाय च ॥ १४ ॥ <br>
औरसः प्रतिपन्नश्च क्रीतः पालित एव च ॥ <br>
शिष्यश्च दत्तजीवश्च तथाश्वत्थश्च सप्तमः ॥ १५ ॥ <br>
पुंनाम्नो नरकाद्घोराद्रक्षंति च सदा हि ते ॥ <br>
पतन्तं पुरुषं तत्र तेन ते शोभनाः स्मृताः ॥ १६ ॥ <br>
क्षेत्रजश्च सहोढश्च कानीनः कुण्डगोलकौ ॥ <br>
पंचैते पातयंतिस्म पितॄन्स्वर्गगतानपि ॥ १७ ॥ <br>
एतस्मात्कारणाच्छ्राद्धं जारजातस्य तद्वृथा ॥ १८ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये श्राद्धकल्पे श्राद्धार्हानर्हब्राह्मणादिवर्णनंनाम त्रयोविंशत्युत्तरशततमोऽध्यायः ॥ २२३ । ॥<br>
<br>
<br>
</span>
