<span style="font-size: 14pt; line-height: 200%">॥ विश्वामित्र उवाच ॥ ॥ <br>
ततः प्रभाते संजाते प्रोद्गते रविमण्डले ॥ <br>
सा चापि दुहिता तस्य दीक्षितस्य महात्मनः ॥ १ ॥ <br><br>
रोरूयमाणाऽभ्यगमत्पितरं मातरं प्रति ॥ <br>
प्रोवाच गद्गदं वाक्यं बाष्पव्याकुललोचना ॥ २ ॥ <br><br>
ताताम्ब किमिदं पापं युवाभ्यां समनुष्ठितम् ॥ <br>
अन्त्यजस्य प्रदत्ताऽहं यत्पापस्य दुरात्मनः ॥ ३ ॥ <br><br>
स नष्टो रजनीवक्त्रे ममावेद्य निजं कुलम्॥ <br>
तस्मादहं प्रवेक्ष्यामि प्रदीप्ते हव्यवाहने ॥ ४ ॥ <br><br>
तस्यास्तद्वचनं श्रुत्वा दीक्षितः स सुभद्रकः ॥ <br>
निश्चेष्टः पतितो भूमौ वातभग्न इव द्रुमः ॥ ५ ॥ <br><br>
ततः स शीततोयेन संसिक्तश्च पुनःपुनः ॥ <br>
लब्ध्वाशु चेतनां कृच्छ्रात्स्वजनैः परिवारितः ॥ <br>
प्रलापान्विविधांश्चक्रे ताडयन्स्वशिरो मुहुः ॥ ६ ॥ <br><br>
अथ ते ब्राह्मणाः सर्वे तस्य संपर्कदूषिताः ॥ <br>
भर्तृयज्ञं समासाद्य तेनैव सहितास्ततः ॥ ७ ॥ <br><br>
प्रोचुर्विनयसंयुक्ताः प्रोच्चैस्तत्सुतया सह ॥ <br>
सुभद्रेण निजे हर्म्ये सुतां दत्त्वा निवेशितः ॥ ८ ॥ <br><br>
चण्डालो द्विजरूपोत्र चंद्रप्रभ इति स्मृतः ॥ ९ ॥ <br><br>
यावत्संवत्सरं सार्धं दैवे पित्र्ये च योजितः ॥ <br>
पापकर्मा न विज्ञातः सोऽधुना प्रकटोऽभवत् ॥ ६.२००.१० ॥ <br><br>
सुभद्रस्यानुषंगेण स्थानं सर्वं प्रदूषितम् ॥ <br>
अन्त्यजेन महाभाग तत्कुरुष्व विनिग्रहम्॥ ११ ॥ <br><br>
कैश्चित्तस्य गृहे भुक्तं जलं पीतं तथा परैः ॥ <br>
अन्यैश्च गृहमानीय प्रदत्तं भोजनं तथा ॥ १२ ॥ <br><br>
किं वा ते बहुनोक्तेन न स कोऽस्ति द्विजोत्तम ॥ <br>
संकरो यस्य नो जातस्तस्य पापस्य संभवः ॥ १३ ॥ <br><br>
त्वया स्थानमिदं पुण्यं कृतं पूर्वं महामते ॥ <br>
सर्वेषां च गुरुस्त्वं हि तस्माच्छुद्धिं वदस्व नः ॥ १४ ॥ <br><br>
ततः संचिन्त्य सुचिरं स्मृतिशास्त्राण्यनेकशः ॥ <br>
प्रायश्चित्तं ददौ तेषां सर्वेषां स द्विजन्मनाम् ॥ १५ ॥ <br><br>
चांद्रायणशतं प्रादात्सुभद्रायाहिताग्नये ॥ <br>
सर्वभंडपरित्यागं पुनराधानमेव च ॥ १६ ॥ <br><br>
लक्षहोमविधानं च गृहमध्यविशुद्धये ॥ <br>
वह्निप्रवेशनं तस्यास्तत्सुतायाः प्रकीर्तितम् ॥ १७ ॥ <br><br>
येन यावंति भोज्यानि तस्य भुक्तानि मंदिरे ॥ <br>
तस्य तावंति कृच्छ्राणि तेनोक्तानि महात्मना ॥ १८ ॥ <br><br>
यैर्जलानि प्रपीतानि यावन्मात्राणि तद्गृहे ॥ <br>
प्राजापत्यानि दत्तानि तेभ्यस्तावंति पार्थिव ॥ १९ ॥ <br><br>
ब्राह्मणानां तथान्येषां तत्र स्थाने निवासिनाम् ॥ <br>
तत्स्पर्शदूषितानां च प्राजापत्यं पृथक्पृथक् ॥ ६.२००.२० ॥ <br><br>
स्त्रीशूद्राणां तदर्धं च तदर्ध बालवृद्धयोः ॥ <br>
मृन्मयानां च भांडानां परित्यागो निवेदितः ॥ २१ ॥ <br><br>
सर्वेषामेव लोकानां रसत्यागस्तथैव च ॥ <br>
कोटिहोमस्तु निर्दिष्टो ब्रह्मस्थाने यथोदितः ॥ <br>
सर्वस्थानविशुद्ध्यर्थं स्थानवित्तेन केवलम् ॥ ॥ २२ ॥ <br><br>
अथोवाच पुनर्विप्रान्स कृत्वा चोच्छ्रितं भुजम ॥ <br>
तारनादेन महता सर्वांस्तान्नागरोद्भवान् ॥ २३ ॥ <br><br>
सुभद्रेण च सर्वस्वं देयं विप्रेभ्य एव च ॥ <br>
चतुर्थांशश्च यैर्भुक्तं तद्गृहे स्वधनस्य च ॥ २४ ॥ <br><br>
अष्टांशं यैर्जलं पीतं गोदानं स्पर्शसंभवम् ॥ <br>
शेषाणामपि लोकानां यथाशक्त्या तु दक्षिणा ॥ २५ ॥ <br><br>
दीक्षितेन जपः कार्यो लक्षगायत्रिसंभवः ॥ <br>
शेषैर्विप्रैर्यथा वित्तं तथा कार्यो जपोऽखिलः ॥ २६ ॥ <br><br>
अहं चैव करिष्यामि प्राणायामशतत्रयम् ॥ <br>
नित्यमेव द्विजश्रेष्ठाः षष्ठकालकृताशनः ॥ २७ ॥ <br><br>
यावत्संवत्सरस्यांतं ततः शुद्धिर्भविष्यति ॥ <br>
जन संपर्कसंजाता सैवं तस्य दुरात्मनः ॥ २८ ॥ <br><br>
एवमुक्त्वा ततो भूयः स प्रोवाच द्विजोत्तमान् ॥ <br>
अथाऽऽद्यान्मध्यगास्येन ब्रह्मस्थानसमाश्रयान् ॥ ॥ २९ ॥<br> <br>
अद्यप्रभृति यः कन्यामविदित्वा तु नागरम् ॥ <br>
नागरो दास्यति क्वापि पतितः स भविष्यति ॥६.२००. ३० ॥ <br><br>
अश्राद्धेयो ह्यपांक्तेयो नागराणां विशेषतः ॥ ३१ ॥ <br><br>
यः श्राद्धं नागरं मुक्त्वा ह्यन्यस्मै संप्रदास्यति ॥ <br>
विमुखास्तस्य यास्यंति पितरो विबुधैः सह ॥ ३२ ॥ <br><br>
नागरेण विना यस्तु सोमपानं करिष्यति ॥ <br>
स करिष्यत्यसंदिग्धं मद्यपानं तु नागरः ॥ <br>
तन्मतेन विना यस्तु श्राद्धकर्म करिष्यति  ३३ ॥ <br><br>
ततः सर्वं वृथा तस्य भविष्यति न संशयः ॥ <br>
विशुद्धिरहितं यस्तु नागरं भोजयिष्यति ॥ ३४ ॥ <br><br>
श्राद्धे तस्यापि तत्सर्वं व्यर्थतां संप्रयास्यति ॥ <br>
सर्वेषां नागराणां च मर्यादेयं कृता मया ॥ ३५ ॥ <br><br>
तस्मात्सर्वप्रयत्नेन शुद्धिः कार्या द्विजोत्तमैः ॥ <br>
वर्षेवर्षे तु संप्राप्ते स्वस्थानस्य विशुद्धये ॥ ३६ ॥<br> <br>
॥ विश्वामित्र उवाच ॥ ॥ <br>
एतत्ते सर्वमाख्यातं यत्पृष्टोऽस्मि नृपोत्तम ॥ <br>
श्राद्धार्हा नागरा येन नागराणां व्यवस्थिताः ॥ <br>
भर्तृयज्ञेन मर्यादा कृता तेषां यथा पुरा ॥ ३७ ॥<br> <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये भर्तृयज्ञकृतनागरज्ञातिमर्यादावर्णनं नाम द्विशततमोऽध्यायः ॥ २०० ॥ ॥ छ ॥ <br>
<br>
</span>
