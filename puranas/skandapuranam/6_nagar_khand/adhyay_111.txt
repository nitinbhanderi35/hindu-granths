<big>॥ ऋषय ऊचुः ॥ ॥ <br>
शिवक्षेत्राणि यैर्विप्रैः समानीतानि तत्र च ॥ <br>
तेषां सर्वाणि गोत्राणि वद सूतज विस्तरात् ॥ १ ॥ <br>
कस्य गोत्रोद्भवैर्विप्रैः किं क्षेत्रं समुपार्जितम् ॥ <br>
शंकरस्य प्रसादेन तस्मिन्काल उपस्थिते ॥२॥ <br>
कियत्यपि च गोत्राणि चमत्कारपुरोत्तमे ॥ <br>
स्थापितानि सुभक्तेन तेनानर्तेन सूतज ॥ ३॥ <br>
त्वया प्रोक्तं पुरा दत्तं पुरं कृत्वा द्विजन्मनाम् ॥ <br>
न च तेषां कृता संख्या तस्मात्तां परिकीर्तय ॥ ४ ॥ <br>
॥ सूत उवाच ॥ ॥ <br>
उपदेशः पुरा दत्तो द्विसप्ततिमुनीश्वरैः ॥ <br>
आनर्ताधिपतिः पूर्वं कुष्ठरोग प्रपीडितः ॥ <br>
शंखतीर्थं समागत्य स्नानं चक्रे त्वरान्वितः ॥ ५ ॥ <br>
तेन नाशं गतः कुष्ठो भूपतेस्तस्य तत्क्षणात् ॥ <br>
तस्य तीर्थस्य माहात्म्यान्निर्वि ण्णस्य तनुं प्रति ॥ ६ ॥ <br>
ततः स नीरुजो भूत्वा तोषेण महतान्वितः ॥ <br>
तानुवाच मुनिश्रेष्ठान् प्रणिपत्य मुहुर्मुहुः ॥ ७ ॥ <br>
सुवर्णं वा गजाश्वं वा राज्यं सकलमेव वा ॥ <br>
भवद्भ्यः संप्रदास्यामि तस्मादब्रूत द्विजोत्तमाः ॥ ८ ॥ <br>
यद्यस्य रोचते यावन्मात्रमन्यदपि द्विजाः ॥ <br>
प्रसादः क्रियतां मह्यं दीनस्य प्रणतस्य च ॥ ९ ॥ <br>
॥ ब्राह्मणा ऊचुः ॥ ॥ <br>
निष्परिग्रहधर्माणो वानप्रस्था वयं द्विजाः ॥ <br>
सद्यःप्रक्षालकाः किं नो राज्येन विभवेन च ॥ 6.111.१० ॥ ॥ <br>
॥ राजोवाच । ॥ <br>
उपकारं समासाद्य यः करोति न पापकृत् ॥ <br>
उपकारं पुनस्तस्य स कृतघ्न उदाहृतः ॥ ११ ॥ <br>
ब्रह्मघ्नं च सुरापे च चौरे भग्नव ते शठे ॥ <br>
निष्कृतिर्विहिता सद्भिः कृतघ्ने नास्ति निष्कृतिः ॥ १२ ॥ <br>
तस्मात्कृत्वा प्रसादं मे किंचिद्ब्रूत् द्विजोत्तमाः॥ <br>
येनानृण्यं प्रगच्छामि यद्यपि स्यात्सुजीवितम् ॥।३॥ <br>
॥ मुनय ऊचुः ॥ ॥ <br>
सत्यमेतन्महाभाग कृतघ्ने नास्ति निष्कृतिः॥ <br>
परं तत्र भवेद्दोषो यत्र दाता तु सस्पृहः॥।४॥ <br>
निःस्पृहो यत्र राजेन्द्र ह्युपकारपरो भवेत्॥ <br>
न तत्र जायते दोषः स्वल्पोऽपि च कथंचन ॥।५॥ <br>
तस्मात्त्वं गच्छ राज्यं स्वं स्वधर्मेण प्रपालय ॥ <br>
इह लोके परे चैव येन सौख्यं प्रजायते ॥ १६ ॥ <br>
एवं स भूमिपो विप्रैर्निषिद्धः स सहस्रधा ॥ <br>
कृच्छ्रेण तान्प्रणम्योच्चैर्जगाम स्वगृहं ततः ॥।७॥ <br>
तत्र गत्वा प्रहृष्टा त्माकृत्वा रम्यं महेश्वरम् ॥ <br>
गीतनृत्यसवाद्यैश्च रात्रिजागरणादिभिः ॥ <br>
चकार पूर्ववद्राज्यं समंताद्धतकंटकम् ॥ १८ ॥ <br>
चिंतयानो दिवानक्तं ब्राह्मणान्प्रति तत्सदा ॥ <br>
कथं तेषां द्विजेंद्राणामुपकारो भविष्यति ॥ <br>
मदीयो मम यैर्दत्तं गात्रमेतत्पुनर्नवम् ॥ १९ ॥ <br>
तेऽपि सर्वे मुनिश्रेष्ठाः खेचरत्व समन्विताः ॥ <br>
तपःशक्त्या यांति नानातीर्थेषु भक्तितः ॥ 6.111.२० ॥ <br>
तेषु स्नानं जपं कृत्वा तथैव पितृतर्पणम् ॥ <br>
प्राणयात्रां पुनश्चक्रुस्तत्रागत्य स्व आश्रमे ॥ २१ ॥ <br>
अन्ये तत्रैव कुर्वंति नित्यकृत्यानि ये द्विजाः ॥ <br>
तथान्ये दूरमासाद्य तीर्थं दृष्ट्वा मनोहरम् ॥ २२ ॥ <br>
उषित्वा रजनीं तत्र द्विरात्रं वा पुनर्गृहम्॥ <br>
समागच्छंति चान्ये तु त्रिरात्रेण समाययुः ॥ २३ ॥ <br>
वाराणस्यां प्रयागे वा पुष्करे वाथ नैमिषे ॥ <br>
प्रभासे वाऽथ केदारे ह्यन्यस्मिन्नहि वांछ्यते ॥ २४ ॥ <br>
कदाचिदथ ते सर्वे कार्तिक्यां पुष्करत्रये ॥ <br>
गता विनिश्चयं कृत्वा स्नानार्थं द्विजसत्तमाः ॥ २५ ॥ <br>
पंचरात्रं वसिष्यामो वयं तत्र समाहिताः ॥ <br>
तस्माद्वह्निषु दारेषु रक्षा कार्या स्वशक्तितः ॥ २६ ॥ <br>
एवं ते समयं कृत्वा गता यावद्द्विजोत्तमाः॥ <br>
तावद्ध पतिना ज्ञाता न कश्चित्तत्र तिष्ठति । २७ ॥ <br>
तेषां मध्ये मुनींद्राणां सुतीर्थाश्रमवासिनाम् ॥ <br>
दमयंतीति विख्याता चंद्रबिंबसमानना ॥ २८ ॥। <br>
तामुवाच रहस्येवं व्रज त्वं चारुहासिनि। <br>
हाटकेश्वरजे क्षेत्रे ममादेशोऽधुना ध्रुवम् ॥ २९ ॥ <br>
तत्र तिष्ठंति याः पत्न्यो मुनीनां भावितात्मनाम् ॥। <br>
भूषणानि विचित्राणि तासां यच्छ यथेच्छया ॥ 6.111.३० ॥ <br>
न तासां पतयोऽस्माकं प्रकुर्वंति प्रतिग्रहम् ॥ <br>
कथंचिदपि सुश्रोणि लोभ्यमानापि भूरिशः ॥ ३१ ॥ <br>
स्त्रीणां भूषणजा चिन्ता सदा चैवाधिका भवेत् ॥ <br>
लौल्यं च कौतुकं चैव सदा भूषणजं भवेत् ॥ ३२ ॥ <br>
अपि मृन्मयकं किंचित्काष्ठसूत्रमयं च वा ॥ <br>
जतुकाचमयं वापि नारी धत्ते विभूषणम् ॥ ३३ ॥ <br>
एष एव भवेत्तेषामुपकारस्यसंभवः ॥ <br>
उपायः पद्मपत्राक्षि न चान्योऽस्ति कथंचन ॥ ३४ ॥ <br>
सा तथेति प्रतिज्ञाय विचित्राभरणानि च ॥ <br>
गृहीत्वा हर्षसंयुका ततस्तत्क्षेत्रमाययौ ॥३५॥ <br>
मणिमुक्तामयान्येव कुण्डलानि शुभानि च ॥ <br>
तथा चन्द्रोज्ज्वलाहारान्नूपुराणि बृहंति च ॥ ३६ ॥ <br>
इन्द्रनीलमहानीलवैडूर्यखचितानि च । <br>
पद्मरागैस्तथा वज्रैर्माणिक्यैश्च मनोरमैः॥३७॥ <br>
केशैः कंकणैर्दिव्यैः शक्रचापनिभैः शुभैः ॥ <br>
हेमसूत्रैश्च जात्यैश्च मेखलाभिस्तथैव च ॥ ३८ ॥ <br>
अथ सा बोधने विष्णोः संप्राप्ते दिवसे शुभे । <br>
उपवासपरा स्नाता एकस्मिन्सलिलाशये ॥ ३९ ॥ <br>
तीरदेशे निवेश्यैव महाभूषणपर्वतम् ॥ <br>
यस्य प्रभाभिरुग्राभिर्व्याप्तं गगनमंडलम् ॥ 6.111.४० ॥ <br>
एतस्मिन्नंतरे प्राप्तास्तापस्यः कौतुकान्विताः ॥ <br>
कीदृशा राजपत्नी सा किंरूपा किंविभूषणा ॥ ४१ ॥ <br>
अथ तास्तां समालोक्य दिव्यभूषणभूषिताम्॥ <br>
सुरूपांगीं समाधिस्थां चित्ते चिन्तां प्रचक्रिरे ॥ ४२ ॥ <br>
धन्येयं भूपतेर्भार्या यैवं भूषणभूषिता ॥ <br>
दमयंती सुरूपाढ्या सर्वलक्षणलक्षिता ॥ ४३ ॥ <br>
समाध्यंतं समासाद्य तापसीर्वीक्ष्य साऽपि च ॥ <br>
दमयंती नमश्चक्रे ताः सर्वा विधिपूर्वकम् ॥ ४४ ॥ <br>
ताः कृतांजलिना प्राह वल्गुवाक्यं मनोहरम् ॥ <br>
मयायं भूषणस्तोम उद्दिश्य गरुडध्वजम्॥ <br>
कल्पितोऽद्य दिने स्नात्वा समुपोष्य दिने हरेः ॥ ४५ ॥ <br>
तस्माद्गृह्णंतु तापस्यो मया दत्तानि वांछया ॥।<br>
भूषणानि विचित्राणि प्रसादः क्रियतां मम ॥ ४६ ॥ <br>
ततश्चैकाऽब्रवीत्तासामेषा मुक्तावली मम ॥ <br>
इमां देहि न मे वांछा विद्यतेऽन्या नृपप्रिये॥४७॥ <br>
ततस्तया विहस्योच्चैः प्रक्षाल्य चरणौ स्वयम्॥ <br>
दत्ता मुक्तावली तस्या वस्त्रैर्दिव्यैः समन्विता ॥ <br>
यस्याः षण्माषतुल्यानि मौक्तिकान्यमलानि च ॥ ४८ ॥ <br>
शरत्काले यथा व्योम्नि नक्षत्राणि द्विजोत्तमाः॥ <br>
तथान्या स्पर्द्धया युक्ता ययाचेऽमलवर्चसम्॥ <br>
हारं निर्मूल्यतायुक्तं चित्ताह्लादकरं परम् ॥ ॥ ४९ ॥ <br>
अथ सा तं करे कृत्वा तस्या हारं प्रयच्छति ॥ <br>
तावदन्या प्रजग्राह हारं शृंगारलालसा ॥ 6.111.५० ॥ <br>
ततः शेषाश्च तापस्यो भूषणार्थं समुत्सुकाः ॥ <br>
सस्पर्द्धा जगृहुस्तानि भूषणानि स्वयं द्विजाः ॥ ५१ ॥ <br>
अन्याश्चान्याकरे कृत्वा भूषणं सुमनोहरम् ॥ <br>
बलादाकृष्य जग्राह धर्षयित्वा ततः परम्॥ ५२ ॥ <br>
यथायथा प्रगृह्णंति तापस्यो भूषणार्चिताः ॥ <br>
तथातथास्याः संजज्ञे दमयंत्या मुदा हृदि ॥ ५३ ॥ <br>
अन्यानि च प्रचिक्षेप शतशोऽथ सहस्रशः ॥ <br>
न तृप्तिर्जायते तासां तथापि द्विजसत्तमाः ॥५४॥ <br>
भूषणाभावमासाद्य ततः सा पार्थिवप्रिया ॥ <br>
हृष्टा प्रोवाच ताः सर्वाः संतोषः क्रियतामिति॥५५॥ <br>
पुनश्चैवानयिष्यामि प्रभाते नात्र संशयः॥<br>
अन्यानि च विचित्राणि यस्या रोचंति यानि च॥५६॥<br>
ततस्ताः सकलाः प्रोचुर्गच्छ त्वं पार्थिवप्रिये॥ <br>
आगंतव्यं च भूयोऽपि प्रगृह्याभरणानि च ॥ ५७ ॥ <br>
एवमुक्ता ततस्ताभिः प्रणिपत्य नृपप्रिया ॥ <br>
प्रहृष्टा प्रययौ तूर्णं स्वपुरं प्रति सद्द्विजाः ॥ ५८ ॥ <br>
तापस्योपि गृहं गत्वा वस्त्राणि विविधानि च ॥ <br>
भूषणानि च गात्रेषु सस्पर्द्धा निदधुस्तदा ॥ ५९ ॥ <br>
तापसीनां चतुष्कं च परित्यज्य यतव्रतम् ॥ <br>
शेषाभिः प्रगृहीतानि मण्डनानि यथेच्छया ॥ 6.111.६० ॥ <br>
ततः प्रभाते विमले प्रोद्गते रविमण्डले ॥ <br>
भूयोपि राजपत्नी सा भूषणान्यंबराणि च ॥ ॥ ६१ ॥ <br>
तथैव प्रददौ तासां जगृहुश्च तथैव ताः ॥ <br>
एवं तस्याः प्रयच्छंत्या अहन्यहनि भक्तितः ॥ ६२ ॥ <br>
पंचरात्रमतिक्रांतं तृप्तास्तास्तापसप्रियाः ॥ <br>
न राज्ञी तृप्तिमायाति प्रयच्छंती प्रभक्तितः ॥ ६३ ॥ <br>
ततः शुश्राव तापस्यश्चतस्रोऽत्र सुनिःस्पृहाः ॥ <br>
वल्कलाजिनधारिण्यो न तस्याः पार्श्वमागताः ॥ <br>
न चान्या भूषिता दृष्ट्वा चक्रुरीर्ष्यां कथंचन ॥ ६४ ॥ <br>
अथ सा त्वरितं गत्वा तासां पार्श्वमनिंदिता ॥ <br>
भूषणानि महार्हाणि गृहीत्वा पंचमीदिने ॥ ६५ ॥ <br>
ततः प्रोवाच ताः सर्वाः प्रसादः क्रियतामिति ॥ <br>
इमानि भूषणार्थाय भूषणानि प्रगृह्यताम् ॥ ६६ ॥ <br>
॥ तापस्य ऊचुः॥(। २॥ <br>
नास्माकं भूषणैः कार्यं भूषिता वल्कलैर्वयम् ॥ <br>
तस्माद्गच्छ निजं हर्म्यमर्थिभ्यः संप्रदीयताम् ॥ ६७ ॥ <br>
वदन्तीनां तया सार्धमेवं तासां द्विजोत्तमाः। <br>
चत्वारः पतयः प्राप्ता एकैकस्याः पृथक्पृथक् ॥६८॥ <br>
शुनःशेपोऽथ शाक्रेयो बौद्धो दान्तश्चतुर्थकः। <br>
वियन्मार्गं हि चत्वारः स्वाश्रममाययुः ॥ ६९ ॥ <br>
शेषाः सर्वे गतिभ्रंशं प्राप्य भूमार्गमाश्रिताः ॥ <br>
अथ ते स्वाश्रमं दृष्ट्वा विकृताकारभूषणम् ॥ <br>
किमिदंकिमिदं प्रोचुर्यत्तापस्यो विडंबिताः ॥ 6.111.७० ॥ <br>
केनैवं पाप्मनाऽस्माकमाश्रमोऽयं विडंबितः ॥ <br>
प्रदत्त्वा तापसीनां च भूषणान्यंबराणि च ॥ ७१ ॥ ॥ <br>
॥ तत्पत्न्य ऊचुः ॥ ॥ <br>
चमत्कारस्य भूपस्य यैषा भार्या व्यवस्थिता ०९। <br>
अनया संप्रदत्तानि सर्वासां भूषणानि वै ॥ ७२ ॥ <br>
अस्माकमपि संप्राप्ता गृहे वै नृपवल्लभा ॥ <br>
दातुं विभूषणान्येव निषिद्धाऽस्माभिरद्य सा ॥ ७३ ॥ <br>
॥ सूत उवाच ॥ ॥ <br>
तासां तद्वचनं श्रुत्वा ततस्ते कोप मूर्च्छिताः । <br>
ऊचुस्तां नृपतेर्भार्यां शापं दातुं मुहुर्मुहुः ॥ ७४ ॥ <br>
द्विसप्ततिर्वयं पापे स्नानार्थं पुष्करे गताः ॥ <br>
कार्तिक्यां व्योममार्गेण मनोमारुतरंहसा ॥ ७५ ॥ <br>
चत्वारस्त इमे प्राप्ता येषां दारैः प्रतिग्रहः ॥ <br>
न कृतस्तस्य भूपस्य कुभार्यायाः कथंचन ॥ ७६ ॥ <br>
तस्माद्विडंबितो यस्मादाश्रमोऽयं तपस्विनाम् ॥ <br>
शिलारूपा च भवती तस्माद्भवतु कुत्सिता ॥ ७०७ ॥ <br>
अथ सा तत्क्षणादेव शिलारूपा बभूव ह ॥ <br>
निश्चेष्टा तत्क्षणादेव मुनिवाक्यादनंतरम् ॥ ७८ ॥ <br>
ततः स परिवारोऽस्यास्तद्दुःखेन समाकुलः ॥ <br>
वाष्पपूर्णेक्षणो दीनः प्रस्थितः स्वपुरं प्रति ॥ ७९ ॥ <br>
कथयामास तत्सर्वं दमयंत्याः समुद्भवम् ॥ <br>
वृत्तांतं ब्राह्मणश्रेष्ठास्तस्याः शापसमुद्भवम् ॥ 6.111.८० ॥ <br>
श्रुत्वा स पार्थिवस्तूर्णं वृत्तांतं शापजं तदा ॥ <br>
प्रसादनाय विप्राणां दुःखितः स वनं ययौ ॥ ८१ ॥ <br>
ततस्ते मुनयस्तूर्णं चत्वारोऽपि महीपतिम् ॥ <br>
ज्ञात्वा प्रसादनार्थाय भार्यार्थं समुपस्थितम् ॥ ८२ ॥ <br>
अग्रिहोत्राणि दारांश्च समादाय ततः परम् ॥ <br>
कुरुक्षेत्रं समाजग्मुः खमार्गेण द्रुतं तदा ॥ ८३ ॥ <br>
पार्थिवोऽपि समन्वेष्य यत्नात्तान्सर्वतो मुनीन्। <br>
निर्विण्णः श्रमार्तश्च भार्याव्यसनदुःखितः ॥९४॥ <br>
ततो जगाम तं देशं यत्र भार्या शिलामयी ॥ <br>
सा स्थिता तापसीवृन्दैः सर्वतोऽपि समन्विता ॥८५॥ <br>
अथ तां तादृशीं दृष्ट्वा सेवकैः सकलैर्वृतः ॥ <br>
हाहेति स मुहुः प्रोच्य मूर्च्छितः प्रापतत्क्षितौ ॥९६॥ <br>
ततः कृच्छ्रात्समासाद्य संज्ञां तोयसमुक्षितः॥ <br>
प्रलापमकरोत्पश्चात्स्मृत्वास्मृत्वा प्रियान्गुणान् ॥८७॥ <br>
हा प्रिये मृगशावाक्षि मम प्राणविनाशिनि ॥ <br>
मां मुक्त्वाऽद्य प्रियं कांतं क्व गतासि शुभानने ॥८८॥ <br>
नाभुक्ते मयि भुक्तासि निद्रां नाऽनिद्रिते गता ॥ <br>
न सौभाग्यस्य गर्वेण ममाज्ञा लंघिता क्वचित्॥ ८९ ॥ <br>
न स्मरामि त्वया प्रोक्तं कदाचिद्वि कृतं वचः ॥ <br>
रहस्यपि विशालाक्षि किमु भोजनसंसदि ॥ 6.111.९० ॥ <br>
॥ सूत उवाच ॥ ॥ <br>
एवं प्रलपतस्तस्य भूपतेः करुणं बहु ॥ <br>
आयाता मंत्रिणस्तस्य श्रुत्वा भूपं तथाविधम् ॥ ९१ ॥ <br>
ततः संबोध्य तं कृच्छाद्दृष्टान्तैर्वहुविस्तरैः ॥ <br>
राजर्षीणां पुराणानां महद्व्यसनसंभवैः ॥ ९२ ॥ <br>
निन्युस्तं भूपतिं दीनं वाष्पव्याकुललोचनम् ॥ <br>
निश्वसंतं यथानागं तेजसा परिवर्जितम् ॥ ९३ ॥ <br>
सोऽपि कृत्वाऽऽलयं तस्याः समंतात्सुमनोहरम्॥ <br>
कर्पूरागरुधूपाद्यैर्वस्त्रकुंकुमचन्दनैः ॥ <br>
योजयामास तां भार्यां शिलारूपामपि स्थिताम् ॥ ९४ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये दमयन्त्युपाख्याने दमयन्त्या विप्रशापेन शिलात्वप्राप्तावानर्ताधिपतिकृतशोककथनंनामैकादशोत्तर शततमोऽध्यायः ॥ १११ ॥ <br>
</big>
