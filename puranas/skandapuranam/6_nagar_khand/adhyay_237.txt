<span style="font-size: 14pt; line-height: 200%">॥ नारद उवाच ॥ ॥ <br>
कदा विधिनिषेधौ च कर्तव्यौ विष्णुसन्निधौ ॥ <br>
युष्मद्वाक्यामृतं पीत्वा तृप्तिर्मम न विद्यते ॥ १ ॥ <br>
॥ ब्रह्मोवाच ॥ ॥ <br>
कर्कसंक्रांतिदिवसे विष्णुं संपूज्य भक्तितः ॥ <br>
फलैरर्घ्यः प्रदातव्यः शस्तजंबूफलैः शुभैः ॥ २ ॥ <br>
जंबूद्वीपस्य संज्ञेयं फलेन च विजायते ॥ <br>
मन्त्रेणानेन विप्रेंद्र श्रद्धाधर्मसुसंयतैः ॥ ३ ॥ <br>
षण्मासाभ्यंतरे मृत्युर्यत्र क्वापि भवेन्मम ॥ <br>
तन्मया वासुदेवाय स्वयमात्मा निवेदितः ॥ ४ ॥ <br>
॥ इति मंत्रेणार्घ्यम् ॥ ॥ <br>
ततो विधिनिषेधौ च ग्राह्यौ भक्त्या हरेः पुरः ॥ <br>
चातुर्मास्ये समायाते सर्वलोकमहासुखे ॥ ५ ॥ <br>
विधिर्वेदविधिः कार्यो निषेधो नियमो मतः ॥ <br>
विधिश्चैव निषेधश्च द्वावेतौ विष्णुरेव हि ॥ ६ ॥ <br>
तस्मात्सर्वप्रयत्नेन सेव्य एव जनार्दनः ॥ <br>
विष्णोः कथा विष्णुपूजा ध्यानं विष्णोर्नतिस्तथा । ७ ॥ <br>
सर्वमेव हरिप्रीत्या यः करोति स मुक्तिभाक् ॥ <br>
वर्णाश्रमविधेर्मूर्तिः सत्यो विष्णुः सनातनः ॥ ८ ॥ <br>
चातुर्मास्ये विशेषेण जन्मकष्टादिनाशनम् ॥ <br>
हरिरेव व्रताद्ग्राह्यो व्रतं देहेन कारयेत् ॥ <br>
देहोऽयं तपसा शोध्यः सुप्ते देवे तपोनिधौ ॥ २९ ॥ <br>
॥ नारद उवाच ॥ ॥ <br>
किं व्रतं किं तपः प्रोक्तं ब्रह्मन्ब्रूहि सविस्तरम् ॥ <br>
सुप्ते देवे मया कार्यं कृतं यच्च महाफलम् ॥ ६.२३७.१० ॥ <br>
॥ ब्रह्मोवाच ॥ ॥ <br>
व्रतं विष्णुव्रतं विद्धि विष्णुभक्तिसमन्वितम् ॥ <br>
तपश्च धर्मवर्तित्वं कृच्छ्रादिकमथापि वा ॥ ११ ॥ <br>
शृणु व्रतस्य माहात्म्यं वक्ष्यामि प्रथमं तव ॥ <br>
ब्रह्मचर्यव्रतं सारं व्रतानामुत्तमं व्रतम् ॥ १२ ॥ <br>
ब्रह्मचर्यं तपः सारं ब्रह्मचर्यं महत्फलम् ॥ <br>
क्रियासु सकलास्वेव ब्रह्मचर्यं विवर्द्धयेत् ॥ १३ ॥ <br>
ब्रह्मचर्यप्रभावेण तप उग्रं प्रवर्त्तते ॥ <br>
ब्रह्मचर्यात्परं नास्ति धर्मसाधन मुत्तमम्॥ १४ ॥ <br>
चातुर्मास्ये विशेषेण सुप्ते देवे गुणोत्तरम् ॥ <br>
महाव्रतमिदं लोके तन्निबोध सदा द्विज ॥ १५ ॥ <br>
नारायणमिदं कर्म यः करोति न लिप्यते ॥ <br>
शतत्रयं षष्टियुतं दिनमाहुश्च वत्सरे ॥ १६ ॥ <br>
तत्र नारायणो देवः पूज्यते व्रतकारिभिः ॥ <br>
सत्क्रियाममुकीं देव कारयिष्यामि निश्चयः ॥ १७ ॥ <br>
कुरुते तद्व्रतं प्राहुः सुप्ते देवे गुणोत्तरम् ॥ <br>
वह्निहोमो विप्रभक्तिः श्रद्धा धर्मे मतिः शुभा ॥ १८ ॥ <br>
सत्संगो विष्णुपूजा च सत्यवादो दया हृदि॥ <br>
आर्जवं मधुरा वाणी सच्चरित्रे सदा रतिः ॥ १९ ॥ <br>
वेदपाठस्तथाऽस्तेयमहिंसा ह्रीः क्षमा दमः ॥ <br>
निर्लोभताऽक्रोधता च निर्मोहोऽममताऽर तिः ॥ २० ॥ <br>
श्रुतिक्रियापरं ज्ञानं कृष्णार्पितमनोगतिः ॥ <br>
एतानि यस्य तिष्ठंति व्रतानि ब्रह्मवित्तम ॥ २१ ॥ <br>
जीवन्मुक्तो नरः प्रोक्तो नैव लिप्य ति पातकैः ॥ <br>
व्रतं कृतं सकृदपि सदैव हि महाफलम् ॥ २२ ॥ <br>
चातुर्मास्ये विशेषेण ब्रह्मचर्यादिसेवनम् ॥ <br>
अव्रतेन गतं येषां चातुर्मास्यं सदा नृणाम् ॥ २३ ॥ <br>
धर्मस्तेषां वृथा सद्भिस्तत्त्वज्ञैः परिकीर्तितः ॥ <br>
सर्वेषामेव वर्णानां व्रतचर्या महाफलम् ॥ २४ ॥ <br>
स्वल्पापि विहिता वत्स चातुर्मा स्ये सुखप्रदा ॥ <br>
सर्वत्र दृश्यते विष्णुर्व्रतसेवापरैर्नृभिः ॥ २५ ॥ <br>
चातुर्मास्ये समायाते पालयेत्तत्प्रयत्नतः ॥ २६ ॥ <br>
भजस्व विष्णुं द्विजवह्नितीर्थवेदप्रभेदमयमूर्तिमजं विराजम् ॥ <br>
यत्प्रसादाद्भवति मोक्षमहातरुस्थस्तापं न यास्यति भवार्कसमुद्भवं तम् ॥ २७ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये व्रतमहिमवर्णनंनाम सप्तत्रिं शदुत्तरद्विशततमोऽध्यायः ॥ २३७ ॥ <br>
<br>
<br>
</span>
