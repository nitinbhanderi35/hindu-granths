<span style="font-size: 14pt; line-height: 175%"><br>
॥ सूत उवाच ॥ ॥ <br>
तथान्यदपि तत्रास्ति दुर्वासःस्थापितं पुरा ॥ <br>
तल्लिंगं देवदेवस्य त्रिनेत्रस्य महात्मनः ॥ १ ॥ <br>
चैत्रमासि नरो यस्तु तमाराधयते द्विजाः ॥ <br>
नृत्यगीतप्रवाद्यैश्च त्रिकालं विहितक्षणः ॥ <br>
स नूनं तत्प्रसादेन गन्धर्वाधिपतिर्भवेत् १। २ ॥ <br>
॥ ऋषय ऊचुः ॥ ॥ <br>
दुर्वासा नामकश्चायं केनायं स्थापितो हरः ॥ <br>
कस्मिन्काले महाभाग सर्वं नो विस्तराद्वद ॥ ३ ॥ <br>
॥ सूत उवाच ॥ ॥ <br>
आसीत्पुरा निंबशुचो वैदिशे च पुरोत्तमे ॥ ४ ॥ <br>
स च पूजयते लिंगं किंचिन्मठपतिः स्थितः ॥ <br>
स यत्किंचिदवाप्नोति वस्त्राद्यं च तथा परम् ॥ ५ ॥ <br>
माहेश्वरस्य लोकस्य विक्रीणीते ततस्ततः ॥ <br>
ततो गृह्णाति नित्यं स हेम मूल्येन तस्य च ॥ ६ ॥ <br>
न करोति व्ययं तस्य केवलं संचये रतः ॥ <br>
ततः कालेन महता मंजूषाऽस्य निरर्गला ॥ <br>
जाता हेममयी विप्राः कार्पण्यनिरतस्य च ॥ ७ ॥ <br>
अथ संस्थाप्य भूमध्ये मंजूषां तां प्रपूरिताम् ॥ <br>
करोति व्यवहारं स कक्षां तां नैव मुंचति ॥ ८ ॥ <br>
कदाचिद्देवपूजायां सोऽपि ब्राह्मणसत्तमाः ॥ <br>
विश्वासं नैव निर्याति कस्यचिच्च कथंचन ॥ ९ ॥ <br>
कस्यचित्त्वथ कालस्य परवित्तापहारकः ॥ <br>
अलक्षद्ब्राह्मणस्तच्च दुःशीलाख्यो व्यचिंतयत् ॥ ६.२७४.१० ॥ <br>
ततः शिष्यो भविष्यामि विश्वासार्थं दुरात्मनः ॥ <br>
सुदीनैः कृपणैर्वाक्यैश्चाटुकारैः पृथग्विधैः ॥ ११ ॥ <br>
आलस्यं च दिवानक्तं साधयिष्याम्यसंशयम् ॥ <br>
अन्यस्मिन्नहनि प्राप्ते दृष्ट्वा तं मठमध्यगम् ॥ १२ ॥ <br>
ततः समीपमगमद्दंडाकारं प्रणम्य च ॥ <br>
अब्रवीत्प्रांजलिर्भूत्वा विनयावनतः स्थितः ॥ १३ ॥ <br>
भगवंस्ते प्रभावोऽद्य तपसा वै मया श्रुतः ॥ १४ ॥ <br>
यदन्यस्तापसो नास्ति ईदृशोऽत्र धरातले ॥ <br>
तेनाहं दूरतः प्राप्तो वैराग्येण समन्वितः ॥ १५ ॥ <br>
संसारासारतां ज्ञात्वा जन्ममृत्युजरात्मिकाम्॥ <br>
अर्थात्स्वप्नप्रतीकाशं यौवनं च नृणा मिह ॥ १६ ॥ <br>
यद्वत्पर्वतसंजाता नदी च क्षणभंगुरा ॥ <br>
पुत्राः कलत्राणि च वा ये चान्ये बांधवादयः ॥ १७ ॥ <br>
ते सर्वे च परिज्ञेया यथा पाप समागमाः ॥ <br>
तत्संसारसमुद्रस्य तारणार्थं ब्रवीहि मे ॥ १८ ॥ <br>
उपायं कंचिदद्यैव उपदेशे व्यवस्थितम् ॥ <br>
तरामि येन संसारं प्रसादात्तव सुव्रत ॥ १९ ॥ <br>
तस्य तद्वचनं श्रुत्वा रोमांचित तनूरुहः ॥ <br>
ज्ञात्वा माहेश्वरः कोऽयं चिंतावान्समुपस्थितः ॥ ६.२७४.२० ॥ <br>
यथा ब्रवीषि धन्योऽसि यस्य ते मतिरीदृशी ॥ <br>
तारुण्ये वर्तमानस्य सुकुमारस्य चैव हि ॥ २१ । <br>
तारुण्ये वर्तमानो यः शांतः सोऽत्र निगद्यते ॥ <br>
धातुषु क्षीयमाणेषु शमः कस्य न जायते ॥ २२ ॥ <br>
यद्येवं सुविरक्तिः स्यात्संसारोपरि संस्थिता ॥ <br>
समाराधय देवेशं शंकरं शशिशेखरम् ॥ २३ ॥ <br>
नान्यथा घोरजाप्येन तीर्यते भवसागरः ॥ <br>
मया सम्यक्परिज्ञातमेतच्छास्त्रसमागमात् ॥ २४ ॥ <br>
शूद्रो वा यदि वा विप्रो म्लेछो वा पापकृन्नरः ॥ <br>
शिवदीक्षासमोपेतः पुष्पमेकं तु यो न्यसैत् [। २५ ॥ <br>
षडक्षरेण मंत्रेण लिंगस्योपरि भक्तितः ॥ <br>
स तां गतिमवाप्नोति यांयां यांतीह यज्विनः ॥ ५६ ॥ <br>
यो ददाति प्रभक्त्या च शिवदीक्षान्विताय च ॥ <br>
वस्त्रोपानहकौपीनं स यज्ञैः किं करिष्यति ॥ २७ ॥ <br>
तच्छ्रुत्वा चरणौ तस्य दुःशीलोऽसौ तदाऽऽददे ॥ <br>
विन्यस्य स्वशिर स्ताभ्यां ततोवाक्यमुवाच ह ॥ २८ ॥ <br>
शिवदीक्षाप्रमाणेन प्रसादं कुरु मे प्रभो ॥ <br>
शुश्रूषां येन ते नित्यं प्रकरोमि समाहितः ॥ २९ ॥ <br>
ततोऽसौ तापसो विप्राश्चिंतयामास चेतमि ॥ <br>
दक्षोऽयं दृश्यते कोऽपि पुमांश्चैव समागतः ॥ ६.२७४.३० ॥ <br>
ममास्ति नापरः शिष्यस्तस्मादेनं करोम्यहम् ॥ <br>
ततोऽब्रवीत्करे गृह्य यद्येवं वत्स मे समम् ॥ <br>
समयं कुरु येन त्वां दीक्षयाम्यद्य चैव हि ॥ ३१ ॥ <br>
त्वया कुटीरकं कार्यं मठस्यास्य विदूरतः ॥ <br>
प्रवेशो नैव कार्यस्तु ममात्रास्तं गते रवौ ॥ ३२ ॥ <br>
॥ दुःशील उवाच ॥ ॥ <br>
तवादेशः प्रमाणं मे केवलं तापसोत्तम ॥ <br>
किं मठेन करिष्यामि विशेषाद्रा त्रिसंगमे ॥ ३३ ॥ <br>
यः शिष्यो गुरुवाक्यं तु न करोति यथोदितम् ॥ <br>
तस्य व्रतं च तद्व्यर्थं नरकं च ततः परम् ॥ ३४ ॥ <br>
तच्छ्रुत्वा तुष्टिमापन्नः शिवदीक्षां ततो ददौ ॥ <br>
तस्मै विनययुक्ताय तदा निंबशुचो मुनिः ॥ ३५ ॥ <br>
ततःप्रभृति सोऽतीव तस्य शुश्रूषणे रतः॥। <br>
रंजयामास तच्चित्तं परिचर्यापरायणः ॥ ३६ ॥ <br>
मनसा चिन्तयानस्तु तन्मात्रार्थं दिनेदिने ॥ <br>
न च्छिद्रं वीक्षते किंचिद्वीक्षमाणोऽपि यत्नतः ॥ ३७ ॥ <br>
शैवोऽपि च स कक्ष्यां तां तां मात्रां हेमसंभवाम् ॥ <br>
कथंचिन्मोक्षते भूमौ भोज्ये देवार्चनेऽपि न॥३८ ॥<br>
ततोऽसौ चिन्तयामास दुःशीलो निजचेतसि ॥ <br>
मठे तावत्प्रवेशोऽस्ति नैव रात्रौ कथंचन ॥ ३९ ॥ <br>
सूर्यास्तमानवेलायां यत्प्रयच्छति तत्क्षणात् ॥ <br>
परिघं सुदृढं पापस्तत्करोमि च किं पुनः ॥ ६.२७४.४० ॥ <br>
मठोऽयं सुशिलाबद्धो नैव खातं प्रजायते ॥ <br>
तुंगत्वान्न प्रवेशः स्यादुपायैर्विविधैः परैः ॥ ४१ ॥ <br>
तत्किं विषं प्रयच्छामि शस्त्रैर्व्यापादयामि किम् ॥ <br>
दिवापि पशुमारेण पंचत्वं वा नयामि किम् ॥ ४२ ॥ <br>
एवं चिन्तयतस्तस्य प्रावृट्काल उपस्थितः ॥ <br>
श्रावणस्यासिते पक्षे कर्कटस्थे दिवाकरे ॥ ४३ ॥ <br>
प्राप्तो महेश्वरस्तस्य कोऽपि तत्र धनी द्रुतम् ॥ <br>
तेनोक्तं प्रणिपत्योच्चैः करिष्यामि पवित्रकम् ॥ ४४ ॥ <br>
चतुर्द्दश्यामहं स्वामिन्यद्यादेशो भवेत्तव ॥ <br>
यद्यागच्छसि मे ग्रामं प्रसादेन सम न्वितः ॥ ४५ ॥ <br>
॥ सूत उवाच ॥ ॥ <br>
तच्छ्रुत्वा तुष्टिमापन्नस्ततो निंबशुचो मुनिः ॥ <br>
तथेति चैवमुक्त्वा तं प्रेषयामास तत्क्षणात् ॥ ४६ ॥ <br>
आगमिष्याम्यहं काले स्वशिष्येण समन्वितः ॥ <br>
करिष्यामि परं श्रेयस्तव वत्स न संशयः ॥ ४७ ॥ <br>
अथ काले तु संप्राप्ते चिन्तयित्वा प्रभातिकम् ॥ <br>
प्रभातसमये प्राप्ते स शैवः प्रस्थितस्तदा ॥ <br>
दुःशीलेन समायुक्तः संप्रहृष्टतनूरुहः ॥ ४८ ॥ <br>
ततो वै गच्छमानस्य तस्य मार्गे व्यवस्थिता ॥ <br>
पुण्या नदी सुविख्याता मुरला सागरंगमा ॥ ४९ ॥ <br>
स तां दृष्ट्वाऽब्रवीद्वाक्यं वत्स शिष्य करोम्यहम् ॥ <br>
भवता सह देवार्चां मुरलायां स्थिरो भव ॥ ६.२७४.५० ॥ <br>
बाढमित्येव स प्रोक्त्वा संस्थितोऽस्यास्तटे शुभे ॥ <br>
सोऽपि निंबशुचस्तस्य रंजितः सर्वदा गुणैः ॥ ५१ ॥ <br>
सुशिष्यं तं परिज्ञाय विश्वासं परमं गतः॥ <br>
स्थगितां तां समादाय हेममात्रासमुद्भवाम् ॥ ५२ ॥ <br>
जागेश्वरसमोपेतां स कन्थां व्याक्षिपत्क्षितौ ॥ <br>
पुरीषोत्सर्गकार्येण ततस्तोकांतरं गतः ॥ ५३ ॥ <br>
यावच्चादर्शनं प्राप्तो वेतसैः परिवारितः ॥ <br>
तावन्मात्रां समादाय दुःशीलः प्रस्थितो द्रुतम् ॥ <br>
उत्तरां दिशमाश्रित्य प्रहृष्टेनांतरात्मना ॥ ५४ ॥ ।<br>
अथासौ चागतो यावद्दुःशीलं नैव पश्यति ॥ <br>
केवलं दृश्यते कन्था जागेश्वरसमन्विता ॥ ५५ ॥ <br>
ततः शीघ्रतरं शौचं किञ्चित्कृत्वा सुदुर्मनाः ॥ <br>
विनैवाचमनं प्राप्तः सा कन्था यत्र तिष्ठति ॥५६ ॥ <br>
यावन्मात्राविहीनां च ततो ज्ञात्वा च तां हृताम् ॥ <br>
तेन शिष्येण मूर्च्छाढ्यो निपपात महीतले ॥ ५७ ॥ <br>
ततश्च चेतनां प्राप्य कृच्छ्राच्चोत्थाय तत्क्षणात् ॥ <br>
शिलायां ताडयामास निजांगानि शिरस्तथा ॥ ५८ ॥ <br>
हा हतोऽस्मि विनष्टोऽस्मि मुष्टस्तेन दुरात्मना ॥ <br>
किं करोमि क्व गच्छामि कथं तं वीक्षयाम्यहम्॥ ५९ ॥ <br>
ततस्तु पदवीं वीक्ष्य तस्य तां चलितो ध्रुवम् ॥ <br>
वृद्ध भावात्परिश्रांतो वावृत्य स मठं गतः ॥ ६.२७४.६० ॥ <br>
दुःशीलोऽपि समादाय मात्रां स्थानांतरं गतः ॥ <br>
ततस्तेन सुवर्णेन व्यवहारान्करोति सः ॥ ६१ ॥<br>
ततो गृहस्थतां प्राप्तः कृतदारपरिग्रहः ॥ <br>
वृद्धभावं समापन्नः संतानेन विवर्जितः ॥ ६२ ॥ <br>
कस्यचित्त्वथ कालस्य तीर्थयात्रापरायणः ॥ <br>
भार्यया सहितो विप्रश्चमत्कारपुरं गतः ॥ ६३ ॥ <br>
स्नात्वा तीर्थेषु सर्वेषु देवतायतनेषु च ॥ <br>
भ्रममाणेन संदृष्टो दुर्वासा नाम सन्मुनिः ॥ ६४ ॥ <br>
निजदेवस्य सद्भक्त्या नृत्यगीतपरायणः ॥ <br>
तं च दृष्ट्वा नमस्कृत्य वाक्यमेतदुवाच सः ॥ ६५ ॥ <br>
केनैतत्स्थापितं लिंगं निर्मलं शंकरोद्भवम् ॥ <br>
किं त्वं नृत्यसि गीतं च पुरोऽस्य प्रकरोषि च ॥ <br>
मुनीनां युज्यते नैव यदेतत्तव चेष्टितम्॥६६॥ <br>
॥ दुर्वासा उवाच ॥ ॥ <br>
मयैतत्स्थापितं लिंगं देवदेवस्य शूलिनः॥ <br>
नृत्यगीतप्रियो यस्माद्देवदेवो महेश्वरः ॥ ६७ ॥ <br>
न मेऽस्ति विभवः कश्चिद्येन भोगं करोम्यहम्॥६८॥ <br>
एतस्मिन्नंतरे प्राप्तश्चिर्भटिर्नाम योगवित् ॥ <br>
तेन पृष्टः स दुर्वासा वेदांतिकमिदं वचः ॥६९॥                      चिर्भटि<br>
असूर्या नाम ते लोका अंधेन तमसा वृताः ॥ <br>
तांस्ते प्रेत्याऽभिगच्छंति ये केचात्महनो जनाः ॥ ॥ ६.२७४.७० ॥ <br>
उपविश्य ततस्तेन तस्य दत्तस्तु निर्णयः ॥ <br>
दुःशीलेनापि तत्सर्व विज्ञातं तस्य संस्तुतम् ॥ ७१ ॥ <br>
ततो विशेषतो जाता भक्तिस्तस्य हरं प्रति ॥ <br>
तं प्रणम्य ततश्चोच्चैर्वाक्यमेतदुवाच ह ॥ ७२ ॥ <br>
भगवन् ब्राह्मणोऽस्मीति जात्या चैव न कर्मणा ॥ <br>
न कस्यचिन्मया दत्तं कदाचिन्नैव भोजनम् ॥ <br>
केवलं देवविप्राणां वंचयित्वा धनं हृतम् ॥ <br>
व्यसनेनाभिभूतेन द्यूतवेश्योद्भवेन च ॥ ७४ ॥ <br>
तथा च ब्राह्मणेनापि मया शैवो गुरुः कृतः ॥ <br>
वंचितश्च तथानेकैश्चाटुभिर्विहृतं धनम् ॥ ७५ ॥ <br>
तस्य सक्तं धनं भूयः साधुमार्गेण चाहृतम् ॥ <br>
स चापि च गुरुर्मह्यं परलोकमिहागतः ॥ ॥ ७६ ॥ <br>
पश्चात्तापेन तेनैव प्रदह्यामि दिवानिशम् ॥ <br>
पुरश्चरणदानेन तत्प्रसादं कुरुष्व मे ॥ ७७ ॥ <br>
अस्ति मे विपुलं वित्तं न संतानं मुनीश्वर ॥ <br>
तन्मे वद मुने श्रेयस्तद्वित्तस्य यथा भवेत् ॥ <br>
इह लोके परे चैव येन सर्वं करोम्यहम् ॥ ७८ ॥ <br>
॥ दुर्वासा उवाच ॥ ॥ <br>
कृत्वा पापसहस्राणि पश्चाद्धर्मपरो भवेत् ॥ <br>
यः पुमान्सोऽतिकृच्छ्रेण तरेत्संसारसागरम् ॥ ७९ ॥ <br>
दिनेनापि गुरुर्योऽसौ त्वया शैवो विनिर्मितः । <br>
अधर्मेणापि संजातः स गुरुस्तेन संशयः ॥ ६.२७४.८० ॥ <br>
ब्राह्मणो ब्रह्मचारी स्याद्ग्रहस्थस्तदनंतरम् ॥ <br>
वानप्रस्थो यतिश्चैव तत श्चैव कुटीचरः ॥ ८१ ॥ <br>
बहूदकस्ततो हंसः परमश्च ततो भवेत् ॥ <br>
ततश्च मुक्तिमायाति मार्गमेनं समाश्रितः ॥ ८२ ॥ <br>
त्वया पुनः कुमार्गेण यद्व्रतं ब्राह्मणेन च [। <br>
शैवमार्गं समास्थाय तन्महापातकं कृतम् ॥ ८३ ॥ <br>
॥ दुःशील उवाच ॥ ॥ <br>
सर्वेष्वेव हि वेदेषु रुद्रः संकीर्त्यते प्रभुः ॥ <br>
तत्किं दोषस्त्वया प्रोक्तस्तस्य दीक्षासमुद्भवः ॥ ८४ ॥ <br>
॥ दुर्वासा उवाच ॥ ॥ <br>
सत्यमेतत्त्वया ख्यातं वेदे रुद्रः प्रकीर्तितः ॥ <br>
बहुधा वासुदेवोऽपि ब्रह्मा चैव विशेषतः ॥ ८५ ॥ <br>
परं विप्रस्य या दीक्षा व्रतवंधसमुद्भवा ॥ <br>
गायत्री परमा जाप्ये गुरुर्व्रतपरो हि सः ॥ <br>
वैष्णवीं चाथ शैवीं च योऽन्यां दीक्षां समाचरेत् ॥ ८६ ॥ <br>
ब्राह्मणो न भवेत्सोऽत्र यद्यपि स्यात्षडंगवित् ॥ <br>
अपरं लिंगभेदस्ते संजातः कपटादिषु ॥ ८७ ॥ <br>
व्रतत्यागान्न संदेहस्तत्र ते नास्ति किंचन ॥ <br>
प्रायश्चित्तं मया सम्यक्स्मृतिमार्गेण चिंतितम्॥ ८८ ॥ <br>
॥ दुःशील उवाच ॥ ॥ <br>
सतां सप्तपदीं मैत्रीं प्रवदंति मनीषिणः ॥ <br>
मित्रतां तु पुरस्कृत्य किंचिद्वक्ष्यामि तच्छृणु ॥ ८९ ॥ <br>
अस्ति मे विपुलं वित्तं यदि तेन प्रसिद्ध्यति ॥ <br>
तद्वदस्व महाभाग येन सर्वं करोम्यहम् ॥ ॥ ६.२७४.९० ॥ <br>
॥ दुर्वासा उवाच ॥ ॥ <br>
एक एव ह्युपायोऽस्ति तव पातकनाशने ॥ <br>
तं चेत्करोषि मे वाक्याद्विशुद्धः संभविष्यसि ॥ ९१ ॥ <br>
तपः कृते प्रशंसंति त्रेतायां ज्ञानमेव च ॥ <br>
द्वापरे तीर्थयात्रां च दानमेव कलौ युगे ॥ ९२ ॥ <br>
सांप्रतं कलिकालोऽयं वर्तते दारुणाकृतिः ॥ <br>
तस्मात्कृष्णाजिनं देहि सर्वपापविशुद्धये ॥ ९३ ॥ <br>
तथा च ते घृणाऽप्यस्ति गुरुवित्तसमुद्भवा ॥ <br>
तदर्थं कुरु तन्नाम्ना शंकरस्य निवेशनम्॥ ९४ ॥ <br>
येन तस्मादपि त्वं हि आनृण्यं यासि तत्क्षणात् ॥ <br>
अन्यत्रापि च तद्वित्तं यत्किंचिच्च प्रपद्यते ॥ ९५ ॥ <br>
ब्राह्मणेभ्यो विशिष्टेभ्यो नित्यं देहि समाहितः ॥ <br>
तिलपात्रं सदा देहि सहिरण्यं विशेषतः ॥ ९६ ॥ <br>
येन ते सकलं पापं देहान्नाशं प्रगच्छति ॥ <br>
अपरं चैत्रमासेऽहं सदाऽऽगच्छामि भक्तितः ॥ ९७ ॥ <br>
कल्पग्रामात्सुदूराच्च प्रासादेऽत्र स्वयं कृते ॥ <br>
पुनर्यामि च तत्रैव व्रतमेतद्धि मे स्थितम् ॥ ९८ ॥ <br>
तस्माच्चिंत्यस्त्वयाह्येष प्रासादो यो मया कृतः ॥ <br>
चिंतनीयं सदैवेह स्नानादिभिरनेकशः ॥ ९९ ॥ <br>
॥ दुःशील उवाच ॥ ॥ <br>
करिष्यामि वचस्तेऽहं यथा वदसि सन्मुने ॥ ६.२७४.१०० ॥ ॥ ॥ <br>
॥ दुर्वासा उवाच ॥ ॥ <br>
सर्वपापविशुद्ध्यर्थं दत्ते कृष्णाजिने द्विजः ॥ <br>
प्रयच्छ तिलपात्राणि गुप्तपापस्य शुद्धये ॥ १०१ ॥ <br>
॥ सूत उवाच ॥ ॥ <br>
तस्य तद्वचनं श्रुत्वा दत्तं तेन महात्मना ॥ <br>
ततः कृष्णाजिनं भक्त्या ब्राह्मणायाहिताग्नये ॥ १०२ ॥ <br>
दुर्वाससः समा देशाद्यथोक्तविधिना द्विजाः । <br>
यच्छतस्तिलपात्राणि तस्य नित्यं प्रभक्तितः ॥ १०३ ॥ <br>
गतपापस्य दीक्षां च ददौ निर्वाणसंभवाम् ॥ <br>
तथासौ गतपापस्य दीक्षां दत्त्वा यथाविधि ॥ १०४ ॥ <br>
ततः प्रोवाच मधुरं देहि मे गुरुदक्षिणाम् ॥ १०५ ॥ <br>
॥ दुःशील उवाच ॥ ॥ <br>
याचस्व त्वं प्रभो शीघ्रं यां ते यच्छामि दक्षिणाम् ॥ <br>
तां प्रदास्यामि चेच्छक्तिर्वित्तशाठ्यविवर्जिताम्॥ १०६ ॥ <br>
॥ दुर्वासा उवाच ॥ ॥ <br>
कल्पग्रामं गमिष्यामि सांप्रतं वर्तते कलिः ॥ <br>
नाहमत्रागमिष्यामि यावन्नैव कृतं भवेत् ॥ १०७ ॥ <br>
अर्धनिष्पादितो ह्येष प्रासादो यो मया कृतः ॥ <br>
परिपूर्तिं त्वया नेय एषा मे गुरुदक्षिणा ॥ १०८ ॥ <br>
नृत्यगीतादिकं यच्च तथा कार्यं स्वशक्तितः ॥ <br>
पुरतोऽस्य बलिर्देयस्तथान्यत्कुसुमादिकम् ॥ १०९ ॥ <br>
एवमुक्त्वा गतः सोऽथ कल्पग्रामं मुनीश्वरः ॥ <br>
दुःशीलोऽपि तथा चक्रे यत्तेन समुदाहृतम् ॥ ६.२७४.११० ॥ <br>
॥ सूत उवाच ॥ ॥ <br>
एवं तस्य प्रभक्तस्य तत्कार्याणि प्रकुर्वतः ॥ <br>
तन्नाम्ना कीर्त्यते सोऽथ दुःशील इति संज्ञितः ॥ १११ ॥ <br>
चैत्रमासे च यो नित्यं तं च देवं प्रपश्यति ॥ <br>
क्षणं कृत्वा स पापेन वार्षिकेण प्रमुच्यते ॥ ११२ ॥ <br>
यः पुनः स्नपनं तस्य सर्वं चैव करोति च ॥ <br>
त्रिंशद्वर्षोद्भवं पापं तस्य गात्रात्प्रणश्यति ॥ ११३ ॥ <br>
यः पुनर्नृत्यगीताद्यं कुरुते च तदग्रतः ॥ <br>
आजन्ममरणात्पापात्सोऽपि मुक्तिमवाप्नुयात् ॥११४ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये दुर्वासःस्थापित<br>
शिवलिंगस्य दुःशीलेश्वरसंज्ञाप्राप्तिकारणवृत्तान्तवर्णनं नाम चतुःसप्तत्युत्तर द्विशततमोऽध्यायः ॥ २७४ ॥ ॥ छ ॥ <br>
<br>
</span>
