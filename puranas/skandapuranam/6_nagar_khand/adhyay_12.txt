<span style="font-size: 14pt; line-height: 200%"><br>
॥ सूत उवाच ॥ ॥ <br>
एवं स वसुधापालो ब्राह्मणेभ्यः स्वशक्तितः ॥ <br>
ददौ तु नगरं कृत्वा पुरंदरपुरोपमम् ॥ १ ॥ <br>
मुक्ताप्रवालवैडूर्यरत्नहेमविचित्रितैः ॥ <br>
भ्राजमानं गृहश्रेष्ठैर्द्यौर्नक्षत्रगणैरिव ॥२॥ <br>
प्रासादैः स्फाटिकैश्चैव कैलासशिखरोपमैः ॥ <br>
पताकाशोभितैर्दिव्यैः समंतात्परिवारितम् ॥ ३ ॥ <br>
कांचनैः सुविचित्रैश्च प्रोन्नतैरमलैः शुभैः ॥ <br>
तोरणानां सहस्रैश्च शोभितं सुमनोहरम् ॥। ॥ ४ ॥ <br>
मणिसोपानशोभाभिर्दीर्घिकाभिः समंततः ॥ <br>
आरामकूपयंत्राद्यैः सर्वोपकरणैर्युतम् ॥ <br>
निवेद्य ब्राह्मणेंद्राणां कृतकृत्यो बभूव सः॥ ५ ॥। <br>
शंखतीर्थे स्थितो नित्यं समाहूय ततः सुतान्॥ <br>
पुत्रान्पौत्रांस्तथा भृत्यान्वाक्यमेतदुवाच ह ॥ ६ ॥ <br>
एतत्पुरं मया कृत्वा ब्राह्मणेभ्यो निवेदितम् ॥ <br>
भवद्भिर्मम वाक्येन रक्षणीयं प्रयत्नतः । ७ ॥ <br>
यथा स्युर्ब्राह्मणाः सर्वे सुखिनो हृष्टमानसाः ॥ <br>
युष्माभिः पालनं कार्यं तथा सर्वैः समाहितैः॥ <br>
यश्चैतान्भक्तिसंयुक्तः पालयिष्यति भूमिपः । <br>
अन्योऽपि परमं तेजः स संप्राप्स्यति भूतले ॥ ९ ॥ <br>
अजेयः सर्वशत्रूणां प्रतापी स्फी तिसंयुतः ॥ <br>
भविष्यति न सन्देहो ब्राह्मणानां स पालनात् ॥ ६.१२.१० ॥ <br>
पुत्रपौत्रसुभृत्याढ्यो दीर्घायू रोगवर्जितः ॥ <br>
ब्राह्मणानां प्रसादेन मम वाक्याद्भविष्यति ॥ ११ ॥ <br>
यः पुनर्द्वेषसंयुक्तः संतापं चैव नेष्यति ॥ <br>
एतान्ब्राह्मणशार्दूलान्नरकं स प्रयास्यति ॥ १२ ॥ <br>
तथा दुःखानि संप्राप्य दृष्ट्वा नैकान्पराभवान् ॥ <br>
वियोगानिष्टबन्धूनां व्याधिग्रस्तो विगर्हितः ॥ १३ ॥ <br>
वंशोच्छेदं समासाद्य गमिष्यति यमालयम् ॥ <br>
तस्मात्सर्वप्रयत्नेन रक्षणीयमिदं पुरम् ॥ <br>
मम वाक्याद्विशेषेण हितमिच्छद्भिरात्मनः ॥ १४ ॥ <br>
एवं स भूपतिः सर्वांस्ता नुक्त्वा तपसि स्थितः ॥ <br>
तेऽपि सर्वे तथा चक्रुर्यथा तेन च शिक्षिताः ॥ १५ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये चमत्कारभूपेन पुरस्थित्यर्थं निजपुत्रादीनामुपदेशकरणवर्णनंनाम द्वादशोऽध्याय ॥ १२ ॥  <br>
<br>
</span>
