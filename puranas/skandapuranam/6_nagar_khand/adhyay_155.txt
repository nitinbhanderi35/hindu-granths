<span style="font-size: 14pt; line-height: 200%">॥ सूत उवाच ॥ ॥ <br>
तथाऽन्ये तत्र तिष्ठंति वसवोऽष्टौ द्विजोत्तमाः॥<br>
स्थानमेकं समाश्रित्य सर्वदैव प्रपूजिताः॥१॥ <br>
एकादश तथा रुद्रा आदित्या द्वादशैव तु ॥ <br>
देववैद्यौ तथा चान्यावश्विनौ तत्र संस्थितौ ॥२॥ <br>
देवतास्तत्र तिष्ठंति कोटिकोटिप्रनायकाः॥ <br>
एकैका ब्राह्मणश्रेष्ठाः कलिकालभयाकुलाः॥३॥ <br>
हाटकेश्वरजे क्षेत्रे यज्ञभागाप्तये सदा ॥ <br>
अष्टम्यां शुक्लपक्षे तु मधुमासे व्यवस्थिते ॥ ४ ॥ <br>
यस्तान्वसूञ्छुचिर्भूत्वा स्नात्वा धौतांबरो नरः ॥ <br>
तर्पयित्वा द्विजश्रेष्ठान्पश्चात्संपूजयेन्नरः ॥ ५ ॥ <br>
वसवस्त्वा कृण्वन्निति मन्त्रेणानेन भक्तितः ॥ <br>
नैवेद्यं च ततो दद्याद्वसवश्छंदसाविति ॥ ६ ॥ <br>
ततो धूपं सुगन्धं च यो यच्छति समाहितः ॥ <br>
वसवस्त्वां जेतु तथा मन्त्रमेतमुदीरयेत् ॥ ७ ॥ <br>
आरार्तिकं ततो भूयो यः करोति द्विजोत्तमाः ॥ <br>
वसवस्त्वां जेतु तथा श्रूयतां यत्फलं हि तत् ॥ ८ ॥ <br>
कन्याभिः कोटिभिर्यच्च पूजिताभिर्भवेत्फलम्॥ <br>
वसूनां चैव तत्सर्वमष्टभिस्तैः प्रपूजितैः ॥ ९॥ <br>
तथा ये द्वादशादित्यास्तस्मिन्क्षेत्रे व्यवस्थिताः ॥ <br>
तान्स्थाप्य  पूजयित्वा च सप्तम्यामर्कवासरे ॥ <br>
सम्यक्छ्रद्धासमोपेतः पुष्पगन्धानुलेपनैः ॥ ६.१५५.१० ॥ <br>
पश्चात्तत्पुरतस्तेषां समस्तान्येकविंशतिः ॥ <br>
आदित्यव्रत संज्ञानि तस्य पुण्यफलं शृणु ॥११॥ <br>
कोटिद्वादशकं यस्तु सूर्याणां पूजयेन्नरः ॥ <br>
तत्फलं प्राप्नुयात्कृत्स्नं पूजयन्नात्र संशयः ॥ १२ ॥<br>
तथैकादशरुद्रा ये तत्र क्षेत्रे द्विजोत्तमाः ॥ <br>
एकस्थाने स्थितास्तेषां पूजया श्रूयतां फलम् ॥ १३ ॥ <br>
यस्तान्पूजयते भक्त्या स्थापयित्वा सुरेश्वरान्॥ <br>
चैत्रशुक्लचतुर्दश्यां जपेच्च शतरुद्रियम् ॥ १४ ॥ <br>
एकादशप्रमाणेन कोटयस्तेन पूजिताः ॥ <br>
भवंति नात्र संदेहः सत्यमेतन्मयोदितम् ॥ १५ ॥ <br>
यथा तावश्विनौ तत्र देववैद्यौ व्यवस्थितौ ॥ <br>
आश्विने मासि चाश्विन्यां पूर्णिमायां तथा तिथौ ॥ १६ ॥ <br>
यस्तौ संपूजयित्वा तु ह्यश्विनीसूक्तमुच्चरेत् । <br>
द्विकोटि गुणितं पुण्यं सम्यक्तेन समाप्यते । १७ । <br>
एतद्वः सर्वमाख्यातं माहात्म्यं वसुसंभवम् ॥ <br>
आदित्यानां च रुद्राणामश्विनोर्द्विजसत्तमाः ॥ १९८ ॥ ॥ <br>
॥ सूत उवाच ॥ ॥ <br>
तथाऽन्योऽपि च तत्रास्ति याज्ञवल्क्यप्रतिष्ठितः ॥ <br>
पुष्पादित्य इति ख्यातः सर्वकामप्रदो नृणाम् ॥ १९ ॥ <br>
यो यं काममभिध्याय तं पूजयति मानवः ॥ <br>
स तं कृत्स्नमवाप्नोति यद्यपि स्यात्सुदुर्लभम्॥६.१५५.२०॥। <br>
अपुत्रो लभते पुत्रान्धनार्थी धनमाप्नुयात् ॥ <br>
बहुवैरोऽरिनाशं च विद्यार्थी शास्त्रविद्भवेत्॥ २१ ॥ <br>
सप्तम्यामर्कवारेण यस्तं पश्यति मानवः ॥ <br>
मुच्येद्दिनोद्भवात्पापान्महतोऽपिद्विजोत्तमाः ॥ २२ ॥ <br>
पूजया हि प्रणश्येत पापं वर्षसमुद्भवम्॥ <br>
नाशं याति न संदेहस्तमः सूर्योदये यथा ॥ २३ ॥ <br>
अष्टोत्तरशतं चैव यः करोति प्रदक्षिणाम् ॥ <br>
फलहस्तः स मुच्येत ह्याजन्ममरणादघात् ॥ २४ ॥ <br>
प्रदक्षिणां प्रकुवाणो यो यं काममभीप्सति ॥ <br>
स तमाप्नोत्यसंदिग्धं निष्कामो मोक्षमाप्नुयात् ॥ २५ ॥ <br>
संक्रांतौ सूर्यवारेण यः कुर्यात्स्नापनक्रियाम्॥ <br>
अभीष्टं सिध्यते तस्य मेषे वा यदि वा तुले ॥ २६ ॥ <br>
तस्मिन्सर्वप्रयत्नेन वांछद्भिरीप्सितं फलम् ॥ <br>
स देवो वीक्षणीयश्च पूजनीयो विशेषतः ॥ २७ ॥ <br>
यद्देवैः सकलैर्दृष्टैश्चमत्कारपुरोद्भवैः ॥ <br>
फलमाप्नोति तद्दृष्टौ तेन तत्फलमाप्नुयात् ॥ २८ ॥ <br>
। ऋषय ऊचुः ॥ ॥ <br>
याज्ञवल्क्येन देवोऽसौ यदि तावत्प्रतिष्ठितः ॥ <br>
पुष्पादित्यः कथं प्रोक्त एतन्नो वक्तुमर्हसि ॥ २९ ॥ <br>
॥ सूत उवाच ॥ ॥ <br>
अत्र वः कीर्तयिष्यामि चेतिहासं पुरातनम् ॥ <br>
पुष्पादित्यो यथा जातो याज्ञवल्क्यप्रतिष्ठितः॥६.१५५.३॥। <br>
अस्त्यत्र मेदिनीपृष्ठे सुपुरं वैदिशं महत् ॥ <br>
नानासौध समाकीर्णं वरप्राकारशोभितम्॥ ३१ ॥ <br>
उद्यानशतसंकीर्णं तडागैरुपशोभितम् ॥ <br>
तत्रासीत्पार्थिवश्रेष्ठश्चित्रवर्मेति विश्रुतः ॥ ३२ ॥ <br>
न दुर्भिक्षं न च व्याधिर्न च चौरकृतं भयम् ॥ <br>
तस्मिञ्छासति धर्मज्ञे सततं धर्मवत्सले ॥ ३३ ॥ <br>
तत्पुरे क्षत्रियो जात्या मणिभद्र इति स्मृतः ॥ <br>
स वै धनेन संयुक्तः पितृपैतामहेन च ॥ ३४ ॥ <br>
तत्पुरं सकलं चैव स राजा मंत्रिभिः सह ॥ <br>
कुसीदाहृतवित्तेन वर्तते कार्य उत्थिते ॥ ३५ ॥ <br>
स च कायेन कुब्जः स्याज्जराव्याप्तस्तथैव च ॥ <br>
वलीपलितगात्रश्च ह्यत्यंतं च विरूपधृक् ॥३६॥ <br>
तथा चैव कुकीनाशः प्रभूतेऽपि धने सति ॥ <br>
न ददाति स पापात्मा कस्यचित्किञ्चिदेव हि ॥ <br>
न भक्षयति तृष्णार्तः स्वयमेव कथंचन ॥ ३७ ॥ <br>
एवंविधोऽपि सोऽतीवविरूपोऽपि सुदुर्मतिः ॥ <br>
प्रार्थयामास वै कन्यां स्वजात्यां वीक्ष्य सुंदरीम्॥ ३८ ॥ <br>
बिंबोष्ठीं चारुदेहां च मुष्टिग्राह्यकृशोदरीम्॥ <br>
पद्मपत्रविशालाक्षीं गूढगुल्फां सुकेशिकाम् ॥ ३९ ॥ <br>
रक्तां सप्तसु गात्रेषु त्रिगंभीरां तथा पुनः ॥ <br>
सर्वलक्षणसंपूर्णां जातीयां सुमनोरमाम् ॥ ६.१५५.४० ॥ <br>
क्षत्रियाद्द्विजशार्दूला दरिद्रेण च पीडितात् ॥ <br>
तेन तत्सकलं वृत्तं भार्यायै संनिवेदितम् ॥ ४१ ॥ <br>
तच्छ्रुत्वा सा च दुःखेन मूर्च्छिता संबभूव ह ॥ <br>
संबोधिता ततस्तेन वाक्यैर्दृष्टांतसंभवैः ॥ ४२ ॥ <br>
॥ क्षत्रिय उवाच ॥ ॥ <br>
न सा विद्या न तच्छिल्पं न तत्कार्यं न सा कला ॥ <br>
अर्थार्थिभिर्न तज्ज्ञानं धनिनां यन्न दीयते ॥ ४३ ॥ <br>
इह लोके च धनिनां परोऽपि स्वजनायते ॥ <br>
स्वजनोऽपि दरिद्राणां कार्यार्थे दुर्जनायते ॥ ४४ ॥ <br>
अर्थेभ्यो हि विवृद्धेभ्यः संभृतेभ्यस्ततस्ततः ॥ <br>
प्रवर्तंते क्रियाः सर्वाः पर्वतेभ्यो यथापगाः ॥ ४५ ॥ <br>
पूज्यते यदपूज्योऽपि यदगम्योऽपि गम्यते ॥ <br>
वंद्यते यदवन्द्योऽपि ह्यनुबंधो धनस्य सः ॥ ४६ ॥ <br>
अशनादिंद्रिया णीव स्युः कार्याण्यखिलानिह ॥ <br>
सर्वस्मात्कारणाद्वित्तं सर्वसाधनमुच्यते ॥ ४७ ॥ <br>
अर्थार्थी जीवलोकोऽयं श्मशानमपि सेवते ॥ <br>
जनितारमपि त्यक्त्वा निःस्वः संयाति दूरतः ॥ ४८ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये पुष्पादि त्यमाहालये मणिभद्रवृत्तांते मणिभद्राय कन्याप्रदानार्थं क्षत्रियकृतनिजभार्यासंबोधनवर्णनंनाम पञ्चपञ्चाशदुत्तरशततमोऽध्यायः ॥१५५॥  ॥ <br>
<br>
<br>
</span>
