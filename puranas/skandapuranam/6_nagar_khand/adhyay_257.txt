<span style="font-size: 14pt; line-height: 200%">॥ पार्वत्युवाच ॥ ॥ <br>
द्वादशाक्षरमाहात्म्यं मम विस्तरतो वद ॥ <br>
यथावर्णं यत्फलं च यथा च क्रियते मया ॥ १ ॥ <br>
॥ श्रीमहादेव उवाच ॥ ॥ <br>
द्विजातीनां सहोंकारसहितो द्वादशाक्षरः ॥ <br>
स्त्रीशूद्राणां नमस्कारपूर्वकः समुदाहृतः ॥ २ ॥ <br>
प्रकृतीनां रामनाम संमतो वा षडक्षरः ॥ <br>
सोऽपि प्रणवहीनः स्यात्पुराणस्मृतिनिर्णयः ॥ ३ ॥ <br>
क्रमोऽयं सर्ववर्णानां प्रकृतीनां सदैव हि ॥ <br>
क्रमेण रहितो यस्तु करोति मनुजो जपम् ॥ <br>
तस्य प्रकुप्यति विभुर्नरकादिप्रदायकः ॥ ४ ॥ <br>
॥ पार्वत्युवाच ॥ ॥ <br>
मया त्रिमात्रया स्वामिन्सेव्यते जगदीश्वरः ॥ <br>
रूपमस्य कथं जाने वचसामप्यगोचरम् ॥ ५ ॥ <br>
॥ ईश्वर उवाच । ॥ <br>
प्रणवस्याधिकारो न तवास्ति वरवर्णिनि ॥ <br>
नमो भगवते वासुदेवायेति जपः सदा ॥ ६ ॥ <br>
॥ पार्वत्युवाच ॥ ॥ <br>
यदि सप्रणवं दद्याद्द्वादशाक्षरचिंतनम ॥ <br>
प्रणवे नाधिकारो मे कथं भवति धूर्जटे । ७ ॥ ॥ <br>
॥ ईश्वर उवाच ॥ ॥ <br>
प्रणवः सर्वदेवानामादिरेष प्रकीर्तितः ॥ <br>
ब्रह्मा विष्णुः शिवश्चैव वसंति दयितायुताः ॥ ८ ॥ <br>
तत्र सर्वाणि भूतानि सर्व तीर्थानि भागशः ॥ <br>
तिष्ठंति सर्वतीर्थानि कैवल्यं ब्रह्म एव यः ॥९॥ <br>
तस्य योग्या तदा देवि भविष्यसि यदा तपः ॥ <br>
चातुर्मास्ये हरिप्रीत्यै करिष्यसि शुभानने ॥ ६.२५७.१० ॥ <br>
तपसा प्राप्यते कामस्तपसा च महत्फलम् ॥ <br>
तपसा जायते सर्वं तत्तपः सुलभं नरैः ॥ ११ ॥ <br>
यशः सौभाग्यमतुलं क्षमासत्यादयो गुणाः ॥ <br>
सुलभं तपसा नित्यं तपश्चर्त्तुं न शक्यते ॥ १२ ॥ <br>
यदा हि तपसो वृद्धिस्तदा भक्तिर्हरौ भवेत् ॥ <br>
तदा हि तपसो हानिर्यदा भक्तिं विना कृतम् ॥ १३ ॥ <br>
तावत्तपांसि गर्जंति देहेऽस्मिन्सततं नृणाम् ॥ <br>
यदा विष्णुं स्मरेन्नित्यं जिह्वाग्रं पावनं भवेत् ॥ १४ ॥ <br>
यथा प्रदीपे ज्वलिते प्रणश्यति महत्तमः ॥ <br>
तथा हरेः कथायां च याति पापमनेकधा ॥ १५।। <br>
तस्मात्पार्वति यत्नेन हरौ सुप्ते तपः कुरु ॥ <br>
चातुर्मास्येऽथ संप्राप्ते प्रणवेन समन्वितम् ॥ १६ ॥ <br>
विशुद्धहृदया भूत्वा मन्त्रराजमिमं जप। ॥ <br>
स एव भगवांस्तुष्टो द्वादशाक्षरसंयुतम् ॥ १७ ॥ <br>
प्रदास्यति परं ज्ञानं ब्रह्मरूपमखण्डितम् । <br>
ब्रह्मकल्पांतकोटीषु जप त्वं द्वादशाक्षरम् ॥ १८ ॥ <br>
मन्त्रराजं सप्रणवं ध्यायेत्सोऽपि न पश्यति ॥ <br>
इत्युक्ता सा तपोनिष्ठा तपश्चरितुमागता ॥ १९ ॥ <br>
हिमाचलस्य शिखरे चातुर्मास्ये समागते ॥ <br>
ब्रह्मचर्यव्रतपरा वसनत्रयसंयुता ॥ ६.२५७.२० ॥ <br>
प्रातर्मध्येऽपराह्ने च ध्यायन्ती हरिशंकरम् ॥ <br>
वपुर्यथा पुरा कृष्टं पूजने शंकरस्य च ॥ २१ ॥ <br>
सखीजन समायुक्ता पितुः शृंगे मनोहरे ॥ <br>
अतपत्सा विशालाक्षी क्षमादिगुणसंयुता ॥ २२ ॥ <br>
॥ गालव उवाच ॥ ॥ <br>
या हि योगीश्वरध्येया या वन्द्या विश्ववन्दिता ॥ <br>
जननी या च विश्वस्य साऽपि कामात्तपोगता ॥ २३ ॥ <br>
या हि प्रकृतिसद्रूपा तडित्कोटिसमप्रभा ॥ <br>
विरजा या स्वयं वन्द्या गुणातीताचरत्तपः ॥ २४ ॥ <br>
पृथ्व्यंबु तेजो वायुश्च गगनं यन्मयं विदुः ॥ <br>
मूलप्रकृतिरूपा या सा चकारोत्तम तपः ॥ २५ ॥ <br>
या स्थावरं जंगममाशु विश्वं व्याप्य स्थिता या प्रकृतेः पुरापि ॥ <br>
स्पृहादिरूपेण च तृप्तिदात्री देवे प्रसुप्ते तपसाऽऽप शुद्धिम् ॥ २६ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये द्वादशाक्षरनाममहिमपूर्वकपार्वतीतपोवर्णनं नाम सप्तपंचाशदुत्तरशततमोऽध्यायः ।। २५७ ॥<br>
<br>
<br>
</span>
