<span style="font-size: 14pt; line-height: 200%">सूत उवाच॥ <br>
तस्मादेषा महाराज शिवरात्रिर्विपश्चिता॥। <br>
कर्तव्या पुरुषेणात्र लोकद्वयमभीप्सुना॥१॥ <br>
आनर्त उवाच॥ <br>
मंकणेश्वरमाहात्म्यं मया विस्तरतः श्रुतम्॥ <br>
शिवरात्रिसमोपेतं यत्त्वया परिकीर्तितम्॥ २॥ <br>
सांप्रतं वद मे कृत्स्नं सिद्धेश्वरसमुद्भवम्॥ <br>
विस्तरेण महाभाग परं कौतूहलं हि मे॥३॥ <br>
भर्तृयज्ञ उवाच॥ <br>
सिद्धेश्वर इति ख्यातो महादेवो महीपते॥ <br>
तस्योत्पत्तिस्त्वया पूर्वं श्रुतात्र वदतो मम॥४॥ <br>
सांप्रतं तत्फलं वच्मि तस्मिन्दृष्टे तु दानजम्॥ <br>
यत्फलं जायते नॄणां चक्रवर्तित्व संभवम्॥५॥ <br>
तुलापुरुषदानं च तत्र राजन्प्रशश्यते॥ <br>
य इच्छेच्चक्रवर्तित्वं समस्ते धरणीतले॥६॥ <br>
आनर्त उवाच॥ <br>
तुलापुरुषदानस्य यो विधिः परिकीर्तितः॥ <br>
तं मे सर्वं समाचक्ष्व विस्तरेण महामुने॥७॥ <br>
भर्तृयज्ञ उवाच॥ <br>
चंद्रसूर्योपरागे वा अयने विषुवे तथा॥ <br>
तीर्थे वा पुरुषश्रेष्ठ तुलापुरुषसंभवम्॥८॥ <br>
प्रशंसंति विधिं सम्यक्प्राप्ते वा चेंदुसंक्षये॥ <br>
ब्राह्मणानां सुदांतानामनुष्ठानवतां सताम्॥९॥ <br>
वेदाध्ययनयुक्तानां निर्दोषाणां च पार्थिव॥ <br>
विभज्य स भवेद्देयो नैकस्य च कथंचन॥६.२६७.१०॥ <br>
शुचौ देशे समे पुण्ये पूर्वोत्तरप्लवे शुभे॥ <br>
मंडपं कारयेद्विद्वान् रम्यं ष़ोशहस्तकम्॥ <br>
तन्मध्ये कारयेद्वेदिं चतुर्हस्त प्रमाणतः। <br>
यजमानस्य हस्तेन हस्तैकेन समुच्छ्रिताम्॥१२॥ <br>
चतुर्हस्तानि कुण्डानि चतुर्दिक्षु प्रकल्पयेत ॥ <br>
एकहस्तप्रमाणानि आयामव्यासविस्तरात्॥ <br>
ऐशान्यामपरां वेदिं हस्तमात्रां न्यसेच्छुभाम्॥ <br>
रत्निमात्रोत्थितां चैव ग्रहांस्तत्र प्रकल्पयेत्॥ १४॥ <br>
युग्मांश्च ऋत्विजः कार्याश्चतुर्दिक्षु यथाक्रमम्॥ <br>
बह्वृचोऽध्वर्यश्चैव च्छंदोगाथर्वणावपि॥ १५॥ <br>
तूष्णीं तु देवताहोमस्तैः कार्यः सुसमाहितैः॥ <br>
तल्लिंगैर्नृपतेमंत्रैः स्वशक्त्या जप एव च॥१६॥ <br>
एकहस्तप्रविष्टं तु चतुर्हस्तोच्छ्रितं तथा॥ <br>
स्तंभद्वयं तु कर्तव्यं वेदियाम्योत्तरे स्थितम्॥१७॥ <br>
तन्मध्ये सुशुभं काष्ठं स्तंभजात्यं दृढं न्यसेत्॥ <br>
चन्दनः खदिरो वाथ बिल्वोवाऽश्वत्थ एव वा॥ १८॥ <br>
तिंदुको देवदारुर्वा श्रीपर्णी वा वटोऽथवा॥ <br>
अष्टौ वृक्षाः शुभाः शस्ताः स्तंभार्थं नृपसत्तम्॥१९॥ <br>
शिक्यद्वय समोपेतां तन्मध्ये विन्यसेत्तुलाम्॥ <br>
स्नातः शुक्लांबरधरः शुक्लमाल्यानुलेपनः॥६.२६७.२०। <br>
पूरयित्वा समंताच्च लोकपालान्यथाक्रमम्॥<br>
स्तंभान्संपूजयत्पश्चाद्गन्धमाल्यानुलेपनैः॥२१॥ <br>
तुलां च पार्थिवश्रेष्ठ पुण्याहं च प्रकीर्तयेत्॥ <br>
यजमानो निजैः सर्वैरायुधैः कायसंस्थितैः॥२२॥ <br>
पश्चिमां दिशमास्थाय प्राङ्मुखः श्रद्धयाऽन्वितः॥ <br>
कृतांजलिपुटो भूत्वा इमं मंत्रमुदीरयेत्॥२३॥ <br>
ब्रह्मणो दुहिता नित्यं सत्यं परममाश्रिता॥ <br>
काश्यपी गोत्रतश्चैव नामतो विश्रुता तुला॥२४॥ <br>
त्वं तुले सत्यनामासि स्वभीष्टं चात्मनः शुभम्॥ <br>
करिष्यामि प्रसादं मे सांनिध्यं कुरु सांप्रतम्॥२५॥ <br>
ततस्तस्यां समारुह्य स्वशक्त्या यत्समाहृतम्॥ <br>
दानार्थं पूर्वमायोज्यं शिक्येन्यस्मिन्नरोत्तम॥२६॥ <br>
सुवर्णं रजतं वाऽथ वस्त्रं चान्यदभीप्सितम्॥ <br>
यावत्साम्यं भवेद्राजन्नात्मनोऽभ्यधिकं च वा॥२७॥ <br>
ततोऽभीष्टां समासाद्य देवतां शिक्यमाश्रितः॥ <br>
उदकं जलमध्ये च तदर्थं प्रक्षिपेद्द्रुतम्॥२८॥ <br>
सतिलं सहिरण्यं च साक्षतं विधिपूर्वकम्॥ <br>
अवतीर्य ततः सर्वं ब्राह्मणेभ्यो निवेदयेत्॥२९॥ <br>
यत्फलं प्राप्यते पश्चात्तदिहैकमनाः शृणु॥६.२६७.३०॥ <br>
अजानता जानता वा यत्पापं तु भवेत्कृतम्॥ <br>
तत्सर्वं नाशयेन्मर्त्यो दानस्यास्य प्रभावतः॥३१॥ <br>
यावन्मात्रं कृतं पापमतीतं नृपसत्तम॥ <br>
तावन्मात्रं क्षयं याति तुलापुरुषदानतः॥३२॥ <br>
ईश्वराणां समादिष्टं कायक्लेशभयात्मनाम्॥ <br>
पुरश्चरणमेतद्धि दानं तौल्यसमुद्भवम्॥३३॥ <br>
एतद्दत्तं दिलीपेन कार्तवीर्येण भूपते॥ <br>
पृथुना पुरुकुत्सेन तथान्यैरपि पार्थिवैः॥३४॥ <br>
एतत्पुण्यं प्रशस्यं च सर्वकामप्रदं नृणाम्। <br>
तुलापुरुषदानं च सर्वोपद्रवनाशनम्॥३५॥ <br>
आधयो व्याधयो न स्युर्न वैधव्यं गदोद्भवम्॥ <br>
संजायते नृपश्रेष्ठ न वियोगः स्वबन्धुभिः॥ <br>
तुलापुरुषदानस्य फलमेतदुदाहृतम्॥३६॥ <br>
तुलापुरुषदानस्य प्रदत्तस्य नृपोत्तम॥ <br>
न शक्यते कथयितुं फलं यत्स्यात्कलौ युगे॥३७॥ <br>
दक्षिणामूर्तिमासाद्य सिद्धेश्वरविभोः पुरः॥ <br>
यः प्रयच्छति भूपाल सहस्रगुणितं फलम्॥३८॥ <br>
तस्मात्सर्वप्रयत्नेन प्राप्य सिद्धेश्वरं विभुम्॥ <br>
तुलापुरुषदानं च कर्तव्यं सुविवेकिना।३९॥ <br>
एकत्र सर्वतीर्थानि सर्वाण्यायतनानि च॥ <br>
हाटकेश्वरजे क्षेत्रे कथितानि स्वयंभुवा॥६.२६७.४०॥ <br>
सिद्धेश्वरः सुरश्रेष्ठ एकत्र समुदाहृतः॥ <br>
तस्मिन्दृष्टे तथा स्पृष्टे पूजिते नृपसत्तम॥ <br>
सर्वेषां लभते मर्त्यः फलं यत्परिकीर्तितम्॥४१॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये श्रीसिद्धेश्वरमाहात्म्ये तुलापुरुषदानमाहात्म्यवर्णनं नाम सप्तषष्ट्युत्तरद्विशततमोऽध्यायः॥२६७॥ <br>
<br>
<br>
</span>
