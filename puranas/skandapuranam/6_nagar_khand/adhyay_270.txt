<span style="font-size: 14pt; line-height: 200%">आनर्त उवाच॥ <br>
मूर्खत्वाद्वा प्रमादाद्वा कामाद्बालस्यतोऽपि वा॥ <br>
यो नरः कुरुते पापं प्रायश्चित्तं करोति न ॥१॥ <br>
तस्य पापक्षयकरं पुण्यं ब्रूहि द्विजोत्तम॥ <br>
येन मुक्तिर्भवेत्सद्यो यदि तुष्टोऽसि मे प्रभो॥२॥ <br>
लोभमोहपरो योऽसौ पापपिंडं महामुने॥ <br>
प्रददाति विधिं ब्रूहि येन यच्छाम्यहं द्रुतम्॥३॥ <br>
भर्तृयज्ञ उवाच॥ <br>
दद्यात्स्वपिंडं सौवर्णं पंचविंशत्पलात्मकम्॥४॥ <br>
विधायापरपक्षे तु स्नापयित्वा विधानतः॥<br>
मंडपाद्यं च प्राक्कृत्वा स्नात्वा धौतांबरः शुचिः॥५॥ <br>
तदा स्वरूपं पृथ्व्यादि पूजयेत्पापकृन्नरः॥ <br>
तथा स मुच्यते पापात्तत्कृताद्धि न संशयः॥६॥ <br>
चतुर्विंशतितत्त्वानि पृथिव्यादीनि यानि च॥ <br>
तेषां नामभिस्तत्पिंडं पूजयेतन्नराधिपः॥७॥ <br>
ॐ पृथिव्यै नमः॥ <br>
ॐ अद्भ्यो नमः॥ <br>
ॐ तेजसे नमः॥ <br>
ॐ वायवे नमः॥ <br>
ॐ आकाशाय नमः॥ <br>
ॐ घ्राणाय नमः॥ <br>
ॐ जिह्वायै नमः॥<br>
ॐ चक्षुषे नमः॥ <br>
ॐ त्वचे नमः॥ <br>
ॐ श्रोत्राय नमः॥ <br>
ॐ गन्धाय नमः॥ <br>
ॐ रसाय नमः॥ <br>
ॐ रूपाय नमः॥ <br>
ॐ स्पर्शाय नमः॥ <br>
ॐ शब्दाय नमः॥ <br>
ॐ वाचे नमः॥ <br>
ॐ पाणिभ्यां नमः॥ <br>
ॐ पादाभ्यां नमः॥ <br>
ॐ पायवे नमः॥ <br>
ॐ उपस्थाय नमः॥ <br>
ॐ मनसे नमः॥ <br>
ॐ बुद्ध्यै नमः॥ <br>
ॐ चित्ताय नमः॥ <br>
ॐ अहंकाराय नमः।  <br>
ॐ क्षेत्रात्मने नमः॥ <br>
ॐ परमात्मने नमः॥ <br>
धूपं धूरसि मंत्रेण अग्निर्ज्योतीति दीपकम्॥ <br>
युवा सुवासेति च ततो वासांसि परिधापयेत्॥८॥ <br>
ततो ब्राह्मणमानीय वेदवेदांगपारगम्॥<br>
प्रक्षाल्य चरणौ तस्य वासांसि परिधापयेत्॥९॥<br>
केयूरैः कंकणैश्चैव अंगुलीयकभूषणैः॥ ६.२७०.१०॥<br>
भूषयित्वा तनुं तस्य ततो मूर्तिं समानयेत्॥ <br>
मंत्रेणानेन राजेंद्र ब्राह्मणाय निवेदयेत्॥११॥ <br>
एष आत्मा मया दत्तस्तव हेममयो द्विज॥ <br>
यत्किंचिद्विहितं पापं पूर्वं भूयात्तवाखिलम्॥१२॥ <br>
इति दानमंत्रः॥ <br>
ततस्तु ब्राह्मणो राजन्मंत्रमेतं समुच्चरेत्॥१३॥ <br>
यत्किंचिद्विहितं पापं त्वया पूर्वंमया हि तत्॥ <br>
गृहीतं मूर्तिरूपं तत्ततस्त्वं पापवर्जितः॥ <br>
इति प्रतिग्रहमंत्रः॥ १४॥ <br>
एवं दत्त्वा विधानेन ततो विप्रं विसर्जयेत्॥ <br>
एवं कृते ततो राजंस्तस्मै दत्त्वाथ दक्षिणाम्॥१५॥ <br>
यथा तुष्टिं समभ्येति ततः पापं नयत्यसौ॥ <br>
तस्मिन्कृते महाराज प्रत्ययस्तत्क्षणाद्भवेत्॥ १६॥ <br>
शरीरं लघुतामेति तेजोवृद्धिश्च जायते॥<br>
स्वप्ने च वीक्षते रात्रौ संतुष्टमनसः स्थितान्॥१७॥ <br>
नरान्स्त्रियः सितैर्वस्त्रैः श्वेतमाल्यानुलेपनैः॥ <br>
श्वेतान्गोवृषभानश्वांस्तीर्थानि विविधानि च॥१८॥ <br>
एतत्ते सर्वमाख्यातं पापपिंडस्य दापनम्॥ <br>
श्रवणादपि राजेंद्र यस्य पापैः प्रमुच्यते॥१९॥ <br>
अन्यत्रापि महादानं पापपिण्डो हरेन्नृप॥६.२७०.२०।<br>
एकजन्मकृतं पापं निजकायेन निर्मितम्॥ <br>
कपालेश्वरदेवस्य सहस्रगुणितं हरेत्॥२१॥ <br>
पूर्ववच्चैव कर्तव्यो वेदिमंडपयोर्विधिः॥ <br>
परं होमः प्रकर्तव्यो गायत्र्या केवलं नृप॥२२। <br>
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये कपालेश्वरक्षेत्रमाहात्म्यप्रसंगेन पापपिंडप्रदानविधानवर्णनंनाम सप्तत्युत्तरद्विशततमोऽध्यायः॥२७०॥ <br>
<br>
<br>
</span>
