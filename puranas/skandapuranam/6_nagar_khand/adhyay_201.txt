<span style="font-size: 14pt; line-height: 200%">॥ विश्वामित्र उवाच ॥ ॥ <br>
अथ ते ब्राह्मणाः सर्वे भर्तृयज्ञं महामतिम् ॥ <br>
कृतांजलिपुटा भूत्वा स्तुतिं कृत्वा वचोऽब्रुवन् ॥ १ ॥ <br>
यदेतद्भवता प्रोक्तं शोधितो यो भवेद्द्विजः ॥ <br>
श्राद्धस्य कन्यकायाश्च सोमपानस्य सोऽर्हति ॥ २ ॥ <br>
कथं शुद्धिः प्रकर्तव्या तस्य सर्वं ब्रवीहि नः ॥ <br>
नागरस्य समस्तस्य देशांतरगतस्य च ॥३॥ <br>
देशांतरप्रजातस्य तत्र जातस्य वा पुनः ॥ <br>
अज्ञातपितृवर्गस्य सामा न्यं पदमिच्छतः ॥ ४ ॥ <br>
एतन्नः सर्वमाचक्ष्व विस्तरेण महामते ॥ ५ ॥ <br>
॥ विश्वामित्र उवाच ॥ ॥ <br>
तेषां तद्वचनं श्रुत्वा ब्राह्मणानां नृपोत्तम ॥ <br>
अब्रवीद्भर्तृयज्ञस्तु स्वाभिप्रायं सुसंमतम् ॥ ६ ॥ <br>
॥ भर्तृयज्ञ उवाच ॥ ॥ <br>
प्रश्नभारो महानेष भवद्भिः समुदाहृतः ॥ <br>
तथापि कथयिष्यामि नमस्कृत्य स्वयंभुवम्॥ ७॥ <br>
अज्ञातपितृवंशो यो दूरादपि समागतः ॥ <br>
सामान्यं वांछते पद्यं नागरोऽस्मीति कीर्तयन् ॥ ८ ॥ <br>
तस्य शुद्धिः प्रदा तव्या मुख्यैः शांतैः शुभैर्द्विजैः ॥ <br>
गर्तातीर्थोद्भवं विप्रं कृत्वा चैव पुरःसरम् ॥९ ॥ <br>
विशुद्धिं याचमानस्य यदि यच्छंति नो द्विजाः ॥ <br>
कामाद्वा यदि वा क्रोधात्प्रद्वेषाद्वा च्युतेर्भयात् ॥ ६.२०१.१० ॥ <br>
ब्रह्महत्योद्भवं पापं सर्वेषां तत्र जायते ॥ <br>
तस्मादभ्यागतो यस्तु दूरादपि विशेषतः ॥ ११ ॥ <br>
तस्य शुद्धिः प्रदातव्या प्रयत्नेन द्विजोत्तमैः ॥ <br>
शुद्धिं तु त्रिविधां प्राप्तो मम वाक्यसमुद्भवाम् ॥ १२ ॥ <br>
स शुद्धो नागरो ज्ञेयो जातो देशांतरेष्वपि ॥ <br>
पूर्वं विशोधयेद्वंशं ततो मातृकुलं स्मृतम् ॥ १३ ॥ <br>
ततः शीलं त्रिभिः शुद्धः सामान्यं पदमर्हति ॥ १४ ॥ <br>
सर्वेषामपि विप्राणां वर्षांते समुपस्थिते ॥ <br>
शुद्धिः कार्या प्रयत्नेन स्वस्थानस्य विशुद्धये ॥ १५ ॥ <br>
तदर्थं शरदश्चांते शुभर्त्तौ ब्राह्मणोत्तमाः ॥ <br>
चातुश्चरणसंपन्नाः संस्थाप्याः षोडशैव तु ॥ १६ ॥ <br>
ब्राह्मणाः पुरतः सर्वे शांता दांता जितेंद्रियाः ॥ <br>
गर्त्तातीर्थोद्भवं विप्रं तेषां मध्ये निवेशयेत् ॥ १७ ॥ <br>
तदग्रे पीठिका देयाश्चतस्रो लक्षणान्विताः ॥ <br>
यावत्कार्त्तिकपर्यंतं चातुश्चरणकल्पिताः ॥ १८ ॥ <br>
प्रथमा बह्वृचस्यार्थे याजुषस्य तथाऽपरा ॥ <br>
सामगस्य तथैवान्या तथाऽऽद्यस्य चतुर्थिका ।। ॥ १९ ॥ <br>
मुद्रिकार्थं तथैवान्या पंचमी परिकीर्तिता ॥ <br>
श्रीसूक्तं पावमानं च शाकुनं विष्णुदैवतम्॥ ६.२०१.२० ॥ <br>
पारावतं तथा सूक्तं जीवसूक्तेन संयुतम्॥ <br>
बह्वृचः कीर्तयेत्तत्र शांतिकं च तथापरम् ॥ २१ ॥ <br>
शांतिकं शिवसंकल्पमृषिकल्पं चतुर्विधम् ॥ <br>
मंडलंब्राह्मणं चैव गायत्रीब्राह्मणं तथा ॥ २२ ।। <br>
तथा पुरुषसूक्तं च मधुब्राह्मणमेव च ॥ <br>
अध्वर्युः कीर्तयेत्तत्र रुद्रान्पंचांगसंयुतान् ॥ २३ ॥ <br>
देवव्रतं च गायत्रं सोमसूर्यव्रते तथा ॥ <br>
एकविंशतिपर्यंतं तथान्यच्च रथंतरम् ॥ २४ ॥ <br>
सौव्रतं संहिता विष्णोर्ज्येष्ठसाम तथैव च ॥ <br>
सामवेदोक्तरुद्रांश्च भारुंडैः सामभिर्युतान् ॥ २५ ॥ <br>
छंदोगः कीर्तयेत्तत्र यच्चान्यच्छांतिकं भवेत् ॥ <br>
गर्भोपनिषदं चैव स्कंदसूक्तं तथापरम् ॥ २६ ॥ <br>
नीलरुद्रैः समोपेतान्प्राणरुद्रांस्तथापरान् ॥ <br>
नवरुद्रांश्च क्षुरिकानाद्यस्तत्र प्रकीर्तयेत् ॥ २७ ॥ <br>
ततः पुण्याहघोषेण गीतवादित्रनिस्वनैः ॥ <br>
शुक्लमाल्यांबरधरः शुक्लचंदनचर्चितः  २८ ॥ <br>
शुद्धिकामो व्रजेत्तत्र यत्र ते ब्राह्मणाः स्थिताः ॥ <br>
प्रणम्य शिरसा तेषां ततोवाच्यस्तु मध्यगः ॥ २९ ॥ <br>
मदर्थं प्रार्थय त्वं हि सर्वानेतान्द्विजोत्तमान् ॥ <br>
यतः शुद्धिं प्रयच्छंति प्रसादं कर्तुमर्हसि ॥ ६.२०१.३० ॥ <br>
ततस्तु प्रार्थयेद्विप्रांस्तदर्थं च विशुद्धये ॥ <br>
गर्तातीर्थोद्भवो विप्रो विनयावनतः स्थितः ॥ ३१ ॥ <br>
गोचर्मणि समालग्नः शुद्धिकामस्य तस्य च ॥ <br>
प्रष्टव्यास्तु ततस्तेन सर्व एव द्विजोत्तमाः ॥ ३२ ॥ <br>
एष शुद्धिकृते प्राप्तः सुदूरान्नागरो द्विजः ॥ <br>
अस्य शुद्धिः प्रदातव्या युष्माकं रोचते यदि ॥ ३३ ॥ <br>
अथ तैर्वेदसूक्तेन निषेधो वा प्रवर्तनम् ॥ <br>
वक्तव्यं वचसा नैव मम वाक्यमिदं स्थितम्॥ ३४ ॥ <br>
ततश्च बहुलान्दृष्ट्वा ऋगध्वर्यूंस्ततः परम् ॥ <br>
छादोग्यांश्च तथाद्यांश्च क्रमेण तु द्विजोत्तमाः ॥ ३५ ॥ <br>
यदि तेषां मनस्तुष्टिर्जायते द्विजसत्तमाः ॥ <br>
ततः सूक्तानि वाक्यानि सौम्यानि सुशुभानि च ॥ <br>
वारुणानि तथैंद्राणि मांगल्यप्रभवाणि च ॥ ३६ ॥ <br>
श्रेष्ठानि मंत्रलिंगानि वृद्धितुष्टिकराणि च ॥ <br>
यदि नो मानसी तुष्टि स्तेषां चैव प्रजायते ॥ ३७ ॥ <br>
तदा रौद्राणि याम्यानि नैर्ऋत्यानि विशेषतः ॥ <br>
आग्नेयानि त्वनिष्टानि तथा नाशकराणि च ॥ ३८ ॥ <br>
अथ ये तत्र मूर्खाः स्युर्न वेदपठने रताः ॥ <br>
पुष्पदानं तु वक्तव्यं तैः संतुष्टैर्द्विजोत्तमैः ॥ ३९ ॥ <br>
सीत्कारः कुपितैः कार्यः संतोषेण विवर्जितैः ॥ <br>
एवं सर्वेषु कृत्येषु न च कार्यो विनिर्णयः ॥ ६.२०१.४० ॥ <br>
प्राकृतैर्वचनैश्चैव यथा कुर्वंति मानवाः ॥ <br>
तथैव निर्णयस्यांते मध्यगेन विपश्चिता ॥ ४१ ॥ <br>
देयं तालत्रयं सम्यक्सर्वेषां निर्णयोद्भवे ॥ ४२ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये नागर प्रश्ननिर्णयवर्णनंनामैकोत्तरद्विशततमोऽध्यायः ॥ २०१ ॥<br>
<br>
<br>
</span>
