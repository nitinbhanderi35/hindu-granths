<span style="font-size: 14pt; line-height: 200%">॥ सूत उवाच ॥ ॥ <br>
अथ यावच्च ताः शप्ता मातरो द्विजसत्तमाः ॥ <br>
सावित्र्या तास्तु गंधर्व्यः प्राप्ताः सा यत्र तिष्ठति ॥ १ ॥ <br>
ततः प्रणम्य ता ऊचुः सर्वा दीनतरं वचः ॥ <br>
वयं समागता देवि सर्वास्तव मखे यतः॥ २ ॥ <br>
यज्ञभागं लभिष्याम औदुंबर्याः प्रसादतः ॥ <br>
न चास्माभिः परिज्ञाता सावित्री चात्र तिष्ठति ॥ ३ ॥ <br>
दौर्भाग्यदोषसंपन्ना नागरीभिः समावृता ॥ <br>
अस्माकं सुखमार्गोऽयं नृत्यगीतसमुद्भवः ॥ ४ ॥ <br>
तत्कुर्वाणास्ततो रात्रौ शप्ता गांधर्वसत्तमे ॥ <br>
स्त्रीणां दुःखेन दुःखार्ता जायंते सर्वयोषितः ॥५॥ <br>
यूयमानंदिताः सर्वाः सपत्न्या मम चोत्सवे ॥ <br>
तां प्रणम्य प्रपूज्याद्य नाहं संभाषितापि च ॥ ६ ॥ <br>
विशेषान्नृत्यगीतं च प्रारब्धं मम चाग्रतः॥ <br>
तस्माद्व्योमगति र्नैव भवतीनां भविष्यति ॥ ७ ॥ <br>
अस्मिन्स्थाने सदा दीनास्तथाऽऽश्रयविवर्जिताः ॥ <br>
संतिष्ठध्वं न वः पूजां करिष्यंति च मानवाः ॥ ८ ॥ <br>
दीनानामसमर्थानां यात्राकृत्येषु सर्वदा ॥ <br>
तस्यास्तद्वचनं देवि नान्यथा संभविष्यति ॥ ९ ॥ <br>
औदुम्बर्याः पूजनाय गत्वा तस्यै निवेद्यताम् ॥ <br>
सा हि व्यपनयेद्दुःखं ध्रुवं सा हि प्रकामदा ॥ ६.१८९.१० ॥ <br>
तेनाऽत्र सहसा प्राप्ता यावन्नष्टमनोरथाः ॥ ११ ॥ <br>
तस्मात्कुरुष्व कल्याणि यथास्माकं गतिर्भवेत् ॥ <br>
माहात्म्यं तव वर्द्धेत त्रैलोक्येऽपि चराचरे ॥ १२ ॥ <br>
॥ औदुम्बर्युवाच ॥ ॥ <br>
का शक्तिर्विद्यतेऽस्माकं कृतं सावित्रिसंभवम् ॥ <br>
अन्यथा कर्तुमेवाद्य सर्वैरपि सुरासुरैः ॥ १३ ॥ <br>
तथापि शक्तितो देव्यो यतिष्यामि हिताय वः ॥ <br>
अष्टषष्टिषु गोत्रेषु भवत्यः संनियोजिताः ॥ १४ ॥ <br>
पितामहेन तुष्टेन तत्र पूजामवाप्स्यथ ॥ <br>
यूयं रात्रौ च संज्ञाभिर्हास्यपूर्वाभिरेव च ॥१५॥ <br>
अद्यप्रभृति यस्यात्र नागरस्य तु मंदिरे ॥ <br>
वृद्धिः संपत्स्यते काचिद्वि शेषान्मंडपोद्भवा ॥ १६ ॥ <br>
तथा या योषितः काश्चित्पुरद्वारं समेत्य च ॥ <br>
अदृष्टहास्यमाध्याय क्षपिष्यंति बलिं ततः ॥ १७ ॥ <br>
तेन वो भविता तृप्तिर्देवानां च यथा मखैः ॥ <br>
याः पुनर्न करिष्यंति पूजामेतां मयोदिताम् ॥ १८ ॥ <br>
युष्माकं नगरे तासां सुपुत्रो नाशमाप्स्यति ॥ <br>
युष्माकमपमाने न सदा रोगी भविष्यति ॥ १९ ॥ <br>
तस्मात्तिष्ठध्वमत्रैव रक्षार्थं नगरस्य च ॥ <br>
शापव्याजेन युष्माकं वरोऽयं समुपस्थितः ॥ ६.१८९.२० ॥ <br>
एतस्मिन्नंतरे प्राप्तो देवशर्मा द्विजोत्तमाः ॥ <br>
गंधर्वः पर्वतो जातः स्वपत्न्या सहितस्तदा ॥ २१ ॥ <br>
यदा चौदुम्बरी शप्ता नारदेन सुरर्षिणा ॥ <br>
मानुषी भव क्रुद्धेन तदा संप्रार्थितस्तया॥२२॥ <br>
मदर्थं मानुषो भूत्वा तता त्वं चानया सह॥ <br>
सृज मां मानुषीं चेव येन गच्छामि नो भुवि॥२३॥ <br>
विण्मूत्रसंयुते गर्भे सर्वदोषसमन्विते॥ <br>
ततः सा कृपया तस्याः सत्पत्न्या देवशर्मणः॥२४॥ <br>
अवतीर्णा धरापृष्ठे वानप्रस्थाश्रमे ततः॥ <br>
एवं सा पञ्चमी रात्रिस्तस्य यज्ञस्य सत्तमाः॥२५॥ <br>
उत्सवेन मनोज्ञेन चौदुम्बर्या व्यतिक्रमात्॥ <br>
प्रत्यूषे च ततो जाते यदा तेन विसर्जिता॥२६॥ <br>
औदुम्बरी तदा प्राह पर्वतं जनकं निजम्॥ <br>
कल्येऽत्रावभृथो भावी विधियज्ञसमुद्भवः॥२७॥ <br>
सर्वतीर्थमयस्तस्मिन्स्नानं न स्यात्ततः परम्॥ <br>
यास्यामः स्वगृहान्भूयः सर्वैर्देवैः समन्विताः॥२८॥ <br>
अनेनैव विमानेन त्रयो वापि यथासुखम्॥ <br>
ममापि च वरो जातो यः शापान्नारदोद्भवात्॥ <br>
यज्ञभागो मया प्राप्तो देवानामपि दुर्लभः॥ <br>
पौर्णमासीदिने प्राप्ते विशेषात्स्त्रीजनैः कृतः॥६.१८९.३०॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्य औदुंबर्युत्पत्तिपूर्वकतत्प्राग्जन्मवृत्तांतवर्णनंनामैकोननवत्युत्तरशततमोऽध्यायः॥१८९॥ <br>
<br>
<br>
</span>
