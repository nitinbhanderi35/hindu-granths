<span style="font-size: 14pt; line-height: 200%"><br>
॥ सूत उवाच ॥ ॥ <br>
तास्तथेति प्रतिज्ञाय चक्रुस्तच्छक्रशासनम् ॥ <br>
सूतिकागृहधर्मे यत्तच्चक्रुस्तस्य सर्वशः ॥ १ ॥ <br>
अथान्यदिवसे बालो द्वादशार्कसमद्युतिः ॥ <br>
संजज्ञे तेन वीर्येण द्विभुजैक मुखः शुभः ॥ २ ॥ <br>
यथासौ जातमात्रस्तु प्ररुरोद सुदुःखितः ॥ <br>
तच्छ्रुत्वा रुदितं सर्वाः कृत्तिकास्तमुपागताः ॥ ३ ॥ <br>
महासेनोऽपि संवीक्ष्य मातॄस्ताः समुपागताः॥ <br>
सोत्कण्ठः षण्मुखो जातो द्वादशाक्षभुजस्तथा ॥ ४ ॥ <br>
एकैकस्याः पृथक्तेन प्रपपौ प्रयतः स्तनम् ॥ <br>
द्वाभ्यामालिंगयामास भुजाभ्यां स्नेहपूर्वकम्॥ ५ ॥ <br>
एतस्मिन्नंतरे प्राप्ता ब्रह्मविष्णुशिवादयः ॥ <br>
सर्वे देवाः सहेन्द्रेण गन्धर्वाप्सरसस्तथा ॥ ६ ॥ <br>
महोत्सवोऽथ संजज्ञे तस्मिन्स्थाने निरर्गलः ॥ <br>
गीतवाद्यप्रणादेन येनविश्वं प्रपूरितम् ॥ ७ ॥ <br>
रंभाद्या ननृतुस्तस्य विलासिन्यो दिवौकसाम् ॥ <br>
जगुश्च मुख्यगन्धर्वा श्चित्रांगदमुखाश्च ये ॥ ८ ॥ <br>
ततस्तु देवताः सर्वास्तस्य नाम प्रचक्रिरे ॥ <br>
स्कन्दनाद्रेतसो भूमौ स्कन्द इत्येव सादरम् ॥ ९ ॥ <br>
अथ तस्य कुमा रस्य तदा तत्राभिषेचनम् ॥ <br>
सेनापत्यं कृतं साक्षाद्देवानां शंभुना स्वयम् ॥ ६.७१.१० ॥ <br>
तस्य शक्तिः स्वयं दत्ता विधिनाऽद्भुतदर्शना ॥ <br>
अमोघा विजयार्थाय दैत्यपक्षक्षयाय च ॥ ११ ॥ <br>
मयूरो वाहनार्थाय त्र्यंबकेण सुशीघ्रतः ॥ <br>
दिव्यास्त्राणि महेन्द्रेण विष्णुनाथ महात्मना ॥ १२ ॥ <br>
ततोऽभीष्टानि शस्त्राणि देवैः सर्वैः पृथक्पृथक् ॥ <br>
तस्य दत्तानि संतुष्टैस्तथा मातृगणैरपि ॥ १३ ॥ <br>
ततस्तमग्रतः कृत्वा सेनानाथं सुरेश्वराः ॥ <br>
जग्मुः ससैनिकास्तत्र तारको यत्र संस्थितः ॥ १४ ॥ <br>
तारकोऽपि समालोक्य देवान्स्वयमुपागतान् ॥ <br>
युद्धार्थं हर्षसंयुक्तः सम्मुखः सत्वरं ययौ ॥ १५ ॥ <br>
ततोऽभूत्सुमहद्युद्धं देवानां दानवैः सह ॥ <br>
कोपसंरक्तनेत्राणां मृत्युं कृत्वा निवर्तनम् ॥ १६ ॥ <br>
अथ स्कन्देन संवीक्ष्य दूरस्थं तारकं रणे ॥ <br>
समाहूय ततो मुक्ता सा शक्तिस्तस्य मृत्यवे ॥ १७ ॥ <br>
अथासौ हृदयं भित्त्वा तस्य दैत्यस्य दारुणा ॥ <br>
चमत्कारपुरोपांते पतिता रुधिरोक्षिता ॥ १८ ॥ <br>
तारकस्तु गतो नाशं मुक्तः प्राणैश्च तत्क्षणात् ॥ <br>
ततो देवगणाः सर्वे संहृष्टास्तं महाबलम् ॥ १९ ॥ <br>
स्तोत्रैर्बहुविधैः स्तुत्वा प्रोचुस्तस्मिन्हते सति ॥ <br>
गताश्च त्रिदिवं तूर्णं सह शक्रेण निर्भयाः ।१ ६.७१.२० ॥ <br>
स्कन्दोऽपि तां समादाय शक्तिं तत्र पुरोत्तमे ॥ <br>
स्थापयामास येनैव रक्तशृंगोऽभवद्दृढः ॥ ॥ २१ ॥ <br>
ऋषय ऊचुः ॥ ॥ <br>
रक्तशृंगः कथं तेन निश्चलोऽपि दृढीकृतः ॥ <br>
कस्य वाक्येन नो ब्रूहि विस्तरेण महामते ॥ २२ ॥ <br>
॥ सूत उवाच ॥ ॥ <br>
यदा वै भूमिकम्पस्तु संप्रजातः सुदारुणः ॥ <br>
रक्तशृङ्गः प्रचलितः स्वस्थानादतिवेगतः ॥ २३ ॥ <br>
तस्य दैत्यस्य पातेन यथान्ये पर्व तोत्तमाः ॥ <br>
अथ हर्म्याणि सर्वाणि चमत्कारपुरे तदा ॥ २४ ॥ <br>
शीर्णानि चलिते तस्मिन्पर्वते व्यथिता द्विजाः ॥ <br>
प्रायशो निधनं प्राप्तास्तथाऽन्ये मूर्छयार्दिताः ॥ २५ ॥ <br>
हतशेषास्ततो विप्रा गत्वा स्कन्दं क्रुधान्विताः ॥ <br>
प्रोचुश्च किमिदं पाप त्वया कृतमबुद्धिना ॥ २६ ॥ <br>
नाशं नीता वयं सर्वे सपुत्रपशुबाधवाः ॥ <br>
तस्माच्छापं प्रदास्यामो वयं दुःखेन दुःखिताः ॥ २७ ॥ <br>
॥ स्कन्द उवाच ॥ ॥ <br>
हिताय सर्वलोकानां मयैतत्समनुष्ठितम् ॥ <br>
यद्धतो दानवो रौद्रो नान्यथा द्विजसत्तमाः ॥ २८ ॥ <br>
प्रसादः क्रियतां तस्मान्मान्या मे ब्राह्मणाः सदा ॥ <br>
मृतानपि द्विजान्सर्वानहं तानमृताश्रयात्॥ २९ ॥ <br>
पुनर्जीवितसंयुक्तान्करिष्यामि न संशयः ॥ <br>
तथा सुनिश्चलं शैलं करिष्यामि स्वशक्तितः ॥ ६.७१.३० ॥ <br>
एवमुक्त्वा समादाय तां शक्तिं रुधिरोक्षिताम् ॥ <br>
चक्रे स्थापनमस्यास्तु रक्तशृङ्गस्य मूर्धनि ॥ ३१ ॥ <br>
ततः प्रोवाच संहृष्टो देवतानां चतुष्टयम् ॥ <br>
आंबवृद्धां तथैवाम्रां माहित्थां च चमत्करीम् ॥ ३२ ॥ <br>
युष्माभिर्निश्चलः कार्यो भूयोऽयं नगसत्तमः ।। <br>
प्रलयेऽपि यथा स्थानाद्रक्तशृङ्गश्चलेन्नहि ॥ ३३ ॥ <br>
सदैव ख्यातिमायातु मन्नाम्ना पुरमुत्तमम्॥३२॥ <br>
युष्माकं ब्राह्मणाः सर्वे पूजां दास्यंति सर्वदा॥३४॥ <br>
बाढमित्येव ताः प्रोच्य चतुर्दिक्षु ततश्च तम्॥ <br>
शूलाग्रैः सुदृढं चक्रुः स्कन्दवाक्येन हर्षिताः॥ <br>
ततश्चामृतमादाय मृतानपि द्विजोत्तमान्॥ <br>
स्कन्दो जीवापयामास द्विजभक्तिपरायणः॥३६॥ <br>
ततस्ते ब्राह्मणास्तत्र संहृष्टा वरमुत्तमम् ॥ <br>
ददुस्तस्य स च प्राह मन्नामैतत्पुरोत्तमम् ॥ <br>
सदैव ख्यातिमायातु एतन्मे हृदि वांछितम् ॥ ३७ ॥ <br>
॥ ऋषय ऊचुः ॥ ॥ <br>
एतत्स्कन्दपुरंनाम तव नाम्ना भविष्यति ॥ <br>
चमत्कारपुरं तद्वत्सांप्रतं सुरसत्तम ॥ ३८ ॥ <br>
पूजां तव करिष्यामः कृत्वा प्रासादमुत्त मम् ॥ <br>
तथैव देवताः सर्वाश्चतस्रोऽपि त्वया धृताः ॥ ३९ ॥ <br>
सर्वाः संपूजयिष्यामः सर्वकृत्येषु सादरम्॥ <br>
एतां चं तावकीं शक्तिं सदा सुरवरोत्तम ॥ <br>
विशेषात्पूजयिष्यामः षष्ठ्यां श्रद्धासमन्विताः ॥ ६.७१.४० ॥ <br>
॥ सूत उवाच ॥ ॥ <br>
एवं स ब्राह्मणैः प्रोक्तो महासेनो महाबलः ॥ <br>
स्थितस्तत्रैव तद्वा क्याज्ज्ञात्वा तत्क्षेत्रमुत्तमम् ॥ ४१ ॥ <br>
यस्तं पूजयते भक्त्या चैत्रषष्ठ्यां सुभावतः ॥ <br>
शुक्लायां तस्य संतुष्टिं कुरुते बर्हिवाहनः ॥ ४२ ॥ <br>
तस्यां शक्तौ नरो यश्च कुर्यात्पृष्ठिनिघर्षणम्॥ <br>
पूजयित्वा तु पुष्पाद्यैः सम्यक्छ्रद्धासमन्वितः ॥ <br>
स न स्याद्रोगसंयुक्तो यावत्संवत्सरं द्विजाः ॥ ४३ ॥ <br>
एवं तत्र धृता शक्तिस्तेन स्कन्देन धीमता ॥ <br>
रक्तशृंगस्य रक्षार्थं तत्पुरस्य विशेषतः ॥ ४४ ॥ <br>
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये स्कन्दस्थापितशक्तिमाहात्म्यवर्णनंनामैकसप्ततितमोऽध्यायः ॥ ७१ ॥ ॥ ध ॥ <br>
<br>
</span>
