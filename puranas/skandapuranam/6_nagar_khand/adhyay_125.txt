<span style="font-size: 14pt; line-height: 200%">। सूत उवाच ॥ ॥ <br>
ततः कर्णोत्पलातीर्थं विख्यातं चास्ति शोभनम् ॥ <br>
यत्र स्नातो नरः सम्यङ्न वियोगमवाप्नुयात् ॥ १ ॥ <br>
कथंचिदपि चेष्टेन धनेनालिजनेन च ॥<br>
पराक्रमेण धर्मेण कलत्रेण विशेषतः ॥ २ ॥ <br>
सत्यसंध इति ख्यातः पुरासीत्पृथिवीपतिः ॥ <br>
इक्ष्वाकुकुलसंभूतः सर्वरूपगुणैर्युतः ॥ ३ ॥ <br>
तस्य कर्णोत्पलानाम जाता कन्या सुशोभना ॥ <br>
बहुपुत्रस्य चैका सा सर्वलक्षणलक्षिता ॥ ४ ॥ <br>
अथ तस्याः पिता नाम चक्रे द्वादशमे दिने ॥ <br>
संमंत्र्य ब्राह्मणैः सार्धं भृत्यामात्यैर्मुहुर्मुहुः ॥ ५ ॥ <br>
यस्मात्कर्णोत्पला चेयं जाता मम कुमारिका ॥ <br>
तस्मात्कर्णोत्पलानाम जाता कन्या सुशोभना ॥ ६ ॥ <br>
बहु पुत्रस्य चैका सा सर्वलक्षणलक्षिता ॥ <br>
तस्मात्कर्णोत्पलानाम जायतां द्विजसत्तमाः ॥ ७ ॥ <br>
कृतनामाऽथ सा बाला वृद्धिं याति दिनेदिने ॥ <br>
आह्लादकारिणी नित्यं कला चांद्रमसी यथा ॥ ८ ॥ <br>
अथ सा क्रमशः प्राप्ता यौवनं बंधुलालिता ॥ <br>
हस्ताद्धस्तं प्रगच्छंती सर्वेषां द्विजसत्तमाः॥ ॥ ९ ॥ <br>
अथ तां यौवनोपेतां दृष्ट्वा स पृथिवीपतिः । <br>
चिंतयामास चित्तेन कस्येमां प्रददाम्यहम् ॥ ६.१२५.१० ॥ <br>
न तस्याः सदृशः कश्चिद्वरोऽत्र धरणीतले ॥ <br>
न स्वर्गे न च पाताले किं कृत्यं मेऽधुना भवेत् । ११ ॥ <br>
स एवं बहुधा ध्यात्वा तदर्थं पृथिवीपतिः ॥ <br>
निश्चयं प्राकरोच्चित्ते प्रष्टव्योऽत्र पितामहः ॥ १२  <br>
मयाद्य विषये चास्मिन्स देवः प्रेरयिष्यति ॥ <br>
तस्मै पुत्रीं प्रदास्यामि नान्यस्मै वै कथंचन ॥ १३ ॥ <br>
स एवं निश्चयं कृत्वा तामादाय ततः परम् ॥ <br>
ब्रह्मलोकं जगामाथ प्रष्टुं तस्याः कृते वरम् ॥ १४ ॥ <br>
अथ यावत्स संप्राप्तो ब्रह्मलोकं नरेश्वरः ॥ <br>
तावत्संध्या समुत्पन्ना ब्राह्मी ब्राह्मणसत्तमाः ॥ १५ ॥ <br>
एतस्मिन्नंतरे ब्रह्मा सायंतनक्रियोत्सुकः ॥ <br>
उपविष्टः समाधिस्थस्तत्कालं समपद्यत ॥ १६ ॥ <br>
सत्यसंधोऽपि तं दृष्ट्वा समाधिस्थं पितामहम् ॥ <br>
समाध्यंतं प्रतीक्षन्स उपविष्टः समीपतः ॥ १७ ॥ <br>
ततो विलोक्य चात्मानमात्मनि प्रपितामहः ॥ <br>
पद्मे प्रवर्तिते सम्यगष्टपत्रे हृदि स्थिते ॥ १८ ॥ <br>
कर्णिकामध्यगं दीप्तं बहुवर्णमतिस्थिरम् ॥ <br>
आनंदाश्रुपरिक्लिन्नवदनः पुलकांकितः ॥ १९ ॥ <br>
तत आचम्य प्रक्षाल्य चरणौ सर्वतोदिशम् ॥ <br>
अपश्यत्प्रणतः सर्वैर्ब्रह्मलोकनिवासिभिः ॥६.१२५.२० ॥ <br>
एतस्मिन्नंतरे राजा तामादाय शुभाननाम् ॥ <br>
नमस्कृत्य तया सार्धं ततः प्रोवाच सादरम् ॥ २१ ॥ <br>
अहं देव समायातो मर्त्यलोकात्तवांतिकम् ॥ <br>
सत्यसंधो महीपाल आनर्त भुवि विश्रुतः ॥ २२ ॥ <br>
इयं कर्णोत्पलानाम मम कन्या सुशोभना ॥ <br>
अस्या भुवि मया लब्धो न समोऽत्र पतिः क्वचित् ॥ २३ ॥ <br>
सदृशस्तेन चायातस्तव पार्श्वे सुरोत्तम ॥ <br>
तस्मान्मे ब्रूहि भर्त्तारमस्या येन ददाम्यहम् ॥ २४ ॥ <br>
॥ सूत उवाच ॥ ॥ <br>
तस्य तद्वचनं श्रुत्वा ततः प्रोवाच पद्मजः ॥ <br>
विहस्य सर्वदेवानां समाजे द्विजसत्तमाः । २५ ॥ <br>
यदि पृच्छसि मे भूप कन्याधर्मपतिं प्रति ॥ <br>
तन्नैषा कस्यचिद्देया सांप्रतं शृणु कारणम् ॥ २६ ॥ <br>
आत्मश्रेणिप्रसूताय वयोज्येष्ठाय भूपते ॥ <br>
कन्या देया च धर्माय यशसे कुलवृद्धये ॥ २७ ॥ <br>
सेयं तव सुता मर्त्ये ज्येष्ठभावं समाश्रिता ॥ <br>
सर्वेषां भूमिपालानां यत्तत्त्वं कारणं शृणु ॥ २८ ॥<br>
ममांतिकं प्रपन्नस्य तव जातं युगत्रयम्॥ <br>
अतीता भूतले मर्त्या ये दृष्टाः प्राक्त्वया नृप ॥ २९ ॥ <br>
अन्या सृष्टिः समुत्पन्ना सांप्रतं धरणीतले ॥ <br>
न त्वं जानासि माहात्म्यान्मम लोकसमुद्भवात्॥ ६.१२५.३० ॥ <br>
न देवा मानुषीं भार्यां कुर्वन्ति च कथंचन ॥ <br>
श्लेष्ममूत्रपुरीषाणां संस्थानं या विगर्हिता ॥ ३१ ॥ <br>
तस्मादत्रैव तिष्ठ त्वं सुतया सहितो नृप ॥ <br>
हस्त्यश्वादि च यत्किंचित्तत्सर्वं ते क्षयं गतम् ॥ ३२ ॥ <br>
पुत्राः पौत्रास्तथा भृत्या ये चान्ये बांधवास्तव ॥ <br>
ते सर्वे निधनं प्राप्ता ये चान्ये भवतेक्षिताः ॥ ३३ ॥ <br>
स तथेति प्रतिज्ञाय स्थितः पार्थिवसत्तमः ॥ <br>
यावत्तावत्सुदुःखार्ता रुदतीसाऽब्रवीत्सुता ॥ ३४ ॥ <br>
नाहं तात वसिष्यामि स्थानेस्मिन्ब्रह्मसंभवे ॥ <br>
सखीजनपरित्यक्ता बंधुवर्गविनाकृता ॥ ३५ ॥ <br>
तस्माद्यास्यामि तत्रैव यत्र सा जननी मम ॥ <br>
ताश्च सख्यः कृतानंदा याभिः संक्रीडितं मया ॥ ३६ ॥ <br>
भर्त्रा विनाकृता नाहं नयिष्ये कालसंस्थितिम् ॥ <br>
तस्मात्तत्र द्रुतं गच्छ यत्र मे जननी स्थिता ॥ ३७ ॥ <br>
तस्यास्तद्वचनं श्रुत्वा स्नेहार्द्रेण स चेतसा ॥ <br>
तामादाय ततः प्राप्तः स्वं देशं पार्थिवोत्तमः ॥ ३८ ॥ <br>
यावत्पश्यति तावत्स स्थलस्थाने जलाशयान् ॥ <br>
जलस्थानेषु संजाताः स्थलसंघाः सुदुर्गमाः ॥ ३९ ॥ <br>
अन्ये लोकास्तथा धर्मास्तेषां मध्ये व्यवस्थिताः ॥ <br>
पृच्छन्नपि न जानाति संबंधं केनचित्सह ॥ ६.१२५.४० ॥ <br>
तथा मर्त्यानिलस्पृष्टन्द्यतत्त्कणात्स महीपतिः ॥ <br>
सा च कन्या जराग्रस्ता संजाता श्वेतमूर्द्धजा ॥ ४१ ॥ <br>
वलिभिः पूर्णितांगी च शीर्णदंता कुचच्युता ॥ <br>
अमनोज्ञा विरूपांगी चिपिटाक्षी द्विजोत्तमाः ॥ ४२ ॥ <br>
सोपि राजा तथाभूतो वेपमानः पदेपदे ॥ <br>
पप्रच्छ भूपतिः कोत्र देशः कोयं पुरं च किम् ॥ ४३ ॥ <br>
अथ प्रोचुर्जनास्तस्य देश आनर्त इत्ययम् ॥ <br>
अयं भूपोत्र विख्यातः सुधर्मज्ञो बृहद्बलः ॥ ४४ ॥ <br>
एतत्प्राप्तिपुरंनाम एषा साभ्रमती नदी ॥ <br>
गर्तातीर्थमिदं पुण्यमेतस्याः परिकीर्तितम् ॥ ४९ ॥ <br>
यत्रैते मुनयः शांता दांताश्चाष्टगुणे रताः ॥ <br>
तपरता महाभागाः स्नानजप्ययपरायणाः ॥ ॥ ४६ ॥ <br>
ततः स तु समाकर्ण्य रुरोद कृतनिःस्वनः ॥ <br>
स्वसुतां तां समालिंग्य दुःखशोकसमन्वितः ॥ ४७ ॥ <br>
तौ च वृद्धतमौ दृष्ट्वा रुदतौ कृपयान्विताः ॥ <br>
सर्वे लोकाः समाजग्मुः पप्रच्छुश्च सुदुःखिताः ॥ ४८ ॥ <br>
किं त्वं वृद्ध सुदुःखार्तः प्ररोदिषि निरर्गलम् ॥ <br>
अनया वृद्धया सार्धं तस्मान्नः कारणं वद ॥ ४९ ॥ <br>
किं ते नष्टः प्रियः कश्चित्किं वा जातो धनक्षयः ॥ <br>
पराभूतोसि वा किं त्वं केनापि वद मा चिरम् ॥ ६.१२५.५० ॥ <br>
धर्मज्ञो दुष्टहंता च साधूनां पालने रतः ॥ <br>
राजा बृहद्बलोस्माकं येन ते कुरुते सुखम् ॥ ५१ ॥ ॥ <br>
सत्यसंध उवाच ॥ ॥ <br>
आनर्त्ताधिपतिश्चाहं सत्यसंध इति स्मृतः ॥ <br>
मम कर्णोत्पलानाम सुतेयं दयिता सदा ॥ <br>
सोहमस्याः प्रदानार्थं ब्रह्मलोकमितो गतः ॥<br>
प्रष्टुं पितामहं देवं स्थितस्तत्र मुहूर्तवत् ॥ ९३ ॥ <br>
ततो भूयः समायातो यावत्पश्यामि भूतलम् ॥ <br>
तावद्विलोमतां प्राप्तं सर्वं नो वेद्मि किञ्चन ॥ ५४ ॥ <br>
तच्छ्रुत्वा ते जना गत्वा विस्मयोत्फुल्ललोचनाः ॥ <br>
बृहद्बलाय तत्सर्वमाचख्युस्तुष्टिसंयुताः ॥ ५५ ॥ <br>
सोऽपि तत्सर्वमाकर्ण्य ततः शीघ्रतरं गतः ॥ <br>
पद्भ्यामेव स्थितो यत्र सत्यसन्धो महीपतिः ॥ ५६ ॥ <br>
ततस्तं प्रणिपत्योच्चैः कृतांजलिपुटः स्थितः ॥ <br>
स्वागतं ते महीपाल भूयः सुस्वागतं च ते ॥ ५७ ॥ <br>
इदं राज्यं निजं भूयो मया भृत्येन सादरम् ॥ <br>
कुरुष्व स्वेच्छया देहि दानानि विविधानि च ॥ ५८ ॥ <br>
ततस्तं च समालिंग्य शिरस्याधाय चासकृत् ॥ <br>
उवाचाश्रुपरिक्लिन्नवदनो गद्गदाक्षरम् ॥ ५९ ॥ <br>
वत्स चीर्णं मया राज्यं दानं दत्तं पृथग्विधम् ॥ <br>
वाजिमेधमुखैर्यज्ञैरिष्टं संपूर्णदक्षिणैः ॥६.१२५.६॥। <br>
तस्मात्तपश्चरिष्यामि सुतया चानया सह ॥ <br>
यथैषा लभते भूयस्तारुण्यं प्राक्तनं शुभम् ॥६॥। <br>
॥ बृहद्बल उवाच ॥ ॥ <br>
पारंपर्येण राजेंद्र मयैतत्सकलं श्रुतम् ॥ <br>
सत्यसंधो महीपालः कन्यामादाय निर्गतः ॥ ६२ ॥ <br>
कुत्रचिन्न समायातः स भूयोऽपि पुरोत्तमे ॥ <br>
ततस्तत्सचिवै राज्यं प्रतिपाल्य चिरं नृप ॥ <br>
अभिषिक्तस्ततः पुत्रः सुहयोनाम विश्रुतः ॥ ६३ ॥ <br>
तस्याहं क्रमशो जातः सप्तसप्ततिमो विभो॥ <br>
पुरुषस्तव वंशस्य समुद्भूतो महापतिः ॥ ६४ ॥ <br>
तस्मादत्रैव कल्याणे स्थानेऽस्मिन्मेध्यतां गते ॥ <br>
गर्तातीर्थे कुरु विभो तपस्त्वमनया सह ॥ ६५ ॥ <br>
येन ते चरणौ नित्यं प्रणिपत्य त्रिसंधिजम्॥ <br>
श्रेयः प्राप्नोम्यसंदिग्धं प्रसादः क्रियतामिति ॥ ६६ ॥ <br>
॥ सत्यसंध उवाच ॥ ॥ <br>
हाटकेश्वरजे क्षेत्रे मयासीत्स्थापितं पुरा ॥ <br>
लिंगं वृषभनाथस्य तावदस्ति सुपुत्रक ॥ ६७ ॥ <br>
तत्तस्याराधनं नित्यं करिष्यामि दिवानिशम् ॥ <br>
तस्मात्प्रापय मां तत्र अनया सुतया सह ॥ ६८ ॥ <br>
एवं तयोः प्रवदतोरन्योन्यं भूमिपालयोः ॥ <br>
गर्त्तातीर्थात्समायाता ब्राह्मणाः कौतुकान्विताः ॥ <br>
श्रुत्वा भूमिपतिं प्राप्तं चिरंतनगुरुं शुभम्॥ ६९ ॥ <br>
ततः स पार्थिवस्तेषां दत्त्वार्घं प्रांजलिः स्थितः ॥ <br>
प्रोवाच स्वर्गवृत्तांतमास्यतामिति सादरम् ॥ ६.१२५.७० ॥ <br>
अथ ते ब्राह्मणाः सर्वे यथाज्येष्ठं यथासुखम्॥ <br>
उपविष्टा नरेंद्रस्य चतुर्दिक्षु सुविस्मिताः ॥ <br>
पप्रच्छुस्तं च भूपालं वार्तां ब्रह्मगृहोद्भवाम् ॥ ७१ ॥ <br>
यथा स तत्र निर्यात आगतश्च यथा पुरा ॥ <br>
आलापाः पद्मयोनेश्च यथा जातास्त्वनेकशः ॥ ७२ ॥ <br>
ततः कथांतमासाद्य सत्यसंधो महीपतिः ॥ <br>
किंचिदासाद्य तं प्राह समीपस्थं बृहद्बलम् ॥ ७३ ॥ <br>
मया इष्टं मखैश्चित्रैरनेकैर्भूरिदक्षिणैः ॥ <br>
दानानि च विचित्राणि येषां संख्या न विद्यते ॥ ७४ ॥ <br>
एकदाहं गतः पुत्र चमत्कारपुरोत्तमे ॥ <br>
दृष्टं मया पुरं तच्च समंताद्ब्राह्मणैवृतम् ॥ ७५॥ <br>
जपस्वाध्यायसंपन्नैरग्निहोत्रपरायणैः ॥ <br>
गृहस्थधर्मसंपन्नैर्लोकद्वयफलान्वितैः ॥ ७६ ॥ <br>
ततश्च चिंतितं चित्ते स वन्यो मम पूर्वजः ॥ <br>
येनैषोपार्जिता कीर्तिः शाश्वती क्षयवर्जिता ॥ ७७ ॥ <br>
तस्मादहमपि स्थाप्य पुरमीदृक्समुच्छ्रितम् ॥ <br>
ब्राह्मणेभ्यः प्रदास्यामि तत्कीर्तिपरिवृद्धये ॥ ७८ ॥ <br>
एवं चितयमानस्य मम नित्यं महीपते ॥ <br>
अवांतरेण संजातं ब्रह्मलोकप्रयाणकम् ॥ ७९ ॥ <br>
एतदेकं हि मे चित्ते पश्चात्तापकरं स्थितम्॥ <br>
नान्यत्किंचिन्महीपाल कृतकृत्यस्य सर्वतः ॥ ६.१२५.८० ॥ <br>
तस्मात्प्रार्थय विप्रेंद्रान्कांश्चिदेषां महात्मनाम् ॥ <br>
येन यच्छामि सुस्थानं कृत्वा तेभ्यस्तवाज्ञया ॥ ८१ ॥ <br>
ततः स प्रार्थयामास तदर्थं ब्राह्मणोत्तमान् ॥ <br>
ममोपरि दयां कृत्वा क्रियतां भोः परिग्रहः ॥ ८२ ॥ <br>
अस्य भूपस्य सद्भक्त्या यच्छतः पुरमुत्तमम् ॥ <br>
अहं वः पालयिष्यामि सर्वे मद्वंशजाश्च ते ॥ ॥ ८३ ॥ <br>
ततः कांश्चित्सुकृच्छ्रेण समानीय बृहद्बलः ॥ <br>
राज्ञे निवेदयामास एतेभ्यो दीयतामिति ॥ ८४ ॥ <br>
ततः प्रक्षाल्य सर्वेषां पादान्स पृथिवीपतिः ॥ <br>
सत्यसंधो ददौ तेभ्यः पुरार्थं भूमिमुत्तमाम् ॥ ८५ ॥ <br>
बृहद्बलस्य चादेशं ददौ संप्रस्थितः स्वयम् ॥ <br>
त्वयैतद्योग्यतां नेयं पुरं परपुरंजय ॥ ८६ ॥ <br>
गत्वा च स तया सार्धं तत्क्षेत्रं हाटकेश्वरम् ॥ <br>
तल्लिंगं प्राप्य संहृष्टश्चिरं तेपे तपस्ततः ॥ ८७ ॥ <br>
सापि कर्णोत्पला प्राप्य किंचित्पुण्यं जलाशयम् ॥ <br>
तपस्तेपे प्रतिष्ठाप्य गौरीं श्रद्धासमन्विता ॥ ८८ ॥ <br>
एतस्मिन्नंतरे राजा कालधर्ममुपागतः ॥ <br>
आनर्ताधिपतिर्युद्धे हतः पुत्रैः समन्वितः ॥ ८९ ॥ <br>
ततस्ते ब्राह्मणाः सर्वे गर्तातीर्थसमुद्भवाः ॥ <br>
सत्यसंधं समभ्येत्य प्रोचुर्दुःखसमन्विताः ॥ ६.१२५.९० ॥ <br>
परिग्रहः कृतोऽस्माभिः केवलं पृथिवीपते ॥ <br>
न च किंचित्फलं जातं वृत्तिजं नः पुरोद्भवम् ॥ ९१ ॥ <br>
तस्मात्कुरु स्थितिं त्वं च स्वधर्मपरिवृद्धये ॥?। <br>
येन तद्वर्तनोपायो ह्यस्माकं नृपसत्तम ॥ ९२ ॥ <br>
राजा बृहद्बलो युद्धे कालधर्ममुपागतः ॥ <br>
यस्त्वया दर्शितोऽस्माकं वृत्त्यर्थं नृपसत्तम ॥ ९३ ॥ <br>
॥ सत्यसन्ध उवाच ॥ ॥ <br>
संन्यस्तोऽहं द्विजश्रेष्ठा वृत्तिं कर्तुं न च क्षमः ॥ <br>
यदि मे स्यात्पुमान्कश्चिदन्वयेऽपि न संशयः ॥ ९४ ॥ <br>
तस्माद्व्रजथ हर्म्यं स्वं प्रसादः क्रियतां मम ॥ <br>
अभाग्यैर्भवदीयैश्च हतो राजा बृहद्बलः ॥ ९५ ॥ <br>
एवमुक्ताश्च ते विप्रा मत्वा तथ्यं च तद्वचः ॥ <br>
स्वस्थानं त्वरिता जग्मुः सोऽपि चक्रे तपश्चिरम् ॥ ९६ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये सत्यसन्धनृपतिवृत्तान्तवर्णनंनाम पंचविंशत्यधिकशततमोऽध्यायः ॥ १२५ ॥  <br>
<br>
<br>
</span>
