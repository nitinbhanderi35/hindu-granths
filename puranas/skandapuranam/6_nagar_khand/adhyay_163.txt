<span style="font-size: 14pt; line-height: 200%">॥ सूत उवाच ॥ ॥ <br>
अथ ते नागराः सर्वे दृष्ट्वा तद्वित्तभाजनम् ॥ <br>
न केनापि ग्रहीतव्यं सर्वान्कामान्निरस्य च ॥ १ ॥ <br>
ततस्ते समयं कृत्वा समानीय च मध्यगम् ॥ <br>
तस्यास्येन ततः प्रोचुर्ब्रह्मस्थाने व्यवस्थि ताः ॥ २ ॥ <br>
अनेन लोभयुक्तेन तिरस्कृत्य द्विजोत्तमान् ॥ <br>
पुष्पवित्तमुपादाय प्रायश्चित्तं प्रकीर्तितम् ॥ ३ ॥ <br>
तथा चैव तु षड्भागो गृहीतो विभवस्य च ॥ <br>
तस्मादेष समस्तानां बाह्यभूतो भविष्यति ॥ ४ ॥ <br>
नागराणां द्विजेद्राणां यथान्यः प्राकृतस्तथा ॥ ५ ॥ <br>
अद्यप्रभृति चानेन यः संबंधं करिष्यति ॥ <br>
सोऽपि बाह्यस्तु सर्वेषां नागराणां भविष्यति ॥ ६ ॥ <br>
भोजनं वाथ पानीयं योऽस्य सद्मनि कर्हिचित् ॥ <br>
करिष्यति स चाऽप्येवं पतितः संभविष्यति ॥ ७ ॥ <br>
एवमुक्त्वा ततस्तेन दत्तं तालत्रयं द्विजाः ॥ <br>
ब्रह्मस्थाने द्विजश्रेष्ठाः कृत्वा पुष्पसमं च तम् ॥ ८ ॥ <br>
अथ ते ब्राह्मणाः सर्वे जग्मुः स्वंस्वं निवेशनम् ॥ <br>
चंडशर्मा स चोद्विग्नः पुष्पपार्श्वं तदा गतः ॥ ९ ॥ <br>
एतेषामेव सर्वेषां संमतेन मया तव ॥ <br>
प्रायश्चित्तं तदा दत्तं तथा पि पतितः कृतः ॥ ६.१६३.१० ॥ <br>
तस्मादहं पतिष्यामि सुसमिद्धे हुताशने ॥ <br>
नैव जीवितुमिच्छामि स्वजनैः परिवर्जितः॥ ११ ॥ <br>
॥ पुष्प उवाच ॥ ॥ <br>
न विषादस्त्वया कार्यः कार्येऽस्मिद्विजसत्तम ॥ <br>
वित्तार्थं दूषितस्त्वंहि यतो ब्राह्मणसत्तमैः ॥ १२ ॥ <br>
नागरांस्तोषयिष्यामि तानहं विविधैर्धनैः ॥ <br>
याचयिष्यंति यन्मात्रं तव गात्रविशुद्धये ॥ १३ ॥ <br>
तावन्मात्रं प्रदास्यामि तेभ्यो हि तव कारणात् ॥ <br>
एवमुक्त्वा समागत्य ब्रह्मस्थानं त्वरान्वितः ॥ ॥ १४ ॥ <br>
चातुश्चरणमानीय मध्यगास्येन सोऽब्रवीत् ॥ <br>
चंडशर्मा द्विजो यश्च मदर्थे पतितः कृतः ॥_ १५ ॥ <br>
युष्माभिर्वित्तलोभेन तद्वित्तं वो ददाम्यहम्॥ <br>
समस्तं मद्गृहे यच्च क्रियतां वचनं द्विजैः ॥ १६ ॥ <br>
अथ ते कुपिताः प्रोचुः सर्व एव द्विजोत्तमाः ॥ <br>
सीत्कारान्विविधान्कृत्वा क्रोध संरक्तलोचनाः ॥ १७ ॥ <br>
धिग्धिक्पापसमाचार जिह्वा ते शतधा ततः ॥ <br>
किं न याति यदेवं त्वं प्रजल्पसि विगर्हितम् ॥ १८ ॥ <br>
पतितोऽयं कृतो ऽस्माभिर्नैव वित्तस्य कारणात् ॥ <br>
प्रायश्चित्तं यतो दत्तमेकेनापि दुरात्मना ॥ १९ <i> <br></i>
स्मृतयो दूषितास्तेन पुराणानि विशेषतः ॥ <br>
स्थानं चैवास्म दीयं च कर्म चैतत्प्रकुर्वता ॥ ६.१६३.२० ॥ <br>
प्रायश्चित्तं प्रदातव्यं चतुर्भिरपरैः सह ॥ <br>
संमन्त्र्य मनुना प्रोक्तमेतदेव द्विजोत्तमाः ॥ २१ ॥ <br>
त्वदीयं पातकं चास्य शरीरेऽद्य व्यवस्थितम् ॥ <br>
एकाकिना यतो दत्तं तेनायं पतितः स्थितः ॥ २२ ॥ <br>
॥ सूत उवाच ॥ ॥<br>
एवमुक्त्वा द्विजाः सर्वे जग्मुः स्वंस्वं निकेतनम्॥ <br>
पुष्पोपि च समुद्विग्नो वैलक्ष्यं परमं गतः ॥ २३ ॥ <br>
जगामाथ निजावासं निःश्वसन्नुरगो यथा ॥ २४ ॥ <br>
ततः स चिन्तयामास यावन्नो साहसं कृतम् ॥ <br>
तावत्सिद्धिर्मनुष्याणां न कथंचित्प्रजायते ॥ २५ ॥ <br>
तस्मादहं करिष्यामि चण्डशर्मकृते महत् ॥ <br>
कृतघ्नता यथा न स्यात्प्रोक्तं चैव यतो बुधैः ॥ २६ ॥ <br>
ब्रह्मघ्ने च सुरापे च चौरे भग्नव्रते तथा ॥ <br>
निष्कृतिर्विहिता सद्भिः कृतघ्ने नास्ति निष्कृतिः ॥ २७ ॥ <br>
एवं निश्चित्य मनसा सूर्यवारेण सप्तमी ॥ <br>
यदाऽऽयाता द्विजश्रेष्ठास्तदा चाष्टोत्तरं शतम् ॥ २८ ॥ <br>
प्रदक्षिणाः कृतास्तेन पुष्पादित्यस्य धीमता ॥ <br>
तीक्ष्णं शस्त्रं समादाय पूर्वोक्तविधिना ततः ॥ <br>
छित्त्वाछित्त्वा निजांगानि जुहुयाज्जातवेदसि ॥ २९ ॥ <br>
ततः पूर्णाहुतिं यावत्कायशेषेण यच्छति ॥ <br>
तावत्प्रत्यक्षतां गत्वा स प्रोक्तो भास्वता स्वयम्॥ ६.१६३.३० ॥ <br>
पुष्प मा साहसं कार्षीः परितुष्टोऽस्मि तेऽनघ ॥ <br>
भूय एव महाभाग ब्रूहि किं ते ददाम्यहम् ॥ ३१ ॥ <br>
॥ पुष्प उवाच ॥ ॥ <br>
चण्डशर्मा द्विजेन्द्रोऽयं मदर्थे पतितः कृतः ॥ <br>
समस्तैर्नागरैर्देव तं तैर्नय समानताम् ॥ ३२ ॥ <br>
शास्त्रं दृष्ट्वा प्रदत्तं मे प्रायश्चित्तं महात्मना ॥ <br>
तथापि दूषितः क्षुद्रैः समस्तैरसहिष्णुभिः ॥ ३३ ॥ <br>
॥ भगवानुवाच ॥ ॥ <br>
एकस्यापि वचो नैव शक्यते कर्तुमन्यथा ॥ <br>
नागरस्य द्विजश्रेष्ठ समस्तानां च किं पुनः ॥ ३४ ॥ <br>
परमेष द्विजः पूतश्चंडशर्मा भविष्यति ॥ <br>
ब्राह्मोऽयं नागरः ख्यातः समस्ते धरणीतले ॥ ३५ ॥ <br>
एतस्य ये सुताश्चैव भविष्यंति धरातले ॥ <br>
विख्यातिं तेऽपि यास्यंति मान्याः पूज्या महीभृताम् ॥ ३६ ॥ <br>
ये चापि बांधवा श्चास्य सुहृदश्च समागमम्॥ <br>
करिष्यंति समं तेऽपि भविष्यंति सुशोभनाः ॥ ३७ ॥ <br>
त्वं चापि मत्प्रसादेन संपूर्णांगो भविष्यसि ॥ ३८ ॥ <br>
एवमुक्त्वा सहस्रांशुस्ततश्चादर्शनं गतः ॥ <br>
पुष्पोऽपि चाक्षतांगत्वं तत्क्षणात्समपद्यत ॥ ३९ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागररखण्डे हाटकेश्वरक्षेत्रमाहात्म्ये ब्राह्मनागरोत्पत्तिवृत्तांतवर्णनंनाम त्रिषष्ट्युत्तरशततमोऽध्यायः ॥ १६३ ॥<br>
<br>
<br>
</span>
