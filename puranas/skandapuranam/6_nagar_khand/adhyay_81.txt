<span style="font-size: 14pt; line-height: 200%"><br>
॥ ॥ श्रीगरुड उवाच ॥ ॥ <br>
ममास्ति दयितं मित्रं ब्राह्मणो भृगुवंशजः ॥ <br>
तस्यास्ति माधवीनाम कन्या कमललोचना ॥ १ ॥ <br>
न तस्याः सदृशः कांतः प्राप्तस्तेन महात्मना ॥ <br>
यतस्ततोऽहमादिष्टः कांतमस्यास्त्वमानय ॥ <br>
अनुरूपं द्विजश्रेष्ठ यद्यहं संमतस्तव ॥ २ ॥ <br>
ततो मयाऽखिला भूमिस्तद्वरार्थं विलोकिता ॥ <br>
न तदर्थं वरो लब्धः सर्वैः समुचितो गुणैः ॥ ३ ॥ <br>
ततस्त्वं पुण्डरीकाक्ष मम चित्ते व्यवस्थितः ॥ <br>
अनुरूपः पतिस्तस्याः सर्वैरेव गुणैर्युतः ॥ ४ ॥ <br>
तस्मात्पाणिग्रहं तस्याः स्वीकुरुष्व सुरेश्वर ॥ <br>
अत्यन्तरूपयुक्ताया मम वाक्यप्रणोदितः ॥ ५ ॥ <br>
॥ भगवानुवाच ॥ ॥ <br>
अत्रानय द्विजश्रेष्ठ तां कन्यां कमलेक्षणाम्॥ <br>
येन दृष्ट्वा स्वयं पश्चात्प्रकरोमि यथोदितम् ॥ ६ ॥ <br>
॥ गरुड उवाच ॥ ॥ <br>
तव तेजोभयादेव सा कन्या जनकान्विता ॥ <br>
मया दूरे विनिर्मुक्ता तत्कथं तामिहानये ॥ ७ ॥ <br>
॥ श्रीभगवानुवाच ॥ ॥ <br>
अत्र तां मम तत्तेजो जनकेन समन्विताम्॥ <br>
न हि धक्ष्यति तस्मात्त्वं शीघ्रं द्विजवराऽऽनय ॥ ८ ॥ <br>
एवमुक्तस्ततस्तेन विष्णुना प्रभविष्णुना ॥ <br>
तां कन्या मानयामास तं च विप्रभृगूद्वहम्॥ ९ ॥ <br>
अथासौ प्रणिपत्योच्चैर्ब्राह्मणो मधुसूदनम् ॥ <br>
लक्ष्मीवन्न्यविशत्पार्श्वे गरुडस्य समीपतः ॥ ६.८१.१० ॥ <br>
सापि कन्या वरारोहा बाल्यभावादनिन्दिता ॥ <br>
शय्यैकांते समाविष्टा दक्षिणे मुरविद्विषः ॥ ११ ॥ <br>
अथ कोपपरीतांगी महिष्याधर्ममाश्रिता ॥ <br>
लक्ष्मीः शशाप तां कन्यां सपत्नीति विचिन्त्य च ॥ १२ ॥ <br>
यस्मान्मे पुरतः पापे कांतस्य मम हर्षिता॥ <br>
शय्यायां त्वं समाविष्टा लज्जां त्यक्त्वा सुदूरतः ॥ <br>
तस्मादश्वमुखी नूनं विकृता त्वं भविष्यसि ॥ १३ ॥ <br>
एवं शापे श्रिया दत्ते हाहाकारो महानभूत् ॥ <br>
सर्वेषां तत्र संस्थानां कोपश्चापि द्विजन्मनः ॥ ॥ १४॥ <br>
॥ ब्राह्मण उवाच ॥ ॥ <br>
सहस्रं याच्यते कन्या करोत्येकः करग्रहम् ॥ <br>
वाङ्मात्रेण न तस्याः स्यात्पत्नीभावः कथंचन ॥ १९ ॥ <br>
यावन्नाग्निद्विजातीनां प्रत्यक्षं गुरुसंनिधौ ॥ <br>
ससंकल्पं स्वयं दत्ता गृह्योक्तविधिना जनैः ॥ १६ ॥ <br>
तस्मात्तद्दोषनिर्मुक्ता सपत्न्येषा समा त्वया ॥ <br>
कृता वाजिमुखी पापे त्वं गजास्या भविष्यसि ॥।७॥ <br>
एवमुक्त्वा स विप्रेंद्रस्ततः प्रोवाच केशवम्॥ <br>
आतिथ्यं विहितं ह्येतत्तव पत्न्या यथोचितम् ॥ <br>
तस्मात्तत्र प्रयास्यामि यत्र स्यात्तादृशी सुता ॥ १८ ॥ <br>
॥ श्रीभगवानुवाच ॥ ॥ <br>
न सन्तापस्त्वया कार्यः कृत्येस्मिन्द्विजसत्तम ॥ <br>
ममांतिके प्रयातानां नाशुभं जायते क्वचित् ॥ १९ ॥ <br>
तस्मान्नाश्वमुखी ह्येषा जन्मन्यस्मिन्भविष्यति ॥ <br>
गृहीत्वेमां गृहं गच्छ प्रयच्छ स्वेप्सिताय च ॥ ६.८१.२० ॥ <br>
शयने वामदिग्भागः कलत्राणामुदाहृतः ॥ <br>
दक्षिणे बन्धुलोकानां तत्कालोचितशायिनाम्॥२॥।<br>
सेयं तव सुता विप्र बंधुस्थानं समाश्रिता ॥ <br>
भविष्यति ततो जामिः कनिष्ठा मेऽन्यजन्मनि ॥ २२ ॥ <br>
अवतीर्णस्य भूपृष्ठे देवकार्येण केनचित् ॥ <br>
वाजिवक्त्रधरा प्रोक्ता यद्येषा मम कांतया ॥२३॥ <br>
ततोऽहं सुमहत्कृत्वा तपश्चैवानया सह ॥ <br>
करिष्यामि शुभास्यां च तथा लक्ष्मीमपि द्विज ॥ २४ ॥ <br>
एवं स भगवान्विप्रं तं सन्तोष्य तदा गिरा ॥ <br>
गरुडेन समं चक्रे कथाश्चित्रा मनोरमाः ॥ २५ ॥ <br>
अथ तस्मिन्कथांते स गरुडः पुरुषोत्तमम् ॥ <br>
प्रोवाच तां स्त्रियं दृष्ट्वा वृद्धां तेजःसमन्विताम् ॥ ॥ २६ ॥ <br>
अपूर्वेयं सुरश्रेष्ठ स्त्री वृद्धा तव पार्श्वगा ॥ <br>
किमर्थं केयमाख्याहि कुतः प्राप्ता जनार्दन ॥ २७ ॥ <br>
॥ श्रीभगवानुवाच ॥ ॥ <br>
एषा ख्याता खगश्रेष्ठ लोकेऽस्मिन्वृद्धकन्यका ॥ <br>
शांडिलीनाम सर्वज्ञा ब्रह्मचर्यपरायणा ॥ २८ ॥ <br>
तपोवीर्यसमोपेता सर्वदेवाभिवंदिता ॥ <br>
नास्ति वै चेदृशी नारी खगेन्द्रात्र जगत्त्रये ॥ २९ ॥ <br>
॥ सूत उवाच ॥ ॥ <br>
तस्य तद्वचनं श्रुत्वा विहस्य विहगाधिपः ॥ <br>
प्रोवाच वासुदेवं च तां विलोक्य चिरं द्विजाः ॥ ६.८१.३० ॥ <br>
॥ गरुड उवाच ॥ ॥ <br>
नैतच्चित्रं तपो यच्च क्रियते सुमहत्तरम् ॥ <br>
यथा च दीयते दानं यच्च तत्रास्ति चाद्भुतम्॥ <br>
तथा च क्रियते युद्धं संग्रामे युद्धशालिभिः ॥ ३१ ॥ <br>
नाश्चर्यं चित्रमेतच्च ब्रह्मचर्यं तदद्भुतम् ॥ <br>
विशेषाद्यौवनावस्थां संप्राप्य पुरुषोत्तम ॥ ३२ ॥ <br>
विशेषेण च नारीभिरत्र न श्रद्दधाम्यहम् ॥ <br>
अवश्यं यौवनस्थेन तिर्यग्योनिगतेन च ॥ ३३ ॥ <br>
विकारः खलु कर्तव्यो नाधि काराय यौवनम् ॥ <br>
यदि न प्राप्नुवंत्येताः पुरुषं योषितः क्वचित् ॥ ३४ ॥ <br>
अन्योन्यं मैथुनं चक्रुः कामबाणप्रपीडिताः ॥ <br>
कुष्ठिनं व्याधितं वापि स्थविरं व्यंगमेव च ॥ <br>
अप्येताः पुरुषाभावे मन्यंते पंचसायकम् ॥ ३५ ॥ <br>
नाग्निस्तृप्यति काष्ठानां नापगानां महोदधिः ॥ <br>
नांतकः सर्वभूतानां न पुंसां वामलोचना ॥ ३६ ॥ <br>
न परत्र भयादेता मर्यादां विदधुः स्त्रियः ॥ <br>
मुक्त्वा भूपभयं चैकमथवा गुरुजं भयम् ॥ ३७ ॥ <br>
॥ सूत उवाच ॥ ॥ <br>
एवं तस्य वचः श्रुत्वा शांडिली ब्रह्मचारिणी ॥ <br>
मौनव्रतधराऽप्येवं हृदि कोपं दधार सा ॥ ३८ ॥ <br>
एतस्मिन्नंतरे तस्य पक्षिनाथस्य तत्क्षणात् ॥ <br>
उभौ पक्षौ गतौ नाशं रुण्डाकारोऽत्र सोऽभवत् ॥ ३९ ॥ <br>
मांसपिंडमयो रौद्रः सर्वरोगविवर्जितः ॥ <br>
अशक्तश्च तथा गन्तुं पदमात्रमपि क्वचित् ॥ ॥ ६.८१.४० ॥ <br>
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये सुपर्णपक्षपातवर्णनंनामैकाशीतितमोऽध्यायः ॥ ८१ ॥ ॥ छ ॥ <br>
<br>
</span>
