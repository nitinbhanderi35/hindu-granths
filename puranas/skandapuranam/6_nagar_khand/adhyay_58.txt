<span style="font-size: 14pt; line-height: 200%"><br>
॥ सूत उवाच ॥ ॥ <br>
एवं संस्थाप्य गांगेयः पुण्यं देवचतुष्टयम् ॥ <br>
ततः संस्थापयामास गंगां त्रिपथगामिनीम् ॥ १ ॥ <br>
कूपिकायां महाभाग शिवलिंगस्य पूर्वतः ॥ <br>
ततः प्रोवाच तान्हृष्टः संपूज्य द्विजसत्तमान् ॥ २ ॥ <br>
अस्यां यः पुरुषः स्नानं कृत्वा मां वीक्षयिष्यति ॥ <br>
सर्वपापविनिर्मुक्तः शिवलोकं प्रयास्यति ॥ ३ ॥ <br>
करिष्यति तथा यस्तु शपथं चात्र मानवः ॥ <br>
असत्यं यास्यति क्षिप्रं स यमस्य गृहं प्रति ॥ ४ ॥ <br>
एवमुक्त्वा महाभागो भीष्मः कुरुपितामहः ॥ <br>
जगाम स्वपुरं तस्माद्धर्षेण महता वृतः ॥ ५ ॥ <br>
॥ सूत उवाच  ॥ <br>
तत्रासीच्छूद्रसंभूतः पौंड्रकोनाम नामतः ॥ <br>
बालभावे समं मित्रैः स क्रीडति दिवानिशम् ॥ ६ ॥ <br>
हास्यभावाच्च मित्रस्य पुस्तकं तेन चोरितम् ॥ <br>
मित्रैः पृष्टः पौण्ड्रकः स प्राह नैव मया हृतम् ॥ ७ ॥ <br>
पुस्तकं चैव युष्माकं चिन्तनीयं सदैव तत् ॥ <br>
भवद्भिर्यत्नमास्थाय दृश्यतां क्वापि पुस्तकम् ॥ ८ ॥ <br>
कृताश्च शपथास्तत्र स्नात्वा भागीरथीजले ॥ <br>
अदुष्टचेतसा तेन दत्तं तत्पुस्तकं हृतम् ॥ ९ ॥ <br>
पुनश्च रुचिरं हास्यं कृत्वा तेन समं बहु ॥ <br>
अथासावभवत्कुष्ठी तत्क्षणादेव गर्हितः ॥ ६.५८.१० ॥ <br>
स त्यक्तो बांधवैः सर्वैः कलत्रैरपि वल्लभैः ॥ <br>
ततो वैराग्यमापन्नो भृगुपातं पपात सः ॥ ११ ॥ <br>
जातश्च तत्प्रभावेन कुष्ठेन परिवर्जितः ॥ <br>
शास्त्रचौर्यकृताद्दोषान्मूकरूपः स हास्यकृत् ॥ १२ ॥ <br>
न कार्यः शपथस्तस्मात्तस्याग्रेऽपि लघुर्द्विजाः ॥ <br>
अपि हास्योपचारेण आत्मनः सुखमिच्छता ॥ १३ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शिवगंगामाहात्म्यवर्णनंनाम अष्टपञ्चाशत्तमोऽध्यायः ॥ ५८ ॥ ॥ <br>
<br>
</span>
