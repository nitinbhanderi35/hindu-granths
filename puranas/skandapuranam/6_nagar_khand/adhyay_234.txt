<span style="font-size: 14pt; line-height: 200%">ब्रह्मोवाच ॥ ॥ <br>
पितॄणां तर्पणं कुर्याच्छ्रद्धायुक्तेन चेतसा ॥ <br>
स्नानावसाने नित्यं च गुप्ते देवे महाफलम् ॥१॥ <br>
संगमे सरितोस्तत्र पितॄन्संतर्प्य देवताः ॥ <br>
जपहोमादिकर्माणि कृत्वा फलमनंतकम् ॥२॥ <br>
गोविंदस्मरणं कृत्वा पश्चात्कार्याः शुभाः क्रियाः ॥ <br>
एष एव पितृदेवमनुष्यादिषु तृप्तिदः ॥ ३ ॥ <br>
श्रद्धां धर्मयुतां नाम स्मृतिपूतानि कारयेत् ॥ <br>
कर्माणि सकलानीह चातुर्मास्ये गुणोत्तरे ॥ ४ ॥ <br>
सत्संगो द्विजभक्तिश्च गुरुदेवाग्नि तर्पणम् ॥ <br>
गोप्रदानं वेदपाठः सत्क्रियासत्यभाषणम् ॥ ५ ॥ <br>
गोभक्तिर्दानभक्तिश्च सदा धर्मस्य साधनम् ॥ <br>
कृष्णे सुप्ते विशेषेण नियमोऽपि महा फलः ॥ ६ ॥ <br>
॥ नारद उवाच ॥ ॥ <br>
नियमः कीदृशो ब्रह्मन्फलं च नियमेन किम् ॥ <br>
नियमेन हरिस्तुष्टो यथा भवति तद्वद ॥७ ॥ <br>
॥ ब्रह्मोवाच ॥ ॥ <br>
नियमश्चक्षुरादीनां क्रियासु विविधासु च ॥ <br>
कार्यो विद्यावता पुंसा तत्प्रयोगान्महासुखम् ॥ ८ ॥ <br>
एतत्षड्वर्गहरणं रिपुनिग्रहणं परम् ॥ <br>
अध्यात्ममूलमेतद्धि परमं सौख्यकारणम् ॥ ९ ॥ <br>
तत्र तिष्ठंति नियतं क्षमासत्यादयो गुणाः ॥ <br>
विवेकरूपिणः सर्वे तद्विष्णोः परमं पदम् ॥ ६.२३४.१० ॥ <br>
कृत्वा भवति यज्ञान्यत्कृतकृत्यत्वमत्र तत् ॥ <br>
स्यात्तस्य तत्पूर्वजानां येन ज्ञातमिदं पदम् ॥ ११ ॥ <br>
तन्मुहूर्त्तमपि ध्यात्वा पापं जन्मशतोद्भवम्॥ <br>
भस्म साद्याति विहितं निरंजननिषेवणात् ॥ १२ ॥ <br>
प्रत्यहं संकुचत्यस्य क्षुत्पिपासादिकः श्रमः ॥ <br>
स योगी नियमी नित्यं हरौ सुप्ते विशिष्यते ॥ १३ ॥ <br>
चातुर्मास्ये नरो भक्त्या योगाभ्यासरतो न चेत् ॥ <br>
तस्य हस्तात्परिभ्रष्टममृतं नात्र संशयः ॥ १४ ॥ <br>
मनो नियमितं येन सर्वेच्छासु सदागतम्॥ <br>
तस्य ज्ञाने च मोक्षे च कारणं मन एव हि ॥ १५ ॥ <br>
मनोनियमने यत्नः कार्यः प्रज्ञावता सदा ॥ <br>
मनसा सुगृहीतेन ज्ञानाप्तिरखिला ध्रुवम् ॥ १६ ॥ <br>
तन्मनः क्षमया ग्राह्यं यथा वह्निश्च वारिणा ॥ <br>
एकया क्षमया सर्वो नियमः कथितो बुधैः ॥ १७ ॥ <br>
सत्यमेकं परो धर्मः सत्यमेकं परं तपः ॥ <br>
सत्यमेकं परं ज्ञानं सत्ये धर्मः प्रतिष्ठितः ॥ १८ ॥ <br>
धर्ममूलमहिंसा च मनसा तां च चितयन् ॥ <br>
कर्मणा च तथा वाचा तत एतां समाचरेत् ॥ १९ ॥ <br>
परस्वहरणं चौर्यं सर्वदा सर्वमानुषैः ॥ <br>
चातुर्मास्ये विशेषेण ब्रह्मदेवस्ववर्जनम् ॥ ६.२३४.२० ॥ <br>
अकृत्यकरणं चैव वर्जनीयं सदा बुधैः ॥ <br>
अहीनः सर्वकार्येषु यः सदा विप्र वर्तते ॥ २१ ॥ <br>
स च योगी महाप्राज्ञः प्रज्ञाचक्षुरहं नधीः ॥&nbsp;?<br>
अहंकारो विषमिदं शरीरे वर्त्तते नृणाम् ॥ २२ ॥ <br>
तस्मात्स सर्वदा त्याज्यः सुप्ते देवे विशेषतः ॥ <br>
अनीहया जितक्रोधो जितलोभो भवेन्नरः ॥ २३ ॥ <br>
तस्य पापसहस्राणि देहाद्यांति सहस्रधा ॥ <br>
मोहं मानं पराजित्य शमरूपेण शत्रुणा ॥ २४ ॥ <br>
विचारेण शमो ग्राह्यः सन्तोषेण तथा हि सः ॥ <br>
मात्सर्यमृजुभावेन नियच्छेत्स मुनीश्वरः ॥ २५ ॥ <br>
चातुर्मास्ये दयाधर्मो न धर्मो भूतविद्रुहाम् ॥ <br>
सर्वदा सर्व दानेषु भूतद्रोहं विवर्जयेत् ॥ २६ ॥ <br>
एतत्पापसहस्राणां मूलं प्राहुर्मनीषिणः ॥ <br>
तस्मात्सर्वप्रयत्नेन कार्या भूतदया नृभिः ॥ २७ ॥ <br>
सर्वेषामेव भूतानां हरिर्नित्यं हृदि स्थितः ॥ <br>
स एव हि पराभूतो यो भूतद्रोहकारकः ॥ २८ ॥ <br>
यस्मिन्धर्मे दया नैव स धर्मो दूषितो मतः ॥ <br>
दयां विना न विज्ञानं न धर्मो ज्ञानमेव च ॥ २९ ॥<br>
&nbsp;तस्मात्सर्वात्मभावेन दयाधर्मः सनातनः ॥ <br>
सेव्यः स पुरुषैर्नित्यं चातुर्मास्ये विशेषतः ॥ ६.२३४.३० ॥ <br>
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये चातुर्मास्यमाहात्म्ये शेपशाय्युपाख्याने ब्रह्म नारदसंवादे चातुर्मास्यनियमविधिमाहात्म्यवर्णनंनाम चतुस्त्रिंशदुत्तरद्विशततमोऽध्यायः ॥ २३४ ॥ <br>
<br>
<br>
</span>
