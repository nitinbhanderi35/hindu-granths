<span style="font-size: 14pt; line-height: 200%">सूत उवाच॥ <br>
कपालेशस्य माहात्म्यं श्रूयतामधुना द्विजाः॥ <br>
चतुर्थस्य महाभागास्तत्र क्षेत्रे स्थितस्य च॥१।. <br>
श्रुतमात्रेण येनात्र नरः पापात्प्रमुच्यते॥२॥ <br>
ऋषय ऊचुः॥ <br>
त्रयाणां चैव लिंगानां पूर्वोक्तानां महामते॥ <br>
श्रुतास्माभिः समुत्पत्तिःकपालेश्वरवर्जिता॥ <br>
केनायं स्थापितो देवः कपालेश्वरसंज्ञितः॥ ३॥ <br>
तस्मिन्दृष्टे फलं किं स्यात्पूजिते च वदस्व नः॥४॥ <br>
सूत उवाच॥ <br>
इंद्रेण स्थापितः पूर्वमेष देवो द्विजोत्तमाः॥ <br>
कपालेश्वसंज्ञस्तु ब्रह्महत्या विमुक्तये॥५॥ <br>
तत्प्रभावत्सुरश्रेष्ठ स्तया मुक्ते द्विजोत्तमाः॥ <br>
पापं पूरुषदानेन इत्येषा वैदिकी श्रुतिः॥॥ <br>
अन्योऽपि यो नरस्तं च पूजयित्वा प्रभक्तितः॥ <br>
प्रयच्छेद्ब्राह्मणेन्द्राय शुद्धये पापपूरुषम्॥ <br>
स मुच्येत्पातकाद्घोराद्ब्रह्महत्यासमुद्भवात्॥७॥ <br>
दक्षिणामूर्तिमासाद्य प्रोवाचेदं बृहस्पतिः॥ <br>
हाटकेश्वरजे क्षेत्रे गत्वा तं वीक्ष्य शंकरम्॥८॥ <br>
यो ददाति शरीरं च कृत्वा हेममयं ततः॥ <br>
मुच्यते नात्र संदेहः पातकैः पूर्वसंयुतैः॥९॥ <br>
ऋषय ऊचुः॥ <br>
ब्रह्महत्या कथं जाता सुरेन्द्रस्य हि सूतज॥<br>
एतन्नः सर्वमाचक्ष्व परं कौतूहलं हि नः॥६.२६९.१०॥ <br>
कपालेश्वरसंज्ञस्तु कथं देवोऽत्र संस्थितः॥ <br>
ब्रह्महत्या कथं नष्टा तत्प्रभावाद्दिवस्पतेः॥११॥ <br>
स पापपूरुषो देयो विधिना केन सूतज॥ <br>
कैर्मंत्रैः स हि देयः कैश्चैव ह्युपस्करैः॥१२॥ <br>
दर्शनात्पूजनाच्चापि किं फलं जायते नृणाम्॥ <br>
अदत्त्वा स्वशरीरं वा पूजया केवलं वद॥१३॥ <br>
सूत उवाच॥ <br>
अहं वः कीर्तयिष्यामि कथामेतां पुरातनीम्॥ <br>
यां श्रुत्वापि महाभागा नरः पापात्प्रमुच्यते॥१४॥ <br>
अज्ञानाज्ज्ञानतो वापि विहितैरन्यजन्मजैः॥ <br>
दृष्टमात्रेण येनात्र पातकात्तद्दिनोद्भवात्॥ <br>
मुच्यते नात्र संदेहः सत्यमेतन्मयोदितम्॥१५॥ <br>
पुरा त्वष्टुः सुतो जज्ञे वृत्रो हि द्विजसत्तमाः॥ <br>
पुलोमदुहितुः पार्श्वाद्विभावर्याः सुवीर्यवान्॥१६॥ <br>
स बाल एव धर्मात्मा आसीत्सर्वजनप्रियः॥ <br>
दानवं भावमुत्सृज्य द्विजभक्तिपरायणः॥१७॥ <br>
स गत्वा पुष्करारण्यं परमेण समाधिना॥ <br>
तोषयामास देवेशं पद्मजं तपसि स्थितः॥१८॥ <br>
तस्य तुष्टः स्वयं ब्रह्मा दृष्टिगोचरमागतः॥ <br>
प्रोवाच वरदोऽस्मीति किं ते कृत्यं करोम्यहम्॥१९॥ <br>
वृत्र उवाच॥ <br>
यदि तुष्टोसि मे देव ब्राह्मणत्वं प्रयच्छ मे। <br>
ब्राह्मणत्वं समासाद्य साधयामि परं पदम्॥६.२६९.२०॥ <br>
तेन किंचिदसाध्यं न ब्राह्मण्येन भवेन्मम॥ <br>
ब्राह्मणेन समं चान्यन्न किंचित्प्रतिभाति मे॥२१॥ <br>
परमं दैवतं किंचिन्न विप्राद्विद्यते परम्॥ <br>
तस्मान्मे हृत्स्थितं नान्यदपि राज्यं त्रिविष्टपे॥२२॥ <br>
सूत उवाच॥ <br>
तस्य तद्वचनं श्रुत्वा तुष्टस्तस्य पितामहः॥ <br>
ब्राह्मणत्वं स्वयं दत्त्वा ततः प्रोवाच सादरम्॥२३॥ <br>
मया त्वं विहितो विप्र पुत्र प्रकुरु वांछितम्॥ <br>
प्रसादयस्व सततं ब्राह्मणान्ब्रह्मवित्तमान्॥२४॥ <br>
ब्राह्मणैः सुप्रसन्नैश्च प्रीयंते सर्वदेवताः॥ <br>
तस्मात्सर्वप्रयत्नेन पूजनीया द्विजोत्तमाः॥२५॥ <br>
सूत उवाच॥ <br>
एवमुक्तस्तदा तेन वृत्रोऽभूद्ब्राह्मणस्ततः॥ <br>
ब्राह्म्या लक्ष्म्या समोपेतो ब्रह्मचर्यपरायणः॥२६॥ <br>
तस्मिंस्तपसि संस्थे तु हता इंद्रेण दानवाः॥ <br>
वंशोच्छेदे समापन्ने दानवानां महात्मनाम्॥२७॥ <br>
ततस्ते दानवाः सर्वे पराभूताः सुरैस्ततः॥ <br>
स्वं स्थानं संपरित्यज्य दुःखशोकसमन्विताः॥२८॥ <br>
तन्मातरं पुरस्कृत्वा तत्सकाशमुपागताः॥ <br>
स च तां मातरं दृष्ट्वा वृतां तैश्च समन्वितः॥२९॥ <br>
दानवैश्च पराभूतैस्तथाभूतां च मातरम्॥ <br>
किमागमनकृत्यं च दुःखितानां ममांतिके॥६.२६९.३०॥ <br>
दानवा ऊचुः॥ <br>
वयं देवैः पराभूता भवंतं शरणागताः॥ <br>
क्व यामोऽन्यत्र चाऽस्माकं त्वां विना नास्ति संश्रयः॥३१॥ <br>
तेषां तद्वचनं श्रुत्वा वृत्रः प्रोवाच सादरम्॥ <br>
देवानहं हनिष्यामि गम्यतां तत्र मा चिरम्॥३२॥ <br>
तवागमनकृत्यं च मातः कथय सांप्रतम्॥३३॥ <br>
मातोवाच॥ <br>
तथा कुरु महाभाग शीघ्रं दारपरिग्रहम्॥ <br>
वंशवृद्धौ प्रमाणं चेद्वाक्यं तव ममोद्भवम्॥३४॥ <br>
एष एव परो धर्म एष एव परो नयः॥ <br>
पुत्रस्य जननीवाक्यं यत्करोति समाहितः॥ ३५॥ <br>
तथा स्त्रीणां पतिं मुक्त्वा नान्यास्ति भुवि देवता॥ <br>
जनन्यां जीवमानायां तथैव च सुतस्य च॥३६॥ <br>
अतिक्रम्य च या नारी पतिं धर्मपरा भवेत्॥ <br>
तत्सर्वं विफलं तस्या जायते नात्र संशयः॥३७॥ <br>
पुत्रः स्वजननीवाक्यं योऽतिक्रम्य यथारुचि॥ <br>
करोति धर्मकृत्यानि तानि सर्वाणि तस्य च॥३८॥ <br>
भवंति च तथा नूनं वृथा भस्महुतं यथा॥ <br>
अरण्ये रुदितानीव ऊषरे वापितानि च॥३९॥ <br>
यथैव बधिरस्याग्रे गीतं नृत्यमचक्षुषः॥ <br>
तद्वन्मातृमतादन्यकृतं पुत्रस्य धर्मजम्॥६.२६९.४०॥ <br>
सर्वं कर्म न संदेहस्तेनाहं त्वामुपागता॥ <br>
बंधूनां वचनात्पुत्र दुःखार्ता च विशेषतः॥४१॥ <br>
किं वा ते बहुनोक्तेन भूयो भूयश्च पुत्रक॥ <br>
आनृण्यं जायते यद्वत्पितॄणां तत्तथा शृणु॥४२॥ <br>
तव वत्स प्रमाणं चेत्कुरुष्व च वचो मम॥ <br>
तस्यास्तद्वचनं श्रुत्वा वृत्रः संचिंत्य चेतसि॥४३॥ <br>
श्रुतिस्मृत्युक्तमार्गेण न मातुर्विद्यते परम्॥ <br>
स तथेति प्रतिज्ञाय आनिनाय परिग्रहम्॥४४॥ <br>
त्वष्टा तस्मै ददौ प्रीतस्ततो रत्नान्यनेकशः॥ <br>
संख्याहीनानि तस्यैव कुप्याकुप्यमनंतकम्॥४५॥ <br>
हस्त्यश्वयानकोशाढ्यं सोऽभिषिक्तः पदे निजे॥ <br>
दानवानां महावीर्यो ब्राह्मण्येन समन्वितः॥४६॥ <br>
अभिषिक्तं तदा वृत्रं स्वराज्ये तेऽसुरादयः॥ <br>
श्रुत्वाभिषेकं संहृष्टास्तस्य वृत्रस्य बांधवाः॥४७॥ <br>
दानवाश्च समाजग्मुर्ये तत्रासन्पुरोगताः॥ <br>
पातालाद्गिरिदुर्गाच्च स्थलदुर्गेभ्य एव च॥ <br>
कृतवैराः समं देवैः कोपेन महता वृताः॥ ४८॥ <br>
ततः प्रोत्साहितः सर्वैर्दानवैः स महाबलः॥ <br>
प्रस्थितः शत्रुनाशाय महेन्द्रभवनं प्रति॥४९॥ <br>
शक्रोऽपि वृत्रमाकर्ण्य समायांतं युयुत्सया॥ <br>
सन्मुखः प्रययौ हृष्टः सर्वदेवसमन्वितः॥६.२६९.५०॥ <br>
ततः समभवद्युद्धं देवानां दानवैः सह॥ <br>
मेरुपृष्ठे सुविस्तीर्णे नित्यमेव दिवानिशम्॥५१॥ <br>
नित्यं पराजयो जज्ञे देवानां दानवैः सह॥ <br>
तत्रोवाच गुरुः शक्र मा युद्धं कुरु देवप॥५२॥ <br>
वृत्रोऽयं दारुणो युद्धे बलद्वयसमन्वितः॥ <br>
चत्वारश्चाग्रतो वेदाः पृष्ठतः सशरं धनुः॥५३॥ <br>
तेन जेयतमो दैत्यस्तवैव च महाहवे॥ <br>
तस्मात्संधानमेतेन त्वं कुरुष्व शचीपते॥५४॥ <br>
ततो विश्वासमाया तं जहि वज्रेण दानवम्॥ <br>
षडुपायै रिपुर्वध्य इति शास्त्रनिदर्शनम्॥५५॥ <br>
भुंजानश्च शयानश्च दत्त्वा कन्यामपि स्वकाम्॥ <br>
विप्रदानेन संयोज्य कृत्वापि शपथं गुरुम्॥ <br>
मायाप्रपंचमासाद्य तस्मादेवं समाचर॥५६॥ <br>
इन्द्र उवाच॥ <br>
यद्येवं च स्वयं गत्वा त्वं विश्वासे नियोजय॥ <br>
तव वाक्येन विश्वासं नूनं यास्यति दानवः॥५७॥ <br>
सूत उवाच॥ <br>
शक्रस्य मतमाज्ञाय प्रतस्थे च बृहस्पतिः॥ <br>
यत्र वृत्रः स्थितो दैत्यो युद्धार्थं कृतनिश्चयः॥५८॥ <br>
वृत्रोऽपि तं समालोक्य स्वयं प्राप्तं बृहस्पतिम्॥ <br>
सदैव द्विजभक्तः स हृष्टात्मा समपद्यत॥<br>
विशेषात्प्रणिपत्योच्चैर्वाक्यमेतदभाषत॥५९॥ <br>
वृत्र उवाच॥ <br>
स्वागतं ते द्विजश्रेष्ठ किं करोमि प्रशाधि माम्॥ <br>
प्रिया मे ब्राह्मणा यस्मात्तस्मात्कीर्तय सांप्रतम्॥६.२६९.६०॥ <br>
बृहस्पतिरुवाच॥ संदिग्धो विजयो युद्धे यस्माद्दैवेन सत्तम॥ <br>
तस्मात्कुरु महेंद्रेण व्यवस्थां वचनान्मम॥६१॥ <br>
त्वं भुंक्ष्व भूतलं कृत्स्नं शक्रश्चापि त्रिविष्टपम्॥ <br>
व्यवस्थयाऽनया नित्यं वर्तितव्यं परस्परम्॥६२॥ <br>
वृत्र उवाच॥ <br>
अहं तव वचो ब्रह्मन्करिष्यामि सदैव हि। <br>
संगमं कुरु शक्रेण सांप्रतं मम सद्द्विज॥६३॥ <br>
सूत उवाच॥ <br>
अथ शक्रं समानीय बृहस्पतिरुदारधीः॥ <br>
वृत्रेण सह संधानं चक्रे चैव परस्परम्॥६४॥ <br>
एकारिमित्रतां गत्वा तावुभौ दैत्यदेवपौ॥ <br>
प्रहृष्टौ गतवन्तौ तौ ततश्चैव निजं गृहम्॥६५॥ <br>
अथ शक्रच्छलान्वेषी सदा वृत्रस्य वर्तते॥ <br>
न च्छिद्रं लभते क्वापि वीक्षमाणोपि यत्नतः॥६६॥ <br>
कथंचिदपि सोऽभ्येति तत्सकाशं पुरंदरः॥ <br>
किंचिच्छिद्रं समासाद्य तत्प्रतापेन दह्यते॥६७॥ <br>
इंद्र उवाच॥ <br>
न शक्नोमि च तं दैत्यं वीक्षितुं च कथंचन॥ <br>
तेजसा सर्वतो व्याप्तं तत्कथं सूदयाम्यहम्॥६८॥ <br>
तस्मात्कंचिदुपायं मे तद्वधार्थं प्रकीर्तय॥ <br>
यथा शक्नोमि तत्सोढुं तेजस्तस्य दुरात्मनः॥६९॥ <br>
सूत उवाच॥ <br>
तस्य तद्वचनं श्रुत्वा चिरं ध्यात्वा बृहस्पतिः॥ <br>
ततः प्रोवाच तं शक्रं विनयावनतं स्थितम्॥६.२६९.७०॥ <br>
बृहस्पतिरुवाच॥ <br>
तस्य ब्राह्म्यं स्थितं तेजः सम्यग्गात्रे पुरंदर॥ <br>
वीक्षितुं नैव शक्नोषि तेन त्वं त्रिदशाधिप॥७१॥ <br>
तथा ते कीर्तयिष्यामि तस्योपायं वधोद्भवम्॥ <br>
वधयिष्यसि येनात्र तं त्वं दानवसत्तमम्॥७२॥ <br>
प्राचीसरस्वतीतीरे पुष्करारण्यमाश्रितः॥ <br>
दधीचिर्नाम विप्रर्षिः शतयोजनमुच्छ्रितः॥७३।. <br>
तत्र नित्यं तपः कुर्वन्स्तौति नित्यं पितामहम्। <br>
स निर्विण्णो मुनिश्रेष्ठः प्राणानां धारणे हरे॥७४॥ <br>
चिरंतनो मुनिः स स्याज्जरयातिसमावृतः॥ <br>
तं प्रार्थय द्रुतं गत्वा तस्यास्थीनि गुरूणि च॥७५॥ <br>
स ते दास्यस्त्यसंदिग्धं त्यक्त्वा प्राणानतिप्रियान्॥ <br>
तस्यास्थिभिः प्रहरणं वज्राख्यं ते भविष्यति॥७६॥ <br>
अमोघं ते ततो नूनं त्वं वृत्रं सूदयिष्यसि॥ <br>
तस्य वज्रस्य तत्तेजो ब्रह्मतेजोऽभिबृंहितम्॥ <br>
तेन वृत्रोद्भवं तेजः प्रशमं संप्रयास्यति॥७७॥ <br>
सूत उवाच॥ <br>
तच्छ्रुत्वा सत्वरं शक्रः सर्वैर्दैवगणैः सह॥ <br>
जगाम पुष्करारण्ये यत्र प्राची सरस्वती॥७८॥ <br>
त्रयस्त्रिंशत्समोपेता तीर्थानां कोटिभिर्युता॥ <br>
दधीचेराश्रमं तत्र सोऽविशच्चित्रसंयुतम्॥७९॥ <br>
क्रीडंते नकुलैः सर्पा यत्र तुष्टिं गता मिथः॥ <br>
मृगाः पंचाननैः सार्धं वृषदंशास्तथाऽऽखुभिः॥६.२६९.८०॥ <br>
उलूक सहिताः काका मिथो द्वेषविवर्जिताः॥ <br>
प्रभावात्तस्य तपसो दधीचेः सुमहात्मनः॥८१॥ <br>
दधीचिरपि चालोक्य देवाञ्छक्रपुरोगमान्॥ <br>
समायातान्प्रहृष्टात्मा सत्वरं संमुखोभ्यगात्॥८२॥ <br>
ततश्चार्घ्यं समादाय प्रणिपत्य मुहुर्मुहुः॥ <br>
शक्रमभ्यागतं प्राह किं ते कृत्यं करोम्यहम्॥८३॥<br>
गृहायातस्य देवेश तच्छीघ्रं मे निवेदय॥८४।. <br>
इंद्र उवाच॥ <br>
आतिथ्यं कुरु विप्रेंद्र गृहायातस्य सन्मुने॥ <br>
त्वदस्थीनि निजान्याशु मम देह्यविकल्पितम्॥८५॥ <br>
अतदर्थमहं प्राप्तस्त्वत्सकाशं मुनीश्वर॥ <br>
अस्थिभिस्ते परं कार्यं देवानां सिद्धिमेष्यति॥८६॥ <br>
सूत उवाच॥ <br>
इंद्रस्य तद्वचः श्रुत्वा दधीचिस्तोषसंयुतः॥ <br>
ततः प्राह सहस्राक्षं सर्वैर्देवैः समन्वितम्॥८७॥ <br>
अहो नास्ति मया तुल्यः सांप्रतं भुवि कश्चन॥ <br>
पुण्यवान्यस्य देवेशः स्वयमर्थी गृहागतः।८८॥ <br>
धन्यानि च ममास्थीनि यानि देवेश ते हितम्॥ <br>
करिष्यंति सदा कार्यं रक्षार्थं त्रिदिवौकसाम्॥८९॥ <br>
एषोऽहं संप्रदास्यामि प्रियान्प्राणान्कृते तव॥ <br>
गृहाण स्वेच्छयाऽस्थीनि स्वकार्यार्थं पुरंदर॥६.२६९.९०॥ <br>
एवमुक्त्वा महर्षिः स ध्यानमाश्रित्य सत्वरम्॥ <br>
ब्रह्मरंध्रेण निःसार्य प्राणमात्मानमत्यजत्॥९१॥ <br>
तदात्मना परित्यक्तं तस्य गात्रं च तत्क्षणात्॥ <br>
पतितं मेदनीपृष्ठे व्यसु तद्द्विजसत्तमाः॥ ९१॥ <br>
तस्मिन्नेव काले तु तस्यास्थीनि शतक्रतुः॥ <br>
प्रगृह्य विश्वकर्माणं ततः प्रोवाच सादरम्॥९३॥ <br>
एतैरस्थिभिः शीघ्रं मे कुरु त्वं वज्रमायुधम्॥ <br>
येन व्यापादयाम्याशु वृत्रं दानवसत्तमम्॥९४॥ <br>
तस्य तद्वचनं श्रुत्वा विश्वकर्मा त्वरान्वितः॥<br>
यथायुधं तथा चक्रे वज्राख्यं दारुणाकृति॥९५॥ <br>
षडस्रि शतपर्वाख्यं मध्ये क्षामं विभीषणम्॥ <br>
प्रददौ च ततस्तस्मै सहस्राक्षाय धीमते॥९६॥ <br>
अथ तं स समादाय द्वादशार्कसमप्रभम्॥ <br>
समाधिस्थं चरैर्ज्ञात्वा वृत्रं संध्यार्चने रतम्॥९७॥ <br>
ततश्च पृष्ठभागं स समाश्रित्य त्रिलोकराट्॥ <br>
चिक्षेप वज्रमुद्दिश्य तद्वधार्थं समुत्सुकः॥९८॥ <br>
स हतस्तेन वज्रेण दानवो भस्मसाद्गतः॥ <br>
शक्रोपि हतमज्ञात्वा भयात्तस्याथ दुद्रुवे॥९९॥ <br>
मनुष्यरहिते देशे विषमे गुल्मसंवृते॥ <br>
लिल्ये शक्रस्तदा सर्वं मेने वृत्रमयं जगत्॥६.२६९.१००॥ <br>
एतस्मिन्नंतरे देवाः पश्यंतः सर्वतो दिशम्॥ <br>
सिद्धचारणगन्धर्वा आजग्मुश्च शतक्रतुम्॥१०१॥ <br>
ततः कृच्छ्राच्च तैर्दृष्टः शक्रोऽसौ गहने वने। <br>
निलीनो भयसंत्रस्तो गुल्ममध्ये व्यवस्थितः॥१०२॥ <br>
देवा ऊचुः॥ <br>
किं त्वं भीतः सहस्राक्ष वृत्रोऽयं घातितस्त्वया॥ <br>
परिवारेण सर्वेण वीक्षितोऽस्माभिरेव च॥१०३॥ <br>
अस्मादागच्छ गच्छामो गृहं प्रति पुरंदर॥ <br>
कुरु त्रैलोक्यराज्यं त्वं सांप्रतं हतकण्टकम्॥१०४॥ <br>
तच्छ्रुत्वाऽथ विनिष्क्रांतो गुल्ममध्याच्छतक्रतुः॥ <br>
हृष्टरोमा हतं श्रुत्वा वृत्रं दानवसत्तमम्॥ १०५॥ <br>
अथ पश्यंति यावत्तं देवाः सर्वे शतक्रतुम्॥ <br>
तावत्तेजोविहीनं तद्गात्रं दुर्गंधितायुतम्॥१०६॥ <br>
दृष्ट्वा लोकगुरुर्ब्रह्मा देवान्सर्वानुवाच ह॥ <br>
शक्रोऽयं सांप्रतं व्याप्तः पापया ब्रह्महत्यया॥१०७॥ <br>
यदनेन हतो वृत्रो ब्रह्मभूतश्छलेन सः॥ <br>
तस्मात्त्याज्यः सुदूरेण नो चेत्पापमवाप्स्यथ॥१०८॥ <br>
ब्रह्मघ्नेन समं स्पर्शः संभाषोऽथ विनिर्मितः॥ <br>
पापाय जायते पुंसां तस्मात्तं दूरतस्त्यजेत्॥१०९॥ <br>
आस्तां संस्पर्शनं तस्य संभाषो वा विशेषतः॥ <br>
दर्शनं वापि तस्याहुः सर्वपापप्रदं नृणाम्॥६.२६९.११०॥ <br>
सूत उवाच।. <br>
तच्छ्रुत्वा ब्रह्मणो वाक्यं शक्रो दृष्ट्वाऽऽत्मनस्तनुम्॥ <br>
तेजसा संपरित्यक्तां दुर्गन्धेन समावृताम्॥१११॥ <br>
ततः प्रोवाच लोकेशं दीनः प्रणतकन्धरः॥ <br>
तवाहं किंकरो देव त्वयेंद्रत्वे नियोजितः॥११२॥ <br>
तस्मात्कुरु प्रसादं मे ब्रह्महत्याविनाशनम्॥ <br>
प्रायश्चित्तं विभो ब्रूहि येन शुद्धिः प्रजायते॥११३। <br>
ब्रह्मोवाच॥ <br>
अष्टषष्टिषु तीर्थेषु त्वं स्नात्वा बलसूदन॥ <br>
आत्मानं हेमजं देहि पापपूरुषसंज्ञितम्॥११४॥ <br>
मंत्रवत्तं यथोक्तं च ब्राह्मणाय महात्मने॥ <br>
स्नात्वा पुण्यजले तीर्थे ब्रह्मघ्नोऽहमिति ब्रुवन्॥११५॥ <br>
स्नातमात्रस्य ते हस्ताद्यत्र तत्पतति क्षितौ॥ <br>
तेजः संजायतेगात्रे दुर्गंधश्च प्रणश्यति॥११६॥ <br>
तस्मिंस्तीर्थे त्वया तच्च स्थाप्यं शक्र कपालकम्॥ <br>
महेश्वरस्य नाम्ना च पूजनीयं ततः परम्॥११७॥ <br>
पंचभिर्वक्त्रमंत्रैश्च ततो देयाऽऽत्मतस्तनूः॥ <br>
हेमोद्भवा द्विजेन्द्राय ततः शुद्धिमवाप्स्यसि॥११८॥ <br>
शक्रस्तु तद्वचः श्रुत्वा ब्रह्मणोऽव्यक्तजन्मनः॥ <br>
कपालं वृत्रजं गृह्य तीर्थयात्रां ततो गतः॥११९॥ <br>
अष्टषष्टिषु तीर्थेषु गच्छन्स च सुरेश्वरः॥ <br>
हाटकेश्वरजे क्षेत्रे समायातः क्रमेण च॥६.२६९.१२०॥ <br>
विश्वामित्रह्रदे स्नात्वा यावत्तस्माद्विनिर्गतः॥ <br>
कपालं पतितं तस्मात्स्वयमेव हतात्मनः॥१२१॥ <br>
ततस्तं पूजयामास मन्त्रैर्वक्त्रसमुद्भवैः॥ <br>
सर्वपापहरैः पुण्यैर्यथोक्तैर्ब्रह्मणा पुरा॥१२२॥ <br>
एतस्मिन्नेव काले तु दुर्गन्धो नाशमाप्तवान्॥ <br>
तच्छरीराद्द्विजश्रेष्ठा महत्तेजो व्यजायत॥१२३॥ <br>
एतस्मिन्नन्तरे ब्रह्मा सह देवैः समागतः॥ <br>
ब्रह्महत्याविमुक्तं तं ज्ञात्वा सर्वसुराधिपम्॥१२४॥ <br>
श्रीब्रह्मोवाच॥ <br>
ब्रह्महत्याकृतो दोषो गतस्ते सुरसत्तम॥ <br>
शेषपापविशुद्ध्यर्थं स्वर्णदानं प्रयच्छ भोः॥ १२५॥ <br>
कपालमेतद्देशेऽत्र यत्त्वया परिपूजितम्॥ <br>
वृत्रस्य पंचभिर्मंत्रैर्हरवक्त्रसमुद्भवैः॥ १२६॥ <br>
प्रदास्यसि ततो भक्त्या हेमजामात्मनस्तनुम्॥ <br>
विधिना मंत्रयुक्तेन तव पापं प्रयास्यति॥ <br>
यद्यत्पूर्वकृतं कृत्स्नं प्रदाय ब्राह्मणाय भोः॥१२७॥ <br>
एवमुक्तस्ततः शक्रो ब्रह्मणा सुरसंनिधौ॥ <br>
तथेत्युक्त्वा तु तत्कालं पापपिंडं निजं ददौ॥१२८॥ <br>
कृत्वा हेममयं विप्रा ब्राह्मणाय महात्मने॥ <br>
गर्तातीर्थसमुत्थाय वाताख्यायाहिताग्नये॥१२९॥ <br>
एतस्मिन्नंतरे विप्रो गर्हितः सोऽथ नागरैः।. <br>
धिग्धिक्पाप वृथा वेदा ये त्वया पारिताः पुरा॥६.२६९.१३०॥ <br>
नास्माभिः सह संपर्कं कदाचित्त्वं करिष्यसि॥ <br>
गृहीतं यत्त्वया दानं पापपिंडसमुद्भवम्॥१३१॥ <br>
ततः प्रोवाच विप्रः स उपमन्युकुलोद्भवः॥ <br>
विवर्णवदनो भूत्वा नाम्ना ख्यातः स वातकः॥ १३२॥ <br>
त्वया शक्र प्रदत्तो मे पापपिंडः स्वको यतः॥ <br>
मया प्रतिग्रहस्तेन दाक्षिण्येन कृतस्तव॥१३३॥ <br>
न लोभेन सुरश्रेष्ठ पश्यतस्ते विगर्हितः॥ <br>
अहं च ब्राह्मणैः सर्वैरेतैर्नगरवासिभिः॥ १३४॥ <br>
तस्मान्नाहं ग्रहीष्यामि एतं तव प्रतिग्रहम्॥१३५॥ <br>
भूयोऽपि तव दास्यामि न त्वं गृह्णासि चेत्पुनः॥ ब्र<br>
ह्मशापं प्रदास्यामि दारुणं च क्षयात्मकम्॥१३६॥ <br>
इंद्र उवाच॥ <br>
वेदागंपारगो विप्रो यदि कुर्यात्प्रतिग्रहम्॥ <br>
न स पापेन लिप्येत पद्मपत्रमिवांभसा॥१३७॥ <br>
तस्मात्ते पातकं नास्ति शृणुष्वात्र वचो मम॥ <br>
एतैस्त्वं गर्हिते यस्माद्ब्राह्मणैर्नगरोद्भवैः॥१३८॥ <br>
एतेषां सर्वकृत्येषु प्रधानस्त्वं भविष्यसि॥ <br>
एतेषां पुत्रपौत्रा ये भविष्यंति तथा तव॥१३९॥ <br>
ते सर्वे चाज्ञया तेषां वर्तयिष्यंत्यसंशयम्॥ <br>
युष्मद्वाक्यविहीनं यत्कृत्यं स्वल्पमपि द्विज॥६.२६९.१४०॥ <br>
तेषां संपत्स्यते वन्ध्यं यथा भस्महुतं तथा॥ <br>
कपालमोचनं नाम ख्यातमेतद्भविष्यति॥१४१॥ <br>
ये तु संस्मृत्य मनुजाः कपालं मम सद्द्विज॥ <br>
तत्र श्राद्धं करिष्यंति ते नरा मुक्तिसंयुताः॥ <br>
श्राद्धपक्षे विशेषेण प्रयास्यंति परांगतिम्॥१४२॥ <br>
स्थानबाह्यद्विजातीनां कुले दारपरिग्रहम्॥ <br>
कृत्वा त्वद्गोत्रसंभूता ब्राह्मणा मत्प्रसादतः॥१४३॥ <br>
व्यवहार्या भविष्यंति नगरे सर्वकर्मसु॥ <br>
एवमुक्त्वा सहस्राक्षस्ततश्चादर्शनं गतः॥१४४॥ <br>
वातोपि तेन वित्तेन प्रतिग्रहकृतेन च॥ <br>
चकार तत्र प्रासादं देवदेवस्य शूलिनः॥१४५॥ <br>
ततः प्रोवाच शक्रस्तान्ब्राह्मणान्नगरोद्भवान्॥ <br>
कपालमोचने स्नात्वा यो देवं ह्यर्चयिष्यति॥१४६॥ <br>
ब्रह्महत्योद्भवं पापं तस्य नश्यत्यसंशयम्॥ <br>
महापातकयुक्तो वा विपाप्मा संभविष्यति॥१४७॥ <br>
स तथेति प्रतिज्ञाय ब्राह्मणान्नगरोद्भवान्॥ <br>
तत्रैव स्वाश्रमं कृत्वा पूजयामास शंकरम्॥१४८॥ <br>
ततःप्रभृति यत्किंचित्तेषां कृत्यं प्रजायते॥ <br>
तद्वाक्येन प्रकुर्वंति तत्र ये नागरः स्थिताः॥१४९॥ <br>
एतस्मात्कारणाज्जातो मध्यगो द्वितीयस्त्विह॥६.२६९.१५०॥ <br>
एतद्वः सर्वमाख्यातमाख्यानं पापनाशनम्॥ <br>
कपालेश्वरदेवस्य शृण्वतां पठतां नृणाम्॥१५१॥ <br>
यथा देवेश्वरस्यात्र पापं नष्टं महात्मनः॥ <br>
ब्रह्महत्या यथा नष्टा तस्मिंस्तीर्थे द्विजोत्तमाः॥१५२॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये वातकेश्वरक्षेत्रकपालमोचनेश्वरोत्पत्तिमाहात्म्यवर्णनं नामैकोनसप्तत्युत्तरद्विशततमोऽध्यायः॥२६९॥ <br>
<br>
</span>
