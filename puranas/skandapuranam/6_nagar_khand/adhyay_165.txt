<span style="font-size: 14pt; line-height: 200%">॥ ॥ सूत उवाच ॥ ॥ <br>
ततःप्रभृतिपुण्ये च सरस्वत्यास्तटेशुभे ॥ <br>
बाह्यानां नागराणां च स्थानं जातं महत्तरम् ॥ १ ॥ <br>
पुत्रपौत्रप्रवृद्धानां दौहित्राणां द्विजोत्तमाः ॥ <br>
चमत्कारपुरस्याग्रे यज्ज्ञातं विद्यया धनैः ॥ २ ॥ <br>
कस्यचित्त्वथ कालस्य विश्वामित्रेण धीमता ॥ <br>
शप्ता सरस्वती कोपात्कृता रुधिरवाहिनी ॥ ३ ॥ <br>
ततः संसेव्यते हृष्टै राक्षसैः सा दिवानिशम्॥ <br>
गीतनृत्यपरैश्चान्यैर्भूतैः प्रेतैः पिशाचकैः ॥ ४ ॥ <br>
ततस्ते नागरा बाह्यास्तां त्यक्त्वा दूरतः स्थिताः ॥ <br>
कांदिशीकास्ततो याता भक्ष्यमाणास्तु राक्षसैः ॥ <br>
नर्मदायास्तटे पुण्ये मार्कण्डाश्रमसंनिधौ ॥ ५ ॥ ॥ <br>
॥ ऋषय ऊचुः ॥ ॥ <br>
कस्मात्सरस्वती शप्ता विश्वामित्रेण धीमता॥ <br>
महानद्या कोऽपराधस्तया तस्य विनिर्मितः ॥ ६ ॥ <br>
॥ सूत उवाच ॥ ॥ <br>
आसीत्पुरा महद्वैरं विश्वामित्रवसिष्ठयोः ॥ <br>
ब्राह्मण्यस्य कृते विप्राः प्राणान्तकरणं महत् ॥ <br>
स सर्वैर्ब्राह्मणैः प्रोक्तो विश्वामित्रो महामुनिः ॥ ७ ॥ <br>
क्षत्रियोऽपि पुरस्कृत्य देवदेवं पितामहम् ॥ <br>
न चैकेन वसिष्ठेन तेनैतद्वैरमाहितम् ॥ ८ ॥ <br>
॥ ऋषय ऊचुः ॥ ॥ <br>
क्षत्रियोऽपि कथं विप्रो विश्वा मित्रो महामते ॥ <br>
वसिष्ठेन कथं नोक्तो यः प्रोक्तो ब्रह्मणा स्वयम् ॥ ९ ॥ <br>
एतन्नः सर्वमाचक्ष्व परं कौतूहलं स्थितम्॥६.१६५.१०॥। <br>
॥ सूत उवाच ॥ ॥ <br>
आसीत्पुरा ऋचीकाख्यो भृगुपुत्रो महामुनिः ॥ <br>
व्रताध्ययनसंपन्नः सुतपस्वी महायशाः ॥ ११ ॥ <br>
तीर्थयात्राप्रसंगेन स कदाचिन्मुनीश्वरः ॥ <br>
स्थानं भोजकटं नाम प्राप्तो गाधिमहीपतेः ॥ <br>
यत्र सा कौशिकीनाम नदी त्रैलोक्यविश्रुता ॥ १२ ॥ <br>
तस्यां स्नात्वा द्विजश्रेष्ठो यावत्तिष्ठति तीरगः ॥ <br>
समाधिस्थो जपं कुर्वन्संतर्प्य पितृदेवताः ॥ १३ ॥ <br>
तावत्तत्र समायाता राजकन्या सुशोभना ॥ <br>
सर्वलक्षणसम्पूर्णा सर्वैरेव गुणैर्युता ॥ ॥ १४ ॥ <br>
स तां संवीक्षते यावत्सर्वावयवशोभनाम् ॥ <br>
तावत्कामशरैर्व्याप्तः कर्तव्यं नाभ्यविंदत ॥ १५ ॥ <br>
ततः पप्रच्छ लोकान्स लब्ध्वा कृच्छ्रेण चेतनाम् ॥ <br>
कस्येयं कन्यका साध्वी किमर्थमिह चागता ॥ १६ ॥ <br>
क्व यास्यति वरारोहा सर्वं मे कथ्यतां जनाः ॥ १७ ॥ <br>
॥ जना ऊचुः ॥ ॥ <br>
एषा गाधिसुतानाम ख्याता त्रैलोक्यसुन्दरी ॥ <br>
अन्तःपुरात्समायाता गौरीपूजनलालसा ॥ १८ ॥ <br>
वांछमाना सुभर्त्तारं सर्वैः समुदितंगुणैः ॥ <br>
प्रासादोऽयं स्थितो योऽत्र नदीतीरे बृहत्तरः॥ १९ ॥ <br>
उमा संतिष्ठते चात्र सर्वैः संपूजिता सुरैः ॥ <br>
एतां च स्नापयित्वेयं पूजयित्वा यथा क्रमम् ॥ ६.१६५.२० ॥ <br>
नैवेद्यं विविधं दत्त्वा करिष्यति ततः परम् ॥ <br>
वीणाविनोदमात्रं च श्रुतिमार्गसुखावहम् ॥ २१ ॥ <br>
ततो यास्यति हर्म्यं स्वं मन्दीभूते च भास्करे ॥ <br>
ऋचीकस्तु तदाकर्ण्य लोकानां वचनं च यत् ॥ २२ ॥ <br>
ययौ गाधिगृहं शीघ्रं कामबाणप्रपीडितः ॥ <br>
तं दृष्ट्वा सहसा प्राप्तमृचीकं भृगु सत्तमम् ॥ <br>
संमुखः प्रययौ तूर्णं गाधिः पार्थिवसत्तमः ॥ २३ ॥ <br>
गृह्योक्तेन विधानेन कृत्वा चैवार्हणं ततः ॥ <br>
कृतांजलिपुटो भूत्वा वाक्यमेतदुवाच ह ॥ २४ ॥ <br>
निःस्पृहस्यापि ते विप्र किमागमनकारणम् ॥ <br>
तत्सर्वं मे समाचक्ष्व येन यच्छामि तेऽखिलम् ॥ २५ ॥ <br>
॥ ऋचीक उवाच ॥ ॥ <br>
तव कन्याऽस्ति विप्रेंद्र वरार्हा वरवर्णिनी ॥ <br>
ब्राह्मोक्तेन विवाहेन तां मे देहि महीपते ॥ २६ ॥ <br>
एतदर्थमहं प्राप्तो गृहे तव स्मरार्दितः ॥ <br>
सा मया वीक्षिता राजन्गौरीपूजार्थमागता ॥ २७ ॥ <br>
॥ सूत उवाच ॥ ॥ <br>
तच्छ्रुत्वा भयसंत्रस्तो गाधिः पार्थिवसत्तमः ॥ <br>
असवर्णं च तं मत्वा दरिद्रं वृद्धमेवच ॥ <br>
अदाने शापभीतस्तु ततो व्याजमुवाच सः ॥ २८ ॥ <br>
अस्माकं कन्यकादाने शुल्कमस्ति द्विजोत्तम ॥ <br>
तच्चेद्यच्छसि कन्यां तां तुभ्यं दास्याम्यसंशयम् ॥ २९ ॥ <br>
॥ ऋचीक उवाच ॥ ॥ <br>
ब्रूहि पार्थिवशार्दूल कन्याशुल्कं मम द्रुतम् ॥ <br>
येन यच्छामि ते सर्वं यद्यपि स्यात्सुदुर्लभम्॥ ॥ ६.१६५.३० ॥ <br>
॥ गाधिरुवाच ॥ ॥ <br>
एकतः श्यामकर्णानामश्वानां वातरंहसाम् ॥ <br>
शतानि सप्त विप्रेंद्र श्वेतानां चैव सर्वतः ॥ ३१ ॥ <br>
य आनीय प्रदद्यान्मे तस्मै कन्यां ददाम्यहम् ॥ ३२ ॥ <br>
॥ सूत उवाच ॥ ॥ <br>
स तथेति प्रतिज्ञाय ऋचीको मुनिसत्तमः ॥ <br>
कान्यकुब्जं समासाद्य गंगातीरे विवेश ह ॥ ॥ ३३ ॥ <br>
<a href="/wiki/%E0%A4%8B%E0%A4%97%E0%A5%8D%E0%A4%B5%E0%A5%87%E0%A4%A6%E0%A4%83_%E0%A4%B8%E0%A5%82%E0%A4%95%E0%A5%8D%E0%A4%A4%E0%A4%82_%E0%A5%AF.%E0%A5%A7%E0%A5%A7%E0%A5%A8" title="ऋग्वेदः सूक्तं ९.११२">अश्वो वोढेति</a> यत्सूक्तं चतुःषष्टिसमुद्भवम् ॥ <br>
छंदऋषिदेवतायुक्तं जपं चक्रे ततः परम् ॥ ३४ ॥ <br>
विनियोगं वाजिकृतं गाधिना यत्प्रकीर्तितम् ॥ <br>
ततस्ते वाजिनस्तस्मान्निष्क्रांताः सलिलाद्द्विजाः ॥ ३५ ॥ <br>
सर्वश्वेताः सुवेगाश्च श्यामैकश्रवणास्तथा ॥ <br>
शतानि सप्तसंख्यानि तावत्संख्यै र्नरैयुताः ॥ ३६ ॥ <br>
ततः प्रभृति विख्यातमश्वतीर्थं धरातले ॥ <br>
गंगातीरे शुभे पुण्ये कान्यकुब्जसमीपगम् ॥ <br>
यस्मिन्स्नाने कृते मर्त्यो वाजिमेधफलं लभेत् ॥ ३७ ॥ <br>
इति श्रीस्कांदे महापुराण एकाशीतिसाहस्र्यां सहितायां षष्ठे नागरखण्डे हाटकेश्वरक्षेत्रमाहात्म्येऽश्वतीर्थोत्पत्तिवर्णनंनाम पंचषष्ट्यधिकशततमोऽध्यायः ॥ १६५ ॥<br>
<br>
<br>
</span>
