<span style="font-size: 14pt; line-height: 200%"><br>
॥ सूत उवाच ॥ ॥ <br>
एतस्मिन्नंतरे प्राप्तास्तस्य भूपस्य सेवकाः ॥ <br>
केचिच्च दैवयो गेन श्वापदैरर्धभक्षिताः ॥ १ ॥ <br>
क्षुत्पिपासातुरा दीना दुःखेन महताऽन्विताः ॥ <br>
पदपद्धतिमार्गेण येन यातः स भूपतिः ॥ २ ॥ <br>
ते दृष्ट्वा पार्थिवं तत्र दिष्ट्यादिष्ट्येति सादरम् ॥ <br>
ब्रुवंतः पादयोस्तस्य पतिता हर्षसंयुताः ॥ ३ ॥ <br>
ततस्तस्य नरेन्द्रस्य व्यसनं सैन्यसंभवम् ॥ <br>
प्रोचुश्चैव यथादृष्टम नुभूतं यथाश्रुतम् ॥४॥ <br>
अथ ते तापसाः सर्वे स च राजा ससेवकः ॥ <br>
प्रसुप्ताः पादपस्याधः पर्णान्यास्तीर्यभूतले ॥५॥ <br>
ततस्तेषां प्रसुप्तानां सर्वेषां तत्र कानने ॥ <br>
अतिक्रांता सुखेनैव रजनी सा महात्मनाम् ॥ ६ ॥ <br>
ततः स प्रातरुत्थाय कृतपूर्वाह्णिकक्रियः ॥ <br>
तं मुनिं प्रणिपत्योच्चैरनुज्ञाप्य मुहु र्मुहुः ॥ ७ ॥ <br>
निजैस्तैः सेवकैः सार्धं प्रस्थितः स्वपुरीं प्रति ॥ <br>
माहिष्मतीं समुद्दिश्य दृष्ट्वा मार्गे शनैःशनैः ॥ ८ ॥ <br>
ततो निजगृहं प्राप्य कञ्चि त्कालं महीपतिः ॥ <br>
विश्रम्य प्रययौ पश्चात्तूर्णं पुण्यं गयाशिरः ॥ ९ ॥ <br>
तच्च कालेन संप्राप्य स्नात्वा धौतांबरः शुचिः ॥ <br>
मांसादाय ददौ श्राद्धं श्रद्धापूतेन चेतसा ॥ ६.१९.१० ॥ <br>
अथाऽसौ पृथिवीपालः स्वप्नांते च ददर्श तम् ॥ <br>
दिव्यमाल्यांबरधरं दिव्यगंधानुलेपनम् ॥ <br>
विमानवरमारूढं स्तूयमानं च किंनरैः ॥ ११ ॥ <br>
॥ मांसाद उवाच ॥ ॥ <br>
प्रसादात्तव भूपाल मुक्तोऽहं प्रेतयोनितः ॥ <br>
स्वस्ति तेऽस्तु गमिष्यामि सांप्रतं त्रिदिवा लयम्॥ १२ ॥ <br>
ततः स प्रातरुत्थाय हर्षाविष्टो महीपतिः ॥ <br>
विदैवतं समुद्दिश्य चक्रे श्राद्धं यथोचितम् ॥ १३  <br>
सोऽपि तेनैव रूपेण तस्य संदर्शनं गतः ॥ <br>
स्वप्नांऽते भूमिपालस्य तद्वच्चोक्त्वा दिवं गतः ॥ १४ ॥ <br>
ततः प्रातस्तृतीयेऽह्नि कृतघ्नस्य महीपतिः ॥ <br>
चक्रे श्राद्धं यथापूर्वं श्रद्धापूतेन चेतसा ॥ १५ ॥ <br>
ततः सोऽपि समायातस्तस्य स्वप्ने महीपतेः ॥ <br>
तेनैव प्रेतरूपेण दुःखेन महता वृतः ॥ १६ ॥ <br>
॥ कृतघ्न उवाच  ॥ <br>
न मे गतिर्महाराज संजाता पापकर्मिणः ॥ <br>
तडागवित्तचौरस्य कृतघ्नस्य तथैव च ॥ १७ ॥ <br>
तस्मात्संजायते मुक्तिर्यथा मे पार्थिवोत्तम ॥ <br>
तथैव त्वं कुरुष्याऽद्य सत्यवाक्यपरो भव ॥ १८ ॥ <br>
सत्यमेव परं ब्रह्म सत्यमेव परं तपः ॥ <br>
सत्यमेव परं ज्ञानं सत्यमेव परं श्रुतम् ॥ १९ ॥ <br>
सत्येन वायु र्वहति सत्येन तपते रविः ॥ <br>
सागरः सत्यवाक्येन मर्यादां न विलंघयेत् ॥ ६.१९.२० ॥ <br>
तीर्थसेवा तपो दानं स्वाध्यायो गुरुसेवनम् ॥ <br>
सर्वं सत्यविहीनस्य व्यर्थं संजायते यतः ॥ २१ ॥ <br>
सर्वे धर्मा धृताः पूर्वमेकत्राऽन्यत्र चाप्यृतम् ॥ <br>
तुलायां कौतुकाद्देवैर्जातं तत्र ऋतं गुरु ॥ २२ ॥ <br>
तस्मात्सत्यं पुरस्कृत्य मां तारय महामते ॥ <br>
एतत्ते परमं श्रेयस्तपसोऽपि भविष्यति ॥ २३ ॥ <br>
॥ विदूरथ उवाच ॥ ॥ <br>
कथं ते जायते मुक्तिर्वद मे प्रेत सत्वरम् ॥ <br>
करोमि येन तत्कर्म यद्यपि स्यात्सुदुष्करम् ः। २४ ॥ <br>
॥ प्रेत उवाच ॥ ॥ <br>
चमत्कारपुरे भूप श्रीक्षेत्रे हाटकेश्वरे ॥ <br>
आस्ते पांसुभिराच्छन्नं कलेर्भीतं गयाशिरः ॥ २५ ॥ <br>
अधस्तात्प्लक्षवृक्षस्य दर्भस्थानैः समंततः ॥ <br>
कालशाकैस्तथानेकैस्तिलैश्चारण्यसंभवैः ॥ ॥ २६ ॥ <br>
तत्र गत्वा तिलैस्तैस्त्वं तैः शाकैस्तैः कुशैस्तथा ॥ <br>
श्राद्धं देहि द्रुतं येन मुक्तिः संजायते मम ॥ २७ ॥ <br>
तस्य तद्वचनं श्रुत्वा स दीनस्य दयान्वितः॥ <br>
जगाम तत्र यत्राऽऽस्ते स वृक्षः प्लक्षसंज्ञकः॥ २८ ॥ <br>
दृष्ट्वा शाकांस्तिलांस्तांस्तु दर्भांस्तेन यथोदितान्॥ <br>
अखनत्तत्र देशे च जलार्थे लघु कूपिकाम् ॥ २९ ॥ <br>
ततः कृतघ्नमुद्दिश्य श्राद्धं चक्रे यथोदितम् ॥ <br>
आनीय ब्राह्मणाञ्छ्रेष्ठान्वेदवेदांगपारगान् ॥ ६.१९.३. ॥ <br>
कृतमात्रे ततः श्राद्धे दिव्य रूपधरः पुमान्॥ <br>
विमानवरमारूढो विदूरथमथाऽब्रवीत् ॥ ३१ ॥ <br>
मुक्तोऽहं त्वत्प्रसादाच्च प्रेतत्वाद्दारुणाद्विभो ॥ <br>
स्वस्ति तेऽस्तु गमिष्यामि सांप्रतं त्रिदशालयम् ॥ ३२ ॥ <br>
॥ सूत उवाच ॥ ॥ <br>
ततः प्रभृति सा तत्र कूपिका ख्यातिमागता ॥ <br>
पितॄणां पुष्टिदा नित्यं गयाशीर्षसमुद्भवा॥ ३३ ॥ <br>
प्रेतपक्षस्य दर्शायां यस्तस्यां श्राद्धमाचरेत् ॥ <br>
कालशाकेन विप्रेंद्रास्तथारण्योद्भवैस्तिलैः ॥ ३४ ॥ <br>
कृंतितैश्च तथा दर्भैः सम्यक्छ्रद्धासमन्वितः । <br>
स प्राप्नोति फलं कृत्स्नं कृतघ्नप्रेततीर्थतः ॥ ३५ ॥ <br>
अग्निष्वात्ताः पितृगणास्तथा बर्हिषदश्च ये ॥ <br>
तत्र संनिहिता नित्यमाज्यपाः सोमपास्तथा ॥ ३६ ॥ <br>
तस्मात्सर्वप्रयत्नेन श्राद्धं तत्र समाचरेत् ॥ <br>
काले वा<br>
यदि वाऽकाले पितॄणां तुष्टये सदा ॥ ३७ ॥ <br>
इति श्रीस्कांदे महापुराण एकाशीतिसाहस्र्यां सहितायां षष्ठे नागरखण्डे हाटकेश्वरक्षेत्रमाहात्म्ये मांसादादिप्रेतत्रयस्य विदूरथकृतश्राद्धद्वारा मुक्तिदाने पितृकूपिकातीर्थमा हात्म्यवर्णनंनामैकोनविंशोऽध्यायः ॥ १९ ॥ ॥ छ ॥ ॥ <br>
<br>
</span>
