<span style="font-size: 14pt; line-height: 200%"><br>
सूत उवाच॥    <br>
तस्यैव पश्चिमे भागे मृगतीर्थमनुत्तमम्॥ <br>
अस्ति पुण्यतमं ख्यातं समस्ते धरणीतले॥॥। <br>
तत्र ये मानवास्तीर्थे सम्यक्छ्रद्धासमन्विताः ॥ <br>
चैत्रशुक्लचतुर्दश्यां स्नानं कुर्वंतिभास्करे ॥ २ ॥ <br>
मध्ये स्थिते न ते यांति तिर्यग्योनौ कथंचन ॥ <br>
अपि पापसमोपेता दोषैः सर्वैः समन्विताः ॥ ३ ॥ <br>
कृतघ्ना नास्तिकाश्चौरा मर्यादाभेदकास्तथा ॥ <br>
स्नाता ये तत्र सत्तीर्थे ते यांति परमां गतिम् ॥ <br>
विमानवरमारूढाः स्तूयमानाश्च किंनरैः ॥ ४ ॥ <br>
॥ ऋषय ऊचुः ॥ ॥ <br>
मृगतीर्थं कथं तत्र संजातं सूतनंदन ॥ <br>
किं प्रभावं समाचक्ष्व परं कौतूहलं हि नः ॥ ॥ ५ ॥ <br>
॥ सूत उवाच ॥ ॥ <br>
पूर्वं तत्र महारण्ये नानामृगगणावृते ॥ <br>
नानाविहंगसंघुष्टे नानावृक्षसमाकुले ॥ ६ ॥ <br>
समायाता महारौद्रा लुब्ध काश्चापपाणयः ॥ <br>
कृष्णांगा भ्रममाणास्ते यमदूता इवाऽपरे ॥ ७ ॥ <br>
एतस्मिन्नंतरे दृष्टं मृगयूथं तरोरधः ॥ <br>
उपविष्टं सुविश्रब्धं तैस्तदा द्विज सत्तमाः ॥ ८ ॥<br>
अथ ताँल्लुब्धकान्दृष्ट्वा दूरतोऽपि भयातुराः ॥ <br>
पलायनपराः सर्वे मृगा जग्मुर्द्रुतं ततः ॥ ९ ॥ <br>
अथ ते सन्निधौ दृष्ट्वा गंभीरं सलिलाशयम् ॥ <br>
प्रविष्टा हरिणाः सर्वे भयार्ताः शरपीडिताः ॥ ६.२३.१० ॥ <br>
ततस्तत्सलिलस्यांतस्ते मृगाः सर्व एव हि ॥ <br>
मानुषत्वमनुप्राप्तास्तत्प्रभावा द्द्विजोत्तमाः ॥ ११ ॥ <br>
अथ तान्मानुषीभूतान्पप्रच्छुर्लुब्धका मृगान्॥ <br>
मृगयूथं समायातं मार्गेणानेन सांप्रतम् ॥ <br>
केन मार्गेण निर्यातं तस्माद्वदत मा चिरम् ॥ १२ ॥ <br>
॥ मानुषा ऊचुः ॥ ॥ <br>
वयं ते हरिणाः सर्वे मानुषत्वं सुदुर्लभम् ॥ <br>
तीर्थस्याऽस्य प्रभावेन प्राप्ताः सत्यं न संशयः ॥ १३ ॥ <br>
तच्छ्रुत्वा विस्मयाविष्टास्ततस्ते लुब्धका द्रुतम् ॥ <br>
त्यक्त्वा धनूंषि बाणांश्च स्नानं तत्र प्रचक्रिरे ॥।४॥ <br>
स्नानमात्रात्ततः सर्वे दिव्यमाल्यानुलेपनाः ॥ <br>
दिव्यगात्रधरा सर्वे संजाताः पार्थिवोत्तमाः ॥ १५ ॥ <br>
॥ ऋषय ऊचुः ॥ ॥ <br>
अत्याश्चर्यमिदं सूत यत्त्वया परिकीर्तितम् ॥ <br>
स्नानमात्रेण ते प्राप्ता लुब्धकास्तादृशं वपुः ॥ १६ ॥ <br>
तथा मानुष्यमापन्ना मृगास्तोयावगाहनात् ॥ <br>
तत्कथं मेदिनीपृष्ठे तत्तीर्थं संबभूव ह ॥ १७ ॥ <br>
॥ सूत उवाच ॥ ॥ <br>
लिंगभेदोद्भवं तोयं यत्पुरा वः प्रकीर्तितम् ॥ <br>
आच्छन्नं पांसुभिः कृत्स्नं वायुना शक्रशासनात् ॥ १८ ॥ <br>
वल्मीकरंध्रमासाद्य तन्निष्क्रांतं पुनर्द्विजाः ॥ <br>
कालेन महता तत्र प्रदेशे स्वल्पमेव हि ॥ १९ ॥ <br>
यत्र स्नातः पुरा सद्यस्त्रिशंकुः पृथिवीपतिः ॥ <br>
दिव्यं वपुः पुनः प्राप्त श्चंडालत्वेन संस्थितः ॥ ६.२३.२० ॥ <br>
एतस्मात्कारणात्तत्र स्नाताः सारंगलुब्धकाः ॥ <br>
सर्वे पापविनिर्मुक्ताः संप्राप्ताः परमं वपुः ॥ २१ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये मृगतीर्थमाहात्म्यवर्णनंनामत्रयोविंशोऽध्यायः ॥ २३ ॥ ॥छ॥ ॥ <br>
<br>
</span>
