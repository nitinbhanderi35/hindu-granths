<span style="font-size: 14pt; line-height: 200%">॥ सूत उवाच ॥ ॥ <br>
एवं नाम्नि कृते तस्य भास्करस्यांशुमालिनः ॥ <br>
द्विजानां पुरतः पुष्पः कथयामास चेष्टितम् ॥ १ ॥ <br>
आत्मीयं कुत्सितं तेषां मणिभद्रवधो यथा ॥ <br>
विहितो विहिता पत्नी तस्य व्याजेन कृत्स्नशः ॥ २ ॥ <br>
ततस्ते ब्राह्मणाः प्रोचुस्तच्छ्रुत्वा कोपसंयुताः ॥ <br>
सीत्कारान्प्रचुरान्कृत्वा धिक्त्वां पाप प्रगम्यताम् ॥ ३ ॥ <br>
आत्मीयं हेम चादाय न ते शुद्धिर्भविष्यति ॥ ४ ॥ <br>
ब्रह्मघ्नस्त्वं यतः प्रोक्तास्त्रयो वर्णा द्विजोत्तमाः ॥ <br>
ब्राह्मणः क्षत्रियो वैश्यः स्मृतिशास्त्रप्रपाठकैः ॥ ५ ॥ ॥ <br>
॥ सूत उवाच ॥ ॥ <br>
ततस्तु दुःखितः पुष्पो बाष्पसंपूरितेक्षणः ॥ <br>
ब्रह्मस्थानाद्विनिर्गत्य प्ररुरोद सुदुःखितः ॥ ६ ॥ <br>
रोरूयमाणमालोक्य ततस्ते नागरा द्विजाः ॥ <br>
दयां च महतीं कृत्वा ततः प्रोचुः परस्परम् ॥ ७ ॥ <br>
नानाविधानि शास्त्राणि स्मृतयश्च पृथग्विधाः ॥ <br>
पुराणानि समस्तानि वीक्षध्वं सुसमाहिताः ॥ ८ ॥ <br>
कुत्रचित्क्वचिदेवास्य कथंचिच्छुद्धिरस्ति चेत् ॥ <br>
न तच्च विद्यते शास्त्रमस्मिन्स्थाने न चास्ति यत्॥९॥ न स्मृतिर्न पुराणं च वेदांतं वा द्विजोत्तमाः ॥ न चास्ति ब्राह्मणः सोऽत्र सर्वज्ञप्रतिमो न यः ॥ ६.१६२.१० ॥ तस्माच्चिन्तयत क्षिप्रमस्य शुद्धिप्रदं हि यत् ॥ <br>
तच्च प्रमाणतां नीत्वा शुद्धिरस्य प्रदीयते ॥ ११ ॥ <br>
अथैको ब्राह्मणः प्राह चंडशर्मेति विश्रुतः ॥ <br>
मया स्कांदपुराणेऽस्मिन्पुरश्चरणसंश्रिता ॥१२॥ <br>
पठिता सप्तमी या च पुरश्चरणसंज्ञिता ॥ <br>
पुरश्चरणतः पापं विहितं तु यथा व्रजेत् ॥ १३ ॥ <br>
सम्यक्तथापि विप्रेंद्रास्ततो याति न संशयः ॥ <br>
तस्मात्करोतु तामेष पुरश्चरणसप्तमीम् ॥ १४ ॥ <br>
अपरं भूभुजादेशान्मणिभद्रो निपातितः ॥ <br>
वधकैस्तस्य तत्पापं यदि पापं प्रजायते ॥ १५ ॥ <br>
राजा भूत्वा न यः सम्यग्विचारयति वादिनम् ॥ <br>
तस्य तत्पातकं घोरं राज्ञश्चैव प्रजायते ॥ १६ ॥ <br>
तथास्य पत्न्यास्तत्पापं जानंत्या यत्तयोदितम् ॥ <br>
मत्पित्रा ब्राह्मणैर्दत्तोऽयं पुरा वह्निसंनिधौ ॥ १७ ॥ <br>
विडंबितेन चानेन कृतप्रतिकृतं कृतम् ॥ <br>
तस्मान्न चास्य दोषः स्याद्यतः प्रोक्तं मुनीश्वरैः ॥ ॥ १८ ॥ <br>
कृते प्रतिकृतं कुर्याद्धिंसने प्रतिहिंसनम् ॥ <br>
न तत्र जायते दोषो यो दुष्टे दुष्टमाचरेत्॥ १९ ॥ <br>
॥ ब्राह्मणा ऊचुः ॥ ॥ <br>
यद्येवं वद विप्रास्य पुरश्चरणसंज्ञिताम् ॥ <br>
सप्तमीमद्य विप्रेंद्र वराकस्य विशुद्धये ॥ ६.१६२.२० ॥ <br>
॥ सूत उवाच ॥ ॥ <br>
अथास्य कथयामास सप्तमीं तां द्विजोत्तमाः ॥ <br>
चंडशर्माभिधानस्तु कृत्वा तस्योपरि कृपाम् ॥ २१ ॥ <br>
तेनापि विहिता सम्यग्यथा तस्य मुखाच्छ्रुता ॥ <br>
ततः संवत्सरस्यांते विपाप्मा समपद्यत ॥ २२ ॥<br>
॥ ॥ ऋषय ऊचुः ॥ ॥ <br>
पुरश्चरणसंज्ञां तु सप्तमीं वद सूतज ॥ <br>
विधिना केन कर्तव्या कस्मिन्काल उपस्थिते ॥ २३ ॥ <br>
॥ सूत उवाच ॥ ॥ <br>
अहं वः कीर्तयिष्यामि रोहिताश्वस्य भूपतेः ॥ <br>
मार्कंडेन पुरा प्रोक्ता पृच्छयमानेन भक्तितः ॥ २४ ॥ <br>
सप्तकल्पस्मरो विप्रा मार्कंडाख्यो महामुनिः ॥ <br>
रोहिताश्वेन पृष्टः स हरिश्चंद्रात्मजेन च ॥ २५ ॥ <br>
॥ रोहिताश्व उवाच ॥ ॥ <br>
अज्ञानाज्ज्ञानतो वापि यत्पापं कुरुते नरः ॥ <br>
उपायं तस्य नाशाय किंचिन्मे वद सन्मुने ॥ २६ ॥ <br>
॥ मार्कंडेय उवाच ॥ ॥ <br>
मानसं वाचिकं चैव कायिकं च तृतीयकम् ॥ <br>
त्रिविधं पातकं लोके नराणामिह जायते ॥ २७ ॥ <br>
तत्रोपाया विनाशाय तस्य संपरिकीर्तिताः ॥ <br>
तानहं ते प्रवक्ष्यामि शृणुष्व नृपसत्तम ॥ २८ ॥ <br>
मानसं चैव यत्पापं नराणामिह जायते ॥ <br>
पश्चात्तापे कृते तस्य तत्क्षणादेव नश्यति ॥ २९ ॥ <br>
वाचिकं चैव यत्पापं नाभुक्त्वा तत्प्रणश्यति ॥ <br>
पुरश्चरणबाह्यं तु सत्यमेतन्मयोदितम् ॥ ॥ ६.१६२.३० ॥ <br>
निवेद्य ब्राह्मणेंद्राणां तदुक्तं च समाचरेत् ॥ <br>
प्रायश्चित्तं यथोक्तं तु ततः शुद्धिमवाप्नुयात् ॥ ३१ ॥ <br>
अथवा पार्थिवो ज्ञात्वा कुरुते तस्य निग्र हम् ॥ <br>
तेन शुद्धिमवाप्रोति यद्यपि स्यात्स किल्विषी ॥ ३२ ॥ <br>
लज्जया ब्राह्मणेंद्राणां यो न ब्रूते कथंचन ॥ <br>
न च राजा विजानाति शरीरस्थेन यो म्रियेत् ॥ <br>
तस्य निग्रहकर्ता च स्वयं वैवस्वतो यमः ॥ ३३ ॥ <br>
तस्मात्सर्वप्रयत्नेन कृत्वा पापं विजानता ॥ <br>
प्रायश्चित्तं तु कर्तव्यं यथोक्तं ब्राह्मणो दितम् ॥ ३४ ॥ <br>
॥ रोहिताश्व उवाच ॥ ॥ <br>
सर्वेषामेव पापानां विहितानां मुनीश्वर ॥ <br>
किंचिद्व्रतं समाचक्ष्व दानं वा होममेव वा ॥ <br>
विपाप्मा जायते येन पुरश्चरणवर्जितम् ॥ ३५ ॥ <br>
नित्यं पापानि कुरुते नरः सूक्ष्माणि सर्वतः ॥ <br>
प्रायश्चित्तानि सर्वेषां कर्तुं शक्तिः कथं भवेत् ॥ ३६ ॥ ॥ <br>
॥ मार्कंडेय उवाच ॥ ॥ <br>
अस्ति राजन्व्रतं पुण्यं पुरश्चरणसंज्ञितम् ॥ <br>
पुरश्चरणसंज्ञा तु सप्तमी सूर्यवल्लभा ॥ ३७ ॥ <br>
यया संचीर्णया राज न्कायस्थो यमसंभवः ॥ <br>
विचित्रो मार्जयेत्पापं कृतं जन्मनि संचितम् ॥ ३८॥ <br>
तस्मात्कुरु महाराज तथाशु वचनं मम ॥ <br>
येन वा मुच्यते पापा त्सर्वस्मात्कायसंभवात् ॥ ३९ ॥ <br>
॥ रोहिताश्व उवाच ॥ ॥ <br>
पुरश्चरणसंज्ञा तु सप्तमी मुनिसत्तम ॥ <br>
विधिना केन कर्तव्या कस्मिन्काले वद स्व मे ॥ ६.१६२.४० ॥ <br>
॥ मार्कंडेय उवाच ॥ ॥ <br>
माघमासे सिते पक्षे मकरस्थे दिवाकरे ॥ <br>
सूर्यवारेण सप्तम्यां व्रतमेतत्समाचरेत् ॥ ४१ ॥ <br>
पाखंडैः पतितैः सार्धं तस्मिन्नहनि नालपेत् ॥ <br>
भक्षयित्वा नृपश्रेष्ठ प्रभाते दन्तधावनम् ॥ <br>
मंत्रेणानेन पश्चाच्च कर्तव्यो नियमो नृप ॥ ४२ ॥ <br>
पुरश्चरणकृत्यायां सप्तम्यां दिवसाधिप ॥ <br>
उपवासं करिष्यामि अद्य त्वं शरणं मम ॥४३॥ <br>
ततोऽपराह्णसमये स्नात्वा धौतांबरः शुचिः ॥ <br>
प्रतिमां पूजयेद्भक्त्या दिनाधिपसमुद्भवाम् ॥४४॥<br>
रक्तैः पुष्पैर्महावीर पादाद्यं पूजयेत्ततः ॥ <br>
पतंगाय नमः पादौ मार्तंडायेति जानुनी ॥ ४५ ॥ <br>
गुह्यं दिवसनाथाय नाभिं द्वादश मूर्तये ॥ <br>
बाहू च पद्महस्ताय हृदयं तीक्ष्णदीधिते ॥ ४६ ॥ <br>
कंठं पद्मदलाभाय शिरस्तेजोमयाय च ॥ <br>
एवं संपूज्य विधिवद्धूपं कर्पूरमाददेत् ॥ ॥ ४७ ॥ <br>
गुडौदनं च नैवेद्यं रक्तवस्त्राभिवेष्टितम् ॥ <br>
रक्तसूत्रेण दीपं च तथैवारार्तिकं नृप ॥ ४८ ॥ <br>
शंखे तोयं समादाय रक्तचन्दनमिश्रितम् ॥ <br>
सफलं च ततः कृत्वा अर्घ्यं दद्यात्ततः परम् ॥ ४९ ॥ <br>
कुकृतं यत्कृतं किंचिदज्ञानाज्ज्ञानतोऽपि वा ॥ <br>
प्रायश्चित्तं कृतं देव ममार्घ्यश्च प्रगृह्यताम् ॥ ६.१६२.५० ॥ <br>
ततः संपूजयद्विप्रं गन्धपुष्पानुलेपनैः ॥ <br>
दत्त्वा तु भोजनं तस्मै दक्षिणां च स्वशक्तितः ॥ <br>
प्राशनं कायशुद्ध्यर्थं पञ्चगव्यस्य चाचरेत् । ५१ ॥ <br>
कृतांजलिपुटो भूत्वा समुद्वीक्ष्य दिवाकरम्॥ <br>
दिवाकरं गतश्चैव मन्त्रमेतं समुच्चरेत् ॥ ५२ ॥ <br>
इदं व्रतं मया देव गृहीतं पुरतस्तव ॥ <br>
अविघ्नं सिद्धिमायातु प्रसादात्तव भास्कर ॥ ५३ ॥ <br>
ततश्च फाल्गुने मासि संप्राप्ते मुनिसत्तम ॥ <br>
कुन्देन पूजयेद्देवं तेनैव विधिना ततः ॥ ५४ ॥ <br>
धूपं च गुग्गुलुं दद्यान्नैवेद्यं भक्तमेव च ॥ <br>
प्राशनं गोमयं प्रोक्तं सर्वपापविशुद्धये ॥ ५५ ॥ <br>
चैत्रे मासि तु संप्राप्ते सुरभ्या पूज्येद्धरिम् ॥ <br>
नैवेद्यं गुणिकाः प्रोक्ता धूपं सर्जरसोद्भवम् ॥ ५६ ॥ <br>
कुशोदकं च संप्राश्य कायशुद्धिमवाप्नुयात् ॥ <br>
वैशाखे किंशुकैः पूजां यथावच्च घृताशनैः ॥ ५७ ॥ <br>
नैवेद्यं च सुरामांसं धूपं च विनिवेदयेत् ॥ <br>
दधिप्राशनमेवात्र कर्तव्यं कायशुद्धये ॥ ५८ ॥ <br>
पुष्पपाटलया पूजा विधातव्या रवेर्नृप ॥ <br>
नैवेद्ये सक्तवः प्रोक्ताः प्राशनं च घृतं स्मृतम् ॥ ५९ ॥ <br>
कपिलाया महावीर सर्वपापविशुद्धये ॥ <br>
आषाढे मुनिपुष्पैश्च पूजयेद्भास्करं नृप ॥ ६.१६२.६० ॥ <br>
नैवेद्ये घारिका प्रोक्ता प्राशनं मधुसर्पिषोः ॥ <br>
धूपं चैवागरुं दद्यात्परया श्रद्धया युतः ॥ ६१ ॥ <br>
श्रावणे तु कदंबेन पूजनं तीक्ष्णदीधितेः ॥ <br>
नैवेद्ये मोदकाश्चैव तगरं धूप माददेत् ॥ ६२ ॥ <br>
गोशृंगोदकमादाय सद्यः पापात्प्रमुच्यते ॥ <br>
जात्या भाद्रपदे पूजा क्षीरनैवेद्यमाददेत् ॥ ६३ ।। <br>
धूपं नखसमुद्भूतं प्राशनं क्षीरमेव च ॥ <br>
आश्विने कमलैः पूजा नैवेद्ये घृतपूरिका ॥ ६४ ॥ <br>
धूपं कुंकुमजं प्रोक्तं कर्पूरप्राशनं स्मृतम् ॥ ६५ ॥ <br>
तुलस्या कार्तिके पूजा भास्करस्य प्रकीर्तिता ॥ <br>
नैवेद्ये चैव खंडाख्यं धूपं कौसुंभिकं नृप ॥ ६६ ॥ <br>
प्राशनं च लवंगाख्यं सर्वपापविशोधनम् ॥ <br>
भृंगराजेन पूजा च सौम्ये मासि समाचरेत् ॥ ६७ ॥ <br>
नैवेद्ये फेणिका देया धूपं गुडसमुद्भवम् ॥ <br>
कंकोलप्राशनं चैव भास्करस्य प्रतुष्टये ॥ ६८ ॥ <br>
शतपत्रिकया पूजा पौषे मासि रवेः स्मृता ॥ <br>
सहजं धूपमादिष्टं नैवेद्ये शुष्कली तथा ॥ ६९ ॥ <br>
प्राशने पूर्वमुक्तानि सर्वाण्येव समाचरेत् ॥ <br>
समाप्तौ च ततो दद्यात्षड्भागं गृहसंभवम् ॥ ६.१६२.७० ॥ <br>
ब्राह्मणाय नृपश्रेष्ठ सर्वपापविशुद्धये ॥ <br>
इष्टभोज्यं ततः कार्यं स्वशक्त्या पार्थिवोत्तम ॥ ७१ ॥ <br>
एवं तु कुरुते योऽत्र सप्तमीं भास्करोद्भवाम् ॥ <br>
सर्वपापविनिर्मुक्तो निर्मलत्वं स गच्छति ॥ ७२ ॥ <br>
॥ ब्राह्मणा ऊचुः ॥ ॥ <br>
एवं पुरा वै कथिता रोहिताश्वाय धीमते ॥ <br>
मार्कंडेन महाभाग तस्मात्त्वमपि तां कुरु ॥ ७३ ॥ <br>
येन संजायते सम्यक्पुरश्चरणमेव ते ॥ ७४ ॥ <br>
॥ सूत उवाच ॥ ॥ <br>
तस्य तद्वचनं श्रुत्वा पुष्पोऽपि द्विजसत्तमाः ॥ <br>
तां चक्रे सप्तमीं हृष्टो यथा तेन निवेदिता ॥ ७५ ॥ <br>
षड्भागं प्रददौ तस्मै ब्राह्मणाय महात्मने ॥ <br>
स्ववित्तस्य गृहस्थस्य कुप्याकुप्यस्य कृत्स्नशः ॥ ७६ ॥ <br>
सोऽपि जग्राह तद्वित्तं प्रहृष्टेनांतरात्मना ॥ <br>
सुवर्णमणि रत्नानि संख्यया परिवर्जितम् ॥ ७७ ॥ <br>
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये पुरश्चरणसप्तमीव्रतविधानवर्णनंनाम द्विषष्ट्युत्तरशततमोऽध्यायः ॥ १६२ ॥<br>
<br>
<br>
</span>
