<span style="font-size: 14pt; line-height: 200%">॥ नारद उवाच ॥ <br>
उपचारैः षोडशभिः पूजनं क्रियते कथम् ॥ <br>
ते के षोडश भावाः स्युर्नित्यं ये शयने हरेः ॥ १ ॥ <br>
एतद्विस्तरतो ब्रूहि पृच्छतो मे प्रजापते ॥ <br>
तव प्रसादमासाद्य जगत्पूज्यो भवाम्यहम् ॥ २ ॥ <br>
॥ ब्रह्मोवाच ॥ ॥ <br>
विष्णुभक्तिर्दृढा कार्या वेदशास्त्रविधानतः ॥ <br>
वेदमूलमिदं सर्वं वेदो विष्णुः सनातनः ॥ ३ ॥ <br>
ते वेदा ब्राह्मणाधारा ब्राह्मणाश्चाग्निदैवताः ॥ <br>
अग्नौ प्रास्ताहुतिर्विप्रो यज्ञे देवं यजन्सदा ॥ ४ ॥ <br>
जगत्संधारयेत्सर्वं विष्णुपूजारतः सदा ॥ <br>
नारायणः स्मृतो ध्यातः क्लेशदुःखादिनाशनः ॥ ५ ॥ <br>
चातुर्मास्ये विशेषेण जलरूपगतो हरिः ॥ <br>
जलादन्नानि जायंते जगतां तृप्तिहेतवे ॥ ६ ॥ <br>
विष्णुदेहांशसंभूतं तदन्नं ब्रह्म इष्यते ॥ <br>
तदन्नं विष्णवे दत्त्वा ह्यावाहनपुरःसरम् ॥ ७ ॥ <br>
पुनर्जन्मजराक्लेशसंस्कारैर्नाभिभूयते ॥ <br>
आकाशसंभवो वेद एक एव पुराऽभवत् ॥ ८ ॥ <br>
ततो यजुःसामसंज्ञामृग्वेदः प्राप भूतये ॥ <br>
ऋग्वेदोऽभिहितः पूर्वं यजुःसहस्रशीर्षेति च ॥ ९ ॥ <br>
षोडशर्चं महासूक्तं नारायणमयं परम् ॥ <br>
तस्यापि पाठमात्रेण ब्रह्महत्या निव र्तते॥6.239.१०॥। <br>
विप्रः पूर्वं न्यसेद्देहे स्मृत्युक्तेन निजे बुधः॥ <br>
ततस्तु प्रतिमायां च शालग्रामे विशेषतः॥११॥ <br>
क्रमेण च ततः कुर्यात्पश्चादावाहनादिकम्॥ <br>
आवाह्य सकलं रूपं वैकुण्ठस्थानसंस्थितम्॥१२॥ <br>
कौस्तुभेन विराजंतं सूर्यकोटिसमप्रभम्।. <br>
दंडहस्तं शिखासूत्रसहितं पीतवाससम् ॥१३॥ <br>
महासंन्यासिनं ध्यायेच्चातुर्मास्ये विशेषतः ॥ <br>
एवं रूपमयं विष्णुं सर्वपापौघहारिणम् ॥१४॥ <br>
आवाहयेच्च पुरतो ध्यानसंस्थं द्विजोत्तम॥ <br>
ऋचा प्रथमया चास्योंकारादिसमुदीर्णया ॥१५॥ <br>
द्वितीयया चासनं च पार्षदैश्च समन्वितम्॥ <br>
सौवर्णान्यासनान्येषां मनसा परिचिन्तयेत् ॥१६॥ <br>
चिन्तनैर्भक्तियोगेन परिपूर्णं च तद्भवेत् ॥ <br>
पाद्यं तृतीयया कार्यं गंगां तत्र स्मरेद्बुधः ॥ १७ ॥ <br>
अर्घ्यः कार्यस्ततो विष्णोः सरिद्भिः सप्तसागरैः ॥ <br>
पुनराचमनं कार्यममृतेन जगत्पतेः ॥१८॥ <br>
त्रिभिराचमनैः शुद्धिर्ब्राह्मणस्य निगद्यते ॥ <br>
अद्भिस्तु प्रकृतिस्थाभिर्हीनाभिः फेनबुद्बुदैः ॥१९॥ <br>
हृत्कण्ठ तालुगाभिश्च यथावर्णं द्विजातयः ॥ <br>
शुध्येरन्स्त्री च शूद्रश्च सकृत्स्पृष्टाभिरंततः ॥6.239.२०॥। <br>
पञ्चम्याऽऽचमनं कार्यं भक्तियुक्तेन चेतसा ॥ <br>
भक्तिग्राह्यो हृषीकेशो भक्त्याऽऽत्मानं प्रयच्छति ॥ २१ ॥ <br>
ततः सुवासितैस्तोयैः सर्वोषधिसमन्वितैः ॥ <br>
शेषोदकैः स्वर्णघटैः स्नानं देवस्य कारयेत् ॥ २२ ॥ <br>
तीर्थोदकैः श्रद्धया च मनसा समुपाहृतैः ॥ <br>
अश्रद्धया रत्नराशिः प्रदत्तो निष्फलो भवेत् ॥ २३ ॥ <br>
वार्यपि श्रद्धया दत्तमनंतत्वाय कल्पते ॥ <br>
चातुर्मास्ये विशेषेण श्रद्धया पूयते नरः ॥ २४ ॥<br>
&nbsp;षष्ठ्या स्नानं ततः कार्यं पुनराचमनं भवेत् ॥ <br>
दद्याच्च वाससी स्वर्णसहिते भक्तिशक्तितः ॥ २५ ॥ <br>
आच्छादितं जगत्सर्वं वस्त्रेणाच्छादितो हरिः ॥ <br>
चातुर्मास्ये विशेषेण वस्त्रदानं महाफलम् ॥ २६ ॥ <br>
पुनराचमनं देयं यतये विष्णुरूपिणे ॥ <br>
वस्त्रदानं च सप्तम्या कार्यं विष्णोर्मुनीश्वर ॥ २७ ॥ <br>
यज्ञोपवीतमष्टम्या तच्चाध्यात्मतया शृणु ॥ <br>
सूर्यकोटिसमस्पर्शं तेजसा भास्वरं तथा ॥ २८ ॥ <br>
क्रोधाभिभूते विप्रे तु तडित्कोटिसभप्रभम्॥ <br>
सूर्येन्दुवह्निसंयोगाद्गुणत्रयसमन्वितम् ।। २९ ॥ <br>
त्रयीमयं ब्रह्मविष्णुरुद्ररूपं त्रिविष्टपम् ॥ <br>
यस्य प्रभावाद्विप्रेंद्र मानवो द्विज उच्यते ॥ 6.239.३० ॥ <br>
जन्मना जायते शूद्रः संस्काराद्द्विज उच्यते ॥ <br>
शापानुग्रहसामर्थ्यं तथा क्रोधः प्रसन्नता ॥ ३१ ॥ <br>
त्रैलोक्यप्रवरत्वं च ब्राह्मणादेव जायते ॥ <br>
न ब्राह्मणसमो बन्धुर्न ब्राह्मणसमा गतिः ॥ ३२ ॥ <br>
न ब्राह्मणसमः कश्चित्त्रैलोक्ये सचराचरे ॥ <br>
दत्तोपवीते ब्रह्मण्ये सुप्ते देवे जनार्दने ॥ ॥ ३३ ॥ <br>
सर्वजगद्ब्रह्ममयं संजातं नात्र संशयः ॥ <br>
नवम्या च सुलेपश्च कर्तव्यो यज्ञमूर्तये ॥ ३४ ॥ <br>
सुयक्षकर्दमैर्लिप्तो विष्णुर्येन जगद्गुरुः ॥ <br>
तेना प्यायितमेतद्धि वासितं यशसा जगत् ॥ ३५ ॥ <br>
तेजसा भास्करो लोके देवत्वं प्राप्य मानवः ॥ <br>
ब्रह्मलोकादिके लोके मोदते चंदनप्रदः ॥ ३६ ॥ <br>
चंदनालेपसुभगं विष्णुं पश्यंति मानवाः ॥ <br>
न ते यमपुरं यांति चातुर्मास्ये विशेषतः ॥ ३७ ॥ <br>
दशम्या पुष्पपूजा च भक्तिपूजा तथैव च ॥ <br>
पुष्पे चैव सदा लक्ष्मीर्वसत्येव निरंतरम् ॥ ३८ १। <br>
लक्ष्म्याः सर्वत्र गामिन्या दोषो नैव प्रजायते ॥ <br>
यथा सर्वमयो विष्णुर्न दोषैरनुभूयते ॥ ३९ ॥ <br>
तथा सर्वमयी लक्ष्मीः सतीत्वान्नैव हीयते ॥ <br>
प्रतिमासु च सर्वासु सर्वभूतेषु नित्यदा ॥ 6.239.४० ॥ <br>
मनुष्यदेवपितृषु पुष्पपूजा विधीयते ॥ <br>
पुष्पैः संपूजितो येन हरिरेकः श्रिया सह ॥ ४१ ॥ <br>
आब्रह्मस्तंबपर्यंतं पूजितं तेन वै जगत् ॥ <br>
अतः सुश्वेतकुसुमैर्विष्णुं संपूजयेत्सदा ॥४२ ॥ <br>
चातुर्मास्ये विशेषेण भक्तियुक्तः सदा शुचिः ॥ <br>
भक्त्या सुविहिता ब्रह्मन्पुष्पपूजा नरैर्यदि ॥ ४३ ॥ <br>
यंयं काममभिध्यायेत्तस्य सिद्धिर्निरंतरा ॥ <br>
पुष्पैरुपचितं विष्णुं यद्यन्ये प्रणमंति च ॥ ४४ ॥ <br>
तेषामप्यक्षया लोकाश्चातुर्मास्येऽधिकं फलम् ॥ <br>
एकादश्या धूपदानं कर्तव्यं यतये हरौ ॥ ४५ ॥ <br>
वनस्पति रसो दिव्यो गंधाढ्यो गन्ध उत्तमः॥ <br>
आघ्रेयः सर्वदेवानां धूपोऽयं प्रतिगृह्यताम् ॥ ४६ ॥ <br>
इमं मंत्रं समुच्चार्य धूपमागुरुजं शुभम् ॥ <br>
दद्याद्भगवते नित्यं चातुर्मास्ये महाफलम् ॥ ४७ ॥ <br>
कर्पूरचन्दनदलैः सितामधुसमन्वितम् ॥ <br>
मांसीजटाभिः सहितं सुप्ते देवेऽथ सत्तम ॥ ४८ ॥ <br>
देवा घ्राणेन तुष्यंति धूपं घ्राणहरं शुभम्॥ <br>
द्वादश्या दीपदानं तु कर्तव्यं मुक्तिमिच्छुभिः ॥ ४९ ॥ <br>
दीपः सर्वेषु कार्येषु प्रथमस्तेजसां पतिः ॥ <br>
दीपस्तमौघनाशाय दीपः कांतिं प्रयच्छति ॥ 6.239.५० ॥ <br>
तस्माद्दीपप्रदानेन प्रीयतां मे जनार्दनः ॥ <br>
अयं पौराणजो मंत्रो वेदर्चेन समन्वितः ॥ <br>
दीपप्रदाने सकलः प्रयुक्तो नाशयेदघम् ॥ ५१ ॥ <br>
चातुर्मास्ये दीपदानं कुरुते यो हरेः पुरः ॥ <br>
तस्य पापमयो राशिर्निमेषादपि दह्यते ॥ ५२ ॥ <br>
तावत्पापानि गर्जंति तावद्बिभेति पातकी ॥ <br>
यावन्न विहितो भास्वान्दीपो नारायणालये ॥ ५३ ॥ <br>
दर्शनादपि दीपस्य सर्वसिद्धिर्नृणां भवेत् ॥ ५४ ॥ <br>
कामनां यां समुद्दिश्य दीपं कारयते हरौ ॥ <br>
सासा सिद्ध्यति निर्विघ्ना सुप्तेऽनंते गुणोत्तरम् ॥ ५५ ॥ <br>
पंचायतनसंस्थेषु तथा देवेषु पंचसु ॥ <br>
विहितं दीपदानं च चातुर्मास्ये महाफलम् ॥ ५६ ॥ <br>
एको विष्णुस्तुष्यते मुक्तिदाता नित्यं ध्यातः पूजितः संस्तुतश्च ॥ <br>
यच्चाभीष्टं यच्च गेहे शुभं वा तत्तद्देयं मुक्तिहेतोर्नृवर्यैः ॥ ५७ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये तपोऽधिकारषोडशोपचारदीपमहिमवर्णनंनामैकोनचत्वारिंशदुत्तर द्विशततमोऽध्यायः ॥ २३९ ॥<br>
<br>
</span>
