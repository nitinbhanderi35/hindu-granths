<span style="font-size: 14pt; line-height: 200%">॥ सूत उवाच ॥ ॥ <br>
एतस्मिन्नेव काले तु नागरो द्विजसत्तमाः ॥ <br>
विश्वावसुरिति ख्यातो वेदवेदांगपारगः ॥ १ ॥ <br>
पश्चिमे वयसि प्राप्ते तस्य पुत्रो बभूव ह ॥ <br>
परावसुरिति ख्यातस्तस्य प्राणसमः सदा ॥ २ ॥ <br>
स वेदाध्ययनं चक्रे यौवने समुपस्थिते ॥ <br>
वयस्यैः संमतैः सार्धं सदा हास्य परायणैः ॥ ३ ॥ <br>
कस्यचित्त्वथ कालस्य माघमास उपस्थिते ॥ <br>
रात्रौ सोऽध्ययनं चक्र उपाध्यायगृहं गतः ॥ ४ ॥ <br>
निशीथे स समुत्थाय सर्वैर्मि त्रैश्च रक्षितः ॥ <br>
वेश्यागृहं समासाद्य प्रसुप्तो वेश्यया सह ॥ ५ ॥ <br>
जलपूर्णं समाधाय जलपात्रं समीपगम् ॥ <br>
निजाचमनयोग्यं च जलपानार्थमेव च ॥ ६ ॥ <br>
निशाशेषे तु संप्राप्ते स पिपासासमाकुलः ॥ <br>
निद्रालस्यसमोपेतः शय्यां त्यक्त्वा समुत्थितः ॥ ७ ॥ <br>
वेश्याया मद्यपात्रं तु ह्यधस्तात्सं व्यवस्थितम् ॥ <br>
तदादाय पपौ मद्यं जलभ्रांत्या यदैव सः ॥ ८ ॥ <br>
तदा मद्यं परिज्ञाय पात्रं त्यक्त्वा सुदुःखितः ॥ <br>
वैराग्यं परमं गत्वा प्रलापानकरो द्बहून् ॥ ९ ॥ <br>
अहो निद्रान्वितेनाद्य किं मया विकृतं कृतम् ॥ <br>
यदद्य मद्यमापीतं जलभ्रांत्या विगर्हितम्॥ ६.१९७.१० ॥ <br>
किं करोमि क्व गच्छामि कथं शुद्धिर्भवेन्मम ॥ <br>
प्रायश्चित्तं करिष्यामि यद्यपि स्यात्सुदुष्करम् ॥ ११ ॥ <br>
एवं निश्चित्य मनसा प्रभाते समुपस्थिते ॥ <br>
शंखतीर्थं समासाद्य कृत्वा स्नानं तथा परम् ॥ १२ ॥ <br>
सशिखं वपनं पश्चात्कारयित्वा त्वरावितः ॥ <br>
गतश्च तिष्ठते यत्र ब्रह्मघोषपरायणः ॥ १३ ॥ <br>
उपाध्यायः सशिष्यश्च ब्रह्मस्थानं समाश्रितः ॥ <br>
स गत्वा दूरतः स्थित्वा संनिविष्टो यथान्त्यजः ॥१४॥ <br>
श्मश्रुमूर्धजहीनस्तु यदा मित्रैर्विलोकितः ॥ <br>
तदा हास्याद्धतो मूर्ध्नि हस्ताग्रैश्च मुहुर्मुहुः ॥ १५ ॥ <br>
उपाध्यायस्तु तं दृष्ट्वा दीनं बाष्पपरिप्लुतम् ॥ <br>
श्मश्रुमूर्धजसंत्यक्तं ततः प्रोवाच सादरम् ॥१६॥ <br>
किमद्य वत्स दूरे त्वमुपविष्टस्तु दैन्यधृक् ॥ <br>
एहि मे संनिधौ ब्रूहि पराभूतोऽसि केन वा ॥ १७ ॥ <br>
॥ परावसुरुवाच ॥ ॥ <br>
अयोग्योऽहं गुरो जातः सेवायास्तव सांप्रतम् ॥ <br>
वेश्याया मंदिरस्थेन ज्ञात्वा निजकमंडलुम् ॥ १८ ॥ <br>
वेश्याया मद्यपात्रं तु मद्यपूर्णं प्रगृह्य च ॥ <br>
तस्माद्देहि विभो मह्यं प्रायश्चित्तं विशुद्धये ॥ १९ ॥ <br>
धर्मद्रोणेषु यत्प्रोक्तं तत्करिष्याम्यसंशयम् ॥ ६.१९७.२० ॥ <br>
अथ तं बटवः प्रोचुर्वयस्यास्तस्य ये स्थिताः ॥ <br>
हास्यं कृत्वा प्रकामाश्च वेश्या या गुरुसंनिधौ ॥२१ ॥ <br>
या एषा नृपतेः कन्या ख्याता रत्नावती जने ॥ <br>
अस्याः स्तनौ गृहीत्वा त्वमधरं पिबसि द्रुतम् ॥ <br>
ततस्ते स्याद्विशुद्धिश्च नान्यथा प्रभविष्यति ॥ २२ ॥ <br>
॥ परावसुरुवाच ॥ ॥ <br>
न वयस्या नर्मकालो विषमे मम संस्थिते ॥ <br>
ममोपरि यदि स्नेहो वालमित्रत्वसंभवः ॥ <br>
तदानीय द्विजानन्यान्वदध्वं निष्कृतिं मम ॥ २३ ॥ <br>
अथ ते नर्ममुत्सृज्य तद्दुःखेन च दुःखिताः ॥ <br>
विश्वावसुं समासाद्य तद्वृत्तांतमथाब्रुवन् ॥२४॥ <br>
सोऽपि तेषां समाकर्ण्य तत्कर्णकटुकं वचः ॥ <br>
सभार्यः प्रययौ तत्र यत्र पुत्रो व्यवस्थितः ॥ २५ ॥ <br>
दुःखेन महता युक्तः स्खलमानः पदेपदे ॥ <br>
वृद्धभावात्तथा शोकात्पुत्राकृत्यसमुद्भवात् ॥ २६ ॥ <br>
ततस्तौ प्रोचतुः पुत्रं बाष्पगद्गदया गिरा ॥ <br>
दंपती बहुशोकार्तौ हा पुत्र किमिदं कृतम् ॥ <br>
सोऽपि सर्वं समाचख्यौ ताभ्यां वृतांतमात्मनः ॥ २७ ॥ <br>
प्रायश्चित्तं करिष्यामि तस्मादात्मविशुद्धये ॥ <br>
ततो विश्वावसुर्विप्रान्स्मार्ताञ्छ्रुतिसमन्वितान् ॥ <br>
तदर्थमानयामास वेदविद्याविचक्षणान् ॥ २८ ॥ <br>
ततः परावसुस्तेषां पुरः स्थित्वा कृतांजलिः ॥<br>
प्रोवाच स्वादितं मद्यं मया रात्रावजानता ॥ <br>
वेश्या भांडं समादाय ज्ञात्वा निजकमंडलुम् ॥ २९ ॥ <br>
एवं ज्ञात्वा यदर्हं च प्रायश्चित्तं प्रदीयताम् ॥ <br>
येन मे जायते शुद्धिः प्रसादाद्वो द्विजोत्तमाः ॥६.१९७.३॥। <br>
एवमुक्तास्ततस्तेन विप्रास्ते स्मृतिवादिनः ॥ <br>
धर्मशास्त्रं समालोक्य ततः प्रोचुश्च तं द्विजाः ॥ ३१ ॥ <br>
अतिमानादतिक्रोधात्स्नेहाद्वा यदि वा भयात् ॥ <br>
प्रायश्चित्तमनर्हं तु ददत्तत्पापमश्नुते ॥ ३२ ॥ <br>
प्रायश्चित्तं प्रदास्यामस्तस्माद्युक्तं वयं तव ॥ <br>
यदि शक्नोषि तत्कर्तुं तत्कुरुष्व समाहितः ॥ ३३ ॥ ॥ <br>
॥ परावसुरुवाच ॥ ॥ <br>
करोमि वो न चेद्वाक्यं तत्पृच्छामि कुतो द्विजाः ॥ <br>
नाहं केनापि संदृष्टो मद्यपानं समाचरन् ॥ ३४ ॥ <br>
तस्माद्ब्रूत यथार्हं मे प्रायश्चित्तं विशुद्धये ॥ <br>
अपि प्राणहरं रौद्रं नो चेत्पापमवाप्स्यथ ॥ ३५ ॥ <br>
॥ ब्राह्मणा ऊचुः ॥ ॥ <br>
बुध्यमानो द्विजो यस्तु मद्यपानं समाचरेत् ॥ <br>
तावन्मात्रं हिरण्यं च तप्तं पीत्वा विशुध्यति ॥ ३६ ॥ <br>
अज्ञानतो यदा पीतं मद्यं विप्रेण कर्हिचित् ॥ <br>
अग्नितुल्यं घृतं पीत्वा तावन्मात्रं विशुध्यति ॥ ॥ ३७ ॥ <br>
एवं ते सर्वमाख्यातं प्रायश्चित्तं विशुद्धये ॥ <br>
यदि शक्तोषि चेत्कर्तुं कुरुष्व त्वं द्विजोत्तम ॥ ३८ ॥ <br>
॥ परावसुरुवाच ॥ ॥ <br>
गंडूषमेकं मद्यस्य मया पीतं द्विजोत्तमाः ॥ <br>
तावन्मात्रं पिबाम्येव घृतं वह्निसमं कृतम् ॥ ३९ ॥ <br>
युष्मदादेशतोऽद्यैव स्वशरीरविशुद्धये ॥ <br>
विश्वावसुश्च तच्छ्रुत्वा वज्रपातोपमं वचः ॥ ६.१९७.४० ॥ <br>
विप्राणां चाथ पुत्रस्य तदोवाच सुदुःखितः ॥ <br>
कृत्वाश्रुमोक्षणं भूरि बाष्पगद्गदया गिरा ॥ ४१ ॥ <br>
सर्वस्वमपि दास्यामि पुत्रस्यास्य विशुद्धये ॥ <br>
प्रायश्चित्तं समाचर्तुं न दास्यामि कथंचन ॥ ४२ ॥ <br>
अश्राद्धेयो विपांक्तेयः सपुत्रो वा भवाम्यहम्॥ <br>
स्थानं वा संत्यजाम्येतत्पुत्र मैवं समाचर ॥ ४३ ॥ <br>
तच्छ्रुत्वा वचनं तस्य पितुर्विघ्नकरं परम् ॥ <br>
प्रायश्चित्तस्य सस्नेहं पुत्रो वचनमब्रवीत् ॥ ४४ ॥ <br>
त्यज तात मम स्नेहं मा विघ्नं मे समाचर ॥ <br>
प्रायश्चित्तं करिष्यामि निश्चयोऽयं मया कृतः ॥ ४५ ॥ <br>
॥मातोवाच ॥ ॥ <br>
यदि पुत्र त्वया कार्यं प्रायश्चित्तं विशुद्धये ॥ <br>
तदहं पतिना सार्धं प्रवेक्ष्यामि पुरोऽनलम् ॥ ४६ ॥ <br>
त्वां द्रष्टुं नैव शक्रोमि पिबंतमग्निवद्घृतम् ॥ <br>
पश्चात्प्राणपरित्यक्तं सत्येना त्मानमालभे ॥ ४७ ॥ <br>
॥ पितोवाच ॥ ॥ <br>
युक्तं पुत्रानया प्रोक्तं मात्रा तव हितं तथा ॥ <br>
ममापि संमतं ह्येतत्करिष्यामि न संशयः ॥ ४८ ॥ ॥ <br>
॥ सूत उवाच ॥ ॥ <br>
एतस्मिन्नंतरे सर्वे सुहृदस्तस्य ये स्थिताः १। <br>
तच्छ्रुत्वा तं समायाता वृत्तांतं दुःखसंयुताः ॥ ४९ ॥ <br>
प्रोचुश्च विविधैर्वाक्यैः सपत्नीकं विभावसुम् ॥ <br>
पुत्रशोकेन संतप्तं मरणे कृतनिश्चयम् ॥६.१९७.५॥। <br>
पुत्रं प्रबोधयामासुः प्रायश्चित्तनिवृत्तये ॥ <br>
तदा न शक्नुवंति स्म निवर्तयितुमं जसा ॥ ५१ ॥ <br>
तावुभौ च पितापुत्रौ प्राणत्यागकृतादरौ ॥ ५२ ॥ <br>
ततो वास्तुपदं जग्मुः सर्वज्ञो यत्र तिष्ठति ॥ <br>
भर्तृयज्ञो महाभागः सर्वसंदेह वारकः ॥ ५३ ॥ <br>
तस्य सर्वं समाचख्युः परावसुसमुद्भवम् ॥ <br>
वृत्तांतं मद्यपानोत्थं यन्मित्रैस्तस्य कीर्तितम् ॥ ५४ ॥ <br>
प्रायश्चित्तं तु हास्येन यच्च स्मार्तैः प्रकीर्तितम् ॥ <br>
विश्वावसोश्च संकल्पं वह्निसाधनसंभवम् ॥ ५५ ॥ <br>
सपत्नीकस्य मित्राणां यच्च दुःखमुपस्थितम् ॥ <br>
निवेद्य तत्तथा प्रोचुर्भू योऽपिविनयान्वितम् ॥ ५६ ॥ <br>
अतीतं वर्तमानं च भविष्यद्वापि यद्भवेत् ॥ <br>
न तेऽस्त्यविदितं किंचित्सर्वं जानीमहे वयम् ॥ ५७ ॥ <br>
एतच्च नगरं सर्वं विश्वावसुकृतेऽधुना ॥ <br>
संशयं परमं प्राप्तं तेन प्राप्तास्तवांतिकम् ॥ ५८ ॥ <br>
तस्माद्ब्रूहि महाभाग यद्यस्त्यपरमेव हि ॥ <br>
प्रायश्चित्तं द्विजस्यास्य मद्यपानविशुद्धये ॥ ५९ ॥ <br>
न ते ह्यविदितं किंचित्तव वेदसमुद्भवम् ॥ <br>
भर्तृयज्ञो विहस्योच्चैस्ततो वचनमब्रवीत् ॥ ६.१९७.६० ॥ <br>
ब्राह्मणस्यास्य शुद्ध्यर्थमप्ययुपायः सुखावहः ॥ <br>
विद्यमानोऽपि नास्त्येव मतिरेषा स्थिता मम ॥ ६१ ॥ <br>
॥ ब्राह्मणा ऊचुः ॥ ॥ पूर्वापरविरोधे नवाक्यमेतन्महामते ॥ <br>
कथमस्ति कथं नास्ति तस्मात्त्वं वक्तुमर्हसि ॥ <br>
विस्मयोऽयं महाञ्जातः सर्वेषां च द्विजन्मनाम् ॥ ६२ ॥ <br>
॥ भर्तृयज्ञ उवाच ॥ ॥ <br>
जपच्छिद्रं तपश्छिद्रं यच्छिद्रं यज्ञकर्मणि ॥ <br>
सर्वं भवति निश्छिद्रं यस्य चेच्छंति ब्राह्मणाः ॥ ६३ ॥ <br>
अच्छिद्रमिति यद्वाक्यं वदंति क्षितिदेवताः ॥ <br>
विशेषान्नागरोद्भूतास्तत्तथैव न चान्यथा ॥६४॥ <br>
तथा च ब्रह्मशालायां संस्थितैर्यदुदाहृतम् ॥ <br>
नान्यथा तत्परिज्ञेयं हास्येनापि स्मृतिं विना ॥ ६५ ॥ <br>
स एष हास्यभावेन प्रोक्तो मित्रैः परावसुः ॥ ६६ ॥ <br>
रत्नवत्याः स्तनौ गृह्य यद्यास्वादयतेऽधरम्॥ <br>
तद्भविष्यति मे शुद्धिर्मद्यपान समुद्भवा ॥ ६७ ॥ <br>
तदुपायो मया प्रोक्तो विप्रस्यास्य सुखावहः ॥ <br>
पराशरमतेनैव करोति यदि शुध्यति ॥ ६८ ॥ <br>
॥ ब्राह्मणा ऊचुः ॥ ॥ <br>
यद्येतच्छुणुते राजा वाक्यमीर्ष्यापरायणः ॥ <br>
तत्सर्वेषां वधं कुर्याद्विप्राणामन्यथा भवेत् ॥ ६९ ॥ <br>
तस्मात्करोतु चाभीष्टमेष विप्रः परावसुः ॥ <br>
मातापितृसमोपेतो वयं यास्यामहे गृहम् ॥ ६.१९७.७० ॥ <br>
॥ भर्तृयज्ञ उवाच ॥ ॥ <br>
स राजा नीतिमान्विज्ञः सर्वधर्मपरायणः ॥ <br>
भक्तो देवद्विजानां च सर्वशास्त्र विचक्षणः ॥ ७१ ॥ <br>
तस्मान्मया समं सर्वे नागरायांतु तद्ग्रहे ॥ ७२ ॥ <br>
मध्यगं पुरतः कृत्वा तद्वक्त्रेण च तत्पुरः ॥ <br>
कथयंतु च वृत्तांतं मद्यपान समुद्भवम्॥ ७३ ॥ <br>
परावसोश्च यत्प्रोक्तं वयस्यैर्हास्यमाश्रितैः ॥ <br>
पराशरसमुत्थं च यद्वाक्यं तत्स्मृतेः परम् ॥ ७४ ॥ <br>
तच्छ्रुत्वा यदि भूपाल ईर्ष्या लोभसमन्वितः ॥ <br>
भविष्यति ततोऽहं तं धारयिष्यामि सत्पथे ॥ ७५ ॥ <br>
॥ सूतउवाच ॥ ॥<br>
ततस्ते नागराः सर्वे सन्तोषं परमं गताः ॥ <br>
साधुवादैः समभ्यर्च्य भर्तृयज्ञं पृथग्विधैः ॥ ७६ ॥ <br>
तेनैव सहितं तूर्णं मध्ये कृत्वा च मध्यगम् ॥ <br>
गर्त्तातीर्थसमुद्भूतं वेदवेदांगपारगम् ॥ ७७ ॥ <br>
स्मृतिज्ञं लक्षणज्ञं तमाहिताग्निं यशस्विनम् ॥ <br>
यष्टारं बहुयज्ञानां भर्तृयज्ञमते स्थितम् ॥ ७८ ॥ <br>
आनर्तेनापि भूपेन स्वर्गभ्रष्टेन वै पुरा ॥ <br>
कर्णोत्पलाजनित्रेण यश्च पूर्वं चिरन्तनः ॥ ७९ ॥ <br>
चमत्कारपुरे न्यस्तः स्थानेऽस्मिन्विप्रगौरवात् ॥ <br>
येन सिध्यंति कार्याणि सर्वेषां च द्विजन्मनाम् ॥ ६.१९७.८० ॥ <br>
तथा चैव तु चान्यानि चमत्कारपुरस्य च ॥ <br>
हरिभद्राभिधानं तं भर्तृयज्ञसमन्वितम् ॥ ८१ ॥ <br>
कृत्वा ते नागराः सर्वे राजद्वारमुपागताः ॥ <br>
परावसुं समादाय मातापितृसमन्वितम् ॥ ८२ ॥ <br>
अथ द्वाःस्थो द्रुतं गत्वा भूपतेस्तान्न्यवेदयत् ॥ <br>
ब्राह्मणान्भर्तृयज्ञेन हरिभद्रेण संयुतान् ॥ ८३ ॥ <br>
आनर्तोऽपि च ताञ्छ्रुत्वा राजद्वारसमागतान् ॥ <br>
पुरोधसा समायुक्तः संमुखं प्रययौ तदा ॥ ८४ ॥ <br>
दत्त्वार्घं मधुपर्कं च विष्टरं गां तथा नृपः ॥ <br>
प्रथमं भर्तृयज्ञाय हरिभद्राय वै ततः ॥ ८५ ॥ <br>
चतुर्णां मुद्गहस्तानां तथान्येषां द्विजन्मनाम् ॥ <br>
आद्यऋग्यजुःसाम्नां च प्रगृह्याशीर्वचः परम् ॥ ८६ ॥ <br>
सभामंडपमासाद्य सर्वान्समुपवेशयत् ॥ <br>
वरासनेषु हैमेषु यथावदनुपूर्वशः ॥ ९७ ॥ <br>
तथा तेषूपविष्टेषु सर्वेषु पृथिवीपतिः ॥ <br>
उपविश्य धरापृष्ठे कृतांजलिर भाषत ॥ ८८ ॥ <br>
धन्योऽस्म्यनुगृहीतोऽस्मि यन्मे गृहमुपागतः ॥ <br>
सर्वोऽयं नागरो लोको भर्तृयज्ञसमन्वितः ॥ ८९ ॥ <br>
तदादिशतु मां लोको यत्कृत्यं प्रकरोमि वः॥ <br>
अदेयमपि यच्छामि गृहायातस्य सांप्रतम् ॥ ६.१९७.९० ॥ <br>
अगम्यमपि यास्यामि करिष्येऽकृत्यमेव च ॥ <br>
तच्छ्रुत्वा हरिभद्रः स समुत्थाय त्वरान्वितः ॥ ९१ ॥ <br>
पप्रच्छाद्यांस्तदर्थं च बह्वृचांस्तदनंतरम् ॥ <br>
अध्वर्यूंश्चैव छांदोग्याननुज्ञातश्च तैस्तदा ॥ ९२ ॥ <br>
प्राणरुद्रान्वदंत्वाद्या जीवसूक्तं च बह्वृचाः ॥ <br>
एषां चैव पृथिव्यादिसवनं यत्पुरा कृतम् ॥ ९३ ॥ <br>
पठन्त्वध्वर्यवः सर्वे छांदोग्याश्च पृथक्पृथक् ॥ <br>
मधुच्युतेन संयुक्तं प्रपठन्तु च सिद्धये ॥ ९४ ॥ <br>
भर्तृयज्ञमतेनैवं तेन प्रोक्ता द्विजोत्तमाः ॥ <br>
पप्रच्छुश्चैव तत्सर्वं यत्प्रोक्तं तेन धीमता ॥ ॥ ९५ ॥ <br>
ततः पाठावसाने तु मध्यगः प्राह सादरम् ॥ <br>
परावसुसमुद्भूतं वृत्तांतं तस्य भूपतेः ॥ ९६ ॥ <br>
यथा तेनाऽऽसवः पीतो यथा मित्रैः प्रजल्पितम् ॥ <br>
प्रायश्चित्तं समादिष्टं यथा स्मार्तैर्घृतोद्भवम् ॥ ९७ ॥ <br>
भर्तृयज्ञेन चानीता यथा सर्वे द्विजातयः ॥ <br>
तच्छ्रुत्वा पार्थिवो हृष्टः कृतांजलिपुटोऽब्रवीत् ॥ ९८ ॥ <br>
धन्योहं कृतपुण्योऽस्मि यस्य मे नागरैर्द्विजैः ॥ <br>
विप्रत्रयप्ररक्षार्थं प्रसादोऽयं महान्कृतः ॥ ९९ ॥ <br>
धन्या मे कन्यका चेयं रक्षयिष्यति च स्वयम् ॥ <br>
ब्राह्मणत्रितयं ह्येतन्मरणे कृतनिश्चयम् ॥ ६.१९७.१०० ॥ <br>
अथाऽसावानयामास तां कन्यां तत्क्षणाद्द्विजाः ॥ <br>
उपविष्टं सभामध्ये ब्राह्मणेभ्यो न्यवेदयत् ॥ १०१ ॥ <br>
एषा कन्या मयानीता युष्मद्वाक्याद्द्विजोत्तमाः ॥ <br>
भर्तृयज्ञेन यत्प्रोक्तं तत्करोतु च स द्विजः ॥ १०२ ॥ <br>
ततस्तत्र समानीय ब्राह्मण तं परावसुम् ॥ <br>
भर्तृयज्ञ इदं वाक्यं कन्यायाः पुरतोऽब्रवीत् ॥ १०३ ॥ <br>
इमां त्वं कन्यकां चित्ते जननीं यदि मन्यसे ॥ <br>
अधरास्वादनं कुर्वंस्ततः सिद्धिमवाप्स्यसि ॥ १०४ ॥ <br>
अनुरागपरो भूत्वा यद्यास्वादनतत्परः ॥ <br>
भविष्यति ततो रक्तं तव वक्त्रे परावसो ॥ १०५ ॥ <br>
शुद्धस्य त्वथ दुग्धं च भविष्यति न संशयः ॥ १०६ ॥ <br>
स्तनाभ्यां तव हस्ताभ्यां स्पर्शात्क्षीरं भवेद्यदि ॥ <br>
तत्ते शुद्धिः परिज्ञेया रक्तं वा न भविष्यति ॥ १०७ ॥ <br>
एवमुक्त्वाथ तं कन्यां ततः प्रोवाच स द्विजः ॥ <br>
एनं त्वं पुत्रवत्पश्य पुत्रि ब्राह्मणसत्तमम् ॥ १०८ ॥ <br>
येन शुद्धिमवाप्नोति त्वदोष्ठास्वादने कृते ॥ <br>
स्पर्शिताभ्यां स्तनाभ्यां च प्रायश्चित्तं यतः स्मृतम् ॥ १०९ ॥ <br>
एतदस्य द्विजेंद्रस्य वयस्यैर्हास्यसंयुतैः ॥ <br>
येन शुद्धिमवाप्नोति नो चेन्मृत्युमवाप्स्यति ॥ ६.१९७.११० ॥ <br>
॥ सूत उवाच ॥ ॥ <br>
सा तथेति प्रतिज्ञाय सव्रीडं तमुवाच ह ॥ <br>
एहि वत्स कुरुष्व त्वं प्रायश्चित्तं विशुद्धये ॥ १११ ॥ <br>
मातृभावं समाधाय मया त्वं कल्पितः सुतः ॥ <br>
सोऽपि तां मातृवन्मत्वा तस्याः सांनिध्यमागतः ॥ ११२ ॥ <br>
स्पृष्टवांश्च स्तनौ तस्याः सर्वलोकस्य पश्यतः ॥ <br>
स्पृष्टाभ्यां च स्तनाभ्यां च तत्क्षणाद्द्विजसत्तमाः ॥ ११३ ॥ <br>
क्षीरधारे विनिष्क्रांते कुन्देंदुहिमसंनिभे ॥ [। ११४ ॥ <br>
अथौष्ठास्वादनं यावत्तस्याः स कुरुते द्विजः ॥ <br>
तावत्क्षीरं विनिष्क्रांतं तादृग्रूपं तदाननात् ॥ ११५ ॥ <br>
एतस्मिन्नंतरे सर्वैस्ताला दत्ता द्विजातिभिः ॥ <br>
राज्ञाऽयं ब्राह्मणः शुद्धो वदमानैर्मुहुर्मुहुः ॥ ११६ ॥ <br>
सोऽपि प्रदक्षिणीकृत्य तां च कन्यां मुहुर्मुहुः [। <br>
नमस्कृत्य क्षमस्वेति त्वं मातः पुत्रवत्सले ॥ ११७ ॥ <br>
तद्दृष्ट्वा महदाश्चर्यमानर्तो विस्मयान्वितः ॥ <br>
शशंस भतृयज्ञं तं प्रायश्चित्तप्रदायकम् ॥ ११८ ॥ <br>
अहोऽतीव सुभा ग्योऽहं यस्य मे गृहमागताः ॥ <br>
ईदृशा ब्राह्मणाः सर्वे चमत्कारपुरोद्भवाः ॥ ११९ ॥ <br>
तथा चैतादृशी कन्या ह्यसामान्यप्रवर्तिनी ॥ <br>
रत्नावती महाभागा सत्यशौचसमन्विता ॥ ६.१९७.१२० ॥ <br>
तथाऽयं नैव सामान्यो ब्राह्मणश्च परावसुः ॥ <br>
यश्चेदृशीं समासाद्य कन्यां नो विकृतः स्थितः ॥ ॥ १२१ ॥ <br>
एवमुक्त्वा विसृज्याथ तान्विप्रान्पार्थिवोत्तमाः ॥ <br>
तां च कन्यां समादाय ततश्चांतःपुरं ययौ ॥ १२२ ॥ <br>
अथ ते नागराः सर्वे मर्यादां चक्रिरे ततः ॥ <br>
अद्यप्रभृति या वेश्या स्थानेऽस्मिन्वासमेष्यति ॥ १२३ ॥ <br>
तया नैव गृहे धार्यं सुरामांसं कथंचन ॥ <br>
दूषयंति सदा दुष्टा नागराणां सुतानिह ॥ १२४ ॥ <br>
अथ व्यवस्थामुत्क्रम्य या हि तद्धारयिष्यति ॥ <br>
सा दण्ड्यास्माच्च निर्वास्या प्रेत्य स्यात्पापभागिनी ॥ १२५ ॥ <br>
औदुम्बर्या मध्यगेन दत्तं तालत्रयं तदा ॥ १२६ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये परावसुप्रायश्चित्तविधानवृत्तांतवर्णनंनाम सप्तनवत्युत्तरशततमोऽध्यायः ॥ १९७ ॥<br>
<br>
<br>
</span>
