<span style="font-size: 14pt; line-height: 200%">॥ ऋषय ऊचुः ॥ ॥ <br>
कि नामानो द्विजास्ते च वाराणस्याः समागताः॥ <br>
एकादशप्रकारोऽसौ येषां रुद्रः प्रभक्तितः ॥ <br>
तत्संज्ञाश्च समाचक्ष्व विस्तरेण महामुने ॥ १ ॥ <br>
॥ सूत उवाच ॥ ॥ <br>
एकस्तेषां मृगव्याधो विख्यातो भुवनत्रये ॥ <br>
द्वितीयः सर्वसंज्ञश्च निंदितश्च तृतीयकः॥ २ ॥ <br>
महायशाश्चतुर्थस्तु कथ्यते मुनिसत्तमाः ॥ <br>
अजैकपाद इत्युक्तः पंचमो मुनि सत्तमाः ॥ ३ ॥ <br>
अहिर्बुध्न्यस्तथा षष्ठः पिनाकी सप्तमस्तथा ॥ <br>
परं तपस्तथान्यस्तु दहनो नवमस्तथा ॥ ४ ॥ <br>
ईश्वरो दशमः प्रोक्तः कपाली चांति मस्तथा ॥ <br>
तेषामेतानि नामानि स्थितान्येव हि यानि च ॥ <br>
रुद्राणामपि तान्येव विहितानि हरेण तु ॥ ५ ॥ <br>
॥ ऋषय ऊचुः ॥ ॥ <br>
कानि दानानि शस्यानि तदर्थं वद नो द्रुतम् ॥ <br>
जपश्चैव पुरा प्रोक्तस्त्वया कार्यो यथैव च ॥ ६ ॥ <br>
॥ सूत उवाच ॥ ॥ <br>
तदुद्दिश्य प्रदातव्यमेकैकस्य पृथक्पृथक् ॥ <br>
प्रत्यक्षाश्च महाभाग दातव्या धेनवः क्रमात् ॥ ७ ॥ <br>
मृगव्याधाय प्रत्यक्षा गौर्देया च गुडोद्भवा ॥ <br>
कपालिने प्रदातव्या नवनीतसमुद्भवा ॥ ८ ॥ <br>
अजपादाय चाज्योत्था अहिर्बुध्न्याय हेमजा ॥ <br>
पिनाकिने प्रदातव्या धेनुर्लवणसम्भवा ॥ ९ ॥ <br>
परंतपाय विप्रेन्द्रास्तथैव रसस म्भवा ॥ <br>
अन्नजा दहनायोक्ता ईश्वराय जलोद्भवा ॥ ६.२७७.१० ॥ <br>
एता ददाति यो विप्रा एतेषां च महात्मनाम् ॥ <br>
चक्रवर्ती भवेन्नूनमेतदाह पितामहः ॥॥ ॥ ११ ॥ <br>
अन्यत्रापि प्रदत्ताश्च किं पुनर्भवसंनिधौ ॥ <br>
तस्मात्सर्वप्रयत्नेन एता देयाः प्रयत्नतः ॥ १२ ॥ <br>
धेनवो यो न शक्तः स्यादेका देया प्रयत्नतः ॥ <br>
सर्वेषामेव रुद्राणां भर्तृयज्ञवचो यथा ॥ १३ ॥ <br>
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये एकादशरुद्रसमीपे दानमाहात्म्यवर्णनं नाम सप्तसप्तत्युत्तरद्विशततमोऽध्यायः ॥ २७७ ॥<br>
<br>
<br>
</span>
