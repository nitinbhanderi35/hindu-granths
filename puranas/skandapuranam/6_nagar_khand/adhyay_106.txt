<span style="font-size: 14pt; line-height: 200%">॥ ऋषय ऊचुः ॥ ॥ <br>
भूपृष्ठे पांसुभिस्तस्मिन्प्रेतैस्तैः परिपूरिते ॥ <br>
यानि तीर्थानि लुप्तानि लिङ्गानि च वदस्व नः ॥ १ ॥ <br>
॥ सूत उवाच ॥ ॥ <br>
असंख्यातानि तीर्थानि तथा लिंगानि च द्विजाः ॥ <br>
लोपं गतानि वक्ष्यामि प्राधान्येन प्रबोधत ॥ २ ॥ <br>
तत्र लोपं गतं तीर्थं चक्रतीर्थमिति स्मृतम् ॥<br>
यत्र चक्रं पुरा न्यस्तं विष्णुना प्रभविष्णुना ॥ ॥ ३ ॥ <br>
मातृतीर्थं तथैवान्यत्सर्वकामप्रदं नृणाम् ॥ <br>
यत्र ता मातरो दिव्याः कार्तिकेयप्रतिष्ठिताः ॥ ४ ॥ <br>
मुचुकुन्दस्य राजर्षेस्तथान्यल्लिंग मुत्तमम् ॥ <br>
तत्र लोपं गतं विप्राः सगरस्य तु भूपतेः ॥ ५ ॥ <br>
इक्ष्वाकोर्वसुषेणस्य ककुत्स्थस्य महात्मनः ॥ <br>
ऐलस्य चन्द्रदेवस्य काशिराजस्य सन्मतेः ॥ ६ ॥ <br>
अग्निवेशस्य रैभ्यस्य च्यवनस्य भृगोस्तथा ॥ <br>
आश्रमो याज्ञवल्क्यस्य तत्र लोपं समाययौ ॥ ७ ॥ <br>
हारीतस्य महर्षेश्च हर्यश्वस्य महात्मनः ॥ <br>
कुत्सस्य च वसिष्ठस्य नारदस्य त्रितस्य च ॥ ८ ॥ <br>
तथैव ऋषिपत्नीनां तत्र लिंगानि भूरिशः॥ <br>
कात्यायन्याश्च शांडिल्या मैत्रेय्याश्च तथा पुरा ॥ ९ ॥ <br>
अन्यासां मुनिपत्नीनां यासां संख्या न विद्यते ॥ <br>
तत्राश्चर्यमभूदन्यत्पूर्यमाणे महीतले ॥ ६.१०६.१० ॥ <br>
पांसुभी राक्षसैर्यैस्तैः प्रेतैर्ब्राह्मणसत्तमाः ॥ <br>
तद्वोऽहं संप्रवक्ष्यामि श्रोतव्यं सुसमाहितैः ॥ १० ॥<br>
दृष्ट्वा पांसुमयीं वृष्टिं मुक्तां प्रेतैः समंततः ॥<br>
मातृवर्गेण तेनाथ प्रमुक्तः प्रचुरोऽनिलः ॥ ११ ॥ <br>
तेन पांसुकृता वृष्टिः समंतान्मथिता बहिः । <br>
तस्या भूमेः पतत्येव न किंचित्तत्र पूर्यते ॥ १३ ॥ <br>
ततस्ते व्यंतराः खिन्ना निराशास्तस्य पूरणे ॥ <br>
भूतास्तस्य पुरो गत्वा चुक्रुशुः कुशभूपतेः ॥ १४ ॥ <br>
अस्माभिर्विहिता तत्र पांसुवृष्टिर्महीपते ॥ <br>
नीयते शतधाऽन्यत्र मातृमुक्तेन वायुना ॥ १९ ॥ <br>
स त्वं तासां विघातार्थमुपायं भूप चिंतय ॥ <br>
येन तां पांसुभिर्भूमिं पूरयामः समंततः ॥ १६ ॥ <br>
तेषां तद्वचनं श्रुत्वा ततः कुशमहीपतिः ॥ <br>
रुद्रमाराधयामास तत्क्षेत्रं प्राप्य सद्द्विजाः ॥ १७ ॥ <br>
ततस्तस्य गतस्तुष्टिं वर्षांते भगवान्हरः ॥ <br>
प्रोवाच प्रार्थयाभीष्टं यत्ते मनसि वांछितम् ॥ १९८ ॥ <br>
॥ कुश उवाच ॥ ॥ <br>
यथा संपूर्यते चाशु पांसुभिर्भूमिमंडलम्॥ <br>
एतत्प्रेतप्रमुक्तैश्च प्रसादात्ते तथा कुरु ॥ १९ ॥ <br>
मया प्रेतगणादेव निर्दिष्टास्तस्य पूरणे ॥ <br>
मातृसंरक्ष्यमाणं तच्छक्यं चैतन्न पूरितुम् ॥ ६.१०६.२० ॥ <br>
तत्र राक्षसजैर्मंत्रैः संति लिंगानि च प्रभो ॥ <br>
प्रतिष्ठितानि तत्स्पर्शाद्दर्शनात्स्याज्जनक्षयः ॥ २१ ॥ <br>
अचलत्वात्तथा देव लिंगानां शास्त्रसद्भयात् ॥ <br>
अन्यदुत्पाटनाद्यं च नैव कुर्मः कथंचन ॥ २२ ॥ <br>
तस्माल्लिंगकृतो नाशो ब्राह्मणानां तपस्विनाम् ॥ <br>
यथा न स्यात्सुरश्रेष्ठ तथा नीतिर्विधीयताम् ॥ २३ ॥ <br>
ततश्च भगवान्रुद्रस्ताः समाहूय मातरः ॥ <br>
प्रोवाच त्यज्यतां स्थानं भवत्यो यत्र संस्थिताः ॥ २४ ॥ <br>
तत्र पांसुभिरव्यग्राः करिष्यंति दिवानिशम् ॥ <br>
प्रेताः कुशसमादेशाद्वृष्टिं लोकहिताय च ॥ २५ ॥ <br>
॥ मातर ऊचुः ॥ ॥ <br>
त्यक्ष्यामश्च तवादेशात्तत्स्थानं वृषभध्वज ॥ <br>
परं दर्शय चास्माकं किंचिदन्यत्तथाविधम् ॥ २६ ॥ <br>
क्षेत्रेऽत्रैव निवत्स्यामो येन स्कन्दकृते वयम् ॥ <br>
तेन संस्थापिताश्चात्र प्रोक्ताः स्थेयं सदा ततः ॥ २७ ॥ <br>
ततः प्रोवाच भगवांस्तस्मात्स्थानान्महत्तरम् ॥ <br>
स्थानं दास्यामि सर्वासां पृथक्त्वेन शुभावहम् ॥ २८ ॥ <br>
अष्टषष्टिस्तु क्षेत्राणां मदीयानां समंततः ॥ <br>
संस्थितास्ति महाभागा येषु मत्संस्थितिः सदा ॥ २९ ॥ <br>
अष्टषष्टिविभागेन भूत्वा सर्वाः पृथक्पृथक् ॥ <br>
तेषु तिष्ठथ मद्वाक्यात्पूजामग्र्यामवाप्स्यथ ॥ ६.१०६.३० ॥ <br>
तस्य देवस्य तच्छ्रुत्वा वाक्यं ता मातरस्तदा ॥ <br>
प्रहृष्टास्तत्परित्यज्य स्थानं स्कन्दविनिर्मितम् ॥ ३१ ॥ <br>
अष्टषष्टिविभागेन भूत्वा रूपैः पृथग्विधैः ॥<br>
अष्टषष्टिषु क्षेत्रेषु तस्य ताः संस्थिताः सदा ॥ ३२ ॥ <br>
ततस्ताभिर्विनिर्मुक्तं तत्सर्वं भूमिमण्डलम् ॥ <br>
पांसुभिः पूरितं प्रेतैर्दिवारात्रमतंद्रितैः ॥ ३३ ॥ <br>
एवं तस्य वरं दत्त्वा भगवान्वृषवाहनः ॥ <br>
जगामादर्शनं पश्चात्सार्धं सवर्गैणैर्द्विजाः ॥३४॥ <br>
कुतोऽपि ब्राह्मणैः सर्वेस्तापसैश्च प्रशंसितः ॥ <br>
लब्धाशी प्रययौ तस्मादयोध्यानगरीं प्रति ॥ ३५ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये लुप्ततीर्थमाहात्म्यकथनंनाम षडुत्तरशततमोऽध्यायः ॥ १०६ ॥ <br>
<br>
<br>
</span>
