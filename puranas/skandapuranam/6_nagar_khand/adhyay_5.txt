<span style="font-size: 14pt; line-height: 200%"><br>
सूत उवाच।<br>
तच्छ्रुत्वा ब्रह्मणो वाक्यं विश्वामित्रो रुषान्वितः। <br>
पितामहमुवाचेदं पश्य मे तपसो बलम्॥६.५.१॥<br>
याजयित्वा त्रिशंकुं तं विधिवद्दक्षिणावता।<br>
यज्ञेनात्रा(?) नयिष्यामि पश्यतस्ते पितामह॥६.५.२॥<br>
एवमुक्त्वा द्रुतं गत्वा विश्वामित्रो धरातलम्।<br>
चकार याजने यत्नं त्रिशंकोः सुमहात्मनः॥६.५.३॥<br>
ददौ दीक्षां समाहूय ब्राह्मणान्वेदपारगान्।<br>
यत्रकर्मोचिते काले तस्मिन्नेव वने शुभे॥६.५.४॥<br>
बभूव स स्वयं धीमानध्वर्युर्यज्ञकर्मणि।<br>
तस्मिन्होता च शांडिल्यो ब्रह्मा गौतम एव च॥६.५.५॥<br>
आग्नीध्रश्च्यवनो नाम मैत्रावरुणः कार्मिकः।<br>
उद्गाता याज्ञवल्क्यश्च प्रतिहर्ता च जैमिनिः॥६.५.६॥<br>
प्रस्तोता शंकुवर्णश्च तथोन्नेता च गालवः।<br>
पुलस्त्यो ब्राह्मणाच्छंसी होता गर्गो मुनीश्वरः॥६.५.७॥<br>
नेष्टा चैव तथात्रिस्तु अच्छावाको भृगुः स्वयम्।<br>
तान्सर्वानृत्विजश्चक्रे त्रिशंकुः श्रद्धयान्वितः॥६.५.८॥<br>
वासोभिर्मुकुटैश्चैव केयूरैः समलंकृतान्।<br>
कृत्वा केशपरित्यागं दधत्कृष्णाजिनं तथा॥६.५.९॥<br>
ऐणशृङ्गसमायुक्तः पयोव्रतपरायणः।<br>
दीर्घसत्राय तान्सर्वान्योजयामास वै ततः॥६.५.१०॥<br>
एवं तस्मिन्प्रवृत्ते च दीर्घसत्रे यथोचिते।<br>
आजग्मुर्ब्राह्मणा दिव्या वेदवेदांगपारगाः॥६.५.११॥<br>
तथान्ये तार्किकाश्चैव गृहस्थाः कौतुकान्विताः।<br>
दीनांधकृपणाश्चैव ये चान्ये नटनर्तकाः॥६.५.१२॥<br>
दीयतां दीयतामाशु एतेषामेतदेव हि।<br>
भुज्यतांभुज्यतां लोकाः प्रसादः क्रियतामिति॥६.५.१३॥<br>
इत्येष निनदस्तत्र श्रूयते सततं महान्।<br>
यज्ञवाटे सदा तस्मिन्नान्यश्चैव कदाचन॥६.५.१४॥<br>
तत्र सस्यमयाः शैला दृश्यंते परिकल्पिताः।<br>
सुवर्णस्य च रूप्यस्य रत्नानां च विशेषतः॥६.५.१५॥<br>
दानार्थं ब्राह्मणेंद्राणामसंख्याश्चापि धेनवः।<br>
तथैव वाजिनो दांता मदोन्मत्ता महागजाः॥६.५.१६॥<br>
समंतात्कल्पितास्तत्र दृश्यंते पर्वतोपमाः।<br>
वर्तमाने महायज्ञे तस्मिन्नेव सुविस्तरे॥६.५.१७॥<br>
आहूता यज्ञभागाय नाभिगच्छंति देवताः।<br>
केवलं वह्निवक्त्रेण तस्य गृह्णंति तद्धविः॥६.५.१८॥<br>
एवं द्वादशवर्षाणि यजतस्तस्य भूपतेः।<br>
व्यतीतानि न संप्राप्तमभीष्टं मनसः फलम्॥६.५.१९॥<br>
ततश्चावभृथस्नानं कृत्वा सत्रसमाप्तिजम्।<br>
ऋत्विजस्तर्पयित्वा तान्दक्षिणाभिर्यथार्हतः॥६.५.२०॥<br>
विससर्ज समस्तांश्च तथान्यानपि संगतान्।<br>
संबंधिनो वयस्यांश्च त्रिशंकुर्मुनिसत्तमाः॥६.५.२१॥<br>
ततः प्रोवाच विनतो विश्वामित्रं मुनीश्वरम्।<br>
स भूपो व्रीडया युक्तः प्रणिपातपुरः सरम्॥६.५.२२॥<br>
त्वत्प्रसादान्मया प्राप्तं दीर्घसत्रसमुद्भवम्।<br>
परिपूर्णफलं ब्रह्मन्दुर्लभं सर्वमानवैः॥६.५.२३॥<br>
तथा जातिः पुनर्लब्धा भूयो नष्टापि सन्मुने।<br>
त्वत्प्रसादेन विप्रर्षे चंडालत्वं प्रणाशितम्॥६.५.२४॥<br>
परं मे दुःखमेवैकं हृदि शल्यमिवार्पितम्।<br>
अनेनैव शरीरेण यन्न प्राप्तं त्रिविष्टपम्॥६.५.२५॥<br>
उपहासं करिष्यंति वसिष्ठस्य सुता मुने।<br>
अद्य व्यर्थ श्रमं श्रुत्वा मामप्राप्तं त्रिविष्टपम्॥६.५.२६॥<br>
तथा तद्वचनं सत्यं वसिष्ठस्य व्यवस्थितम्।<br>
यत्तेनोक्तं न यज्ञेन सदेहैर्गम्यते दिवि॥६.५.२७॥<br>
सोऽहं तपः करिष्यामि सांप्रतं वनमाश्रितः।<br>
न करिष्यामि भूयोऽपि राज्यं पुत्रनिवेदितम्॥६.५.२८॥<br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये त्रिशंकूपाख्याने विश्वामित्रेण त्रिशंकोः सशरीरस्वर्गारोहणाय द्वादशवार्षिकयज्ञकरणंनाम पञ्चमोऽध्यायः॥५॥<br>
<br>
</span>
