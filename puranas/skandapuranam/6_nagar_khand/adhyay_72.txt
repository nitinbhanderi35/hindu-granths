<span style="font-size: 14pt; line-height: 200%"><br>
॥ सूत उवाच ॥ ॥ <br>
तत्रैव स्थापितं लिंगं धृतराष्ट्रेण भूभुजा ॥ <br>
दुर्योधनेन चालोक्य सर्वपापैः प्रमुच्यते ॥ १ ॥ <br>
॥ ऋषय ऊचुः ॥ ॥ <br>
कस्मिन्काले नरेन्द्रेण धृतराष्ट्रेण भूभुजा ॥ <br>
तत्र संस्थापितं लिगं वद त्वं रौमहर्षणे ॥ २ ॥ <br>
॥ सूत उवाच ॥ ॥ <br>
आसीद्भानुमतीनाम बलभद्रसुता पुरा ॥ <br>
सर्वलक्षणसंपन्ना रूपौ दार्यगुणान्विता ॥ ३ ॥ <br>
तां ददावथ पत्न्यर्थे धार्तराष्ट्राय धीमते ॥ <br>
दुर्योधनाय संमन्त्र्य विष्णुना सह यादवः ॥ ४ ॥ <br>
अथ नागपुरात्सर्वे भीष्म द्रोणादयश्च ये ॥ <br>
कौरवाः प्रस्थितास्तूर्णं पुरीं द्वारवतीं प्रति ॥५॥ <br>
तथा पांडुसुताः पंच परिवारसमन्विताः॥ <br>
सौभ्रात्रं मन्यमानास्ते दुर्योधनसमन्वि ताः ॥ <br>
जग्मुर्द्वारवतीं हृष्टाः सैन्येन महतान्विताः ॥६॥ <br>
अथ क्रमेण गच्छंतस्ते सर्वे कुरुपाण्डवाः ॥ <br>
आनर्तविषयं प्राप्ता धनधान्यसमाकुलम् ॥७॥ <br>
सर्वपापहरं पुण्यं यत्र तत्क्षेत्रमुत्तमम्॥ <br>
हाटकेश्वरदेवस्य विख्यातं भुवनत्रये ॥ ८ ॥ <br>
अथ प्राह विशुद्धात्मा वृद्धः कुरुपितामहः ॥ <br>
धृतराष्ट्रं महीपालं सपुत्रं प्रहसन्निव ॥ ९ ॥ <br>
॥ भीष्म उवाच ॥ ॥ <br>
एतद्वत्स पुरा दृष्टं मया क्षेत्रमनुत्तमम्॥ <br>
हाटकेश्वरदेवस्य सर्वपातकनाशनम् ॥ ६.७२.१० ॥ <br>
अत्राहं चैव नि र्मुक्तः स्त्रीहत्योद्भवपातकात् ॥ <br>
तस्मादत्रैव राजेंद्र तिष्ठामः पंचवासरान् ॥११॥ <br>
येन सर्वाणि पश्यामस्तीर्थान्यायतनानि च॥ <br>
यान्यत्र संति पुण्यानि मुनीनां भावितात्मनाम् ॥१२॥ <br>
अथ तद्वचनाद्राजा धृतराष्ट्रोंऽबिकासुतः ॥ <br>
शतसंख्यैः सुतैः सार्धं कौतूहलसमन्वितः ॥१३॥ <br>
जगाम सत्वरं तत्र यत्र तत्क्षेत्रमुत्तमम् ॥ <br>
तपस्विगणसंकीर्णं युक्तं चैवाश्रमैः शुभैः ॥ १४ ॥ <br>
ब्रह्मघोषेण महता नादितं सर्वतोदिशम् ॥ <br>
वह्निपूजोत्थधूम्रेण कलुषीकृतपाद पम् ॥ <br>
क्रीडामृगैश्च संकीर्णं धावद्भिर्बहुभिस्तथा ॥ १५ ॥ <br>
ततो निवार्य सैन्यं स्वमुपद्रवभयान्नृपः ॥ <br>
पञ्चभिः पांडवैः सार्धं शतसंख्यैस्तथा सुतैः ॥ ॥ १६ ॥ <br>
भीष्मेण सोमदत्तेन बाह्लीकेन समन्वितः॥ <br>
द्रोणाचार्येण वीरेण तत्पुत्रेण कृपेण च ॥१७॥ <br>
सौबलेन च कर्णेन तथान्यैरपि पार्थिवैः॥ <br>
परिवारपरित्यक्तैस्तस्मिन्क्षेत्रे चचार सः ॥ १८ ॥ <br>
तेऽपि सर्वे महात्मानः क्षत्रियास्तत्र संस्थिताः ॥ <br>
चक्रुर्धर्मक्रियाः सर्वाः श्रद्धापूतेन चेतसा ॥ १९ ॥ <br>
स्नानं चक्रुर्विधानेन तीर्थेषु द्विजसत्तमाः ॥ <br>
भ्रांत्वाभ्रांत्वा सुपुण्येषु श्रुत्वाश्रुत्वा द्विजन्मनाम् ॥ ६.७२.२० ॥ <br>
दानानि च विशिष्टानि ददुरिष्टानि चापरे ॥ <br>
दीनेभ्यः कृपणेभ्यश्च तपस्विभ्यो विशेषतः ॥ २१ ॥ <br>
चक्रुः श्राद्धक्रियाश्चान्ये पितॄनुद्दिश्य भक्तितः ॥ <br>
पितॄणां तर्पणं चान्ये तिलमिश्र जलेन च ॥ २२ ॥ <br>
अन्ये होमक्रिया भूपा जपमन्ये निरर्गलम् ॥ <br>
स्वाध्यायमपरे शान्ताः सम्यक्छ्रद्धासमन्विताः ॥ २३ ॥ <br>
देवतायतनान्यन्ये माहात्म्यसहितानि च ॥ <br>
श्रुत्वा पूर्वनृपाणां च पूजयंति विशेषतः ॥ २४ ॥ <br>
बलिदानैः सुवस्त्रैश्च गन्धपुष्पोपलेपनैः ॥ <br>
मार्जनैध्वजदानैश्च तथा प्रेक्षणकैः शुभैः ॥ २५ ॥ <br>
मंडनैः पुष्पमालाभिः समंताद्द्विजसत्तमाः ॥ <br>
हस्त्यश्वरथदानैश्च गोर्भिर्वस्त्रैश्च कांचनैः ॥ <br>
कृतार्था ब्राह्मणाः सर्वे कृतास्तै स्तत्र भक्तितः ॥ २६ ॥ <br>
एवं स्नात्वा तथाऽभ्यर्च्य देवान्विप्रान्नृपोत्तमाः ॥ <br>
धृतराष्ट्रसमायुक्ता जग्मुः स्वशिबिरं ततः ॥ २७ ॥ <br>
शंसन्तो विस्मया विष्टास्तीर्थान्यायतनानि च ॥ <br>
तस्मिन्क्षेत्रे द्विजांश्चैव तापसान्संशितव्रतान् ॥ २८ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखंडे श्रीहाटकेश्वरक्षेत्रमाहात्म्ये धृतराष्ट्रादिकृतहाटकेश्वरक्षेत्रदर्शनवर्णनंनाम द्विसप्ततितमोऽध्यायः ॥ ७२ ॥ ॥ छ ॥ <br>
<br>
</span>
