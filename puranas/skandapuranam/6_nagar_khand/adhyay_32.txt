<span style="font-size: 14pt; line-height: 200%"><br>
॥ सूत उवाच ॥ ॥ <br>
तथान्योऽस्ति द्विजश्रेष्ठास्तस्मिन्क्षेत्रे शुभावहे ॥ <br>
सप्तर्षीणां सुविख्यात आश्रमः सर्वकामदः ॥ १ ॥ <br>
तत्र श्रावणमासस्य पंचदश्यां समाहितः ॥ <br>
यः करोति नरः स्नानं स लभेद्वांछितं फलम् ॥ २ ॥ <br>
कन्दमूलफलैः शाकैर्यस्तत्र श्राद्धमाचरेत् ॥ <br>
स प्राप्नोति फलं कृत्स्नं राजसूयाश्वमेधयोः ॥ ३ ॥ <br>
पंचम्यां शुक्लपक्षे तु मासि भाद्रपदे द्विजाः ॥ <br>
यस्तान्पूजयते भक्त्या पुष्पधूपानुलेपनैः ॥ <br>
विधिनानेन विप्रेन्द्राः सर्वानेव यथाक्रमम् ॥ ४ ॥ <br>
ॐ अत्रये नमः ॥ <br>
ॐ वसिष्ठाय नमः ॥ <br>
ॐ कश्यपाय नमः ॥ <br>
ॐ भरद्वाजाय नमः ॥ <br>
ॐ गौतमाय नमः ॥ <br>
ॐ कौशिकाय नमः ॥ <br>
ॐ जमदग्नये नमः ॥ <br>
ॐ अरुंधत्यै नमः ॥ <br>
॥ पूजामंत्रः ॥ ॥ <br>
जह्नुकन्यापवित्रांगा गृहीतजपमालिकाः ॥ <br>
गृह्णंत्वर्घं मया दत्तमृषयः सर्वकामदाः ॥ ५ ॥ <br>
॥ ऋषय ऊचुः ॥ ॥ <br>
तत्र सप्तर्षिभिस्तीर्थं कस्मिन्काले व्यवस्थितम् ॥ <br>
विस्तरात्सूतज ब्रूहि परं कौतूहलं हि नः ॥ ६ ॥ <br>
॥ सूत उवाच ॥ ॥ <br>
अनावृष्टिः पुरा जाता लोके द्वादशवार्षिकी ॥ <br>
सर्वोषधिक्षयो जातस्ततो लोकाः क्षयार्दिताः ॥ ७ ॥ <br>
अस्थिशेषा निरुत्साहास्त्यक्तधर्मव्रतक्रियाः ॥ <br>
अभक्ष्यभक्षणपरास्तथैवापेयपायिनः ॥ ८ ॥ <br>
त्यजंति मातरः पुत्रान्कलत्राणि तथा नराः ॥ <br>
भृत्यान्स्वानपि वित्तेशाः का कथान्यसमुद्भवान् ॥ ९ ॥ <br>
संत्यक्तान्यग्निहोत्राणि ब्राह्मणैर्याजकैरपि ॥ <br>
व्रतानि व्रतिभिर्दांतैरपि वृद्धतमैर्द्विजाः ॥ ६.३२.१० ॥ <br>
दृश्यते चैव यत्रैव सस्यं वापि कथंचन ॥ <br>
ह्रियते लज्जया हीनैस्तत्र क्षुत्क्षामकैर्नरैः ॥ ११ ॥ <br>
एवमन्नक्षये जाते पीडिते धरणीतले ॥ <br>
सप्तर्षयः क्षुधाविष्टा बभ्रमुस्तत्रतत्र च॥ १२ ॥ <br>
अत्रिश्चैव वसिष्ठश्च कश्यपः सुमहातपाः ॥ <br>
भरद्वाजस्तथा चान्यो गौतमः संशितव्रतः॥ <br>
कौशिको जमदग्निश्च तथैवारुंधती सती ॥ १३ ॥ <br>
अथ तेषां समस्तानां चंडाभूत्परिचारिका ॥ <br>
पशुवक्त्रस्तथा भृत्यो विनयेन समवितः ॥ १४ ॥ <br>
ततस्ते विषयं प्राप्ता वृषादर्भिमहीपतेः ॥ <br>
क्षुत्क्षामा मुनयोऽत्यर्थं देशे चानर्तसंज्ञके ॥ १५ ॥ <br>
तत्र भिक्षाकृते भ्रांतास्ततश्चैव गृहाद्गृहम् ॥ <br>
न ग्रासमपि सस्यस्य प्राप्नुवंस्ते द्विजोत्तमाः ॥।६॥ <br>
ततस्तैः पतितो भूमौ दृष्टो मृतकुमारकः ॥ <br>
मंत्रयित्वा मिथः पश्चाद्गृहीतो भक्षणाय च ॥ १७ ॥ <br>
अपचन्यावदग्नौ तं क्षुधया परिपीडिताः ॥ <br>
वृषादर्भिर्नृपः प्राप्तः श्रुत्वा तेषां विचेष्टितम् ॥ १८ ॥ <br>
॥ वृषादर्भिरुवाच ॥ ॥ <br>
किमिदं गर्हितं कर्म क्रियते मुनिसत्तमाः ॥ <br>
राक्षसानामयं धर्मो महामांसस्य भक्षणम् ॥ १९ ॥ <br>
सोऽहं सस्यं प्रदास्यामि ग्रामान्व्रीहीन्यवानपि॥ <br>
मम वाक्यादसंदिग्धं त्यजर्ध्वं मृतबालकम् ॥ ६.३२.२० ॥ <br>
॥ ऋषय ऊचुः ॥ ॥ <br>
प्रायश्चित्तं समादिष्टं महामांसस्य भक्षणात् ॥ <br>
प्रतिग्रहस्य भूपाला दापत्कालेऽपि नो नृप ॥ २१ ॥ <br>
पश्चात्तपश्चरिष्यामो महामांससमुद्भवम् ॥ <br>
पातकं नाशयिष्यामो भक्षयामो वयं ततः ॥ २२ ॥ <br>
॥ वृषादर्भि रुवाच ॥ ॥ <br>
प्रतिग्रहो द्विजातीनां प्रोक्ता वृत्तिरनिंदिता ॥ <br>
ग्राह्यो मत्तस्ततः सर्वैर्नात्र कार्या विचारणा ॥ २३ ॥ <br>
॥ ऋषय ऊचुः ॥ ॥ <br>
राज प्रतिग्रहो घोरो मध्वास्वादो विषोपमः ॥ <br>
स दूराद्ब्राह्मणैस्त्याज्यो विशेषात्कृतिभिर्नृप ॥ २४ ॥ <br>
दशसूनासमश्चक्री दशचक्रिसमो ध्वजी ॥ <br>
दश ध्वजिसमा वेश्या दशवेश्यासमो नृपः ॥ २५ ॥ <br>
दशसूनासहस्रेण तुल्यो राजप्रतिग्रहः ॥ <br>
कस्तस्य प्रतिगृह्णाति लोभाढ्यो ब्राह्मणो यथा ॥ २६ ॥ <br>
रौरवादिषु सर्वेषु नरकेषु स पच्यते ॥ <br>
तस्माद्गच्छ गृहे भूप स्वस्ति तेऽस्तु सदैव हि ॥ २७ ॥ <br>
वयमन्यत्र यास्यामो ग्रहीष्यामो न ते धनम् ॥ <br>
एवमुक्त्वाथ ते सर्वे मुनयः शंसितव्रताः ॥ २८ ॥ <br>
परित्यज्य कुमारं तं मृतं तमपि भूमिपम् ॥ <br>
चमत्कारपुरं क्षेत्रं समुद्दिश्य ततो ययुः ॥ २९ ॥ <br>
सोऽपि राजा ततस्तैस्तु भर्त्सितोऽतिरुषान्वितः ॥ <br>
जिज्ञासार्थं ततस्तेषां चक्रे कर्म द्विजोत्तमाः ॥ ६.३२.३० ॥ <br>
ततः सुवर्णपूर्णानि विधायोदुम्बराणि च ॥ <br>
तेषां मार्गाग्रतो भूमौ समंतादथ चाक्षिपत् ॥ ३१ ॥ <br>
॥ सूत उवाच ॥ ॥ <br>
अथ ते मुनयो दृष्ट्वा पतितानि धरातले ॥ <br>
उदुम्बराणि संदृष्ट्वा जगृहुः क्षुधयार्दिताः ॥ ३२ ॥ <br>
अथ तानि समालक्ष्य गुरूणि मुनिसत्तमाः ॥ <br>
अत्रिरेकं परिस्फोट्य सुवर्णं वीक्ष्य चाब्रवीत्॥३३॥ ॥ <br>
॥ अत्रिरुवाच ॥ ॥ <br>
नास्माकं मुनयोऽज्ञानं नास्माकं गृहबुद्धयः ॥ <br>
हैमानिमान्विजानंतो ग्रहीष्याम उदुम्बरान् ॥ ३४ ॥ <br>
तस्मादेतानि संत्यज्य हेमगर्भाणि दूरतः ॥ <br>
उदुम्बराणि यास्यामः फलानि विगतस्पृहाः ॥ ३५ ॥ <br>
सार्वभौमो महीपाल एकोऽन्यश्च निरीहकः ॥ <br>
सुभगस्तु तयोर्नित्यं भूयाद्भूयो निरीहकः ॥ ३६ ॥ <br>
धर्मार्थमपि विप्राणां संचयोऽर्थस्य गर्हितः ॥ <br>
प्रक्षालनाद्धि पंकस्य दूरादस्पर्शनं वरम् ॥ ॥ ३७ ॥ <br>
त्यजतः संचयान्सर्वान्यांति हानिमुपद्रवाः ॥ <br>
न हि सर्वार्थवान्कश्चिद्दृश्यते निरुपद्रवः ॥ ३८ ॥ <br>
निर्धनत्वं तथा राज्यं तुलायां धारयेद्बुधः ॥ <br>
अकिंचनत्वमधिकं जायते संमतिर्मम ॥ ३९ ॥ <br>
॥ कश्यप उवाच ॥ ॥ <br>
अनर्थोऽयं मुने प्राप्तो यदर्थस्य परिग्रहः ॥ <br>
अर्थैश्वर्यविमूढात्मा श्रेयसा मुच्यते हि सः ॥ ६.३२.४० ॥ <br>
अर्थसंपद्विमोहाय विमोहो नरकाय च ॥ <br>
तस्मादर्थं प्रयत्नेन श्रेयोऽर्थी दूरतस्त्यजेत् ॥ ॥४१ ॥ <br>
योर्थेन साध्यते धर्मः क्षयिष्णुः स प्रकीर्तितः ॥ <br>
यः पुनस्तपसा साध्यः स मोक्षायेति मे मतिः ॥ ४२ ॥ <br>
॥ भरद्वाज उवाच ॥ ॥ <br>
जीर्यंति जीर्यतः केशा दंता जीर्यंति जीर्यतः ॥ <br>
चक्षुः श्रोत्रे तथा पुंसस्तृष्णैका तरुणायते ॥ ४३ ॥ <br>
सूच्या सूत्रं यथा वस्त्रं संचारयति सूचिका ॥ <br>
तद्वत्संसारसूत्रं च वांछयात्मा नयत्यसौ ॥। ४४ ॥ <br>
यथा शृंगं हि कायेन वर्द्धमानेन वर्धते।<br>
तद्वत्तृष्णापि वित्तेन वर्द्धमानेन वर्द्धते॥४५॥ <br>
अनंतपारा दुष्पूरा तृष्णा दुःखशतावहा॥<br>
अधर्मबहुला चैव तस्मात्तां परिवर्जयेत्॥४६॥ <br>
गौतम उवाच॥ <br>
संतुष्टः केन चाल्योऽस्ति फलैरपि विवर्जितः॥ <br>
सर्वोपीन्द्रियलौल्येन संकटे भ्रमति द्विजाः॥४७॥ <br>
सर्वत्र संपदस्तस्य संतुष्टं यस्य मानसम्॥ <br>
उपानद्गूढपादस्य ननु चर्मास्तृतेव भूः॥४८॥  <br>
संतोषामृततृप्तानां यत्सुखं शांतचेतसाम् ॥ <br>
कुतस्तद्धनलुब्धानामितश्चेतश्च धावताम् ॥ ४९ ॥ <br>
असंतोषः परं दुःखं संतोषः परमं सुखम् ॥ <br>
सुखार्थी पुरुषस्तस्मात्संतुष्टः सततं भवेत् ॥ ६.३२.५० ॥ <br>
॥ विश्वामित्र उवाच ॥ ॥ <br>
कामं कामयमानस्य यदि कामः स सिध्यति ॥ <br>
तथान्यो जायते पुंसस्तत्क्षणादेव कल्पितः ॥ ५१ ॥<br>
&nbsp;न जातु कामी कामानां सहस्रैरपि तुष्यति ॥ <br>
हविषा कृष्णवर्त्मेव वांछा तस्य विवर्धते ॥ ॥५२ ॥ <br>
कामानभिलषन्मोहान्न नरः सुखमाप्नुयात् ॥ <br>
श्येनालयतरुच्छायां व्रजन्निव कपिञ्जलः ॥ ५३ ॥ <br>
नित्यं सागरपर्यन्तां यो भुङ्क्ते पृथिवीमिमाम् ॥ <br>
तुल्याश्मकाश्चनश्चैव स कृतार्थो महीपतेः ॥ ५४ ॥ <br>
॥ जमदग्निरुवाच ॥ ॥ <br>
योऽर्थं प्राप्याधमो विप्रः शोचितव्येपि हृष्यति ॥ <br>
न च पश्यति मन्दात्मा नरकं चा कुतोभयः॥ ५५ ॥ <br>
प्रतिग्रहसमर्थानां निवृत्तानां प्रतिग्रहात् ॥ <br>
य एव ददतां लोकास्त एवाप्रतिगृह्णताम्॥५६॥ <br>
अरुन्धत्युवाच॥ <br>
बिसतंतुर्यथाऽनन्तो नालमासाद्य संस्थितः॥ <br>
तृष्णा चैवमनाद्यन्ता स्थिता देहे शरीरिणाम्॥५७॥ <br>
या दुस्त्यजा दुर्मतिभिर्या न जीर्यति जीर्यतः॥ <br>
याऽसौ प्राणान्तिको रोगस्तां तृष्णां त्यजतः सुखम्॥५८॥ <br>
चण्डोवाच॥ <br>
सर्पादिवद्धनाद्यस्माद्बिभ्यतीमे ममेश्वराः ॥ <br>
यतस्ततो विशेषेण कस्मात्तस्माद्भयं मम ॥५६॥ ॥ <br>
पशुमुख उवाच॥ <br>
यदाचरन्ति विद्वांसः सदा धर्मपरायणाः।. <br>
तदेव विदुषा कार्यमात्मनो हितमिच्छता॥६.३२.६०॥ <br>
सूत उवाच॥ <br>
इत्युक्त्वा हेमगर्भाणि त्यक्त्वा तानि फलानि च॥ <br>
ऋषयो जग्मुरन्यत्र सर्व एव  दृढव्रताः ॥६॥। <br>
चमत्कारपुरेक्षेत्रे विविशुस्ते ततः परम् ॥ <br>
ददृशुः सहसा प्राप्तं परिव्राजं शुनोमुखम् ॥ ६२ ॥ <br>
तेनैव सहितास्तत्र गत्वा किञ्चिद्वनान्तरम्॥ <br>
दृष्टवन्तस्ततो हृद्यं सरः पंकजशोभितम् ॥ ६३ ॥ <br>
ततो बुभुक्षयाविष्टा बिसान्यादाय भूरिशः ॥ <br>
तीरे निक्षिप्य सरसश्चक्रुः पुण्यां जल क्रियाम् ॥ ६४ ॥ <br>
अथोत्तीर्यजलात्सर्वे ते समेत्य परस्परम् ॥ <br>
बिसानि तान्यपश्यन्त इदं वचनमब्रुवन् ॥ ६५ ॥ <br>
॥ऋषय ऊचुः ॥ ॥ <br>
केन क्षुधाभितप्तानामस्माकं निर्दयात्मना ॥ <br>
मृणालानि समस्तानि स्थानादस्माद्धृतानि च ॥ ६६ ॥ <br>
ते शंकमाना अन्योन्यमृषयः शंसितव्रताः ॥ <br>
प्रचक्रुः शपथान्रौद्रानात्मनः प्रविशुद्धये ॥ ६७ ॥ <br>
॥ कश्यप उवाच ॥ ॥ <br>
सर्वभक्षः सदा सोऽस्तु न्यासलोभं करोतु वा ॥ <br>
कूटसाक्षित्वमभ्ये तु बिसस्तैन्यं करोति यः ॥ ६८ ॥ <br>
धर्मं करोतु दंभेन राजानं चोपसेवताम् ॥ <br>
मधुमांसं सदाश्नातु बिसस्तैन्यं करोति यः ॥ ६९ । ॥ <br>
॥ वसिष्ठ उवाच ॥ ॥ <br>
अनृतौ मैथुनं यातु दिवा वाप्यथ पर्वणि ॥ <br>
अतिथिः स्यात्ततोऽन्योन्यं बिसस्तैन्यं करोति यः ॥ ६.३२.७० ॥ ॥ <br>
॥ भरद्वाज उवाच ॥ ॥ <br>
योधिगम्य गुरोः शास्त्रं निष्क्रयं न प्रयच्छति ॥ <br>
तस्यैनसा स युक्तोस्तु बिसस्तैन्यं करोति यः ॥ ७१ ॥ <br>
नृशंसोऽस्तु स सर्वत्र समृद्ध्या चाप्यहंकृतः ॥ <br>
मत्सरी पिशुनश्चैव बिसस्तैन्यं करोति यः ॥ ७२ ॥ <br>
॥ विश्वामित्र उवाच ॥ ॥ <br>
एकाकी मृष्टम श्नातु प्रशंस्यादथ चात्मनः ॥ <br>
वेदविक्रयकर्तास्तु बिसस्तैन्यं करोति यः ॥ ७३ ॥ <br>
॥ जमदग्निरुवाच ॥ ॥ <br>
कन्यां यच्छतु वृद्धाय स भूयाद्वृषली पतिः ॥ <br>
अस्तु वार्धुषिको नित्यं बिसस्तैन्यं करोति यः ॥ ७४  <br>
॥ गौतम उवाच ॥ ॥ <br>
स गृह्णात्वविकादानं करोतु हयविक्रयम्॥ <br>
प्रकरो तु गुरोर्निंदां बिसस्तैन्यं करोति यः ॥७५ ॥ <br>
॥ अत्रिरुवाच ॥ ॥ <br>
मातरं पितरं नित्यं दुर्मतिः सोऽवमन्यताम् ॥ <br>
शूद्रं पृच्छतु धर्मार्थं बिसस्तैन्यं करोति यः ॥ ७६ ॥ <br>
प्रतिश्रुत्य न यो दद्याद्ब्राह्मणाय गवादिकम् ॥ <br>
तस्यैनसा स युज्येत बिसस्तैन्यं करोति यः ॥-७७ ॥ <br>
॥ अरुंधत्युवाच ॥ ॥ <br>
करोतु पत्युः पूर्वं सा भोजनं शयनं तथा ॥ <br>
नारी दुष्टसमाचारा बिसस्तैन्यं करोति या ॥ ७८ ॥ <br>
॥ चण्डोवाच ॥ ॥ <br>
स्वामिनः प्रतिकूलास्तु धर्मद्वेषं करोतु च॥ <br>
साधुद्वेषपरा चैव बिसस्तैन्यं करोति या ॥ ७९ ॥  <br>
पशुमुख उवाच ॥ ॥ <br>
स्वामिद्रोहरतो नित्यं स भूयात्पापकृन्नरः ॥ <br>
साधु द्वेषपरश्चैव बिसस्तैन्यं करोति यः ॥ ६.३२.८० ॥ <br>
॥ शुनोमुख उवाच ॥ ॥ <br>
वेदान्स पठतु न्यायाद्गृहस्थः स्यात्प्रियातिथिः ॥ <br>
सत्यं वदतु चाजस्रं बिसस्तैन्यं करोति यः ॥ ८१ ॥ <br>
॥ ऋषय ऊचुः ॥ ॥ <br>
इष्ट एव द्विजातीनां यस्त्वया शपथः कृतः ॥ <br>
बिसस्तैन्यं हि चास्माकं तन्नूनं भवता कृतम् ॥ ८२ ॥ <br>
॥ शुनोमुख उवाच ॥ ॥ <br>
मया हृतानि सर्वेषां बिसानीमानि वो द्विजाः ॥ <br>
धर्मान्वै श्रोतुकामेन मां जानीत पुरंदरम् ॥ ८३ ॥ <br>
युष्माकं परितुष्टोऽस्मि लोभाभावाद्द्विजोत्तमाः ॥ <br>
तस्मात्स्वर्गं मया सार्द्धं शीघ्रमागम्यतामिति ।ा ८४ ॥ <br>
॥ ऋषय ऊचुः ॥ ॥ <br>
मोक्षमार्गं समासक्ता न वयं स्वर्गलिप्सवः ॥ <br>
तस्मात्तपश्चरिष्यामः सरसीह विमुक्तये ॥ ८५ ॥ <br>
पूर्णा सागरपर्यंतां चरित्वा पृथिवी मिमाम् ॥ <br>
प्राणयात्रां प्रकुर्वाणा मृणालैर्मुनिसत्तमाः ॥ <br>
तस्माद्गच्छ तव श्रेयो भूयादस्मात्समागमात् ॥ ८६ ॥ <br>
॥ शक्र उवाच ॥ ॥ <br>
न वृथा दर्शनं मे स्यात्कदाचिदपि सुव्रताः ॥ <br>
तस्माद्गृह्णीत यच्चित्ते सदाभीष्टं व्यवस्थितम् ॥ ८७ ॥ <br>
॥ ऋषय ऊचुः ॥ ॥ ,<br>
आश्रमोऽयं सुविख्यातो भूयाच्छक्र महीतले ॥ <br>
नाम्नास्माकं तथा नृणां सर्वपातकनाशनः ॥ ८८ ॥ <br>
वयं स्थास्यामहे नित्यमत्रैव सुरसत्तम ॥ <br>
तपोऽर्थं भावितात्मानो यावन्मोक्षगतिर्ध्रुवा ॥ ८९ ॥ <br>
॥ इन्द्र उवाच ॥ ॥ <br>
त्रैलोक्येऽपि सुविख्यात आश्रमो वो भविष्यति ॥ <br>
तथा कामप्रदश्चैव लोकानां संभविष्यति ॥ ६.३२.९० ॥ <br>
यो यं काममभिध्याय श्राद्धमत्र करिष्यति ॥ <br>
श्रावणे पौर्णमास्यां च स तं सर्वमवा प्स्यति ॥ ९१ ॥ <br>
निष्कामो वा नरो यस्तु श्राद्धं दानमथापि वा ॥ <br>
प्रकरिष्यति मोक्षं स समवाप्स्यत्यसंशयम् ॥ ९२ ॥ <br>
ये चात्र देहं त्यक्ष्यंति युष्माकं चाश्रमे शुभे ॥ <br>
अपि पापसमायुक्तास्ते यास्यंति परां गतिम् ॥ ९३ ॥ <br>
इंगुदैर्बदरैर्वापि बिल्वैर्भल्लातकैरपि ॥ <br>
पितॄनुद्दिश्य यः श्राद्धं करिष्यति समाहितः ॥ ९४ ॥ <br>
स यास्यति परां सिद्धिं दुर्लभां त्रिदशैरपि ॥ <br>
सर्वपापविनिर्मुक्तः स्तूयमानश्च किंनरैः ॥ ९५ ॥ ॥ <br>
॥ सूत उवाच ॥ ॥ <br>
एवमुक्त्वा सहस्राक्षस्तैः सर्वैरभिनंदितः ०। <br>
जगामादर्शनं तेऽपि स्थितास्तत्र द्विजोत्तमाः ॥ ९६ ॥ <br>
ततः काले गते तेऽपि कृत्वा तीव्रं महत्तपः ॥ <br>
संप्राप्ताः परमं स्थानं जरामरणवर्जितम् ॥ ९७ ॥ <br>
तैस्तत्र स्थापितं लिङ्गं देवदेवस्य शूलिनः ॥ <br>
तस्य संदर्शनादेव नरः पापाद्विमुच्यते ॥ ९८ ॥ <br>
यस्तल्लिंगं पुनर्भक्त्या पुष्पधूपानुलेपनैः ॥ <br>
अर्चयेत्स ध्रुवं मुक्तिं प्राप्नोति द्विजसत्तमाः ॥ ९९ ॥ <br>
एतत्पवित्र मायुष्यं सर्वपातकनाशनम्॥ <br>
सप्तर्षोणां समाख्यातमाश्रमस्यानुकीर्तनम् ॥ ६.३२.१०० ॥ <br>
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये सप्तर्ष्याश्रममाहात्म्यवर्णनंनाम द्वात्रिंशोऽध्यायः ॥ ३२ ॥ ॥ छ ॥ <br>
<br>
</span>
