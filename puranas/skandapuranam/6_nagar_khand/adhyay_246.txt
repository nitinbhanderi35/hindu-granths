<span style="font-size: 14pt; line-height: 170%">॥ गालव उवाच ॥ ॥ <br>
शक्रादयस्तु देवेशा दुःखसंतप्तमानसाः ॥ ॥ <br>
ईश्वरादर्शनभ्रांतमनः कर्मेंद्रिया रतिम् ॥ १ ॥ <br>
न प्रापुर्लोकनाथं ते कृत्वा यः प्रतिमाकृतिम् ॥ <br>
तपसाराधयामासुः सर्वभूतहृदिस्थितम् ॥ २ ॥ <br>
कपर्दशिरसं देवं शूलहस्तं पिनाकिनम् ॥ <br>
कपालखट्वांगधरं दशहस्तं किरीटिनम्॥ ३ ॥ <br>
उमासहितमीशानं पंचवक्त्रं महाभुजम्॥ <br>
कर्पूरगौरदेहाभं सितभूतिविभूषितम्॥ ॥ ४ ॥ <br>
नागयज्ञोपवीतेन गजचर्मसमन्वितम् ॥ <br>
कृष्णसारत्वचा चापि कृतप्रावरणं विभुम् ॥ ५ ॥ <br>
कृतध्यानाः सुरास्तत्र वृक्षाधारे समाश्रिताः ॥ <br>
व्रतचर्यां समाश्रित्य प्रचक्रुस्तप उत्तमम् ॥ ६ ॥ <br>
षडक्षरेण मंत्रेण शैवेन विहिताः सुराः ॥ <br>
॥ शूद्र उवाच ॥ ॥ <br>
व्रतचर्या त्वया या सा प्रोक्ता संजा यते कथम् ॥ ७ ॥ <br>
ब्रह्मन्विस्तरतो ब्रूहि न तृप्येते वचोऽमृतैः ॥ ८ ॥ <br>
॥ गालव उवाच ॥ ॥ <br>
जपन्भस्म च खट्वांगं कपालं स्फाटिकं तथा ॥ <br>
रुंडमालां पंचवक्त्रमर्द्धचंद्रं च मूर्द्धनि ॥ ९ ॥ <br>
चित्रकृत्तिपरीधानं कौपीनकुण्डलद्वयम् ॥ <br>
घंटायुग्मं त्रिशूलं च सूत्रं चर्यास्वरूपकम् ॥ ६.२४६.१० ॥ <br>
अमीभिर्लक्षणैर्लक्ष्यं मयोक्तं तव शूद्रज ॥ <br>
अनेन विधिना सर्वे देवा वह्निपुरोगमाः ॥ ११ ॥ <br>
सर्व आराधयामासुः सर्वोपायैर्वरप्रदम् ॥ <br>
चातुर्मास्ये च संपूर्णे सपूर्णे कार्तिकेऽमले ॥ १२ ॥ <br>
चीर्णव्रतान्सुरान्दृष्ट्वा विशुद्धांश्च महेश्वरः ॥ <br>
मतिं तेषां ददौ तुष्टो जीवात्मा सर्वभूतदृक् ॥ १३ ॥ <br>
शतरुद्रीयजाप्येन विधानसहितेन च ॥ <br>
ध्यानेन दीपदानेन चातुर्मास्ये तुतोष सः ॥ १४ ॥ <br>
पूजनैः षोडशविधैर्यथा विष्णोस्तथा हरे ॥ <br>
कुर्वाणान्भक्तिभावेन ज्ञात्वा देवान्समागतान् ॥ १५ ॥ <br>
प्रहृष्टो भगवान्रुद्रो ददौ तेषां शुभा मतिम् ॥ <br>
ततः संमंत्र्य ते देवा वह्निं स्तुत्वा यथार्थतः ॥ १६ ॥ <br>
प्रसन्नवदनं चक्रुः कार्यसाधनतत्परम् ॥ <br>
कर्मसाक्षी महातेजाः कृत्वा पारावतं वपु ॥ १७ ॥ <br>
प्रविवेश ततो मध्ये द्रष्टुं देवं महेश्वरम् ॥ <br>
चकार गतिविक्षेपं गुंठनैरवगुंठनैः ॥१८॥ <br>
लुंठनैः सर्पणैश्चैव चारुरूपोऽद्भुतां गतिम् ॥ <br>
तं दृष्ट्वा भगवांस्तत्र कारणं समबुद्ध्यत ॥१९॥ <br>
ऊर्ध्वरेतास्ततस्तस्मिन्ससर्जादौ दधार तत् ॥ <br>
वीर्यं वह्निमुखे चैव सोत्पपात गृहाद्बहिः ॥ ६.२४६.२० ॥ <br>
गते तस्मिन्पतंगेऽथ पार्वती विफलश्रमा ॥ <br>
संक्रुद्धा सर्वदेवानां सा शशाप महेश्वरी ॥ २१ ॥ <br>
यस्मान्ममेच्छा विहता भवद्भिर्दुष्टबुद्धिभिः ॥ <br>
तस्मात्पाषाणतामाशु व्रजंतु त्रिदिवौकसः ॥ २२ ॥ <br>
निरपत्या निर्दयाश्च सर्वे देवा भविष्यथ ॥ <br>
ततः प्रसादयामासुः प्रणताः शापयंत्रिताः ॥ २३ ॥ <br>
महद्दुःखं संप्रविष्टाः पुनः पुनरथाब्रुवन् ॥ २४ ॥<br>
&nbsp;॥ देवा ऊचुः ॥ ॥ <br>
त्वं माता सर्वदेवानां सर्वसाक्षी सनातनी ॥ <br>
उत्पत्तिस्थितिसंहारकारणं जगतां सदा ॥ २५ ॥ <br>
भूतप्रकृतिरूपा त्वं महाभूतसमाश्रिता ॥ <br>
अपर्णा तपसां धात्री भूतधात्री वसुन्धरा ॥ २६ ॥ <br>
मंत्राराध्या मन्त्रबीजं विश्वबीजलयस्थितिः ॥ <br>
यज्ञादिफलदात्री च स्वाहारूपेण सर्वदा ॥ २७ ॥ <br>
मन्त्रयन्त्रसमोपेता ब्रह्मविष्णुशिवादिषु ॥ <br>
नित्यरूपा महारूपा सर्वरूपा निरञ्जना ॥ २९८ ॥ <br>
दोषत्रयसमाक्रान्त जननैः श्रेयसप्रदा ॥ <br>
महालक्ष्मीर्महाकालीमहादेवी महेश्वरी ॥ २९ ॥ <br>
विश्वेश्वरी महामाया मायाबीजवरप्रदा ॥ <br>
वररूपा वरेण्या त्वं वरदात्री वरासुता ॥ ६.२४६.३० ॥ <br>
बिल्वपत्रैः शुभैर्ये त्वां पूजयन्ति नराः सदा ॥ <br>
तेषां राज्यप्रदात्री च कामदा सिद्धिदा सदा ॥ ३१ ॥ <br>
चातुर्मास्येऽर्चिता यैस्त्वं बिल्वपत्रैर्विशेषतः ॥ <br>
तेषां वांछितसिद्ध्यर्थं जाता कामदुघा स्वयम् ॥ ३२ ॥ <br>
येऽर्चयंति सदा लोके महेश्वरसमन्विताम् ॥ <br>
बिल्वपत्रैर्महाभक्त्या न तेषां दुःखदुष्कृती ॥ ३३ ॥ <br>
चातुर्मास्ये विशेषेण तव पूजा महाफला ॥ <br>
अद्यप्रभृति यैर्लोकैर्बिल्वपत्रैस्तु पूजिता ॥ ३४ ॥ <br>
विधास्यसि महेशानि तेषां ज्ञानमनुत्तमम्॥ <br>
चातुर्मास्येऽधिकफलं बिल्वपत्रं वरानने ॥ ३५ ॥ <br>
उमामहेश्वरप्रीत्यै दत्तं विधिवदक्षयम् ॥ <br>
यथा श्रीस्तुलसीवृक्षे तथा बिल्वे च पार्वती ॥ ३६ ॥ <br>
त्वं मूर्त्या दृश्यसे विश्वं सकलाभीष्टदायिनी ॥ <br>
चातुर्मास्ये विशेषेण सेवितौ द्वौ महाफलौ ॥ ३७ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्य माहात्म्ये पैजवनोपाख्याने पार्वत्येन्द्रादीनां शापप्रदानवृत्तान्तवर्णनंनाम षट्चत्वारिंशदुत्तरशततमोऽध्यायः ॥ २४६ ॥ <br>
<br>
<br>
</span>
