<span style="font-size: 14pt; line-height: 200%"><br>
॥ सूत उवाच ॥ ॥ <br>
तथा तत्रास्ति विख्यातं रामह्रद इति स्मृतम् ॥ <br>
यत्र ते पितरस्तेन रुधिरेण प्रतर्पिताः ॥ १ ॥ <br>
तत्र भाद्रपदे मासि योऽमावास्यामवाप्य च ॥ <br>
पितॄन्संतर्पयेद्भक्त्या सोऽश्वमेधफलं लभेत् ॥ २ ॥ <br>
॥ ऋषय ऊचुः ॥ ॥ <br>
अत्याश्चर्यमिदं सूत यद्ब्रवीषि महामते ॥ <br>
यत्तेन पितरस्तत्र रुधिरेण प्रतर्पिताः ॥ ३ ॥ <br>
पितृणां तर्पणार्थाय मेध्याः संकीर्तिता बुधैः ॥ <br>
पदार्था रुधिरं प्रोक्तं राक्षसानां प्रतर्पणे ॥ ४ ॥ <br>
<br>
श्रुतिस्मृतिविरुद्धं च कर्म सद्भिर्विगर्हितम् ॥ <br>
जामदग्न्येन तच्चीर्णं कस्मात्सूत वदस्व नः ॥ ५ ॥ <br>
॥ सूत उवाच॥ ॥ <br>
तेन कोपवशात्कर्म प्रतिज्ञां परिरक्षता ॥ <br>
तत्कृतं तर्पिता येन पितरो रुधिरेण ते ॥ ६ ॥ <br>
पिता तस्य पुरा विप्रा जमदग्निर्निपातितः ॥ <br>
क्षत्रियेण स्वधर्मस्थो विना दोषं द्विजोत्तमाः ॥ ७ ॥ <br>
ततः कोपपरीतेन तेन प्रोक्तं महात्मना ॥ <br>
रक्तेन क्षत्रियोत्थेन संतर्प्याः पितरो मया ॥ ८ ॥ <br>
एतस्मात्कारणात्तेन रुधिरेण महात्मना ॥ <br>
पितरस्तर्पिता सम्यक्तिलमिश्रेण भक्तितः ॥ ९ ॥ <br>
॥ ऋषय ऊचुः ॥ ॥ <br>
जमदग्निर्हतः कस्मात्क्षत्रियेण महामुनिः ॥ <br>
किंनामा स च भूपालो विस्तराद्वद सूत तत् ॥ ६.६६.१० ॥ <br>
॥ सूत उवाच ॥ ॥ <br>
ऋचीकतनयः पूर्वं जमदग्निरिति स्मृतः ॥ <br>
हाटकेश्वरजे क्षेत्रे तत्रासीद्दग्धकल्मषः ॥ ११ ॥ <br>
चत्वारस्तस्य पुत्राश्च बभूवुर्गुणसंयुताः ॥ <br>
जघन्योऽपि गुणज्येष्ठस्तेषां रामो बभूव ह ॥ १२ ॥ <br>
कदाचिद्वसतस्तस्य जमदग्नेर्महावने ॥ <br>
पुत्रेषु कन्दमूलार्थं निर्गतेषु वनाद्बहिः ॥ १३ ॥ <br>
एतस्मिन्नंतरे प्राप्तो हैहयाधिपतिर्बली ॥ <br>
सहस्रार्जुन इत्येव विख्यातो यो महीतले ॥ १४ ॥ <br>
मृगलिप्सुर्वने तस्मिन्भ्रममाण इतस्ततः ॥ <br>
श्रमार्तो वृषराशिस्थे भास्करे दिनमध्यगे ॥ १५ ॥ <br>
ततस्तमाश्रमं दृष्ट्वा नानाद्रुम समाकुलम् ॥ <br>
चतुरंगेन सैन्येन सहितः प्रविवेश ह ॥।६॥ <br>
अथापश्यत्स तत्रस्थं जमदग्निं महामुनिम् ॥ <br>
उपविष्टं कृतस्नानं देवार्चनपरायणम्॥।७॥  <br>
अथ तं पार्थिवं दृष्ट्वा स मुनिस्तुष्टिसंयुतः ॥ <br>
अर्घं दत्त्वा यथान्यायं स्वागतेनाभिनंद्य च ॥ १८ ॥ <br>
सोऽपि तं प्रणिपत्योच्चैर्विनयेन समन्वितः ॥ <br>
प्रतिसंभाषयामास कुशलं पर्यपृच्छत ॥ १९ ॥ <br>
॥ राजोवाच ॥ ॥ <br>
कच्चित्ते कुशलं विप्र पुत्रशिष्यान्वितस्य च ॥ <br>
साग्निहोत्र कलत्रस्य परिवारयुतस्य च ॥ ६.६६.२० ॥ <br>
अद्य मे सफलं जन्म जीवितं सफलं च मे ॥ <br>
यत्त्वं तपोनिधिर्दृष्टः सर्वलोकनमस्कृतः ॥ २१ ॥ <br>
एवमुक्त्वा स राजर्षिर्विश्रम्य सुचिरं ततः ॥ <br>
पीत्वापस्तमुवाचेदं प्रणिपत्य महामुनिम्॥ २२ ॥ <br>
अनुज्ञां देहि मे ब्रह्मन्प्रयास्यामि निजं गृहम्॥ <br>
मम कृत्यं समादेश्यं येन ते स्यात्प्रयोजनम् ॥ २३ ॥ <br>
॥ जमदग्निरुवाच ॥ ॥ <br>
देवतार्चनवेलायां त्वं मे गृहमुपागतः ॥ <br>
मनोरथ इव ध्यातः सर्वदेवमयोऽतिथिः ॥ २४ ॥ <br>
तस्मान्मेऽस्ति परा प्रीतिर्भक्तिश्च नृपसत्तम ॥ <br>
तत्कुरुष्व मया दत्तं स्वहस्तेनैव भोजनम् ॥ २५ ॥ <br>
राजा वा ब्राह्मणो वाथ शूद्रो वाप्यंत्यजोऽपि वा ॥ <br>
वैश्वदेवान्तसंप्राप्तः सोऽतिथिः स्वर्गसंक्रमः ॥ २६ ॥ <br>
॥ राजोवाच ॥ ॥ <br>
ममैते सैनिका ब्रह्मञ्छतशोऽथ सहस्रशः ॥ <br>
तैरभुक्तैः कथं भोक्तुं युज्यते मम कीर्तय ॥ २७ ॥ <br>
॥ जमदग्निरुवाच ॥ ॥ <br>
सर्वेषां सैनिकानां ते संप्रदास्यामि भोजनम् ॥ <br>
नात्र चिंता त्वया कार्या मुनिर्निष्किंचनो ह्यहम् ॥ २८ ॥ <br>
यैषा पश्यति राजेंद्र धेनुर्बद्धा ममांतिके ॥ <br>
एषा सूते मनोभीष्टं प्रार्थिता सर्वदैव हि ॥ २९ । ॥ <br>
॥ सूत उवाच ॥ ॥ <br>
ततश्च कौतुकाविष्टः स नृपो द्विजसत्तमाः ॥ <br>
बाढमित्येव संप्रोच्य तस्मिन्नेवाश्रमे स्थितः ॥ ६.६६.३० ॥ <br>
ततः संतर्प्य देवांश्च पितॄंश्च तदनंतरम् ॥ <br>
पूजयित्वा हविर्वाहं ब्राह्मणांश्च ततः परम् ॥ ३१ ॥ <br>
उपविष्टस्ततः सार्धं सर्वैर्भृत्यैर्बुभुक्षितैः ॥ <br>
श्रमार्तैर्विस्मयाविष्टैः कृते तस्य द्विजोत्तमाः ॥ ३२ ॥ <br>
ततः स प्रार्थयामास तां धेनुं मुनिसत्तमः ॥ <br>
यो यत्प्रार्थयते देहि भोज्यार्थं तस्य तच्छुभे ॥ ३३ ॥ <br>
ततः सा सुषुवे धेनुरन्नमुच्चावचं शुभम् ॥ <br>
पक्वान्नं च विशेषेण चित्ताह्लादकरं परम् ॥ ३४ ॥ <br>
ततः खाद्यं च चव्यं च लेह्यं चोष्यं तथैव च ॥ <br>
व्यंजनानि विचित्राणि कषायकटुकानि च ॥ <br>
अम्लानि मधुराण्येव तिक्तानि गुणवंति च ॥ ३५ ॥ <br>
एवं प्राप्य परां तृप्तिं तया धेन्वा स भूपतिः ॥ <br>
सेवकैः सबलैः सार्ध मन्नैरमृतसंभवैः ॥ ३६ ॥ <br>
ततो भुक्त्यवसाने तु प्रार्थयामास भूपतिः ॥ <br>
तां धेनुं विस्मयाविष्टो जमदग्निं महामुनिम् ॥ ३७ ॥ <br>
कामधेनुरियं ब्रह्मन्नार्हारण्यनिवासिनाम् ॥ <br>
मुनीनां शान्तचित्तानां तस्माद्यच्छ मम स्वयम् ॥ ३८ ॥ <br>
येनाऽकरान्करोम्यद्य लोकांस्तस्याः प्रभावतः ॥ <br>
साधयामि च दुर्गस्थाञ्छत्रून्भूरिबलान्वितान् ॥ ३९ ॥ <br>
एवं कृते तव श्रेयो भविष्यति च सद्यशः ॥ <br>
इह लोके परे चैव तस्मात्कुरु मयोदितम् ॥ ६.६६.४० ॥ ॥ <br>
॥ जमदग्निरुवाच ॥ ॥ <br>
होमधेनुरियं राजन्ममैका प्राणसंमता ॥ <br>
अदेया सर्वदा पूज्या तस्मान्नार्हसि याचितुम् ॥ ४१ ॥ <br>
॥ राजोवाच ।१ ॥ <br>
अहं शतसहस्रं ते यच्छाम्यस्याः कृते द्विज ॥ <br>
धेनूनामपरं वित्तं यावन्मात्रं प्रवांछसि ॥ ४२ ॥ <br>
॥ जमदग्निरुवाच ॥ ॥ <br>
अविक्रेया महाराज सामान्यापि हि गौः स्मृता ॥ <br>
किं पुनर्होमधेनुर्या प्रभावैरीदृशैर्युता ॥ ४३ ॥ <br>
विमोहाद्ब्राह्मणो यो गां विक्रीणाति धनेच्छया ॥ <br>
विक्रीणाति न सन्देहः स निजां जननीमिह ॥ ४४ ॥ <br>
सुरां पीत्वा द्विजं हत्वा द्विजानां निष्कृतिः स्मृता ॥ <br>
धेनुविक्रयकर्तॄणां प्रायश्चित्तं न विद्यते ॥ ४५ ॥ <br>
॥ राजोवाच ॥ ॥ <br>
यदि यच्छसि नो विप्र साम्ना धेनुमिमां मम ॥ <br>
बलादपि हरिष्यामि तस्मात्साम्ना प्रदीयताम् ॥ ४६ ॥ <br>
॥ सूत उवाच ॥ ॥ <br>
तच्छ्रुत्वा कोपसंयुक्तो जमदग्निर्द्विजोत्तमाः ॥ <br>
अस्त्रमस्त्रमिति प्रोच्य समुत्तस्थौ सभातलात् ॥ ४७ ॥ <br>
ततस्ते सेवकास्तस्य नृपतेश्चित्तवेदिनः ॥ <br>
अप्राप्तशस्त्रं तं विप्रं निजघ्नुर्निशितायुधैः ॥ ४८ ॥ <br>
तस्यैवं वध्यमानस्य जमदग्नेर्महात्मनः ॥ <br>
रेणुकाख्या प्रिया भार्या पपातोपरि दुःखिता ॥ ॥ ४९ ॥ <br>
साऽपि नानाविधैस्तीक्ष्णैः खण्डिता वरवर्णिनी ॥ <br>
आयुःशेषतया प्राणैर्न कथंचिद्वियोजिता ॥ ६.६६.५० ॥ <br>
एवं हत्वा स विप्रेन्द्रं जमदग्निं महीपतिः ॥ <br>
तां धेनुं कालयामास यत्र माहिष्मती पुरी ॥ ५१ ॥ <br>
अथ सा काल्यमाना च धेनुः कोपसमन्विता ॥ <br>
जमदग्निं हतं दृष्ट्वा ररम्भ करुणं मुहुः ॥ ५२ ॥ <br>
तस्याः संरम्भमाणाया वक्त्रमार्गेण निर्गताः ॥ <br>
पुलिन्दा दारुणा मेदाः शतशोऽथ सहस्रशः ॥ ५३ ॥ <br>
नानाशस्त्रधराः सर्वे यमदूता इवापराः ॥ <br>
प्रोचुस्तां सादरं धेनुमाज्ञां देहि द्रुतं हि नः ॥ ५४ ॥<br>
साऽब्रवीद्धन्यतामेतद्धैहयाधिपतेर्बलम् ॥ <br>
अथ तैः कोपसंयुक्तैर्दारुणैर्म्लेच्छजातिभिः ॥ <br>
विनाशयितुमारब्धं शितैः शस्त्रैर्निरर्गलम् ॥ ५५ ।१ <br>
न कश्चित्पुरुषस्तेषां सम्मुखोऽप्यभवद्रणे ॥ <br>
किं पुनः सहसा योद्धुं भयेन महतान्वितः ॥ ५६ ॥ <br>
अथ भग्नं बलं दृष्ट्वा वध्यमानं समंततः ॥ <br>
पुलिन्दैर्दारुणाकारैः प्रोचुस्तं मन्त्रिणो नृपम् ॥ ५७ ॥ <br>
तेजोहानिः परा तेऽद्य जाता ब्रह्मवधाद्विभो ॥ <br>
तस्माद्धेनुं परित्यज्य गम्यतां निजमंदिरम् ॥ ५८ ॥ <br>
यावन्नागच्छते तस्य रामोनाम सुतो बली ॥ <br>
नो चेत्तेन हतोऽत्रैव सबलो वधमेष्यसि ॥ ५९ ॥ <br>
नैषा शक्या बलान्नेतुं कामधेनुर्महोदया ॥ <br>
शक्तिरूपा करोत्येवं या सृष्टिं स्वयमेव हि ॥ ६.६६.६० ॥ <br>
ततः स पार्थिवो भीतस्तेषां वाक्याद्विशेषतः ॥ <br>
जगाम हित्वा तां धेनुं स्वस्थानं हतसेवकः ॥ ६१ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये जमदग्निवधवर्णनंनाम षट्षष्टितमोऽध्यायः ॥ ६६ ॥ ॥ छ ॥ <br>
<br>
</span>
