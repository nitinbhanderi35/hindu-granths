<span style="font-size: 14pt; line-height: 200%">आनर्त उवाच॥ <br>
कर्मणा केन मर्त्ये च नराणां जायते वद॥ <br>
चक्रवर्तित्वमखिलं सर्वशत्रुविमर्दनम्॥१॥ <br>
भर्तृयज्ञ उवाच॥ <br>
दुर्लभं भूमिपालत्वं सर्वपापैर्नराधिप॥ <br>
तपोभिर्नियमैर्दानैस्तथान्यैश्च शुभैर्व्रतैः॥ २॥ <br>
यः पुनर्भूपतिर्भूत्वा पृथ्वीं दद्याद्धिरण्मयीम्॥ <br>
गौतमेश्वरदेवस्य पुरतः श्रद्धयान्वितः॥ <br>
चक्रवर्ती भवेन्नूनमेवमाह पितामहः॥ ३॥ <br>
मांधाता धुन्धुमारश्च हरिश्चंद्रः पुरूरवाः। <br>
भरतः कार्तवीर्यश्च षडेते चक्रवर्तिनः॥४। <br>
पृथ्वीदानं पुरा कृत्वा गौतमेश्वरसंनिधौ। <br>
दत्त्वा हिरण्मयीं पृथ्वीं सार्वभौमास्ततः स्थिताः॥५॥ <br>
आनर्त उवाच॥ <br>
भगवन्केन विधिना दातव्या सा वसुन्धरा॥ <br>
अहं दास्यामि तां नूनं श्रद्धा मे महती स्थिता॥६॥<br>
भर्तृयज्ञ उवाच॥ <br>
कार्या पलशतेनोर्वी वृत्ताकारा नृपोत्तम॥ <br>
तदर्धेनाथवा शक्त्या पंचविंशत्पलात्मिका॥७॥ <br>
धरादाने महाराज वित्तशाठ्यं विवर्जयेत्॥ <br>
नैव पंचपलादर्वाक्प्रदातव्या कथञ्चन॥ <br>
लवणेक्षुसुरासर्पिर्दधिदुग्धजलोद्भवाः॥ <br>
समुद्राः सप्त चैतांस्तु कक्षायां तत्र दर्शयेत्॥९॥<br>
जंबूप्लक्षकुशक्रौंचशाकशाल्मलिपुष्कराः। <br>
समुद्रान्सरितः सप्त द्वैगुण्येन प्रकल्पयेत्॥६.२६८.१०॥ <br>
महेन्द्रो मलयः सह्यो हिमवान्गंधमादनः॥ <br>
विंध्यः शृंगी च सप्तैव कल्पयेत्कुलपर्वतान्॥११।. <br>
मध्ये प्रकल्पयेन्मेरुं दिक्षु विष्कम्भपर्वतान्॥ <br>
जंबून्यग्रोधनीपांश्च प्लक्षश्चैव तथा द्रुमान्॥१२॥ <br>
गंगाद्याः सरितस्तत्र प्राधान्येन प्रकल्पयेत्॥ <br>
एवं निर्माप्य वसुधां सर्वां हेममयीं नृप॥१३।. <br>
मंडपं कारयेत्पश्चाद्यथापूर्वं प्रकल्पितम्॥१४॥ <br>
कुण्डानि तोरणान्येव ब्राह्मणग्रहपूजने॥ <br>
पूर्ववत्सकलं कृत्वा मध्ये वेदिं प्रकल्पयेत्॥१५॥ <br>
तत्र संस्थापयेत्पृथ्वीं पंचगव्येन पार्थिव॥ <br>
यथोक्तमंत्रैस्तल्लिंगैस्ततः शुद्धोदकेन तु॥१६॥ <br>
इमं मे गंगे यमुने पंचनद्यस्त्रिपुष्करम्॥ <br>
श्रीसूक्तं पावमानं च हैमीं च तदनंतरम्॥१७॥ <br>
स्नानकर्मणि योग्यांश स्वादिष्ठायनमुत्तमम्॥१८॥ <br>
एवं संस्नाप्य विधिवद्वासांसि परिधापयेत्॥<br>
&nbsp;युवा सुवासा मंत्रेण सूक्ष्माणि विविधानि च॥१९॥ <br>
ये भूतानामधीत्येवं ततः प्रोच्य प्रपूजयेत्॥ <br>
धूरसीति च मंत्रेण धूपं दद्यात्समाहितः॥६.२६८.२०॥ <br>
अग्निर्ज्योतीति मंत्रेण कुर्यादारार्तिकं ततः॥ <br>
अहमस्मीति मंत्रेण सप्तधान्यं प्रकल्पयेत्॥२१॥ <br>
एवं कृत्वाऽखिलं तस्या यजमानः सितांबरः॥ <br>
पुरः स्थितोंजलिं बद्ध्वा मंत्रानेतानुदाहरेत्॥२२॥ <br>
त्वया संधार्यते विश्वं जगदेतच्चराचरम्॥ <br>
तव दानं करिष्यामि सांनिध्यं कुरु मेदिनि॥२३॥ <br>
शरीरेष्वपि भूतानां त्वं देवि प्रथमं स्थिता॥ <br>
ततश्चान्यानि भूतानि जलादीनि वसुन्धरे॥२४॥ <br>
ये त्वां यच्छंति ते भूयस्त्वां लभंते न संशयः॥ <br>
इह लोके परे चैव पार्थिवं रूपमाश्रिता॥२५॥ <br>
एवं स्तुत्वा समादाय तोयं हेमाकृतिं नृप॥ <br>
वासुदेवं हृदि स्थाप्य मंत्रेणानेन कल्पयेत्॥२६॥ <br>
पातालादुद्धृता येन पृथ्वी सा लोककारिणा॥ <br>
अस्या दानेन च सदा प्रीयतां मे जनार्दनः॥२७॥ <br>
एवमुच्चार्य तत्तोयं तोयमध्ये परिक्षिपेत्॥ <br>
न भूमौ नैव हस्ते च ब्राह्मणस्य नृपोत्तम॥२८॥ <br>
ततो विसर्जयेद्देवीं मन्त्रेणानेन भागशः॥ <br>
आगता च यथान्यायं पूजिता च यथाविधि॥२९॥ <br>
अस्माकं त्वं हितार्थाय यत्रेष्टं तत्र गम्यताम्॥ <br>
उस्रा वेदेति मंत्रेण समुच्चार्य ततः परम्॥ <br>
ब्राह्मणेभ्यः प्रदातव्या संविभज्य नराधिप॥६.२६८.३०॥ <br>
एवं ते सर्वमाख्यातं पृथिवीदानमुत्तमम्। <br>
शृणुयात्पार्थिवो भावी दाता जन्मनिजन्मनि॥३१॥ <br>
यो राजा पृथिवीं दद्याद्विधिनानेन पार्थिव॥ <br>
राज्यभ्रंशो न वंशेऽपि तस्य संजायते क्वचित्॥३२॥ <br>
राज्यभ्रंशसमोपेता ये दृश्यंते महीभुजः॥ <br>
न तैर्वसुन्धरा दत्ता ब्राह्मणानां धृतात्मनाम्॥३३॥ <br>
तस्मात्सर्वप्रयत्नेन पृथ्वीदानं समाचरेत्॥ <br>
न हरेत्परदत्तां च कथंचिदपि मेदिनीम्॥३४॥ <br>
एतत्पुण्यं प्रशस्यं च पृथिवीदानमुत्तमम्॥ <br>
शृण्वतामपि राजेंद्र तद्देहाद्यघनाशनम्॥३५॥ <br>
आस्तां तावत्प्रदानं च पृथिव्याः पृथिवीपतेः॥ <br>
दातुः संप्रेरणं यस्या अज्ञानौघविनाशनम्॥३६॥ <br>
रूपवान्सुभगश्चैव तथा च प्रियदर्शनः॥ <br>
आधिव्याधिविनिर्मुक्तः पुत्रपौत्रसमन्वितः॥३७॥ <br>
मेधावी जायते मर्त्यो दानस्यास्य प्रभावतः॥ <br>
इत्थंभूता महाराज कृत्वा राज्यमकण्टकम्॥३८॥ <br>
प्रीता विष्णोः पदं यांति शाश्वतं यन्निरामयम्॥ <br>
अन्यत्रापि धरादानात्प्रकुर्याच्चक्रवर्तिताम्॥३९॥ <br>
एकजन्मांतरं यावत्सम्यग्दत्तं नृपोत्तमः॥ <br>
गौतमेश्वरदेवस्य यत्पुरा पुरतः कृतम्॥६.२६८.४०॥ <br>
सप्तजन्मांतरं यावत्प्रकरोति न संशयः॥ <br>
तस्मात्सर्वप्रयत्नेन तत्र देया मही नृप॥४१॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये गौतमेश्वरमाहात्म्ये पृथ्वीदानमाहात्म्यवर्णनंनामाष्टषष्ट्युत्तरद्विशततमोऽध्यायः॥२६८॥ <br>
<br>
<br>
</span>
