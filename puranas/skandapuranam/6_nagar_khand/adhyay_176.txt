<span style="font-size: 14pt; line-height: 200%">॥ सूत उवाच ॥ ॥ <br>
दृष्ट्वा प्रतिष्ठितं लिंगं याज्ञवल्क्येन धीमता ॥ <br>
स्वमातुः शुद्धिहेतोः स तन्नाम्ना लिंगमुत्तमम् ॥ १ ॥ <br>
स्थापयामास विप्रेंद्राः श्रद्धया परया युतः ॥ <br>
ततश्चानीय विप्रेंद्रं मध्यगं नागरोद्भवम् ॥ ॥ <br>
गर्तातीर्थसमुद्भूतमाहिताग्निं प्रयाजिनम् ॥ <br>
यथैतन्नगरस्थानं तथा त्वमपि दीक्षितः ॥ ३ ॥ <br>
अष्टषष्टिषु गोत्राणां नायकत्वे व्यवस्थितः ॥ <br>
तव वाक्येन सर्वाणि गोत्राणि द्विजसत्तम ॥ ४ ॥ <br>
वर्तयिष्यंति कृत्येषु यावच्चन्द्रार्कतारकाः ॥ <br>
गोवर्धन त्वया चिंता कार्या चास्य समुद्भवा ॥ ५ ॥ <br>
लिंगस्य पूजनार्थाय प्रेरणीयाश्च नागराः॥ <br>
पूजया तस्य लिंगस्य वृद्धिं यास्यति तेऽन्वयः ॥ ६ ॥ <br>
अपूजया विनाशं च यास्यत्यत्र न संशयः ॥ <br>
तव वंशोद्भवा ये च पूजयित्वा प्रभक्तितः ॥ ७ ॥ <br>
एतल्लिंगं करिष्यंति कृत्यानि विविधानिच ॥ <br>
तानि सिद्धिं प्रयास्यंति प्रसादादस्य दीक्षित ॥ ८ ॥ <br>
॥ गोवर्धन उवाच ॥ ॥ <br>
अहमर्चां करिष्यामि लिंगस्यास्य सदा द्विज ॥ <br>
भक्तिं च प्रकरिष्यामि हेतोरस्य  हेतोरस्य कृते द्विज ॥ <br>
पूजार्थं चैव ये चान्ये मम वंशसमुद्रवाः ॥ ९ ॥ <br>
॥ पिप्पलाद उवाच ॥ ॥ <br>
गोवर्धन द्रुतं विप्रांस्तत्र चानय नागरान्॥<br>
तेषां मतेन देवस्य नाममात्रं करोम्यहम् ॥ ६.१७६.१० ॥ <br>
ततश्चानाययामास विप्रांश्चैव विचक्षणान् ॥ <br>
श्रुताध्ययनसंपन्नान्यज्ञकर्मपरायणान् ॥ ११ ॥ <br>
तानब्रवीत्प्रणम्योच्चैः पिप्पलादो महामुनिः ॥ <br>
मम माता मृता पूर्वं कंसारीति च नामतः ॥ १२ ॥ <br>
तस्या उद्देशतो लिंगं मयैतत्संप्रतिष्ठितम् ॥ <br>
युष्मद्वाक्यात्प्रसिद्धिं च प्रयातु द्विजसत्तमाः ॥ १३ ॥ <br>
अष्टम्यां च चतुर्दश्यां यश्चैतत्स्नापयिष्यति ॥ <br>
याज्ञवल्क्येश्वरोत्थं च स वै श्रेयो ह्यवाप्स्यति ॥ १४ ॥ <br>
॥ सूत उवाच ॥ ॥ <br>
अथ तैर्ब्राह्मणैः सर्वैस्तस्य नाम प्रतिष्ठितम् ॥ <br>
कंसारीश्वर इत्येवं गौरवात्तस्य सन्मु नेः ॥ १५ ॥ <br>
एतद्वः सर्वमाख्यातं यत्पृष्ठोऽस्मि द्विजोत्तमाः ॥ <br>
कंसारीश्वरसंज्ञस्तु यथा जातस्तु पापहा ॥ <br>
स्थापितः पिप्पलादेन स्वयं चैव महात्मना ॥ १६ ॥ <br>
यश्चैतत्पुण्यमाख्यानं तस्य देवस्य संनिधौ ॥ <br>
संपठेच्छृणुयाद्वापि सम्यक्छक्तिसमन्वितः ॥ १७ ॥ <br>
मनसा चिंतितं पापं परदारकृतं च यत् ॥ <br>
तस्य तन्नाशमायाति पिप्पलाद वचो यथा ॥ १८ ॥ <br>
यस्तस्य पुरतो भक्त्या नीलरुद्रा न्सदा जपेत् ॥ <br>
प्राणरुद्रान्विशेषेण भवरुद्रसमन्वितान् ॥ १९ ॥ <br>
ब्रह्महत्योद्भवं चैव अपि तस्य प्रणश्यति ॥ <br>
परचक्रभये जाते ह्यना वृष्टिभये तथा ॥ ६.१७६.२० ॥ <br>
अथर्ववेदे साद्यंते पठिते तस्य चाग्रतः ॥ <br>
शत्रुर्विलयमभ्येति वृष्टिः सञ्जायते द्रुतम् ॥ २१ ॥ <br>
राजदौःस्थ्ये समुत्पन्ने राजा भवति धार्मिकः ॥ <br>
सर्वरोगविनिर्मुक्तः प्रजापालनतत्परः ॥ २२ ॥ <br>
उपसर्गभये जाते तस्य दोषः प्रशाम्यति ॥ <br>
शनैः शनैरसंदिग्धं पिप्पलादवचो यथा ॥ २३ ॥ <br>
किं वा ते बहुनोक्तेन यत्किंचिद्व्यसनं महत् ॥ <br>
तत्तस्य व्यसनं किंचिदथर्वणः प्रकी र्तनात् ॥ २४ ॥ <br>
अस्य देवस्य पुरतो याति नाशं च वै द्रुतम् ॥ २५ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये कंसारेश्वरोत्पत्तिमाहात्म्यवर्णनंनाम षट्सप्तत्युत्तरशततमोऽध्यायः ॥ १७६ ॥ <br>
<br>
<br>
</span>
