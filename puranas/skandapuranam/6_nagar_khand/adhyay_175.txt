<span style="font-size: 14pt; line-height: 200%">॥ सूत उवाच ॥ ॥ <br>
एवं संशोचते यावदात्मानं परिगर्हयन्॥ <br>
ततस्तु ब्रह्मणा प्रोक्तः स्वयमभ्येत्य भो द्विजाः॥१॥ <br>
त्वया शंका न कर्तव्या सुतस्यास्य कृते द्विज॥<br>
अज्ञानादेव ते जातो दैवयोगेन बालकः॥२॥ <br>
॥याज्ञवल्क्य उवाच॥ ॥ <br>
तथापि देव मे शुद्धिर्हृदयस्य न जायते ॥<br>
तस्माद्वद सुरश्रेष्ठ प्रायश्चित्तं विशुद्धये॥३॥ <br>
॥ ब्रह्मोवाच॥ ॥ <br>
यदि ते चित्तशुद्धिस्तु न कथंचित्प्रवर्तते॥<br>
तत्स्थापय महाभाग लिंगं देवस्य शूलिनः ॥ ४ ॥ <br>
अज्ञानाज्ज्ञानतोवापि यत्पापं कुरुते नरः ॥ <br>
ब्रह्महत्यादिकं चापि स्त्रीवधाद्वापि यद्भवेत्॥५ ॥ <br>
पंचेष्टिकामयं वापि यः कुर्याद्धरमन्दिरम्॥ <br>
तस्य तन्नाशमायाति तमः सूर्योदये यथा ॥ ६ ॥ <br>
विशेषेण महाभाग हाटकेश्वरसंभवे ॥ <br>
क्षेत्रे तत्र सुमेध्ये तु  सर्वपातकनाशने ॥ ७ ॥ <br>
कलिकाले च संप्राप्ते यत्र पापं न विद्यते ॥ <br>
अहमप्यत्र वांछामि यज्ञं कर्तुं द्विजोत्तम ॥ ८ ॥ <br>
आनयिष्यामि तत्तीर्थं पुष्करं चात्मनः प्रियम् ॥ <br>
कलिकालभयाच्चैतद्यावन्नो व्यर्थतां व्रजेत् ॥ ९ ॥ <br>
कलिकाले तु संप्राप्ते तीर्थानि सकलानि च ॥ <br>
यास्यंति व्यर्थतां  विप्र मुक्त्वेदं क्षेत्रमुत्तमम् ॥ ६.१७५.१० ॥ <br>
॥ सूत उवाच ॥ ॥ <br>
एवमुक्त्वा चतुर्वक्त्रस्ततश्चादर्शनं गतः ॥ <br>
याज्ञवल्क्योऽपि तच्छ्रुत्वा पितामहवचोऽ खिलम् ॥ ११ ॥ <br>
लिंगं संस्थापयामास ज्ञात्वा क्षेत्रमनुत्तमम्॥ <br>
अब्रवीच्च ततो वाक्यं मेघगंभीरया गिरा ॥ १२ ॥ <br>
अष्टम्यां च चतुर्दश्यां यो लिंगं मामकं त्विदम् ॥ <br>
स्नापयिष्यति सद्भक्त्या तस्य पापं प्रयास्यति ॥ १३ ॥ <br>
परदारकृतं यच्च मात्रापि च समं कृतम्॥ <br>
क्षालयिष्यति तत्पापं स्नापितं पूजितं परैः ॥ १४ ॥ <br>
अस्मिन्नहनि संप्राप्ते तस्य पक्षसमुद्भवम् ॥ <br>
प्रयास्यति कृतं पापं यदज्ञानाद्विनिर्मितम् ॥ १५ ॥ <br>
ततःप्रभृति विख्यातो याज्ञव ल्क्येश्वरः शुभः ॥ <br>
तस्मिन्क्षेत्रे द्विजश्रेष्ठा हाटकेश्वरसंज्ञके ॥ १६ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये याज्ञवल्क्येश्वरोत्पत्तिमाहात्म्यवर्णनंनाम पंचसप्तत्युत्तरशततमोऽध्यायः ॥ १७५ ॥ <br>
<br>
<br>
</span>
