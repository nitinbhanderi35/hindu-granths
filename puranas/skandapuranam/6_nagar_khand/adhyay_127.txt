<span style="font-size: 14pt; line-height: 200%">॥ ऋषय ऊचुः ॥ ॥ <br>
या सा कर्णोत्पलानाम त्वयास्माकं प्रकीर्तिता ॥ <br>
किञ्चिज्जलाश्रयं प्राप्य तपस्तपति संस्थिता ॥ <br>
तस्याः सर्वं समाचक्ष्व यथा तपसि सा स्थिता ॥ १ ॥ <br>
॥ सूत उवाच ॥ ॥ <br>
गौरीपादकृतस्थाना श्रद्धया परया युता ॥ <br>
तावत्तुष्टिं गता देवी गिरिजा शंकरप्रिया ॥ २ ॥ <br>
ततः प्रोवाच ते पुत्रि तुष्टाहं वांछितं वद ॥ <br>
येन यच्छाम्यसंदिग्धं यद्यपि स्यात्सुदुर्लभम् ॥ ३ ॥ <br>
॥ कर्णोत्पलोवाच ॥ ॥ <br>
मम पत्युः कृते देवि मम तातः सुदुःखितः ॥ <br>
राज्याद्भ्रष्टः सुखाच्चापि कुटुंबेन विवर्जितः ॥ ४ । <br>
ततश्चैव तपस्तेपे वैराग्यं परमं गतः ॥ <br>
अहं वार्द्धक्यमापन्ना कौमार्येऽपि च संस्थिता ॥ ५ ॥ <br>
तस्माद्भवतु मे भर्त्ता कश्चिद्रूपोत्कटः स्मृतः ॥ <br>
सर्वेषां देवमर्त्यानां त्वत्प्रसादात्सुरेश्वरि ॥६॥ <br>
तथा स्यात्परमं रूपं तारुण्यं त्वत्प्रसादतः ॥ <br>
यथास्य जायते सौख्यं तापसस्यापि मे पितुः ॥ ७ ॥ <br>
॥ देव्युवाच ॥ ॥ <br>
माघमासतृतीयायां शनैश्चरदिने शुभे ॥ <br>
नक्षत्रे वसुदैवत्ये रूपं ध्यात्वाथ यौवनम् ॥ ८ ॥ <br>
त्वया स्नानं प्रकर्तव्यं सुपुण्येऽत्र जलाशये ॥ <br>
ततो दिव्य वपुर्भूत्वा यौवनेन समन्विता। <br>
भविष्यसि न संदेहः सत्यमेतन्मयोदितम् ॥ ९ ॥ <br>
अन्यापि या महाभागे नारी स्नानं करिष्यति॥<br>
तस्मिन्नहनि साप्येवं रूपयुक्ता भविष्यति ॥ ६.१२७.१०. ॥ <br>
॥सूत उवाच॥ ॥<br>
एवमुक्त्वाथ सा देवी गता चादर्शनं ततः ॥ <br>
सापि चान्वेषयामास तृतीयां शनिना सह ॥ ११ ॥ <br>
वसुदेवात्मकेनैव नक्षत्रेण प्रयत्नतः ॥ <br>
ध्यायमाना च तां देवीं सर्वकामप्रदायिनीम् ॥ १२ ॥ <br>
ततः कतिपयाहस्य जाता सा योगसंयुता ॥ <br>
तृतीया या यथोक्ता च तया देव्या पुरा द्विजाः ॥ १३ ॥ <br>
ततः सा रूपसौभाग्यं यौवनं वांछितं पतिम् ॥ <br>
ध्यायमाना जले तस्मिन्नर्द्धरात्रे विवेश च ॥ १४ ॥<br>
ततो दिव्यवपुर्भूत्वा यौवनेन समन्विता ॥ <br>
निष्क्रांता सलिलात्तस्माज्जनविस्मयकारिणी ॥ १५ ॥ <br>
एतस्मिन्नंतरे प्राप्तो गौरीवाक्यप्रबोधितः ॥ <br>
तदर्थं भगवान्कामः पत्न्यर्थं प्रीतिसंयुतः ॥ <br>
अब्रवीच्च महाभागे कामोहं स्वयमागतः ॥ १६ ॥ <br>
पार्वत्यादेशिता भार्या तस्मान्मे भव मा चिरम् ॥ ॥ १७ ॥ <br>
यस्मात्प्रीत्या समायातस्तवांतिकमहं शुभे ॥ <br>
तस्मात्प्रीतिरिति ख्याता मम भार्या भविष्यसि ॥ १८ ॥ <br>
॥ कर्णोत्पलोवाच ॥ ॥ <br>
यद्येवं स्मर मत्तातं तं गत्वा प्रार्थय स्वयम् ॥ <br>
स्वच्छंदा स्याद्यतः कन्या न कथंचित्प्रवर्तिता ॥ १९ ॥ <br>
य एष दृश्यते रम्यः प्रासादो नाति दूरतः ॥ <br>
अस्यांते तिष्ठतेऽस्माकं तातस्तपसि संस्थितः ॥ ६.१२७.२० ॥ <br>
अत्राहं पूर्वतो गत्वा तस्य तिष्ठामि चांतिके ॥ <br>
भवानागत्य पश्चाच्च प्रार्थयिष्यति मां ततः ॥ २१ ॥ <br>
बाढमित्येव कामोक्ते गता सा तत्समीपतः ॥ <br>
प्रणिपत्य ततः प्राह दिष्ट्या तात मया पुनः ॥ २२ ॥ <br>
संप्राप्तं यौवनं कांतं समाराध्य हरप्रियाम् ॥ <br>
तस्मात्कुरु विवाहं मे हृत्स्थं सुखमवाप्नुहि ॥ २३ ॥ <br>
मदर्थे प्रेषितो भर्त्ता तया देव्याऽतिसुन्दरः ॥ <br>
पुष्प चापः स्वयं प्राप्तः सोऽपि तात तवांतिकम् ॥ २४ ॥ <br>
अथ तां स समालोक्य स्वां सुतां यौवनान्विताम् ॥ <br>
हर्षेण महता युक्तां कांतयुक्तां विशेषतः ॥ <br>
अब्रवीदद्य मे पुत्रि संजातं तपसः फलम् ॥ २५ ॥ <br>
जीवितस्य च कल्याणि यत्वं प्राप्ता नवं वयः ॥ <br>
भर्तारं च तथाभीष्टं देव्या दत्तं मनोभवम् ॥ २६ ॥ <br>
एतस्मिन्नंतरे कामस्तस्यांतिकमुपाद्रवत् ॥ <br>
अब्रवीद्देहि मे भूप स्वां कन्यां चारुहासिनीम् ॥ २७ ॥ <br>
अस्या अर्थेऽहमादिष्टः स्वयं गौर्या नृपोत्तम ॥ <br>
कामदेव इति ख्यातस्त्रैलोक्यं येन मोहितम् ॥ २८ ॥ <br>
ततस्तामर्पयामास तां कन्यां स महीपतिः ॥ <br>
कृत्वाग्निं साक्षिणं वाक्याद्ब्राह्मणानां द्विजोत्तमाः ॥ २९ ॥ <br>
सा चास्य चाभवत्प्रीतिस्थानं यस्मात्सुलोचना ॥ <br>
रतेरनंतरा तस्मात्प्रीतिनामाऽभवच्छुभा ॥ ६.१२७.३० ॥ <br>
एवं तया तपस्तप्तं तस्मात्तत्र जलाशये ॥ <br>
तन्नाम्ना ख्यातिमायातं समस्तेऽत्र महीतले ॥ ३१ ॥ <br>
सकलं माघमासं च या स्त्री स्नानं समाचरेत् ॥ <br>
पुमान्वा प्रातरुत्थाय स प्रयागफलं लभेत् ॥ ३२ ॥ <br>
रूपवाञ्जायते दक्षः सदा जन्मनि जन्मनि ॥ <br>
न वियोगमवाप्नोति कदात्रिद्बांधवैः सह ॥ ३३ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये कर्णोत्पलातीर्थमाहात्म्यवर्णनं नाम सप्तविंशत्युत्तरशततमोऽध्यायः ॥ १२७ ॥  ॥ <br>
<br>
<br>
</span>
