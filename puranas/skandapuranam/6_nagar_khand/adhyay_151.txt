<span style="font-size: 14pt; line-height: 200%">॥ ॥ सूत उवाच ॥ ॥ <br>
अन्धकोऽपि परां विद्यां ज्ञात्वा शुक्रार्जितां तदा ॥ <br>
केलीश्वर्याः प्रसादं च भक्तिजं बलवृद्धिदम्॥ १ ॥ <br>
अवध्यतामात्मनश्च पितामहवरोद्भवम् ॥ <br>
महेश्वरं समुद्दिश्य कोपं चक्रे ततः परम् ॥ २ ॥ <br>
दूतं च प्रेषयामास कैलासं पर्वतं प्रति ॥ <br>
गच्छ दूत हरं ब्रूहि मम वाक्येन सांप्रतम् ॥ ३ ॥ <br>
शक्रमेनं परित्यज्य सुखं तिष्ठात्र पर्वते ॥ <br>
नो चेद्द्रुतं समागत्य सकैलासं सभार्यकम्॥ ४ ॥ <br>
सगणं च रणे हत्वा सुखी स्थास्यामि नंदने ॥ <br>
त्वामहं नाशयिष्यामि सत्येनात्मानमालभे ॥ ५ ॥ <br>
एवमुक्तः स दैत्येन दूतो गत्वा द्रुतं ततः ॥ <br>
प्रोवाच शंकरं वाक्यैः परुषैः स विशेषतः ॥ ६ ॥ <br>
ततः कोपपरीतात्मा भगवान्वृषभध्वजः ॥ <br>
गणान्संप्रेषयामास वधार्थं तस्य दुर्मतेः ॥ ७ ॥ <br>
वीरभद्रं महाकालं नंदिं हस्तिमुखं तथा ॥ <br>
अघोरं घोरनादं च घोरघंटं महाबलम् ॥ ८ ॥ <br>
एतेषामनुगाश्चान्ये कोटिरेका पृथक्पृथक्॥ <br>
सर्वान्संप्रेषयामास वधार्थं तस्य दुर्मतेः ॥ ९ ॥ <br>
अथ संप्रेषितास्तेन गणास्ते विकृताननाः ॥ <br>
हर्षेण महताविष्टा गर्जमाना यथा घनाः ॥ ६.१५१.१० ॥ <br>
धृतायुधा गताः सर्वे युद्धार्थं यत्र सा पुरी ॥ <br>
शक्रस्यासादिता तेन दानवेन बलीयसा ॥ ११ ॥ <br>
अथ प्राप्तान्गणान्दृष्ट्वा दानवास्ते धृतायुधाः ॥ <br>
निश्चक्रमुर्वै सहसा युद्धार्थमतिगर्विताः ॥ १२ ॥ <br>
ततः समभवद्युद्धं गणानां दानवैः सह ॥ <br>
परस्परं महारौद्रं मृत्युं कृत्वा निवर्तनम् ॥ १३ ॥ <br>
ततो हरगणाः सर्वे दानवैस्तै रणाजिरे ॥ <br>
जिता जग्मुर्दिशो भीता हरवीक्षणतत्पराः ॥ १४ ॥ <br>
हरोऽपि तान्गणान्भग्नान्दृष्ट्वा कोपाद्विनिर्ययौ ॥ <br>
हरं दृष्ट्वा ततो दैत्या दुद्द्रुवुस्ते दिशो दश ॥ १५ । <br>
अन्धकोऽपि हरं दृष्ट्वा युद्धार्थं संमुखो ययौ । <br>
ततो युद्धं समभवदंधकस्य हरेण तु ॥ <br>
वृत्रवासवयोः पूर्वं यथा युद्धमभून्महत् ॥ १६ ॥ <br>
चक्रनालीकनाराचैस्तोमरैः खड्गमुद्गरैः॥ <br>
एवं न शक्यते हंतुं दानवो विविधायुधैः ॥ १७ ॥ <br>
अस्त्रयुद्धं परित्यज्य बाहु युद्धमुपागतौ ॥ <br>
करं करेण संगृह्य मुष्टिप्रहरणौ तदा॥१८। <br>
दानवेनाथ देवेशो बंधेनाक्रम्य पीडितः । <br>
निष्पंदभावमापन्नस्ततो मूर्च्छामुपागतः ॥१९॥ <br>
मूर्छागतं तु तज्ज्ञात्वा ह्यन्धको निर्ययौ गृहात् ॥ <br>
तावत्स्थाणुः क्षणाल्लब्ध्वा चेतनामात्तकार्मुकः ॥ ६.१५१.२० ॥ <br>
आयसीं लकुटीं गृह्य प्रभुर्भारसहसि काम् ॥ <br>
दानवेन्द्रं ततः प्राप्य ताडयामास मूर्धनि ॥ २१ ॥ <br>
सोऽपि खड्गेन देवेशं ताडयामास वेगतः ॥ <br>
अथ देवोऽपि सस्मार कौबेरास्त्रं महाहवे ॥ ॥ २२॥ <br>
अस्त्रेण तेन हृदये ताडयामास दानवम् ॥ <br>
ततः स ताडितस्तेन रुधिरोद्गारमुद्वमन् ॥ २३ ॥ <br>
पतितोऽधोमुखो भूत्वा ततः शूलेन भेदितः॥ <br>
शूलाग्रसंस्थितः पापश्चक्रवद्भ्रमते ततः ॥ २४ ॥ <br>
अन्धकोऽपि तदात्मानं तथावस्थमवेक्ष्य च ॥ <br>
ततो वाग्भिः सुपुष्टाभिरस्तौद्देवं महेश्वरम् ॥ २५ ॥ <br>
॥ ॥ अन्धक उवाच ॥ ॥ <br>
नमस्ते जगतां धात्रे शर्वाय त्रिगुणात्मने ॥ <br>
वृषभासनसंस्थाय शशांककृतभूषण ॥ २६ ॥ <br>
नमः खट्वांगहस्ताय नमः शूलधराय च ॥ <br>
नमो डमरुकोदण्डकपालानलधारिणे ॥ २७ ॥ <br>
स्मरदेहविनाशाय मूर्त्यष्टकमयात्मने ॥ <br>
नमः स्वरूपदेहाय ह्यरूपबहुरू पिणे ॥ २८ ॥ <br>
उत्तमांगविनाशाय विरिंचेः सृष्टिकारिणे ॥ <br>
स्मशानवासिने नित्यं नमो भैरवरूपिणे ॥ २९ ॥ <br>
सर्वगः सर्वकर्ता च त्वं हर्ता नान्य एव हि ॥ <br>
त्वं भूमिस्त्वं रजश्चैव त्वं ज्योतिस्त्वं तमस्तथा ॥ ६.१५१.३० ॥ <br>
त्वं वपुः सर्वभूतानां जीवभूतो महेश्वर ॥ <br>
अस्तौदेवं दानवेन्द्रो देवशूलाग्र संस्थितः ॥ ३१ ॥ <br>
॥ सूत उवाच ॥ ॥ <br>
एवं तस्य स्तुतिं श्रुत्वा परितुष्टो महेश्वरः ॥ <br>
ततः प्रोवाच तं हर्षाच्छूलाग्रस्थं दनूत्तमम् ॥ ३२ ॥ ॥ <br>
॥ श्रीभगवानुवाच ॥ ॥ <br>
नेदं वीरव्रतं दैत्य यच्छत्रुकरपीडनात् ॥ <br>
प्रोच्यन्ते सामवाक्यानि विशेषाद्दैत्यजन्मना ॥ ३३ ॥ <br>
॥ अन्धक उवाच ॥ ॥ <br>
निर्विण्णोऽस्मि सुरश्रेष्ठ त्रिशूलाऽग्रं समाश्रितः ॥ <br>
तस्मात्सूदय मां येन द्रुतं स्यान्मे व्यथाक्षयः ॥ ३४ ॥ <br>
॥ श्रीभगवानुवाच ॥ ॥ <br>
न तेऽस्ति मरणं दैत्य कथंचिच्चिंतितं मया ॥ <br>
तेनेत्थं विधृतं व्योम्नि भित्त्वा शूलेन वक्षसि ॥ ३५ ॥ <br>
तस्मात्त्वं गणतां गच्छ सांप्रतं पापवर्जितः ॥ <br>
त्यक्त्वा दानवजं भावं श्रद्धया परया युतः ॥ ३६ ॥ <br>
॥ अन्धक उवाच ॥ ॥ <br>
गतो मे दानवो भावः सांप्रतं तव किंकरः ॥ <br>
भविष्यामि न सन्देहः सत्येनात्मानमालभे ॥ ३७ ॥ <br>
॥ शंकर उवाच ॥ ॥ <br>
परितुष्टोऽस्मि ते वत्स ब्रूहि यत्तेऽभिवांछितम् ॥ <br>
प्रार्थयस्व प्रयच्छामि यद्यपि स्यात्सुदुर्लभम् ॥ ३८ ॥ <br>
॥ अन्धक उवाच ॥ ॥ <br>
अनेनैव तु रूपेण शृलाग्रस्थितमत्तनुम् ॥ <br>
यो मर्त्योर्च्चां प्रकृत्वा ते स्थापयिष्यति भूतले ॥ ॥ ३९ ॥ <br>
तस्य मोक्षस्त्वया देयो मद्वाक्यात्सुरसत्तम ॥ <br>
तथेत्युक्त्वा महेशस्तं शूलाग्रात्प्रमुमोच ह ॥ <br>
अस्थिशेषं कृशांगं च चामुण्डासदृशं द्विजाः ॥ ६.१५१.४० ॥ <br>
ततः स गणतां प्राप्तो गीतं चक्रे मनोहरम् ॥ <br>
पुरतो देवदेवस्य पार्वत्याश्च विशेषतः ॥ ४१ ॥ <br>
भृंगवद्रटनं यस्मात्तस्य श्रोत्रसुखा वहम् ॥ <br>
भृंगीरिटि इति प्रोक्तस्ततः स त्रिपुरारिणा ॥ ४२ ॥ <br>
एवं स गणतां प्राप्तो देवदेवस्य शूलिनः ॥ <br>
विश्वास्यः सर्वकृत्येषु तत्परं समपद्यत ॥ ॥ ४३ ॥ <br>
ततःप्रभृति लोकेऽत्र देवदेवो महेश्वरः ॥ <br>
तादृशेनैव रूपेण स्थाप्यते भूतले जनैः ॥ ४४ ॥ <br>
प्राप्यतेऽत्र परा सिद्धिस्तत्प्रसादादलौ किकी ॥ <br>
कस्यचित्त्वथ कालस्य राज्याद्भ्रष्टो महीपतिः ॥ ४५ ॥ <br>
सुरथाख्यः प्रसिद्धोऽत्र सूर्यवंशसमुद्भवः ॥ <br>
ततो वसिष्ठमासाद्य स चात्मीयं पुरो हितम् ॥ <br>
प्रोवाच प्रणतो भूत्वा बाष्पव्याकुललोचनः ॥ ४६ ॥ <br>
त्वया नाथेन मे ब्रह्मन्संस्थितेनाऽपि शत्रुभिः ॥ <br>
बलाच्च यद्धृतं राज्यं मन्द भाग्यस्य सांप्रतम् ॥ ४७ ॥ <br>
तस्मात्कुरु प्रसादं मे येन मे राज्यसंस्थितिः ॥ <br>
भूयोऽपि त्वत्प्रसादेन नान्या मे विद्यते गतिः ॥ ४८ ॥ <br>
॥ वसिष्ठ उवाच ॥ ॥ <br>
यद्येवं ते महाराज मद्वाक्यात्सत्वरं व्रज ॥ <br>
हाटकेश्वरजं क्षेत्रं सर्वसिद्धिप्रदायकम् ॥ ४९ ॥ <br>
तत्र भैरवरूपेण स्थापयित्वा महेश्वरम् ॥ <br>
भुजोद्यतोग्रशूलाग्रविद्धान्धककलेवरम् ॥ ६.१५१.५० ॥ <br>
नारसिंहेन मंत्रेण ततः पूजय तं नृप ॥ <br>
रक्तपुष्पैस्तथा धूपै रक्तैश्चैवानुलेपनैः ॥ ५१ ॥ <br>
ततः सद्वीर्य मासाद्य तेजोवीर्यसमन्वितः ॥<br>
हनिष्यस्यखिलाञ्छत्रूंस्तत्प्रसादादसंशयम् ॥ ५२ ॥ <br>
परं शौचसमेतेन संपूज्यो भगवांस्त्वया ॥ <br>
अन्यथा प्राप्स्यसे विघ्नान्सत्यमेतन्मयोदितम् ॥ ५३ ॥ <br>
अथ तस्य वचः श्रुत्वा स राजा सत्वरं ययौ ॥ <br>
तत्र क्षेत्रे ततो देवं स्थापयामास भैरवम् ॥ ५४ ॥ <br>
ततः संपूजयामास नारसिंहेन भक्तितः ॥ <br>
मन्त्रेण प्रयतो भूत्वा ब्रह्मचर्यपरायणः ॥५५॥ <br>
ततो दशसहस्रांते तस्य मंत्रस्य संख्यया ॥ <br>
भैरवस्तुष्टिमापन्नः प्रोवा च तदनन्तरम् ॥ ५६ ॥ <br>
॥ श्रीभैरव उवाच ॥ ॥ <br>
परितुष्टोऽस्मि ते राजन्मंत्रेणानेन पूजितः ॥ <br>
तस्मात्प्रार्थय यच्चेष्टं येन सर्वं ददाम्यहम् ॥ ५७ ॥ ॥ <br>
॥ सुरथ उवाच ॥ ॥ <br>
शत्रुभिर्मे हृतं राज्यं त्वत्प्रसादात्सुरेश्वर ॥ <br>
तन्मे भवतु भूयोऽपि शत्रुभिः परिवर्ज्जितम् ॥ ५८ ॥ <br>
अन्योऽपि यः पुमानित्थं त्वामिहागत्य पूजयेत् ॥ <br>
अनेनैव तु मंत्रेण तस्य सिद्धिस्त्वया विभो ॥५९॥ <br>
देया देव सहस्रांते यथा मम सुरेश्वर ॥ <br>
तथेति तं प्रतिज्ञाय गतश्चादर्शनं हरः ॥ ६.१५१.६० ॥ <br>
सुरथोऽपि निजं राज्यं प्राप हत्वा रणे रिपून्॥६१॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटके श्वरक्षेत्रमाहात्म्ये भैरवक्षेत्रमाहात्म्यवर्णनंनामैकपञ्चाशदुत्तरशततमोऽध्यायः ॥ १५१ ॥छ॥ <br>
<br>
</span>
