<span style="font-size: 14pt; line-height: 200%"><br>
॥ सूत उवाच ॥ ॥ <br>
तत्रैवास्ति द्विजश्रेष्ठाः सुपुण्यं पुष्करत्रयम्॥ <br>
यत्र पूर्वं तपस्तप्तमानर्ताधिपभूभुजा ॥ १ ॥ <br>
यस्तत्र कार्तिके मासि कृत्तिकास्थे निशाकरे ॥ <br>
मध्याह्ने कुरुते स्नानं स गच्छति परां गतिम् ॥ २ ॥ <br>
॥ ऋषय ऊचुः ॥ ॥ <br>
कथं तत्र समायातं सुपुण्यं पुष्करत्रयम् ॥ <br>
कस्मिन्स्थाने च विज्ञेयं कैश्चिह्नैर्वद सूतज ॥ ॥ ३ ॥ <br>
॥ सूत उवाच ॥ ॥ <br>
अहं वः कीर्तयिष्यामि यैश्चिह्नैः पुष्करत्रयम् ॥ <br>
प्राग्दृष्टं मुनिना तत्र विश्वामित्रेण धीमता ॥ ४ ॥ <br>
पुरा निवसतस्तस्य विश्वामित्रस्य सन्मुनेः ॥ <br>
संप्राप्ता कार्तिकी पुण्या कृत्तिकायोगसंयुता ॥ ५ ॥ <br>
सर्वतीर्थमयं क्षेत्रं तद्विज्ञाय तपोनिधिः ॥ <br>
ततश्च चिन्तयामास स्वचित्ते गाधिनन्दनः ॥ ६ ॥ <br>
अद्येयं कार्तिकी पुण्या कृत्तिकायोगसंयुता ॥ <br>
यस्यां स्नाने नरैः श्रेयः प्राप्यते पुष्करोदके ॥ <br>
आद्यं तु पुष्करं दूरे न गन्तुं शक्यतेऽधुना ॥ ७ ॥ <br>
तस्मादत्र स्थितं यच्च तस्मिन्स्नानं करोम्यहम् ॥  <br>
स एवं निश्चयं कृत्वा श्रद्धापूतेन चेतसा ॥ ८ ॥ <br>
ततश्चान्वेषयामास पुष्कराणि समंततः ॥ <br>
बहुत्वात्तत्र तीर्थानां निश्चयं नान्वपद्यत ॥९॥ <br>
दृष्ट्वादृष्ट्वा जलस्थानं स्नानं चक्रे ततः परम्॥ <br>
स तदा श्रममापन्नो भ्रममाण इतस्ततः॥६.४५.१०॥ <br>
वृक्षमूलं समाश्रित्य निविष्टश्च क्षितौ ततः॥ <br>
तुष्टावाथ शुचिर्भूत्वा श्रद्धया च त्रिपुष्करम् ॥॥॥ <br>
मध्यमाद्योजनं स्वर्गः कनिष्ठादर्ध योजनम् ॥ <br>
ज्येष्ठकुण्डात्पुनः ख्यातो हस्तप्रायः शुभात्मभिः ॥ १२ ॥ <br>
पावयंति हि तीर्थानि स्नानदानादसंशयम् ॥ <br>
पुष्करालोकनादेव नरः पापात्प्रमु च्यते ॥ १३ ॥ <br>
पुष्करारण्यमाश्रित्य शाकमूलफलैरपि ॥ <br>
एकस्मिन्भोजिते विप्रे कोटिर्भवति भोजिता ॥ १४ ॥ <br>
पुष्करे दुष्करं स्नानं पुष्करे दुष्करं तपः ॥ <br>
पुष्करे दुष्करो वासः सर्वं पुष्करदुष्करम् ॥ १५ ॥ <br>
कार्तिक्यां कृत्तिकायोगे पुष्करे स्नाति यो नरः ॥ <br>
स क्षणान्मुच्यते पापादाजन्ममरणोद्भवात् ॥ १६ ॥ <br>
ज्येष्ठे प्रातश्च मध्याह्ने मध्यमे स्नाति यो नरः ॥ <br>
कनिष्ठेऽस्तमिते भानौ सकृत्स्वर्गमवाप्नुयात् ॥ १७ ॥ <br>
तावत्तिष्ठति देहेषु पातकं सर्वदेहिनाम् ॥ <br>
यावन्न पौष्करैस्तोयैः स्नानं वै कुर्वते नराः ॥ १८ ॥ <br>
दिवाकरकरैः स्पृष्टं तमो यद्वत्प्रणश्यति ॥ <br>
पुष्करोदकसंस्पर्शाच्छीघ्रं गच्छति पातकम् ॥ १९ ॥ <br>
ब्रह्महत्यादिकं पापं कृत्वापि पुरुषो भुवि ॥ <br>
कार्तिक्यां पुष्करे स्नात्वा निर्दोषत्वं प्रपद्यते ॥ ६.४५.२० ॥ <br>
किं दानैः किं व्रतैर्होमैः किं यज्ञैर्वहुविस्तरैः ॥ <br>
कार्तिक्यां पुष्करे स्नानैः सर्वेषां लभ्यते फलम् ॥ २१ ॥ <br>
यद्येषा भारती सत्या मया सम्यमुदीरिता ॥ <br>
तन्मे स्याद्दर्शनं शीघ्रं सद्यः पुष्करसंभवम् ॥ २२ ॥ <br>
एवं तस्य ब्रुवाणस्य विश्वामित्रस्य धीमतः ॥ <br>
अशरीराऽभवद्वाणी गगनाद्द्विजसत्तमाः ॥ २३ ॥ <br>
विश्वामित्र मुनिश्रेष्ठ सदा मे गगने स्थितिः ॥ <br>
मुक्त्वैकां कार्तिकीं चैव कृत्तिकायोगसंयुताम् ॥ २४ ॥ <br>
तदत्र दिवसे वासो मम भूमितले ध्रुवम् ॥ <br>
अस्मिन्नेव वने पुण्ये तत्त्वं स्नानं समाचर ॥ २५ ॥ <br>
॥ विश्वामित्र उवाच ॥ ॥ <br>
सर्वेषामेव तीर्थानां श्रूयते च समाश्रयः ॥ <br>
तत्कथं वेद्मि तीर्थेश त्वामत्रैव व्यवस्थितम् ॥ २६ ॥ <br>
तदोत्थिता पुनर्वाणी तारा गगनगोचरा ॥ <br>
विश्वामित्रं मुनिश्रेष्ठं हर्षयंती द्विजोत्तमाः ॥ २७ ॥ <br>
नातिदूरे वनादस्मादत्र संति जलाशयाः ॥ <br>
तेषामेकतमे पद्मं विद्यतेऽधोमुखं स्थितम् ॥ २८ ॥ <br>
ऊर्ध्ववक्त्रं द्वितीये च तिर्यग्वक्त्रं तृतीयके ॥ <br>
तत्रोर्ध्वास्यैः सरोजैश्च विज्ञेयं ज्येष्ठपुष्करम् ॥ २९ ॥ <br>
पार्श्ववक्त्रैर्द्विजश्रेष्ठ मध्यमं परिकीर्तितम् ॥ <br>
अधोवक्त्रैस्तथा ज्ञेयं कनिष्ठं पुष्करं क्षितौ ॥ ६.४५.३० ॥ <br>
एतैश्चिह्नैर्मुनिश्रेष्ठ ज्ञात्वा स्नानं समाचर ॥ <br>
तच्छ्रुत्वा स मुनिस्तूर्णं समुत्थाय ययौ ततः ॥ ३१ ॥ <br>
तादृशैः कमलैस्तत्र संस्थितास्ते जलाशयाः ॥ <br>
तान्दृष्ट्वा श्रद्धयोपेतः कृत्वा स्नानं यथाक्रमम् ॥ ३२ ॥ <br>
ततश्च विधिना सम्यक्चकारपितृतर्पणम् ॥ ३३ ॥ <br>
ततः शाकैश्च मूलैश्च नीवारैः फलसंयुतैः ॥ <br>
चकार विधिना श्राद्धं तत्रैव द्विजसत्तमाः ॥ ३४ ॥ <br>
तत्र तस्यैव तीरस्थो वीक्षांचक्रे समाहितः ॥ <br>
कार्तिक्यां कृत्तिकायोगे चिह्नदर्शनलालसः ॥ ३५॥ <br>
॥ ब्राह्मणा ऊचुः ॥ ॥ <br>
कीदृशं जायते चिह्नं कार्तिक्यां ज्येष्ठपुष्करे ॥ <br>
संप्राप्ते कृत्तिकायोगे सर्वं तत्र वदाशु नः ॥ ३६ ॥ <br>
॥ सूत उवाच ॥ ॥ <br>
कार्तिक्यां कृत्तिकायोगे यदा गच्छति चंद्रमाः ॥ <br>
तदा निष्क्रामति श्रेष्ठं कमलं जलमध्यतः ॥ ३७ ॥ <br>
तन्मध्येंऽगुष्ठमात्रस्तु पुरुषो दृश्यते जनैः ॥ <br>
सुस्नातैः श्रद्धयोपेतैस्ततस्तीर्थफलं लभेत् ॥ ३८ ॥ <br>
एतस्मात्कारणात्स्नात्वा विश्वामित्रो महामुनिः ॥ <br>
तच्चिह्नं वीक्षयामास महद्यत्नं समाश्रितः ॥ ॥ ३९ ॥ <br>
तस्यैवं वीक्षमाणस्य विश्वामित्रस्य धीमतः ॥ <br>
आनर्ताधिपतिस्तत्र प्राप्तो राजा बृहद्बलः ॥ ६.४५.४० ॥ <br>
अत्यंतं मृगयाश्रांतो हत्वा मृगगणान्बहून् ॥ <br>
ऋक्षांश्चैव वराहांश्च सारंगानथ संबरान् ॥ ४१ ॥ <br>
सिंहान्व्याघ्रान्वृकांश्चैव हिंसानारण्यचारिणः ॥ <br>
तथान्यानपि मध्याह्ने तेन मार्गेण संगतः ॥ ४२ ॥ <br>
अथापश्यद्द्रुमोपांते विश्वामित्रं मुनीश्वरम् ॥ <br>
उपविष्टं कृतस्नानं वीक्षमाणं जलाशयम् ॥ ४३ ॥ <br>
ततस्तं प्रणिपत्योच्चैरवतीर्य तुरंगमात् ॥ <br>
श्रमार्त्तः सलिले तस्मिन्प्रविवेश नृपोत्तमः ॥ ४४ ॥ <br>
एतस्मिन्नंतरे तोयात्कमलं तद्विनिर्गतम् ॥ <br>
सहस्रपत्रसंजुष्टं द्वादशार्कसमप्रभम् ॥ ॥ ४५ ॥ <br>
तद्दृष्ट्वा स महीपालः पद्ममत्यद्भुतं महत् ॥ <br>
जग्राह कौतुकाविष्टः स्वयं सव्येन पाणिना ॥ ४६ ॥ <br>
स्पृष्टमात्रे ततस्तस्मिन्कमले द्विजसत्तमाः ॥ <br>
उत्थितः सुमहाञ्छब्दो विश्वं येन प्रपूरितम् ॥ ४७ ॥ <br>
तं शब्दं स महीपालः श्रुत्वा मूर्छामुपाविशत् ॥ <br>
पतितश्च जले तस्मिन्पद्मं चादर्शनं गतम् ॥ ४८ ॥ <br>
ततः कृच्छ्रेण महता कर्षितः सलिलाद्बहिः ॥ <br>
सेवकैर्दुःखशोकार्त्तैर्हाहेति प्रतिजल्पकैः ॥ ४९ ॥ <br>
ततस्तीरं समासाद्य कृच्छ्रात्प्राप्याथ चेतनाम् ॥ <br>
यावद्वीक्षयति स्वांगं तावत्कुष्ठं समागतम् ॥ ६.४५.५० ॥ <br>
ततो विषादमापन्नो दृष्ट्वा तादृङ्निजं वपुः ॥ <br>
शीर्णघ्राणांघ्रिहस्तं च घर्घरस्वरसंयुतम् ॥ ५१ ॥ <br>
अथ गत्वा मुनेः पार्श्वे विश्वामित्रस्य भूमिपः ॥ <br>
उवाच वचनं दीनं बाष्पगद्गदया गिरा ॥ ॥ ५२ ॥ <br>
भगवन्पश्य मे जातं यादृशं वपुरेव हि ॥ <br>
अकस्मादेव मग्नस्य सलिलेऽत्र विगर्हितम् ॥ ५३ ॥ <br>
तत्किं पानीयदोषो वा किं वा भूमेर्मुनी श्वर ॥ <br>
येनेदृक्सहसा यातं विकृतिं मे शरीरकम् ॥ ५४ ॥ <br>
॥ विश्वामित्र उवाच ॥ ॥ <br>
सावित्रं पद्ममेवैतद्यत्स्पृष्टं भूपते त्वया ॥ <br>
उच्छिष्टेन रविर्मध्ये स्वयं यस्य व्यवस्थितः ॥ ५५ ॥ <br>
यदा स्यात्कृत्तिकायोगः कार्तिके मासि पार्थिव ॥ <br>
शशांकस्य तदा चैतज्जायते पौष्करे जले ॥ ५६ ॥ <br>
तदिदं पुष्करं ज्येष्ठं भवान्यत्र श्रमातुरः ॥ <br>
प्रविष्टः कार्तिकी चाद्य कृत्तिकायोगसंयुता ॥ ५७ ॥ <br>
एतद्वीक्ष्य नरो ह्यत्र स्नानं कुर्याज्जलाशये ॥ <br>
श्रद्धया परया युक्तः स गच्छति परां गतिम् ॥५८॥ <br>
उच्छिष्टेन त्वया राजन्हरणाय हि केवलम् ॥ <br>
एतत्सरोरुहं स्पृष्टं तेनेदृक्संस्थितं फलम् ॥५९॥ ॥ <br>
॥ बृहद्बल उवाच ॥ ॥ <br>
कथं मे स्यान्मुनिश्रेष्ठ कुष्ठव्याधिपरिक्षयः ॥ <br>
तपसा नियमेनापि व्रतेनापि कृतेन वै ॥ ६.४५.६० ॥ <br>
॥ विश्वामित्र उवाच ॥ ॥ <br>
आराधय सहस्रांशुमस्मिन्क्षेत्रे महीपते ॥ <br>
ततः प्राप्स्यसि संसिद्धिं कुष्ठनाशसमुद्भवाम् ॥ ६१ ॥ <br>
तच्छ्रुत्वा स मुनेर्वाक्यं भूमिपालो बृहद्बलः ॥ <br>
तत्क्षणात्स्थापयामास सूर्यस्य प्रतिमां तदा ॥ ६२ ॥ <br>
अर्चयामास विधिवत्पुष्पधूपानुलेपनैः ॥ <br>
श्रद्धया परया युक्तो रविवारे विशेषतः॥ ॥ ६३ ॥ <br>
उपवासपरो भूत्वा रक्तचन्दनसंयुतैः ॥ <br>
पूजयन्रक्तपुष्पैश्च श्रद्धया परया युतः ॥ ६४ ॥ <br>
ततः संवत्सरस्यांते स बभूव महीपतिः ॥ <br>
कुष्ठ व्याधि विनिर्मुक्तो द्वादशार्कसमप्रभः ॥ ६५ ॥ <br>
ततः स्वं राज्यमासाद्य भुक्त्वा भोगाननेकशः ॥ <br>
देहांते दिननाथस्य संप्राप्तो मंदिरं तथा ॥ ६६ ॥<br>
॥ ॥ सूत उवाच ॥ ॥ <br>
एवं तत्र द्विजश्रेष्ठा विश्वामित्रेण धीमता ॥ <br>
प्रकटं सर्वलोकस्य विहितं पुष्करत्रयम् ॥ ६७ ॥ <br>
यस्तत्र कार्तिके मासे कार्त्तिक्यां कृत्तिकासु च ॥ <br>
प्रकरोति नरः स्नानं ब्रह्मलोकं स गच्छति ॥ ६८ ॥ <br>
तथा यो भास्करं पश्येद्बृहद्वलप्रतिष्ठितम् ॥ <br>
वत्सरं रविवारेण यावत्कृत्वा क्षणं नरः ॥ <br>
स मुच्यते नरो रोगैर्यदि स्याद्रोगसंयुतः ॥ ६९ ॥ <br>
नीरोगो वा नरः सद्यो लभते मनसेप्सितम् ॥ <br>
निष्कामो मोक्षमाप्नोति प्रसादात्तीक्ष्णदीधितेः ॥ ६.४५.७० ॥ <br>
कार्त्तिक्यां कृत्तिकायोगे वृषोत्सर्गं करोति यः ॥ <br>
पुष्करेषु सुपुण्येषु सोऽश्वमेधफलं लभेत् ॥ ७१ ॥ <br>
एष्टव्या बहवः पुत्रा यद्येकोपि गयां व्रजेत् ॥ <br>
यजेत वाऽश्वमेधेन नीलं वा वृषमुत्सृजेत् ॥ ७२ ॥ <br>
एकतः सर्वतीर्थानि सर्वदानानि चैकतः ॥ <br>
एकतस्तु वृषोत्सर्गः कार्तिक्यां पुष्करेषु च ॥ ७३ ॥ <br>
यश्चैतच्छुणुयान्नित्यं पठेद्वा श्रद्धयान्वितः ॥ <br>
संप्राप्य सर्वकामान्वै ब्रह्मलोके महीयते ॥ ७४ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये त्रिपुष्करमाहात्म्यवर्णनंनाम पंचचत्वारिंशोऽध्यायः ॥ ४५ ॥ ॥ छ ॥ <br>
<br>
</span>
