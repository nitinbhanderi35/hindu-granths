<span style="font-size: 14pt; line-height: 200%"><br>
॥ ऋषय ऊचुः ॥ ॥ <br>
महाकालस्य माहात्म्यं विस्तरेण महामते ॥ <br>
अस्माकं सूतज ब्रूहि सर्वं वेत्ति यतो भवान् ॥ १ ॥ <br>
॥सूत उवाच ॥ ॥ <br>
आसीत्पूर्वं महीपाल इक्ष्वाकुकुलनन्दनः ॥ <br>
रुद्रसेन इति ख्यातः सर्वशत्रुनिषूदनः ॥ २ ॥ <br>
समुद्र इव गांभीर्ये सौम्यत्वे शशिसंनिभः ॥ <br>
वीर्ये यथा सहस्राक्षो रूपे कन्दर्पसन्निभः ॥ ३ ॥ <br>
तस्य कांतीति विख्याता पुरी सर्वगुणान्विता ॥ <br>
राजधान्यभवच्छ्रेष्ठा प्रोच्चप्राकारतोरणा ॥ ४ ॥ <br>
तथैवासीत्प्रिया तस्य भार्या परमसंमता ॥ <br>
ख्याता पद्मवतीनाम रूपौदार्य गुणान्विता ॥ ५ ॥ <br>
स तया सहितो राजा वैशाख्या दिवसे सदा ॥ <br>
समभ्येति निजस्थानात्सैन्येनाल्पेन संवृतः ॥ ६ ॥ <br>
चमत्कारपुरे क्षेत्रे पीठे तत्र द्विजोत्तमाः ॥ <br>
महाकालस्य देवस्य पुरतो रात्रिजागरम् ॥ <br>
करोति श्रद्धया युक्तः सभार्यः स महीपतिः ॥ ७ ॥ <br>
उपवासपरो भूत्वा ध्यायमानो महेश्वरम् ॥ <br>
गीतवाद्येन हृद्येन नृत्येन द्विजसत्तमाः ॥ <br>
धर्माख्यानेन विप्राणां वेदाध्ययनविस्तरैः ॥ ८ ॥ <br>
ततः प्रातः समुत्थाय स्नात्वा धौतांबरः शुचिः ॥ <br>
ददौ दानानि विप्रेभ्यस्तपस्विभ्यो विशेषतः ॥ ९ ॥ <br>
दीनांधकृपणेभ्यश्च तथान्येभ्यः सहस्रशः ॥ <br>
वर्षेवर्षे सदैवं स समभ्येत्य महीपतिः ॥ <br>
वैशाख्यां जागरं तस्य देवस्य पुरतोऽकरोत् ॥ ६.४७.१० ॥ <br>
यथायथा स भूपालः कुरुते रात्रिजागरम् ॥ <br>
महाकालाग्रतस्तस्य तथा वृद्धिः प्रजायते ॥ ११ ॥ <br>
शत्रवो विलयं यांति लक्ष्मीर्वृद्धिं प्रगच्छति ॥ <br>
एकदा स समायातस्तत्र यावन्महीपतिः ॥ १२ ॥ <br>
तत्रैव दिवसे तावन्महाकालस्य चाग्रतः ॥ <br>
अपश्यद्ब्राह्मणश्रेष्ठान्नानादिग्भ्यः समागतान् ॥ १३ ॥ <br>
वेदाध्ययनसंपन्नान्व्रतनिष्ठापरायणान् ॥ <br>
एके तत्र कथाश्चक्रुः  सुपुण्या ब्राह्मणोत्तमाः ॥ १४ ॥ <br>
राजर्षीणां पुराणानां देवर्षीणां तथा परे ॥ <br>
तीर्थानां च तथा चान्ये ब्रह्मर्षीणां तथा परे ॥ <br>
यज्ञानां सागराणां च द्वीपानां च मनोहराः ॥ १५ ॥ <br>
अथ तान्पृथिवीपालः स प्रणम्य यथाक्रमम् ॥ <br>
उपविष्टः सभामध्ये तैः सर्वैश्चाभिनंदितः ॥ १६ ॥ <br>
कस्मिंश्चिदथ संप्राप्ते कथांते ते मुनीश्वराः ॥ <br>
पप्रच्छुर्भूमिपालं तु कौतूहलसमन्विताः ॥ १७ ॥ <br>
वैशाखीदिवसे राजंस्त्वं सदाभ्येत्य दूरतः ॥ <br>
वर्षेवर्षेऽस्य देवस्य पुरतो रात्रिजागरम् ॥ १८ ॥ <br>
प्रकरोषि प्रयत्नेन त्यक्त्वान्याः सकलाः क्रियाः ॥ <br>
स्नानदानादिका याश्च निर्दिष्टाः शास्त्रचिंतकैः ॥ १९ ॥ <br>
न ते यदि रहस्यं स्यात्तदाऽशेषं प्रकीर्तय ॥ <br>
नूनं त्वं वेत्सि तत्सर्वं यत्फलं रात्रिजागरे ॥ ६.४७.२० ॥ <br>
॥ राजोवाच ॥ ॥ <br>
रहस्यं परमं चैव यत्पृष्टोऽहं द्विजोत्तमाः ॥ <br>
युष्माभिः कीर्तयिष्यामि तथाप्यखिलमेव हि ॥ २१० <br>
अहमासं वणिग्जात्या पुरा वै वैदिशे पुरे ॥ <br>
निर्धनो बंधुभिर्मुक्तः परिभूतः पदेपदे ॥ २२ ॥ <br>
कस्यचित्त्वथ कालस्य भगवान्पाकशासनः ॥ <br>
वैदिशे नाकरोद्वृष्टिं सप्त वर्षाणि पंच च ॥ २३ ॥ <br>
ततो वृष्टिनिरोधेन सर्वे लोकाः क्षुधार्द्दिताः ॥ <br>
अन्नाभावान्मृताः केचित्केचिद्देशांतरे गताः ॥ २४ ॥ <br>
ततोऽहं स्वां समादाय पत्नीं क्षुत्क्षामगात्रिकाम् ॥ <br>
अश्रुपूर्णमुखीं दीनां प्रस्खलन्तीं पदेपदे ॥२५॥ <br>
सौराष्ट्रं मनसि ध्यात्वा प्रस्थितस्तदनन्तरम् ॥<br>
सुभिक्षं लोकतः श्रुत्वा जीवनाय द्विजोत्तमाः ॥२६॥<br>
क्रमेण गच्छमानोऽथ भिक्षान्नकृतभोजनः ॥ <br>
आनर्तविषयं प्राप्तश्चमत्कारपुरांतिके ॥ २७ ॥ <br>
तत्र रम्यं मया दृष्टं पद्मिनीखण्डमंडितम् ॥ <br>
सरः स्वच्छोदकापूर्णं जलपक्षिभिरावृतम् ॥ २८ ॥ <br>
ततोऽहं तत्समासाद्य स्नातः शीतेन वारिणा ॥ <br>
क्षुधार्तश्च तृषार्तश्च श्रमार्तश्च विशेषतः ॥ २९ ॥ <br>
अथाहं भार्यया प्रोक्तो गृहाणेश जलाशयात् ॥ <br>
जलजानि क्रयार्थाय येन स्यादद्य भोजनम् ॥ ६.४७.३० ॥ <br>
एतत्संदृश्यते दूरात्पुरंदरपुरोपमम् ॥ <br>
पुरश्रेष्ठं समासाद्य विक्रयं कर्तुमर्हसि ॥ ॥३॥। <br>
ततो मया गृहीतानि पद्मानि द्विजसत्तमाः ॥ <br>
विक्रयार्थं प्रभूतानि वाच्छमानेन भोजनम् ॥३२॥ <br>
चमत्कारपुरं प्राप्य ततोऽहं द्विजसत्तमाः ॥ <br>
भ्रांतस्त्रिकेषु सर्वेषु चत्वरेषु गृहेषु च ॥ ३३ ॥ <br>
न कश्चित्प्रतिगृह्णाति तानि पद्मानि मानवः ॥ <br>
मम भाग्यवशाल्लोको जातः क्रयपराङ्मुखः ॥३४॥ <br>
अथ क्षुत्क्षामकण्ठस्य श्रांतस्य मम भास्करः ॥ <br>
अस्ताचलमनुप्राप्तः संध्याकालस्ततोऽभवत् ॥ ३५ ॥ <br>
ततो वैराग्यमापन्नः सुप्तोऽहं भग्नमंदिरे ॥ <br>
तानि पद्मानि भूपृष्ठे निधाय सह भार्यया। ३६ ॥ <br>
अथार्धरात्रे संप्राप्ते श्रुतो गीतध्वनिर्मया ॥ <br>
ततश्च चिंतितं चित्ते जागरोऽयमसंशयम् ॥३७॥ <br>
तस्माद्गच्छामि चेत्कश्चित्पद्मान्येतानि मे नरः ॥ <br>
मूल्येन प्रतिगृह्णाति भोजनं जायते ततः ॥ ३८ ॥ <br>
एवं विनिश्चयं कृत्वा पद्मान्यादाय सत्वरम्॥<br>
सभार्यः प्रस्थितस्तत्र यत्र गीतस्य निःस्वनः ॥ ३९ ॥ <br>
ततश्चायतने तस्मिन्प्राप्तोऽहं मुनिपुंगवाः ॥ <br>
अपश्यं देवदेवेशं महाकालं प्रपूजितम् ॥ <br>
अग्रस्थितैर्द्विजश्रेष्ठैर्जपगीतपरायणैः ॥ ६.४७.४० ॥ <br>
एके नृत्यं प्रकुर्वंति गीतमन्ये जपं परे ॥ <br>
अन्ये होमं द्विजश्रेष्ठा धर्माख्यानमथापरे ॥ ४१ ॥ <br>
ततः कश्चिन्मया पृष्टः क्रियते जागरोऽत्र किम् ॥ <br>
क एते जागरासक्ता लोकाः कीर्तय मे द्रुतम् ॥ ४२ ॥ <br>
तेनोक्तमेष देवस्य महाकालस्य जागरः ॥ <br>
क्रियते ब्राह्मणैर्भक्त्या उपवासपरायणैः ॥ ४३ ॥ <br>
अद्य पुण्यतिथिर्नाम वैशाखी पुण्यदा परा ॥ <br>
यस्यामस्य पुरो भक्त्या नरः कुर्यात्प्रजागरम् ॥ <br>
महाकालस्य देवस्य सौख्यं प्राप्नोत्यसंशयम् ॥ ४४ ॥ <br>
संति पद्मानि मे यच्छ मूल्यमादाय भद्रक ॥ <br>
भोजनार्थमहं दद्मि कलधौतपलत्रयम् ॥ ४५ ॥ <br>
ततोऽवधारितं चित्ते मया ब्राह्मणसत्तमाः ॥ <br>
पूजयामि महाकालं पद्मैरेतैः सुरेश्वरम् ॥ ४६ ॥ <br>
न मया सुकृतं किंचिदन्यदेहांतरे कृतम् ॥ <br>
नियतं तेन संभूत इत्थंभूतोऽस्मि दुर्गतः ॥ ४७ ॥ <br>
परं क्षुत्क्षामकंठेयं भार्या मे प्रियवादिनी ॥ <br>
अन्नाभावान्न संदेहः प्रातर्यास्यति संक्षयम् ॥ ४८ ॥ <br>
एवं चिंतयमानस्य मम सा दयिता ततः ॥ <br>
प्रोवाच मधुरं वाक्यं विनयावनता स्थिता ॥४९॥ <br>
मा नाथ कुरु पद्मानां विक्रयं धनलोभतः ॥ <br>
कुरुष्व च हितं वाक्यं यत्ते वक्ष्यामि सांप्रतम् ॥ ६.४७.५० ॥ <br>
उपवासो बलाज्जातः सस्याभावादसंशयम् ॥ <br>
अस्माकं जागरं चापि भविष्यति बुभुक्षया ॥ ५१ ॥ <br>
तत्रोभाभ्यां कृतं स्नानं दिवा सरसि शोभने ॥ <br>
घर्मार्त्ताभ्यां श्रमार्त्ताभ्यां कृतदेवार्चनं तथा ॥५२॥ <br>
तस्माद्देवं महाकालं पूजयामोऽधुना वयम् ॥ <br>
पद्मैरेतैः परं श्रेय आवयोर्येन जायते ॥ ५३ ॥ <br>
॥ राजोवाच ॥ ॥ <br>
उभाभ्यामथ हृष्टाभ्यां पूजितोऽयं महेश्वरः ॥ <br>
तैः पद्मैः सत्त्वमास्थाय कृत्वा पूजां द्विजोत्तमाः ॥ ५४ ॥ <br>
क्षुत्पीडया समायाता नैव निद्रा कथंचन ॥ <br>
स्वल्पापि मंदिरे चात्र स्थितयोर्हरसन्निधौ ॥५५॥ <br>
ततः प्रभातसमये प्रोद्गते रविमंडले ॥ <br>
मृतोऽहं क्षुधयाविष्टः स्थानेऽत्रैव द्विजोत्तमाः ॥ ५६ ॥ <br>
अथ सा दयिता मह्यं तदादाय कलेवरम्॥<br>
हर्षेण महताविष्टा प्रविष्टा हव्यवाहनम् ॥ ५७ ॥ <br>
तत्प्रभावादहं जातः कांतीनाथो महीपतिः ॥ <br>
दशार्णाधिपतेः कन्या सापि जातिस्मरा सती ॥ ५८ ॥ <br>
ततः स्वयंवरं प्राप्ता मां विज्ञाय निजं पतिम् ॥ <br>
मयापि सैव विज्ञाय पूर्वपत्नी समाहृता ॥ ५९ ॥ <br>
एतस्मात्कारणादस्य महाकालस्य जागरम् ॥ <br>
वर्षेवर्षे च वैशाख्यां करोमि द्विजसत्तमाः ॥ ६.४७.६० ॥ <br>
अनया प्रियया सार्धं पुष्पधूपानुलेपनैः ॥ <br>
पूजयित्वा महाकालं सत्यमेतन्मयोदितम् ॥ ६१ ॥ <br>
कृतो विप्रा मया त्वेष स तदा रात्रिजागरः ॥ <br>
यथाप्येतत्फलं जातं देवस्यास्य प्रभावतः ॥ ६२ ॥ <br>
अधुना श्रद्धया युक्तो यथोक्तविधिना ततः ॥ <br>
यत्करोमि न जानामि किं मे संयच्छते फलम् ॥ ६३ ॥ <br>
एतद्वः सर्वमाख्यातं मया सत्यं द्विजोत्तमाः ॥ <br>
येन सत्येन तेनैष महाकालः प्रसीदतु ॥ ६४ ॥ <br>
॥ सूत उवाच ॥ ॥ <br>
एतच्छ्रुत्वा द्विजश्रेष्ठा विस्मयोत्फुल्ललोचनाः ॥ <br>
प्रचक्रुर्जपतेस्तस्य साधुवादाननेकशः ॥ ६५ ॥ <br>
॥ ब्राह्मणा ऊचुः ॥ ॥ <br>
सत्यमुक्तं महीपाल त्वयैतदखिलं वचः ॥ <br>
महाकालप्रसादेन न किंचिद्दुर्लभं भुवि ॥ ६६ ॥ <br>
तस्माद्विशेषतः सर्वे वर्षेवर्षे वयं नृप ॥ <br>
करिष्यामोऽस्य देवस्य श्रद्धया रात्रिजागरम् ॥ ६७ ॥ <br>
ततः स पार्थिवस्ते च सर्व एव द्विजातयः ॥ <br>
प्रचक्रुर्जागरं तस्य महाकालस्य संनिधौ ॥६८॥ <br>
विशेषाद्धर्षसंयुक्ता विविधैर्गीतवादनैः ॥ <br>
धर्माख्यानैश्च नृत्यैश्च वेदोच्चारैः पृथग्विधैः ॥ <br>
तदारभ्य नृपाः सर्वे प्रचक्रुर्विस्मयान्विताः ॥ ६९ ॥ <br>
ततः प्रभाते विमले समुत्थाय स भूपतिः ॥ <br>
पूजयित्वा महाकालं तांश्च सर्वान्द्विजोत्तमान् ॥ <br>
अनुज्ञाप्य ययौ हृष्टः ससैन्यः स्वपुरं प्रति ॥ ६.४७.७० ॥ <br>
ततः कालेन संप्राप्य देहान्तं स महीपतिः ॥ <br>
संप्राप्तः परमं स्थानं जरामरणवर्जितम् ॥ ७१ ॥ <br>
एतद्वः सर्वमाख्यातं महाकालसमुद्भवम् ॥ <br>
माहात्म्यं ब्राह्मण श्रेष्ठाः सर्वपातकनाशनम् ॥ ७२ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये महाकालेश्वरमाहात्म्यवर्णनंनाम सप्तचत्वारिंशत्तमोऽध्यायः ॥ ४७ ॥ ॥  <br>
<br>
</span>
