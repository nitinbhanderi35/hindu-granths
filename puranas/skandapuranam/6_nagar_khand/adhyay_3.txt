<span style="font-size: 14pt; line-height: 200%"><br>
सूत उवाच।<br>
ततः प्रणम्य भूयः स वसिष्ठं मुनिपुंगवम्।<br>
ययौ तत्र सुतास्तस्य यत्र ते शतसंख्यकाः॥६.३.१॥<br>
तानपि प्राह नत्वा स तमेवार्थं नराधिपः।<br>
वसिष्ठवचनं कृत्स्नं तस्य तैरपि शंसितम्॥६.३.२॥<br>
ततस्तान्स पुनः प्राह युष्माकं जनकोऽधुना।<br>
अशक्तो मा दिवं नेतुं सशरीरं विसर्जितः॥६.३.३॥<br>
तस्माद्यदि न मां यूयं याजयिष्यथ सांप्रतम्।<br>
परित्यज्य करिष्यामि शीघ्रमन्यं पुरोहितम्॥६.३.४॥<br>
यो मां यज्ञप्रभावेन नयिष्यति सुरालयम्।<br>
अनेनैव शरीरेण सहितं गुरुपुत्रकाः॥६.३.५॥<br>
तस्य तद्वचनं श्रुत्वा सर्वे ते मुनिसत्तमाः।<br>
परं कोपं समाविष्टास्तमूचुः परुषाक्षरैः॥६.३.६॥<br>
यस्मात्त्वया गुरुस्त्यक्तो हितकृत्पापवानसि।<br>
तस्माद्भवाधुना पाप चंडालो लोकनिंदितः॥६.३.७॥<br>
अथ तद्वचनांते स तत्क्षणात्पृथिवीपतिः।<br>
बभूवांत्यजरूपाढ्यो विकृताकारदेहभृत्॥६.३.८॥<br>
यवमध्यः कृशग्रीवः पिंगाक्षो भुग्ननासिकः।<br>
कृष्णांगः शंकुवर्णश्च दुर्गंधेन समावृतः॥६.३.९॥<br>
अथात्मानं समालोक्य विकृतं स नराधिपः।<br>
चण्डालधर्मिणं सद्यो लज्जयाऽधोमुखः स्थितः॥६.३.१०॥<br>
याहियाहीति विप्रैस्तैर्भर्त्स्यमानो मुहुर्मुहुः।<br>
सर्वतः सारमेयैश्च क्लिश्यमानो निरर्गलैः।<br>
काककोकिलसंकाशो जीर्णवस्त्रावगुंठितः॥६.३.११॥<br>
ततः स चिन्तयामास दुःखेन महता वृतः।<br>
किं करोमि क्व गच्छामि कथं शांतिर्भविष्यति॥६.३.१२॥<br>
किं मयैतत्सुमूर्खेण वांछितं दुर्लभं पदम्।<br>
तत्प्रभावेन विभ्रष्टः कुलधर्मोऽपि मे स्वकः॥६.३.१३॥<br>
किं जलं प्रविशाम्यद्य किं वा दीप्तं हुताशनम्।<br>
भक्षयामि विषं किं वा कथं स्यान्मृत्युरद्य मे॥६.३.१४॥<br>
अनेन वपुषा दारान्वीक्षयिष्यामि तान्कथम्।<br>
तादृशेन शरीरेण याभिः संक्रीडितं मया॥६.३.१५॥<br>
कथं पुत्रांस्तथा पौत्रान्सुहृत्संबंधिबांधवान्।<br>
वीक्षयिष्यामि तान्भूयस्तथान्यं सेवकं जनम्॥६.३.१६॥<br>
ये मया निर्जिताः सर्वे रिपवः संगरे पुरा॥१५॥<br>
तेऽद्य मामीदृशं श्रुत्वा हर्षं यास्यंति निर्भयाः॥६.३.१७॥<br>
ये मया तर्पिता दानैर्ब्राह्मणा वेदपारगाः।<br>
तेऽद्य मामीदृशं श्रुत्वा संभविष्यंति दुःखिताः॥६.३.१८॥<br>
तथा ये सुहृदोऽभीष्टा नित्यं मम हिते रताः।<br>
कामवस्थां प्रयास्यन्ति दृष्ट्वा मां स्थितमीदृशम्॥६.३.१९॥<br>
भद्रजात्या गजा ये मे मदान्धाः षष्टिहायनाः।<br>
मया विना मिथो युद्धे कस्तानद्य नियोक्ष्यति॥६.३.२०॥<br>
अश्वास्तित्तिरकल्माषाः सुदांताः सादिभिर्दृढैः।<br>
कस्तांश्चित्रपदन्यासैर्नियाम्यति मया विना॥६.३.२१॥<br>
तथा मे भृत्यवर्गास्ते कुलीना युद्धदुर्मदाः।<br>
मां विना कस्य यास्यंति समीपेऽद्य सुदुःखिताः॥६.३.२२॥<br>
संख्याहीनस्तथा कोशस्तादृङ्मे बहुरत्नभाक्।<br>
कस्य यास्यति संभोगं मया हीनस्तु रक्षितः॥६.३.२३॥<br>
तथा मे संख्यया हीनं धान्यं गोजाविकं महत्।<br>
भविष्यति कथं हीनं मयाभीष्टैस्तु रक्षितम्॥६.३.२४॥<br>
एवं बहुविधं राजा स विलप्य च दुःखितः।<br>
जगाम नगराभ्याशं पद्भ्यामेव शनैःशनैः॥६.३.२५॥<br>
ततो रात्रौ समासाद्य स्वं पुरं जनवर्जितम्।<br>
द्वारे स्थित्वा समाहूय पुत्रं मंत्रिभिरन्वितम्॥६.३.२६॥<br>
कथयामास वृत्तांतं सर्वं शापसमुद्भवम्।<br>
दूरे स्थितः स पुत्राणां वसिष्ठस्य महात्मनः॥६.३.२७॥<br>
वज्रपातोपमं वाक्यं तेऽपि तस्य निशम्य तत्।<br>
बाष्पपर्याकुलैरास्यै रुरुदुः शोकसंयुताः॥६.३.२८॥<br>
हा नाथ हा महाराज हा नित्यं धर्मवत्सल।<br>
त्वया हीना भविष्यामः कथमद्य सुदुःखिताः॥६.३.२९॥<br>
किमेतद्युज्यते तेषां वासिष्ठानां दुरात्मनाम्।<br>
शापं ददुः स्वयाज्यस्य विशेषाद्विनतस्य च॥६.३.३०॥<br>
ते वयं राजशार्दूल परित्यज्य गृहादिकम्।<br>
अन्त्यजत्वं गमिष्यामस्त्वया सार्धमसंशयम्॥६.३.३१॥<br>
त्रिशंकुरुवाच।<br>
भक्तिश्चेदस्ति युष्माकं ममोपरि निरर्गल।<br>
तन्मे पुत्रस्य मंत्रित्वं सर्वे कुरुत सांप्रतम्॥६.३.३२॥<br>
हरिश्चंद्रः सुपुत्रोयं मम ज्येष्ठः सुवल्लभः।<br>
नियोजयध्वमव्यग्राः पदव्यां मम सत्वरम्॥६.३.३३॥<br>
अहं पुनः करिष्यामि यन्मे मनसि संस्थितम्।<br>
मृत्युं वा संप्रयास्यामि सदेहो वा सुरालयम्॥६.३.३४॥<br>
एवमुक्त्वा परित्यज्य सर्वांस्तान्स महीपतिः।<br>
जगामारण्यमाश्रित्य पद्भ्यामेव शनैः शनैः॥६.३.३५॥<br>
तेपि सन्मंत्रिणस्तूर्णं पुत्रं तस्य सुसम्मतम्।<br>
राज्ये नियोजयासमासुर्नादवादित्रनिःस्वनैः॥६.३.३६॥<br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये त्रिशंकूपाख्याने हरिश्चन्द्रराज्योपलंभोनाम तृतीयोऽध्यायः॥३॥<br>
<br>
<br>
</span>
