<span style="font-size: 14pt; line-height: 200%">॥ वाण्युवाच ॥ ॥ <br>
पलाशो हरिरूपेण सेव्यते हि पुराविदैः ॥ <br>
बहुभिर्ह्युपचारैस्तु ब्रह्मवृक्षस्य सेवनम् ॥ १ ॥ <br>
सर्वकामप्रदं प्रोक्तं महापातकनाशनम् ॥ <br>
त्रीणि पत्राणि पालाशे मध्यमं विष्णुशापितम् ॥ २ ॥ <br>
वामे ब्रह्मा दक्षिणे च हर एकः प्रकीर्तितः ॥ <br>
पलाशपात्रे यो भुंक्ते नित्यमेव नरोत्तमः ॥ ३ ॥ <br>
अश्वमेधसहस्रस्य फलं प्राप्नोत्यसंशयम् ॥ <br>
चातुर्मास्ये विशेषेण भोक्तुर्मोक्षप्रदं भवेत् ॥ ४ ॥ <br>
पयसा वाथ दुग्धेन रविवारेऽनिशं यदि ॥ <br>
चातुर्मास्येऽर्चितो यैस्तु ते यांति परमंपदम् ॥५॥ <br>
दृश्यते यदि पालाशः प्रातरुत्थाय मानवैः ॥ <br>
नरकानाशु निर्धूय गम्यते परमं पदम् ॥ ६ ॥ <br>
पालाशः सर्वदेवानामाधारो धर्मसाधनम् ॥ <br>
यत्र लोभस्तु तस्य स्यात्तत्र पूज्यो महातरुः ॥७॥ <br>
यथा सर्वेषु वर्णेषु विप्रो मुख्यतमो भवेत् ॥ <br>
मध्ये सर्वतरूणां च ब्रह्मवृक्षो महोत्तमः ॥८॥ <br>
यस्य मूले हरो नित्यं स्कंधे शूलधरःस्वयम् ॥ <br>
शाखासु भगवान्रुद्रः पुष्पेषु त्रिपुरांतकः ॥ ९ ॥ <br>
शिवः पत्रेषु वसति फले गणपतिस्तथा ॥ <br>
गंगापतिस्त्वचायां तु मज्जायां भगवा न्भवः ॥ ६.२४८.१० ॥ <br>
ईश्वरस्तु प्रशाखासु सर्वोऽयं हरवल्लभः ॥ <br>
हरः कर्पूरधवलो यथावद्वर्णितः सदा ॥ ११ ॥ <br>
तथा ह्ययं ब्रह्मरूपः सितवर्णो महाभगः॥ <br>
चिंतितो रिपुनाशाय पापसंशोषणाय च ॥ १२ ॥ <br>
मनोरथप्रदानाय जायते नात्र संशयः ॥ <br>
गुरुवारे समायाते चातुर्मास्ये तथैव च ॥ १३ ॥ <br>
पूजितश्च स्तुतो ध्यातः सर्वदुःखविनाशकः ॥ १४ ॥<br>
&nbsp;देवस्तुत्यो देवबीजं परं यन्मूर्तं ब्रह्म ब्रह्मवृक्षत्वमाप्तम् ॥ <br>
नित्यं सेव्यः श्रद्धया स्थाणुरूपश्चातुर्मास्ये सेवितः पापहा स्यात्॥ १५ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये पैजवनोपाख्याने पालाशमहिमवर्णनंनामाष्टचत्वारिंशदुत्तरद्विशततमोऽध्यायः ॥ २४८ ॥<br>
<br>
<br>
</span>
