<span style="font-size: 14pt; line-height: 200%">ऋषय ऊचुः॥ <br>
श्रुतानि मुख्यतीर्थानि तत्क्षेत्रप्रोद्भवानि च॥ <br>
येषु स्नातो नरः स्म्यक्सर्व तीर्थफलं लभेत्॥१॥ <br>
लिंगानि च महाभाग तत्र मुख्यानि यानि च॥ <br>
यैर्दृष्टैर्लभ्यते श्रेयः सर्वेषां तानि नो वद॥२॥ <br>
सूत उवाच॥ <br>
तत्र च मंकणाख्यं तु लिंगमस्ति सुशोभनम्॥ <br>
तथा सिद्धेश्वरं नाम गौतमेश्वरसंयुतम्॥३॥ <br>
कपालेश्वमन्यच्च चतुर्थं परिकीर्तितम्॥<br>
एकैकं सर्वलिंगानां फलं यच्छत्यसंशयम्॥ <br>
यथोक्तविधिना सम्यग्यथोक्तं द्विजसत्तमाः॥४॥ <br>
तत्र तावत्प्रवक्ष्यामि मंकणेश्वरजं फलम्॥ <br>
मकाराक्षरयुक्तस्य लिंगस्यात्र द्विजोत्तमाः॥५॥ <br>
शिवरात्रिं समासाद्य यस्तस्य पुरुषो द्विजाः॥ <br>
कुर्याज्जागरणं रात्रौ निराहारः स्थितः शुचिः॥६॥ <br>
सर्वलिंगोद्भवं चैव फलं दर्शनसंभवम्॥ <br>
जायते नात्र संदेह इत्युवाच हरः स्वयम्॥७॥ <br>
ऋषय ऊचुः॥ <br>
शिवरात्रिर्महाभाग कस्मिन्काले तु सा भवेत्॥ <br>
विध्यानं चैव माहात्म्यं सर्वं नो विस्तराद्वद॥८॥ <br>
सूत उवाच॥ माघस्य कृष्णपक्षे या तिथिश्चैव चतुर्दशी॥ <br>
तस्या रात्रिः समाख्याता शिवरात्रिसमुद्भवा॥९॥ <br>
तस्यां सर्वेषु लिंगेषु सदा संक्रमते हरः॥ <br>
विशेषात्सर्वपुण्येषु ख्यातेयं मंकणेश्वरे॥६.२६६.१०॥ <br>
ऋषय ऊचुः॥ <br>
शिवरात्रिः कथं जाता केनैषा च विनिर्मिता॥ <br>
कस्माद्बहुफला जाता सर्वं नो विस्तराद्वद॥११॥ <br>
सूत उवाच॥ <br>
अत्र वः कीर्तयिष्यामि पूर्ववृत्तं कथानकम्॥ <br>
भर्तृयज्ञस्य संवादमश्वसेनस्य भूपतेः॥१२॥ <br>
आनर्ताधिपतिः पूर्वमश्वसेन इति स्मृतः॥ <br>
आसीद्धर्मपरो नित्यं वेदवेदागंपारगः॥१३॥ <br>
भर्तृयज्ञः पुरा तेन इदं पृष्टः कुतूहलात्॥ <br>
कलिकालं समुद्वीक्ष्य वर्धमानं दिनेदिने॥१४॥ <br>
अश्वसेन उवाच॥ <br>
कलिकालकृते किंचिद्व्रतं मे वद सन्मुने॥ <br>
स्वल्पायासं महत्पुण्यं सर्वपापप्रणाशनम्॥१५॥ <br>
स्वल्पायुषः सदा मर्त्या ब्रह्मन्कृतयुगे पुरा॥ <br>
त्रेतायां द्वापरे चैव किमु प्राप्ते कलौ युगे॥१६। <br>
तस्माद्वर्षव्रतं त्यक्त्वा किंचिदेकाह्निकं वद॥१७॥ <br>
श्वः कार्यमद्य कुर्वीत पूर्वाह्णे चापराह्णिकम्॥ <br>
न हि प्रतीक्षते मृत्युः कृतं वास्य न वा कृतम्॥१८। <br>
तस्य तद्वचं श्रुत्वा भर्तृयज्ञ उदारधीः॥ <br>
अब्रवीत्सुचिरं ध्यात्वा ज्ञात्वा दिव्येन चक्षुषा॥ १९॥ <br>
अस्ति राजन्व्रतं पुण्यं शिवरात्रीतिसंज्ञितम्॥ <br>
एकाह्निकं महाराज सर्वपातकनाशनम्॥६.२६६.२०॥ <br>
तत्र यद्दीयते दानं हुतं जप्तं तथैव च॥ <br>
सर्वमक्षयतां याति रात्रि जागरणे कृते॥२१॥ <br>
अपुत्रो लभते पुत्रानधनो धनमाप्नुयात्॥ <br>
स्वल्पायुर्दीर्घमायु्ष्यं शत्रूणां चैव संक्षयम्॥२२॥ <br>
यंयं काममभिध्यायन्व्रतमेतत्समाचरेत्॥ <br>
तंतं समाप्नुयान्मर्त्यो निष्कामो मोक्षमाप्नुयात्॥२३॥ <br>
कार्पण्येनाथ वित्तेन यदि कुर्यात्प्रजागरम्॥ <br>
तथा वर्षकृतात्पापान्मुच्यते नात्र संशयः॥२४॥ <br>
यानि कान्यत्र लिंगानि स्थावराणि चराणि च॥ <br>
तेषु संक्रमते देवस्तस्यां रात्रौ यतो हरः॥२५॥ <br>
शिवरात्रिस्ततः प्रोक्ता तेन सा हरवल्लभा॥ <br>
प्रार्थितः स सुरैः सर्वैर्लोकानुग्रहकाम्यया॥२६॥<br>
भगवन्कलिकालेऽस्मिन्सर्वपापसमन्विते॥ <br>
वर्षपापविशुद्ध्यर्थं दिनमेकं क्षितौ व्रज॥ <br>
येन त्वत्पूजया पूता मर्त्याः शुद्धिमवाप्नुयुः॥२७॥ <br>
ततो दत्तं हुतं तेषामस्माकमुपतिष्ठति॥ <br>
यदुच्छिष्टं नरैर्दत्तं तद्वृथा जायतेऽखिलम्॥२८॥ <br>
कलिकाले न चास्माकं किंचिदेवोपतिष्ठति॥ <br>
अशुद्धैर्मानवैर्दत्तं प्रभूतमपि शंकर॥२९॥ <br>
श्रीभगवानुवाच॥ <br>
माघमासस्य कृष्णायां चतुर्दश्यां सुरेश्वर॥ <br>
अहं यास्यामि भूपृष्ठे रात्रौ नैव दिवा कलौ॥६.२६६.३०॥ <br>
लिंगेषु च समस्तेषु चलेषु स्थावरेषु च॥ <br>
संक्रमिष्याम्यसंदिग्धं वर्षपापविशुद्धये॥३१॥ <br>
तस्यां रात्रौ हि मे पूजां यः करिष्यति मानवः॥ <br>
मंत्रैरेतैः सुरश्रेष्ठ विपाप्मा स भविष्यति॥३२॥ <br>
ॐ सद्योजाताय नमः॥ <br>
ॐ वामदेवाय नमः॥ <br>
ॐ घोराय नमः॥ <br>
ॐ तत्पुरुषाय नमः॥ <br>
ॐ ईशानाय नमः॥ <br>
एवं वक्त्राणि संपूज्य गन्धपुष्पानुलेपनैः॥ <br>
वस्त्रैर्दीपैश्च नैवेद्यैस्ततोऽर्घं संप्रदापयेत्॥ <br>
मंत्रेणानेन संपूज्य मां ध्यात्वा मनसि स्थितम्॥३३। <br>
गौरीवल्लभ देवेश सर्वाद्य शशिशेखर॥<br>
वर्षपापविशुद्ध्यर्थमर्घो मे प्रतिगृह्यताम्॥३४। <br>
ततः संपूजयेद्विप्रं भोजनाच्छादनादिभिः॥ <br>
दत्त्वाथ दक्षिणां तस्मै वित्तशाठ्यं विवर्जयेत्॥३५॥<br>
धर्माख्यानकथाभिश्च सलास्यैस्तांडवैस्तथा॥३६॥ <br>
एवं करिष्यते योऽत्र व्रतमेतत्सुरेश्वर॥<br>
वर्षपापविशुद्ध्यर्थं प्रायश्चित्तं भविष्यति॥३७॥ <br>
तच्छ्रुत्वा त्रिदशाः सर्वे प्रणम्य शशिशेखरम्॥ <br>
संप्रहृष्टा नरश्रेष्ठ स्वानि स्थानानि भेजिरे॥३८॥ <br>
प्रेषयामासुरुर्व्यां च नारदं मुनिसत्तमम्॥ <br>
प्रबोधनाय लोकानां शिवरात्रिकृते सदा॥३९॥ <br>
सोऽपि गत्वा धरापृष्ठं श्रावयामास सर्वतः॥ <br>
शिवरात्रेस्तु माहात्म्यं यदुक्तं शूलपाणिना॥ ६.२६६.४०॥ <br>
ततः प्रभृति संजाता शिवरात्रिर्धरातले॥ <br>
सर्वकामप्रदा पुण्या सर्वपातकनाशिनी॥४१॥ <br>
अत्र वः कीर्तयिष्यामि पुरावृत्तं कथानकम्॥ <br>
यद्वृत्तं नैमिषारण्ये लुब्धकस्यात्र कस्यचित्॥४२॥ <br>
तत्रासील्लुब्धकः कश्चिज्जातिमात्रान्न कर्मतः॥ <br>
व्यसेनानाभिभूतात्मा परवित्तापहारकः॥४३। <br>
न कदाचिद्व्रतं तेन न दत्तं न जपः कृतः॥ <br>
केवलं च हृतं वित्तं लोकानां छलसंश्रयात्॥४४॥ <br>
कस्यचित्त्वथ कालस्य शिवरात्रिः समागता॥ <br>
माघमासेऽसितेपक्षे सर्वपातकनाशिनी॥४५॥ <br>
तत्रास्त्यायतनं पुण्यं देवदेवस्य शूलिनः॥ <br>
तत्र जागरणं रात्रौ प्रारब्धं बहुभिर्ज्जनैः॥४६॥ <br>
नारीभिर्नरशार्दूल भूषिताभिः सुभूषणैः॥ <br>
अथासौ चिंतयामास चोरो दृष्ट्वाथ जागरम्॥४७॥ <br>
गच्छामि यदि कांचित्स्त्रीं भूषणैः परिभूषिताम्॥ <br>
निष्क्रांतां बाह्यतश्चास्य प्रासादस्याप्नुयामहम्॥४८॥ <br>
ततो हत्वा समादाय भूषणानि व्रजाम्यहम्॥४९। <br>
एवं निश्चित्य मनसा गतस्तस्य समीपतः। <br>
कर्णिकारं समारुह्य स्थितो गुप्तस्ततो हि सः॥६.२६६.५०॥ <br>
वीक्षमाणो दिशः सर्वा नारीनिष्क्रामणोद्भवाः॥ <br>
चौरकर्मप्रवृत्तस्य शीतार्तस्य विशेषतः॥५१॥ <br>
अल्पापि निद्रा नायाता न च नारी विनिर्गता॥ <br>
तस्याधस्तात्ततो लिंगमभवत्तु धरोद्भवम्॥ <br>
गत्वा च पत्राण्यादाय प्रचिक्षेपास्य चोपरि॥५२॥ <br>
एतस्मिन्नेव काले तु प्रोद्गतस्तीक्ष्णदीधितिः॥ <br>
असतीनां च चौराणां कामिनामसुखावहः॥ ५३॥ <br>
ततो नराश्च नार्यश्च जग्मुः स्वंस्वं निकेतनम्॥ <br>
उपचारपराः शांताः प्रणिपत्य महेश्वरम्॥५४॥ <br>
सोऽपि चौरो निराशश्च क्षुत्क्षामः शीतविह्वलः॥ <br>
अवतीर्य द्रुमात्तस्मादुपायं कंचिदाश्रितः॥५५॥ <br>
ततः कालेन महता पंचत्वं समपद्यत॥ <br>
जातो जातिस्मरः सोऽथ दशार्णाधिपतेर्गृहे॥५६॥ <br>
उपवासप्रभावेन बलादपि प्रजागरात्॥ <br>
शिवरात्रेस्तथा तस्य लिङ्गस्यापि प्रपूजया॥५७॥ <br>
ततो राज्यं समासाद्य पितृपैतामहं महत्॥ <br>
कारयामास लिंगस्य प्रासादं तस्य शोभनम्॥५८॥ <br>
वर्षेवर्षे समाश्रित्य शिवरात्रौ प्रजागरात्॥ <br>
उपवासपरोभूत्वा गीतवादित्रनिःस्वनैः॥५९॥ <br>
धर्माख्यानकथाभिश्च गीतध्वनिभिरेव च॥ <br>
पूर्वोक्तमंत्रैः संपूज्य अर्घं दत्त्वा विधानतः॥ <br>
संतर्प्य ब्राह्मणान्कामैर्जगाम निलयं निजम्॥६.२६६.६०॥ <br>
कस्यचित्त्वथ कालस्य शिवरात्रौ समागताः॥ <br>
प्रासादे तत्र मुनयः प्राप्ता शाण्डिल्यपूर्वकाः॥६१॥ <br>
शांडिल्योऽथ भरद्वाजो यवक्रीतोऽथ गालवः॥ <br>
पुलस्त्यः पुलहो गार्ग्यस्तथान्ये बहवो नृप॥६२॥ <br>
सोऽपि राजा बृहत्सेनो दशार्णाधिपतेः सुतः॥ <br>
संप्राप्तो जागरं कर्तुं तस्य लिंगस्य चाग्रतः॥६३॥ <br>
पूजयित्वा ततो देवं प्रणिपत्य मुनीश्वरान्॥ <br>
उपविष्टस्तस्य चाग्रे ह्यनुज्ञातो द्विजोत्तमैः॥६४॥ <br>
ततस्तस्याग्रतश्चक्रुः कथास्ते बहुधा नृप॥ <br>
राजर्षीणामतीतानां ब्रह्मर्षीणां विशेषतः॥६५॥ <br>
अथ कस्मिन्कथांते स तैः पृष्टो ब्रह्मवादिभिः॥ <br>
कौतुकाविष्टचित्तैश्च विस्मयोत्फुल्ललोचनैः॥६६॥ <br>
राजन्पृच्छामहे सर्वे वयं कौतूहलान्विताः॥ <br>
यदि ब्रवीषि नः सत्यं देवतायतने स्थितः॥६७॥ <br>
राजोवाच॥ <br>
यदि ज्ञास्यामि विप्रेंद्राः कथयिष्याम्यसंशयम्॥ <br>
देवस्याग्रे च संपृष्टः सत्येनात्मानमालभे॥६८॥ <br>
ऋषय ऊचुः॥ <br>
पुष्कलानि परित्यज्य कस्माद्दानान्यनेकशः॥ <br>
जागरं कर्तुकामोऽत्र स्वदेशादुपतिष्ठसि॥६९॥ <br>
वर्षेवर्षे सदा प्राप्ते नूनं त्वं वेत्सि कारणम्॥ <br>
रहस्यं यदि ते न स्यात्तद्ब्रवीहि नराधिप॥६.२६६.७०॥ <br>
सूत उवाच॥ <br>
सवैलक्ष्यं स्मितं कृत्वा ततः प्राह स दुर्मनाः॥ <br>
रहस्यं परमं ह्येतदवाच्यं हि द्विजोत्तमाः॥७१॥ <br>
तथापि च वदिष्यामि पृष्टो देवाग्रतो यतः॥७२॥ <br>
ततः स कथयामास पूर्वदेहसमुद्भवम्॥ <br>
मलिम्लुचस्ततो नूनं शिवरात्रिसमुद्भवम्॥७३॥ <br>
चौर्यभावेन देवस्य पूजनं जागरस्तथा॥ <br>
उपवासं विना तेन शिवरात्रौ पुरा कृतम्॥७४॥ <br>
जातिस्मरणसंयुक्तं जन्मजातं यथातथम्॥ <br>
ततस्ते मुनयः सर्वे साधुवादान्पृथग्विधान्॥७५॥ <br>
नृपोत्तमस्य राजर्षेर्दत्त्वाशीर्भिः समन्वितान्॥ <br>
रात्रौ जागरणं कृत्वा प्रजग्मुस्ते निजाश्रमान्॥७६॥ <br>
सोऽपि राजासमभ्यर्च्य तं देवं तान्द्विजोत्तमान्॥ <br>
जगाम स्वपुरं पश्चात्कृत्वा रात्रौ प्रजागरम्॥७७॥<br>
भर्तृयज्ञ उवाच॥ <br>
शिवरात्रिः समुत्पन्ना एवं भूमितले नृप॥ <br>
एवंविधं च माहात्म्यं तस्यास्ते परिकीर्तितम्॥७८॥ <br>
तस्मात्सर्वप्रयत्नेन कार्या स नृपसत्तम॥ <br>
कलिकाले विशेषेण य इच्छेद्भूतिमात्मनः॥७९॥ <br>
एषा कृता दिलीपेन नलेन नहुषेण च॥ <br>
मान्धात्रा धुंधुमारेण सगरेण युयुत्सुना॥६.२६६.८०॥ <br>
तथान्यैश्च विशेषेण सम्यक्छ्रद्धासमन्वितैः॥ <br>
प्राप्ताश्च हृद्गताः कामा ये दिव्या ये च मानुषाः॥८१॥ <br>
तथा चैव तु सावित्र्या श्रिया देव्या तु सीतया॥ <br>
अरुंधत्या सरस्वत्या मेनया रंभया तथा॥८२॥ <br>
इंद्राण्याथ दृषद्वत्या स्वधया स्वाहया तथा॥ <br>
रत्या प्रीत्या प्रभावत्या गायत्र्या च नृपोत्तम॥ <br>
सर्वाः प्राप्ताः प्रियान्कामानतिसौभाग्यसंयुतान्॥८३॥ <br>
यश्चैतां पठते व्युष्टिं भावेन शिवसंनिधौ। <br>
दिनजात्पातकात्सोऽपि मुच्यते नात्र संशयः॥८४॥ <br>
नास्ति गंगासमं तीर्थं नास्ति देवो हरोपमः॥ <br>
शिवरात्रेः परं नास्ति तपः सत्यं मयोदितम्॥८५॥ <br>
सर्वरत्नमयो मेरुः सर्वाश्चर्यमयं तपः॥ <br>
सर्वधर्ममयी राजञ्छिवरात्रिः प्रकीर्तिताः॥८६॥ <br>
गरुडः पक्षिणां यद्वन्नदीनां सागरो यथा। <br>
प्रधानः सर्वधर्माणां शिवरात्रिस्तथोत्तमा॥८७॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शिवारात्रिमाहात्म्यवर्णनं नाम षट्षष्ट्युत्तरद्विशततमोऽध्यायः॥२६६॥ <br>
<br>
<br>
</span>
