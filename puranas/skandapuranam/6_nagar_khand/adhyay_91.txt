<span style="font-size: 14pt; line-height: 200%">॥ सूत उवाच ॥ ॥ <br>
एवमुक्त्वा स भगवान्विरराम पितामहः ॥ <br>
संतोष्य पावकं क्रुद्धं स्वयमेव द्विजोत्तमाः ॥ १ ॥ <br>
ततः सर्वैः सुरैः सार्धं शक्रविष्णुशिवादिभिः ॥ <br>
जगाम ब्रह्मलोकं च देवास्ते च निजं पदम् ॥ २ ॥ <br>
पावकोऽपि द्विजेंद्राणामग्निहोत्रेषु संस्थितः ॥ <br>
हविर्जग्राह विधिवद्वसोर्द्धारोद्भवं तथा ॥ ३ ॥ <br>
एवं तत्र समुद्भूतमग्नितीर्थमनुत्तमम् ॥ <br>
यत्र स्नातो नरः प्रातर्मुच्यते दिनजादघात् ॥ ४ ॥ <br>
अथ संप्रस्थितान्दृष्ट्वा तान्देवान्स्वाश्रमं प्रति ॥ <br>
गजेंद्रशुकमण्डूकास्ते प्रोचुर्दुःखसंयुताः ॥५॥ <br>
युष्मत्कृते वयं शप्ताः पावकेन सुरेश्वराः ॥<br>
तस्माज्जिह्वाकृतेऽस्माकमुपायश्चिंत्यतामपि ॥६॥ <br>
॥ देवा ऊचुः ॥ ॥ <br>
विपरीतापि ते जिह्वा यथान्येषां गजोत्तम ॥ <br>
कार्यक्षमा न संदेहो भविष्यति विशेषतः ॥ ७ ॥ <br>
तथा यूयं नरेन्द्राणां मंदिरेषु व्यवस्थिताः ॥ <br>
बहु मानसमायुक्ता मृष्टान्नं भक्षयिष्यथ ॥ ८ ॥ <br>
यथा च शुक ते जिह्वा कृता मंदा हविर्भुजा ॥ <br>
तथापि भूमिपालानां शंसनीया भविष्यति ॥ ९ ॥ <br>
श्रीमतां च तथान्येषामस्मदीयप्रसादतः ॥ <br>
त्वं च मंडूक यत्तेन विजिह्वो वह्निना कृतः ॥ <br>
तद्भविष्यति ते शब्दो विजिह्वस्यापि दीर्घगः ॥ ६.९१.१० ॥ <br>
एवमुक्त्वाऽथ ते देवाः स्वस्थानं प्रस्थितास्ततः ॥ <br>
तेषामनुग्रहं कृत्वा कृपया परया युता ॥ ११ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागररखण्डे हाटकेश्वरक्षेत्रमाहात्म्येऽग्नितीर्थोत्पत्तिवर्णनंनामैकनवतितमोऽध्यायः ॥ ९१ ॥ ॥ छ ॥ <br>
<br>
</span>
