<span style="font-size: 14pt; line-height: 200%">सूत उवाच॥ <br>
एवं क्रतुः स संजातः पञ्चरात्रं द्विजोत्तमाः॥ <br>
हाटकेश्वरजे क्षेत्रे सर्वकाम समृद्धिमान्॥१॥ <br>
विप्रांश्च भिक्षुकांश्चैव दीनांधांश्च विशेषतः॥ <br>
समाप्तौ तस्य यज्ञस्य संतर्प्य सकलांस्ततः॥ <br>
ऋत्विजो दक्षिणाभिस्तान्यथोक्तान्द्विजसत्तमान्॥२॥ <br>
ततः स चानयामास नागरान्ब्राह्मणोत्तमान्॥ <br>
चातुश्चरणसंपन्नाञ्छ्रुतिस्मृति समन्वितान्॥३॥ <br>
कृतांजलिपुटो भूत्वा ततस्तान्प्राह सादरम्॥ <br>
यद्भूमौ तु मया तीर्थं पुष्करं संनिवेशितम्॥४॥ <br>
कलिकालस्य भीतेन द्वितीयं ब्राह्मणोत्तमाः॥ <br>
येन नो नाशमभ्येति म्लेच्छैरपि समाश्रितम्॥५॥ <br>
हाटकेश्वरदेवस्य प्रभावेन महात्मनः॥ <br>
कलिकाले च सम्प्राप्ते तीर्थान्यायतनानि च॥६॥ <br>
म्लेच्छैः स्पृष्टान्यसंदिग्धं प्रयागादीनि कृत्स्नशः॥ <br>
यज्ञस्तु विहितस्तेन भयायं तत्कृतेन च॥७॥ <br>
तस्माद्वदथ किं दानं युष्मद्भूमेश्च निष्क्रये॥। <br>
प्रयच्छामि च यज्ञस्य येन मे स्यात्फलं द्विजाः॥८॥ <br>
ब्राह्मणा ऊचुः॥ <br>
यदि यच्छसि चास्माकं दक्षिणां यज्ञसंभवाम्॥ <br>
तदस्माकं स्ववासेन स्थानं नय पवित्रताम्॥९॥ <br>
यदेतद्भवता चात्र पुष्करं तीर्थमुत्तमम्॥ <br>
स्थापितं तस्य नो ब्रूहि माहात्म्यं सुरसत्तम॥ <br>
येन स्नानादिकाः सर्वाः क्रियाः कुर्मः पितामह॥६.१९०.१०॥ <br>
ब्रह्मोवाच॥ <br>
एतत्तीर्थं मया सृष्टमंतरिक्षस्थितं सदा॥ <br>
किं न श्रुतं पुराणेषु भवद्भिर्द्विजसत्तमाः॥११॥ <br>
पृथिव्यां नैमिषं तीर्थमन्तरिक्षे च पुष्करम्॥ <br>
त्रैलोक्ये तु कुरुक्षेत्रं विशेषेण व्यवस्थितम्॥१२॥ <br>
तद्युष्माकं हितार्थाय पंचरात्रं धरातले॥ <br>
आगमिष्यत्यसंदिग्धं मम वाक्यप्रणोदितम्॥१३॥ <br>
कार्तिक्यां शुक्लपक्षे तु ह्येकादश्यां दिने स्थिते॥ <br>
यावत्पंचदशी तावत्तिथिः पापप्रणाशिनी॥१४॥<br>
पंचरात्रस्य मध्ये तु यः स्नानं च करिष्यति ॥ <br>
श्राद्धं वा श्रद्धया युक्तस्तस्य स्यादक्षयं हि तत् ॥ १५ ॥ <br>
अह तु पंचरात्रं तद्ब्रह्मलोकादुपेत्य च ॥ <br>
संश्रयं तु करिष्यामि तीर्थेऽत्रैव द्विजोत्तमाः ॥ १६ ॥ <br>
॥ ब्राह्मणा ऊचुः ॥ ॥ <br>
तव मूर्तिं करिष्यामः स्थानेऽत्र प्रपितामह ॥ <br>
तस्यां संक्रमणं नित्यं तस्मात्कार्यं त्वयाविभो ॥ १७ ॥ <br>
तीर्थं चैव सदाप्यऽत्र समागच्छतु चांबरात् ॥ <br>
लोकानां पापनाशाय तथा त्वं कर्तुमर्हसि ॥ १८ ॥ <br>
एषा नो दक्षिणा देव यज्ञस्यैव समुद्भवा॥ १९ ॥ <br>
एवं कृते सुरश्रेष्ठ सफलः स्यात्क्रतुस्तव ॥ <br>
प्रतिज्ञा च तथा सत्या तस्माद्दानाय निर्मिता ॥ ६.१९०.२० ॥ ॥ <br>
॥ श्रीब्रह्मोवाच ॥ ॥ <br>
मन्त्राहूतं ततः श्रेष्ठं नभोमार्गाद्द्विजोत्तमाः ॥ <br>
हाटकेश्वरजे क्षेत्रे पुष्करं चागमिष्यति ॥ २१ ॥ <br>
अघमर्षं जपंश्चैव यः करिष्यति तोयगः॥ <br>
मम मूर्तेः पुरः स्थित्वा पैलमन्त्रपुरःसरम् ॥२२॥ <br>
जपिष्यति द्विजश्रेष्ठाः सवनानां चतुष्टयम् ॥ <br>
ब्रह्मलोकात्समागत्य प्रश्रोष्या मि च तद्द्विजाः ॥ २३ ॥ <br>
॥ सूत उवाच ॥ ॥ <br>
अथ ते नागराः सर्वे पुष्पदानप्रपूर्वकम्॥ <br>
अनुज्ञां प्रददुस्तुष्टा यज्ञफलसमाप्तये ॥ २४ ॥ <br>
एतस्मिन्नंतरे प्राप्तः पुलस्त्योऽध्वर्युसत्तमः ॥ <br>
यत्र स्थाने स्थितो ब्रह्मा नागरैः परिवारितः ॥ २५ ॥ <br>
अब्रवीच्च समाप्तस्ते यतः संपूर्णदक्षिणः ॥ <br>
प्रायश्चित्तैर्विरहितो यथा नान्यस्य कस्यचित् ॥ २६ ॥ <br>
अतः परं कर्मशेषं किंचिदस्ति पितामह ॥ <br>
वारुणेष्टिर्जपश्चैव तत्करिष्यामि सांप्रतम्॥ २७ ॥ <br>
तथा चाऽवभृथस्नानं प्रकर्तव्यं त्वया सह ॥ <br>
तस्मादुत्तिष्ठ गच्छामो यत्र तोयव्यवस्थितम् ॥ २८ ॥ <br>
येनेष्टिवारुणीं तत्र कुर्मो विप्रैर्यथोचितैः ॥ <br>
चतुर्भिर्ब्रह्मपूर्वैश्च मया चाग्नीध्रहोतृभिः ॥ २९ ॥ <br>
यथावह्नौ तथा तोये मन्त्रवत्तद्भवंशुभम् ॥ <br>
हूयते संविधानेनयज्ञपात्रैः सम न्वितम्॥ ६.१९०.३० ॥ <br>
वरुणस्य प्रतुष्ट्यर्थं स्नानं कार्यं त्वयैव च ॥ <br>
ऋत्विग्भिः सहितेनैव सर्वारिष्टप्रशांतये ॥ ३१ ॥ <br>
यस्तत्र समये स्नानं करिष्यति त्वया सह ॥ <br>
अन्योऽपि मानवः कश्चिद्विपाप्मा स भविष्यति ॥ ३२ ॥ <br>
यानीह संति तीर्थानि त्रैलोक्ये सचराचरे ॥ <br>
वारुणीमिष्टिमासाद्य तानि यांति च संनिधौ ॥ ३३ ॥ <br>
तस्मात्सर्वप्रयत्नेन दीक्षितेन समन्वितम् ॥ <br>
तत्र स्नानं प्रकर्तव्यं जलमध्ये तु सार्थिभिः ॥ <br>
ब्राह्मणैः क्षत्रियैर्वैश्यैः सर्वैरव भृथोत्सवे ॥ ३४ ॥<br>
तस्माद्विसर्जयाद्यैतान्ब्राह्मणांस्तावदेव च ॥ <br>
एतेऽपि च करिष्यंति स्नानं तत्र त्वया सह ॥ ३५ ॥ <br>
॥ सूत उवाच ॥ ॥ <br>
तच्छ्रुत्वा प्रस्थितो ब्रह्मा ज्येष्ठकुण्डतटं शुभम् ॥ <br>
गायत्र्या सहितो हृष्टः कृतकृत्यत्वमागतः ॥ ३६ ॥ <br>
अथ तद्वचनं श्रुत्वा सुराः सर्वे तथा द्विजाः ॥ <br>
पुलस्त्यश्च शुभार्थाय स्नानार्थं प्रस्थितास्तदा॥ <br>
ब्रह्मणा सहिता हृष्टाः पुत्रदारसमन्विताः ॥ ३७ ॥ <br>
अथ संकीर्णता जाता समंताज्ज्येष्ठपुष्करे ॥ <br>
स्नानार्थमागतैर्लोकैरूर्ध्वबाहुभिरेव च ॥ ३८ ॥ <br>
न तत्र लक्ष्यते ब्रह्मा न तत्कर्म च वारुणम् ॥ <br>
क्रियमाणैर्द्विजैस्तत्र व्याप्ते भूमि तलेऽखिले ॥ ३९ ॥ <br>
अथांते कर्मणस्तस्य ब्रह्मा प्राह शतक्रतुम् ॥ <br>
हितार्थं सर्वलोकस्य विनयावनतं स्थितम् ॥ ६.१९०.४० ॥ <br>
न मां ज्ञास्यति दूरस्था जनाः स्नानार्थमागताः ॥ <br>
मज्जमानं जले पुण्ये सम्मर्देऽस्मिञ्जलोद्भवे ॥ ४१ ॥ <br>
तस्मान्नागं समारुह्य निजं वृत्रनिषूदन ॥ <br>
एणस्य कृष्णसारस्य वंशांते चर्म न्यस्य च ॥ ४२ ॥ <br>
ततस्तत्स्नानवेलायां क्षेप्तव्यं सलिले त्वया ॥ <br>
येन लोकः समस्तोऽयं वेत्ति कालं तु स्नानजम् ॥ ४३ ॥ <br>
स्नानं च कुरुते श्रेयः संप्राप्नोति यथोदितम् ॥ <br>
दूरस्थोऽपि सुवृद्धोऽपि बालोऽपि च समागतः ॥ <br>
स्नानजं लभते श्रेयः संदृष्टेऽपि यथोदितम् ॥ ४४ ॥ ॥ <br>
॥ सूत उवाच ॥ ॥ <br>
बाढमित्येव संप्रोच्य सत्वरं प्रययौ हरिः ॥ ४५ ॥ <br>
ततो नागं समारुह्य धृत्वा वंशं करे निजे ॥ <br>
मृगचर्माग्रसंयुक्तं तोयमध्ये व्यवस्थितः ॥ ४६ ॥ <br>
एतत्कर्मावसाने स स्नातुकामे पितामहे ॥ <br>
तच्चर्म प्राक्षिपत्तोये स्वयमेव शतक्रतुः ॥ ४७ ॥ <br>
एतस्मिन्नन्तरे देवाः सर्वे गन्धर्वगुह्यकाः ॥ <br>
मानुषाश्च विशेषेण स्नातास्तत्र समाहिताः ॥ ४८ ॥ <br>
एतस्मिन्नन्तरे ब्रह्मा शक्रं प्रोवाच सादरम् ॥ <br>
कृतस्नानं सुरैः सार्धं विनयावनतं स्थितम् ॥ ४९ ॥ <br>
सहस्राक्षं त्वया कष्टं मन्मखे विपुलं कृतम् ॥ <br>
आनीता च तथा पत्नी गायत्री च सुमध्यमा ॥ ६.१९०.५० ॥ <br>
तस्माद्वरय भद्रं ते यं वरं मनसि स्थितम् ॥ <br>
सर्वं तेऽहं प्रदास्यामि यद्यपि स्यात्सुदुर्लभम् ॥ ५१ ॥ <br>
॥ इन्द्र उवाच ॥ ॥ <br>
यदि तुष्टोऽसि मे देव यदि देयो वरो मम ॥ <br>
यदि त्वां प्रार्थयाम्यद्य भूयात्तु तादृशं विभो ॥ ५२ ॥ <br>
वर्षेवर्षे तु यः कुर्यात्संप्राप्तेऽस्मिन्दिने शुभे ॥ <br>
मृगचर्म समादाय वंशाग्रे यो महीपतिः ॥ ५३ ॥ <br>
नागप्रवरमारुह्य स्वयमेव पितामह ॥<br>
यथाऽहं प्रक्षिपेत्तोये स स्यात्पापविवर्जितः ॥ ५४ ॥ <br>
अजेयः सर्वशत्रूणां सर्वव्यसनवर्जितः ॥ <br>
ये करिष्यंति च स्नानमनेन मृगचर्मणा ॥ ५५ ॥ <br>
सार्धमन्येऽपि ये लोका अपि पापसमन्विताः ॥ <br>
तेषां वर्षकृतं पापं त्वत्प्रसादात्प्रणश्यतु ॥ ५६ ॥ <br>
॥ ब्रह्मोवाच ॥ ॥ <br>
एतत्सर्वं सहस्राक्ष तव वाक्यमसंशयम् ॥ <br>
भविष्यति न संदेहः सर्वमेतन्मयोदितम् ॥ ५७ ॥ <br>
यो राजा श्रद्धया युक्तो देशस्यास्य समुद्भवः ॥ <br>
आनर्तस्य गजारूढो मृगचर्म क्षिपिष्यति ॥ ५८ ॥ <br>
अत्र कुण्डे मदीये तु मां संपूज्य तटस्थितम् ॥। <br>
सर्वलोकहितार्थाय संप्राप्ते प्रतिपद्दिने ॥ ५९ ॥ <br>
समाप्ते कुतपे काले विजयी स भविष्यति ॥ <br>
कार्तिक्यां च व्यतीतायां द्वितीयेऽह्नि व्यवस्थिते ॥ ॥ ६.१९०.६० ॥ <br>
तथा तत्कालमासाद्य ये करिष्यंति मानवाः ॥ <br>
स्नानं तच्च दिनेऽत्रैव वर्षपापविवर्जिताः ॥ <br>
आधिव्याधिविमुक्ताश्च ते भविष्यंत्यसंशयम् ॥ ६१ ॥ <br>
॥ सूत उवाच ॥ ॥ <br>
एतस्मिन्नंतरे प्राप्तो यक्ष्माख्यो दारुणो गदः ॥ <br>
अचिकित्स्योऽपि देवानां तथा धन्वंतरेरपि ॥ ६२ ॥ <br>
नीलांबरधरः क्षामो दीनो दण्डसमाश्रितः ॥ <br>
क्षुत्कुर्वञ्छ्लेष्मणा तावत्कृच्छ्रात्संधारयन्पदम् ॥ ६३ ॥ <br>
ततश्च प्रणतो भूत्वा वाक्यमेतदुवाच सः ॥ ६४ ॥ ॥ <br>
॥ यक्ष्मोवाच ॥ ॥ <br>
तव यज्ञमहं श्रुत्वा दूरादेव पितामह ॥ <br>
क्षुत्क्षामकंठश्चायातः समाप्तावद्य कृच्छ्रतः ॥ ६५ ॥ <br>
दक्षेणाहं पुरा सृष्टश्चंद्रार्थं  कुपितेन च ॥ <br>
रोहिणीं सेवमानस्य संत्यक्तान्यासुतस्य च ॥६६॥ <br>
ततो माहेश्वरादेशात्तेन तुष्टेन तस्य च ॥ <br>
पक्षमेकं कृतं मह्यं तस्यास्वादनकर्मणि ॥ ६७ ॥ <br>
अन्यपक्षे न किंचिच्च येन तृप्तिः प्रजायते ॥ <br>
यज्ञस्यैव तु सर्वस्य तर्पयित्वा द्विजोत्तमम् ॥ ६८ ॥ <br>
ततस्तद्वचनं ग्राह्यं तर्पितोऽहमसंशयम् ॥ <br>
पौर्णमास्यां ततो देव यस्य यज्ञस्य कृत्स्नशः ॥ ६९ ॥ <br>
यस्य नो ब्राह्मणो ब्रूते यज्ञस्यांते प्रतर्पितः ॥ <br>
तर्पितोऽस्मीति तत्तस्य वृथा स्याद्यज्ञजं फलम् ॥ <br>
यदि कोटिगुणं दत्तमपि श्रद्धासमन्वितम् ॥ ६.१९०.७० ॥ <br>
एतच्छ्रुत्वा त्वया देव पठ्यमानं श्रुताविह ॥ <br>
तस्मात्सम्यक्स्थिते यज्ञे ब्राह्मणं तर्पयेत वै ॥ ७१ ॥ <br>
प्रत्यक्षं मे यथा तृप्तिरन्नेनैव प्रजायते ॥ <br>
त्वत्प्रसादात्सुरश्रेष्ठ तथा नीतिर्विधीयताम् ॥ ७२ ॥ <br>
॥ सूत उवाच ॥ ॥ <br>
तच्छ्रुत्वा पद्मजस्तस्य पथ्यंपथ्यं वचोऽखिलम् ॥ <br>
श्रुतिं प्रमाणतां नीत्वा ततो वचनमब्रवीत् ॥ ७३ ॥ <br>
अद्यप्रभृति वै विप्राः साग्नयः स्युर्धरातले ॥ <br>
तैः सर्वैर्वैश्वदेवांते बलिर्देयस्तथाखिलः ॥ ७४ ॥ <br>
दत्त्वाऽन्येभ्योथ देवेभ्यस्तव तृप्तिर्भविष्यति ॥ <br>
तव पक्षे द्वितीये तु सत्यमेतन्मयोदितम् ॥ ७५ ॥ <br>
ये विप्रास्तु बलिं दद्युर्वैश्वदेवांत आगते ॥ <br>
न तेषामन्वये चापि त्वया सेव्योऽत्र कश्चन ॥ ७६ ॥ <br>
॥ यक्ष्मोवाच ॥ ॥ <br>
तीर्थेऽस्मिंस्तावके देव सदाहं तपसि स्थितः ॥ <br>
तिष्ठामि यदि वादेशस्तावको जायते मम ॥ ७७ ॥ <br>
॥ ब्रह्मोवाच ॥ ॥ <br>
यद्येवं कुरु चान्यत्र त्वमाश्रमपदं निजम् ॥ <br>
संप्राप्य भूमिदेशे च कञ्चिद्यदभिरोचते ॥ <br>
अर्थयित्वा द्विजानेतान्यथा यज्ञकृते मया ॥ ७८ ॥ <br>
॥ सूत उवाच ॥ ॥ <br>
तच्छ्रुत्वा प्रार्थयामास चमत्कारपुरोद्भवान् ॥ <br>
तेभ्यः प्राप्य ततो भूमिं चकाराथाश्रमं निजम् ॥ ७९ ॥ <br>
तत्र यः कुरुते स्नानं प्रतिपद्दिवसे स्थिते ॥ <br>
सूर्यवारेण मुच्येत यक्ष्मणा सेवितोऽपि वा ॥ ६.१९०.८० ॥ <br>
अद्यापि दृश्यते चात्र प्रत्ययस्तस्य संभवे ॥ <br>
सर्वेषामाहिताग्नीनां नागराणां विशेषतः ॥ <br>
कलि कालेऽपि संप्राप्ते न यक्ष्मा संप्रजायते ॥ ८१ ॥ <br>
तथा चतुष्पदानां च तेषां गृहनिवासिनाम् ॥ <br>
न तस्य भेषजानि स्युर्न मंत्रा न चिकित्सकाः ॥ ८२ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये ब्रह्मयज्ञावभृथयक्ष्म तीर्थोत्पत्तिमाहात्म्यवर्णनंनाम नवत्युत्तरशततमोऽध्यायः ॥ १९० ॥<br>
<br>
<br>
</span>
