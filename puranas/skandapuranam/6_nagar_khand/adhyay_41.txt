<span style="font-size: 14pt; line-height: 200%"><br>
॥ सूत उवाच ॥ ॥ <br>
तस्यैवोत्तरदिग्भागे देवस्य जलशायिनः ॥ <br>
स्थानमस्ति सुविख्यातं सर्वपातकनाशनम् ॥ १ ॥ <br>
यस्तत्पूजयते भक्त्या शयने बोधने हरेः ॥ <br>
उपवासपरो भूत्वा स गच्छेद्वैष्णवं पदम् ॥ २ ॥ <br>
अशून्यशयनानाम द्वितीया दयिता तिथिः ॥ <br>
सदैव देवदेवस्य कृष्णा सुप्तस्य या भवेत् ॥ ३ ॥ <br>
तस्यां यः पूजयेत्तत्र तं देवं जलशायिनम्॥ <br>
शास्त्रोक्तेन विधानेन स गच्छति हरेः पदम् ॥ ४ ॥ <br>
॥ ऋषय ऊचुः ॥ ॥ <br>
जलशायी कथं तत्र संप्राप्तः सूतनन्दन ॥ <br>
पूज्यते विधिना केन तत्सर्वं विस्तराद्वद ॥ ५ ॥ <br>
॥ सूत उवाच ॥ ॥ <br>
पुरासीद्बाष्कलिर्नाम दानवेन्द्रो महाबलः ॥ <br>
अजेयः सर्वदेवानां गन्धर्वोरगरक्षसाम् ॥ ६ ॥ <br>
अथासौ भूतलं सर्वं वशीकृत्वा महाबलः ॥ <br>
ततो दैत्यगणैः सार्द्धं जगाम त्रिदशालयम् ॥ ७ ॥ <br>
तत्राभवन्महायुद्धं देवासुरविनाशकम् ॥ <br>
देवानां दानवानां च क्रुद्धानामितरेतरम् ॥ ८ ॥ <br>
वर्षाणामयुतं तावदहन्यहनि दारुणम् ॥ <br>
तत्रासृक्कर्दमो जातः पर्वतश्चास्थि संभवः ॥ ९ ॥ <br>
ततो वर्षसहस्रांते दशमे समुपस्थिते ॥ <br>
जितस्तेन सहस्राक्षः ससैन्यः सपरिग्रहः ॥ ६.४१.१० ॥ <br>
ततः स्वर्गं परित्यज्य सर्वदेवगणैः सह ॥ <br>
जगाम शरणं विष्णोः श्वेतद्वीपं प्रतिश्रयम् ॥ ११ ॥ <br>
यत्रास्ते भगवान्विष्णुर्योगनिद्रावशंगतः ॥ <br>
शयानः शेषपर्यंके लक्ष्म्या संवाहितांघ्रियुक् ॥ १२ ॥ <br>
ततो वेदोद्भवैः सूक्तैः स्तुतिं चक्रुः समंततः ॥ <br>
तस्य देवस्य सद्भक्ताः सर्वे देवाः सवासवाः ॥ १३ ॥ <br>
अथोत्थाय जगन्नाथः प्रोवाच बलसूदनम् ॥ <br>
कच्चित्क्षेमं सहस्राक्ष सांप्रतं भुवनत्रये ॥ <br>
यत्त्वं देवगणैः सार्द्धं स्वयमेव इहागतः ॥ १४ ॥ <br>
॥ शक्र उवाच ॥ ॥ <br>
बाष्कलिर्नाम देत्येन्द्रो हरलब्धवरो बली ॥ <br>
अजेयः संगरे देवैस्तेनाहं विजितो रणे ॥ १५ ॥ <br>
संस्थितिश्च कृता स्वर्गे सांप्रतं मधु सूदन ॥ <br>
तेनैष शरणं प्राप्तो देवैः सार्द्धं सुरोत्तम ॥ १६ ॥ <br>
हिरण्याक्षभयाद्देवा हिरण्यकशिपोः पुरा ॥ <br>
त्वया त्राता वयं सर्वे तथान्येषां दुरात्मनाम् ॥।७॥ <br>
तस्मादस्मादपि त्राहि दानवाद्बलवत्तरात् ॥ <br>
बाष्कलेर्नास्ति देवेश त्वां मुक्त्वान्या परा गतिः ॥।८॥ <br>
॥ श्रीभगवानुवाच ॥ ॥ <br>
अहं तं निग्रहीष्यामि संप्राप्ते समये स्वयम्॥ <br>
तस्मात्त्वं समयंयावत्कुरु शक्र तपो महत् ॥ १९ ॥ <br>
येन ते जायते शक्तिस्तपोवीर्येण वासव ॥ <br>
वधाय तस्य दैत्यस्य बलयुक्तस्य बाष्कलेः ॥ ६.४१.२० ॥ <br>
॥ शक्र उवाच ॥ ॥ <br>
कस्मिन्क्षेत्रे जगन्नाथ करोमि सुमहत्तपः ॥ <br>
तस्य दैत्यस्य नाशार्थं तद स्माकं प्रकीर्तय ॥ २१ ॥ <br>
॥ सूत उवाच ॥ ॥ <br>
तच्छ्रुत्वा भगवान्विष्णुः प्रोवाचाथ पुरंदरम् ॥ <br>
चिरं मनसि निश्चित्य क्षेत्राण्यायतनानि च ॥ २२ ॥ <br>
चमत्कारपुरं क्षेत्रं शक्र सिद्धिप्रदायकम् ॥ <br>
तस्मात्तत्र द्रुतं गत्वा तद्वधार्थं तपः कुरु ॥ २३ ॥ <br>
॥ शक्र उवाच ॥ ॥ <br>
न वयं भवता हीना यास्यामोऽन्यत्र केशव ॥ <br>
बाष्कलेर्दानवेन्द्रस्य भयाद्भीताः कथंचन ॥ २४ ॥ <br>
तस्मादागच्छ तत्र त्वं स्वयमेव सुरेश्वर ॥ <br>
त्वया संरक्षितो येन करोमि सुमहत्तपः ॥ २६ ॥ <br>
॥ सूत उवाच ॥ ॥ <br>
ततः स भगवान्विष्णुस्तथेत्युक्त्वा सुरैः सह ॥ <br>
चमत्कारपुरं क्षेत्रमाजगाम सह श्रिया ॥ ॥ २६ ॥ <br>
अथ देवगणाः सर्वे तत्र गत्वा तदाऽऽश्रमान् ॥ <br>
चक्रुः पृथक्पृथग्घृष्टास्तपोऽर्थं कृतनिश्चयाः ॥ २७ ॥ <br>
वासुदेवोऽपि संस्मृत्य क्षीरोदं तत्र सागरम् ॥ <br>
आनिनायाशु विस्तीर्णं ह्रदे तस्मिन्पुरातने ॥ २८ ॥ <br>
चकार शयनं तत्र श्वेतद्वीपे यथा पुरा ॥ <br>
स्तूयमानः सुरैः सर्वैः समंताद्विनयान्वितैः ॥ २९ ॥ <br>
अथाषाढस्य संप्राप्ते द्वितीयादिवसे शुभे ॥ <br>
कृष्णपक्षे सहस्राक्षं स्वयमेव बृहस्पतिः ॥ <br>
प्रोवाच वचनं श्लक्ष्णं बाष्पव्याकुल लोचनम् ॥ ६.४१.३० ॥ <br>
॥ बृहस्पतिरुवाच ॥ ॥ <br>
अशून्यशयनानाम द्वितीयाद्य पुरंदर ॥ <br>
अतीव दयिता विष्णोः प्रसुप्तस्य जलाशये ॥ ३१ ॥ <br>
अस्यां संपूजितो विष्णुर्यावन्मासचतुष्टयम् ॥ <br>
ददाति सकलान्कामान्ध्यातश्चेतसि सर्वदा ॥ <br>
शास्त्रोक्तविधिना सम्यग्व्रतस्थो जलशायिनम् ॥ ३२ ॥ <br>
एवं स चतुरो मासान्द्वितीयादिवसे हरिम् ॥ <br>
पूजयित्वा सहस्राक्षस्तेजसा सहितोऽभवत् ॥ ३३ ॥ <br>
तं दृष्ट्वा तेजसा युक्तं परितुष्टो जनार्दनः ॥ <br>
प्रोवाच शक्र गच्छाद्य वधार्थं तस्य बाष्कलेः ॥ <br>
सर्वैर्देवगणैः सार्धं विजयस्ते भविष्यति ॥ ३४ ॥ <br>
॥ शक्र उवाच ॥ ॥ <br>
बिभेमि तस्य देवाहं दानवेन्द्रस्य दुर्मतेः ॥ <br>
त्वया विना न गच्छामि सार्धं सर्वैः सुरैरपि ॥ ३५ ॥ <br>
॥ श्रीभगवानुवाच ॥ ॥ <br>
त्वया सह सहस्राक्ष चक्रमेतत्सुदर्शनम् ॥ <br>
गमिष्यति वधार्थाय मदीयं सुरविद्विषाम् ॥ ३६ ॥ <br>
एवमुक्त्वा हरिश्चक्रं प्रमुमोच सुदर्शनम् ॥ <br>
वधार्थं दानवेन्द्राणां शक्रेण सहितं तदा ॥ ३७ ॥ <br>
शक्रोऽपि सहितस्तेन गत्वा चक्रेण कृत्स्नशः ॥ <br>
सर्वानुत्सादयामास दानवान्रणमूर्धनि ॥ ३८ ॥ <br>
स चापि बाष्कलिस्तेन च्छिन्नश्चक्रेण कृत्स्नशः ॥ <br>
पपात धरणीपृष्ठे वज्राहत इवाचलः ॥ ३९ ॥ <br>
तथान्ये बहवः शूरा दानवा बलदर्पिताः ॥ <br>
हत्वा सुदर्शनं चक्रं भूयः प्राप्तं हरेः करम्॥ ६.४१.४० ॥ <br>
तेऽपि शक्रादयो देवाः प्रहृष्टा गतसंशयाः ॥ <br>
भूयो विष्णुं समेत्याथ प्रोचुर्नत्वा ततः परम् ॥ ४१  <br>
प्रभावात्तव देवेश हताः सर्वेऽमरारयः ॥ <br>
प्राप्तं त्रैलोक्यराज्यं च भूयो निहतकंटकम् ॥ ४२ ॥ <br>
तस्मात्कीर्तय यत्कृत्यं तच्च श्रेयस्करं मम ॥ <br>
सदा स्यात्पुंडरीकाक्ष तथा शत्रुभयावहम् ॥ ४३ ॥ <br>
॥ श्रीभगवानुवाच ॥ ॥ <br>
मयात्रैव सदा स्थेयं रूपेणानेन वासव ॥ <br>
सर्वलोकहितार्थाय ह्रदे पुण्य जलाश्रये ॥ ४४॥ <br>
त्वया तस्मात्समागम्य चातुर्मास्यं शचीपते ॥ <br>
प्रयत्नेन प्रकर्तव्यमशून्यशयनं व्रतम् ॥ ४५ ॥ <br>
न भवंति सहस्राक्ष येन ते परि पंथिनः ॥ <br>
तथाभीष्टफलावाप्तिर्मत्प्रसादादसंशयम् ॥ ४६ ॥ <br>
अन्योऽपि यो नरो भक्त्या पूजयिष्यति मामिह ॥ <br>
संप्राप्स्यति स ताँल्लोकान्दुर्लभांस्त्रि दशैरपि ॥ ४७ ॥ <br>
तस्माद्गच्छ सहस्राक्ष कुरु राज्यं त्रिविष्टपे ॥ <br>
भूयोऽप्यत्रैव देवेश द्रष्टव्योऽस्मि न संशयः ॥ <br>
कार्यकाले समायाते श्वेतद्वीपे यथा तथा ॥ ४८ ॥ <br>
॥ सूत उवाच ॥ ॥ <br>
ततः प्रणम्य तं दृष्ट्वा प्रजगाम शतक्रतुः ॥ <br>
वासुदेवोऽपि तत्रैव स्थितो लोकहिताय च ॥ ४९ ॥ <br>
एवं तत्र द्विजश्रेष्ठा जलशायी जनार्दनः ॥ <br>
सर्वलोकहितार्थाय संस्थितः परमेश्वरः ॥ ६.४१.५० ॥ <br>
यस्तं पूजयते भक्त्या श्रद्धया परया युतः ॥ <br>
चातुर्मास्ये विशेषेण स याति परमां गतिम् ॥ ५१ ॥ <br>
तथा देवगणैः सर्वैर्द्वारका तत्र सा कृता ॥ <br>
संपूज्य तु नरा यांति चातुर्मास्ये त्रिविष्टपम् ॥ ५२ ॥ <br>
शेषकालेऽपि चित्तस्थान्कामान्मर्त्यः समाप्नुयात् ॥ <br>
तस्मात्सर्वप्रयत्नेन पूज्या सा द्वारका नरैः ॥ <br>
सर्वेष्वपि हि कालेषु चातुमास्ये विशेषतः ॥ ५३ ॥ <br>
एतद्वः सर्वमाख्यातं सर्वपातकनाशनम् ॥ <br>
आख्यानं देवदेवस्य सुपुण्यं जलशायिनः ॥ ५४ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखंडे श्रीहाटकेश्वरक्षेत्रमाहात्म्ये जलशाय्युत्पत्तिवर्णनंनामैकचत्वारिंशत्तमोऽध्यायः ॥ ४१ ॥ ॥ छ ॥ <br>
<br>
</span>
