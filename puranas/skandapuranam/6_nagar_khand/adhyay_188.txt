<span style="font-size: 14pt; line-height: 200%">॥ सूत उवाच ॥ ॥ <br>
ततस्तु पंचमे चाह्नि संजाते ते द्विजोत्तमाः ॥ <br>
श्वेतधौतांबराः सर्वे सुस्नाताः शुचयः स्थिताः ॥ ॥ १ ॥ <br>
चक्रुः सर्वाणि कर्माणि पुलस्त्येन प्रबोधिताः ॥ <br>
सदोमध्ये गताश्चैव ऋत्विग्वरणपूर्वकाः ॥ २ ॥ <br>
अध्वर्युणा समादिष्टान्प्रैषान्प्रोचुर्यथा क्रमम् ॥ <br>
होमार्थं दीप्तवह्नौ च ऋत्विग्भिः सुसमाहितैः ॥ ३ ॥ <br>
एतस्मिन्नेव काले तु ह्युद्गात्रा कर्म योजितम् ॥ <br>
शंकुभिः क्रियते यच्च साम गीतिप्रसूचितम्॥ ४ ॥ <br>
सप्तावर्तं द्विजश्रेष्ठाः सदोमध्यगतेन च ॥ <br>
यत्राऽऽगच्छंति ते सर्वे देवा यज्ञांशलालसाः ॥ ५ ॥ <br>
सोमपानकृते चैव विशेषेण मुदान्विताः ॥ <br>
प्रारब्धे सोमभक्ष्येऽथ गीते चोद्गातृनिर्मिते ॥ ६ ॥ <br>
आगता कन्यका चैका सामगीतिसमुत्सुका ॥ <br>
शंकुकर्णनजं चित्रं वांछमाना विचक्षणा ॥ ७ ॥ <br>
छन्दोगस्य सुता श्रेष्ठा देवशर्माभिधस्य च ॥ <br>
औदुम्बरीति नाम्ना सा सामश्रवणलालसा ॥ ८ ॥ <br>
उद्गातारं च सदसि वचनं व्याजहार सा ॥<br>
यथायथा प्रवर्तंते शंकवः सामसूचिताः ॥ ९ ॥ <br>
दक्षिणाग्नौ द्रुतं गत्वा कुरु होमं यथोदितम् ॥ <br>
येन त्वं मुच्यसे पापान्न चेद्व्यर्थो भविष्यति ॥ ६.१८८.१० ॥ <br>
तस्यास्तद्वचनं श्रुत्वा साभिप्रायं द्विजोत्तमाः ॥ <br>
ततः स चिन्तयामास यावत्तद्व्याहृतं वचः ॥ ११ ॥ <br>
ततः पप्रच्छ तां कन्या मुद्गाता विस्मयान्वितः ॥ <br>
कुतस्त्वमसि चाऽऽयाता सुता कस्य वदस्व मे ॥ १२ ॥ <br>
॥ औदुम्बर्युवाच ॥ ॥ <br>
पर्वतस्य सुता चास्मि विख्याता देवशर्मणः ॥ <br>
जातिस्मरा महाभाग प्राप्ता गन्धर्वलोकतः ॥ १३ ॥ <br>
॥ उद्गातोवाच ॥ ॥ <br>
गन्धर्वस्य सुता कस्य केन शप्तासि पुत्रिके ॥ <br>
कदा ते भविता मोक्षो मानुषत्वस्य कीर्त्तय ॥ १४ ॥ <br>
॥ औदुम्बर्युवाच ॥ ॥ <br>
नारदः पर्वतश्चैव गन्धर्वौ विदितौ जनैः ॥ <br>
पर्वतस्य सुता चास्मि शप्ताहं नारदेन हि ॥ १५ ॥ <br>
विपंचीं वादयन्स्वैरं दृष्टः स मुनिसत्तमः ॥ <br>
अजानंत्या च तानानां विशेषं मूर्च्छनोद्भवम् ॥ <br>
मया स हसितोऽतीव तानभंगतया गतः ।। १६ ॥ <br>
ततः स कुपितो मह्यं ददौ शापं द्विजोत्तमः ॥ <br>
मिथ्यापहसितो यस्मादहं शापमतोऽर्हसि ॥ १७ ॥ <br>
मानुषाणामयं धर्मस्तस्मात्त्वं मानुषी भव ॥ <br>
मया प्रसादितः सोऽथ पित्रा सार्धं मुनीश्वरः ॥ १८ ॥ <br>
शापांतं कुरु मे नाथ बालिशाया विशेषतः ॥ <br>
मानुषत्वं च मे भूयात्सुस्थाने सुकुले विभो ॥ १९ ॥ <br>
सुस्थाने चांतकालश्च ब्राह्मणस्य निवेशने ॥ <br>
ततोऽहं तेन संप्रोक्ता चमत्कारपुरें शुभे । ६.१८८.२० ॥ <br>
देवशर्मा तु विप्रेंद्रः कुलीनः सर्वशास्त्रवित् ॥ <br>
तस्य तु ब्राह्मणी नाम्ना सत्यभामेति विश्रुता ॥ २१ ॥ <br>
तस्या गर्भं समासाद्य मानुषत्वं समाचर ॥ <br>
यदा पैतामहो यज्ञस्तस्मिन्क्षेत्रे भविष्यति ॥ २२ ॥ <br>
उद्गातुः समये तस्य शंकोश्चैव विपर्यये ॥ <br>
तदा तु स त्वया वाच्यो ह्यस्थाने शंकुराहितः ॥ <br>
सर्वदेवसभा मध्ये तदा मोक्षो भविष्यति ॥ २३ ॥ <br>
इमां मे दैविकीं कांतां तनुं पश्य द्विजोत्तम ॥ <br>
विमानं पश्य चायातं पित्रा संप्रेषितं मम ॥ २४ ॥ ॥ <br>
॥ उद्गातोवाच ॥ ॥ <br>
तुष्टोऽहं ते विशालाक्षि यज्ञस्याऽविघ्नकारके ॥ <br>
न वृथा दर्शनं मे स्याद्विशेषाद्देवसंभवे ॥ <br>
वरं वरय मत्तस्त्वं तस्मादौदुम्बरीप्सितम् ॥ २५ ॥ <br>
औदुम्बर्युवाच ॥ ॥ <br>
यदि मे यच्छसि वरं सन्तुष्टो ब्राह्मणोत्तम ॥ <br>
सर्वेषामेव देवानां पुरतश्च ददस्व तम् ॥ २६ ॥ <br>
अद्यप्रभृति यः कश्चिद्यज्ञं भूमौ समाचरेत् ॥ <br>
तस्मिन्सदसि मध्यस्था मूर्तिः कार्या यथा मम ॥ ॥ २७ ॥ <br>
ततो मत्पुरतश्चैव कार्यं शकुप्रचारणम् ॥ <br>
स्वर्गस्थाया भवेत्तुष्टिर्मम तेन कृतेन च ॥ २८ ॥ <br>
॥ सूत उवाच ॥ ॥ <br>
तस्यास्तद्वचनं श्रुत्वा उद्गाता तामथाब्रवीत् ॥ <br>
अद्यप्रभृति यः कश्चिद्यज्ञमत्र करिष्यति ॥ २९ ॥ <br>
सदोमध्ये तु तां स्थाप्य पूजयित्वा विलेपनैः ॥ <br>
वस्त्रैराभरणैश्चैव गन्धपुष्पानुलेपनैः ॥ ६.१८८.३० ॥ <br>
ततः शंकुप्रचारं तु करिष्यति तदग्रतः ॥ <br>
एतद्वाक्यं मया प्रोक्तं सर्वदेवसमा गमे ॥ ३१ ॥ <br>
नान्यथा भावि भद्रं ते त्वं संतोषं परं व्रज ॥ <br>
त्वया विरहितं भद्रे सदःकर्म करिष्यति ॥ ३२ ॥ <br>
वृथा भावि च तत्सर्वं यथा भस्महुतं तथा ॥ <br>
या नारी सदसो मध्ये फलैस्त्वां पूजयिष्यति ॥ ३३ ॥ <br>
फलेफले कोटिगुणं तस्याः श्रेयो भविष्यति ॥ <br>
सफलाश्च दिशः सर्वा भविष्यंति न संशयः ॥ ३४ ॥ <br>
वस्त्रमाभरणं या च पुष्पधूपादिकं तथा ॥ <br>
तुभ्यं दास्यति तत्सर्वं तस्याः कोटिगुणं फलम् ॥ ३५ ॥ <br>
परं तावत्प्रतीक्षस्व मा विमानं समारुह ॥ <br>
देवि केनापि कार्येण तव पूजां समाचरे ॥ ३६ ॥ <br>
॥ देवा ऊचुः ॥ ॥ <br>
युक्तं त्वया द्विजश्रेष्ठ वचनं समुदाहृतम् ॥ <br>
अस्माकमपि वाक्येन सत्यमेतद्भविष्यति ॥ ३७ ॥ <br>
॥ सूत उवाच ॥ ॥ <br>
उद्गात्रा सैतमुक्ता च तिष्ठतिष्ठेत्यथोदिता ॥ <br>
देवी वरविमानेन गृहीता सांऽबरे स्थिता ॥ ३८ ॥ <br>
एतस्मिन्नेव काले तु देवशर्मसुताऽभवत् ॥ <br>
देवी नगरमध्यस्थां सर्वा नार्यो द्विजोत्तमाः ॥ ३९ ॥ <br>
कुतूहलात्समायातास्तस्या दर्शनलालसाः ॥ <br>
काचित्फलानि चादाय काचिद्वस्त्राणि भक्तितः ॥ <br>
यथार्हं पूजिता ताभिः सर्वाभिश्च द्विजोत्तमाः ॥ ६.१८८.४० ॥ <br>
श्रुत्वा स्वदुहितुः सोऽपि देवशर्मा समाययौ ॥ <br>
सपत्नीकः प्रहृष्टात्मा विस्मयोत्फुल्ललोचनः ॥ ४१ ॥ <br>
सोऽपि यावत्प्रणामं च तस्याश्चक्रे द्विजो त्तमाः ॥ <br>
सपत्नीकस्तदा प्रोक्त्वा निषिद्धस्तु तथा तया ॥ ४२ ॥ <br>
ताततात नमस्कारं मा मे कुरु सहांबया ॥ <br>
प्राप्ता स्वर्गगतिर्नाम मम नाशं प्रया स्यति ॥ ४३ ॥ <br>
तिष्ठात्रैव सपत्नीको यावदद्य दिनं विभो ॥ <br>
त्वामादाय सपत्नीकं यास्यामि त्रिदिवालयम् ॥ <br>
अनेनैव शरीरेण याचयित्वा सुरो त्तमान् ॥ ४४ ॥ <br>
ततस्तौ हर्षितौ तत्र पितरौ हि व्यवस्थितौ ॥ <br>
प्रेक्षमाणौ सुतायास्तां पूजां जनविनिर्मिताम् ॥ <br>
मन्यमानौ तदात्मानमधिकं सर्व देहिनाम् ॥ ४५ ॥ <br>
तस्य ये स्वजनाः केचित्सर्वे तेऽपि द्विजोत्तमाः ॥ <br>
शंसमाना सुतां तां तु तत्समीपं व्यवस्थिताः ॥ ४६ ॥ <br>
एतस्मिन्नंतरे प्राप्तो भृगुर्यत्र पितामहः ॥ <br>
निष्क्रम्य सदसस्तस्मात्कृताञ्जलिरुवाच तम् ॥ ४७ ॥ <br>
उद्गात्रा देव चात्मीयो मार्गः श्रुतिविवर्जितः ॥ <br>
विहितः कन्यकां धृत्वा सदोमध्ये सुरेश्वर ॥ ४८ ॥ <br>
देवत्वं जल्पितं तस्या नागर्याः सुरसंनिधौ ॥ <br>
सोमपानं तथा कुर्मो वयं तत्र तया सह ॥ ४९ ॥ <br>
ततो विधिस्तमानीय पप्रच्छ द्विजसत्तमाः॥ <br>
काऽसौ कन्या किमर्थं च सदोमध्ये धृता त्वया॥६.१८८.५॥। <br>
सोऽब्रवीच्छापभ्रष्टेयं गन्धर्वी ब्राह्मणालये ॥ <br>
अवतीर्णा विधेर्यज्ञे मुक्ति रस्याः प्रकीर्तिता ॥५१॥ <br>
नारदेन पुरा देव कोपेन च तथा मुदा ॥ <br>
तस्या देव वरो दत्तो मया तुष्टेन सांप्रतम् ॥ ५२ ॥ <br>
शंकुप्रचारं नो बाह्यं तव संपत्स्यते क्वचित् ॥ <br>
देवैः सर्वैः समानीता प्रतिष्ठां प्रपितामह ॥ ५३ ॥ <br>
एतस्मिन्नंतरे प्राप्ताः कैलासाच्च द्विजोत्तमाः ॥ <br>
श्रुत्वा चौदुंबरीजातं माहात्म्यं धरणीतले ॥ ५४ ॥ <br>
यज्ञे पैतामहे चैव हाटकेश्वरसंभवे ॥ <br>
क्षेत्रे पुण्यतमे तत्र पूजार्थं द्विजसत्तमाः ॥५५॥ <br>
हृष्टा मातृगणा ये च अष्टषष्टिप्रमाणतः ॥ <br>
पूज्यंते ये च गन्धर्वैः सिद्धैः साध्यैर्मरुद्गणैः ॥ ५६ ॥ <br>
पृथक्पृथग्विधै रूपैर्लोकविस्मयकारकैः ॥ <br>
नृत्यंत्यश्च हसंत्यश्च गायंत्यश्च तथापराः ॥ ॥ ५७ ॥ <br>
तासां कोलाहलं श्रुत्वा ब्रह्मविष्णुपुरःसराः ॥ <br>
विस्मयं परमं प्राप्ताः सर्वे देवाः सवासवाः ॥ ५८ ॥ <br>
किमेतदिति जल्पंतः प्रोत्थिता यज्ञमंडपात् ॥ <br>
एतस्मिन्नंतरे प्राप्ताः सर्वास्ता यत्र पद्मजः ॥ ५९ ॥ <br>
प्रणम्य शिरसा हृष्टास्ततः प्रोचुस्तु सादरम् ॥ <br>
वयमेवं समायाताः श्रुत्वा ते यज्ञमुत्तमम् ॥ ६.१८८.६० ॥ <br>
आमंत्रिताश्च देवेश वायुना जगदायुना ॥ <br>
यज्ञभागा न चास्माकं विद्यंते यज्ञकर्मणि ॥ ६१ ॥<br>
एतान्येव दिनानीह नायातास्तेन पद्मज ॥ <br>
औदुंबरीं वयं श्रुत्वा ह्यपूर्वां तेन संगताः ॥ ६२ ॥ <br>
सा दृष्ट्वा पूजिताऽस्माभिः प्रणिपातपुरःसरम्॥। <br>
पर्वतस्य सुता यस्माद्गन्धर्वस्य महात्मनः ॥ ६३ ॥ <br>
सर्वकामप्रदा स्त्रीणां सर्वदेवैः प्रतिष्ठिता ॥ <br>
स्थानं दर्शय चास्माकं त्वं देव प्रपितामह ॥ ६४ ॥ <br>
अष्टषष्टिप्रमाणश्च गणोऽस्माकं व्यवस्थितः ॥ <br>
तच्छ्रुत्वा पद्मजो ज्ञात्वा संकीर्णं यतमंडपम् ॥ <br>
व्याप्तं देवगणैः सर्वैस्त्रयस्त्रिंशत्प्रमाणकैः ॥ ६५ ॥ <br>
ततो मध्यगमाहूय स तदा नगरोद्भवम् ॥ <br>
श्रुताध्ययनसंपन्नं वृहस्पतिमिवापरम् ॥ <br>
अब्रवीच्छ्लक्ष्णया वाचा त्यक्ता मौनं पितामहः ॥ ६६ ॥<br>
त्वं गत्वा मम वाक्येन विप्रान्नागरसंभवान् ॥ <br>
प्रब्रूहि गोत्रमुख्यांश्च ह्यष्टषष्टिप्रमाणतः ॥ ६७ ॥ <br>
एते मातृगणाः प्राप्ता अष्टषष्टिप्रमाणकाः ॥ <br>
एकैक गोत्रमुख्याश्च एकैकस्य प्रमाणतः ॥ ६८ ॥ <br>
स्वेस्वे भूमिविभागे च स्थानं यच्छतु सांप्रतम् ॥ <br>
एतत्साहाय्यकं कार्यं भवद्भिर्मम नागराः ॥ <br>
प्रसादं प्रचुरं कृत्वा येन तुष्टिं प्रयांति च ॥ ६९ ॥ <br>
ततः स सत्वरं गत्वा तान्समाहूय नागरान्॥ <br>
प्रोवाच विनयोपेतः प्रणिपत्य ततः परम् ॥ ६.१८८.७० ॥ <br>
तच्छ्रुत्वा नागराः सर्वे संतोषं परमं गताः॥ <br>
एकैकस्य गणस्यैव ददुः स्थानं निजं तदा॥७१॥ <br>
ततस्ताः मातरः सर्वाः प्रणिपत्य पितामहम्॥ <br>
तदनन्तरमेवाथ गायत्रीं भक्तिपूर्वकम्॥७२॥ <br>
विप्रसंसूचिते स्थाने सर्वाश्चैव व्यवस्थिताः॥ <br>
पूजितास्तर्पिताश्चैव बलिभिर्विविधैरपि॥७३॥ <br>
ततो गायन्ति ता हृष्टा नृत्यंति च हसंति च॥ <br>
तर्पिता ब्राह्मणेन्द्रैश्च प्रोचुश्च तदनन्तरम्॥७४॥ <br>
न यास्यामो परं स्थानं स्थास्यामोत्रैव सर्वदा॥ <br>
ईदृशा यत्र विप्रेन्द्राः सर्वे भक्तिसमन्विताः॥७५॥ <br>
ईदृशं च महाक्षेत्रं हाटकेश्वरसंभवम्॥ <br>
एतस्मिन्नेव काले तु सावित्री तत्र संस्थिता॥७६॥ <br>
प्रणिपत्य द्विजैः सर्वैर्गच्छमाना निवारिता॥ <br>
मा देवयजनं गच्छ सावित्रि पतिवल्लभे॥७७॥ <br>
ब्रह्मणा परिणीतास्ति गायत्रीति वरांगना॥७८॥ <br>
तच्छ्रुत्वा वचनं तेषां सावित्री भ्रांतलोचना॥ <br>
दुःखशोकसमोपेता बाष्पव्याकुललोचना॥७९॥ <br>
दृष्ट्वा ता नृत्यमानाश्च गायमानास्तथैव च॥ <br>
उत्कूर्दतीर्धरापृष्ठे संतोषं परमं गताः॥६.१८८.८०॥ <br>
शशापाथ च सावित्री बाष्पगद्गदया गिरा।<br>
सपत्न्या मम यत्पूजां कृत्वा वै सुसमागताः॥८१॥ <br>
न प्रणामः कृतोऽस्माकं मम दुःखेन दुःखिताः ॥ <br>
तस्मान्नैवापरं स्थानं गमिष्यथ कथंचन ॥ ८२ ॥ <br>
नागराणां च नो पूजा कदाचित्प्रभविष्यति ॥ <br>
न प्रासादोऽथ युष्माकं कदाचित्संभविष्यति ॥ ८३ ॥ <br>
शीतकाले तु शीतेन ह्युष्णकाले च रश्मिभिः ॥ <br>
वर्षाकाले तु तोयेन क्लेशं यास्य थ भूरिशः ॥८४॥ <br>
एवमुक्त्वा ततो देवी सा तत्रैव व्यवस्थिता ॥ <br>
नागराणां वरस्त्रीभिः सर्वाभिः परिवारिता ॥ ८५ ॥ <br>
संबोध्यमाना सततं सुस्त्रीणां चेष्टितेन च ॥ <br>
एतस्मिन्नेव काले तु भगवांस्तीक्ष्णदीधितिः ॥ ८६ ॥ <br>
अस्तं गतो महाञ्छब्दः प्रस्थितो यज्ञमंडपे ॥ <br>
याज्ञिकानां तु विप्राणां सुमहाञ्छास्त्रसंभवः ॥ ८७ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये मातृगणगमनसावित्रीदत्त मातृगणशापवर्णनंनामाष्टाशीत्युत्तरशततमोऽध्यायः ॥१८८॥<br>
<br>
<br>
</span>
