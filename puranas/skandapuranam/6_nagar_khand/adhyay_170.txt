<span style="font-size: 14pt; line-height: 200%">॥ सूत उवाच ॥ ॥ <br>
तथान्यदपि संजातमाश्चर्यं यदभूद्द्विजाः ॥ <br>
विश्वामित्रेण सा शक्तिर्वसिष्ठाय विसर्जिता ॥ १ ॥ <br>
वधार्थं तस्य विप्रर्षेर्वसिष्ठेन च धीमता ॥ <br>
स्तंभिताऽथर्वणैर्मन्त्रैः प्रस्वेदः समजायत॥२॥<br>
स्वेदात्समभवत्तोयं शीतलं तदजायत॥ <br>
पादाभ्यां निर्गतं तोयमत्र दृश्यमजायत ॥३॥ <br>
विदार्य भूमिं संजाता जलधारा सुशीतला ॥ <br>
निर्मलं पावनं स्वच्छं गंगांभ इव निःसृतम् ॥ ४ ॥ गं<br>
गा प्रत्यक्षतां याता तीर्थैः सर्वैः समन्विता॥<br>
पूरितं वारिणा कुण्डं निर्मलं शीतलं शिवम् ॥ ५ ॥ <br>
तस्यां या कुरुते स्नानं नारी वंध्या द्विजोत्तमाः ॥ <br>
सद्यः पुत्रवती सा स्याद्रौद्रे कलियुगे द्विजाः ॥ ६ ॥ <br>
अन्योऽपि कुरुते स्नानं सर्वतीर्थफलं लभेत् ॥७॥ <br>
स्नात्वा तत्र तु यो देवीं पश्येच्च विधिना नरः ॥ <br>
धनं धान्यं तथा पुत्रान्राज्योत्थं च सुखं लभेत् ॥ ॥८॥ <br>
या नारी दुर्भगा वन्ध्या साऽपि पुत्रवती भवेत् ॥ <br>
चैत्रे मासि सिताष्टम्यां भक्तियोगसमन्विता ॥ <br>
महानिशायां तत्रैव नैवेद्यबलिपिंडिकाम्॥९॥ <br>
प्रसन्नया कुमार्या तु स्वयं चाऽथ करोति या ॥ <br>
गृह्णाति या च वै नारी पिंडिकां बलिसंयुताम् ॥ ६.१७०.१० ॥ <br>
शतवर्षा तु या नारी पिंडिकां भक्षयेद्द्विजाः ॥ <br>
साऽपि पुत्रवती च स्याद्यदि वृद्धतमा भवेत् ॥ ११ ॥ <br>
किं पुनर्यौवनोपेता सौभाग्येन समन्विता ॥ <br>
पुत्रसौख्यवती नारी देव्या वै दर्शनेन च ॥ ॥ १२ ॥ <br>
सर्वेषां नागराणां तु भावजा देवता स्मृता ॥ <br>
सा सार्धाष्टद्विपंचाशद्गोत्राणां कुलदेवता ॥ १३ ॥ <br>
एतस्मात्कारणाद्यात्रा नागरैः सुकृता भवेत् ॥ <br>
न विना नागरैर्यात्रां तुष्टिं याति सुरेश्वरी ॥ १४ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटके श्वरक्षेत्रमाहात्म्ये धारातीर्थोत्पत्तिमाहात्म्यवर्णनंनाम सप्तत्युत्तरशततमोऽध्यायः  १७० ॥ ॥<br>
<br>
<br>
</span>
