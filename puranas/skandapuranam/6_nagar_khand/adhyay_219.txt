<span style="font-size: 14pt; line-height: 200%">॥ भर्तृयज्ञ उवाच ॥ ॥ <br>
काम्यानि तेऽधुना वच्मि श्राद्धानि पृथिवीपते ॥ <br>
यैः कृतैः समवाप्नोति मर्त्यो हृदयसंस्थितम् ॥१॥ <br>
यो नारीं वांछते क्ष्माप रूपाढ्यां शीलमण्डनाम् ॥ <br>
इह लोके परे चैव तस्यार्हं प्रथमं दिनम् ॥ २॥ <br>
श्राद्धीयप्रेतपक्षस्य मुख्यभूतं च यन्नृप ॥ <br>
य इच्छेत्कन्यकां श्रेष्ठां सुशीलां रूपसंयु ताम् ॥ <br>
द्वितीयादिवसे तेन श्राद्धं कार्यं महीपते ॥ ३ ॥ <br>
यो वांछति नरोऽश्वांश्च वायुवेगसमाञ्जवे ॥ <br>
तृतीयादिवसे श्राद्धं तेन कार्यं विपश्चिता ॥ ४ ॥ <br>
यो वांछति पशून्मुख्यान्कुप्याकुप्यधनानि च ॥ <br>
चतुर्थ्यां तेन कर्तव्यं श्राद्धं पितृप्रतुष्टये ॥ ५ ॥ <br>
पुत्रान्वांछति योऽभीष्टान्सुशीलान्वंशमंडनान् ॥<br>
पञ्चम्यां तेन कर्तव्यं सदा श्राद्धं नराधिप ॥ ६ ॥ <br>
यः श्राद्धं वंशजैर्दत्तं परलोकगतो नृप ॥ <br>
वांछते तेन कर्तव्यं षष्ठ्यां श्राद्धं विपश्चिता ॥ ७ ॥ <br>
कृषिसिद्धिं य इच्छेत ग्रैष्मिकीं शारदीमपि ॥ <br>
सप्तम्यां युज्यते तस्य श्राद्धं कर्तुं न संशयः ॥ ८ ॥ <br>
य इच्छेत्पण्यसंसिद्धिं व्यवहारसमुद्भवाम् ॥ <br>
अष्टम्यां युज्यते श्राद्धं तस्य कर्तुं नराधिप ॥ ९ ॥ <br>
नवम्यां श्राद्धकृन्नाना चतुष्पदगणाल्लँभेत् ॥ <br>
सौभाग्यं रोगनाशं च तथा वल्लभसंगमम् ॥ ६.२१९.१० ॥ <br>
दशमीदिवसे श्राद्धं यः करोति समाहितः ॥ <br>
तस्य स्याद्वांछिता सिद्धिः सर्वकृत्येषु सर्वदा ॥ ११ ॥ <br>
एकादश्यां धनं धान्यं श्राद्धकर्ता लभेन्नरः ॥ <br>
तथा भूपप्रसादं च यच्चान्यन्मनसि स्थितम् ॥ १२ ॥ <br>
यः करोति च द्वादश्यां श्राद्धं श्रद्धासमन्वितः ॥ <br>
पुत्रांस्तु प्रवरांश्चैव स पशून्वांछिताल्लँभेत् ॥ ॥ १३ ॥ <br>
यो वांछति नरो मुक्तिं पितृभिः सह चात्मनः ॥ <br>
असंतानश्च यस्तस्य श्राद्धे प्रोक्ता त्रयोदशी ॥ १४ ॥ <br>
संतानकामो यः कुर्यात्तस्य वंशक्षयो भवेत् ॥ <br>
न संतानविवृद्धयै च तस्य प्रोक्ता त्रयोदशी ॥ १५ ॥ <br>
श्राद्धकर्मणि राजेंद्र श्रुतिरेषा पुरातनी ॥ <br>
अपि नः स कुले भूयाद्यो नो दद्यात्त्रयोदशीम् ॥ १६ ॥ <br>
पायसं मधुसर्पिर्भ्यां वर्षासु च मघासु च ॥ <br>
मघात्रयोदशीयोगे पायसेन यजेत्पितॄन् ॥ १७ ॥ <br>
पितरस्तस्य नेच्छंति तद्वर्षं श्राद्धसत्क्रियाम् ॥ <br>
पुण्यातिशयभीतेन पिंडदानं निराकृतम् ॥ १८ ॥ <br>
शक्रेण तद्दिने पुत्रमरणं दर्शितं भयम् ॥ <br>
येषां च शस्त्रमृत्युः स्यादपमृत्युरथापि वा ॥ १९ ॥ <br>
उपसर्गमृतानां च विषमृत्युमुपेयुषाम् ॥ <br>
वह्निना तु प्रदग्धानां जलमृत्यु मुपेयुषाम् ॥ ६.२१९.२० ॥ <br>
सर्पव्यालहतानां च शृंगैरुद्बन्धनैरपि ॥ <br>
एकोद्दिष्टं प्रकर्तव्यं चतुर्दश्यां नराधिप ॥ २१ ॥ <br>
तेषां तस्मिन्कृते तृप्तिस्ततस्तत्पक्षजा भवेत् ॥ २२ ॥ <br>
सर्वे कामाः पुरः प्रोक्ता युष्माकं ये मया नृप ॥ <br>
अमावास्यादिने श्राद्धात्तानाप्नोति न संश यः ॥ २३ ॥ <br>
एतत्ते सर्वमाख्यातं काम्यश्राद्धफलं नृप ॥ <br>
यच्छ्रुत्वा वांछितान्कामान्सर्वानाप्नोति मानवः ॥ २४ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये श्राद्धकल्पे काम्यश्राद्धवर्णनंनामैकोनविंशोत्तरद्विशततमोऽ ध्यायः ॥ २१९ ॥<br>
<br>
<br>
</span>
