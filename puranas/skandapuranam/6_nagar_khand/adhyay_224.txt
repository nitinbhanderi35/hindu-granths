<span style="font-size: 14pt; line-height: 200%">॥  आनर्तउवाच ॥ ॥ <br>
श्रुता मया महाभाग श्राद्धार्हा ब्राह्मणाश्च ये ॥ <br>
ये च त्याज्यास्तथा पुत्रा बहवश्चैव सुव्रत ॥ १ ॥ <br>
सांप्रतं कथयाऽस्माकं मन्त्रपूर्वश्च यो विधिः ॥ <br>
गृहस्थेन सदा कार्यः पितॄणां परितुष्टये ॥ २ ॥ <br>
॥ भर्तृयज्ञ उवाच ॥ ॥ <br>
प्रणम्यामंत्रिता ये च श्राद्रार्थं ब्राह्मणोत्तमाः ॥ <br>
आनीय कुतपे काले तान्सर्वान्प्रार्थयेदि दम् ॥ ३ ॥ <br>
आगच्छंतु महाभागा विश्वेदेवा महाबलाः ॥ <br>
ये यत्र विहिताः श्राद्धे सावधाना भवंतु ते ॥ ४ ॥ <br>
एवमभ्यर्च्य तान्सर्वांस्ततः कृत्वा प्रदक्षिणाम्॥ <br>
जानुनी भूतले न्यस्य ततश्चार्घं प्रदापयेत् ॥ ५ ॥ <br>
मंत्रेणानेन राजेंद्र सपुष्पाक्षतचंदनैः ॥ <br>
अर्घमेनं प्रगृह्णंतु मया दत्तं द्विजोत्तमाः ॥ <br>
पादप्रक्षालनार्थाय प्रकुर्वंतु मम प्रियम्॥ ६ ॥ <br>
एवमुक्त्वा महीपृष्ठे अनुलिप्ते ततः परम् ॥<br>
साक्षतान्प्रक्षिपेद्दर्भान्विश्वेदेवान्प्रकीर्तयन् ॥ ७ ॥ <br>
अपसव्यं ततः कृत्वा दर्भांस्तिलसमन्वितान् ॥ <br>
द्विगुणान्प्रक्षिपेद्भूमौ पितॄनुद्दिश्य चात्मनः ॥ ८ ॥ <br>
एवं सर्वाः क्रियाः कार्या दैविका सव्यपूर्विकाः ॥ <br>
पैतृकाश्चापसव्येन मुक्त्वा नांदीमुखान्पितॄन् ॥ ९ ॥ <br>
सर्वे पूर्वामुखाः स्थाप्या युग्माश्च शक्तितो नृप ॥ <br>
पितरो मातृपक्षीयाः स्थाप्याश्चोदङ्मुखास्तथा ॥ ६.२२४.१० ॥ <br>
एकैकं वा त्रयो वाऽपि स्युरेकैकं वा पृथक्पृथक ॥ <br>
पैतृकान्स्थाप्प चक्रेण पितॄणां परितुष्टये ॥ ११ ॥ <br>
षष्ठ्या विभक्त्या तु तेषामासनं च प्रदापयेत् ॥<br>
ऋजुभिः साक्षतैर्दर्भैः सोदकैर्दक्षिणांगतः ॥ १२ ॥ <br>
विषमौ द्विगुणैर्दर्भैः सतिलैर्वामपार्श्वतः ॥ <br>
पाणौ तोयं परिक्षिप्य न दर्भांस्तु कथं चन ॥ १३ ॥ <br>
यो हस्ते चासनं दद्याच्चेद्दार्भं बुद्धिवर्जितः ॥ <br>
पितरो नासने तत्र प्रकुर्वंति निवेशनम् ॥ १४ ॥ <br>
आवाहनं प्रकर्तव्यं विभक्त्या च द्वितीयया ॥ <br>
येनागच्छंति ते सर्वे समाहूताः पृथक्पृथक् ॥ १५ ॥ <br>
अन्यया च विभक्त्या चेत्पितॄनावाहयेत्क्वचित् ॥ <br>
नागच्छंति महाभागा यद्यपि स्युर्बुभुक्षिताः ॥ १६ ॥ <br>
विश्वेदेवास आगत मंत्रेणानेन पार्थिव ॥ <br>
तेषामावाहनं कार्यमक्षतैश्च शिरोंऽतिकात् ॥ १७ ॥ <br>
उशंतस्त्वेति च तिलैः पितॄनावाहयेत्ततः ॥ <br>
आयंतु न इति जपेत्ततः पार्थिवसत्तम ॥ १८ ॥ <br>
शन्नो देवीति मंत्रेण स्वाहाकारसमन्वितम् ॥ <br>
पितॄणामर्घपात्रेषु तथैव च जलं क्षिपेत् ॥ १९ ॥ <br>
यवोऽसि यवयास्मद्द्वेत्यक्षतांस्तत्र निक्षिपेत् ॥ <br>
चंदनं गंधपुष्पाणि धूपं दद्याद्यथाक्रमम् ॥ <br>
सपवित्रेषु हस्तेषु दद्यादर्घ्यं समाहितः ॥ ६.२२४.२० ॥ <br>
या दिव्या इति मन्त्रेण स्वाहाकारसमन्वितम् ॥ <br>
पितॄणामर्घपात्रेषु तथैव च जलं क्षिपेत् ॥ २१ ॥ <br>
तिलोऽसि सोमदैवत्यो गोसवे देवनिर्मितः ॥ <br>
प्रत्नवद्भिः पृक्तः स्वधया पितॄनिमाँल्लोकान्प्रीणाहि नः स्वधेति प्रक्षिपेत्तिलान् ॥ २२ ॥ <br>
यादिव्येति च मन्त्रेण ततो ह्यर्घ्यं प्रदापयेत् ॥ <br>
पितृपात्रे समादाय अर्घ्यपात्राणि कृत्स्नशः ॥ २३ ॥ <br>
अधोमुखं च तत्पात्रं मन्त्रवत्स्थापयेत्ततः ॥ <br>
आयुष्कामस्तु तत्तोयं लोचनाभ्यां न वीक्षयेत् ॥ २४ ॥ <br>
ततस्तु चन्दनादीनि दीपांतानि समाददेत् ॥ <br>
ततः पाकं समादाय पृच्छेद्विप्रान्द्विजो त्तमान् ॥ २५ ॥ <br>
अहमग्नौ करिष्यामि होमं पितृसमुद्भवम् ॥ <br>
अनुज्ञा दीयतां मह्यमपसव्याश्रितस्य भोः ॥ २६ ॥ <br>
कुरुष्वेति च तैः प्रोक्ते गत्वाग्नि शरणं ततः ॥ <br>
अग्नये कव्यवाहनाय स्वाहेति प्रथमाहुतिः ॥ २७ ॥ <br>
सोमाय पितृमते स्वधेति च ततः परम् ॥ <br>
हुतमन्नं च शेषं च श्राद्धार्हेभ्यः प्रदीयते ॥ २८ ॥ <br>
इष्टमन्नं ततो दत्त्वा पात्रमालभ्य संजपेत् ॥ <br>
विप्रांगुष्ठं समादाय पाकमध्ये निधाय च ॥ २९ ॥ <br>
पृथिवी ते पात्रमादाय वैष्ण व्या च ऋचा तथा ॥ <br>
स्वहस्तेन न वै दद्यात्प्रत्यक्षं लवणं तथा ॥ ६.२२४.३० ॥ <br>
स्वहस्तेन च यद्दत्तं प्रत्यक्षलवणं नृप ॥ <br>
तच्छ्राद्धं व्यर्थतां याति धृते दत्तेर्द्धभुक्तके ॥ <br>
तृप्ताञ्ज्ञात्वा ततो विप्रानग्रे त्वन्नं परिक्षिपेत् ॥ ३१ ॥ <br>
अग्निदग्धाश्च ये जीवा येप्यदग्धाः कुले मम ॥ <br>
भूमौ दत्तेन तृप्यंतु तृप्ता यांतु परां गतिम् ॥ ३२ ॥ <br>
सकृत्सकृज्जलं दत्त्वा गायत्रीत्रितयं जपेत् ॥ <br>
मधुवातेति संकीर्त्य ततः पृच्छेद्द्विजोत्तमान् ॥ ३३ ॥ <br>
तृप्ताः स्थ इति राजेन्द्र अनुज्ञां प्रार्थयेत्ततः ॥ <br>
बन्धूनां भोजनार्थाय शेषस्यान्नस्य भक्तिमान् ॥ ३४ ॥ <br>
उच्छिष्टसन्निधौ पश्चात्पितृवेदिं समाचरेत् ॥ <br>
पितृविप्रासनस्थानां नोच्छिष्टं द्विजसन्निधौ ॥३५ ॥ <br>
ततो वेदिं समाधाय पैतृकीं दक्षिणाप्लवाम् ॥ <br>
तस्यां दर्भान्समाधाय कुर्याच्चैवावनेजनम् ॥ ३६ ॥ <br>
विभक्त्या पूर्वया पश्चात्पिंडान्दद्याद्यथाक्रमम् ॥ <br>
भूयोऽप्यत्र जलं दद्यात्पितृतीर्थेन पार्थिव ॥ <br>
सूत्रं च प्रतिपिण्डे वै दयात्तेषु पृथक्पृथक् ॥ ३७ ॥ <br>
यः सूत्रं पूर्वपिण्डेषु सततं विनियोजयेत् ॥ <br>
स विरोधं चरेत्तेषां त्रोटनाच्च परस्परम् ॥ ३८ ॥ <br>
ततः संपूजयेत्सर्वान्पिंडान्यद्वद्द्विजोत्तमान् ॥ <br>
आचम्य प्रक्षाल्य तथा हस्तौ पादौ च पार्थिव ॥ ३९ ॥ <br>
नमस्कृत्य पितॄन्पश्चात्सुप्रोक्षितं ततः परम् ॥ <br>
कृत्वा सव्येन राजेन्द्र याचयित्वा वराशिषः ॥ ६.२२४.४० ॥ <br>
अक्षय्यसलिलं देयं षष्ठ्या चैव ततः परम् ॥ <br>
पवित्राणि समादाय ऊर्ध्वं स्वधेति कीर्तयेत्॥ <br>
अस्तु स्वधेति तैरुक्ते पिंडोपरि परिक्षिपेत् ॥ ४१ ॥ <br>
ततो मधु समादाय पायसं च तिलोदकम् ॥ <br>
ऊर्जस्वेति च मन्त्रेण पितॄणामुपरिक्षिपेत् ओ। ४२ ॥ <br>
उत्तानमर्घपात्रं तु कृत्वा दद्याच्च दक्षिणाम् ॥ <br>
हिरण्यं देवतानां च पितॄणां रजतं तथा ॥ ४३ ॥ <br>
ततः स्वस्त्युदकं दद्यात्पितृपूर्वं च सव्यतः ॥<br>
न स्त्रीभिर्न च बालेन नान्ये नैव च केनचित् ॥ ४४ ॥ <br>
श्राद्धीयविप्रपात्रं च स्वयमेव प्रचालयेत् ॥ ४५ ॥ <br>
ततः कृतांजलिर्भूत्वा प्रार्थयेत्पार्थिवोत्तम ॥ <br>
अघोराः पितरः सन्तु अस्मद्गोत्रं विवर्द्धताम् ॥ ४६ ॥<br>
&nbsp;दातारो नोऽभिवर्धंतां वेदाः सन्ततिरेव नः ॥ <br>
श्रद्धा च नो मा व्यगमद्बहुधेयं च नोऽस्त्विति ॥ ४७ ॥ <br>
अन्नं च नो बहु भवेदतिथींश्च लभेमद्दि ॥ <br>
याचितारश्च नः सन्तु मा च याचिष्म कश्चन ॥ ४८ ॥ <br>
एता एवाशिषः सन्तु विश्वेदेवाः प्रीयंतां ततः ॥ <br>
स्वस्त्यर्थमुदकं दद्यात्पितृपूर्वं च सव्यतः ॥ ४९ ॥ <br>
वाजेवाजेति च ऋचा विसृजेच्च ततः परम् ॥ <br>
आमा वाजस्येति प्रदक्षिणीकृत्योपवेशयेत् ॥६.२२४.५॥। <br>
पादावमर्दनं कृत्वा आसीमांतमनुव्रजेत् ॥ <br>
बलिं च निक्षिपेत्तस्माद्भोजनं च समाचरेत् ॥ ५१ ॥ <br>
मौनेन दृश्यते सूर्यो यावत्तावन्नराधिप ॥ ५२ ॥ <br>
यश्चैवास्तमिते सूर्ये भुंक्ते च श्राद्धकृन्नरः ॥<br>
&nbsp;व्यर्थतां याति तच्छ्राद्धं तस्माद्भुंजीत नो निशि ॥ ५३ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये श्राद्धकल्पे श्राद्धविधिवर्णनंनाम चतुर्विंशत्युत्तरद्विशततमोऽध्यायः ॥ २२४ ॥<br>
<br>
<br>
</span>
