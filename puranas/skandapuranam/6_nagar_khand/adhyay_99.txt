<span style="font-size: 14pt; line-height: 200%">॥ ऋषय ऊचुः ॥ ॥ <br>
यदेतद्भवता प्रोक्तं तत्र रामेण निर्मितः ॥ <br>
रामेश्वरस्तथा सीता तेन तत्र विनिर्मिता ॥ १ ॥  <br>
तथा च लक्ष्मणार्थाय निर्मितस्तेन संश्रयः ॥ <br>
एतन्महद्विरुद्धं ते प्रतिभाति वचोऽखिलम् ॥ २ ॥ <br>
त्वया सूत पुरा प्रोक्तं रामो लक्ष्मणसंयुतः ॥ <br>
सीतया सहितः प्राप्तः क्षेत्रेऽत्र प्रस्थितो वने ॥ ३ ॥ <br>
श्राद्धं कृत्वा गयाशीर्षे लक्ष्मणेन विरुद्ध्य च ॥ <br>
पुनः संप्रस्थितोऽरण्यं क्रोधाविष्टश्च तं प्रति । ४ ॥ <br>
यत्त्वयोक्तं तदा तेन निर्मितोऽत्र महेश्वरः ॥ <br>
एतच्च सर्वमाचक्ष्व संदेहं सूतनन्दन ॥ ५ ॥ <br>
॥ सूत उवाच ॥ ॥ <br>
अत्र मे नास्ति संदेहो युष्माकं च पुनः स्थितः ॥ <br>
ततो वक्ष्याम्यशेषेण श्रूयतां द्विजसत्तमाः ॥ <br>
एतत्क्षेत्रं पुनश्चाद्यं न क्षयं याति कुत्रचित् ॥ ६ ॥ <br>
अन्यस्मिन्दिवसे प्राप्ते स तदा रघुनंदनः ॥ <br>
यदा विरोधमापन्नः सार्धं सौमित्रिणा सह ॥ ७ ॥ <br>
एतत्पुनर्दिनं चान्यद्यत्र तेन प्रतिष्ठितः ॥ <br>
रामेश्वरः स्वयं भक्त्या दुःखितेन महात्मना ॥ ८ ॥ <br>
॥ ऋषय ऊचुः ॥ ॥ <br>
अन्यस्मिन्दिवसे तत्र कस्मिन्काले रघूत्तमः ॥ <br>
संप्राप्तस्तस्य किं दुःखं संजातं तत्प्रकीर्तय ॥ ९ ॥ । <br>
॥ सूत उवाच ॥ ॥ <br>
कृत्वा सीतापरित्यागं रामो राजीवलोचनः ॥ <br>
लोकापवादसंत्रस्तस्ततो राज्यं चकार सः ॥ ६.९९.१० ॥ <br>
कृत्वा स्वर्णमयीं सीतां पत्नीं यज्ञप्रसिद्धये ॥ <br>
न स चक्रे महाभागो भार्यामन्यां कथंचन ॥ १॥। <br>
दशवर्षसहस्राणि दशवर्षशतानि च ॥ <br>
ब्रह्मचर्येण चक्रे स राज्यं निहतकंटकम् ॥ १२ ॥ <br>
ततो वर्षसहस्रांते प्राप्ते चैकादशे द्विजाः ॥ <br>
देवदूतः समायातो रामस्य सदनं प्रति ॥।३॥ <br>
तेनोक्तं देवराजेन प्रेषितोऽहं तवांतिकम् ॥ <br>
तस्मात्कुरु समालोकं विजने त्वं मया सह ॥ १४ ॥ <br>
एवमुक्तस्तदा तेन दूतेन रघुनंदनः ॥ <br>
परं रहः समासाद्य मन्त्रं चक्रे ततः परम् ॥ १-५ ॥ <br>
तस्यैवमुपविष्टस्य मंत्रस्थाने महात्मनः ॥ <br>
बहुत्वादिष्टलोकस्य न रहस्यं प्रजायते ॥ १६ ॥ <br>
ततः कोपपरीतात्मा दूतः प्रोवाच सादरम् ॥ <br>
विहस्य जनसंसर्गं दृष्ट्वैकांतेऽपि संस्थिते ॥ १७ ॥ <br>
यथा दंष्ट्राच्युतः सर्पो नागो वा मदवर्जितः ॥ <br>
आज्ञाहीनस्तथा राजा मानवैः परिभूयते ॥ १८ ॥ <br>
सेयं तव रघुश्रेष्ठ नाज्ञास्ति प्रतिवेद्म्यहम् ॥ <br>
शक्रालापमपि त्वं च नैकांते श्रोतुमर्हसि ॥ १९ ॥ <br>
तस्य तद्वचनं श्रुत्वा कोपसंरक्तलोचनः ॥ <br>
त्रिशाखां भृकुटीं कृत्वा ततः स प्राह लक्ष्मणम्॥ ६.९९.२० ॥ <br>
ममात्र संनिविष्टस्य सहानेन प्रजल्पतः ॥ <br>
यदि कश्चिन्नरो मोहादागमिष्यति लक्ष्मण ॥ <br>
स्वहस्तेन न संदेहः सूदयिष्यामि तं द्रुतम् ॥ २१ ॥ <br>
न हन्मि यदि तं प्राप्तमत्र मे दृष्टिगोचरम्॥ <br>
तन्मा भून्मे गतिः श्रेष्ठा धर्मिणां या प्रपद्यते ॥ ॥ २२ ॥ <br>
एवं ज्ञात्वा प्रयत्नेन त्वया भाव्यमसंशयम् ॥ <br>
राजद्वारि यथा कश्चिन्न मया वध्यतेऽधुना ॥ २३ ॥ <br>
तमोमित्येव संप्रोच्य लक्ष्मणः शुभलक्षणः ॥ <br>
राजद्वारं समासाद्य चकार विजनं ततः॥ २४ ॥ <br>
देवदूतोऽपि रामेण समं चक्रे ततः परम्॥ <br>
मंत्रं शक्रसमादिष्टं तथान्यैः स्वर्गवासिभिः  ॥ २५ ॥ <br>
॥ देवदूत उवाच ॥ ॥ <br>
त्वं रावणविनाशार्थमवतीर्णो धरातले ॥ <br>
स च व्यापादितो दुष्टः पापस्त्रैलोक्यकंटकः ॥ २६ ॥ <br>
कृतं सर्वं महाभाग देव कृत्यं त्वयाऽधुना ॥ <br>
तस्मात्संतु सनाथास्ते देवाः शक्रपुरोगमाः॥२७॥ <br>
यदि ते रोचते चित्ते नोपरोधेन सांप्रतम् ॥ <br>
प्रसादं कुरु देवानां तस्मादागच्छ सत्वरम् ॥ <br>
स्वर्गलोकं परित्यज्य मर्त्यलोकं सुनिंदितम् ॥२८॥ <br>
॥ सूत उवाच ॥ ॥ <br>
एतस्मिन्नंतरे प्राप्तो दुर्वासा मुनिसत्तमः ॥ <br>
प्रोवाचाथ क्षुधाविष्टः क्वासौ क्वासौ रघूत्तमः ॥ २९ ॥ <br>
॥ लक्ष्मण उवाच ॥ ॥ <br>
व्यग्रः स पार्थिवश्रेष्ठो देवकार्येण केनचित् ॥ <br>
तस्मादत्रैव विप्रेंद्र मुहूर्तं परिपालय ॥६.९९.३०॥। <br>
यावत्सांत्वयते रामो दूतं शक्रसमुद्भवम् ॥ <br>
ममोपरि दयां कृत्वा विनयावनतस्य हि ॥ ३१ ॥ <br>
॥ दुर्वासा उवाच ॥ ॥ <br>
यदि यास्यति नो दृष्टिं मम द्राक्स रघूत्तमः ॥ <br>
शापं दत्त्वा कुलं सर्वं तद्धक्ष्यामि न संशयः ॥ ३२ ॥ <br>
ममापि दर्शनादन्यन्न किंचिद्विद्यते गुरु ॥ <br>
कृत्यं लक्ष्मण यावत्त्वमन्यन्मूढ़ प्रकत्थसे ॥ ३३ ॥ <br>
तच्छ्रुत्वा लक्ष्मणश्चित्ते चिंतयामास दुःखितः ॥ <br>
वरं मे मृत्युरेकस्य मा भूयात्कुलसंक्षयः ॥ ३४ ॥ <br>
एवं स निश्चयं कृत्वा ततो राममुपाद्रवत् ॥ <br>
उवाच दंडवद्भूमौ प्रणिपत्य कृतांजलिः ॥ ३५ ॥ <br>
दुर्वासा मुनिशार्दूलो देव ते द्वारि तिष्ठति ॥ <br>
दर्शनार्थी क्षुधाविष्टः किं करोमि प्रशाधि माम् ॥ ३६ ॥ <br>
तस्य तद्वचनं श्रुत्वा ततो दूतमुवाच तम् ॥ <br>
गत्वेमं ब्रूहि देवेशं मम वाक्यादसंशयम् ॥ <br>
अहं संवत्सरस्यांत आगमिष्यामि तेंऽतिके ॥ ३७ ॥ <br>
एवमुक्त्वा विसृज्याथ तं दूतं प्राह लक्ष्मणम् ॥ <br>
प्रवेशय द्रुतं वत्स तं त्वं दुर्वाससं मुनिम् ॥ ३८ ॥ <br>
ततश्चार्घ्यं च पाद्यं च गृहीत्वा सम्मुखो ययौ ॥ <br>
रामदेवः प्रहृष्टात्मा सचिवैः परिवारितः ॥ ३९ ॥ <br>
दत्त्वार्घ्यं विधिवत्तस्य प्रणिपत्य मुहुर्मुहुः ॥ <br>
प्रोवाच रामदेवोऽथ हर्षगद्गदया गिरा ॥ ६.९९.४० ॥ <br>
स्वागतं ते मुनिश्रेष्ठ भूयः सुस्वागतं च ते ॥ <br>
एतद्राज्यममी पुत्रा विभवश्च तव प्रभो ॥ ४१ ॥ <br>
कृत्वा मम प्रसादं च गृहाण मुनिसत्तम ॥ <br>
धन्योऽस्म्यनुगृहीतोऽस्मि यत्त्वं मे गृहमागतः ॥ <br>
पूज्यो लोकत्रयस्यापि निःशेषतपसांनिधिः ॥ ४२ ॥ <br>
॥ मुनिरुवाच ॥ ॥ <br>
चातुर्मास्यव्रतं कृत्वा निराहारो रघूत्तम ॥ <br>
अद्य ते भवनं प्राप्य आहारार्थं बुभुक्षितः ॥ ४३ ॥ <br>
तस्मात्त्वं यच्छ मे शीघ्रं भोजनं रघुनंदन ॥ <br>
नान्येन कारणं किंचित्संन्यस्तस्य धनादिना ॥ ४४ ॥ <br>
ततस्तं भोजयामास श्रद्धापूतेन चेतसा ॥ <br>
स्वयमेवाग्रतः स्थित्वा मृष्टान्नैर्विविधैः शुभैः ॥ ४५ ॥ <br>
लेह्यैश्चोष्यैस्तथा चर्व्यैः खाद्यैरेव पृथग्विधैः ॥ <br>
यावदिच्छा मुनेस्तस्य तथान्नैर्विविधैरपि ॥ ४६ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये रामेश्वरस्थापनप्रस्तावे श्रीरामंप्रति दुर्वासः समागमनवृत्तांतवर्णनंनामैकोनशततमोऽ ध्यायः ॥ ९९ ॥ ॥ छ ॥ <br>
<br>
</span>
