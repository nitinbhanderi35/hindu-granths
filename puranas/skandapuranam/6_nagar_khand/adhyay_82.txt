<span style="font-size: 14pt; line-height: 200%">॥ सूत उवाच ॥ ॥ <br>
तद्दृष्ट्वा पुंडरीकाक्षो गरुडस्य विचेष्टितम् ॥ <br>
विस्मितश्चिंतयामास किमिदं सांप्रतं स्थितम् ॥ १ ॥ <br>
अपि वज्रप्रहारेण यस्य रोमापि न च्युतम् ॥ <br>
तौ पक्षौ सहसा चास्य कथं निपतितौ भुवि ॥ २ ॥ <br>
नूनमेतेन या स्त्रीणां कृता निंदा महात्मना॥ <br>
दूषितं ब्रह्मचर्यं यच्छांडिलीं समवेक्ष्य च॥३॥ <br>
अनया पातितौ पक्षौ तपःशक्तिप्रभावतः॥ <br>
नान्यस्य विद्यते शक्तिरीदृशी भुवनत्रये ॥ ४ ॥ <br>
ततः प्रसादयामास शांडिलीं गरुडध्वजः ॥ <br>
तदर्थं विनयोपेतः स्मितं कृत्वा द्विजोत्तमाः ॥ ५ ॥ <br>
॥ श्रीभगवानुवाच ॥ ॥ <br>
सामान्यवचनं प्रोक्तं सर्वस्त्रीणामनेन हि ॥ <br>
तत्किमर्थं महाभागे त्वया चैवेदृशः कृतः ॥ ६ ॥ <br>
॥ शांडिल्युवाच ॥ ॥ <br>
मम वक्त्रं समालोक्य स्मितं चक्रे जनार्दन ॥ <br>
स्त्रीनिंदा विहितानेन स्वमत्यापि जगद्गुरो ॥ ७ ॥ <br>
एतस्मात्कारणादस्य निग्रहोऽयं मया कृतः ॥ <br>
मनसा न च वाक्येन न च केशव कर्मणा ॥ ८ ॥ <br>
॥ श्रीभगवानुवाच ॥ ॥ <br>
तथापि कुरु चास्य त्वं प्रसादं गतकल्मषे॥ <br>
मम वाक्यानुरोधेन यदिमां मन्यसे शुभे ॥ ९ ॥ <br>
॥ शांडिल्युवाच ॥ ॥ <br>
मनसापि मया ध्यातं शुभं वा यदिवाऽशुभम् ॥ <br>
नान्यथा जायते देव विशेषात्कोपयुक्तया ॥ ६.८२.१० ॥ <br>
तस्मादेष ममादेशादाराध यतु शंकरम् ॥ <br>
पक्षलाभाय नान्यस्य शक्तिर्दातुं व्यवस्थिता ॥ ११ ॥ <br>
अथवा पुंडरीकाक्ष रूपमीदृग्व्यवस्थितः ॥ <br>
एष संस्थास्यते लोके सत्यमेतद्ब्रवीम्यहम् ॥ १२ ॥ <br>
॥ सूत उवाच ॥ ॥ <br>
तस्यास्तद्वचनं श्रुत्वा तं प्रोवाच जनार्दनः ॥ <br>
गरुडं दैन्यसंयुक्तं भासपिंडोपमं स्थितम् ॥ १३ ॥ <br>
एष एव वरश्चास्या द्विपदेश्या द्विजोत्तम ॥ <br>
पक्षलाभाय यत्प्रोक्तं तव शंभुप्रसादनम् ॥ १४ ॥ <br>
तस्मादाराधय क्षिप्रं त्वं देवं शशिशेखरम् ॥ <br>
अव्यग्रं चित्तमास्थाय दिवारात्रमतंद्रितः ॥ १५ ॥ <br>
येन ते तत्प्रभावेन भूयः स्यात्तादृशं वपुः ॥ <br>
तस्य देवस्य माहात्म्यादचिरादपि काश्यप ॥ १६ ॥ <br>
तच्छ्रुत्वा गरुडस्तूर्णं धृतपाशुपतव्रतः ॥ <br>
संस्थाप्य देवमीशानं ततस्तं तोषमानयत् ॥ १७ ॥ <br>
चांद्रायणानि कृच्छ्राणि तथा सांतपनानि च ॥ <br>
प्राजापत्यानि चक्रेऽथ पाराकाणि तदग्रतः ॥ १८ ॥ <br>
स्नात्वा त्रिषवणं पश्चाद्भस्मस्नान परायणः ॥ <br>
जपन्रुद्रशिरो रुद्रान्नीलरुद्रांस्तथापरान् ॥ १९ ॥ <br>
चक्रे पूजां स्वयं तस्य स्नापयित्वा यथाविधि ॥ <br>
बलिपूजोपहारांश्च विधानेन प्रयच्छति ॥ ६.८२.२० ॥ <br>
एवं तस्य व्रतस्थस्य जपपूजापरस्य च ॥ <br>
ततो वर्षसहस्रांते गतस्तुष्टिं महेश्वरः ॥ <br>
अब्रवीद्वरदोऽस्मीति वृणुष्वेष्टं द्विजोत्तम ॥ ॥ २१ ॥ <br>
॥ गरुड उवाच ॥ ॥ <br>
पश्यावस्थां ममेशान शांडिल्या या विनिर्मिता ॥ <br>
पक्षपातः कृतोऽस्माकं तमहं प्रार्थयामि वै ॥ २२ ॥ <br>
त्वयात्रैव सदा लिंगे स्थेयं हर ममाधुना ॥ <br>
मम वाक्यादसंदिग्धं यदि चेष्टं प्रयच्छसि ॥ २३ ॥ <br>
॥ भगवानुवाच ॥ ॥ <br>
अद्यप्रभृति मे चात्र लिंगे वासो भविष्यति ॥ <br>
त्वं च तद्रूपसंपन्नो विशेषाद्बलवेगभाक् ॥ २४ ॥ <br>
भविष्यसि न संदेहो मत्प्रसादाद्विहंगम ॥ <br>
एवमुक्त्वाथ तं देवः स्वयं पस्पर्श पाणिना ॥ २५ ॥ <br>
ततोऽस्य पक्षौ संजातौ तत्क्षणादेव सुन्दरौ ॥ <br>
तथा रोमाणि दिव्यानि जातरूपोपमानि च ॥ २६ ॥ <br>
ततः प्रणम्य तं देवं प्रहष्टः स विहंगमः ॥ <br>
गतः स्वभवनं पश्चादनुज्ञाप्य महेश्वरम् ॥ २७ ॥ <br>
देवोपि वचनात्तस्य तस्मिँल्लिंगे सदा हरः ॥ <br>
निवासमकरोत्सम्यक्प्राप्ते संध्यात्रये सदा ॥२ ॥ <br>
तस्य चायतने पुण्ये योगात्प्राणान्परित्यजेत् ॥ <br>
प्रायोपवेशनं कृत्वा न स भूयोऽपि जायते २९ ॥ <br>
अपि पाप समाचारः कौलो वा निर्घृणोऽपि वा ॥ <br>
ब्रह्मघ्नो वा सुरापो वा चौरो वा भ्रूणहाऽपि वा ॥ ६.८२.३० ॥ <br>
त्रिकालं पूजयन्यस्तु श्रद्धापूतेन चेतसा ॥। <br>
संवत्सरं वसेत्सोऽपि शिवलोके महीयते ॥ ३१ ॥ <br>
अथवा सोमवारेण यस्तं पश्यति मानवः ॥ <br>
कृत्वा क्षणं सुभक्त्या यो यावत्संवत्सरं द्विजाः ॥। ॥ ३२ ॥ <br>
सोऽपि याति न संदेहः पुरुषः शिवमन्दिरे ॥ <br>
विमानवरमारूढः सेव्यमानोऽप्सरोगणैः॥३३॥ <br>
तस्मात्सर्वप्रयत्नेन कलिकाले विशेषतः॥ <br>
द्रष्टव्यो वै सुपर्णाख्यो देवः श्रद्धासमन्वितैः ॥३४॥ <br>
संत्याज्याश्च तथा प्राणास्तदग्रेप्रायसंश्रितैः ॥ <br>
वांछद्भिः शिवसांनिध्यं सत्यमेतन्मयोदितम् ॥। ॥ ३५ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये सुपर्णेश्वराख्यमाहात्म्यवर्णनंनाम द्व्यशीतितमोऽध्यायः ॥ ८२ ॥ ॥ छ ॥ <br>
<br>
<br>
</span>
