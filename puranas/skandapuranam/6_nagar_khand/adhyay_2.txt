<span style="font-size: 14pt; line-height: 200%"><br>
सूत उवाच।<br>
तस्मिन्नुत्पाटिते लिंगे भूतलाद्द्विजसत्तमाः।<br>
पातालाज्जाह्नवीतोयं तेन मार्गेण निःसृतम्।<br>
सर्वपापहरं नॄणां सर्वकामप्रदायकम्॥६.२.१॥<br>
तत्र स्वयमभूत्पूर्वं यत्तद्द्विजवरोत्तमाः।<br>
शृणुध्वं वदतो मेऽद्य लोकविस्मयकारकम्॥६.२.२॥<br>
त्रिशंकुर्नाम राजेंद्रश्चंडालत्वं समागतः।<br>
तत्र स्नातः पुनर्लेभे शरीरं पार्थिवोचितम्॥६.२.३॥<br>
ऋषयः ऊचुः।<br>
चंडालत्वं कथं प्राप्तस्त्रिशंकुर्नृपसत्तमः।<br>
एतत्त्वं सर्वमाचक्ष्व विस्तरात्सूतनन्दन॥६.२.४॥<br>
सूत उवाच।<br>
अहं वः कीर्तयिष्यामि कथामेतां पुरातनीम्।<br>
सर्वपापहरां मेध्यां त्रिशंकुनृपसंभवाम्॥६.२.५॥<br>
सूर्यवंशोद्भवः पूर्वं त्रिशंकुरिति विश्रुतः।<br>
आसीत्पार्थिवशार्दूलः शार्दूलसमविक्रमः॥६.२.६॥<br>
वसिष्ठस्य मुनेः शिष्यो यज्वा दानपतिः प्रभुः।<br>
तेनेष्टं च मखैः सर्वैरग्निष्टोमादिभिः सदा॥६.२.७॥<br>
संपूर्णदक्षिणैरेव वत्सरं वत्सरं प्रति।<br>
तथा दानानि सर्वाणि प्रदत्तानि महात्मना॥६.२.८॥<br>
ब्राह्मणेभ्यो विशिष्टेभ्यो दीनेभ्यश्च विशेषतः।<br>
व्रतानि च प्रचीर्णानि रक्षिताः शरणागताः॥६.२.९॥<br>
पुत्रवल्लालिता लोकाः शत्रवश्च निषूदिताः।<br>
भ्रांतानि भूतले यानि तीर्थान्यायतनानि च।<br>
तपस्विभ्यो यथाकामं यच्छता वांछितं धनम्॥६.२.१०॥<br>
कस्यचित्त्वथ कालस्य वसिष्ठो भगवान्मुनिः। <br>
तेन प्रोक्तः सभामध्ये संस्थितो नतिपूर्वकम्॥६.२.११॥<br>
त्रिशंकुरुवाच।<br>
भगवन्यष्टुमिच्छामि तेन यज्ञेन सांप्रतम्।<br>
गम्यते त्रिदिवं येन सशरीरेण सत्वरम्॥६.२.१२॥<br>
तस्मात्कुरु प्रसादं मे संभारानाहर द्रुतम्।<br>
तस्य यज्ञस्य सिद्ध्यर्थं यथार्हान्ब्राह्मणांस्तथा॥६.२.१३॥<br>
वसिष्ठ उवाच।<br>
न स कश्चित्क्रतुर्येन गम्यते त्रिदिवं नृप।<br>
अनेनैव शरीरेण सत्यमेतद्ब्रवीम्यहम्॥६.२.१४॥<br>
अग्निष्टोमादयो यज्ञा ये प्रोक्ताः प्राक्स्वयंभुवा।<br>
अन्यदेहांतरे स्वर्गः प्राप्यते तैः कृतैर्नृप॥६.२.१५॥<br>
यदि वा पृथिवीपाल त्वया यज्ञप्रभावतः।<br>
पार्थिवो वा द्विजो वाथ वैश्यो वान्यतरोऽपि वा॥६.२.१६॥<br>
स्वयं दृष्टः श्रुतो वापि संजातोऽत्र धरातले।<br>
स्वर्गं गतः शरीरेण सहितस्तत्प्रकीर्तय॥६.२.१७॥<br>
त्रिशंकुरुवाच।<br>
नासाध्यं विद्यते ब्रह्मंस्तवाहं वेद्मि तत्त्वतः।<br>
तस्मात्कुरु प्रसादं मे यथा स्यान्मनसेप्सितम्॥६.२.१८॥<br>
वसिष्ठ उवाच।<br>
अनृतं नोक्तपूर्वं मे स्वैरेष्वपि हि जिह्वया।<br>
तस्मान्नास्ति मखः कश्चित्सत्यं त्वं यष्टुमिच्छसि॥६.२.१९॥<br>
त्रिशंकुरुवाच।<br>
यदि मां विप्रशार्दूल न त्वं याजयितुं क्षमः।<br>
स्वर्गप्रदेन यज्ञेन वपुषानेन वै विभो॥६.२.२०॥<br>
तत्किं ते तपसः शक्त्या ब्राह्मणस्य विचक्षण।<br>
अपरं शृणु मे वाक्यं यद्ब्रवीमि परिस्फुटम्।<br>
शृण्वतां मुनिवृन्दानां तथान्येषां द्विजोत्तम॥६.२.२१॥<br>
यदि मे न करोषि त्वं वचनं वदतोऽसकृत्।<br>
तेन यज्ञेन यक्ष्येऽहं तत्कृत्वान्यं द्विजं गुरुम्॥६.२.२२॥<br>
सूत उवाच।<br>
तस्य तद्वचनं श्रुत्वा वसिष्ठो  भगवांस्ततः।<br>
तमुवाच विहस्योच्चैः कुरुष्वैवं महीपते॥६.२.२३॥<br>
इति श्रीस्कान्दे महापुराण ेकाशीतिसाहस्र्यां संहितायां षष्ठे नागरखण्डे हाटकेश्वरक्षेत्र माहात्म्ये त्रिशंकूपाख्याने त्रिशंकुवसिष्ठसंवादवर्णनं नाम द्वितीयोऽध्यायः॥२॥<br>
<br>
</span>
