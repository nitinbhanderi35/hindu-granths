<span style="font-size: 14pt; line-height: 200%">॥ सूत उवाच ॥ ॥ <br>
अथ श्रुत्वा महानादं वाद्यानां समुपस्थितम् ॥ <br>
नारदः सम्मुखः प्रायाज्ज्ञात्वा च जननीं निजाम् ॥ १ ॥ <br>
प्रणिपत्य स दीनात्मा भूत्वा चाश्रुपरिप्लुतः ॥ <br>
प्राह गद्गदया वाचा कण्ठे बाष्पसमावृतः ॥ २ ॥ <br>
आत्मनः शापरक्षार्थं तस्याः कोपविवृद्धये ॥ <br>
कलिप्रियस्तदा विप्रो देवस्त्रीणां पुरः स्थितः ॥ ३ ॥ <br>
मेघगम्भीरया वाचा प्रस्खलंत्या पदेपदे ॥ <br>
मया त्वं देवि चाहूता पुलस्त्येन ततः परम् ॥ ४ ॥<br>
स्त्रीस्वभावं समाश्रित्य दीक्षाकालेऽपि नागता ॥ ५ ॥ <br>
ततो विधेः समादेशाच्छक्रेणान्या समाहृता ॥ <br>
काचिद्गोपसमुद्भूता कुमारी देव रूपिणी ॥ ६ ॥ <br>
गोवक्त्रेण प्रवेश्याथ गुह्यमार्गेण तत्क्षणात् ॥ <br>
आकर्षिता महाभागे समानीताथ तत्क्षणात् ॥ ७ ॥ <br>
सा विष्णुना विवाहार्थं ततश्चैवानुमोदिता ॥ <br>
ईश्वरेण कृतं नाम गायत्री च तवानुगम् ॥ ८ ॥ <br>
ब्राह्मणैः सकलैः प्रोक्तं ब्राह्मणीति भवत्वियम् ॥ <br>
अस्माकं वचनाद्ब्रह्मन्कुरु हस्तग्रहं विभो ॥ ९ ॥<br>
&nbsp;देवैः सर्वैः स सम्प्रोक्तस्ततस्तां च वराननाम् ॥ <br>
ततः पत्न्युत्थधर्मेण योजयामास सत्वरम् ॥६.१९२. १० ॥ <br>
किं वा ते बहुनोक्तेन पत्नीशालां समागता ॥ <br>
रशना योजिता तस्या गोप्याः कट्यां सुरेश्वरि ॥ ११ ॥ <br>
तद्दृष्ट्वा गर्हितं कर्म निष्क्रांतो यज्ञमण्डपात् ॥ <br>
अमर्ष वशमापन्नो न शक्तो वीक्षितुं च ताम् ॥ १२ ॥ <br>
एतज्ज्ञात्वा महाभागे यत्क्षमं तत्समाचर ॥ <br>
गच्छ वा तिष्ठ वा तत्र मण्डपे धर्मवर्जिते ॥ १३ ॥ <br>
तच्छ्रुत्वा सा तदा देवी सावित्री द्विजसत्तमाः ॥ <br>
प्रम्लानवदना जाता पद्मिनीव हिमागमे ॥ १४ ॥ <br>
लतेव च्छिन्नमूला सा चक्रीव प्रियविच्युता ॥ <br>
शुचिशुक्लागमे काले सरसीव गतोदका ॥ १५ ॥ <br>
प्रक्षीणचन्द्रलेखेव मृगीव मृगवर्जिता ॥ <br>
सेनेव हतभूपाला सतीव गतभर्तृका ॥ १६ ॥ <br>
संशुष्का पुष्पमालेव मृतवत्सैव सौरभी ॥ <br>
वैमनस्यं परं गत्वा निश्चलत्वमुपस्थिताम् ॥ <br>
तां दृष्ट्वा देवपत्न्यस्ता जगदुर्नारदं तदा ॥ १७ ॥ <br>
धिग्धिक्कलिप्रिय त्वां च रागे वैराग्यकारकम् ॥ <br>
त्वया कृतं सर्वमेतद्विधेस्तस्य तथान्तरम् ॥ १८ ॥ <br>
॥ गौर्युवाच ॥ ॥ <br>
अयं कलिप्रियो देवि ब्रूते सत्यानृतं वचः ॥ <br>
अनेन कर्मणा प्राणान्बिभर्त्येष सदा मुनिः ॥ १९ ॥ <br>
अहं त्र्यक्षेण सावित्रि पुरा प्रोक्ता मुहुर्मुहुः ॥ <br>
नारदस्य मुनेर्वाक्यं न श्रद्धेयं त्वया प्रिये ॥ <br>
यदि वांछसि सौख्यानि मम जातानि पार्वति ॥ ६.१९२.२० ॥ <br>
ततःप्रभृति नैवाहं श्रद्दधेऽस्य वचः क्वचित् ॥ <br>
तस्माद्गच्छामहे तत्र यत्र तिष्ठति ते पतिः ॥ २१ ॥ <br>
स्वयं दृष्ट्वैव वृत्तांतं कर्तव्यं यत्क्षमं ततः ॥ <br>
नात्रास्य वचनादद्य स्थातव्यं तत्र गम्यताम् ॥ २२ ॥ <br>
॥ सूत उवाच ॥ ॥ <br>
गौर्या स्तद्वचनं श्रुत्वा सावित्री हर्षवर्जिता ॥ <br>
मखमण्डपमुद्दिश्य प्रस्खलन्ती पदेपदे ॥ २३ ॥ <br>
प्रजगाम द्विजश्रेष्ठाः शून्येन मनसा तदा ॥ <br>
प्रतिभाति तदा गीतं तस्या मधुरमप्यहो ॥ २४ ॥ <br>
कर्णशूलं यथाऽऽयातमसकृद्द्विजसत्तमाः ॥ <br>
वन्ध्यवाद्यं यथा वाद्यं मृदंगानकपूर्वकम् ॥ २५ ॥ <br>
प्रेतसंदर्शनं यद्वन्मर्त्यं तत्सा महासती ॥ <br>
वीक्षितुं न च शक्रोति गच्छमाना तदा मखे ॥ २६ ॥ <br>
शृंगारं च तथांगारं मन्यते सा तनुस्थितम् ॥ <br>
वाष्पपूर्णेक्षणा दीना प्रजगाम महासती ॥ २७ ॥ <br>
ततः कृच्छ्रात्समासाद्य सैवं तं यज्ञमंडपम् ॥ <br>
कृच्छ्रात्कारागृहं तद्वद्दुष्प्रेक्ष्यं दृक्पथं गतम् ॥ २८ ॥ <br>
अथ दृष्ट्वा तु संप्राप्तां सावित्रीं यज्ञमण्डपम् ॥ <br>
तत्क्षणाच्च चतुर्वक्त्रः संस्थितोऽधोमुखो ह्रिया। ॥ २९ ॥ <br>
तथा शम्भुश्च शक्रश्च वासुदेवस्तथैव च ॥ <br>
ये चान्ये विबुधास्तत्र संस्थिता यज्ञमंडपे ॥ ६.१९२.३० ॥ <br>
ते च ब्राह्मणशार्दूलास्त्यक्त्वा वेदध्वनिं ततः ॥ <br>
मूकीभावं गताः सर्वे भयसंत्रस्तमानसाः ॥३१॥ <br>
अथ संवीक्ष्य सावित्री सपत्न्या सहितं पतिम् ॥ <br>
कोपसंरक्तनयना परुषं वाक्यमब्रवीत् ॥ ३२ ॥ <br>
॥ सावित्र्युवाच ॥ ॥ <br>
किमेतद्युज्यते कर्तुं तव वृद्ध तमाकृते ॥ <br>
ऊढवानसि यत्पत्नीमेतां गोपसमुद्भवाम् ॥ ३३ ॥ <br>
उभयोः पक्षयोर्यस्याः स्त्रीणां कांता यथेप्सिताः ॥ <br>
शौचाचारपरित्यक्ता धर्मकृत्यपराङ्मुखाः ॥ ३४ ॥ <br>
यदन्वये जनाः सर्वे पशुधर्मरतोत्सवाः ॥ <br>
सोदर्यां भगिनीं त्यक्त्वा जननीं च तथा पराम् ॥ ३५ ॥। <br>
तस्याः कुले प्रसेवंते सर्वां नारीं जनाः पराम् ॥ <br>
यथा हि पशवोऽश्नंति तृणानि जलपानगाः ॥ ३६ ॥ <br>
विण्मूत्रं केवलं चक्रुर्भारोद्वहनमेव च ॥९ <br>
तद्वदस्याः कुलं सर्वं तक्रमश्राति केवलम् ॥ ३७ ॥ <br>
कृत्वा मूत्रपुरीषं च जन्मभोगविवर्जितम् ॥ <br>
नान्यज्जानाति कर्तव्यं धर्मं स्वोदरसं श्रयात् ॥ ३८ ॥ <br>
अन्त्यजा अपि नो कर्म यत्कुर्वन्ति विगर्हितम् ॥ <br>
आभीरास्तच्च कुर्वंति तत्किमेतत्त्वया कृतम् ॥ ३९ ॥ <br>
अवश्यं यदि ते कार्यं भार्यया परया मखे ॥ <br>
त्वया वा ब्राह्मणी कापि प्रख्याता भुवनत्रये ॥ ६.१९२.४० ॥ <br>
नोढा विधे वृथा मुण्ड नूनं धूर्तोऽसि मे मतः ॥ <br>
यत्त्वया शौचसंत्यक्ता कन्याभावप्रदूषिता॥४१॥ <br>
प्रभुक्ता बहुभिः पूर्वं तथा गोपकुमारिका॥ <br>
एषा प्राप्ता सुपापाढ्या वेश्याजनशताधिका॥४२॥ <br>
अन्त्यजाता तथा कन्या क्षतयोनिः प्रजायते॥ <br>
तथा गोपकुमारी च काचित्तादृक्प्रजायते॥४३॥ <br>
मातृकं पैतृकं  वंशं श्वाशुरं च प्रपातयेत्। <br>
तस्मादेतेन कृत्येन गर्हितेन धरातले॥४४॥ <br>
न त्वं प्राप्स्यसि तां पूजां तथा न्ये विबुधोत्तमाः॥ <br>
अनेन कर्मणा चैव यदि मे स्ति ऋतं क्वचित्॥४४॥ <br>
पूजां ये च करिष्यंति भविष्यंति च निर्धनाः॥ <br>
कथं न लज्जितोसि त्वमेतत्कुर्वन्विगर्हितम्॥४६॥ <br>
पुत्राणामथ पौत्राणामन्येषां च दिवौकसाम्॥ <br>
अयोग्यं चैव विप्राणां यदेतत्कृतवानसि॥४७॥ <br>
अथ वा नैष दोषस्ते न कामवशगा नराः॥ <br>
लज्जंति च विजानंति कृत्याकृत्यं शुभाशुभम्॥४८॥ <br>
अकृत्यं मन्यते कृत्यं मित्रं शत्रुं च मन्यते॥ <br>
शत्रुं च मन्यते मित्रं जनः कामवशं गतः॥४९॥ <br>
द्यूतकारे यथा सत्यं यथा चौरं च सौहृदम्॥ <br>
यथा नृपस्य नो मित्रं तथा लज्जा न कामिनाम्॥६.१९२.५०॥ <br>
अपि स्याच्छीतलो वह्निश्चंद्रमा दहनात्मकः। <br>
क्षाराब्दिरपि मिष्टः स्यान्न कामी लज्जते ध्रुवम्॥५१॥ <br>
न मे स्याद्दुखमेतद्धि यत्सापत्न्यमुपस्थितम्॥ <br>
सहस्रमपि नारीणां पुरुषाणां यथा भवेत्॥ ५२॥ <br>
कुलीनानां च शुद्धानां स्वजात्यानां विशेषतः॥ <br>
त्वं कुरुष्व पराणां च यदि कामवशं गतः॥५३॥ <br>
एतत्पुनर्महद्दुःखं यदाभीरी विगर्हिता॥ <br>
वेश्येव नष्टचारित्रा त्वयोढा बहुभर्तृका ॥ ५४ ॥ <br>
तस्मादहं प्रयास्यामि यत्र नाम न ते विधे ॥ <br>
श्रूयते कामलुब्धस्य ह्रिया परिहृतस्य च ॥ ५५ ॥<br>
अहं विडंबिता यस्मादत्रानीय त्वया विधे ॥ <br>
पुरतो देवपत्नीनां देवानां च द्विजन्मनाम् ॥ <br>
तस्मात्पूजां न ते कश्चित्सांप्रतं प्रकरिष्यति ॥ ५६ ॥ <br>
अद्य प्रभृति यः पूजां मंत्रपूजां करिष्यति ॥ <br>
तव मर्त्यो धरापृष्ठे यथान्येषां दिवौकसाम् ॥ ५७ ॥ <br>
भविष्यति च तद्वंशो दरिद्रो दुःखसंयुतः ॥ <br>
ब्राह्मणः क्षत्रियो वापि वैश्यः शूद्रोपि चालये ॥ ५८ ॥ <br>
एषाऽभीरसुता यस्मान्मम स्थाने विगर्हिता ॥ <br>
भविष्यति न संतानस्तस्माद्वाक्यान्ममैव हि ॥ ५९ ॥ <br>
न पूजां लप्स्यते लोके यथान्या देवयोषितः ॥ ६.१९२.६० ॥ <br>
करिष्यति च या नारी पूजा यस्या अपि क्वचित् ॥ <br>
सा भविष्यति दुःखाढ्या वंध्या दौर्भाग्यसंयुता ॥ ६१ ॥<br>
पापिष्ठा नष्टचारित्रा यथैषा पंचभर्तृका ॥ <br>
विख्यातिं यास्यते लोके यथा चासौ तथैव सा ॥ ६२ ॥ <br>
एतस्या अन्वयः पापो भविष्यति निशाचर ॥ <br>
सत्यशौचपरित्यक्ताः शिष्टसंगविवर्जिताः ॥ ६३ ॥ <br>
अनिकेता भविष्यंति वंशेऽस्या गोप्रजीविनः ॥ <br>
एवं शप्त्वा विधिं साध्वी गायत्रीं च ततः परम् ॥ ६४ ॥ <br>
ततो देवगणान्सर्वाञ्छशाप च तदा सती ॥ <br>
भोभोः शक्र त्वयानीता यदेषा पंचभर्तृका ॥ ६५ ॥ <br>
तदाप्नुहि फलं सम्यक्छुभं कृत्वा गुरोरिदम् ॥ <br>
त्वं शत्रुभिर्जितो युद्धे बंधनं समवाप्स्यसि ॥ ६६ ॥ <br>
कारागारे चिरं कालं संगमिष्यत्यसंशयम् ॥ <br>
वासुदेव त्वया यस्मादेषा वै पंचभर्तृका ॥ ६७ ॥ <br>
अनुमोदिता विधेः पूर्वं तस्माच्छप्स्याम्यसंशयम् ॥ <br>
त्वं चापि परभृत्यत्वं संप्राप्स्यसि सुदुर्मते ॥ ६८ ॥ <br>
समीपस्थोऽपि रुद्र त्वं कर्मैतद्यदुपेक्षसे ॥ <br>
निषेधयसि नो मूढ तस्माच्शृणु वचो मम ॥ ६९ ॥ <br>
जीवमानस्य कांतस्य मया तद्विरहोद्भवम् ॥ <br>
संसेवितं मृतायां ते दयितायां भविष्यति ॥ ६.१९२.७० ॥ <br>
यत्र यज्ञे प्रविष्टेयं गर्हिता पंचभर्तृका ॥ <br>
भवानपि हविर्वह्ने यत्त्वं गृह्णासि लौल्यतः ॥ ७१ ॥ <br>
तथान्येषु च यज्ञेषु सम्यक्छंकाविवर्जितः ॥ <br>
तस्माद्दुष्टसमाचार सर्वभक्षो भविष्यसि ॥ ७२ ॥ <br>
स्वधया स्वाहया सार्धं सदा दुःखसमन्वितः ॥ <br>
नैवाप्स्यसि परं सौख्यं सर्वकालं यथा पुरा ॥ ७३ ॥ <br>
एते च ब्राह्मणाः सर्वे लोभोपहतचेतसः ॥ <br>
होमं प्रकुर्वते ये च मखे चापि विगर्हिते। ७४ ॥ <br>
वित्तलोभेन यत्रैषा निविष्टा पञ्चभर्तृका ॥ <br>
तथा च वचनं प्रोक्तं ब्राह्मणीयं भविष्यति ॥ ७५ ॥ <br>
दरिद्रोपहतास्तस्माद्वृषलीपतयस्तथा ॥ <br>
वेदविक्रयकर्तारो भविष्यथ न संशयः ॥ ७६ ॥ <br>
भोभो वित्तपते वित्तं ददासि मखविप्लवे ॥ <br>
तस्माद्यत्तेऽखिलं वित्तमभोग्यं संभविष्यति ॥ ७७ ॥ <br>
तथा देवगणाः सर्वे साहाय्यं ये समाश्रिताः ॥ <br>
अत्र कुर्वंति दोषाढ्ये यज्ञे वै पांचभर्तृके ॥ ७८ ॥ <br>
संतानेन परित्यक्तास्ते भविष्यंति सांप्रतम्॥ <br>
दानवैश्च पराभूता दुःखं प्राप्स्यति केवलम् ॥ ७९ ॥ <br>
एतस्याः पार्श्वतश्चान्याश्चतस्रो या व्यवस्थिताः ॥ <br>
आभीरीति सप त्नीति प्रोक्ता ध्यानप्रहर्षिताः ॥ ६.१९२.८० ॥ <br>
मम द्वेषपरा नित्यं शिवदूतीपुरस्सराः ॥ <br>
तासां परस्परं संगः कदाचिच्च भविष्यति ॥ ८१ ॥ <br>
नान्येनात्र नरेणापि दृष्टिमात्रमपि क्षितौ ॥ <br>
पर्वताग्रेषु दुर्गेषु चागम्येषु च देहिनाम् ॥ <br>
वासः संपत्स्यते नित्यं सर्वभोगविवर्जितः ॥ ८२ ॥ <br>
॥ सूत उवाच ॥ ॥ <br>
एवमुक्त्वाऽथ सावित्रीकोपोपहतचेतसा ॥ <br>
विसृज्य देवपत्नीस्ताः सर्वा याः पार्श्वतः स्थिताः ॥ ८३ ॥ <br>
उदङ्मुखी प्रतस्थे च वार्यमाणापि सर्वतः ॥ <br>
सर्वाभिर्देवपत्नीभिर्लक्ष्मीपूर्वाभिरेवच ॥८४॥ <br>
तत्र यास्यामि नो यत्र नामापि किल वै यतः ॥ <br>
श्रूयते कामुकस्यास्य तत्र यास्याम्यहं द्रुतम् ॥८५॥ <br>
एकश्चरणयोर्न्यस्तो वामः पर्वतरोधसि ॥ <br>
द्वितीयेन समारूढा तस्यागस्य तथोपरि ॥८६॥ <br>
अद्यापि तत्पदं वामं तस्यास्तत्र प्रदृश्यते ॥ <br>
सर्वपापहरं पुण्यं स्थितं पर्वतरोधसि ॥ ८७ ॥ <br>
अपि पापसमाचारो यस्तं पूजयते नरः ॥ <br>
सर्वपातकनिर्मुक्तः स याति परमं पदम् ॥ ८८ ॥ <br>
यो यं काममभि ध्याय तमर्चयति मानवः ॥ <br>
अवश्यं समवाप्नोति यद्यपि स्यात्सुदुर्लभम्॥ ८९ ॥ <br>
॥ सूत उवाच ॥ ॥ <br>
एवं तत्र स्थिता देवी सावित्री पर्वता श्रया ॥ <br>
अपमानं महत्प्राप्य सकाशात्स्वपतेस्तदा ॥ ६.१९२.९० ॥ <br>
यस्तामर्चयते सम्यक्पौर्णमास्यां विशेषतः ॥ <br>
सर्वान्कामानवाप्नोति स मनोवांछितां स्तदा ॥ ९१ ॥ <br>
या नारी कुरुते भक्त्या दीपदानं तदग्रतः ॥ <br>
रक्ततंतुभिराज्येन श्रूयतां तस्य यत्फलम् ॥ ९२ ॥ <br>
यावन्तस्तंतवस्तस्य दह्यंते दीप संभवाः ॥ <br>
मुहूर्तानि च यावंति घृतदीपश्च तिष्ठति ॥ <br>
तावज्जन्मसहस्राणि सा स्यात्सौभाग्यभांगिनी ॥ ९३ ॥ <br>
पुत्रपौत्रसमोपेता धनिनी शील मंडना। ॥ <br>
न दुर्भगा न वन्ध्या च न च काणा विरूपिका ॥ ९४ ॥ <br>
या नृत्यं कुरुते नारी विधवापि तदग्रतः ॥ <br>
गीतं वा कुरुते तत्र तस्याः शृणुत यत्फलम् ॥ ९५ ॥ <br>
यथायथा नृत्यमाना स्वगात्रं विधुनोति च ॥ <br>
तथातथा धुनोत्येव यत्पापं प्रकृतं पुरा ॥ ९६ ॥ <br>
यावन्तो जन्तवो गीतं तस्याः शृण्वंति तत्र च ॥ <br>
तावंति दिवि वर्षाणि सहस्राणि वसेच्च सा ॥ ९७ ॥ <br>
सावित्रीं या समुद्दिश्य फलदानं करोति सा ॥ <br>
फलसंख्याप्रमाणानि युगानि दिवि मोदते ॥ ९८ ॥ <br>
मिष्टान्नं यच्छते यश्च नारीणां च विशेषतः ॥ <br>
तस्या दक्षिणमूर्तौ च भर्त्राढ्यानां द्विजोत्तमाः ॥ <br>
स च सिक्थप्रमाणानि युगा नि दिवि मोदते ॥९९॥ <br>
यः श्राद्धं कुरुते तत्र सम्यक्छ्रद्धासमन्वितः ॥ <br>
रसेनैकेन सस्येन तथैकेन द्विजोत्तमाः ॥ <br>
तस्यापि जायते पुण्यं गयाश्राद्धेन यद्भवेत् ॥ ६.१९२.१०० ॥ <br>
यः करोति द्विजस्तस्या दक्षिणां दिशमाश्रितः ॥ <br>
सन्ध्योपासनमेकं तु स्वपत्न्या क्षिपितैर्जलैः ॥ १०१ ॥ <br>
सायंतने च संप्राप्ते काले ब्राह्मणसत्तमाः॥ <br>
तेन स्याद्वंदिता संध्या सम्यग्द्वादशवार्षिकी ॥ १०२ ॥ <br>
यो जपेद्ब्राह्मणस्तस्याः सावित्रीं पुरतः स्थितः ॥ <br>
तस्य यत्स्यात्फलं विप्राः श्रूयतां तद्वदामि वः ॥ १०३ ॥ <br>
दशभिर्ज्जन्मजनितं शतेन च पुरा कृतम् ॥ <br>
त्रियुगे तु सहस्रेण तस्य नश्यति पातकम् ॥ १०४ ॥ <br>
तस्मात्सर्वप्रयत्नेन चमत्कारपुरं प्रति ॥ <br>
गत्वा तां पूजयेद्देवीं स्तोतव्या च विशेषतः ॥ १०५ ॥ <br>
सावित्र्या इदमाख्यानं यः पठेच्छृणुयाच्च वा ॥ <br>
सर्वपापविनिर्मुक्तः सुखभागत्र जायते ॥ १०६ ॥ <br>
एतद्वः सर्वमाख्यातं यत्पृष्टोऽहं द्विजोत्तमाः ॥ <br>
सावित्र्याः कृत्स्नं माहात्म्यं किं भूयः प्रवदाम्यहम् ॥ १०७ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये सावित्रीमाहात्म्यवर्णनंनाम द्विनवत्युत्तरशततमोऽध्यायः ॥ १९२ ॥<br>
<br>
<br>
</span>
