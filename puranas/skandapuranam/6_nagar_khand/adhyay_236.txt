<span style="font-size: 14pt; line-height: 200%">॥ ब्रह्मोवाच ॥ ॥ <br>
इष्टवस्तुप्रदो विष्णुर्लोकश्चेष्टरुचिः सदा ॥ <br>
तस्मात्सर्वप्रयत्नेन चातुमास्ये त्यजेच्च तत् ॥ १ ॥ <br>
नारायणस्य प्रीत्यर्थं तदेवाक्षय्यमाप्यते ॥ <br>
मर्त्यस्त्यजति श्रद्धावान्सोऽनंतफलभाग्भवेत् ॥ २ ॥ <br>
कांस्यभाजनसंत्यागाज्जायते भूपतिर्भुवि ॥ <br>
पालाशपत्रे भुञ्जानो ब्रह्मभूयस्त्वमश्नुते ॥ ३ ॥ <br>
ताम्रपात्रे न भुञ्जीत कदाचिद्वा गृही नरः ॥ <br>
चातुर्मास्ये विशेषेण ताम्रपात्रं विवर्जयेत् ॥ ४ ॥ <br>
अर्कपत्रेषु भुञ्जानोऽनुपमं लभते फलम् ॥ <br>
वटपत्रेषु भोक्तव्यं चातुर्मास्ये विशेषतः ॥ ५ ॥ <br>
अश्वत्थपत्रसंभोगः कार्यो बुधजनैः सदा ॥ <br>
एकान्नभोजी राजा स्यात्सकलं भूमिमण्डले ॥ ६ ॥ <br>
तथा च लवणत्यागात्सुभगो जायते नरः ॥ <br>
गोधूमान्नपरित्यागाज्जायते जनवलभः ॥ ७ ॥ <br>
अशाकभोजी दीर्घायुश्चातुर्मास्येऽभिजायते ॥ <br>
रसत्यागान्महाप्राणी मधुत्यागात्सुलोचनः ॥ ८ ॥ <br>
मुद्गत्यागाद्रिपुमृती राजमाषाद्धनाढ्यता ॥<br>
अश्वाप्तिस्तंडुलत्यागाच्चातुर्मास्येऽभिजायते ॥ ९ ॥<br>
फलत्यागाद्बहुसुतस्तैलत्यागात्सुरूपिता ॥ <br>
ज्ञानी तुवरिसंत्यागाद्बलं वीर्यं सदैव हि ॥ ६.२३६.१० ॥ <br>
मार्गमांसपरित्यागान्नरकं न च पश्यति ॥ <br>
शौकरस्य पीरत्यागाद्ब्रह्मवासमवाप्नुयात् ॥ ११ ॥ <br>
ज्ञानं लावकसन्त्यागादाज्यत्यागे महत्सुखम् ॥ <br>
आसवं सम्परित्यज्य मुक्तिस्तस्य न दुर्लभा ॥ १२ ॥ <br>
सबलः कनकत्यागाद्रूप्यत्यागेन मानुषः ॥ ६९॥ <br>
दधिदुग्धपरित्यागी गोलोके सुख भाग्भवेत् ॥ १३  <br>
ब्रह्मा पायससंत्यागात्क्षिप्रात्यागान्महेश्वरः ॥ <br>
कन्दर्पोऽपूपसंत्यागान्मोदकत्याजकः सुखी ॥ १४ ॥ <br>
गृहाश्रमपरित्यागी बाह्या श्रमनिषेवकः ॥ <br>
चातुर्मास्यं हरिप्रीत्यै न मातुर्जठरे शिशुः ॥ १५ ॥ <br>
नृपो मरीचसंत्यागाच्छुण्ठीत्यागेन सत्कविः ॥ <br>
शर्करायाः परित्यागाज्जायते राजपूजितः ॥ १६ ॥ <br>
गुडत्यागान्महाभूतिस्तथा दाडिमवर्जनात् ॥ <br>
रक्तवस्त्रपरित्यागाज्जायते जनवल्लभः ॥ १७ ॥ <br>
पट्टकूलपरित्यागादक्षय्यं स्वर्ग माप्नुयात् ॥ <br>
माषान्नचणकान्नस्य त्यागान्नैव पुनर्भवः ॥ १८ ॥ <br>
कृष्णवस्त्रं सदा त्याज्यं चातुर्मास्ये विशेषतः ॥ <br>
सूर्यसंदर्शनाच्छुद्धिर्नीलवस्त्रस्य दर्शनात् ॥ १९ ॥ <br>
चंदनस्य परित्यागाद्गांधर्वं लोकमश्नुते ॥ <br>
कर्पूरस्य परित्यागाद्यावज्जीवं महाधनी ॥ ६.२३६.२० ॥ <br>
कुसुम्भस्य परित्यागान्नैव पश्येद्यमाल यम् ॥ <br>
केशरस्य परित्यागान्मनुष्यो राजवल्लभः ॥ २१ ॥ <br>
यक्षकर्दमसंत्यागाद्ब्रह्मलोके महीयते ॥ <br>
ज्ञानी पुष्पपरित्यागाच्छय्यात्यागे महत्सु खम्॥ २२ ॥ <br>
भार्यावियोगं नाप्नोति चातुर्मास्ये न संशयः ॥ <br>
अलीकवादसंत्यागान्मोक्षद्वारमपावृतम् ॥ २३ ॥ <br>
परमर्मप्रकाशश्च सद्यःपापसमा गमः ॥ <br>
चातुर्मास्ये हरौ सुप्ते परनिन्दां विवर्जयेत् ॥ २४ ॥ <br>
परनिन्दा महापापं परनिन्दा महाभयम् ॥ <br>
परनिन्दा महद्दुःखं न तस्यां पातकं परम् ॥ २५ ॥ <br>
केवलं निन्दने चैव तत्पापं लभते गुरु ॥ <br>
यथा शृण्वान एव स्यात्पातकी न ततः परः ॥ २६ ॥ <br>
केशसंस्कारसंत्यागात्तापत्रयविवर्जितः ॥ <br>
नखरोमधरो यस्तु हरौ सुप्ते विशेषतः ॥ २७ ॥ <br>
दिवसेदिवसे तस्य गंगास्नानफलं भवेत् ॥ २५ ॥ <br>
सर्वोपायैर्विष्णुरेव प्रसाद्यो योगिध्येयः प्रवरैः सर्ववर्णेः ॥ <br>
विष्णोर्नाम्ना मुच्यते घोरबन्धाच्चातुर्मास्ये स्मर्यतेऽसौ विशेषात् ॥ २९ ॥ <br>
इति श्रीस्कांदे महापुराण एकाशीतिसाहस्र्यां संहिता यां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने चातुर्मास्यमाहात्म्ये ब्रह्मनारदसंवाद इष्टवस्तुपरित्यागमहिमवर्णनंनाम षट्त्रिंशदुत्तरद्वि शततमोऽध्यायः ॥ २३६ ॥<br>
<br>
</span>
