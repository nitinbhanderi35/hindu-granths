<span style="font-size: 14pt; line-height: 200%"><br>
॥ सूत उवाच ॥ ॥ <br>
अथ ताच्छपथाञ्छ्रुत्वा स व्याघ्रो विस्मयान्वितः ॥ <br>
सत्यं मत्वा पुनः प्राह नन्दिनीं पुत्रवत्सलाम् ॥ १ ॥ <br>
यद्येवं तद्गृहं गच्छ वीक्षयस्व निजात्मजम्॥ <br>
सखीनामर्पयित्वाथ भूय आगमनं कुरु ॥ २ ॥ <br>
॥ सूत उवाच ॥ ॥ <br>
इति व्याघ्रवचः श्रुत्वा सुशीला नन्दिनी तदा ॥ <br>
गतालयं समुद्दिश्य यत्र बालः सुतः स्थितः॥ ३ ॥ <br>
अथाकालागतां दृष्ट्वा मातरं त्रस्तचेतसम्॥ <br>
रंभमाणां समालोक्य वत्सः प्रोवाच विस्मयात् ॥४॥ <br>
कस्मात् प्राप्तास्यकाले तु कस्मादुद्भ्रांतमानसा ॥ <br>
वाष्पक्लिन्नमुखी कस्माद्वद मातर्द्रुतंमम ॥ ५ ॥ <br>
॥ नंदिन्युवाच ॥ ॥ <br>
यदि पृच्छसि मां पुत्र स्तनपानं समाचर ॥ <br>
येन तृप्तस्य ते सर्वं वृत्तांतं तद्वदाम्यहम् ॥ ६ ॥ <br>
॥ सूत उवाच ॥ ॥ <br>
सोऽपि तद्वचनं श्रुत्वा पीत्वा क्षीरं यथोचितम् ॥ <br>
आघ्रातश्च तया मूर्ध्नि ततः प्रोवाच सत्वरम् ॥ ७ ॥ <br>
सर्वं कीर्तय वृत्तांतमद्यारण्यसमुद्भवम् ॥ <br>
येन मे जायते स्वास्थ्यं श्रुत्वा मातस्तवास्यतः ॥ ८ ॥ <br>
॥ नंदिन्युवाच ॥ ॥ <br>
अहं गता महारण्ये ह्यद्य पुत्र यथेच्छया ॥ <br>
व्याघ्रेणासादिता तत्र भ्रममाणा इतस्ततः ॥ ९ ॥ <br>
स मया प्रार्थितः पुत्र भक्षमाणो नखायुधः ॥ <br>
शपथैरागमिष्यामि गोकुले वीक्ष्य चात्मजम्॥६.५१.१०॥ <br>
साहं तेन विनिर्मुक्ता शपथैर्बहुभिः कृतैः ॥ <br>
भूयस्तत्रैव यास्यामि दृष्टः संभाषितो भवान् ॥ ११ ॥ <br>
॥ वत्स उवाच ॥ ॥ <br>
अहं तत्रैव यास्यामि यत्र त्वं हि प्रगच्छसि ॥ <br>
श्लाघ्यं हि मरणं सम्यङ्मातुरग्रे ममाधुना ॥ १२ ॥ <br>
एकाकिनापि मर्तव्यं त्वया हीनेन वै मया ॥ <br>
विनापि क्षीरपानेन स्वल्पेन समयेन तु ॥ १३ ॥ <br>
यदि मातस्त्वया सार्धं व्याघ्रो मां सूदयिष्यति ॥ <br>
या गतिर्मातृभक्तानां सा मे नूनं भविष्यति ॥ १४ ॥ <br>
अथवा ये त्वया तस्य विहिताः शपथाः शुभे ॥ <br>
ते संतु मम तिष्ठ त्वं तस्मादत्रैव गोकुले ॥ ॥ १५ १। <br>
नास्ति मातृसमो बन्धुर्बालानां क्षीरजीविनाम् ॥ <br>
नास्ति मातृसमो नाथो नास्ति मातृसमा गतिः ॥ १६ ॥ <br>
नास्ति मातृसमः पूज्यो नास्ति मातृसमः सखा ॥ <br>
नास्ति मातृसमो देव इह लोके परत्र च ॥ १७ ॥ <br>
एवं मत्वा सदा मातुः कर्तव्या भक्तिरुत्तमैः ॥ <br>
तमेनं परमं धर्मं प्रजापतिविनिर्मितम् ॥ <br>
अनुतिष्ठंति ये पुत्रास्ते यांति परमां गतिम् ॥ १८ ॥ <br>
तस्मादहं गमिष्यामि त्वं च तिष्ठात्र गोकुले ॥ <br>
आत्मप्राणैस्तव प्राणान्रक्षयिष्याम्यसंशयम् ॥ १९ ॥ <br>
॥ नंदिन्युवाच ॥ ॥ <br>
ममैव विहितो मृत्युर्न ते पुत्राद्य वासरे ॥ <br>
तत्कथं मम जीवं त्वं रक्षस्यसुभिरात्मनः ॥ ॥ ६.५१.२० ॥ <br>
अपश्चिममिदं पुत्र मातृसंदिष्टमुत्तमम् ॥ <br>
त्वया कार्यं प्रयत्नेन मद्वाक्यमनुतिष्ठता ॥ २१ ॥ <br>
भ्रममाणो वने पुत्र मा प्रमादं करिष्यसि ॥ <br>
लोभात्संजायते नाश इहलोके परत्र च ॥ २२ ॥ <br>
समुद्रमटवीं युद्धं विशंते लोभमोहिताः ॥ <br>
इह तन्नास्ति लोभेन यत्र कुर्वंति मानवाः ॥ २३ ॥ <br>
लोभात्प्रमादाद्विश्रंभात्पुरुषो वध्यते त्रिभिः ॥ <br>
तस्माल्लोभो न कर्तव्यो न प्रमादो न विश्वसेत् ॥ २४ ॥ <br>
आत्मा पुत्र त्वया रक्ष्यः सर्वदैव प्रय त्नतः ॥ <br>
सर्वेभ्यः श्वापदेभ्यश्च भ्रमता गहने वने ॥ २५ ॥ <br>
विषमस्थं तृणान्नाद्यं कथंचित्पुत्रक त्वया ॥ <br>
नैकाकिना प्रगंतव्यं यूथं त्यक्त्वा निजं क्वचित् ॥ २६ ॥ <br>
एवं संभाष्य तं वत्समवलिह्य मुहुर्मुहुः ॥ <br>
शोकेन महताविष्टा बाष्पव्याकुललोचना ॥ २७ ॥ <br>
ततः सखीजनं सर्वं गता द्रष्टुं द्विजोत्तमाः ॥ <br>
नन्दिनीं पुत्रशोकेन पीडितांगी सुविह्वला ॥ २८ ॥ <br>
ततः प्रोवाच ताः सर्वा गत्वाऽरण्यं द्विजोत्तमाः ॥ <br>
चरंतीः स्वेच्छया हृष्टा वांछितानि तृणानि ताः ॥२९ ॥ <br>
बहुले चंपके दामे वसुधारे घटस्रवे ॥ <br>
हंसनादि प्रियानंदे शुभक्षीरे महोदये ॥ ६.५१.३० ॥ <br>
तथान्या धेनवो याश्च संस्थिता गोकुलांतिके ॥ <br>
शृण्वंतु वचनं मह्यं कुर्वंतु च ततः परम् ॥ <br>
अद्याहं निजयूथस्य भ्रमंती नातिदूरतः ॥ ३१ ॥ <br>
ततश्च गहनं प्राप्ता वनं मानुषवर्जितम् ॥ <br>
व्याघ्रेणासादिता तत्र भ्रमंती तृणवांछया ॥ ३२ ॥ <br>
युष्माकं दर्शनार्थाय सुतसंभाषणाय च ॥ <br>
संप्राप्ता शपथैः कृच्छ्रात्तं विश्वास्य  नखायुधम् ॥ ३३ ॥ <br>
दृष्टः संभाषितः पुत्रः शासितश्च मया हि सः ॥ <br>
अधुना भवतीनां च प्रदत्तः पुत्रको यथा ॥ ३४ ॥ <br>
अज्ञानाज्ज्ञानतो वापि भवतीनां मया कृतम् ॥ <br>
यत्किंचिद्दुष्कृतं भद्रास्तत्क्षंतव्यं प्रसादतः ॥३५॥ <br>
अनाथो ह्यबलो दीनः क्षीरपो मम बालकः ॥ <br>
मातृशोकाभिसंतप्तः पाल्यः सर्वाभिरेव सः ॥ ३६ ॥ <br>
भ्रममाणोऽसमे स्थाने व्रजमानोऽन्यगोकुले ॥ <br>
अकार्येषु च संसक्तो निवार्यः सर्वदाऽऽदरात् ॥ ३७ ॥ <br>
अहं तत्र गमिष्यामि स व्याघ्रो यत्र संस्थितः ॥ <br>
अपश्चिमप्रणामोऽयं सर्वासां विहितो मया ॥ ३८ ॥ <br>
॥ धेनव ऊचुः ॥ ॥ <br>
न गंतव्यं त्वया तत्र कथंचिदपि नंदिनि ॥ <br>
आपद्धर्मं न वेत्सि त्वं नूनं येन प्रगच्छसि ॥ ३९ ॥ <br>
न नर्मयुक्तं वचनं हिनस्ति न स्त्रीषु जातिर्न विवाहकाले ॥ <br>
प्राणात्यये सर्वधनापहारे पंचानृतान्याहुरपातकानि ॥ ६.५१.४० ॥ <br>
तस्मात्तत्र न गंतव्यं दोषो नास्त्यत्र ते शुभे ॥<br>
पालयस्व निजं पुत्रं व्रजास्माभिर्निजं गृहम् ॥ ॥ ४१ ॥ <br>
॥ नंदिन्युवाच ॥ ॥ <br>
परेषां प्राणयात्रार्थं तत्कर्तुं युज्यते शुभाः ॥ <br>
आत्मप्राणहितार्थाय न साधूनां प्रशस्यते ॥ ४२ ॥ <br>
सत्ये प्रतिष्ठितो लोको धर्मः सत्ये प्रतिष्ठितः ॥ <br>
उदधिः सत्यवाक्येन मर्यादां न विलंघयेत् ॥ ४३ ॥ <br>
विष्णवे पृथिवीं दत्त्वा बलिः पातालमाश्रितः ॥ <br>
सत्यवाक्यं समाश्रित्य न निष्क्रामति दैत्यपः ॥ ४४ ॥ <br>
यः स्वं वाक्यं प्रतिज्ञाय न करोति यथोदितम् ॥ <br>
किं तेन न कृतं पापं चौरेणाकृत बुद्धिना ॥ ४५ ॥ <br>
॥ सख्य ऊचुः ॥ ॥ <br>
त्वं नंदिनि नमस्कार्या सर्वेरपि सुरासुरैः ॥ <br>
या त्वं सत्यप्रतिष्ठार्थं प्राणांस्त्यजसि दुस्त्यजान् ॥ ४६ ॥ <br>
किं त्वां कल्याणि वक्ष्यामः स्वयं धर्मार्थवादिनीम् ॥ <br>
सवरेंपि गुणैर्युक्ता नित्यं सत्ये प्रतिष्ठिताम् ॥ ४७ ॥ <br>
तस्माद्गच्छ महाभागे न शोच्यः पुत्रकस्तव ॥ <br>
भवत्या यद्वयं प्रोक्तास्तत्करिष्याम एव हि ॥ ४८ ॥ <br>
एतत्पुनर्वयं विद्मः सदा सत्यवतां नृणाम् ॥ <br>
न निष्फलः क्रियारंभः कथंचिदपि जायते ॥ ४९ ॥ <br>
॥ सूत उवाच ॥ ॥ <br>
एवं संभाष्य तं सर्वं नंदिनी स्वसखीजनम् ॥ <br>
प्रस्थिता व्याघ्रमुद्दिश्य पुत्रशोकेन पीडिता ॥ ६.५१.५० ॥ <br>
शोकाग्निनापि संतप्ता निराशा पुत्रदर्शने ॥ <br>
वियुक्ता चक्रवाकीव लतेव पतिता तरोः ॥ ५१ ॥ <br>
अंधेव दृष्टिनिर्मुक्ता प्रस्खलंती पदेपदे ॥ <br>
वनाधिदेवताः सर्वाः प्राऽर्थयच्च सुतार्थतः ॥ ५२ ॥ <br>
प्रसुप्तं भ्रममाणं वा मम पुत्रं सुबालकम् ॥ <br>
वनाधिदेवताः सर्वा रक्षंतु वचनान्मम ॥ ५३ ॥ <br>
एवं प्रलप्य मनसा संप्राप्ता तत्र यत्र सः ॥ <br>
आस्ते विस्फूर्जितास्यश्च तीक्ष्णदंष्ट्रो भयावहः ॥ ५४ ॥ <br>
व्याघ्रः क्षुत्क्षामकण्ठश्च तस्या मार्गावलोककः ॥ <br>
संरंभाटोपसंयुक्तः सृक्किणी परिलेहयन् ॥ ५५ ॥ <br>
॥ नंदिन्युवाच ॥ ॥ <br>
आगताहं महाव्याघ्र सत्ये च शपथे स्थिता ॥ <br>
कुरु तृप्तिं यथाकामं मम मांसेन सांप्रतम् ॥ ५६ ॥ <br>
तां दृष्ट्वा सोऽपि दुष्टात्मा वैराग्यं परमं गतः ॥ <br>
सत्याशया पुनः प्राप्ता संत्यज्य प्राणजं भयम् ॥ ५७ ॥ <br>
॥ व्याघ्र उवाच ॥ ॥ <br>
स्वागतं तव कल्याणि सुधेनो सत्यवादिनि ॥ <br>
न हि सत्यवतां किंचिदशुभं विद्यते क्वचित् ॥ ५८ ॥ <br>
त्वयोक्तं शपथैर्भद्रे आगमिष्याम्यहं पुनः ॥ <br>
तेन मे कौतुकं जातं किमेषा प्रकरिष्यति ॥ ५९ ॥ <br>
सोऽहं भद्रे दुराचारो नृशंसो जीवघातकः ॥ <br>
यास्यामि नरकं घोरं कर्मणानेन सर्वदा ॥ ६.५१.६० ॥ <br>
तस्मात्त्वं मे महाभागे पापास्यातिदुरात्मनः ॥ <br>
उपदेशप्रदानेन प्रसादं कर्तुमर्हसि ॥ ६१ ॥ <br>
येन मे स्यात्परं श्रेय इह लोके परत्र च ॥ <br>
न तेऽस्त्यविदितं किंचित्सत्याचारान्मतिर्मम ॥ ६२ ॥ <br>
तस्मात्त्वं धर्मसर्वस्वं संक्षेपान्मम कीर्तय ॥ <br>
सत्संगमफलं येन मम संजायतेऽखिलम्॥ ६३ ॥ <br>
॥ नंदिन्युवाच ॥ ॥ <br>
तपः कृते प्रशंसंति त्रेतायां ध्यानमेव च ॥ <br>
द्वापरे यज्ञयोगं च दानमेकं कलौ युगे ॥ <br>
सर्वेषामेव दानानां नास्ति दानमतः परम् ॥ ६४ ॥ <br>
चराचराणां भूतानामभयं यः प्रयच्छति ॥ <br>
स सर्वभयनिर्मुक्तः परं ब्रह्मा धिगच्छति ॥ ६५ ॥ <br>
॥ व्याघ्र उवाच ॥ ॥ <br>
अन्येषां चैव भूतानां तद्दानं युज्यते शुभे ॥ <br>
अहिंसया भवेद्येषां प्राणयात्रान्नपूर्वकम् ॥ ६६ ॥ <br>
न हिंसया विनाऽस्माकं यतः स्यात्प्राणधारणम् ॥ <br>
तस्माद्ब्रूहि महाभागे किञ्चिन्मम सुखावहम् ॥ <br>
उपदेशं सुधर्माय हिंसकस्यापि देहिनाम् ॥ ॥ ६७ ॥ <br>
॥ नन्दिन्युवाच ॥ ॥ <br>
अत्रास्ति सुमहल्लिंगं पुरा बाणप्रतिष्ठितम् ॥ <br>
गहने यत्प्रभावेन त्वया मुक्तास्म्यहं ध्रुवम् ॥ ६८ ॥ <br>
तस्य त्वं प्रातरुत्थाय कुरु नित्यं प्रदक्षिणाम् ॥ <br>
प्रणामं च ततः सिद्धिं वांछितां समवाप्स्यसि ॥ ६९ ॥ <br>
नान्यस्य कर्मणः शक्तिर्विद्यते ते नखायुध ॥ <br>
पूजादिकस्य हीनत्वाद्धस्ताभ्यामिति मे मतिः ॥ ६.५१.७० ॥ <br>
एवमुक्त्वाथ सा धेनुर्व्याघ्रस्याथ वनांतिके ॥ <br>
तल्लिंगं दर्शयामास पुरः स्थित्वा द्विजोत्तमाः ॥ ७१ ॥ <br>
सोऽपि संदर्शनात्तस्य तत्क्षणान्मुक्तिमाप्तवान् ॥ <br>
व्याघ्रत्वात्पार्थिवो भूयः स बभूव यथा पुरा ॥ ७२ ॥ <br>
शापं दुर्वाससा दत्तं राज्यं स्वं सहितैः सुतैः ॥ <br>
सस्मार स नृपश्रेष्ठस्ततः प्रोवाच नंदिनीम् ॥ ७३ ॥ <br>
नृपः कलशनामाहं हैहयान्वयसंभवः ॥ <br>
शप्तो दुर्वाससा पूर्वं कस्मिंश्चित्कारणांतरे ॥ ७४ ॥<br>
ततः प्रसादितेनोक्तस्तेनाहं नंदिनी यदा ॥ <br>
दर्शयिष्यति तल्लिंगं तदा मुक्तिर्भविष्यति ॥ ७५ ॥ <br>
सा नूनं नन्दिनी त्वं हि ज्ञाता शापान्ततो मया ॥ <br>
तत्त्वं ब्रूहि प्रदेशोऽयं कतमो वरधेनुके ॥ ७६ ॥ <br>
येन गच्छाम्यहं भूयः स्वगृहं प्रति सत्वरम् ॥ <br>
मार्गं दृष्ट्वा महाभागे मानुषं प्राप्य कञ्चन ॥७७ ॥ ॥ <br>
॥ नंदिन्युवाच ॥ ॥ <br>
चमत्कारपुरक्षेत्रमेतत्पातकनाशनम् ॥ <br>
सर्वतीर्थमयं राजन्सर्वकामप्रदायकम् ॥ ७८ ॥ <br>
यदन्यत्र भवेच्छ्रेयो वत्सरेण तपस्विनाम् ॥ <br>
दिनेनैवात्र तत्सम्यग्जायते नात्र संशयः ॥ ७९ ॥ <br>
एवं मत्वा मया लिंगं स्नापितं पयसा सदा ॥ <br>
एतद्यूथं परित्यज्य भक्त्या पूतेन चेतसा ॥ ६.५१.८० ॥ <br>
॥ राजोवाच ॥ ॥ <br>
गच्छ नन्दिनि भद्रं ते निजं प्राप्नुहि बालकम् ॥ <br>
गोकुलं च सखीः स्वाश्च तथान्यं च सुहृज्जनम् ॥ ८१ ॥ <br>
एतत्क्षेत्रं मया पूर्वं ब्राह्मणानां मुखाच्छ्रुतम् ॥ <br>
वांछितं च सदा प्रष्टुं न च द्रष्टुं प्रपारितम् ॥ ८२ ॥ <br>
राज्यकर्मप्रसक्तेन भोगासक्तेन नंदिनि ॥ <br>
स्वयमेवाधुना लब्धं नाहं सन्त्यक्तुमुत्सहे ॥ ८३ ॥ <br>
दिष्ट्या मे मुनिना तेन दत्तः शापो महात्मना ॥ <br>
कथं स्यादन्यथा प्राप्तिः क्षेत्रस्यास्य सुशोभने ॥ ॥ ८४ ॥ <br>
॥ सूत उवाच ॥ ॥ <br>
एवमुक्त्वा महीपालो नन्दिनीं तां विसृज्य च ॥ <br>
स्थितस्तत्रैव तल्लिंगं ध्यायमानो दिवानिशम् ॥ ८५ ॥ <br>
प्रासादं तत्कृते मुख्यं विधायाद्भुतदर्शनम् ॥ <br>
कैलासशिखराकारं तपस्तेपे तदग्रतः ॥ ८६ ॥ <br>
ततस्तस्य प्रभावेन स्वल्पैरेव दिनैर्द्विजाः ॥ <br>
संप्राप्तः परमां सिद्धिं दुर्लभां याज्ञिकैरपि ॥ ८७ ॥ <br>
तत्र यः कार्तिके मासि दीपकं संप्रयच्छति ॥ <br>
सर्वपापविनिर्मुक्तः शिवलोके महीयते ॥ ८८ <br>
मार्गशीर्षे च सम्प्राप्ते गीतनृत्यादिकं नरः ॥ <br>
तदग्रे कुरुते भक्त्या स गच्छति परां गतिम् ॥ ८९ ॥ <br>
एतद्वः सर्वमाख्यातं सर्वपातकनाशनम् ॥ <br>
कलशेश्वरमाहात्म्यं विस्तरेण द्विजोत्तमाः ॥ ६.५१.९० ॥ <br>
भक्त्या पठति यश्चैतच्छ्रद्धया परया युतः ॥ <br>
सोऽपि पापविनिर्मुक्तः शिवलोके महीयते ॥ ९१ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये कलशेश्वरमाहात्म्यवर्णनंनामैकोनपंचाशत्तमोऽ ध्यायः ॥ ५१ ॥ <br>
<br>
</span>
