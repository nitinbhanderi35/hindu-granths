<span style="font-size: 14pt; line-height: 200%">॥ सूत उवाच ॥ ॥ <br>
सोऽपि विप्रो द्विजश्रेष्ठा विस्फोटकपरिप्लुतः ॥ <br>
लज्जया परया युक्तो गत्वा किंचिद्वनांतरम् ॥ १ ॥ <br>
ततो वैराग्यमापन्नो रौद्रे तपसि संस्थितः ॥ <br>
त्यक्त्वा गृहादिकं सर्वं स्नेहं दारसुतोद्भवम्॥ २ ॥ <br>
नियमैः संयमैश्चैव शोषयन्नात्मनस्तनुम् ॥ <br>
किंचिज्जलाश्रयं गत्वा स्थापयित्वा महेश्वरम् ॥ ३ ॥ <br>
ततः कालेन महता तुष्टस्तस्य महेश्वरः ॥ <br>
प्रोवाच दर्शनं गत्वा प्रार्थयस्व यथेप्सितम् ॥ ४ ॥ <br>
॥ त्रिजात उवाच ॥ ॥<br>
मातृदोषादहं देव वैलक्ष्यं परमं गतः ॥ <br>
मध्ये ब्राह्मणमुख्यानामानर्त्ताधिपतेस्तथा ॥ ५ ॥ <br>
अहं शक्नोमि नो वक्तुं कस्यचिद्दर्शितुं विभो ॥ <br>
त्रिजातोऽस्मीति विज्ञाय भूरिविद्यान्वितोऽपि च ॥ ६ ॥ <br>
तस्मात्सर्वोत्तमस्तेषामहं चैव द्विजन्मनाम् ॥ <br>
यथा भवामि देवेश तथा नीतिर्विधीयताम् ॥७॥ ॥ <br>
॥ श्रीभगवानुवाच ॥ ॥ <br>
चमत्कारपुरे विप्रा ये वसंति द्विजोत्तम ॥ <br>
तेषां सर्वोत्तमो नूनं मत्प्रसादाद्भविष्यसि ॥ ८ ॥ <br>
तस्मात्कालं प्रतीक्षस्व कञ्चित्त्वं ब्राह्मणोत्तम ॥ <br>
समये समनुप्राप्ते त्वां च नेष्यामि तत्र वै ॥ ९ ॥ <br>
एवमुक्त्वा स देवेशस्ततश्चादर्शनं गतः ॥ <br>
ब्राह्मणोऽपि तपस्तेपे तथा संपूजयन्हरम् ॥ 6.114.१० ॥ <br>
कस्यचित्त्वथ कालस्य मत्कारपुरे द्विजाः ॥ <br>
मौद्गल्यान्वयसंभूतो देवरातोऽभवद्द्विजः ॥ ११ ॥.<br>
तस्य पुत्रः क्रथोनाम यौवनोद्धतविग्रहः ॥ <br>
सदा गर्वसमायुक्तः पौरुषे च व्यवस्थितः॥१२॥ <br>
स कदाचिद्ययौ विप्रो नागतीर्थं प्रति द्विजाः ॥ <br>
श्रावणस्यासिते पक्षे पंचम्यां पर्यटन्वने ॥१३॥ <br>
अथापश्यत्स नागेन्द्रतनयं भूरिवर्च्चसम् ॥ <br>
रुद्रमालमिति ख्यातं जनन्या सह संगतम् ॥१४॥ <br>
अथाऽसौ तं समालोक्य सुलघुं सर्प पुत्रकम् ॥ <br>
जलसर्पमिति ज्ञात्वा लगुडेन व्यपोथयत् ॥१५॥ <br>
हन्यमानेन तेनाथ प्रमुक्तः सुमहान्स्वनः ॥ <br>
हा मातस्तात तातेति विपन्नोऽस्मि निरागसः॥१६॥ <br>
सोऽपि श्रुत्वाऽथ तं शब्दं ब्राह्मणो मानुषोद्भवम् ॥ <br>
सर्पस्य भयसंत्रस्तः सत्वरं स्वगृहं ययौ ॥१७॥<br>
अथ सा जननी तस्य निष्क्रांता सलिलाश्रयात्॥<br>
यावत्पश्यति तीरस्थं तावत्पुत्रं निपातितम्॥१८॥<br>
ततो मूर्च्छामनुप्राप्ता दृष्ट्वा पुत्रं तथाविधम्॥<br>
यष्टिप्रहारनिर्भिन्नं सर्वांगरुधिरोक्षितम्॥१९॥ <br>
अथ लब्ध्वा पुनः संज्ञां प्रलापानकरोद्बहून्॥ <br>
करुणं शोकसंतप्ता वाष्पपर्याकुलेक्षणा ॥6.114.२०॥। <br>
हाहा पुत्र परित्यक्त्वा मां च क्वासि विनिर्गतः ॥ <br>
अनावृत्तिकरं स्थानं किं स्नेहो नास्ति ते मयि॥२१॥। <br>
केन त्वं निहतः पुत्र पापेन च दुरात्मना ॥ <br>
निष्पापोऽपि च पुत्र त्वं कस्य क्रुद्धोऽद्यवै यमः॥२२॥ <br>
सपुरस्य सराष्ट्रस्य सकुटुंबस्य दुर्मतेः ॥ <br>
येन त्वं निहतोऽद्यापि पंचम्यां पूजितो न च ॥२३॥ <br>
रजसा क्रीडयित्वाऽद्य समागत्य चिरादथ॥ <br>
कामेनोत्संगमागत्य ग्लानिं नैष्यति चांबरम् ॥२४॥ <br>
गद्गदानि मनोज्ञानि जनहास्यकराणि च ॥ <br>
त्वया विनाऽद्य वाक्यानि को वदिष्यति मे पुरः ॥२५॥ <br>
पितुरुत्संगमाश्रित्य कूर्चाकर्षणपूर्वकम् ॥ <br>
कः करिष्यति पुत्राऽद्य सतोषं भवता विना ॥ २६ ॥ <br>
निषिद्धोऽसि मया वत्स त्वमायातोऽनुपृष्ठतः ॥ <br>
मर्त्यलोकमिमं तात बहुदोषसमाकुलम् ॥ २७ ॥ <br>
एवं विलप्य नागी सा संक्रुद्धा शोककर्षिता ॥ <br>
तं मृतं सुतमादाय जगामानंतसंनिधौ ॥ २८ ॥ <br>
ततस्तदग्रतः क्षिप्त्वा तं मृतं निजबालकम् ॥ <br>
प्रलापानकरोद्दीना वियुक्ता कुररी यथा ॥ २९ ॥ <br>
नागराजोऽपि तं दृष्ट्वा स्वपुत्रं विनिपातितम् ॥ <br>
जगाम सोऽपि मूर्च्छां च पुत्रशोकेन पीडितः ॥ 6.114.३० ॥ <br>
ततः सिक्तो जलैः शीतैः संज्ञां लब्ध्वा स कृच्छ्रतः ॥ <br>
प्रलापान्कृपणांश्चक्रे प्राकृतः पुरुषो यथा ॥३१॥। <br>
एतस्मिन्नंतरे नागाः सर्वे तत्र समागताः॥ <br>
रुरुदुर्दुःखिताः संतो बाष्पपर्याकुलेक्षणाः॥३२॥ <br>
वासुकिः पद्मजः शंखस्तक्षकश्च महाविषः॥ <br>
शंखचूडः सचूडश्च पुंडरीकश्च दारुणः ॥ ३३ ॥ <br>
अञ्जनो वामनश्चैव कुमुदश्च तथा परः ॥ <br>
कम्बलाश्वतरौ नागौ नागः कर्कोटकस्तथा ॥ ३४ ॥ <br>
पुष्पदंतः सुदंतश्च मूषको मूषकादनः ॥ <br>
एलापत्रः सुपत्रश्च दीर्घास्यः पुष्पवाहनः ॥ ३५ ॥ <br>
एते चान्ये तथा नागास्तत्राऽऽयाताः सहस्रशः ॥ <br>
पुत्रशोकाभिसतप्तं ज्ञात्वा तं पन्नगाधिपम्॥ ३६ ॥ <br>
ततः संबोध्य ते सर्वे तमीशं पवनाशनम्॥ <br>
पूर्ववृत्तैः कथोद्भेदैर्दृष्टांतैर्विविधैरपि ॥ ३७ ॥ <br>
एवं संबोधितस्तैस्तु चिरात्पन्नगसत्तमः ॥ <br>
अग्निदाह्यं ततश्चक्रे तस्य पुत्रस्य दुःखितः ॥ ३८ ॥ <br>
जलदानस्य काले च सर्पान्सर्वानुवाच सः ॥ <br>
सर्वान्नागान्प्रदानार्थं तोयस्य समुपस्थितान्॥ ३९ ॥ <br>
नाहं तोयं प्रदास्यामि स्वपुत्रस्य कथंचन ॥ <br>
भवद्भिः प्रेरितोऽप्येवं तथान्यैरपि बांधवैः ॥ 6.114.४० ॥ <br>
यावत्तस्य न दुष्टस्य मम पुत्रांतकारिणः ॥ <br>
सदारपुत्रभृत्यस्य विहितो न परिक्षयः ॥ ४१ ॥ <br>
एवमुक्त्वा ततः शेषः शोधयामास तं द्विजम् ॥ <br>
येन संसूदितः पुत्रो दंडकाष्ठेन पाप्मना ॥ ४२ ॥ <br>
ततः प्रोवाच तान्नागान्पार्श्वस्थान्पन्नगाधिपः ॥ <br>
हाटकेश्वरजे क्षेत्रे यांतु मे सुहृदुत्तमाः ॥ ४३ ॥ <br>
पुत्रघ्नं तं निहत्याऽऽशु सकुटुम्बपरिग्रहम्॥ <br>
चमत्कारपुरं सर्वं भक्षणीयं ततः परम् ॥ ४४ ॥ <br>
तत्रैव वसतिः कार्या समस्तैः पन्नगोत्तमैः ॥ <br>
यथा भूयो वसेन्नैव तथा कार्यं च तत्पुरम् ॥ ४५ ॥ <br>
एवमुक्तास्ततस्तेन नागाः प्राधान्यतः श्रुताः ॥ <br>
गत्वाथ सत्वरं तत्र प्रथमं तं द्विजोत्तमम् ॥ ४६ ॥ <br>
देवरातसुतं सुप्तं भक्षयित्वा ततः परम् ॥ <br>
तत्कुटुंबं समग्रं च क्रोधेन महतान्विताः ॥ ४७ ॥ <br>
ततोऽन्यानपि संक्रुद्धा बालान्वृद्धान्कुमारकान् ॥ <br>
भक्षयामासुः सर्वे ते तिर्यग्योनिगता अपि ॥ ४८ ॥ <br>
एतस्मिन्नंतरे जातः पुरे तत्र सुदारुणः ॥ <br>
आक्रंदो ब्राह्मणेंद्राणां सर्पभक्षणसंभवः ॥ ४९ ॥ <br>
तत्र भूमौ तथाऽन्यच्च यत्किंचिदपि दृश्यते ॥ <br>
तत्सर्वं पन्नगैर्व्याप्तं रौद्रैः कृष्णवपुर्धरैः ॥ 6.114.५० ॥ <br>
एतस्मिन्नंतरे प्राप्ताः केचिन्मृत्युवशं गताः ॥ <br>
विषसं घूर्णिताः केचित्पतिता धरणीतले ॥ ५१ ॥ <br>
अन्ये गृहादिकं सर्वं परित्यज्य सुतादि च ॥ <br>
वित्रस्ताः परिधावंति वनमुद्दिश्य दूरतः ॥ ५२ ॥ <br>
अन्ये मंत्रविदो विप्राः प्रयतंते समंततः ॥ <br>
मंदं धावंति संत्रस्ता गृहीत्वौषधयः परे ॥ ५३ ॥ <br>
एवं तत्पुरमुद्दिश्य सर्वे ते पन्नगोत्तमाः ॥ <br>
प्रचरंति यथा कश्चिन्न तत्र ब्राह्मणो वसेत् ॥ ५४ ॥ <br>
अथ शून्यं पुरं कृत्वा सर्वे ते पन्नगोत्तमाः ॥ <br>
व्यचरन्स्वेच्छया तत्र तीर्थेष्वायतनेषु च ॥ ५५ ॥ <br>
न कश्चित्पन्नगः क्षेत्रात्त्यक्त्वा निर्याति बाह्यतः ॥ <br>
प्रविशेन्न परः कश्चित्तत्र क्षेत्रे च मानवः ॥ ५६ ॥ <br>
व्यवस्थैवं समुद्भूता सर्पाणां मानुषैः सह । <br>
वधभक्षणजा न्योन्यं बाह्याभ्यंतरसंभवा ॥ ५७ ॥ <br>
एतस्मिन्नंतरे शेषो मुक्त्वा दुःखं सुतोद्भवम् ॥ <br>
प्रहृष्टः प्रददौ तोयं तस्य जातिभिरन्वितः ॥ ५८ ॥<br>
अथ ते ब्राह्मणाः केचित्सर्पेभ्यो भयविह्वलाः ॥ <br>
सशोका दिङ्मुखान्याशु ते सर्वे संगता मिथः ॥५९॥ <br>
ततो वनं समाजग्मुस्त्रिजातो यत्र संस्थितः ॥ <br>
हरलब्धवरो हृष्टः सुमहत्तपसि स्थितः ॥ 6.114.६० ॥ <br>
स दृष्ट्वा ताञ्जनान्सर्वांस्तथा दुःखपरिप्लुतान् ॥ <br>
पुत्रदारादिकं स्मृत्वा रुदतः करुणं बहु ॥ ६१ ॥ <br>
सोऽपि दुःखसमायुक्तो दृष्ट्वा तान्स्वपुरोद्भवान् ॥ <br>
ब्राह्मणेंद्रांस्ततः प्राह बाष्पव्याकुललोचनः ॥ ६२ ॥ <br>
शृण्वंतु ब्राह्मणाः सर्वे वचनं मम सांप्रतम् ॥ <br>
मया विनिर्गतेनैव तत्पुरात्तोषितो हरः ॥ ६३ ॥ <br>
तेन मह्यं वरो दत्तो वांछितो द्विजसत्तमाः ॥ <br>
गृहीतो न मयाद्यापि प्रार्थयिष्यामि सांप्रतम् ॥६४॥ <br>
यथा स्यात्संक्षयस्तेषां नागानां सुदुरात्मनाम् ॥ <br>
यैः कृतं नः पुरं कृत्स्नमुद्रसं पापकर्मभिः ॥ ६५ ॥ <br>
एवमुक्त्वाऽथ विप्रः स त्रिजातः परमेश्वरम् ॥ <br>
प्रार्थयामास मे देव तं वरं यच्छ सांप्रतम् ॥६६॥ <br>
ततः प्रोवाच देवेशः प्रार्थयस्व द्रुतं द्विज॥ <br>
येनाभीष्टं प्रयच्छामि यद्यपि स्यात्सुदुर्लभम् ॥ ६७ ॥ ॥ <br>
॥ त्रिजात उवाच ॥ ॥ <br>
नागैरस्मत्पुरं कृत्स्नं कृतं जनविवर्जितम् ॥ <br>
तत्तस्मात्ते क्षयं यांतु सर्वे वृषभवाहन ॥ ६८ ॥ <br>
येन तत्पूर्यते विप्रैर्भूयोऽपि सुरसत्तम ॥ <br>
ममापि जायते कीर्तिः स्वस्थानोद्धरणोद्भवा ॥ ६९ ॥ <br>
॥ श्रीभगवानुवाच ॥ ॥ <br>
नायुक्तं विहितं विप्र पन्नगैस्तैर्महात्मभिः ॥ <br>
निर्दोषश्चापि पुत्रोऽत्र येषां विप्रेण सूदितः ॥ 6.114.७० ॥ <br>
विशेषेण द्विजश्रेष्ठ संप्राप्ते पंचमीदिने ॥ <br>
तत्राऽपि श्रावणे मासि पूज्यंते यत्र पन्नगाः ॥ ७१ ॥ <br>
तस्मात्तेऽहं प्रवक्ष्यामि सिद्धमंत्रमनुत्तमम् ॥ <br>
यस्योच्चारणमात्रेण सर्प्पाणां नश्यते विषम् ॥ ७२ ॥ <br>
तं मंत्रं तत्र गत्वा त्वं तद्विप्रैरखिलैर्वृतः ॥ <br>
श्रावयस्व महाभाग तारशब्देन सर्वशः ॥७३॥ <br>
तं श्रुत्वा ये न यास्यंति पातालं पन्नगाधमाः ॥ <br>
युष्मद्वाक्याद्भविष्यंति निर्विषास्ते न संशयः ॥ ७४ ॥ ॥ <br>
॥ त्रिजात उवाच ॥ ॥ <br>
ब्रूहि तं मे महामंत्रं सर्वतीक्ष्णविनाशनम् ॥ <br>
येन गत्वा निजं स्थानं सर्पानुत्सादयाम्यहम् ॥७५॥ <br>
॥ श्रीभगवानुवाच ॥ ॥ <br>
गरं विषमिति प्रोक्तं न तत्रास्ति च सांप्रतम् ॥ <br>
मत्प्रसादात्त्वया ह्येतदुच्चार्यं ब्राह्मणोत्तम ॥ ७६  <br>
न गरं न गरं चैतच्छ्रुत्वा ये पन्नगाधमाः॥ <br>
तत्र स्थास्यंति ते वध्या भविष्यंति यथासुखम् ॥ ७७ ॥ <br>
अद्यप्रभृति तत्स्थानं नगराख्यं धरातले ॥ <br>
भविष्यति सुविख्यातं तव कीर्तिविवर्धनम् ॥ ७८ ॥ <br>
तथान्योपि च यो विप्रो नागरः शुद्धवंशजः ॥ <br>
नगराख्येन मंत्रेण अभिमंत्र्य त्रिधा जलम् ॥ ७९ ॥ <br>
प्राणिनं काल संदष्टमपि मृत्युवशंगतम् ॥ <br>
प्रकरिष्यति जीवाढ्यं प्रक्षिप्य वदने स्वयम् ॥6.114.८०॥। <br>
अन्यत्रापि स्थितो मर्त्यो मंत्रमेतं त्रिरक्षरम् ॥ <br>
यः स्मरिष्यति संसुप्तो न हिंस्यः स्यादहेर्हि सः ॥८१॥। <br>
स्थावरं जंगमं वापि कृत्रिमं वा गरं हि तत् ॥<br>
तदनेन च मंत्रेण संस्पृष्टं त्वमृतायितम् ॥८२॥ <br>
अजीर्णप्रभवा रोगा ये चान्ये जठरोद्भवाः॥ <br>
मंत्रस्यास्य प्रभावेन सर्वे यांति द्रुतं क्षयम् ॥८३॥ <br>
एवमुक्त्वाऽथ तं विप्रं भगवान्वृषभध्वजः ॥ <br>
जगामादर्शनं पश्चाद्यथा दीपो वितैलकः ॥८४॥ <br>
त्रिजातोऽपि समं विप्रैर्हतशेषैस्तु तैर्द्रुतम् ॥ <br>
जगाम संप्रहृष्टात्मा चमत्कारपुरं प्रति ॥ ८५ ॥ <br>
एवं ते ब्राह्मणाः सर्वे त्रिजातेन समन्विताः ॥ <br>
न गरं न गरं प्रोच्चैरुच्चरंतः समाययुः ॥ ८६ ॥ <br>
हाटकेश्वरजं क्षेत्रं यत्तद्व्याप्तं समंततः ॥ <br>
रौद्रैराशीविषैः क्रूरैः शेषस्यादेशमाश्रितेः ॥८७॥ <br>
अथ ते पन्नगाः श्रुत्वा सिद्धमंत्र शिवोद्भवम् ॥ <br>
निर्विषास्तेजसा हीनाः समन्तात्ते प्रदुद्रवुः ॥८८॥ <br>
वल्मीकान्केचिदासाद्य चित्ररंध्रांतरोद्भवान् ॥ <br>
अन्ये चापि प्रजग्मुश्च पातालं दंदशूककाः ॥ ८९ ॥ <br>
ये केचिद्भयसंत्रस्ता वार्द्धक्येन निपीडिताः ॥ <br>
वालत्वेन तथा चान्ये शक्नुवंति न सर्पितुम् ॥ 6.114.९० ॥ <br>
ते सर्वे ब्राह्मणेन्द्रैस्तैः कृतस्य प्रतिकारकैः ॥ <br>
निहताः पन्नगास्तत्र दंडकाष्ठैः सहस्रशः ॥ ९१ ॥ <br>
एवमुत्साद्य तान्सर्वान्ब्राह्मणास्ते गतव्यथाः । <br>
तं त्रिजातं पुरस्कृत्य स्थानकृत्यानि चक्रिरे ॥ ९२ ॥ <br>
एवं तन्नगरं जातमस्मात्कालादनंतरम् ॥ <br>
देवदेवस्य भर्गस्य प्रसादेन द्विजोत्तमाः ॥ ९३ ॥ <br>
एतद्यः पठते नित्यमाख्यानं नगरोद्भवम् ॥ <br>
न तस्य सर्पजं क्वापि कथंचिज्जायते भयम् । ९४ ॥ <br>
इति श्रीस्कादे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये नगरसंज्ञोत्पत्तिवर्णनंनाम चतुर्दशोत्तरशततमोऽध्यायः ॥ ११४ ॥ <br>
<br>
</span>
