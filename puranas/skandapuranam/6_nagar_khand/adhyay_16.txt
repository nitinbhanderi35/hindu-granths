<span style="font-size: 14pt; line-height: 200%"><br>
॥ ॥ सूत उवाच ॥ ॥ <br>
तस्मात्सर्वप्रयत्नेन त्यक्त्वाऽन्या निखिलाः क्रियाः ॥ <br>
रक्तशृंगस्य सांनिध्यं सेवनीयं विचक्षणैः ॥ १ ॥ <br>
किं दानैः किं क्रियाकांडैः किं यज्ञैः किं व्रतैरपि ॥ <br>
तत्क्षेत्रं सेवयेद्भक्त्या हाटकेश्वरसंभवम् ॥२॥ <br>
अग्निष्टोमादयो यज्ञाः सर्वे संपूर्णदक्षिणाः ॥ <br>
तस्य क्षेत्रस्य पुरतः कलां नार्हंति षोडशीम् ॥ ३ ॥ <br>
चान्द्रायणानि कृच्छ्राणि तथा सांतपनानि च ॥ <br>
तस्य क्षेत्रस्य पुरतः कलां नार्हंति षोडशीम्॥४॥ <br>
प्रभासाद्यानि तीर्थानि गङ्गाद्याः सरितस्तथा ॥ <br>
तस्य क्षेत्रस्य पुरतः कलां नार्हंति षोडशीम्॥५॥<br>
भूमिदानानि सर्वाणि धर्माः सर्वे दयादिकाः॥ <br>
तस्य क्षेत्रस्य पुरतः कलां नार्हंति षोडशीम्॥६॥<br>
तत्र राजर्षयः पूर्वं प्रभूताः सिद्धिमागताः ॥ <br>
पशवः पक्षिणः सर्पाः सिंहव्याघ्रा मृगादयः ॥७॥ <br>
तत्र कालवशान्नष्टास्तेऽपि प्राप्ता दिवालयम् ॥ <br>
यस्तत्र व्रतहीनोऽपि कृषिकर्मरतोऽपि वा ॥९॥ <br>
निवासं कुरुते विप्रा मृतस्तत्र दिवं व्रजेत् ॥ <br>
किंवा च बहुनोक्तेन भूयोभूयो द्विजोत्तमाः ॥९॥ <br>
श्रूयतां परमं गुह्यं तस्य क्षेत्रस्य संभवम् ॥ <br>
पुनंति क्षेत्रतीर्थानि संवासादिह मानवान् ॥ ६.१६.१० ॥ <br>
हाटकेश्वरजं क्षेत्रं पुनाति स्मरणादपि ॥ <br>
किं पुनर्दर्शनाद्विप्राः स्पर्शनाच्च विशेषतः ॥ ११ ॥ <br>
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये रक्तशृङ्गसांनिध्यसेवनफलश्रैष्ठ्यवर्णनंनाम षोडशोऽ ध्यायः॥१६॥ ॥॥ <br>
<br>
</span>
