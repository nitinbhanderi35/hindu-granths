<span style="font-size: 14pt; line-height: 200%">॥ सूत उवाच ॥ ॥ <br>
तथान्योऽपि च तत्रास्ति देवश्चित्रेश्वरो द्विजाः ॥ <br>
चित्रपीठस्य मध्यस्थश्चित्रसौख्यप्रदो नृणाम् ॥ १ ॥ <br>
यं दृष्ट्वा पूजयित्वा च स्नापयित्वाथवा नरः ॥ <br>
मुच्यते परदारोत्थैः पातकैश्चोपपातकैः ॥ २ ॥ <br>
धर्षयित्वा गुरोः पत्नीं कन्यां वा निजवंशजाम् ॥ <br>
नीचां वा व्रतयुक्तां वा कामासक्तेन चेतसा ॥ ३ ॥ <br>
चैत्रशुक्लचतुर्दश्यां यस्तं पूजयते नरः ॥ <br>
स तत्पापं निहत्याशु स्वर्गलोकं ततो व्रजेत् ॥ ४ ॥ <br>
तथा चित्रांगदस्तत्र जाबालिसहितो नृपः ॥ <br>
कुमार्या सहितः सार्द्धं नग्नया तत्समुत्थया ॥ <br>
सन्तिष्ठते तदग्रे तु शप्तो जाबालिना पुरा ॥ ५ ॥ <br>
त्रयाणामपि यस्तेषां तस्मिन्नहनि निर्वपेत् ॥ <br>
स इष्टां लभते नारीं सिद्धिं च मनसि स्थिताम् ॥ ६ ॥ <br>
॥ ऋषय ऊचुः ॥ ॥ <br>
कस्माज्जाबालिना शप्तः पूर्वं चित्रांगदो युवा ॥ <br>
सा च तत्तनया कस्मात्कुमारी वस्त्रवर्जिता ॥ ७ ॥ <br>
अद्यापि तिष्ठते तत्र विरुद्धं रूपमाश्रिता ॥ <br>
जनहास्य करं नित्यं तस्मात्सूत वदस्व नः ॥ ८ ॥ <br>
॥ सूत उवाच ॥ ॥ <br>
आर्सोत्पूर्वं मुनिर्नाम्ना जाबालिरिति विश्रुतः ॥ <br>
कौमारब्रह्मचर्येण येन चीर्णं तपः सदा ॥ ९ ॥ <br>
हाटकेश्वरजं क्षेत्रं समासाद्य स सद्द्विजाः ॥ <br>
बाल्येऽपि वयसि प्राप्ते समारेभे महत्तपः ॥ ६.१४३.१० ॥ <br>
कृच्छ्रचांद्रायणादीनि पाराकाणि शनैःशनैः ॥ <br>
कुर्वता तेन ते देवाः संनीता भयगोचरम् ॥ ११ ॥ <br>
ततः शक्रादयो देवाः संत्रस्ता मेरुमूर्धनि ॥ <br>
मिलित्वा चक्रिरे मंत्रं तस्य विघ्नकृते मिथः ॥१२॥ <br>
यद्यस्य तपसो वृद्धिरेवं यास्यति नित्यशः ॥ <br>
च्यावयिष्यति तन्नूनं स्वर्गराज्याच्छतक्रतुम् ॥१३॥ <br>
तस्माद्गच्छतु रंभाख्या तत्पार्श्वे ऽप्सरसां वरा ॥ <br>
ब्रह्मचर्यविघाताय तस्यर्षेर्भावितात्मनः ॥ १४ ॥ <br>
ब्रह्मचर्यं तपोमूलं यतः संकीर्तितं द्विजैः ॥ <br>
तस्याभावात्परिक्लेशः केवलं न फलं व्रते ॥ १५ ॥ <br>
एवं ते निश्चयं कृत्वा समाहूय ततः परम् ॥ <br>
रंभामूचुर्महेंद्रेण सर्वे देवास्तदादरात् ॥ १६ ॥ <br>
गच्छ शीघ्रं महाभागे जाबालिर्यत्र तिष्ठति ॥ <br>
हाटकेश्वरजे क्षेत्रे तपोविघ्नाय तस्य वै ॥ १७ ॥ <br>
ते ते भावाः प्रयोक्तव्याः कथास्तास्ता मनोहराः ॥ <br>
वर्धयंती तथा चित्ते तस्य कामं निरर्गलम् ॥ १८ ॥ ॥ <br>
॥ रंभोवाच ॥ ॥ <br>
स मुनिर्न विजानाति कामधर्मं सुरेश्वर ॥ <br>
अरसज्ञं कथं देव करिष्यामि स्मरान्वितम्॥ १९ ॥ <br>
॥ इन्द्र उवाच ॥ ॥ <br>
एष यास्यति मद्वाक्याद्वसंतस्तस्य सन्निधौ ॥ <br>
अस्य संदर्शनादेव भविष्यति स सस्मरः ॥ ६.१४३.२० ॥ <br>
तस्माद्गच्छ द्रुतं तत्र सहानेन वरानने ॥<br>
संसिद्धिर्जायते येन देवकृत्यं भवेद्द्रुतम् ॥ २१ ॥ <br>
अथ सा तं प्रणम्योच्चैः प्रस्थिता धरणीतलम्॥ <br>
वसंतेन समायुक्ता जाबालिर्यत्र तिष्ठति ॥ २२ ॥ <br>
अथाकस्मादशोकस्य संजातः पुष्पसंचयः ॥ <br>
तिलकस्य च चूतस्य मंजर्यः समुपस्थिताः ॥ २३ ॥ <br>
शिशिरे च सरोजानि विकासं प्रापुरेव हि ॥ <br>
ववौ च सुरभिर्वायुर्दाक्षिणात्यः सुकामदः ॥ २४ ॥ <br>
एतस्मिन्नंतरे प्राप्ता रंभा तत्र वराप्सराः ॥ <br>
सलिलाशयतीरस्थो जाबालिर्यत्र तिष्ठति ॥। ॥ २५ ॥ <br>
अक्षमालाधृतकरो जपन्मंत्रमनेकधा ॥ <br>
अभीष्टं श्रद्धया युक्तो विधाय पितृतर्पणम् ॥ २६ ॥ <br>
अथ संपश्यतस्तस्य मुक्त्वा वस्त्रपरिग्रहम् ॥१ <br>
स्नानार्थं तज्जलं साऽथ प्रविवेश वराप्सराः ॥ २७ ॥ <br>
विवस्त्रां तां समालोक्य सोऽपि यौवनशालिनीम्॥ <br>
याम्यानिलेन च स्पृष्टः कामस्य वशगो ऽभवत् ॥ २८ ॥<br>
ततस्तस्याभवत्कंपस्तत्क्षणादेव सन्मुने ॥ <br>
अक्षमाला कराग्राच्च पपात धरणीतले ॥ २९ ॥ <br>
पुलकः सर्वगात्रेषु संजज्ञेऽतीव दारुणः ॥ <br>
अश्रुपाताः पतंति स्म कोष्णाः प्लावितभूतलाः ॥ ३० ॥ <br>
अथ तं क्षुभितं ज्ञात्वा चित्तज्ञा सा वराप्सराः ॥ <br>
निर्गत्य सलिलात्तस्माच्चक्रे वस्त्रपरिग्रहम्॥ ॥ ३१ ॥ <br>
ततस्तस्यांतिके गत्वा प्रणिपत्य कृतादरा ॥ <br>
प्रोवाच मधुरं वाक्यं वर्द्धंती तस्य तन्मतम् ॥ ३२ ॥ <br>
आश्रमे सकलं ब्रह्मन्कच्चित्ते कुशलं मुने ॥ <br>
स्वाध्याये तपसि प्राज्ञ शिष्येषु मृगपक्षिषु ॥ ३_३ ॥ <br>
॥ मुनिरुवाच॥ ॥ ९॥ <br>
कुशलं मे वरारोहे सर्वत्रैवाधुना स्थितम्॥ <br>
विशेषेणात्र संप्राप्ता सर्वलक्षणलक्षिता॥३४॥ <br>
का त्वं वद महाभागे मम मन्मथवर्धनी॥ <br>
किं देवी वासुरी वा किं पन्नगी किं तु मानुषी॥३५॥ <br>
निवेदय शरीरे मे किं न पश्यसि वेपथुम्॥ <br>
निरर्गलश्च रोमांचो बाष्पपूरश्च नेत्रजः॥३६॥ <br>
रंभोवाच॥ <br>
किं ते गात्रस्वभावोऽयम् किं वान्यो व्याधिसंभवः ॥ <br>
कच्चिदेव न ते स्वास्थ्यं प्रपश्यामि शरीरजम् ॥ ३७ ॥ <br>
॥ मुनिरुवाच ॥ ॥ <br>
न मे गात्रस्वभावो न व्याधिभिश्च सुलोचने ॥ <br>
शृणुष्व कारणं कृत्स्नं येनेदृक्संस्थितं वपुः ॥ ३८ ॥ <br>
यावती वर्तते वेला तव दर्शनसंभवा ॥ <br>
तावत्कालमिदं रूपं मम गात्रसमुद्भवम् ॥ ३०. ॥ <br>
तदहं मन्मथाविष्टो दर्शनात्तव शोभने ॥ <br>
ब्रह्मचर्यपरोपीत्थं महाव्रतधरोऽपि च ॥ ६.१४३.४० ॥ <br>
॥ रंभोवाच । ॥ <br>
यद्येवं ब्राह्मणश्रेष्ठ मां भजस्व यथासुखम् ॥ <br>
नात्र कश्चिद्भवेद्दोषः पण्यनारी यतोऽस्म्यहम् ॥ ४१ ॥ <br>
साधारणा वयं विप्र यतः सृष्टाः स्वयंभुवा ॥ <br>
सर्वेषामेव लोकानां विशेषेण द्विजन्मनाम् ॥ ४२ ॥ <br>
अहं चापि समालोक्य त्वां मुने मन्मथोपमम् । <br>
हता कामशरैस्तीक्ष्णैर्न च गंतुं समुत्सहे ॥ ॥ ४३ ॥ <br>
मया दृष्टाः सुराः पूर्वं यक्षा विद्याधरास्तथा ॥ <br>
सिद्धाश्च किंनरा नागा गुह्यकाः किमु मानुषाः ॥ ४४ ॥ <br>
नेदृग्रूपं वपुस्तेषामेकस्यापि विलोकितम् ॥ <br>
मध्ये ब्राह्मणशार्दूल तस्माद्भक्तां भजस्व माम् ॥ ४५ ॥ <br>
यो नारीं कामसंतप्तां स्वयं प्राप्तां परित्यजेत् ॥ <br>
स मूर्खः पच्यते घोरे नरके शाश्वतीः समाः ॥ ४६ ॥ <br>
एवमुक्त्वा तया सोऽथ परिष्वक्तो महामुनिः ॥ <br>
अनिच्छन्नपि वाक्येन हृदयेन च सस्पृहः ॥ ४७ ॥ <br>
ततो लतानि कुंजे तं समानीय मुनीश्वरम् । <br>
कामशास्त्रोदितैर्भावै रराम कृत्रिमैर्मुनिम् ॥ ४८ ॥<br>
एवं तया समं तत्र स्थितो यावद्दिनक्षयम् ॥ <br>
कामधर्मसमासक्तः संत्यक्ताशेषकर्मकः ॥ ४९ ॥ <br>
ततो निष्कामतां प्राप्तो लज्जया परिवारितः ॥ <br>
विससर्ज च तां रंभां शौचं चक्रे ततः परम् ॥ ६.१४३.५० ॥ <br>
सापि तेन विनिर्मुक्ता कृतकृत्या विलासिनी । <br>
प्रहृष्टा प्रययौ तत्र यत्र देवाः सवासवाः ॥ ५१ ॥ <br>
इति श्रीस्कांदे महापुराण एकाशीतिसाहस्र्यां सहितायां षष्ठे नागरखण्डे हाटकेश्वरक्षेत्रमाहात्म्ये जाबालिक्षोभणोनाम त्रिचत्वारिंशदुत्तरशततमोऽध्यायः ॥ १४३ ॥ <br>
<br>
<br>
</span>
