<span style="font-size: 14pt; line-height: 200%">॥ सारस्वत उवाच ॥ ॥ <br>
छित्त्वा शुभाशुभं कर्म मुक्तिमिच्छेच्छिवां ततः ॥ <br>
इदं न शक्यते कर्त्तुं शुभं कार्यं तदा नरैः ॥ १ ॥ <br>
उत्थायोत्थाय स्नातव्यं पूज्यौ हरिहरौ स्वयम् ॥ <br>
सत्यं वाच्यं हितं कार्यं दानं देयं स्वशक्तितः ॥ २ ॥ <br>
परापवादभीरुत्वं परदारान्विवर्जयेत् ॥ <br>
सुवर्णभूमिहरणब्रह्मदेवस्ववर्जनम् ॥ ३ ॥ <br>
ब्राह्मणस्त्रीनरेंद्राणां बालवृद्धतपस्विनाम् ॥ <br>
पितृमातृगुरूणां च नाप्रियं मनसा वदेत् ॥ ४ ॥<br>
देशकालपरिज्ञानं पात्रापात्रविवेचनम् ॥ <br>
छाया नृणां न वक्तव्या तक्राग्नींधनकांजिकम् ॥५॥ <br>
औषधं शाकमर्थिभ्यो दातव्यं गृह मेधिभिः ॥ <br>
एकादशीपंचदशीचतुर्दश्यष्टमीषु च ॥ ६ ॥ <br>
अमावास्याव्यतीपातसंक्रांतिग्रहणेषु च ॥ <br>
वैधृते पितृमात्रोश्च क्षयाहदिवसेषु च ॥ ७ ॥ <br>
युगादिमन्वादिदिने गृहे कार्यो महोत्सवः ॥ <br>
तीर्थे वा गमनं कार्यं गृहाच्छतगुणं यतः ॥ ८ ॥ <br>
इद्रियाणां जयः कार्यो मद्यं द्यूतं विवर्जयेत् ॥ <br>
विवादं गमनं युद्धं गृही यत्नेन वर्जयेत् ॥ ९ ॥ <br>
स्नानं दानं जपो होमो देवपूजा द्विजार्चनम् ॥ <br>
अक्षयं जायते सर्वं विधिवच्चेद्भवेत्कृतम् ॥ 7.2.13.१० ॥ <br>
एकापि गौः प्रदातव्या वस्त्रालंकारभूषणा ॥ <br>
दोग्ध्री सवत्सा तरुणी द्विजमुख्याय कल्पिता ॥ ११ ॥ <br>
संप्राप्य भारतं खंडं मानुषं जन्म चोत्तमम् ॥ <br>
धन्यो ददाति यो धेनुं स नरः सूर्यमण्डलम्॥ <br>
भित्त्वा याति विमानेन गम्यमानो गवादिभिः ॥१२॥ <br>
सप्त जन्मानि पापानि कृत्वा पापीह चाधमः॥ <br>
एको ददाति यो धेनुं मुच्यते सर्वपातकैः ॥ १३ ॥ <br>
यदा स नीयते बद्धो यममार्गेण किंकरैः ॥ <br>
तदा नंदा समागत्य स्वं पुत्रमिव पश्यति ॥ १४ ॥ <br>
विजित्य हुंकृतेनैव तान्दूतान्दूरतः स्थितान् ॥ <br>
गोप्रदं तं समादाय प्रयाति शिवमन्दिरम् ॥१५॥ <br>
वृषो धर्म हति प्रोक्तो येन मुक्तः स मुच्यते ॥ <br>
गोषु मध्ये पितॄन्सर्वान्हरमुद्दिश्य वा हरिम् ॥१६॥ <br>
सूर्यब्रह्मपुरे वासो जायते ब्रह्मवासरे ॥ <br>
दृढं ककुद्मिनं संतं युवानं भारसाधनम् ॥१७॥ <br>
हलक्षमं बलीवर्दं दत्त्वा विप्राय पर्वसु ॥ <br>
तमारुह्य नरो याति गोलोकं शिवसंनिधौ ॥ १८ ॥ <br>
अश्वं सास्तरणं दत्त्वा खलीनेन च संयुतम् ॥ <br>
अश्वराजबलात्स्वर्गे मोदते ब्राह्मवासरम् ॥ १९ ॥ <br>
गजदानाद्गजेंद्रेण नीयते नंदनं वनम् ॥ <br>
पृथिव्यां सागरांतायामेष राजा भविष्यति ॥7.2.13.२०॥ <br>
गृहं सोपस्करं दत्त्वा विप्राय गृहमेधिने ॥ <br>
लभते नंदने दिव्यं विमानं सार्वकामिकम् ॥ २१ ॥ <br>
द्रव्यं पृथिव्यां परमं सुवर्णं हृष्यंति देवा यदि दीयते ततः ॥ <br>
सूर्योपि तस्मै रुचिरं विमानं ददाति तावद्भ्रमतेऽत्र यावत् ॥२२॥ <br>
रौप्यं पितॄणामतिवल्लभं तद्दत्त्वा नरो निर्मलतामुपैति ॥ <br>
सोमस्य लोकं लभते स तावद्भुवे निवद्धा ऋषयो हि यावत् ॥ २३ ॥ <br>
श्रीखंडकर्पूरसमाकुलानि तांबूलरत्नादिफलानि दत्त्वा ॥ <br>
पुष्पाणि वस्त्राणि सुखेन याति साकं शशांकं दिवि देववृंदैः ॥ ॥ २४ ॥ <br>
तक्रोदकतैलघृतदुग्धेक्षुरसमधूनि यो दद्यात् ॥ <br>
खर्जूरखंडद्राक्षावातामांजीरकैः साकम् ॥ २५ ॥ <br>
दर्भाक्षतमृद्गोमयदूर्वायज्ञोपवीतानि ॥ <br>
तिलचर्मसूर्यपिटकं दत्त्वा ख्यातश्चिरं स्वर्गे ॥ २६ ॥ <br>
आत्माहाराच्चतुर्भागं सिद्धान्नाद्यदि दीयते ॥ <br>
हन्तकारः स तं दत्त्वा ध्रुवं याति ध्रुवालये ॥ ॥ २७ ॥ <br>
आत्माहारप्रमाणेन प्रत्यहं गोषु दीयते ॥ <br>
गवाह्निकं तासु दत्त्वा नरो याति सुरालयम् ॥ २८ ॥ <br>
कंडनीपेषणीचुल्लीमार्जनीभिश्च यत्कृतम् ॥ <br>
पापं गृही क्षालयति ददद्भिक्षां दिनं प्रति ॥ २९ ॥ <br>
ग्रासमात्रा भवेद्भिक्षा सा नित्यं यत्र दीयते ॥ <br>
तद्गृहं गृहमन्यच्च स्मशानमिव दृश्यते ॥ 7.2.13.३० ॥ <br>
कुम्भान्सोदकसिद्धान्नांश्छत्रोपानत्कमंडलुम् ॥ <br>
अंगुलीयकवासांसि दत्त्वा याति नरो दिवि ॥ ३१ ॥ <br>
श्रांतस्य यानं तृषितस्य पानमन्नं क्षुधार्त्तस्य नरो नरेन्द्र ॥ <br>
दत्त्वा विमानेन सुरांगनाभिः संस्तूयमानस्त्रिदिवं स याति ॥ ३२ ॥ <br>
भोजनं सततं देयं यथाशक्त्या घृत प्लुतम् ॥ <br>
तन्मया हि यतः प्राणा अतः पुष्यंति प्राणिनः ॥ ३३ ॥ <br>
क्षुत्पीडा महती लोके ह्यन्नं तद्भेषजं स्मृतम् ॥ <br>
तेन सा शांतिमायाति ततोन्नं देयमुत्तमम् ॥ ३४ ॥ <br>
अन्नं वस्त्रं फलं तोयं तक्रं शाकं घृतं मधु ॥ <br>
पत्रं पुष्पं तथोपानत्कंथां यष्टिं कमंडलुम् ॥ ३५ ॥ <br>
छत्रपात्रे व्रतं विद्या अक्षमाला सुरार्चनम् ॥ <br>
कन्या कुशोपवीतानि बीजौषधगृहाणि च ॥ ३६ ॥ <br>
सस्यं क्षेत्रं यज्ञपात्रं योगपट्टं च पादुके ॥ <br>
कृष्णाजिनं बुद्धिदानं धर्मादेशकथानकम् ॥ ३७ ॥ <br>
अथैतत्संततं देयं तेन श्रेयो महद्भवेत् ॥ <br>
सर्वपापक्षयं कृत्वा दाता याति शिवालयम् ॥ ३८ ॥ <br>
श्राद्धे गृहस्था भोक्तव्याः कुलीना वेदपारगाः ॥ <br>
अक्रोधनाः स्नानशीलाः स्वदेशाचारतत्पराः ॥ ३९ ॥ <br>
आमंत्र्य पूर्वदिवसे निरीहा अपि ये द्विजाः ॥ <br>
अलोलुपा व्याधिहीना न तु ये ग्रामयाजिनः ॥ 7.2.13.४० ॥<br>
तेषां पुरः प्रदातव्यं पिंडदानं विधानतः ॥ <br>
श्राद्धं श्रद्धाविहीनेन कृतमप्यकृतं भवेत् ॥ ४१ ॥ <br>
तस्माच्छ्रद्धान्वितैः श्राद्धं कर्त्तव्यं क्रोधवर्जितैः ॥ <br>
वानप्रस्थो ब्रह्मचारी पथिकस्तीर्थसेवकः ॥ ४२ ॥ <br>
अतिथिर्वैश्वदेवांते स पूज्यः श्राद्धकर्मणि ॥ <br>
सर्वदा यतयः पूज्याः स्वशक्त्या गृहमेधिभिः ॥ ४३ ॥ <br>
यात्राविधिमथो वक्ष्ये सेतिहासं नृपोत्तम ॥ ४४ ॥ <br>
इति श्रीस्कान्दे महापुराण एकाशीति साहस्र्यां संहितायां सप्तमे प्रभासखण्डे द्वितीये वस्त्रापथक्षेत्रमाहात्म्ये तीर्थयात्राविधिवर्णने श्राद्धदानादिमाहात्म्यवर्णनंनाम त्रयोदशोऽध्यायः ॥ ॥ १३ ॥ <br>
<br>
<br>
</span>
