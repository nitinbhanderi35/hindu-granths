<span style="font-size: 14pt; line-height: 200%">॥ सारस्वत उवाच ॥ ॥ <br>
वस्त्रापथे महाक्षेत्रे नगरे वामने पुरा ॥ <br>
पुत्रशोकाभिसंतप्तो वसिष्ठो भगवानृषिः ॥ १ ॥ <br>
आजगाम तपस्तप्तुं स्वर्णरेखानदीतटे ॥ <br>
ईशानकोणे नगरात्स्वर्णरेखानदीजले ॥ २ ॥ <br>
स्नात्वा ध्यात्वा शिवं देवं मनसाऽचिन्तयद्यदा ॥ <br>
तदा रुद्रः समायातस्त्रिनेत्रो वृषभध्वजः ॥ <br>
महर्षे तव तुष्टोऽहं किं करोमि वदस्व तत् ॥ ३ ॥ <br>
॥ वसिष्ठ उवाच ॥ ॥ <br>
यदि तुष्टो महादेव वरो देयो ममाधुना ॥ <br>
तदाऽत्र भवता स्थेयं यावदाचंद्रतारकम् ॥ ४ ॥ <br>
अत्र स्नानं करिष्यंति ये नराः पापकर्मिणः ॥ <br>
तेषां पापक्षयो देव कर्तव्यो भवता सदा ॥ ५ ॥ <br>
नरा ये पापकर्माणः पूजयंति त्रिलोचनम् ॥ <br>
तान्नरान्नय देवेश विमानैः शिवमंदिरम् ॥ ६ ॥ <br>
॥ सारस्वत उवाच ॥ ॥ <br>
तथेत्युक्ता हरो देवस्तत्रैवांतर धीयत ॥ <br>
हिरण्यकशिपुं हत्वा नरसिंहो महाबलः ॥ <br>
त्रैलोक्यमिंद्राय ददौ कालरुद्रं स्वयं ययौ ॥ ७ ॥ <br>
तदन्वये बलिर्जातः स चातीव बला धिकः ॥ <br>
एकातपत्रां पृथिवीं बलिश्चक्रे बलाधिकः ॥ <br>
अकृष्टपच्या सुजला धरित्री सस्यशालिनी ॥ ८ ॥ <br>
गन्धवंति च पुष्पाणि रसवंति फलानि च ॥ <br>
आस्कन्धफलिनो वृक्षाः पुटके पुटके मधु ॥ ९ ॥ <br>
चतुर्वेदा द्विजाः सर्वे क्षत्रिया युद्धकोविदाः ॥ <br>
गोषु सेवापरा वैश्याः शूद्राः शुश्रूषणे रताः ॥ ॥ 7.2.14.१० ॥ <br>
सदाचारा जनपदा ईतिव्याधिविवर्जिताः ॥ <br>
हृष्टपुष्टजनाः सर्वे सदानंदाः सदोद्यताः ॥ ११ ॥ <br>
कुंकुमागुरुलिप्तांगाः सुवेषाः साधुमंडिताः ॥ <br>
दारिद्र्यदुःखमरणैर्विमुक्ताश्चिरजीविनः ॥ १२ ॥ <br>
दीपोद्द्योतितभूभागा रात्रावपि यथा दिने ॥ <br>
विचरंति तथा मर्त्या देवा देवालये यथा ॥ ॥ १३ ॥ <br>
पृथिव्यां स्वर्गरूपायां राज्यं चक्रेऽसुरो बलिः ॥ <br>
नित्यं विवाहवादित्रैर्नादितं भूपमंदिरम् ॥ १४ ॥ <br>
धरित्रीं बुभुजे दैत्यो देवराजो यथा दिवि ॥ <br>
देवेन्द्रो बलिना नित्यं यज्ञैः संतोषितस्तदा ॥ १५ ॥ <br>
देवानां दानवानां च नास्ति युद्धं परस्परम् ॥ <br>
एक एव महीपालो युद्धं नास्ति धरातले ॥ १६ ॥<br>
सपत्नककलिर्नाम नास्ति युद्धं हरेर्गजैः ॥ <br>
न सर्प्पनकुलैर्नित्यं न बिडालैश्च मूषकैः ॥ १७ ॥ <br>
मैत्रीभावं गतं सर्वं जगत्स्थावर जंगमम् ॥ <br>
त्रैलोक्यभ्रमणं कृत्वा नारदो नंदने वने ॥ १८ ॥ <br>
गतो न पश्यते युद्धं त्रैलोक्ये सचराचरे ॥ <br>
तावत्तस्योदरे पीडा महती समजायत ॥ १९ ॥ <br>
न मे स्नानादिना कार्यं तर्प्पणैः किं प्रयोजनम् ॥ <br>
जपहोमादिना सर्वमन्यथा मम चेष्टितम् ॥ 7.2.14.२० ॥ <br>
तत्स्नानं यत्र युध्यन्ते गजा दंतविघट्टनैः ॥ <br>
सा संध्या यत्र निहतैः कबन्धैर्भूर्विभूषिता ॥ २१ ॥ <br>
कुंतघातविनिर्भिन्नगजकुम्भोद्भवासृजा ॥ <br>
तृप्यंति यत्र क्रव्यादास्तर्पणं तन्मम प्रियम् ॥ २२ ॥ <br>
गजशीर्षैरगम्यास्ते निहताः क्षत्रिया रणे ॥ <br>
स होमो यत्र हूयंते गजाश्च नरपुंगवाः ॥ २३ ॥ <br>
शब्दाग्नौ नारदस्यायं होमस्त्रै लोक्यविश्रुतः ॥ <br>
छिन्नपादशिरोहस्तैरंतरांत्रविलबितैः ॥ २४ ॥ <br>
यदर्च्यते भूमितलं तन्मे नित्यं सुरार्चनम् ॥ <br>
किं देवैर्दिवि मे कार्यं किं मनुष्यैर्धरातले ॥ २५ ॥ <br>
पन्नगैः किं तु पाताले न युध्यन्ते परस्परम् ॥ <br>
तथा करिष्ये देवेन्द्रादुपेन्द्राच्च धरातले ॥ २६ ॥ <br>
रसातलं बलिर्यातु सत्यमस्तु वचो मम ॥ <br>
जीवितेनापि राज्येन यदा दामोदरं हरिम् ॥ २७ ॥ <br>
तोषयिष्यति यत्नेन तदेन्द्रोऽसौ भविष्यति ॥ <br>
देवेन्द्रो वृत्रहा भूत्वा भ्रष्टराज्यो भविष्यति ॥ २८ ॥ <br>
यदा वस्त्रापथे गत्वा भवं भावेन पूजयेत् ॥ <br>
सुराधिपस्तदा भूयो ब्रह्महत्याविवर्जितः ॥ २९ ॥ <br>
अनेन मन्त्रजाप्येन स शांतोदरवे दनः ॥ <br>
नारदो देवराजस्य समीपं सहसा ययौ ॥ 7.2.14.३० ॥ <br>
सिंहासनं समारुह्य नन्दने संस्थितो हरिः ॥ <br>
आस्ते परिवृतो देवेर्देवराजो महाबलः ॥ ॥ ३१ ॥ <br>
निरीक्षमाणो नृत्यन्तीं रंभां तां सुरसुन्दरीम्॥ <br>
आयांतं ददृशे देवो नारदं विस्मयान्वितः ॥ ३२ ॥ <br>
अहो विरुद्धो भगवान्नारदो मयि दृश्यते ॥ <br>
नृत्यते किं न वा नृत्ये गीयते किं न गीयते ॥ ३३ ॥ <br>
वाद्यतां तालमानैः किं यावच्चिंतापरो हरिः ॥ <br>
ऋषिः समागतस्तावज्जलाभ्युक्षणत त्परः ॥ ३४ ॥ <br>
सिंहासनं परित्यज्य समुत्थायाग्रतः स्थितः ॥ <br>
स्वागतेनाभिवाद्याथ बभाषे नारदं हरिः ॥ ३२ ॥ <br>
महर्षे स्वागतं तेऽद्य कुतो वाऽऽग म्यते त्वया ॥ <br>
स्नाने संध्यार्चने होमे कुशलं तव विद्यते ॥ ३६ ॥ <br>
इति प्रोक्तो विहस्याथ बभाषे नारदो हरिम् ॥ <br>
यद्येतज्जायते मह्यं किमन्येन प्रयोजनम् ॥ ३७॥ <br>
प्रेक्षणीकस्य ते स्थानं नाहं पश्यामि स्वर्पते ॥ <br>
यावद्राज्यं बलेस्तावत्त्वया मे न प्रयोजनम् ॥ ३८ ॥ <br>
आदित्याद्या ग्रहाः सर्वे काल मानेन योजिताः ॥ <br>
आहुत्या प्लाविता मेघा वर्षंति हृषिता भुवि ॥३९॥ <br>
रोगादिमरणं नास्ति यमो धर्मेण पीडितः ॥7.2.14.४०॥ <br>
एकातपत्रां पृथिवीं बुभुजे स नराधिपः ॥ <br>
त्रैलोक्यनाथेति महानृपेति संग्रामविद्याकुशलेति नित्यम् ॥ <br>
त्रैलोक्यलक्ष्मीकुचकामुकेति संस्तूयते चारणबंदिवृन्दैः ।४१॥ <br>
ब्रह्मेति कृष्णेति हरेति भूमाविंद्रेति सूर्येति धनाधिपेति ॥ <br>
देवारिनाथेति सुराधिपेति जेगीयते चारणबंदिवृन्दैः ॥ ४२ ॥ <br>
युद्धं विना दैत्यगणा हसंति मत्ताः प्रमत्ताः करिणो नदंति ॥ <br>
रथाधिरूढाः पुरुषा भ्रमंति सेनाधिपा स्त्रीषु गृहे रमंति॥४३॥ <br>
यज्ञाग्निधूमेन नभो विराजते सुवर्णरूपा पृथिवी विराजते॥ <br>
शून्यं तु वेदैर्भुवनं च शोभते धिष्ण्यं बलेर्दैर्त्यैगणैश्च शोभते ॥ ४४ ॥ <br>
बलिर्न जानाति सुराधिपं त्वां सुराश्च सर्वे बलियज्ञभोजिनः ॥ <br>
त्वमेव तेऽरिं हृदि चिंतय स्वयं युक्तं तवेदं कथितं मयेति ॥ ४५ ॥ <br>
रंभा न राजते रंगे मेनका त्वां न मन्यते ॥ <br>
तिलोत्तमापि मनुते बलिराजं सुरेश्वरम् ॥ ४६ ॥ <br>
उर्वशी चैव तं याति सुकेशा सह भाषते ॥ <br>
मञ्जुघोषा मुखं वक्त्रं कृत्वा त्वां न निरीक्षते ॥ ४७ ॥ <br>
पुलोमा पुलकोद्भेदं न करोति बलिं विना ॥ <br>
पौलोमी पुरतो गत्वा बलिं स्तौति च मंथरा ॥ ४८ ॥ <br>
नारदः पर्वतश्चैव हाहा हूहूश्च तुंबुरुः ॥ <br>
बलिराज्यं प्रशंसंति रुद्रस्याग्रे मया श्रुतम् ॥ ॥ ४९ ॥ <br>
आज्याहुतीभिः सन्तुष्टा ऋषयो ब्रह्मसद्मनि ॥ <br>
ब्रह्मणोऽग्रे प्रशंसंति तदेवं कथितं मया ॥ 7.2.14.५० ॥<br>
&nbsp;बृहस्पतिर्यदाचष्टे न तद्वाच्यं मया तव ॥ <br>
इंद्राणी बलिनं मत्वा बलिं चित्रेषु पश्यति ॥ ५१ ॥ <br>
अनेन वाक्येन सुराधिपस्तु चचाल कोपावरितस्तदानीम् ॥ <br>
गजेति वज्रेति जगाद सूतं समानयासिं कवचं रथं च ॥ ५२ ॥ <br>
रथेन सूर्यो मरुतो गजेन वृषेण रुद्रो महिषेण सौरिः ॥ <br>
वाद्यंतु वाद्यानि रणाय मेऽद्य चण्डी गणेशास्त्वरिताः प्रयातु ॥ ५३ ॥ <br>
दृष्ट्वा सुरेन्द्रं संक्रुद्धं बृहस्पतिरुदारधीः ॥ <br>
ऋषिमध्ये गतो विद्वान्बभाषे समयोचितम् ॥ ५४ ॥ <br>
सामाद्या नीतयः प्रोक्ताश्चतस्रो मनुना पुरा ॥ <br>
सामसाध्येषु कार्येषु दण्डस्तेन न पात्यताम् ॥ ५५ ॥ <br>
अतो ह्युपेन्द्र्माहूय मंत्रयन्तु सुरोत्तमाः ॥ <br>
तदधीनं जगत्सर्वं त्रैलोक्यं सचराचरम् ॥ ५६ ॥ <br>
विनष्टेषु च कार्येषु तस्य वाच्यं शुभाशुभम् ॥ <br>
स एव प्रथमं गच्छेत्पृथिव्यां स्वार्थसिद्धये ॥ ५७ ॥ <br>
तथेति देवैर्विज्ञप्तस्तथा चक्रे सुरेश्वरः ॥ <br>
मन्दरेऽथ गिरौ विष्णुः सत्यलोकात्समागतः ॥ ५८ ॥ <br>
ऋषयस्तत्र ते यांतु समानेतुं जनार्द्दनम् ॥ <br>
इत्युक्तो नारदः स्वर्गात्स्नातुं प्राप्तः स मन्दरे ॥ ५९ ॥ <br>
गौतमोऽत्रिर्भरद्वाजो विश्वामित्रोऽथ कश्यपः ॥ <br>
जमदग्निर्वसिष्ठश्च संप्राप्ता हरिमन्दिरे ॥ 7.2.14.६० ॥ <br>
गिरौ गंगा जले स्नानं संध्यां चक्रे स नारदः ॥ <br>
यावदास्ते तदा हृष्टा वालखिल्या महर्षयः ॥ ६१ ॥ <br>
विनयेनाभिवाद्याथ कथयामास नारदः ॥ <br>
ऋषयो मन्दरे प्राप्ता विष्णुं नेतुं सुरालये ॥ ६२ ॥ <br>
ऋषयो दर्शनं कर्त्तुं भवतामपि युज्यते ॥ <br>
तदेतद्वचनं श्रुत्वा हर्षितास्ते महर्षयः ॥ ६३ ॥<br>
अंगुष्ठपर्वमात्रांस्तान्वामनान्हरिमन्दिरे॥ <br>
गतान्गंगाजले स्नातुं वालखिल्यान्पुरो हरिः॥ ६४॥ <br>
जहास वामनान्सर्वान्भाविकार्यबलात्ततः॥ <br>
ब्रह्मपुत्रा वालखिल्याः सर्वे ते शंसितव्रताः ॥ ६५ ॥  <br>
लज्जान्विताः क्रोधपरा उच्चैरूचुः परस्परम् ॥ <br>
केनापि देवकार्येण वामनोऽयं भविष्यति ॥ ६६ ॥ <br>
ऋषिभिर्वि ष्णुना सर्वे प्रतिबोध्य प्रसादिताः ॥ <br>
भाग्यमोक्षः कदा विष्णोर्भविष्यति तदुच्यताम् ॥६७॥ <br>
प्रभासादधिकं क्षेत्रं यदा वस्त्रापथं भवेत् ॥ <br>
भविष्यति तदा वृद्धिर्ध्रुवमण्डलव्यापिनी ॥ <br>
तथा वस्त्रापथं क्षेत्रं भविष्यति यवाधिकम् ॥ ६८ ॥ <br>
दृष्ट्वा सोमेश्वरं देवं दोषमुक्तो भविष्यति ॥ <br>
असाध्यसाधनी शक्तिर्भविष्यति स्थिरा तव ॥ ६९ ॥ <br>
वस्त्रापथे सोमनाथं यः पश्यति स पश्यति ॥ <br>
इन्द्रोपेन्द्रौ समालिंग्याथासीनौ तौ वरासने ॥ 7.2.14.७० ॥ ॥ <br>
॥ विष्णुरुवाच ॥ ॥ <br>
किं ते कार्यं देवराज तदवश्यं करोम्यहम् ॥ ७१ ॥ <br>
॥ इन्द्र उवाच ॥ ॥ <br>
हिरण्यकशिपोर्वंशे बलिर्दैत्यो महा बलः ॥ <br>
तेनेदं सकलं व्याप्तं देवा यज्ञभुजः कृताः ॥ ७२ ॥ <br>
देवलोके भूमिलोको गतः सर्वोऽपि केशव ॥ <br>
यावन्नो विकृतिं याति पूर्ववैरमनुस्मरन् ॥ <br>
भ्रष्टराज्यो बलिस्तावत्पातालमधितिष्ठतु ॥ ७३ ॥ <br>
सूर्यसोमान्वये कश्चिद्राजा भवतु भूतले ॥ ७४ ॥ <br>
॥ सारस्वत उवाच ॥ ॥ <br>
इत्येतद्वचनं श्रुत्वा स्वयं संचिन्त्य चेतसा ॥ <br>
तथा करिष्ये तं प्रोच्य मुनीन्प्राह जनार्दनः ॥ ७५ ॥ <br>
ऋषयस्तत्र गच्छंतु कारयन्तु महामखम् ॥ <br>
अहं तत्रागमिष्यामि साधयिष्यामि तं बलिम् ॥ ७६ ॥ <br>
इत्युक्ता मुनयः सर्वे गतास्ते यज्ञमण्डपे ॥<br>
द्वादशाहो महायज्ञः प्रारब्धः सर्वदक्षिणः ॥ ७७ ॥ <br>
सुराष्ट्रदेशं विख्यातं क्षेत्रं वस्त्रापथं नृप ॥ <br>
तस्य दक्षिणदिग्भागे बलेः सिद्धं महापुरम् ॥ ७८ ॥ <br>
क्षेत्राद्बहिः समारब्धो यज्ञः सर्वस्वदक्षिणः ॥ <br>
शुक्रेणामन्त्रिताः सर्वे मुनयो यज्ञकर्मणि ॥ <br>
अतिहृष्टो बलिर्यज्ञे ददौ दानान्यनेकधा ॥ ७९ ॥ <br>
स्वर्णपात्रेषु सर्वेषु दीयते भोजनं बहु ॥ <br>
अतिथिर्ब्राह्मणो विद्वान्सर्वस्वेनापि पूज्यते ॥ <br>
दानाद्यज्ञो भवेत्पूर्णो दानहीनो वृथा भवेत् ॥ 7.2.14.८० ॥ <br>
एतस्मिन्नेव काले तु विष्णुर्वामनतां गतः ॥ <br>
मध्यदेशे चतुर्वेदो ब्राह्मणस्तीर्थयात्रिकः ॥ <br>
महोदरो ह्रस्वभुजः खञ्जपादो महाशिराः ॥ ८१ ॥ <br>
महाहनुः स्थूलजंघः स्थूलग्रीवोऽतिलंपटः ॥ <br>
श्वेतवस्त्रो बद्धशिखश्छत्रोपानत्कमण्डलून् ॥ ८२ ॥ <br>
द्रष्टुं तीर्थान्यनेकानि बभ्राम स महीतले ॥ <br>
सुराष्ट्रदेशे संप्राप्तः क्षेत्रे वस्त्रापथे द्विजः ॥ ८३ ॥ <br>
स्वर्णरेखा नदीतीरे चिंतयामास वामनः ॥ <br>
प्रथमं किं भवं दृष्ट्वा यामि सोमेश्वरं शिवम् ॥ ८४ ॥ <br>
अथ सोमेश्वरं पूज्य पश्चाद्यास्यामि मन्दरम् ॥ <br>
इति चिन्तापरो भूत्वा कृत्यं सञ्चिन्त्य चेतसा ॥ <br>
अत्र स्थितः सोमनाथं पूजयिष्यामि निश्चितम् ॥ ८५ ॥ <br>
वस्त्रापथे महाक्षेत्रे भवं सोमेश्वरं वृथा ॥ <br>
पूजयंति जना नित्यं तथा कार्यं मया धुवम् ॥ ८६ ॥ <br>
देशानामुत्तमो देशो गिरीणामुत्तमो गिरिः ॥ <br>
क्षेत्राणामुत्तमं क्षेत्रं नदीनामुत्तमा सरित् ॥ ८७ ॥<br>
दिव्यं वनं वनानां तु देवानामुत्तमो भवः ॥ <br>
यदा सोमेश्वरो देवो भूमिं भित्त्वा भविष्यति ॥ ८८ ॥ <br>
तदाम्रमण्डले दिव्यं क्षेत्रमेतद्यवाधिकम् ॥ <br>
चैत्र शुक्लचतुर्दश्यामग्निसाधनतत्परः ॥ ८९ ॥ <br>
ऊर्ध्वबाहुः सूर्यकाले भवं तावत्स पश्यति ॥ <br>
मध्यंदिनं परं याते दिननाथे विलंबिते ॥ 7.2.14.९० ॥ <br>
अग्नि तापांगसंतप्तस्तावत्पश्यति शंकरम् ॥ <br>
सोमनाथं शिवं शांतं सर्वदेवनमस्कृतम् ॥ <br>
अर्घ्येण पुष्पमिश्रेण जलमिश्रेण भामिनि ॥ ९१ ॥ ॥ <br>
॥ सारस्वत उवाच ॥ ॥ <br>
भूमिं भित्त्वाथ देवेशः स्वयं सोमेश्वरः स्थितः ॥ <br>
लिंगरूपो महादेवो यावदाब्रह्मवासरम् ॥ ९२ ॥ <br>
॥ सोमेश्वर उवाच ॥ ॥ <br>
सिद्धस्त्वं मत्प्रसादेन कार्यं सिद्धं भविष्यति ॥ <br>
इत्युक्तो वामनो देवं प्रत्युवाच महेश्वरम् ॥ ९३ ॥ <br>
॥ वामन उवाच ॥ ॥ <br>
यदि तुष्टो महादेव यदि देयो वरो मम ॥ <br>
तदाऽत्र लिंगे स्थातव्यमस्तु दिव्यं पुरो मम ॥ ९४ ॥ <br>
यस्तु स्वायंभुवं लिंगं वामने नगरे मम ॥ <br>
पूजयिष्यति ब्रह्मघ्नो गोघ्नो वा बालघातकः ॥ ९५ ॥ <br>
गुरुद्रोही स्वर्णचोरो मुच्यते सर्वपातकैः ॥ <br>
निर्दोषः पूजयेद्यस्तु सकृत्सोमेश्वरं हरम् ॥ ९६ ॥ <br>
मृतो विमानमारुह्य दिव्यस्त्रीपरिवेष्टितः ॥ <br>
संस्तूयमानो दिक्पालैर्यातु स्वर्गे शिवालये ॥ ९७ ॥ <br>
ब्रह्मलोकमतिक्रम्य रुद्रलोके स गच्छतु ॥ <br>
तथेत्युक्त्वा सोमनाथस्तत्रैवान्तरधीयत ॥ ९८ ॥ <br>
प्रकाश्य वामनो लिगं सोमनाथं स्वयंभुवम् ॥ <br>
प्राप्तज्ञानो लब्धवृद्धिर्ययौ द्रष्टुं भवं हरम् ॥ ९९ ॥ <br>
गंगाद्याः सरितः सर्वाः स्वर्णरेखाजले स्थिताः ॥ <br>
एतां सोमेश्वरोत्पत्तिं ये शृण्वंति नराः स्त्रियः ॥ <br>
सर्वपापक्षयस्तेषां जायते नात्र संशयः ॥7.2.14.१०० ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे द्वितीये वस्त्रापथक्षेत्रमाहात्म्ये सोमेश्वरोत्पत्तिवर्णनंनाम चतुर्दशोऽध्यायः ॥ १४ ॥ <br>
<br>
<br>
</span>
