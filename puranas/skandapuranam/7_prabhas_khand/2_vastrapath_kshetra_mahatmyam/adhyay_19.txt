<span style="font-size: 14pt; line-height: 200%">॥ राजोवाच ॥ ॥<br>
गृहीत्वा दक्षिणां दैत्यान्महाविष्णुर्जनार्दनः ॥। <br>
चकार किं ममाचक्ष्व परं कौतूहलं हि मे ॥ १ ॥ <br>
॥ सारस्वत उवाच ॥ ॥ <br>
एवं स्तुतः सुरैर्देवो गृहीत्वा मेदिनीं हरिः ॥ <br>
बलिं निर्वासयामास संपूर्णे यज्ञकर्मणि ॥ <br>
यज्ञांते दक्षिणां लब्ध्वा संपूर्णोऽभूदथाध्वरः ॥ २ ॥ <br>
भगवानप्यसंपूर्णे तृतीये तु क्रमे विभुः ॥ <br>
समभ्येत्य बलिं प्राह ईषत्प्रस्फुरिताधरः ॥ ३ ॥ <br>
ऋणे भवति दैत्येन्द्र बंधनं घोरदर्शनम् ॥ <br>
त्वं पूरय पदं तन्मे नोचेद्बन्धं प्रतीच्छ भोः ॥ ४ ॥ <br>
तन्मुरारिवचः श्रुत्वा पुरो भूत्वा बलेः सुतः ॥ <br>
बाणो वामनमाचष्टे तदा तं विश्वरूपिणम् ॥ ५ ॥ <br>
कृत्वा महीमल्पतरां वपुः कृत्वा तु वामनम्॥ <br>
पदत्रयं याचयित्वा विश्वरूपमगाः कथम् ॥ ६ ॥ <br>
यदि तृतीयं क्रमणं याचसे जगदीश्वर ॥ <br>
पुनर्वामनतां याहि बलिर्दास्यति तत्पदम्॥ ७ ॥ <br>
यादृग्विधाय बलिना वामनायोदकं कृतम्॥ <br>
तत्तादृशाय दातव्यमथ किं विश्वरूपिणे ॥ ८ ॥ <br>
भवत्कृतमिदं विश्वं विश्वस्मिन्वर्तते बलिः ॥ <br>
छद्मना नैव गृह्णन्ति साधवो ये महेश्वर ॥ ९ ॥ <br>
जगदेतज्जगन्नाथ तावकं यदि मन्यसे ॥ <br>
ज्ञात्वा बलिममर्यादं भवद्भक्तिपराङ्मुखम् ॥ 7.2.19.१० ॥ <br>
कंठपाशेन निष्कास्य केन वै वार्यते भवान्॥ <br>
गोपालमन्यं कुरुते रक्षणाय च गोपतिः ॥<br>
सुतृणं चारयन्पूर्वो गोपः किं कुरुते तदा ॥ ११ ॥ <br>
इत्येवमुक्ते तेनाथ वचने बलिसूनुना ॥ <br>
प्रोवाच भगवान्वाक्यमादिकर्ता जनार्दनः ॥१२॥ <br>
यान्युक्तानि वचांसीत्थं त्वया बालेन सांप्रतम्॥ <br>
तेषां त्वं हेतुसंयुक्तं शृणु प्रत्युत्तरं मम ॥ १३ ॥ <br>
पूर्वमुक्तस्तव पिता मया बाण पदत्रयम् ॥ <br>
देहि मह्यं प्रमाणेन तदेतत्समनुष्ठितम् ॥ १४ ॥ <br>
किं न वेत्ति प्रमाणं मे बलिस्तव पिता सुत ॥ <br>
बलेरपि हितार्थाय कृतमेतत्पदत्रयम् ॥ १५ ॥ <br>
तस्माद्यन्मम बालेय त्वत्पित्रांऽबु करे महत् ॥ <br>
दत्तं तेनास्य सुतले कल्पं यावद्वसिष्यति ॥ १६ ॥ <br>
गते मन्वन्तरे बाण श्राद्धदेवस्य साम्प्रतम् ॥ <br>
सावर्णिके त्वागते च बलिरिन्द्रो भविष्यति ॥ १७ ॥ <br>
इति प्रोक्त्वा बलिसुतं बाणं देवस्त्रिविक्रमः ॥ <br>
प्रोवाच बलिमभ्येत्य वचनं मधुराक्षरम् ॥ १८ ॥ <br>
॥ श्रीभगवानुवाच ॥ ॥ <br>
अपूर्णदक्षिणे यागे गच्छ राजन्महातलम् ॥ <br>
सुतलंनाम पातालं वस तत्र निरामयः ॥ १९ ॥ <br>
॥ बलिरुवाच ॥ ॥ <br>
सुतलस्थस्य मे नाथ कथं चरणयोस्तव ॥ <br>
दर्शनं पूजनं भोगो निवसामि यथासुखम् ॥ 7.2.19.२०  <br>
॥ श्रीभगवानुवाच ॥ ॥ <br>
दैत्येन्द्र हदये नित्यं तावके निवसाम्यहम् ॥ <br>
अतस्ते दर्शनं प्राप्तः पुनः स्थास्ये तवान्तिकम् ॥ २१ ॥ <br>
तथान्यमुत्सवं पुण्यं वृत्ते शक्रमहोत्सवे ॥ <br>
दीपप्रतिपन्नामाऽसौ तत्र भावी महोत्सवः ॥ २२ ॥ <br>
तत्र त्वां नरशार्दूला हृष्टाः पुष्टाः स्वलंकृताः ॥ <br>
पुष्पदीपप्रदानेन अर्चयिष्यंति यत्नतः ॥ ॥ २३ ॥ <br>
तत्रोत्सवः पुण्यतमो भविष्यति धरातले ॥ <br>
तव नामांकितो दैत्य तेन त्वं वत्सरं सुखी ॥ २४ ॥ <br>
भविष्यसि नरा ये तु दृढभक्तिसहा न्विताः ॥ <br>
त्वामर्चयन्ति विधिवत्तेऽपि स्युः सुखभागिनः ॥ २५ ॥ <br>
यथैव राज्यं भवतस्तु सांप्रतं तथैव सा भाव्यथ कौमुदीति ॥ <br>
इत्येवमुक्त्वा मधुमदितीश्वरं निवासयित्वा सुतलं सभार्यकम् ॥ २६ ॥ <br>
उर्वी समादाय जगाम तूर्णं स शक्रसद्मामरसंघजुष्टम् ॥ <br>
दत्त्वा मघोने मधुजित्त्रिविष्टपं कृत्वा तु देवान्मखभागभोगिनः ॥ २७ ॥ <br>
अन्तर्दधे विश्वपतिर्महेशः संपश्यतां वै वसुधाधिपानाम् ॥ २८ ॥ <br>
गृहीत्वेति बले राज्यं मनुपुत्रे नियोजितम् ॥ <br>
द्वीपांतरे च ते दैत्याः प्रेषिताश्चाज्ञया स्वयम् ॥२९॥ <br>
पातालनिलया ये तु ते तत्रैव निवेशिताः ॥ <br>
देवानां परमो हर्षः संजातो बलिनिग्रहे ॥7.2.19.३०॥ <br>
निवासाय पुनश्चक्रे वामनो वामनो मनः ॥ <br>
तत्र क्षेत्रे स्वनगरे वामनः स न्युवास ह ॥ ३१ ॥ <br>
॥ सारस्वत उवाच ॥ ॥ <br>
प्रादुर्भावस्ते कथितो नरेन्द्र पुण्यः शुचिर्वामनस्याघहारी ॥ <br>
स्मृते यस्मिन्संश्रुते कीर्तिते च पापं यायात्संक्षयं पुण्यमेति ॥ ३२ ॥ <br>
॥ ईश्वर उवाच ॥ ॥ <br>
इति सारस्वतवचः श्रुत्वा भोजः स भूपतिः ॥ <br>
नमस्कृत्य मुनिश्रेष्ठं पूजयामास भक्तितः ॥ ३३ ॥ <br>
ततो यथोक्तविधिना स भोजो नृपसत्तमः ॥ <br>
वस्त्रापथक्षेत्र यात्रां परिवारजनैः सह ॥ <br>
कृत्वा कृतार्थतां प्राप्तो जगामान्ते परं पदम् ॥ ३४ ॥ <br>
एतन्मया पुण्यतमं प्रभासक्षेत्रे च वस्रापथमीरितं ते ॥ <br>
श्रुत्वा पठित्वा परया समेतो भक्त्या तु विष्णोः पदमभ्युपैति ॥ ३५ ॥<br>
यथा पापानि धूयंते गंगावारिविगाहनात् ॥ <br>
तथा पुराणश्रवणाद्दुरितानां विना शनम् ॥ ३६ ॥ <br>
इदं रहस्यं परमं तवोक्तं न वाच्यमेतद्धरिभक्तिवर्जिते ॥ <br>
द्विजस्य निन्दानिरतेऽतिपापे गुरावभक्ते कृतपापबुद्धौ ॥ ३७ ॥ <br>
इदं पठेद्यो नियतं मनुष्यः कृतभावनः ॥ <br>
तस्य भक्तिः शिवे कृष्णे निश्चला जायते धुवम् ॥ ३८ ॥ <br>
तद्भक्त्या सकलानर्थान्प्राप्नोति पुरुषोत्तमः ॥। <br>
पुराणवाचिने दद्याद्गोभूस्वर्णविभूषणम् ॥३९॥ <br>
वित्तशाठ्यं न कर्तव्यं कुर्वन्दारिद्र्यमाप्नुयात् ॥ <br>
त्रिःकृत्वा प्रपठञ्छृण्वंन्सर्वान्कामानवाप्नुयात् ॥7.2.19.४०॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे द्वितीये वस्त्रापथक्षेत्रमाहात्म्ये बलये वामनकृतवरप्रदानवृत्तान्तवर्णन पूर्वकं वस्त्रापथक्षेत्रयात्रामाहात्म्य सारस्वतभोजसंवादसमाप्तिपुरःसर वस्त्रापथक्षेत्रमाहात्म्यसमाप्तिवर्णनं नामैकोनविंशतितमोऽध्यायः ॥ १९ ॥ ॥<br>
<br>
<br>
</span>
