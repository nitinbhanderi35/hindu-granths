<span style="font-size: 14pt; line-height: 200%">॥ ईश्वर उवाच ॥ ॥ <br>
अधुना संप्रवक्ष्यामि मंगलात्पश्चिमे व्रजेत् ॥ <br>
तत्र सिद्धेश्वरं पश्येत्सर्वसिद्धिप्रदायकम् ॥ १ ॥ <br>
तत्रैव चक्रतीर्थं तु तीर्थकोटिफलप्रदम् ॥ <br>
लोकेश्वरं स्वयंभूतं पूर्वमिंद्रेश्वरेति च ॥ २ ॥ <br>
दृष्ट्वा तं विधिवद्देवि ततो यक्षवनं व्रजेत् ॥ <br>
मंगलात्पश्चिमे भागे यत्र देवी स्वयं स्थिता ॥ ३ ॥ <br>
यक्षेश्वरी महाभागा वांछितार्थप्रदायिनी ॥ <br>
तां संपूज्य विधानेन ततो वस्त्रापथं पुनः ॥ ४ ॥ <br>
गिरिं रैवतकं गत्वा कुर्याद्यात्राविधानतः ॥ <br>
मृगीकुंडादितीर्थानि संति तत्रैव कोटिशः ॥ ५ ॥<br>
यद्भुक्तिशिखरे देवि सीमालिंगं हि तत्स्मृतम् ॥ <br>
दशकोटिस्तु तीर्थानि तत्र संति वरान ने ॥ ६ ॥ <br>
यत्र वै यादवाः सिद्धाः कलौ ये बुद्धिरूपिणः ॥ <br>
शतसहस्रार्बुदं च लिंगं तत्रैव तिष्ठति ॥ ७ ॥ <br>
गजेंद्रस्य पदं तत्र तत्रैव  रसकूपिकाः ॥ <br>
सप्त कुण्डानि तत्रैव रैवते पर्वतोत्तमे ॥ ८ ॥ <br>
अंबिका च स्थिता देवी प्रद्युम्नः सांब एव च ॥ <br>
लिंगाकारे पर्वते तु तत्र तीर्थानि कोटिशः ॥ ९ ॥ <br>
मृगीकुंडं च तत्रैव कालमेघस्तथैव च ॥ <br>
क्षेत्रपालस्वरूपेण महोदधि स्वयं स्थितः ॥ <br>
दामोदरश्च तत्रैव भवो ब्रह्माडनायकः ॥ 7.2.6.१० ॥ ॥ <br>
॥ पार्वत्युवाच ॥ ॥ <br>
श्रुतानि तव तीर्थानि देवेश वदतस्तव ॥ <br>
गंगा सरस्वती पुण्या यमुना च महानदी ॥ ११ ॥ <br>
गोदावरी गोमती च नदी तापी च नर्मदा ॥ <br>
सरयूः स्वर्णरेखा च तमसा पापनाशिनी ॥ १२ ॥ <br>
नद्यः समुद्रसंयोगाः सर्वाः पुण्याः श्रुता मया ॥ <br>
मोक्षारण्यानि दिव्यानि। दिव्यक्षेत्राणि यानि च ॥ १३ ॥ <br>
नगर्यो मुक्तिदायिन्यस्ताः श्रुतास्त्वत्प्रसादतः ॥ <br>
ब्रह्मविष्णुशिवादीनां सूर्येंदुवरुणस्य च ॥ १४ ॥ <br>
देवताना मृषीणां च संति स्थानान्यनेकशः ॥ <br>
परं देव त्वया पुण्यं प्रभासं कथितं मम ॥ १५ ॥ <br>
तस्माद्यच्चाधिकं प्रोक्तं क्षेत्रं वस्त्रापथं त्वया ॥ <br>
शृण्वंत्या च मया पूर्वं न पृष्टं कारणं तदा ॥ १६ ॥ <br>
इदानीं  च श्रुतं सर्वं स्वस्थाहं कारणं वद ॥ <br>
प्रभावं प्रथमं ब्रूहि क्षेत्रस्य च भवस्य च ॥ १७ ॥ <br>
कस्मिन्देशे च तत्तीर्थं शिवः केनात्र संस्थितः ॥ <br>
स्वयंभूर्भगवान्रुद्रः कथं तत्र स्थितः स्वयम् ॥ <br>
प्रभो मे महदाश्चर्यं वर्तते तद्वदाधुना ॥ १८ ॥ <br>
॥ ईश्वर उवाच ॥ ॥ <br>
वस्त्रापथस्य क्षेत्रस्य प्रभावं प्रथमं शृणु ॥ <br>
पश्चाद्भवस्य माहात्म्यं शृणु त्वं च वरानने ॥ १९ ॥ <br>
कान्यकुब्जे महाक्षेत्रे राजा भोजेति विश्रुतः ॥ <br>
पुरा पुण्ययुगे धर्म्यः प्रजा धर्मेण शासति ॥ 7.2.6.२० ॥ <br>
विशालाक्षो दीर्घबाहुर्विद्वान्वाग्ग्मी प्रियंवदः ॥ <br>
सर्वलक्षणसंपूर्णो बह्वाश्चर्यविलोककः ॥ २१ ॥ <br>
वनात्कदाचिदभ्येत्य वनपालोब्रवीदिदम् ॥ <br>
आश्चर्यं भ्रमता देव वने दृष्टं मयाधुना ॥ २२ ॥ <br>
गिरौ विषमभूभागे वहुवृक्षसमाकुले ॥ <br>
मृगयूथगता नारी मया दृष्टा मृगानना ॥ २३ ॥ <br>
मृगवत्प्लवते बाला सदा तत्रैव दृश्यते ॥ <br>
इति श्रुत्वा वचो राजा तुष्टस्तस्मै धनं ददौ ॥ २४ ॥ <br>
चतुरं तुरगं दिव्यं वाससी स्वर्णभूषणम्॥ <br>
इदानीमेव यास्यामि सेनाध्यक्ष त्वया सह ॥२५॥<br>
अश्वानां दशसाहस्रं वागुराणां त्वनेकधा ॥ <br>
पत्तयो यांतु  सर्वत्र वेष्टयंतु गिरिंवरम् ॥२६॥ <br>
न हंतव्यो मृगः कश्चिद्रक्षणीया हि सा मृगी ॥ <br>
स्त्रीवेषधारिणी नारी मृगी भवति भूतले ॥२७॥ <br>
क्व यास्यति वराकी सा मद्बलैः परिपीडिता ॥ <br>
शस्त्रास्त्रवर्जितं सैन्यं वनपालपदानुगम् ॥२८॥ <br>
अहोरात्रेण संप्राप्तं बहुव्याधजनाग्रतः ॥ <br>
अश्वाधिरूढो बलवान्भोजराजो ययौ स्वयम् ॥ २९ ॥<br>
निःशब्दपदसञ्चारः संज्ञासंकेतभाषकः ॥ <br>
गिरिं संवेष्टयामास वागुराभिः स्वयं नृपः ॥ 7.2.6.३० ॥ <br>
वनपालेन सहितो मृगयूथं ददर्श सः ॥ <br>
सा मृगी मृगमध्यस्था नारीदेहा मुखे मृगी ॥ <br>
मृगवच्चेष्टते बाला धावते च मृगैः सह ॥ ३१ ॥ <br>
अश्वगंधान्समाघ्राय सन्त्रस्ता मृगयूथपाः ॥ <br>
क्षुब्धा भ्रान्ताः क्षणे तस्मिन्सर्वे यांति दिशो दश ॥ ३२ ॥ <br>
मृगवक्त्रा तु या नारी मृगैः कतिपयैः सह ॥ <br>
प्लवमाना निपतिता वागुरायां विचेतना ॥ ३३ ॥ <br>
बलाध्यक्षेण विधृता मृगैः सह शनैर्नृपः ॥ <br>
ददर्श महदाश्चर्यं भोजराजो जनैर्वृतः ॥ ३४ ॥ <br>
ततः कोलाहलो जातः परमानंदिनिस्वनः ॥ <br>
मृगैः सह समानिन्ये कान्यकुब्जं मृगीं नृपः ॥ ३५ ॥ <br>
दिव्यवस्त्रसमाच्छन्ना दिव्याभरणभूषिता ॥ <br>
नरयानस्थिता नारी प्रविवेश मृगैर्वृता ॥ ३६ ॥ <br>
वादित्रैर्ब्रह्मघोषैश्च नीयते नृपमंदिरम् ॥ <br>
जनैर्जानपदैर्मार्गे दृश्यते नृपमन्दिरे ॥ ३७ ॥ <br>
नीयमाना नागरैश्च महदाश्चर्यभाषकैः ॥ <br>
पुण्ये मुहूर्त्ते संप्राप्ते सा मृगी नृपमन्दिरम् ॥ ३८ ॥ <br>
प्रतीहारेण राजेन्द्र वचसा वारितो जनः ॥ <br>
गतः सेनापतिः सैन्यं गृहीत्वा स्वनिकेतनम् ॥ ३९ ॥ <br>
राजापि स्वगृहं प्राप्य स्नात्वा संपूज्य देवताः ॥ <br>
तां मृगीं स्नापयामास दिव्यगन्धानुलेपनाम्॥ 7.2.6.४० ॥ <br>
कुङ्कुमेन विलिप्तांगीं दिव्यवस्त्रावगुंठिताम् ॥ <br>
यथोचितं यथास्थानं दिव्याभरणभूषिताम् ॥ ४१ ॥ <br>
एकांते निर्जने राजा बभाषे चारुलोचनाम् ॥ <br>
का त्वं कस्य सुता केन कारणेन मृगैः सह ॥ ४२ ॥ <br>
स्त्रीणां शरीरं ते कस्मान्मृगीणां वदनं कुतः ॥ <br>
इति सर्वं समाचक्ष्व परं कौतूहलं हि मे ॥ ४३ ॥ <br>
एवं सा प्रोच्यमानापि न बभाषे कथंचन ॥ <br>
मूकवन्न विजानाति न च भुंक्ते सुलोचना ॥ ४४ ॥<br>
न भुंक्ते पृथिवीपालो न राज्यं बहु मन्यते ॥ <br>
न दारैर्विद्यते कार्यं नाश्वैर्न च गजै रथैः ॥ ४५ ॥ <br>
तदेव राज्यं ते दारास्ते गजास्तद्धनं बहु ॥ <br>
प्रमदामदसंरक्तं यत्र संक्रीडते मनः ॥ ४६ ॥ <br>
आहूयाह प्रतीहारं तया संमोहितो नृपः ॥ <br>
पुरोधसं गुरुं विप्रानाचार्याञ्छीघ्रमानय ॥ ४७ ॥ <br>
दैवज्ञानथ मन्त्रज्ञान्भिषजस्तांत्रिकांस्तथा ॥ <br>
इति सन्नोदितो राज्ञा प्रतीहारो ययौ स्वयम् ॥ ४८ ॥ <br>
आजगाम स वेगेन समानीय द्विजोत्तमान्॥ <br>
राज्ञे विज्ञापयामास देव विप्राः समागताः ॥ ४९ ॥ <br>
प्रवेशय गुरुं द्वाःस्थं संप्राप्तान्मद्धिते रतान् ॥ <br>
इति सन्नोदितो राज्ञा तथा चक्रे स बुद्धिमान्॥ 7.2.6.५० ॥ <br>
अभ्युत्थाय नृपः पूर्वं नमस्कृत्य प्रपूज्य च ॥ <br>
आसनेषूपविष्टांस्तान्बभाषे कार्यतत्परः ॥ ५१ ॥ <br>
इदमाश्चर्यमेवैकं कथं शक्यं निवेदितुम् ॥ <br>
जानीत हि स्वयं सर्वे लोकतः शास्त्रतोऽपि वा ॥ ५२ ॥ <br>
कथमेषा समुत्पन्ना कस्येदं कर्मणः फलम् ॥ <br>
अस्यां केन प्रकारेण वचनं मानुषं भवेत् ॥ ५३ ॥<br>
स्वयं मनुष्यवदना कथमेषा भविष्यति ॥ <br>
सावधानैर्द्विजैर्भूयः सर्वं संचिन्त्य चोच्यताम् ॥ ५४ ॥ <br>
॥ विप्रा ऊचुः ॥ ॥ <br>
देव सारस्वतो नाम कुरुक्षेत्रे द्विजोत्तमः ॥ <br>
ऊर्द्ध्वरेताः सरस्वत्यां तपस्तेपे जितेन्द्रियः ॥ ५५ ॥ <br>
कथयिष्यति सर्वं ते तेनादिष्टा मृगी स्वयम् ॥ <br>
इति श्रुत्वा वचो राजा ययौ सारस्वतं द्विजम् ॥ ५६ ॥ <br>
सरस्वतीजले स्नातं प्रभासे ध्यानतत्परम् ॥ <br>
दृष्ट्वा प्रदक्षिणीकृत्य साष्टांगं तं प्रणम्य च ॥ <br>
उपविष्टो नृपो भूमौ प्रांजलिः सञ्जितेन्द्रियः ॥ ५७ ॥ <br>
मनुष्यपदसंचारं श्रुत्वा ज्ञात्वा च कारणम् ॥ <br>
सारस्वतो बभाषेऽथ तं नृपं भक्तितत्परम् ॥ ५८ ॥ <br>
॥ सारस्वत उवाच ॥ ॥ <br>
भोजराज शुभं तेस्तु ज्ञातं तत्कारणं मया ॥ <br>
मृगानना त्वया नारी समानीता वनात्किल ॥ ५९ ॥ <br>
महदाश्चर्यमेवैतत्तव चेतसि वर्त्तते ॥ <br>
आदिष्टा तु मया बाला सर्वं ते कथयिष्यति ॥ 7.2.6.६० ॥ <br>
जानाम्यहं महाराज चरित्रं जन्म यादृशम् ॥ <br>
आश्चर्यं संभवेल्लोके कथ्यमानं तया स्वयम् ॥ ६१ ॥ <br>
इत्यादिश्य गतो वेगाद्रथेनादित्यवर्चसा ॥ <br>
अहोरात्रद्वयेनैव संप्राप्तो नृप मन्दिरम् ॥ ६२ ॥ <br>
प्रविश्य च मृगीं दृष्ट्वा यत्रास्ते मृगलोचना ॥ <br>
तया सारस्वतो ज्ञातो धर्मज्ञः सर्वविद्द्विजः ॥ ६३ ॥ <br>
॥ मृग्युवाच ॥ ॥ <br>
एष सर्वं हि जानाति कारणं यच्च यादृशम् ॥ <br>
वर्त्तमानं भविष्यं च भूतं यद्भुवनत्रये ॥ ६४ ॥ <br>
एतेन मरणं ज्ञातं मदीयं पूर्वजन्मनि ॥ <br>
वस्त्रापथे  महाक्षेत्रे तपस्तप्तं भवालये ॥ ६५ ॥ <br>
विधूय कलुषं सर्वं ज्ञानमुत्पाद्य यत्नतः ॥ <br>
जरामरणनिर्मुक्तः प्रत्यक्षं दृष्टवान्भवम् ॥ ६६ ॥ <br>
अस्य तुष्टो भवो देवो ज्ञातं तीर्थस्य कारणम् ॥ <br>
आदिष्टया मया वाच्यं भवेज्जन्मनि कारणम् ॥ ६७ ॥ <br>
इति चिन्तापरा यावत्तावद्विप्रः समागतः ॥ <br>
तस्मै प्रणामपरमा मूर्च्छिता निपपात सा ॥ ६८ ॥ <br>
अथ सारस्वतो ज्ञानाज्ज्ञातवान्कारणं च तत् ॥ <br>
आनयन्तु द्विजा वेगात्कलशं तोयसंभृतम् ॥ ॥ ६९ ॥ <br>
सवौंषधीः पल्लवांश्च दूर्वाः पुष्पाणि चाक्षतान्॥ <br>
धूपं च चंदनं चैव गोमयं मधुसर्पिषी ॥ 7.2.6.७० ॥<br>
इत्यादिष्टैर्द्विजैर्वेगात्समानीतं नृपाज्ञया ॥ <br>
उपलिप्य च भूभागं स्वस्तिकं संनिवेश्य च ॥ ७१ ॥ <br>
तत्राग्निकार्यं कृत्वाऽथ वेदान्कुंभे निधाय सः ॥ <br>
इन्द्रं तस्मिंश्च विन्यस्य दिक्पालांश्च यथाक्रमम् ॥ <br>
हुत्वाग्निं स चरुं कृत्वा ग्रहपूजामकारयत् ॥ ७२ ॥ <br>
तोयं सुवर्णपात्रस्थं कृत्वा कुंभान्स्वयं गुरुः ॥ <br>
अभिषेकं ततश्चक्रे मुहूर्ते सार्वकामिके ॥ ७३ ॥ <br>
अभिषिक्ता तु सा तेन पूता स्नानार्थवारिणा ॥ <br>
जाता सचेतना बाला सर्वं पश्यति चक्षुषा ॥ ७४ ॥ <br>
शृणोति सर्वं जानाति चरित्रं पूर्वजन्मनः ॥ <br>
बदरीफलमात्रं तु पुरोडाशं ददौ गुरुः ॥ ७५ ॥ <br>
तयोपभुक्तं यत्नेन ततश्चक्रे स मार्ज्जनम् ॥ <br>
मानुषे वचने कर्णे ददौ ज्ञानं गुरुस्ततः ॥ ७६ ॥<br>
गुरवे दक्षिणां दत्त्वा ततः सा च मृगानना ॥ <br>
भोजराजाय सर्व च चरित्रं पूर्वजन्मनः ॥ ॥ ७७ ॥ <br>
वक्तुं प्रचक्रमे बाल्याद्यद्वृत्तं पूर्वजन्मनि ॥ <br>
नमस्कृत्य गुरुं पूर्वं ब्राह्मणान्क्षत्रियांस्तथा ॥ ७८ ॥ <br>
॥ मृग्युवाच ॥ ॥<br>
न विषादस्त्वया कार्यो राजञ्च्छ्रुत्वा मयोदितम् ॥ <br>
इतस्त्वं सप्तमे स्थाने कलिंगाधिपतेः सुतः ॥ ७९ ॥ <br>
मृते पितरि बालस्त्वं स्वभिषिक्तः स्वमंत्रिभिः ॥ <br>
अहं हि वंगराजस्य संजाता दुहिता किल ॥ 7.2.6.८० ॥ <br>
परिणीता त्वया देव पित्रा दत्ता स्वयं नृप ॥ <br>
त्वयाऽहं पट्टमहिषी कृता योषिद्वरा यतः ॥ ८१ ॥ <br>
युवा जातः क्रमेणैव हिंस्रः क्रूरो बभूव ह ॥ <br>
न वेदशास्त्रकुशलो दयाधर्मविवर्जितः ॥ ८२ ॥ <br>
लुब्धो मानी महाक्रोधी सत्याचार बहिष्कृतः ॥ <br>
न देवं न गुरुं विप्रान्नो जानाति दुराशयः ॥ ८३ ॥ <br>
विरक्ता हि प्रजास्तस्य ब्राह्मणोच्छेदकारकः ॥ <br>
समासन्नैर्नृपैस्तस्य देशः सर्वो विलुंपितः ॥ <br>
सैन्यं सर्वं समादाय युद्धायोपजगाम सः ॥ ८४ ॥ <br>
सहैवाहं गता देव युद्धं जातं नृपैः सह ॥ <br>
हारितं सैनिकैस्तस्य गता नष्टा दिशो दश ॥ ८५ ॥ <br>
त्यक्त्वा धर्मं निजं राजा पलायनपरोऽभवत् ॥ <br>
गच्छमानस्तु नृपतिः शत्रुभिः परिपीडितः ॥ ८६ ॥ <br>
तवास्मिवादी दुष्टात्मा हतो लोकविरोधकः ॥ <br>
देहं तस्य गृहीत्वाग्नौ प्रविष्टाहं नृपोत्तम ॥ ८७ ॥ <br>
मृतस्यैवं गतिर्नास्ति नरके स विपच्यते ॥ <br>
मृतं कांतं समादाय भार्याग्नौ प्रविशेद्यदि ॥ ८८ ॥ <br>
सा तारयति पापिष्ठं यावदाभूतसंप्लवम् ॥ <br>
इह पापक्षयं कृत्वा पश्चात्स्वर्गे महीयते ॥ ८९ ॥ <br>
अतस्त्वं ब्राह्मणो जातो देशे मालवके नृप ॥ <br>
तस्यैव तत्र भार्याहं संभूता ब्राह्मणी नृप ॥ 7.2.6.९० ॥ <br>
धनधान्यसमृद्धोऽभूत्तथा जीवधनाधिकः ॥ <br>
मृतः पिता मृता माता स च भ्रातृविवर्जितः ॥ ९१ ॥ <br>
धनधान्यसमृद्धोऽपि लुब्धो भ्रमति भूतले ॥ <br>
अतीव कोपनो विप्रो वेदपाठविवर्जितः ॥ ९२ ॥ <br>
स्नानसंध्यादिहीनश्च मायावी याचते जनम् ॥ <br>
भक्तिं करोमि परमां स च क्रुध्यति मां प्रति ॥ ९३ ॥ <br>
संतानं तस्य वै नास्ति धनरक्षापरो हि सः ॥ <br>
न ददाति न चाश्नाति न जुहोति स रक्षति ॥ ९४ ॥ <br>
न तर्पणं तिलैर्विप्रो विदधात्यतिलो भतः ॥ <br>
कार्त्तिकेऽपि च संप्राप्ते विष्णुपूजाविवर्जितः ॥ ९५ ॥ <br>
दीपं ददाति नो विप्रो मासमेकं निरन्तरम् ॥ <br>
न भुंक्ते शाकपत्रं स एकाहारो निरंतरम् ॥ ९६ ॥ <br>
मासे नभस्ये संप्राप्ते प्राप्ते कृष्णे नृपोत्तम ॥ <br>
न करोति गृहे श्राद्धं स्नानतर्पणवर्जितः ॥ ९७ ॥ <br>
न जानाति दिनं पित्र्यं पक्षमेकं निरन्तरम् ॥ <br>
अन्यत्र भुंक्ते विप्रोऽसौ क्षयाहेऽपि समागते ॥ ९८ ॥ <br>
मकरस्थेऽपि संक्रांतौ कृशरान्नं ददाति न ॥ <br>
तिलान्सुवर्णं तारं वा वस्त्रं वा फलमेव च ॥ <br>
शाकपत्रं स पुष्पं वा न ददाति तथेंधनम् ॥ ९९ ॥<br>
गवां गवाह्निकं नैव कथं मुक्तिर्भविष्यति ॥ <br>
न याति विष्णुशरणं संप्राप्ते दक्षिणायने ॥ 7.2.6.१०० ॥ <br>
धेनुं ददाति नो विप्रो ग्रहणे चंद्रसूर्ययोः ॥ १०१ ॥ <br>
एकापि दत्ता सुपयस्विनी सा सवस्त्रघंटाभरणोपपन्ना ॥ <br>
वत्सेन युक्ता हि ददाति दात्रे मुक्तिं कुलस्यास्य करोति वृद्धिम्॥ १०२ ॥ <br>
यावंति रोमाणि भवंति तस्यास्तावंति वर्षाणि महीयते सः ॥ <br>
ब्रह्मालये सिद्ध गणैर्वृतोऽसौ संतिष्ठते सूर्यसमानतेजाः ॥ १०३ ॥ <br>
देवालयं नो विदधाति वापीं कूपं तडागं न करोति कुण्डम् ॥ <br>
पुण्यं विवाहं सुजनोपकारं नासौ सतां वा द्विजमंदिरं च ॥ १०४ ॥ <br>
धनं सदा भूमिगतं करोति धर्मं न जानाति कुलस्य चासौ ॥ <br>
अहं हि तस्यानुगता भवामि कथं हि कांतं परिवं चयामि ॥ १०५ ॥ <br>
एवं हि वर्त्तमानः स कालधर्ममुपेयिवान् ॥ <br>
धनलोभान्मया देव मरणं परिवर्जितम् ॥१०६॥ <br>
पश्यन्त्या गोत्रिभिः सर्वं गृहीतं धनसंचयम् ॥ <br>
कालेन महता देव मृताऽहं द्विजमंदिरे ॥ १०७ ॥ <br>
श्वेतसर्पः समभवद्देशे तस्मिन्नरोत्तम ॥ <br>
तत्रैवाहं ब्राह्मणस्य संजाता तनया नृप ॥ १०८ ॥ <br>
वर्षेष्टमे तु संप्राप्ते परिणीता द्विजन्मना ॥ <br>
तस्मिन्नेव गृहे सर्पो मदीये वसते नृप ॥ १०९ ॥ <br>
भार्या ममेति संदष्टो रात्रौ भर्त्ता महा हिना ॥ <br>
मृतोऽपि ब्राह्मणैः सर्पो लगुडैर्विनिपातितः ॥ 7.2.6.११० ॥ <br>
वैधव्यं मम दत्त्वा तु द्विजसर्पौ मृतावुभौ ॥ <br>
पित्रा मात्रा महाशोकं कृत्वा मे मुण्डितं शिरः ॥ १११ ॥ <br>
वसाना श्वेतवस्त्रं च विष्णुभक्तिपरायणा ॥ <br>
मासोपवासनिरता यानि तीर्थान्यनेकशः ॥ ११२ ॥ <br>
सर्पस्तु मकरो जातो गोदावर्यां शिवालये ॥ <br>
देवं भीमेश्वरं द्रष्टुं गताऽहं स्वजनैः सह ॥ ११३ ॥ <br>
यावत्स्नातुं प्रविष्टाऽहं वृता सर्वजनैर्नृप ॥ <br>
मकरेण तदा दृष्टा भार्येयं मम वल्लभा ॥ <br>
गृहीता मकरेणाहं नेतुमंतर्जले नृप ॥ ११४ ॥ <br>
हाहाकारः समभवज्जनः क्षुब्धः समंततः ॥ <br>
कुंताघातेन केनासौ मकरस्तु निपातितः ॥ ११५ ॥ <br>
झषवक्त्रः स्थिता चाहं मृता कृष्टा जनैर्बहिः ॥ <br>
अग्निं दत्त्वा जले क्षिप्त्वा भस्म लोका गृहान्गताः ॥ ११६ ॥ <br>
स्त्रीवधाल्लुब्ध्वको जातो झषस्तीर्थप्रभावतः ॥ <br>
मानुषीं योनिमापन्नस्तस्मिन्नेव महावने ॥११७॥ <br>
अग्नेर्जलाच्च सर्पाच्च गजात्सिंहादवृषादपि ॥ <br>
झषाद्विस्फोटकान्मृत्युर्येषां ते नरके गताः ॥ ११८ ॥ <br>
आत्महा भ्रूणहा स्त्रीहा ब्रह्मघ्नः कूटसाक्ष्यदः ॥ <br>
कन्याविक्रयकर्ता च मिथ्या ब्रतधरस्तु यः ॥ ॥ ११९ ॥ <br>
विक्रीणाति क्रतुं यस्तु मद्यपः स्याद्द्विजस्तु यः ॥ <br>
राजद्रोही स्वर्णचौरो ब्रह्मवृत्तिविलोपकः ॥ 7.2.6.१२० ॥ <br>
गोघ्नस्तु निक्षेपहरो ग्रामसीमाहरस्तु यः ॥ <br>
सर्वे ते नरकं यांति या च स्त्री पतिवंचका ॥ १२१ ॥ <br>
झषमृत्युप्रभावेन जाता क्रौंची वने नृप ॥ <br>
गोदावरीवने व्याधो भ्रमते मृगमार्गकः ॥ १२२ ॥<br>
वने क्रौंचः सकामो मां मुदा कामयितुमुद्यतः ॥ <br>
दृष्टाहं भ्रमता तेन व्याधेनाकृष्य कार्मुकम् ॥ १२३ ॥ <br>
हतः क्रौंचो मृतो राज न्नष्टा स्थानादहं ततः ॥ <br>
गोदावरीवने तस्मिन्नेवंरूपं ददर्श तम् ॥ १२४ ॥ <br>
ऋषिर्व्याधं शशापाथ दृष्ट्वा कर्म विगर्हितम् ॥ <br>
कामधर्ममकुर्वाणं प्रिया संभाषतत्परम् ॥ <br>
क्रौंचं त्वमवधीर्यस्मात्तस्मात्सिंहो भविष्यसि ॥ १२५ ॥ <br>
ऋषिस्तेन विनीतेन स्थित्वा सन्तोषितो नृप ॥ <br>
ऋषिर्वदति तस्याग्रे न मे मिथ्या वचो भवेत् ॥ १२६ ॥ <br>
सिंहस्थस्य प्रसादं ते करिष्ये मुक्तिहेतवे ॥ <br>
सुराष्ट्रदेशे भविता सिंहो रैवतके गिरौ ॥ १२७ ॥ <br>
वस्त्रापथे महा क्षेत्रे मुक्तिस्ते विहिता ध्रुवा ॥ <br>
इत्युक्त्वा स ऋषिर्देव गतो भीमेश्वरं प्रति ॥ <br>
दुर्वचःश्रवणाद्व्याधः क्रमात्पंचत्वमाययौ ॥ १२८ ॥ <br>
क्रौंची क्रौंचवियोगेन गता सा च वनांतरे ॥ <br>
मृता दैववशाज्जाता मृगी रैवतके गिरौ ॥ १२९ ॥ <br>
मृगयूथगता नित्यं मोदते मदविह्वला ॥ <br>
व्याधः सिंहः समभवद्गिरेस्तस्य महावने ॥ 7.2.6.१३० ॥ <br>
कामार्ता भ्रमता दृष्टा मृगी सिंहेन यत्नतः ॥ <br>
तत्र संभ्रमते नित्यं सिंहश्चापि मृगी वने ॥ १३१ ॥ <br>
सिंहोऽपि दैवयोगेन ममेयमिति मन्यते ॥ <br>
परं हिंस्रस्वभावेन तामादातुं प्रचक्रमे ॥ १३२ ॥ <br>
चलत्वं मृगजातीनां विहितं वेधसा स्वयम् ॥ <br>
पुनर्गता मृगी यूथं क्रीडते चारुलोचना ॥ १३३ ॥ <br>
भवस्य पश्चिमे भागे तत्र रैवतके गिरौ ॥ <br>
अनुयातः शनैः सोऽथ मृगेन्द्रो मृगयूथपः ॥ <br>
उत्पपात ततः सिंहो  संघस्य मूर्द्धनि ॥ १३४ ॥ <br>
सिंहस्य न मृगैः कार्यं हरिणीं प्रति पश्यतः ॥ <br>
यत्र सा हरिणी याति ययौ सिंहस्तथैव ताम् ॥ १३५ ॥ <br>
यदा वेगं मृगी चक्रे सिंहः कुद्धस्तदा वने ॥ <br>
सिंहोऽपि वेगवाञ्जातो मृगीवेगाधिकोऽभवत् । १३६ ॥ <br>
यदा सिंहेन संक्रांता ददौ झम्पां मृगी तु सा ॥ <br>
भवस्याग्रे नदीतोये पतिता जलमूर्द्धनि ॥ १३७ ॥ <br>
लंबते तु शरीरं मे वेणौ प्रोतं शिरो मम ॥ <br>
सिंहः सहैव पतितो मृतः पयसि मध्यतः ॥ १३८ ॥  <br>
स्वर्णरेषाजले देव विशीर्णं मम तद्वपुः ॥ <br>
न तु वक्त्रं निपतितं त्वक्सारशिरसि स्थितम् ॥ १३९ ॥ <br>
एतच्चरित्रं यत्सर्वं दृष्टं सारस्वतेन वै ॥ <br>
तत्तीर्थस्य प्रभावेन सिंहस्त्वं समजायथाः ॥ 7.2.6.१४० ॥ <br>
इदं हि सप्तमं जन्म सर्वपापक्षयोदयम् ॥ <br>
कान्यकुब्जे महादेशे राजा भोजेतिविश्रुतः ॥ १४१ ॥ <br>
अहं हि हरिणीगर्भे जाता मानुषरूपिणी ॥ <br>
जातं वक्त्रं मृगीणां मे यस्मान्न पतितं जले ॥ १४२ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे द्वितीये वस्त्रापथक्षेत्रमाहात्म्ये भवमाहात्म्ये मृगाननाभोजवृत्तान्तवर्णने सारस्वतमहर्षिसंस्कृतपुरोडाशप्राशनसमुप लब्धस्पष्टवाक्प्रसर मृगाननाकथितोभयप्राक्सप्तजन्मवृत्तान्तवर्णनंनाम षष्ठोऽध्यायः ॥ ६ ॥<br>
<br>
<br>
</span>
