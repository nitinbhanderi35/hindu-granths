<span style="font-size: 14pt; line-height: 200%">॥ ईश्वर उवाच ॥ <br>
अथ वस्त्रापथे क्षेत्रे संति तीर्थानि कोटिशः॥ <br>
तथापि सारं ते वच्मि  सर्वतीर्थमहोदयम् ॥ १ ॥ <br>
दामोदरे नदी प्रोक्ता स्वर्णरेषेति या स्मृता ॥ <br>
ब्रह्मकुण्डं च तत्रैव तथा ब्रह्मेश्वरः स्मृतः ॥ २ ॥ <br>
कालमेघश्च संप्रोक्तो भवो दामोदरः स्मृतः ॥ <br>
गव्यूतिद्वितयेनैव कालिका तत्र कीर्तिता ॥ ३ ॥ <br>
इन्द्रेश्वरश्च तत्रैव रैवतः पर्वतस्तथा ॥ <br>
उज्जयंतश्च तत्रैव देवः कुम्भीश्वरः स्मृतः ॥ ४ ॥ <br>
भीमेश्वरश्च तत्रैव ततः क्षेत्रं महाप्रभम् ॥ <br>
तैलसारणिकंनाम त्रेतायां हैममारकम् ॥ ५ ॥ <br>
पंचगव्यूतिमात्रं तु तत्क्षेत्रं संप्रकीर्तितम् ॥ <br>
मृगीकुण्डं च तत्रैव सर्वपातकनाशनम् ॥ ६ ॥ <br>
एतद्वस्त्रापथं क्षेत्रं रत्नधात्वोस्तथाऽऽकरम् ॥ <br>
कथितं तव देवेशि पुनः संक्षेपतो मया ॥ ७ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे द्वितीये वस्त्रापथक्षेत्रमाहात्म्ये प्रवरतीर्थानुकीर्तननाम तृतीयोऽध्यायः ॥ ३ ॥ <br>
<br>
<br>
</span>
