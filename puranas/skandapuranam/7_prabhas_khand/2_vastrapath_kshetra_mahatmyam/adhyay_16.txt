<span style="font-size: 14pt; line-height: 200%">॥ राजोवाच ॥ <br>
अथासौ वामनो विप्रः प्रविष्टो गहने वने ॥ <br>
एकाकी किं चकाराथ कौतुकं तद्वदस्व मे ॥ १ ॥ <br>
॥ सारस्वत उवाच ॥ ॥ <br>
अथासौ वामनो विप्रो गत्वा रैवतके गिरौ ॥ <br>
स्वर्णरेखानदीतोये स्नात्वाथ विधिपूर्वकम् ॥ २ ॥ <br>
सुगंधपुष्पधूपाद्यैर्देवं संपूज्य भक्तितः ॥ <br>
तस्थौ तदग्रतो राजन्नेकाकी निर्जने वने ॥३ ॥ <br>
सर्वसत्त्वसमायुक्ते सरीसृपसमाकुले॥<br>
अनेकस्वरसंघुष्टे मयूरध्वनिनादिते ॥ ४ ॥ <br>
कोकिलारावरम्ये च वनकुक्कुटघोषिते ॥ <br>
खद्योतद्योतिते तस्मिन्वलीमुखविधूनिते ॥५॥ <br>
क्वचिद्वंशाग्निना शांते क्वचित्पुष्पितपादपे ॥ <br>
गगनासक्तविटपे सूर्यतापविवर्जिते ॥६॥ <br>
लुब्धकाघात संत्रस्तभ्रांतसूकरशंबरे ॥ <br>
संहृष्टक्षत्रियवातस्थानदानविचक्षणे ॥ ७॥ <br>
अनेकाश्चर्यसंपन्नं सस्मार मनसा हरिम् ॥ <br>
तं भीतमिव विज्ञाय नरसिंहः समाययौ ॥ ८ ॥ <br>
रक्षार्थं तस्य विप्रस्य बभाषे पुरतः स्थितः ॥ <br>
न भेतव्यं त्वया विप्र वद ते किं करोम्यहम् ॥ ९ ॥ <br>
॥ विप्र उवाच ॥ ॥ <br>
यदि तुष्टो वरो देयो नरसिंह त्वया मम ॥ <br>
सदात्र रक्षा कर्त्तव्या सर्वेषां तीर्थवासिनाम् ॥7.2.16.१० ॥ <br>
देवस्याग्रे सदा स्थेयं यावदिंद्राश्चतुर्द्दश ॥ <br>
एवमस्त्विति तं प्रोच्य तथा चक्रे हरिस्तदा ॥ ११ ॥ <br>
अतो दामोदरस्याग्रे नरसिंहः स पूज्यते ॥ <br>
वनं सौम्यं कृतं तेन तीर्थरक्षां करोति सः ॥ १२ ॥ <br>
भूतप्रेतादिसंवासो वने तस्मिन्न जायते ॥ <br>
नरसिंहप्रभावेन नष्टं सिंहादिजं भयम् ॥ १३॥ <br>
कार्त्तिके वासरे विष्णोर्द्वादश्यां पारणे कृते ॥ <br>
दामोदरं नमस्कृत्य भवं द्रष्टुं ततो ययौ ॥ १४ ॥ <br>
चतुर्दश्यां कृतस्नानो भवं संपूज्य भावतः ॥ <br>
भवभावभवं पापं भस्मीभूतं भवार्चनात् ॥ १५॥ <br>
स क्षीणपापनिचयो जातो देवस्य दर्शनात् ॥ <br>
भवस्याग्रे स्थितं शांतं तथा वस्त्रापथस्य च ॥ १६॥ <br>
तं कालमेघं समभ्यर्च्य ततो वस्त्रापथं ययौ ॥ <br>
देवं संपूज्य मंत्रैः स वेदोक्तैर्विधिपूर्वकम् ॥ १७ ॥ <br>
धूपदीपादिनैवेद्यैः सर्वं चक्रे स वामनः ॥ <br>
प्रदक्षिणाशतं कृत्वा भवस्याग्रे व्यवस्थितः ॥ १८ ॥ <br>
यावन्निरीक्षते सर्वं तावत्पश्यति पर्वतम् ॥ <br>
उज्जयंतं गिरिवरं मैनाकस्य सहोदरम् ॥ १९ ॥ <br>
सुराष्ट्रदेशे विख्यातं युगादौ प्रथमं स्थितम् ॥ <br>
भूधरं भूधरैर्युक्तं शिलापादपमंडितम् ॥ 7.2.16.२० ॥ <br>
तं दृष्ट्वा चिंतयामास सूक्ष्मान्धर्मान्स वामनः ॥ <br>
अल्पायासान्सुबहुलान्पुत्रलक्ष्मीप्रदायकान् ॥ २१ ॥ <br>
अवश्यं क्रिय माणेषु स्वधर्म उपजायते ॥ <br>
दृष्ट्वा नदीं सागरगां स्नात्वा पापैः प्रमुच्यते ॥ २२ ॥ <br>
गां स्पृष्ट्वा ब्राह्मणं नत्वा संपूज्य गुरुदेवताः ॥ <br>
तपस्विनं यतिं शांतं श्रोत्रियं ब्रह्मचारिणम् ॥ २३ ॥ <br>
पितरं मातरं भगिनीं तत्पतिं दुहितां पतिम् ॥ <br>
भागिनेयमथ दौहित्रं मित्रसंबधिबांधवान् ॥ <br>
संभोज्य पातकैः सर्वैर्मुच्यंते गृहमेधिनः ॥ २४ ॥ <br>
राजा गजाश्वनकुलं सतीवृषमहीधराः ॥ <br>
आदर्शक्षीरवृक्षाश्च सततान्नप्रदास्तु ते ॥ २५ ॥ <br>
दृष्टमात्राः पुनन्त्येते ये नित्यं सत्यवादिनः ॥ <br>
वेदधर्मकथां श्रुत्वा भुक्तिमुक्तिप्रदा नरान् ॥२६॥<br>
स्मृत्वा हरिहरौ गंगां कृत्वा तीरेण मार्जनम् ॥ <br>
गत्वा जागरणे विष्णोर्दत्त्वा दानं च शक्तितः ॥ २७॥ <br>
तांबूलं कुसुमं दीपं नैवेद्यं तुलसीदलम् ॥ <br>
गीतं नृत्यं च वाद्यं च विधाय सुरमंदिरे ॥ २८ ॥ <br>
एते सूक्ष्माः स्मृता धर्माः क्रियमाणा महोदयाः ॥ <br>
अतो गिरीन्द्रं पश्यामि सर्वदेवालयं शुभम् ॥२९ ॥ <br>
तेषां करतले स्वर्गः शिखरं यांति ये नराः ॥ 7.2.16.३०॥ <br>
इति ज्ञात्वा समा रूढो वामनो गिरिमूर्द्धनि ॥ <br>
ऐरावतपदाक्रांत्या यत्र तोयं विनिःसृतम् ॥३१॥ <br>
ततः शिखरमारूढां भवानीं स्कन्दमातरम् ॥ <br>
द्रष्टुं स वामनो याति शिखरे गगनाश्रिते ॥ ३२ ॥<br>
यथायथा गिरिवरे समारोहंति मानवाः ॥ <br>
तथातथा विमुच्यंते पातकैः सर्वदेहिनः ॥ ३३ ॥ <br>
इति कृत्वा मतिं विप्रो   जगाम गिरिमूर्द्धनि ॥ <br>
भवभक्तो भवानीं स ददर्श स्कन्दमातरम् ॥३४॥ <br>
अंबेति भाषते स्कंदस्ततोऽन्ये सर्वदेवताः ॥ <br>
पृथिव्यां मानवाः सर्वे पाताले सर्वपन्नगाः ॥ ३५ ॥ <br>
अतो ह्यंबेति विख्याता पूज्यते गिरिमूर्द्धनि ॥ <br>
संपूज्य विविधैर्मुख्यैः फलैर्नानाविधैर्द्विजः ॥ ३६ ॥ <br>
गगनासक्तशिखरे संस्थितः कौतुकान्वितः ॥ <br>
एकाकी शिखरे तस्मिन्नूर्द्ध्वबाहुर्व्यवस्थितः ॥३७॥ <br>
निरीक्ष्य मेदिनीं सर्वां सपर्वतससागराम्॥ <br>
आद्यं सनातनं देवं भास्करं त्रिगुणात्मकम् ॥३८॥<br>
सर्वतेजोमयं सर्वदेवं देवैर्नमस्कृतम् ॥ <br>
भ्रममाणं निराधारं कालमानप्रयोजकम् ॥३९॥ <br>
यावत्पश्यति तं विप्रस्तावत्पश्यति शंकरम् ॥ <br>
दिगंबरं भवं देवं समंतादश्मगुंठितम् ॥ 7.2.16.४० ॥ <br>
बुद्धरूपाकृतिं देवं सर्वज्ञं गुणभूषितम् ॥ <br>
कृशांगं जटिलं सौम्यं व्योममार्गे स्वयं स्थितम् ॥ ४१ ॥ ॥ <br>
॥ श्रीशिव उवाच ॥ ॥ <br>
शृणु वामन तुष्टोऽहं दास्ये ते विविधान्वरान् ॥ <br>
त्रैलोक्यव्यापिनी वृद्धिर्भविष्यति न संशयः ॥ ४२ ॥ <br>
प्रतिभास्यंति ते वेदा गीतनृत्यादिकं च यत् ॥ <br>
असाध्यसाधनी शक्ति भविष्यति तव स्थिरा ॥ <br>
परं वस्त्रापथे गत्वा कुरु तीर्थावलोकनम् ॥ ४३ ॥ <br>
॥ वामन उवाच ॥ ॥ <br>
वस्त्रापथे महादेव यानि तीर्थानि तानि मे ॥ <br>
वद देव विशेषेण यद्यस्ति करुणा मयि ॥४४॥ <br>
॥ रुद्र उवाच ॥ ॥ <br>
वस्त्रापथस्य वायव्ये कोणे दिव्यं सरोवरम् ॥ <br>
तस्य पश्चिमदिग्भागे जालिर्गहनपल्लवा ॥ ४५ ॥ <br>
बिल्ववृक्षमयी मध्ये लिंगं तत्रास्ति मृन्मयम् ॥ <br>
यत्रासौ लुब्धकः सिद्धो गतो मम पुरे पुरा ॥ ४६ ॥ <br>
तस्य दर्शनमात्रेण ब्रह्महत्या विनश्यति ॥ <br>
इंद्रो वै वृत्रहा यस्मिन्विमुक्तो ब्रह्महत्यया ॥ ४७ ॥ <br>
तस्माद्रुत्तरदिग्भागे धनदेन प्रतिष्ठितम् ॥ <br>
लिंगं त्रैलोक्यविख्यातं तत्र देवी त्रिशूलिनी ॥ ४८ ॥ <br>
यस्या दर्शनमात्रेण पुत्रोऽस्य नलकूबर॥ <br>
पाशानुषक्तहस्तोऽभूद्देवं चक्रे त्रिशूलिनम् ॥ ४९ ॥ <br>
भवस्य नैर्ऋते कोणे गणो हेरंबसंज्ञितः ॥ <br>
यमेन कुर्वता लिंगं प्रथमं च प्रतिष्ठितः ॥ 7.2.16.५० ॥<br>
विचित्रं तस्य माहात्म्यं चित्रगुप्तोऽति विस्मितः ॥ <br>
दृष्ट्वा समागतो द्रष्टुं देवं तं मृन्मयं पुरा ॥ ५१ ॥ <br>
तेनापि निर्मितं लिंगं तस्मिन्क्षेत्रे द्विजोत्तम ॥ <br>
चित्रगुप्तेश्वरंनाम विख्यातं भुवन त्रये ॥ ५२ ॥ <br>
पश्चिमेन चकारोच्चैः प्रजापतिरुदारधीः ॥ <br>
केदाराख्यं तदा लिंगं गिरौ रैवतके स्थितम् ॥ <br>
प्रजापतिः स्वयं तस्थौ तत्र पर्वतसानुनि ॥ ५३ ॥ <br>
॥ रुद्र उवाच ॥ ॥ <br>
इंद्रेश्वरस्य माहात्म्यं कथयिष्ये शृणुष्व तत् ॥ <br>
ईशानकोणे विख्यातं भवस्य विदितं मम ॥ ५४ ॥ <br>
॥वामन उवाच ॥ ॥ <br>
कस्मादिंद्रः समायातः कथं चक्रे हरं हरिः॥ <br>
कथां सविस्तरामेतां कथयस्व मम प्रभो ॥ ५५ ॥ <br>
॥ रुद्र उवाच ॥ ॥ <br>
लुब्धकस्तु पुरा सिद्धः शिवरात्रिप्रजागरात् ॥ <br>
शिवलोके तदा प्राप्तं विमानं गणसंयुतम् ॥ ५६ ॥ <br>
सर्वत्रगं सुरुचिरं दिव्यस्त्रीगीतनादितम् ॥ तदारुह्य समायातो द्रष्टुं  तां नगरीं हरेः ॥ ५७ ॥ <br>
यस्यां युद्धं समभवद्गणानां यमकिंकरैः ॥ <br>
आगच्छमानं तं ज्ञात्वा देवराजेन चिंतितम् ॥ ५८ ॥<br>
पूज्योऽयं हरवत्सर्वैश्चित्रगुप्तयमादिभिः ॥ <br>
इंद्रो गजं समारुह्य महिषेण यमो यतः ॥ ५९ ॥ <br>
विधाय लेखनीं कर्णे चित्रगुप्तो यमाज्ञया ॥ <br>
ततो हूता गणाः सर्वे ये नीता धरणीतलात् ॥ 7.2.16.६० ॥ <br>
निजापराधसंतप्ता गतास्ते दक्षिणामुखम् ॥ आथित्यपू<br>
जा कर्तव्या लुब्धके गृहमागते ॥ ६१ ॥ <br>
अपूजिते गते ह्यस्मिन्हरो मां शपयिष्यति ॥ <br>
तस्मात्पूजां करिष्यामि यथा तुष्यति शंकरः ॥ ६२ ॥ <br>
देवं द्रष्टुं समायातं ददर्शादूरतः स्थितम्॥ <br>
विमानस्थं हराकारं सूर्यकोटिसमप्रभम् ॥ ६३ ॥ <br>
संस्तूयमानं चरितैः शिवरात्रेः शिवस्य च ॥ <br>
माघे मासे चतुर्द्दश्यां कृष्णायां जागरे कृते ॥६४॥ <br>
तदेवं जायते सर्वं सुरेश्वर धरातले ॥ <br>
एवं देवांगना काचिदाचक्षंती पुरंदरम् ॥ <br>
निवार्य हस्तमुद्यम्य गजेंद्रं चारुलोचना ॥ ६५ ॥ <br>
किं दानैर्बहुभिर्दत्तैर्व्रतैः किं किं सुरार्चनैः ॥ <br>
किं योगैः किं तपोभिश्च ब्रह्मचर्य्यैः सुरेश्वर ॥ ६६ ॥ <br>
गयायां पिंडदानेन प्रयागमरणेन किम् ॥ <br>
सोमेश्वरे सरस्वत्यां सोमपर्वणि किं गतैः ॥ ६७ ॥ <br>
कुरुक्षेत्रगतैः किं स्याद्राहुग्रस्ते दिवाकरे ॥ <br>
तुलासुवर्णदानेन वेदपाठेन किं भवेत् ॥६८॥ <br>
सर्वपापक्षयो येन वृषोत्सर्गेण तेन किम् ॥ <br>
गोदानं किं करोत्येवं जलदानं तथैव च ॥ ६९ ॥ <br>
अयने विषुवे चैव संक्रांतौ कीदृशं फलम् ॥ <br>
माघमासे चतुर्दश्यां यादृशं जागरे कृते ॥ 7.2.16.७० ॥ <br>
यमः संभाषते वाण्या महिषोपरि संस्थितः ॥ <br>
पश्य रुद्रस्य माहात्म्यं चित्रगुप्त विचारय ॥ ७१ ॥ <br>
अयं स लुब्धको येन हरः संपूजितः पुरा ॥ <br>
सुराष्ट्रदेशे विख्यातं तीर्थं वस्त्रापथं शृणु ॥ ७२ ॥ <br>
उज्जयंतो गिरिस्तत्र तथा रैवतको गिरिः ॥ <br>
महती वर्त्तते जालिस्तयोर्मध्ये मया श्रुतम् ॥ ७३ ॥ <br>
मृन्मयं वर्तते लिगं रात्रौ चानेन पूजितः ॥ <br>
रात्रौ जागरणं कर्त्तुं येन कार्येण चागतः ॥ ७४ ॥ <br>
तदस्माभिः कथं वाच्यं स्वयं जानंति ते सुराः ॥ <br>
वरांगना वरं द्रष्टुं वरयंति परस्परम् ॥ <br>
इंद्रावासात्समायाता नंदने वेगवत्तराः ॥ ७५ ॥ <br>
विरंचिना रायणशंकरत्विषा देहेन चागच्छति कोऽपि पूरुषः ॥ <br>
पुरीं सुरेशाधिपतेर्निरीक्षितुं भर्त्ता ममायं तव चास्ति किं पतिः ॥ ७६ ॥ <br>
मृदंगवीणा पटहस्वरस्तुतैः प्रवोधिताभिः सुरराजमन्दिरे ॥ <br>
देवो हरोऽयं न नरो हराकृतिर्दृष्टोंगनाभिस्तव किं किमावयोः ॥ ७७ ॥ <br>
गायंति काश्चिद्विहसंति काश्चिन्नृत्यंति काश्चित्प्रपठंति काश्चित् ॥ <br>
वदन्ति काश्चिज्जयशब्दसंयुतैर्वाक्यैरनेकैर्गुरुसन्निधाने ॥ ७८ ॥ <br>
काचिच्छिवं स्तौति शिवां तथान्या पृच्छत्यथान्या किमु बिल्वपत्रात् ॥ <br>
किं वोपवासेन फलं तवेदं निद्राक्षयेणाथ फलं तवैतत् ॥ ७९ ॥ <br>
तासां नानाविधा वाचः श्रूयन्ते नन्दने वने ॥ <br>
ब्रह्मलोकादिका वार्त्ताः कृत्वा च तदनन्तरम् ॥ 7.2.16.८० ॥ <br>
देवेन्द्रो लुब्धकं भूयो बभाषे कौतुकान्वितः॥ <br>
कस्मिन्देशे गिरौ जालिर्लिंगं यत्रास्ति दर्शय ॥ ८१ ॥ <br>
॥ लुब्धक उवाच ॥ ॥ <br>
सुराष्ट्रदेशे विख्यातो यस्मिन्देशे सरस्वती ॥ <br>
वाडवं शिरसा धृत्वा प्रविष्टा लवणोदधौ ॥ ८२ ॥ <br>
यत्र सा गोमती याति यत्रास्ते गन्धमादनः ॥ <br>
उज्जयंतो गिरिवरो यत्र रैवतको गिरिः ॥ ८३ ॥ <br>
तत्र वस्त्रापथं क्षेत्रं भवस्तत्र व्यवस्थितः ॥ <br>
तत्रास्ते मृन्मयं लिंगं जालिमध्ये सुरोत्तम ॥ ८४ ॥ <br>
॥ इन्द्र उवाच ॥ ॥ <br>
सहितैस्तत्र गंतव्यं पूजयिष्ये भवं स्वयम् ॥ <br>
जालिमध्ये तथा लिंगं दर्शयस्व च लुब्धक ॥ ८५ ॥ <br>
परदारादिकं पापं दैत्यानां तु विकृंतने ॥ <br>
वधे वृत्रस्य संजातं तत्सर्वं क्षालयाम्यहम् ॥ ८६ ॥ <br>
इत्युक्त्वा सहिताः सर्वे संप्राप्ता गिरिमूर्द्धनि॥ <br>
वाहनानि च ते त्यक्त्वा प्रस्थिताः पादचारिणः ॥ ८७ ॥ <br>
उज्जयन्तगिरेर्मूर्ध्नि गजराजः समागतः ॥ <br>
तदाग्रचरणं तस्य ददौ मूर्धनि कारणात् ॥ ८८ ॥ <br>
तेनाक्रान्तो गिरिवरस्तोयं सुस्राव निर्मलम् ॥ <br>
गजपादोद्भवं वारि भविष्यति सदा स्थिरम् ॥ ८९ ॥ <br>
इति प्रोक्तं सुरेन्द्रेण लोकानां हितकाम्यया ॥ <br>
सर्वे समागतास्तत्र यत्र जालिर्व्यवस्थिता ॥ 7.2.16.९० ॥ <br>
संपूज्य विविधैः पुष्पैर्माघमासे चतुर्दशी ॥ <br>
तस्यां जागरणं कृत्वा सञ्जातो निर्मलो हरिः ॥ ९१ ॥ <br>
वस्त्रापथे भवं पूज्य हरिं रैवतके गिरौ ॥ <br>
इन्द्रेश्वरं प्रतिष्ठाप्य संप्राप्तः स्वनिकतनम्॥ ९२ ॥ <br>
लुब्धकोऽपि विमानेन संप्राप्तो हरिमन्दिरे ॥ <br>
इत्युक्त्वा स भवो देवस्तत्रैवांतरधीयत ॥ ९३ ॥ <br>
वामनोपि ततश्चक्रे तत्र तीर्थावगाहनम् ॥ <br>
यादृग्रूपः शिवो दृष्टः सूर्यबिंबे दिगंबरः ॥ ९४ ॥ <br>
पद्मासनस्थितः सौम्यस्तथा तं तत्र संस्मरन् ॥ <br>
प्रतिष्ठाप्य महामूर्त्तिं पूजयामास वासरम् ॥ ९५ ॥ <br>
मनोऽभीष्टार्थसिद्ध्यर्थं ततः सिद्धिमवाप्तवान् ॥ <br>
नेमिनाथशिवेत्येवं नाम चक्रे स वामनः ॥ ९६॥ <br>
भवस्य पश्चिमे भागे प्रत्यासन्ने धरातले ॥ <br>
वामनो वसतिं चक्रे तीर्थे वस्त्रापथे तदा ॥ ९७ ॥ <br>
अतो यवाधिकं प्रोक्तं तीर्थं देवैः सवासवैः ॥ <br>
इंद्रेण कुर्वता देवं समागत्य भवाग्रतः ॥ ९८ ॥ <br>
यवाधिकं प्रभासात्तु तीर्थमेतद्भवाज्ञया ॥ <br>
अन्येषां षड्गुणं तीर्थं भविष्यति शिवाज्ञया ॥ ९९ ॥ <br>
इत्येतत्कथितं सर्वं किमन्यत्परिपृच्छसि ॥ 7.2.16.१०० ॥ ॥ <br>
॥ राजोवाच ॥ ॥ <br>
शिवरात्रिप्रभावोयमतुलः परिकीर्त्तितः ॥ <br>
अजानता कृता तेन लुब्धकेन पुरा श्रुतम् ॥ १०१ ॥ <br>
इदानीं वद कर्त्तव्या कथमन्यैर्जनैर्विभो ॥ <br>
किं ग्राह्यं किं नु मोक्तव्यं शिवरात्र्यां वदस्व मे ॥ १०२ ॥ <br>
॥ सारस्वत उवाच ॥ ॥ <br>
संप्राप्य मानुषं जन्म ज्ञात्वा देवं महेश्वरम् ॥ <br>
शिवरात्रिः सदा कार्या भुक्तिमुक्तिप्रदायिनी ॥ १०३ ॥ <br>
ईदृशं जायते पुण्यमेकया कृतया नृप ॥ <br>
ये कुर्वंति सदा मर्त्त्यास्तेषां पुण्यमनंतकम् ॥१०४ ॥ <br>
द्वादशाब्दं व्रतमिदं कर्त्तव्यं प्रतिवत्सरम्॥ <br>
जीवितं चंचलं नृणां यदि कर्तुं न शक्यते ॥ १०५ ॥ <br>
तदा द्वादशभिर्मासैर्व्रत मेतत्समाप्यते ॥ <br>
माघमासे चतुर्दश्यां प्रारम्भः क्रियते नृप ॥ १०६ ॥ <br>
प्रतिमासं  ततः कार्यं पौषांते तु समाप्यते ॥ <br>
विघ्नश्चेज्जायते मध्ये कथं चिद्दैवयोगतः ॥ १०७ ॥<br>
न भवेद्व्रतभंगस्तु पुनः कार्यमनन्तरम् ॥ <br>
द्वादशैव प्रकर्तव्याः कृत्वा संख्या विशेषतः ॥ १०८ ॥ <br>
कृतं न नश्यते लोके शुभं वा यदि वाऽशुभम् ॥ <br>
कृष्णायां तु चतुर्दश्यां कृतपूर्वाह्निकक्रियः ॥ १०९ ॥ <br>
उपवासनियमो ग्राह्यो नद्यां स्नानं विधीयते ॥ <br>
तदभावे तडागादौ कार्यं स्नानं स्वशक्तितः ॥ 7.2.16.११० ॥ <br>
तैलाभ्यंगो न कर्त्तव्यो न कार्यं गमनं क्वचित् ॥ <br>
तीर्थसेवा प्रकर्त्तव्या तस्मिंश्चागमनं शुभम् ॥ १११ ॥ <br>
शिवरात्रिः सदा कार्या लिंगे स्वायंभुवे नरैः ॥ <br>
तदभावे महापुण्ये लिंगे वर्षशताधिके ॥ ११२ ॥ <br>
गिरौ वने समुद्रांते नद्यां यच्च शिवालये ॥ <br>
तद्वै स्वायंभुवं लिंगं स्वयं तत्रैव संस्थितम् ॥ ११३ ॥ <br>
वालुलिंगादिकं लिंगं पूजितं फलदं स्मृतम् ॥ <br>
दिवा संपूज्य यत्नेन पुष्पधूपादिना नरः ॥ ११४ ॥ <br>
वर्जयेन्मदिरां द्यूतं नारीं नखनिकृन्तनम् ॥ <br>
ब्रह्मचर्यपरैः शांतैः कर्त्तव्यं समुपोषणम् ॥ ११५ ॥ <br>
रात्रौ देवाग्रतो गत्वा कर्त्तव्याः सप्त पर्वताः ॥ <br>
पक्वान्नफलतांबूलपुष्पधूपादिचर्चिताः ॥ ११६ ॥ <br>
घृतेन दीपः कर्त्तव्यः पापनाशनहेतवे ॥ <br>
यतो दीपस्य माहात्म्यं विज्ञेयं मुक्तिदायकम् ॥ ११७ ॥ <br>
दीपः सदैव कर्त्तव्यो गृहे देवालये नरैः ॥ <br>
दिवा निशि च संध्यायां दीपः कार्यः स्वशक्तितः ॥ ११८ ॥ <br>
किञ्चिदुद्द्योतमात्रेण देवास्तुष्यंति भूतले ॥ <br>
पितॄणां प्रथमं दीपः कर्त्तव्यः श्राद्धकर्मणि ॥ ११९ ॥ <br>
रात्रौ जागरणं कार्यं यथा निद्रा न जा यते ॥ <br>
शिवरात्रिप्रभावोऽयं श्रोतव्यः शिवसंनिधौ ॥ 7.2.16.१२० ॥ <br>
शिवस्य चरितं रात्रौ श्रोतव्यं बहुविस्तरम् ॥ <br>
गीतं नृत्यं तथा वाद्यं कर्तव्यं शिवसंनिधौ ॥ १२१ ॥ <br>
एवं सा नीयते रात्रिर्मुख्यं जागरणं यतः ॥ <br>
रात्रौ देयानि दानानि शक्त्या वै तत्र जागरे ॥ १२२ ॥ <br>
पुनः स्नात्वा प्रभाते तु कर्त्तव्यं शिवपूजनम् ॥ <br>
पूजनीयाश्च यतयो भोजनाच्छादनादिभिः ॥ १२३ ॥<br>
तपस्विनां प्रदातव्यं भोजनं गृहमेधिभिः ॥ <br>
द्वादशाष्टौ च चत्वारो भोक्तव्या एक एव वा ॥ १२४ ॥ <br>
एकोऽपि ब्रह्मचारी यो ब्रह्मविच्छिवपूजकः ॥ <br>
सहस्राणां समो भक्त्या गृहे संभोजितो भवेत् ॥ १२५ ॥। <br>
अक्षारालवणं पत्रे भोक्तव्यं वाग्यतैः स्वयम् ॥ <br>
पुत्रमित्रकलत्राणां दातव्यं भोजनं पुरः ॥ १२६ ॥ <br>
अनेन विधिना कार्या शिवरात्रिः शिवव्रतैः ॥ <br>
द्वादशैता यदा पूर्णास्तिलपात्राणि वै तदा ॥ १२७ ॥<br>
द्वादशैव प्रदेयानिगुरुब्राह्मणज्ञातिषु ॥ <br>
व्रतांते गौः प्रदातव्या कृष्णा वत्सयुता दृढा ॥१२८॥ <br>
सवस्त्राभरणा देया घंटाभरणभूषिता ॥ <br>
अंगुलीयकवासांसि च्छत्रोपानत्कमण्डलु ॥ १२९ ॥ <br>
गुरवे दक्षिणा देयाब्राह्मणेभ्यः स्वशक्तितः ॥ <br>
एवं कृत्वा ततो देयं तपस्विभ्योऽथ भोजनम् ॥ <br>
मिष्टान्नं विविधं दत्त्वा क्षमाप्य च विसर्जयेत् ॥ 7.2.16.१३० ॥ <br>
एवं यः कुरुते सत्यं तस्य पापं न विद्यते ॥ <br>
संतानमुत्तमं लब्ध्वा भुक्त्वा भोगाननुत्तमान्॥ १३१ ॥ <br>
दिव्यविमानमारूढो दिव्यस्त्रीपरिवेष्टितः ॥ <br>
गतिवादित्रनिर्घोषैर्नीयते शिवमन्दिरे॥१३२॥ <br>
तदेतत्कथितं पुण्यं शिवरात्रिव्रतं मया ॥ <br>
कृतेन येन लोकानां सर्वपापक्षयो भवेत् ॥ १३३ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे द्वितीये वस्त्रापथक्षेत्रमाहात्म्ये शिवरात्रिमाहात्म्यवर्णनंनाम षोडशोऽध्यायः ॥ १६ ॥ <br>
<br>
<br>
</span>
