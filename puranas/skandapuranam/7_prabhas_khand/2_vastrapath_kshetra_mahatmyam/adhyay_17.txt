<span style="font-size: 14pt; line-height: 200%">॥ राजोवाच ॥ ॥ <br>
विचित्रमिदमाख्यानं त्वत्प्रसादाच्छ्रुतं मया ॥ <br>
दृष्ट्वा नारायणं शक्रं नारदो मंदरे गिरौ ॥ १ ॥ <br>
किं चकार मुनींद्रोऽथ तन्मे विस्तरतो मुने ॥ <br>
वद संसारसरणोद्भूतमायाप्रपीडितम् ॥ <br>
कथामृतजलौघेन वितृषं कुरु मां प्रभो ॥ २ ॥ <br>
॥ सारस्वत उवाच ॥ ॥ <br>
अथासौ नारदो देवं ज्ञात्वा शप्तं द्विजन्मना ॥ <br>
भृगुणा च तथा पूर्वं नान्यथैतद्भविष्यति ॥ ३ ॥ <br>
भविष्यं यद्भवं देव वर्तमानं विचिंत्यताम् ॥ <br>
अयं च वामनो भूत्वा विष्णुर्यास्यति तां पुरीम् ॥ ४ ॥ <br>
निग्रहं स बलेः पश्चात्करिष्यति मम प्रियम् ॥ <br>
युद्धं विना कथं स्थेयं वर्तमानं महोल्बणम् ॥ ५ ॥ <br>
देवदानवयुद्धानि दैत्यगन्धर्व रक्षसाम् ॥ <br>
निवारितानि सर्वाणि सरीसृपपतत्रिणाम् ॥ ६ ॥ <br>
सापत्नजः कलिर्नास्ति मम भाग्यपरिक्षये ॥ <br>
देवेन्द्रो गुरुणा पूर्वं वारितः किं करोम्यहम् ॥ ७ ॥ <br>
माननीयो गुरुर्मेऽयमतस्तं न शपाम्यहम् ॥ <br>
युद्धार्थं तु ततो यत्नो न सिध्यति करोमि किम् ॥ ८ ॥ <br>
केनापि दैवयोगेन पुरुषार्थो न सिध्यति ॥ <br>
तथापि यत्नः कर्तव्यः पुरुषार्थे विपश्चिता ॥ <br>
दैवं पुरुषकारेण विनापि फलति क्वचित् ॥ ९ ॥ <br>
यदुक्तं तद्वचो व्यर्थं यतः सिद्धिः प्रयत्नतः ॥ <br>
बलिं गत्वा भणिष्यामि यथा युद्धं करिष्यति ॥ 7.2.17.१० ॥ <br>
न श्रोष्यति स चेद्वाक्यं निश्चितं तं शपाम्यहम् ॥ <br>
इत्युक्त्वा स ययौ वेगान्नारदो बलिमंदिरे ॥ <br>
निमेषांतरमात्रेण शिष्याभ्यां गगने स्थितः ॥ ११ ॥ <br>
प्रासादे शैलसंकाशे सप्तभौमे महोज्ज्वले ॥ <br>
तस्योपरि सभा दिव्या निर्मिता विश्वकर्मणा ॥ १२ ॥ <br>
तस्यां सिंहासनं दिव्यं तत्रासीनो बलिर्नृप ॥ <br>
दैत्यैः परिवृतः सर्वैः प्रौढिहास्यकथापरैः ॥ १३ ॥ <br>
ऋषिभिर्ब्राह्मणैः शांतैस्त थैवोशनसा स्वयम्॥ <br>
पुत्रमित्रकलत्रैश्च संवृतो दिव्यमन्दिरे ॥ १४ ॥ <br>
देवांगनाकरग्राहगृहीतैर्दिव्यचामरैः ॥ <br>
संवीज्यमानो दैत्येन्द्रः स्तूयमानः स चारणैः ॥ १५ ॥ <br>
यावदास्ते मदोन्मत्ता मन्त्रयंति परस्परम् ॥ <br>
दैत्यदानवमुख्या ये ते सर्वे युद्धकांक्षिणः ॥ १६ ॥ <br>
उत्थायोत्थाय भाषंते प्रगल्भंते सुरैः सह ॥ <br>
अस्मदीयमिदं सर्वं त्रैलोक्यं सांप्रतं गतम् ॥ १७ ॥ <br>
शुक्रबुद्ध्या विना युद्धं प्राप्स्यते किं महोदयः ॥ <br>
दैत्येन्द्रो देवराजेन स्नेहं च कुरुतो यदि ॥ १८ ॥ <br>
ऐरावणं सदा मत्तं कथं नो याचते बलिः ॥ <br>
चतुरं तुरगं कस्मान्नार्पयति दिवाकरः ॥ १९ ॥ <br>
यावन्नाक्रम्यते लुब्धो धनाध्यक्षो रणाजिरे ॥ <br>
तावन्नार्पयते वित्तं यदा तत्संचितं सुरैः ॥ 7.2.17.२० ॥ <br>
न दर्शयति रत्नानि जलराशी रसातलात् ॥ <br>
यावन्न मन्दरं क्षिप्त्वा विमथ्नीमो वयं च तम् ॥ २१ ॥ <br>
यथामृतकलाश्चन्द्राद्भुज्यन्ते क्रमशः सुरैः ॥ <br>
एवं भागं बलेः कस्मान्न ददाति जलात्मकः ॥ २२ ॥ <br>
स्वर्धुनी शीतलो वातः पद्मर्किजल्कवासितः ॥ <br>
स्वर्गे वाति शनैर्यद्वत्तथा न बलिमंदिरे ॥ २३ ॥ <br>
इन्द्रचापोद्यता मेघा जलं मुंचंति भूतले॥ <br>
बलिखङ्गोद्धुताः स्वर्गं पुनस्ते यांति भूतलात्॥२४॥ <br>
अस्मदीये धरापृष्ठे यमो मारयते जनम् ॥ <br>
नैवं स्वर्गे न पाताले पश्याहो कार्यकारणम् ॥२५॥ <br>
आयुर्वृत्तिं सुतान्सौख्यमस्माकं लिखति स्वयम् ॥ <br>
ललाटे चित्रगुप्तोऽसौ न देवानां तु तत्समम् ॥२६॥ <br>
वर्षाशीतातपाः काला वर्तंते भुवि सांप्रतम् ॥ <br>
न स्वर्गे नैव पाताले भीता भूमौ भ्रमंति हि ॥ २७ ॥ <br>
एकवीर्योद्भवा यूयं स्वस्रीया देवदानवाः ॥ <br>
भूमौ स्थिता वयं कस्माद्देवाः केनोपरिकृताः ॥ ॥२८॥ <br>
समुद्रे मथ्यमाने तु दैत्येन्द्रो वंचितः सुरैः ॥ <br>
एकतः सर्वदेवाश्च बलिश्चैवैकतः स्थितः ॥२९॥ <br>
उत्पन्नेषु च रत्नेषु भाग्यं वै यस्य यादृशम् ॥ <br>
गजाश्वकल्पवृक्षाद्याश्चंद्रगोगणदंतिनः ॥7.2.17.३०॥ <br>
गृहीत्वा ह्यमृतं देवैर्वयं पाने नियोजिताः ॥ <br>
एतया चूर्णिता यूयं न जानीथातिगर्विताः ॥ ३१ ॥<br>
पीतावशेषं पीयूषं सत्यलोके धृतं सुरैः ॥ <br>
अहोतिकुटिला देवाः कस्माच्छेषं न दीयते ॥ ३२ ॥ <br>
सुरामृतमिति ज्ञात्वा पीयूषाद्वंचिता वयम् ॥ <br>
तिलतैलमेवमिष्टं यैर्न दृष्टं घृतं क्वचित्॥ ३३ ॥ <br>
विष्णोर्वक्रचरित्राणां संख्या कर्तु न शक्यते॥ <br>
तथापि कथ्यते तुष्टैर्हृष्टैस्तैर्यदनुष्ठितम् ॥३४॥ <br>
गौरांगी सुन्दरी सुभ्रूः पीनोन्नतपयोधरा ॥<br>
सुकेशा चंद्रवदना कर्णासक्तविलोचना॥३५॥ <br>
वलित्रयांकिता मध्ये बाला मुष्ट्यापि गृह्यते ॥ <br>
स्थलारविंदचरणा लतेव भुजभूषिता ॥ ३६ ॥ <br>
सा सर्वाभरणोपेता सर्वलक्षणसंयुता ॥ <br>
त्रैलोक्यमोहिनी देवी संजाताऽमृतमन्थने ॥ ३७ ॥ <br>
अमृतादुत्थिता पूर्वं यस्य सा तस्य तद्ध्रुवम् ॥ <br>
त्रैलोक्यं वशगं तस्य यस्य सा चारुलोचना ॥ ३८ ॥ <br>
तया संमोहिताः सर्वे देवदानवराक्षसाः ॥ <br>
विमुच्य मन्थनं सर्वे तां ग्रहीतुं समुद्यताः ॥ ३९ ॥ <br>
एका स्त्री बहवो देवा दानवादैत्यराक्षसाः ॥ <br>
विवादः सुमहाञ्जातः कथमत्र भविष्यति ॥ 7.2.17.४० ॥ <br>
आगत्य विष्णुना सर्वे भुजे धृत्वा निवारिताः ॥ <br>
अस्यार्थे किमहो वादः क्रियते भोः परस्परम् ॥ ४१ ॥ <br>
अमृतार्थे समारम्भो महिलार्थे विनश्यति ॥ <br>
संकेतं प्रथमं कृत्वा विष्णुना चुंबिता पुनः ॥ ४२ ॥<br>
दिव्यरूपधरः स्रग्वी वनमालाविभूषितः ॥ <br>
कौस्तुभोद्द्योतिततनुः शंखचक्रगदाधरः ॥४३॥ <br>
तस्या हस्ते शुभां मालां दत्त्वा विष्णुः पुरः स्थितः ॥ <br>
उद्धृत्य बाहुं सर्वेषां बभाषे वचनं हरिः ॥ ४४ ॥ <br>
कुर्वंतु कुण्डलं सर्वे तिष्ठन्तु स्वयमासने ॥ <br>
विलोक्य स्वेच्छया लक्ष्मीर्वरमालां प्रयच्छतु ॥ ४५ ॥ <br>
स्वयंवरविभेदं यः करिष्यत्यतिलंपटः ॥ <br>
स वध्यः सहितैः सर्वैः परस्त्रीलुब्धको यथा ॥ ४६ ॥ <br>
परदारकृतं पापं स्त्रीवध्या तस्य जायताम्॥ <br>
अन्योऽपि यः करोत्येवमेवमस्तु तदुच्यताम्॥४७॥ <br>
साधारणं हरिं ज्ञात्वा तथेत्युक्त्वा तथा कृतम्॥ <br>
देवदानवदैत्यानां गंधर्वोरगरक्षसाम्॥ <br>
मध्ये योऽभिमतो भर्ता स ते सत्यं भवेदिति ॥४८ ॥ <br>
तेनासौ मोहिता पूर्वं दृष्टिदानेन कर्षिता ॥ <br>
आद्यं संमोहनं स्त्रीणां चक्रे दृष्टिनिरीक्षणम्॥४९॥ <br>
एवमेवेति तत्कर्णे हस्तं दत्त्वा यदुच्यते॥ <br>
दधाति हृदि यं नारी कामबाणप्रपीडिता ॥ 7.2.17.५० ॥ <br>
तमेव वरयेदत्र कश्चिन्नास्त्येव संशयः ॥ <br>
संजाते कलहे पूर्वं हरिणा तं निवर्तितुम् ॥ ५१ ॥ <br>
यदा गृहीता सर्वैः सा हरिं नैव विमुंचति ॥ <br>
त्वमेव भर्ता साऽऽचष्टे मुंच मां व्रज दूरतः ॥ ५२ ॥ <br>
मुक्त्वा दूरं ततो विष्णुः प्रविष्टः सुरमण्डले ॥ <br>
तदा सर्वे च मामुक्त्वा यथास्थानं स्वयं गताः ॥५३॥ <br>
आचष्ट विजया पूर्वं सर्वान्देवान्यथाक्रमम्॥ <br>
सा च निरीक्षते पश्चात्तं विचार्य विमुञ्चति ॥ ५४ ॥ <br>
उदासीनः शिवः शांतो गौरीकांतस्त्रिलोचनः ॥ <br>
नान्यां निरीक्षते नित्यं ध्यानासक्तस्त्रिलोचनः ॥ ५५ ॥ <br>
पितामहोयमित्युक्तं यदा सख्या तदा तया ॥ <br>
नमस्कृत्य गतं दूरे कृत्वा मौनं न पश्यति ॥ ५६ ॥ <br>
आदित्यं पद्मकं मुञ्च दहनं दहनात्मकम्॥ <br>
वाति वातो गता दूरे वरुणो मे पिता यतः ॥ ५७ ॥<br>
पौलोमीवदनासक्तो देवेन्द्रो मे न रोचते ॥ ५८ ॥ <br>
वधबंधकृतच्छेदभेददण्डविकर्ष णम्॥ <br>
कुर्वन्न कुरुते सौम्यं रूपं वैवस्वतो यमः ॥ ५९ ॥ <br>
देवदानवगंधर्वदैत्यपन्नगराक्षसान् ॥ 7.2.17.६० ॥ <br>
दृष्ट्वात्युग्रांस्ततो याति दृष्टोऽसौ पुरुषो त्तमः ॥ <br>
कर्णांतलोचनभ्रांतवक्त्रं दृष्ट्यावलोक्य तम् ॥ ६१ ॥ <br>
सौभाग्यातिशयाक्रांतं रम्यं काममनोहरम् ॥ <br>
संजातपुलकोद्भेदस्वेदवारिकणांकितम् ॥ ॥ ६२ ॥ <br>
देवदानवदैत्येन्द्रक्रोधदृष्टिनिरीक्षितम् ॥ <br>
रम्यं रामा वरं चक्रे ददौ मालां ततः स्वयम्॥६३॥ <br>
दैत्याः परस्परं प्रोचुः प्रेक्ष्य तत्सुरचेष्टितम् ॥  <br>
विभागं पश्य देवानां स्वर्गे सर्वे स्वयं गताः॥ ६४॥ <br>
पातालस्य तले यूयं मानवा धरणीतले॥ <br>
देवास्त्रिभुवने यांतु न वयं स्वर्गगामिनः॥ ६५॥ <br>
मानवाः क्षत्रिया राज्यं कुर्वंतु पृथिवीतले॥ <br>
पातालं तु परित्यज्य धात्री यदि तु रक्ष्यते॥ ६६॥ <br>
दैत्यदानवजैः कैश्चिद्राक्षसैस्तन्न शोभनम्॥ <br>
अथ किं बहुनोक्तेन राजा त्रिभुवने बलिः॥६७॥ <br>
संविभज्याथ रत्नानि समं राज्यं विधीयताम्॥ <br>
यावदेवं प्रगल्भंते तावत्पश्यंति नारदम् ॥ ६८ ॥<br>
गगनात्समुपायांतं द्वितीयमिव भास्करम् ॥ <br>
ब्रह्मदंडकरासक्तयुद्धपुस्तकधारिणम् ॥ ६९ ॥  <br>
कृष्णाजिनधरं शांतं छत्रवीणाकमण्डलून् ॥ <br>
मौंजीगुणत्रयासक्तग्रंथिप्रवरमेखलम् ॥ 7.2.17.७० ॥ <br>
ब्रह्मरूपधरं शांतं दिव्यरुद्राक्षभूषितम् ॥ <br>
गत कल्पकृतग्रंथिसूत्रमालावलंबितम् ॥ ७१ ॥ <br>
विरंचिहरसंवादो जन्माहंकारगर्वितः ॥ <br>
संक्रुद्धैः क्रियते कोऽद्य चिंतातत्परमानसम् ॥ ॥ ७२ ॥ <br>
आयातं नारदं दृष्ट्वा विस्मिताः समुपस्थिताः ॥ <br>
प्रभो प्रसादः क्रियतामागंतव्यं गृहे मम ॥ ७३ ॥ <br>
धन्योऽहं कृतपुण्योऽहं यस्य मे त्वं गृहागतः ॥ <br>
इत्युक्तो बलिना विप्रो विवेशासुरमंदिरे ॥ <br>
आसनं पाद्यमर्घ्यं च दत्त्वा संपूजितो द्विजः ॥ ७४ ॥ <br>
प्रविश्य सहिताः सर्वे संविष्टा दैत्यदानवाः ॥ <br>
शुक्रेण सहितो दैत्यो बभाषे नारदं बलिः ॥ ७५ ॥ <br>
इदं राज्यमिमे दारा इमे पुत्रा अहं बलिः ॥ <br>
ब्रूहि येनात्र ते कार्यं दानं मे प्रथमं व्रतम् ॥ ७६ ॥ <br>
॥ नारद उवाच ॥ ॥ <br>
भक्त्या तुष्यंति ये विप्रास्ते विप्रा भूमिदेवताः ॥ <br>
न तु ये पूजिताः शक्त्या पुनर्याचंति तेऽधमाः॥ । ॥ ७७ ॥ <br>
त्वयाऽहं पूजितो हृष्टो न वित्तैर्मे प्रयोजनम् ॥ <br>
हृष्टोऽहं तव राज्येन यज्ञैर्दानैर्व्रतैस्तथा ॥ ७८. ॥ <br>
देवैः कृतं विप्रियं ते किंचित्पश्याम्यहं बले ॥ <br>
त्वया संपूज्यमानोऽपि देवराजो न तुष्यति ॥ ७९ ॥ <br>
न क्षमंति सुराः सर्वे तव राज्यं धरातले ॥ <br>
स्वर्गे मे तापको जातो देवानां तव विग्रहे ॥ ॥ 7.2.17.८० ॥ <br>
संनह्य प्रथमं याति यः सैन्यं शत्रुभूमिषु ॥ <br>
स क्षत्रियो विजयते तस्य राज्यं च वर्धते ॥८१॥ <br>
उच्छेदस्तव राज्यस्य भविष्यति श्रुतं मया ॥ <br>
एवं ज्ञात्वा यथायुक्तं तच्छीघ्रं तु विधीयताम् ॥ ८२ ॥ <br>
॥ बलिरुवाच ॥ ॥ <br>
यैर्गुणैः कुरुते राज्यं राजा तान्वद मे विभो ॥ <br>
दानं पात्रे प्रदातव्यं मया त्वमपि तं वद ॥ ८३ ॥ <br>
॥ नारद उवाच ॥ ॥ <br>
षड्विंशद्गुणसंपन्नो राजा राज्यं करोति च ॥ <br>
स राज्यफलमाप्नोति शृणु तत्कथयाम्यहम् ॥ ८४ ॥ <br>
चरेद्धर्मानकटुको मुंचेत्स्नेहमनास्तिके ॥ <br>
अनृशंसश्चरेदर्थं चरेत्काममनुद्धतः ॥८५॥ <br>
प्रियं ब्रूयादकृपणः शूरः स्यादविकत्थनः ॥ <br>
दाता चाऽऽयामवर्जः स्यात्प्रगल्भः स्यादनिष्ठुरः ॥ ८६ ॥ <br>
संदधीत न चानार्यान्विगृह्णीयान्न बंधुभिः ॥ <br>
नानाप्तैश्चारयेच्चारान्कुर्यात्कार्यमपीडयन् ॥८७॥ <br>
अर्थान्ब्रूयान्न चापत्सु गुणान्ब्रूयान्न चात्मनः ॥ <br>
आदद्यान्न च साधुभ्यो नासत्पुरुषमाश्रयेत् ॥ ८८ ॥ <br>
नापरीक्ष्य नयेद्दण्डं न च मंत्रं प्रकाशयेत् ॥  <br>
विसृजेन्न च लुब्धेभ्यो विश्वसेन्नापकारिषु ॥ ८९ ॥ <br>
आप्तैः सुगुप्तदारः स्याद्रक्ष्यश्चान्यो घृणी नृपः ॥ <br>
स्त्रियं सेवेत नात्यर्थं मृष्टं भुंजीत नाऽहितम् ॥ 7.2.17.९० ॥ <br>
अस्तेयः पूजयेन्मान्यान्गुरुं सेवेदमायया ॥ <br>
अर्च्यो देवो न दम्भेन श्रियमिच्छेदकुत्सिताम् ॥ ९१ ॥ <br>
सेवेत प्रणयं कृत्वा दक्षः स्यादथ कालवित् ॥ <br>
सांत्ववाक्यं सदा वाच्यमनुगृह्णन्न चाक्षिपेत्॥ ९२ ॥ <br>
प्रहरेन्न च विप्राय हत्वा शत्रून्न शेषयेत् ॥ <br>
क्रोधं कुर्यान्न चाकस्मान्मृदुः स्यान्नापकारिषु ॥ ९३ ॥ <br>
एवं राज्ये चिरं स्थेयं यदि श्रेय इहेच्छसि ॥ <br>
तपःस्वाध्यायदानानि तीर्थयात्राऽऽश्रमाणि च ॥ ९४ ॥ <br>
योगेनात्मप्रबोधस्य कलां नार्हंति षोडशीम् ॥ <br>
त्वया संसारवैराग्यं कर्त्तव्यं विप्रपूजनम् ॥९५॥ <br>
यष्टव्यं विविधैर्यज्ञैर्ध्येयो नारायणो हरिः ॥ <br>
प्रसंगेन समायातो यास्ये रैवतके गिरौ ॥ ९६ ॥ <br>
तत्रास्ते भगवान्विष्णुर्नदी त्रैलोक्यपावनी ॥ <br>
तत्रास्ते च शिवावृक्षो बहुपुष्पफलान्वितः ॥ <br>
तत्र गत्वा करिष्यामि व्रतं तद्विष्णुवल्लभम् ॥ ९७ ॥ <br>
॥ बलिरुवाच ॥ ॥ <br>
कोऽयं रैवतकोनाम व्रतं किं विष्णुवल्लभम् ॥ <br>
शिवावृक्षास्तु के प्रोक्तास्तत्कथं कथयस्व मे ॥ ९८ ॥ ॥ <br>
॥ नारद उवाच ॥ ॥ <br>
पुरा युगादौ दैत्येन्द्र सपक्षाः पर्वताः कृताः ॥ <br>
संचिंत्य ब्रह्मणा पश्चादचलास्ते कृताः पुनः ॥ ९९ ॥ <br>
उत्पतंति महाकाया निपतंति यदृच्छया ॥ <br>
मेरुमंदरकैलासा वचसा संस्थिताः स्थिराः ॥ 7.2.17.१०० ॥ <br>
वारिता न स्थिता ये तु त इंद्रेण स्थिरीकृताः ॥ <br>
मेरोर्दक्षिण शृंगे तु कुमुदेति स पर्वतः ॥ १०१ ॥ <br>
दिव्यः सपक्षः सौवर्णो दिव्यवृक्षैः समावृतः ॥ <br>
तस्योपरि पुरी दिव्या वैष्णवी विष्णुना कृता ॥ १०२ ॥ <br>
तस्या मध्ये गृहं दिव्यं यस्मिल्लँक्ष्मीः सदा स्थिता ॥ <br>
मेरोः शृंगे पुरी रम्या गृहं तत्र मनोरमम् ॥ १०३ ॥ <br>
तत्रास्ते स भवो देवो भवानी यत्र संस्थिता ॥ <br>
सभा माहेश्वरी रम्या सौवर्णी रत्नमंडिता ॥ १०४ ॥ <br>
तत्रास्ते भगवान्विष्णुर्देवैर्ब्रह्मादिभिर्वृतः ॥ <br>
तस्यां विष्णुः सदा याति देवं द्रष्टुं महेश्वरम् ॥ १०५ ॥ <br>
सौवर्णैः कुमुदैर्यस्मादसौ सर्वत्र मंडितः ॥ <br>
कुमुदेति कृतं नाम देवैस्तत्र समागतैः ॥ १०६ ॥ <br>
एकदा भगवान्रुद्रो गिरौ तस्मिन्समागतः ॥ <br>
द्रष्टुं तच्छिखरे रम्ये तां पुरीं विष्णुपालिताम् ॥ १०७ ॥ <br>
गृहागतं हरं दृष्ट्वा हरिणा स तु पूजितः ॥ <br>
लक्ष्म्या संपूजिता गौरी हर्षिता तत्र संस्थिता ॥ १०८ ॥ <br>
एकासनोपविष्टौ तौ मंत्रयंतौ परस्परम् ॥ <br>
हरेण कारणं ज्ञात्वा तत्सर्वं कथितं हरेः ॥ १०९ ॥ <br>
त्वयेयं नगरी कार्या मंदरे पर्वतोत्तमे ॥ <br>
प्रष्टव्यः कारणं नाहमवश्यं तद्भविष्यति ॥ 7.2.17.११० ॥ <br>
हर एव विजानाति कारणं कतमोऽपि न ॥ <br>
एवं तथेति तौ प्रोक्त्वा संस्थितौ पर्वतोऽपि सः ॥ १११ ॥ <br>
तं दृष्ट्वा संगतं रुद्रं कुमुदः स्वयमाययौ ॥ <br>
धन्योऽहं कृतपुण्योऽहं यस्य मे गृहमागतौ ॥ ११२ ॥ <br>
द्वाभ्यामुक्तो गिरिवरो ददाव किं वरं तव ॥ <br>
इत्युक्तः पर्वतस्ताभ्यां वरं वव्रे स मूढधीः ॥ ११३ ॥ <br>
भविष्यत्कार्यहेतुत्वाद्भविष्यति न तद्वृथा ॥ <br>
यत्राहं तत्र वस्तव्यं भवद्भ्यामस्तु मे वरः ॥ ११४ ॥ <br>
मत्सन्निधौ समागत्य स्थातव्यं ब्रह्मवासरम् ॥ <br>
तथेत्युक्त्वा सपत्नीकौ गतौ हरिहरावुभौ ॥ ११६ ॥ <br>
पञ्चमो यो मनुः पूर्वं  रैवतो नाम विश्रुतः ॥ <br>
तस्योत्पत्तौ तु यद्वृत्तं कुमुदाग्रे शृणुष्व तत् ॥ ११६ ॥ <br>
ऋषिरासीन्महाभाग ऋतवागिति विश्रुतः ॥ <br>
तस्यापुत्रस्य पुत्रोऽभूद्रेवत्यन्ते महात्मनः ॥ ११७ ॥ <br>
स तस्य विधिवच्चक्रे जातकर्मादिकाः क्रियाः ॥ <br>
तथोपनयनाद्याश्च स चाशीलोऽभवन्नृप ॥ ११८ ॥ <br>
यतः प्रभृति जातोऽसौ ततः प्रभृत्यसावृषिः ॥ <br>
दीर्घरोगपरामर्शमवापातीव दुर्द्धरम् ॥ ११९ ॥। <br>
माता चास्य परामार्तिं कुष्ठरोगाभिपीडिता ॥ <br>
जगाम चिन्तां स ऋषिः किमेतदिति दुःखितः ॥ 7.2.17.१२० ॥ <br>
मूर्खस्तु मंदधीः पुत्रो दुःखं जनयते पितुः ॥ <br>
अमार्गगो विशेषेण दुःखाद्दुःखतरं हि तत् ॥ १२१ ॥ <br>
अपुत्रता मनुष्याणां श्रेयसे न कुपुत्रता ॥ <br>
सुहृदां नोपकाराय पितॄणां नापि तृप्तये ॥ १२२ ॥ <br>
सुपुत्रो हृदयेऽभ्येति मातापित्रोर्दिनेदिने ॥ <br>
पित्रोर्दुःखाय धिग्जन्म तस्य दुष्कृतकर्मणः ॥ १२३ ॥ <br>
धन्यास्ते तनया ये स्युः सवर्लोकाभिसंमताः ॥ <br>
परोपकारिणः शांताः साधुकर्मण्यनुव्रताः ॥ १२४ ॥ <br>
अनिर्वृतं निरानंदं दुःखशोकपरिप्लुतम् ॥ <br>
नरकाय न स्वर्गाय कुपुत्रत्वं हि जन्मिनः ॥ १२५ ॥ <br>
करोति सुहृदां दैन्यमहितानां तथा मुदम् ॥ <br>
अकाले तु जरां पित्रोः कुपुत्रः कुरुते किल ॥ १२६ ॥ <br>
॥ नारद उवाच ॥ <br>
एवं सोऽत्यन्तदुष्टस्य पुत्रस्य चरितैर्मुनिः ॥ <br>
दह्यमानमनोवृत्तिर्वृद्धगर्गमपृच्छत ॥ १२७ ॥ <br>
॥ ऋतवागुवाच ॥ ॥ <br>
सुव्रतेन पुरा वेदा अधीता विधिना मया ॥ <br>
समाप्य विद्या विधवत्कृतो दारपरिग्रहः ॥ १२८ ॥ <br>
सदारेण हि याः कार्याः श्रौतस्मार्त्तादिकाः क्रियाः ॥ <br>
ताः कृताश्च विधानेन कामं समनुरुध्य च ॥ १२९ ॥ <br>
पुत्रार्थं जनितश्चायं पुंनाम्नो विच्युतौ मुने ॥ <br>
सोऽयं किमात्मदोषेण मातुर्दोषेण किं मम ॥ <br>
अस्मद्दुःखावहो जातो दौःशील्याद्वद कोविद ॥ 7.2.17.१३० ॥ <br>
॥ गर्ग उवाच ॥ ॥ <br>
रेवत्यन्ते मुनिश्रेष्ठ जातोऽयं तनयस्तव ॥ <br>
तेन दुःखाय ते दुष्टे काले यस्मादजायत ॥ १३१ ॥ <br>
तवापचारो नैवास्य मातुर्नापि कुलस्य च ॥ <br>
अन्यद्दौःशील्यहेतुत्वं रेवत्यंत उपागतम् ॥ १३२ ॥<br>
रेवती अश्विनोर्मध्यमाश्लेषामघयोस्तथा ॥ <br>
ज्येष्ठामूलर्क्षयोः प्रोक्तं गंडांतं तु भयावहम् ॥ १३३ ॥ <br>
गंडत्रये तु ये जाता नरनारीतुरंगमाः ॥ <br>
तिष्ठंति न चिरं गेहे तिष्ठन्तोऽपि भयंकराः ॥ <br>
एवमुक्तोऽथ गर्गेण चुक्रोधातीव कोपनः ॥ १३४ ॥ <br>
॥ ऋतवागुवाच ॥ ॥ <br>
यस्मान्ममैक पुत्रस्य रेवत्यन्ते समुद्भवः ॥ १३५ ॥ <br>
रेवती किं न जानाति मां विप्रः शापयिष्यति ॥ <br>
जाज्वल्यमाना गगनात्तस्मात्पततु रेवती ॥ १३६ ॥ ॥ <br>
॥ नारद उवाच ॥ ॥ <br>
तेनैवं व्याहृते वाक्ये रेवत्यृक्षं पपात ह ॥ <br>
<br>
पश्यतः सर्वलोकस्य विस्मयाविष्टचेतसः ॥ १३७ ॥ <br>
ईश्वरेच्छाप्रभावेन पतिता गिरिमूर्द्धनि ॥ <br>
रेवत्यृक्षं निपतितं कुमुदाद्रौ समन्ततः ॥ १३८ ॥ <br>
सुराष्ट्रदेशे स प्राप्तः पतितो भूतले शुभे ॥ <br>
हिमाचलस्य पुत्रो य उज्जयंतो गिरिर्महान्॥ १३९ ॥<br>
कुमुदेन समं मैत्री कृता पूर्वं परस्परम् ॥ <br>
यत्र त्वं स्थास्यसे स्थाता तत्राहमपि निश्चितम् ॥ 7.2.17.१४० ॥ <br>
इति कृत्वा गृहीत्वाथ गंगावारि सयामुनम् ॥ <br>
सारस्वतं तथा पुण्यं सिंचितुं तं समागतः ॥ १४१ ॥ <br>
आहूतसंप्लवं यावत्संस्थितौ तौ परस्परम् ॥ <br>
कुमुदाद्रिश्च तत्पातात्ख्यातो रैवतकोऽभवत् ॥ १४२ ॥ <br>
अतीव रम्यः सर्वस्यां पृथिव्यां पृथिवीपते ॥ <br>
कुमुदाद्रिश्च सौवर्णो रेवतीच्यवनात्पुनः ॥ १४३ ॥ <br>
पंकजाभः स बाह्येन जातो वर्णेन भूपते ॥ <br>
मेरुवर्णः स मध्ये तु सौवर्णः पर्वतोत्तमः ॥ १४४ ॥ <br>
ततः सञ्जनयामास कन्यां रैवतको गिरिः ॥ <br>
रेवतीकांति संभूतां रेवतीसदृशाननाम्॥ १४५ ॥ <br>
प्रमुचो नाम राजर्षिस्तेन दृष्टा वरांगना ॥ <br>
पितृवद्रेवतीनाम कृतं तस्या नृपोत्तम ॥ १४६ ॥ <br>
रेवतीति च विख्याता सा सर्वत्र वरांगना ॥ <br>
सर्वतेजोमयं स्थानं सर्वतीर्थजलाश्रयम् ॥ १४७ ॥ <br>
गंगाजलप्रवाहैश्च संयुक्तं यामुनैस्तथा ॥ <br>
स्थितं सारस्वतं तोयं तत्र गर्तेषु तत्त्रयम् ॥ १४८ ॥ <br>
विख्यातं रेवतीकुंडं यत्र जाता च रेवती ॥ <br>
स्मरणाद्दर्शनात्स्नानात्सर्वपापक्षयो भवेत् ॥ १४९ ॥ <br>
सा बाला वर्द्धिता तेन प्रमुंचेन महात्मना ॥ <br>
यौवनं तु तया प्राप्तं तस्मिन्रैवतके गिरौ ॥ 7.2.17.१५० ॥ <br>
तां तु यौवनसंपन्नां दृष्ट्वाऽथ प्रमुचो मुनि ॥ <br>
एकांते चिन्तयामास कोऽस्या भर्ता भविष्यति ॥ १५१ ॥ <br>
हूत्वाहूत्वा स पप्रच्छ गुरुं वह्निं द्विजोत्तमः ॥ <br>
प्रसादं कुरु मे ब्रूहि कोऽस्या भर्ता भविष्यति ॥ १५२ ॥  <br>
अन्योऽस्याः सदृशः कोऽपि वंशे नास्ति करोमि किम् ॥ <br>
वह्निकुण्डात्समुत्थाय प्रोक्तवान्हव्यवाहनः ॥ १५३ ॥ <br>
शृणु मे वचनं विप्र योऽस्या भर्ता भविष्यति ॥ <br>
प्रियव्रतान्वयभवो महाबलपराक्रमः ॥ १५४ ॥ <br>
पुत्रो विक्रमशीलस्य कालिंदीजठरोद्भवः ॥ <br>
दुर्दमो नाम भविता भर्ता ह्यस्या महीपतिः ॥ १५५ ॥ <br>
अत्रांतरे समायातो दुर्दमः स महीपतिः ॥ <br>
गिरौ मृगवधाकांक्षी मुनिं गेहे न पश्यति ॥ <br>
प्रियेऽयि तातः क्व गत एहि सत्यं ब्रवीहि मे ॥ १५६ ॥ <br>
॥ नारद उवाच ॥ ॥ <br>
अग्निशालास्थितेनैव तच्छ्रुतं वचनं प्रियम् ॥ <br>
प्रियेत्यामन्त्रणं कोऽयं करोति मम वेश्मनि ॥ ॥ १५७ ॥ <br>
स ददर्श महात्मानं राजानं दुर्दमं मुनिः ॥ <br>
जहर्ष दुर्दमं दृष्ट्वा मुनिः प्राह स गौतमम् ॥ १५८ ॥ <br>
शिष्यं विनयसम्पन्नमर्घ्यं पाद्यं समानय ॥ <br>
एकं तावदयं भूपश्चिरकालादुपागतः ॥ १५९ ॥ <br>
जामाता सांप्रतं राजा योग्यास्य च सुता मम ॥ <br>
ततः स चिंतयामास राजा जामातृ कारणम्॥ 7.2.17.१६० ॥ <br>
मौनेन विधिना राजा जगृहेऽर्घ्यं द्विजाज्ञया ॥ <br>
तमासनगतं विप्रो गृहीतार्घ्यं महामुनिः ॥ १६१ ॥ <br>
प्रस्तुतं प्राह राजेन्द्रं नृपते कुशलं पुरे ॥ <br>
कोशे बले च मित्रे च भृत्यामात्य प्रजासु च ॥ <br>
तथात्मनि महाबाहो यत्र सर्वं प्रतिष्ठितम् ॥ १६२ ॥ <br>
पत्नी च ते कुशलिनी याऽत्र स्थाने हि तिष्ठति ॥ <br>
अन्यासां कुशलं ब्रूहि याः संति तव मंदिरे ॥ १६३ ॥ <br>
॥ राजोवाच ॥ ॥ <br>
त्वत्प्रसादादकुशलं नास्ति राज्ये क्वचिन्मम ॥ <br>
जातकौतूहलोऽस्म्यस्मि मम भार्याऽत्र का मुने ॥ १६४ ॥ <br>
॥ प्रमुच उवाच ॥ ॥ <br>
रेवती ते वरा भार्या किं न वेत्सि नृपोत्तम ॥ <br>
त्रैलोक्यसुन्दरी या तु कथं सा विस्मृता तव ॥ १६५ ॥ <br>
॥ राजोवाच ॥ ॥ <br>
सुभद्रां शांतपापां च कावेरीतनयां तथा ॥ <br>
सूरात्मजानुजातां च कदंबां च वरप्रजाम् ॥ १६६ ॥<br>
विपाठां नंदिनीं चैव वेद्मि भार्यां गृहे मम ॥ <br>
तिष्ठन्ति नैव जानामि भार्या मे रेवती कुतः ॥।३६७ ॥ <br>
ऋषिरुवाच ॥ ॥ <br>
प्रियेति सांप्रतं प्रोक्ता रेवती सा प्रिया तव ॥ <br>
तदन्यथा न भविता वचनं नृपसत्तम ॥ १६८ ॥ <br>
॥ राजोवाच ॥ ॥ <br>
नास्ति भावकृतो दोषः क्षम्यतां तद्वचो मम ॥ <br>
विनिर्गतं वचोवक्त्रान्नाहं जाने द्विजोत्तम ॥ १६९ ॥ <br>
॥ ऋषिरुवाच ॥ ॥ <br>
नास्ति भावकृतो दोषः परिवेद्मि कुरुष्व तत् ॥ <br>
वह्निना कथितस्त्वं मे जामाताद्य भविष्यसि ॥ 7.2.17.१७० ॥ <br>
इत्यादिवचनै राजा भार्या मेने स रेवतीम् ॥ <br>
ऋषिस्तथोद्यतः कर्तुं विवाहं विधि पूर्वकम् ॥ <br>
उवाच कन्या पितरं किञ्चिन्मे श्रूयतां पितः ॥ १७१ ॥ <br>
यदि मे पतिना तात विवाहं कर्तुमिच्छसि ॥ <br>
रेवत्यृक्षं विवाहं मे तत्करोतु प्रसादतः ॥ १७२ ॥ <br>
॥ ऋषिरुवाच ॥ ॥ <br>
रेवत्यृक्षश्च न वै भद्रे चन्द्रयोगे दिवि स्थितम् ॥ <br>
ऋक्षाण्यन्यान्यपि संति सुभ्रूर्वैवाहकानि च ॥ १७३ ॥ ॥ <br>
॥ कन्योवाच ॥ ॥ <br>
तात तेन विना कालो विकलः प्रतिभाति मे ॥ <br>
विवाहो विकले तात मद्विधायाः कथं भवेत् ॥ १७४। <br>
॥ प्रमुञ्च उवाच ॥ ॥ <br>
ऋतवागिति विख्यातस्तपस्वी रेवतीं प्रति ॥ <br>
चकार कोपं क्रुद्धेन तेनर्क्षं तन्निपातितम् ॥ १७५ ॥ <br>
मया चास्मै प्रतिज्ञाता भार्येति विदितं तव ॥ <br>
न चेच्छसि विवाहं त्वं संकटं नः समागतम् ॥ १७६ ॥ <br>
॥ कन्योवाच ॥ ॥ <br>
ऋतवागेव स मुनिः किमेतत्तप्तवान्स्वयम् ॥ <br>
न त्वया मम तातेन ब्रह्मबन्धोः सुताऽस्मि किम् ॥ १७७ ॥ <br>
॥ ऋषिरुवाच ॥ ॥ <br>
ब्रह्मबन्धोः सुता न त्वं तपस्वी नास्ति मेऽधिकः ॥ <br>
सुता त्वं च मया देया नान्यत्कर्तुं समुत्सहे ॥ १७८ ॥ <br>
॥ कन्योवाच ॥ ॥ <br>
तपस्वी यदि मे तातस्तत्किमृक्षमिदं दिवि ॥<br>
समारोप्य विवाहो मे कस्मान्न क्रियते पुनः ॥ १७९ ॥ <br>
॥ ऋषिरुवाच ॥ ॥ <br>
<br>
एवं भवतु भद्रं ते भद्रे प्रीतिमती भव ॥ <br>
आरोपयामीन्दुमार्गे रेवत्यृक्षं कृते तव ॥ 7.2.17.१८० ॥ <br>
ततस्तपःप्रभावेन रेवत्यृक्षं महामुनिः ॥ <br>
यथा पूर्वं तथा चक्रे सोमयोगि द्विजोत्तमः ॥ <br>
विवाहं दुहितुः कृत्वा जामातरमुवाच ह ॥ १८१ ॥<br>
औद्वाहिकं ते भूपाल कथ्यतां किं ददाम्यहम्॥ <br>
दुष्प्रापमपि दास्यामि विद्यते मे महत्तपः ॥ १८२ ॥ <br>
॥ राजोवाच ॥ ॥ <br>
मनोः स्वायंभुवस्याहमुत्पन्नः संततौ मुने ॥ <br>
मन्वंतराधिपं पुत्रं त्वत्प्रसादाद्वृणोम्यहम् ॥ १८३ ॥ <br>
॥ ऋषिरुवाच ॥ ॥ <br>
भविष्यति महीपालो महाबलपराक्रमः॥ <br>
रेवती रेवतीकुण्डे स्नात्वा पुत्रं जनिष्यति॥ १८४॥ <br>
एवं कृत्वा गतो राजा सा च पुत्रमजीजनत्॥ <br>
रैवतेति कृतं नाम बभूव स मनुर्नृपः॥ १८५॥ <br>
अमुना च तदा प्रोक्तमस्मिन्रैवतके गिरौ॥ <br>
स्त्रियः स्नानं करिष्यंति तासां पुत्रा महाबलाः॥<br>
दीर्घायुषो भविष्यंति दुःखदारिद्र्यवर्जिताः ॥ १८६ ॥ <br>
॥ नारद उवाच ॥ ॥ <br>
इत्युक्ते पर्वतो राजन्दीर्घो भूत्वा पपात सः ॥ <br>
एतौ तौ संस्मृतौ देवौ सभार्यौ हरिशंकरौ ॥ १८७ ॥ <br>
स्मृतमात्रौ तदाऽऽयातौ तेन बद्धौ पुरा यतः ॥ <br>
यत्राहं तत्र स्थातव्यं भवद्भ्यामिति निश्चितम् ॥१८८॥ <br>
अतो विष्णुहरौ देवौ स्थितौ तौ पर्वतोत्तमे ॥ <br>
गिरौ रैवतके रम्ये स्वर्णरेखानदीजले ॥ <br>
आराधयद्धरिं देवं रेवती तां च सोब्रवीत् ॥ १८९ ॥ <br>
भवताच्चंद्रयोगस्ते गगने ब्राह्मणाज्ञया ॥ <br>
अन्यद्वृणीष्व तुष्टोऽहं वरं मनसि यत्स्थितम् ॥ 7.2.17.१९० ॥ <br>
॥ रेवत्युवाच ॥ ॥ <br>
गिरौ रैवतके देव स्थातव्यं भवता सदा ॥ <br>
मया स्नानं कृतं यत्र तत्र स्नास्यंति ये जनाः ॥ १९१ ॥ <br>
तेषां विष्णुपुरे वासो भवत्विति वृतं मया ॥ <br>
एवमस्तु तदा प्रोच्य गिरौ रैवतके स्थितः ॥ <br>
दामोदरश्चतुर्बाहुः स्वयं रुद्रोपि संस्थितः ॥ १९२ ॥ <br>
गंगाद्याः सरितः सर्वाः संस्थिता विष्णुना सह ॥ <br>
क्षीरोदे मथ्यमाने तु यदा वृक्षः समुत्थितः ॥ १९३ ॥ <br>
आमर्द्दे देवदैत्यानां तेन सामर्दकी स्मृता ॥ ॥ <br>
अस्मिन्वृक्षे स्थिता लक्ष्मीः सदा पितृगृहे नृप ॥ १९४ ॥ <br>
शिवालक्ष्मीः स्मृतो वृक्षः सेव्यते सुरसत्तमैः ॥ <br>
देवैर्ब्रह्मादिभिः सर्वैर्वृक्षोऽसौ वैष्णवः स्मृतः॥ १९५॥ <br>
सर्वैः संचिंत्य मुक्तोऽसौ गिरौ रैवतके पुरा॥ <br>
अस्य वृक्षस्य यात्रां ये करिष्यंति हरेर्दिने ॥ १९६॥ <br>
फाल्गुने च सिते पक्ष एकादश्यां नृपोत्तम॥ <br>
तेषां पुत्राश्च पौत्राश्च भविष्यंति गुणाधिकाः॥<br>
प्रांते विष्णुपुरे वासो जायतेनात्र संशयः ॥१९७॥ <br>
॥ बलिरुवाच ॥ ॥ <br>
कथमेतद्व्रतं कार्यं वैष्णवं विष्णुवल्लभम् ॥ <br>
रात्रौ जागरणं कार्यं विधिना केन तद्वद ॥ १९८ ॥ <br>
॥ नारद उवाच ॥ ॥ <br>
फाल्गुनस्य सिते पक्ष एकादश्यामुपोषितः ॥ <br>
स्नात्वा नद्यां तडागे वा वाप्यां कूपे गृहेऽपि वा ॥ १९९ ॥ <br>
गत्वा गिरौ वने वाऽपि यत्र सा प्राप्यते शिवा ॥ <br>
पूज्या पुष्पैः शुभै रात्रौ कार्यं जागरणं नरैः ॥ 7.2.17.२०० ॥ <br>
अष्टाधिकशतैः कार्या फलैस्तस्याः प्रदक्षिणा ॥ <br>
प्रदक्षिणीकृत्य नगं भोक्तव्यं तु फलं नरैः ॥२०१॥ <br>
करकं जलपूर्णं तु कर्त्तव्यं पात्रसंयुतम् ॥<br>
हविष्यान्नं तु कर्त्तव्यं दीपः कार्यो विधानतः ॥ २०२ ॥ <br>
एवं जागरणं कार्यं कथाश्रवणतत्परैः ॥ <br>
मुच्यंते देहिनः पापैः कलिजैः कायसंभवैः ॥ २०३ ॥ <br>
देहांते ते नराः सर्वे पूज्यंते हरिमंदिरे ॥ २०४ ॥ <br>
॥ सारस्वत उवाच ॥ ॥<br>
इत्युक्त्वा नारदो दैत्यं ययौ रैवतकं गिरिम् ॥ <br>
दैत्येन्द्रो मंत्रयामास किंकार्यं सांप्रतं मया ॥ २०५ ॥ <br>
न रोचते सुरैः सार्द्धं विग्रहो मे सुरोत्तमाः ॥ २०६ ॥ <br>
॥ मंत्रिण ऊचुः ॥ ॥ <br>
नास्ति क्षमा भृशं तेषां क्षत्रियाणां गृहे सताम्॥ <br>
अशक्तमपि मंस्यंते स्वयमायांति ते यतः ॥ <br>
तस्मात्स्वयं प्रयास्यामो देवेन्द्रं सहिता वयम् ॥ २०७ ॥ <br>
इति श्रुत्वा ददौ ढक्कां प्रथमं सुरविग्रहे ॥ <br>
गृहीत्वा वाहिनीं दैत्याः प्रस्थिता मेरु पर्वते ॥ २०८ ॥ <br>
यत्र सा नगरी रम्या देवराजस्य पूर्वतः ॥ <br>
आगच्छमानां तां ज्ञात्वा वाहिनीं मेरुपर्वते ॥ २०९ ॥ <br>
देवराजसमादेशाच्चलिता देव वाहिनी ॥ <br>
सुमेरोः पूर्वदिग्भागे युद्धमासीत्परस्परम्॥ 7.2.17.२१० ॥ <br>
देवसैन्यं यदा सर्वं दैत्यसैन्येनसंयुतम्॥ <br>
महाप्रलयसादृश्यं युद्धं वृत्तं तदा तयोः ॥ ॥ २११ ॥ <br>
ऐरावणं समारुह्य देवराजः समागतः ॥ <br>
रथमारुह्य दैत्येन्द्रो युद्धायान्ये समागताः ॥ २१२ ॥ <br>
देवा यज्ञभुजो यस्मात्तस्मान्न युद्ध कांक्षिणः ॥ <br>
ऐरावणो बलिं दृष्ट्वा न चचालाग्रतो मृधे ॥ २१३ ॥ <br>
संग्रामे विमुखो याति दिग्गजैः परिवेष्टितः ॥ <br>
अध्वरे बाहुना येन संकल्पं कृतवान्बलिः ॥ २१४ ॥ <br>
तेन वै स सुरान्सर्वान्वारयामास संयुगे ॥ <br>
वारिता विमुखा यांति देवराजः करोतु किम् ॥ २१५ ॥ <br>
कुलिशं न कुरुते कर्म भुजमुक्तं न गच्छति ॥२१६॥ <br>
एवं बहूनि युद्धानि निवृत्तानि तदा तयोः ॥<br>
&nbsp;न हंतुं शक्यंते युद्धे देवैर्दैत्या महाबलाः ॥ २१७ ॥ <br>
बलाकांक्षाः स्थिता देवा गुरुणा ते प्रबोधिताः॥ <br>
अमरा देवताः सर्व इति शुक्रेण वारिताः ॥ २१८ ॥ <br>
अवतारं हरेर्ज्ञात्वा  पञ्चमं वामनं स्थितम् ॥ <br>
अतिहृष्टोऽमरावत्यां राज्यं चक्रे सुरेश्वरः ॥ २१९ ॥ <br>
ननर्त्त युद्धे दैत्येन्द्रः स्वगृहे यजते सुरान्॥ <br>
पातालाभिसृता दैत्या राज्यं कुर्वंति मानवाः ॥ 7.2.17.२२० ॥ <br>
तदा देवगणाः सर्वे मन्त्रयन्ति सुरैः सह ॥ <br>
दैत्यो लोकद्वयं शास्ति स्वर्गं शास्ति सुरेश्वरः ॥ २२१ ॥ <br>
क्षंतव्यं तावदेवास्य वामनो रैवतं गिरिम्॥ <br>
यावद्याति सुरैः कार्यं मौनं दैत्यजितैरपि ॥ २२२ ॥ <br>
यदाप्रभृति सञ्जातो वामनो धरणीतले ॥ <br>
तदाप्रभृति दैत्यानां दुनिर्मित्तानि जज्ञिरे ॥ २२३ ॥ <br>
शिवा प्रविश्य नगरे रौति सा विस्वरं निशि ॥ <br>
भ्रमन्ति नगरे काका दिवारात्रं विराविणः ॥ २२४ ॥ <br>
सर्प्पाः सर्प्पंति गेहेषु कृष्णा रौद्रा विषोल्बणाः ॥ <br>
कंका गृध्रा बका भ्रांता भ्रमन्ति नगरोपरि ॥ २२५ ॥ <br>
जायन्ते विमुखा गर्भाः स्त्रीषु गोषु मृगीषु वा ॥ <br>
घृतं दुग्धं च नैवास्ति तिले तैलं न विद्यते ॥ २२६ ॥ <br>
जने जानपदो नित्यं युध्यते च परस्परम् ॥ <br>
काली करालवदना दीर्घकेशी विलोचना ॥ २२७ ॥ <br>
अज्ञाता रुदती याति नगरे सा गृहं प्रति ॥ <br>
कोऽयं न ज्ञायते कस्मात्तपस्वी भस्मगुंठितः ॥ २२८ ॥ <br>
यतिर्मौनव्रती नग्न पुरो याति गृहेगृहे ॥ <br>
डमरूड्डामरुं पश्चाद्धुंकारं विदधाति च ॥२२९॥<br>
अकाले कुपिता मेघा जलं मुञ्चंति पुष्कलम् ॥ <br>
करकैः पूरिता गर्भा गर्जंति गिरयो बहु ॥ 7.2.17.२३० ॥ <br>
समजायत भूकंपो दिग्दाहश्चाप्यजायत ॥ <br>
मिलित्वा श्वगणः सर्वो मुखमुच्चैर्विधाय च ॥ २३१ ॥ <br>
रौति रात्रौ पुरे नित्यं घूकः शब्दं विशब्दते ॥ <br>
बलिराज्यक्षयो जातो दिवि केतूदयो निशि॥ ॥ २३२ ॥ <br>
आदित्यमण्डले वेधः कीलकैर्दृश्यते कृतः ॥ <br>
कबन्धसंकुले व्योम्नि चन्द्रमा न प्रकाशते ॥ २३३ ॥ <br>
स जातो रोहिणीवेधो यो जातो युगव्यत्यये ॥ <br>
नक्षत्राणि दिवा लोकैर्गण्यन्ते गुणवत्तरैः ॥ २३४ ॥ <br>
बीजानां व्यत्ययो जज्ञे भूमिस्त्रीगोमृगीषु च ॥ <br>
अश्वा ह्रेषंति सहसा मदं कुर्वंति नो गजाः ॥ २३९ ॥ <br>
मन्त्रिणां मंत्रितो मन्त्रो भिद्यते राज्यसंक्षये ॥ <br>
घृताहुत्या हुतो वह्निर्ज्वलति न तदा द्विजैः ॥ २३६ ॥ <br>
प्रचण्डः पावनो वाति वात्यया घूर्णितद्रुमः ॥ <br>
ध्वजा ज्वलन्ति चैत्येषु नभो भवति धूसरम् ॥ २३७ ॥ <br>
एते चान्ये च बहव उत्पाता बलिनो गृहे ॥ <br>
संजाता वामने जाते नारदागमनादनु ॥ २३८ ॥ <br>
अन्यच्च जायते रौद्रं यद्दिवा स्वप्नदर्शनम् ॥ <br>
संनह्यंते यदा दैत्याः पतिता निपतंति च ॥ २३९ ॥ <br>
निमित्तानि स सैन्यस्य दृष्ट्वैवं न प्रवर्त्तते ॥ <br>
सदा संतिष्ठते गेहे राज्यं च कुरुते बलिः ॥ 7.2.17.२४० ॥ <br>
शरीरे न सुखं तस्य गात्रभंगः शिरोव्यथा ॥ <br>
ज्वरितो न सुखं शेते न भुंक्ते न पिबत्यसौ ॥ <br>
न भुक्तं जीर्यते लोकः सर्वोपि व्याकुलीकृतः ॥२४१॥ <br>
विपरीतं जगद्दृष्ट्वा बलिर्व्याकुलमानसः ॥ <br>
मन्त्रयामास किमिदं ब्राह्मणैः सह दुःखितः ॥ २४२ ॥ <br>
शुक्रं गुरुं समानीय सभायां संनिवेश्य च ॥ <br>
पप्रच्छ कुशलं दैत्यो भक्त्या परमया युतः ॥ <br>
विपरीतमिदं सर्वं वर्त्तते तद्वदस्व मे ॥ २४३ ॥ <br>
नारदेन यदुक्तं मे गुरो सत्यं भविष्यति ॥ <br>
उत्पातशांतिकं ब्रूहि ब्राह्मणैः सहितो मम ॥ २४४ ॥ <br>
॥ शुक्र उवाच ॥ ॥ <br>
उत्पातशांतये कार्यो यज्ञः सर्वस्वदक्षिणः ॥ <br>
ब्राह्मणैः क्षत्रियैः सार्द्धं द्वादशाब्दो विधीयताम् ॥ २४५ ॥ <br>
ऋषयो ब्राह्मणा ये च मुनयो ब्रह्मचारिणः ॥ <br>
आगच्छन्तु महायज्ञे ये च दूरेऽपि संस्थिताः ॥ २४६ ॥ <br>
नगरात्पूर्वदिग्भागे कर्त्तव्यो यज्ञमण्डपः ॥ <br>
यस्य यस्याभिरुचितं देयं दानं त्वया नृप ॥ <br>
तथा करिष्य इत्युक्त्वा यज्ञार्थं तत्परोभवत् ॥ २४७ ॥ <br>
आनाय्य ब्राह्मणान्सर्वान्कुशलान्यज्ञकर्मणि ॥ <br>
गृहीता यज्ञदीक्षा तैर्यज्ञे वै सर्व दक्षिणे ॥ २४८ ॥ <br>
ब्राह्मणाय मया देयं सर्वस्वमिह याचिते ॥ <br>
शरीरपुत्रमित्राणि दारान्दास्यामि याचितः ॥ २४९ ॥ <br>
दातव्यं सततं दानं ब्राह्मणेभ्यो मयाध्वरे ॥ <br>
वारितेनापि न स्थेयं दातव्यं निश्चितं मया ॥ <br>
याचितश्चेन्न दास्यामि तदा व्यर्थो ममाऽध्वरः ॥7.2.17.२५०॥ <br>
विधाय मण्डपं दिव्यं बहुयोजनविस्तरम् ॥ <br>
तत्र दानानि दीयन्ते भोजनाच्छादनानि च ॥ २५१॥ <br>
सप्तर्षयः समायाता गगनाद्धरणीतले ॥ <br>
दिग्भ्यः समागताः सर्वे ब्राह्मणाः संति ये भुवि ॥ २५२ ॥<br>
क्षत्रियाश्च समायाता विगृह्य विविधं वसु ॥ <br>
निवेदयन्ति ते राज्ञे प्रारब्धे यज्ञकर्मणि ॥ २५३ ॥ <br>
आसमुद्रात्समायाता नटनर्त्तकयाचकाः ॥ <br>
गीतवादित्रनिर्घोषो वेदध्वनिविमिश्रितः ॥ २५४ ॥ <br>
त्रैलोक्यं बधिरीचक्रे देहिदेहीति याचितम् ॥ <br>
मा देहीति वचो नास्ति स्तोकं देहीति चैव न ॥ २५५ ॥ <br>
यद्यद्यो याचते वस्तु तत्तस्मै तत्र दीयते ॥ <br>
ब्राह्मणो हि न सोऽप्यस्ति यो हि तं बहु याचते ॥ २५६ ॥ <br>
भोजनाच्छादनार्थं च न गृह्णंति द्विजातयः ॥ <br>
सुवर्णरत्नरौप्याणि तथाश्वरथकुंजरान्॥२५७॥ <br>
गृहगोभूमिग्रामांश्च न गृह्णंति द्विजातयः ॥ <br>
बलिराज्येन संतुष्टाः किं कुर्वति धनेन ते ॥ २५८ ॥ <br>
एवं प्रवर्तते यज्ञो महान्सर्वस्वदक्षिणः ॥ २५९ ॥ <br>
नृत्यंति गायंति पठंति चान्ये स्तुवंति यज्ञं बहुदानयुक्तम् ॥ <br>
ब्रह्मेन्द्र रुद्रग्रहसूर्यचंद्राः प्रसादिता आहुतिभिश्च मन्त्रैः ॥ 7.2.17.२६० ॥ <br>
बलिं प्रशंसंति गुरुं तथान्ये होतारमेके परिवारमेके ॥ <br>
प्रजापतेर्नापि सुराधिपस्य समाप्यते चेदथ यास्यति धुवम्॥ <br>
प्रदाय राज्यं द्विजपुंगवेभ्यः सपुत्रमित्रैः सहितो रसातलम् ॥२६१॥ <br>
इतीति वाचः प्रवदंति वाडवाः शृण्वंति दैत्याः किमिदं वदंति ॥ <br>
बलेः पुरःस्थाः कथयंति संगता बलिः प्रहृष्टः प्रददाति याचितम् ॥ २६२ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे द्वितीये वस्त्रापथक्षेत्रमाहात्म्ये बलियज्ञप्रभाववर्णनंनाम सप्तदशोऽध्यायः ॥ १७ ॥ <br>
<br>
<br>
</span>
