<span style="font-size: 14pt; line-height: 200%">॥ ईश्वर उवाच ॥ ॥ <br>
सारस्वतस्य विप्रस्य श्रुत्वा भोजनृपो वचः ॥ <br>
विवर्णवदनो भूत्वा प्रगृह्यांघ्री वचोऽब्रवीत् ॥ १ ॥ <br>
मुने नैवं त्वया वाच्यं गंतव्यं निश्चितं मया ॥ <br>
नराणां पुण्यदा यात्रा कथयस्व कथं भवेत् ॥ २ ॥ <br>
किं ग्राह्यं किं च मोक्तव्यं किं देयं किं न दीयते ॥ <br>
तीर्थोपवासः स्नानं च संध्यास्नानविधिक्रमः ॥ <br>
पूजा निद्रा जपो रात्रौ सर्वं संक्षेपतो वद ॥ ३ ॥ <br>
॥ सारस्वत उवाच ॥ ॥ <br>
सुराष्ट्रदेशे गन्तव्यं गिरौ रैवतके यदि ॥ <br>
नृप यात्राविधिं वक्ष्ये त्वमेकाग्रमनाः शृणु ॥ ॥ ४ ॥ <br>
बृहस्पतिबलं गृह्य सूर्यं संतर्प्य चोत्तमम् ॥ <br>
वामतः पृष्ठतः सर्वं वृत्वा संशोध्य वासरम् ॥ ५ ॥ <br>
चंद्रलग्नं ग्रहाज्ज्ञात्वा बलिष्ठाज्जन्मराशितः॥ <br>
शकुनं च शुभं लब्ध्वा प्रस्थातव्यं नृपैर्नृप ॥ ६ ॥<br>
तीर्थे सदैव गंतव्यं सर्वे मासाश्च शोभनाः ॥ <br>
तिथयश्चोत्तमाः सर्वाः स्नानदानार्चनादिषु ॥ ७ ॥  <br>
अष्टम्यां च चतुर्दश्यां मासांते पूर्णिमादिने ॥ <br>
संक्रांतौ ग्रहणे काला एते प्रोक्ता भवार्चने ॥८॥ <br>
कैलासं पर्वतं त्यक्त्वा देवीं देवांश्च संगतान्॥ <br>
वैशाखे पंचदश्यां तु भूमिं भित्त्वा भवोऽभवत् ॥ ९ ॥ <br>
तस्मिन्नेव दिने देवी स्वर्णरेखा नदी तलात् ॥ <br>
पंथानं वासुकिं प्राप्य सर्वपापप्रणाशनी ॥ 7.2.11.१० ॥ । <br>
ऐरावतपदाक्रांत उज्जयन्तो महागिरिः ॥ <br>
सुस्राव तोयं बहुधा गजपादोद्भवं शुचि ॥ ११ ॥ <br>
देवा ब्रह्मादयः सर्वे गंगाद्याः सरितस्तथा ॥ <br>
वस्त्रापथे महाक्षेत्रे भवभावेन संगताः ॥ १२ ॥ <br>
वस्त्रापथस्य क्षेत्रस्य प्रमाणं शृणु भूपते ॥ <br>
हरस्य त्यजतो भूमौ पतितं वस्त्रभूषणम् ॥ १३ ॥ <br>
तावन्मात्रं स्मृतं  क्षेत्रं देवैर्वस्त्रापथं कृतम् ॥ <br>
उत्तरेण नदी भद्रा पूर्वस्यां योजनद्वयम् ॥ १४ ॥ <br>
दक्षिणेन बलेः स्थानमुज्जयन्तो नदीमनु ॥ <br>
अपरस्यां परं नद्यो संगमं वामनात्पुरात् ॥ १५ ॥ <br>
एतद्वस्त्रापथं क्षेत्रं भुक्तिमुक्तिप्रदायकम् ॥ <br>
क्षेत्रस्य विस्तरो ज्ञेयो योजनानां चतुष्टयम् ॥ १६ ॥ <br>
वैशाखपंचदश्यां तु  भवो भावेन भूपते ॥ <br>
पूज्यते शिवलोके तु स्थीयते ब्रह्मवासरम् ॥ १७ ॥ <br>
अतो वसंते संप्राप्ते प्रयाणं कुरु भूपते ॥ <br>
निगृह्य नियमान्भूत्वा शुचिः स्नातो जितेन्द्रियः ॥ १८ ॥ <br>
गजवाजिरथांस्त्यक्ता पदाभ्यां याति यो नरः ॥ <br>
पुष्पकेण विमानेन स याति शिवमंदिरम् ॥ १९ ॥ <br>
एकभक्तेन नक्तेन तथैवायाचितेन च ॥ <br>
भिक्षाहारेण तोयेन फलाहारेण वा यदि ॥ 7.2.11.२० ॥ <br>
उपवासेन कृच्छ्रेण शाकाहारेण याति यः ॥ <br>
स याति सुन्दरीवृन्दैर्वीज्यमानो गणैर्दिवि ॥ २१ ॥ <br>
मलस्नानं विना मार्गे पादाभ्यंगविवर्जितः ॥ <br>
मलधारी क्षीणतनुर्यष्टिहस्तो जितेन्द्रियः ॥ २२ ॥ <br>
शीतातपजलक्लिष्टः  शिवस्मरणतत्परः ॥ <br>
यदि याति नरो याति स भित्त्वा सूर्यमंडलम् ॥ २३ ॥ <br>
नरकस्थानपि पितॄन्मातृतः पितृतो नृप ॥ <br>
अक्षयं  सप्त सप्तैव नयेदेवं शिवालये ॥ २४ ॥ <br>
लुण्ठन्भूमौ यदा याति मृगचर्मावगुंठितः ॥ <br>
दण्डप्रमाणभूमेर्वा संख्यां कुर्वन्नरो यदि ॥ २५ ॥  <br>
अरण्ये निर्जले स्थाने जलांतःपरिपीडितः ॥ <br>
शरण्यं शंकरं कृत्वा मनो निश्चलमात्मनः ॥ २६ ॥ <br>
सप्तद्वीपवतीं पृथ्वीं समुद्रवसनां  नृप ॥ <br>
स लब्ध्वा बहुभिर्यज्ञैर्यज्ञे दत्त्वा च मेदिनीम् ॥ २७ ॥ <br>
सप्तभौमविमानस्थो दिव्यदेहो हराकृतिः ॥ <br>
निरीक्ष्य मेदिनीं मंदं कृत मंगलमण्डनम् ॥ २८ ॥ <br>
मृगनेत्राभुजस्पर्शलग्नपीनपयोधरः ॥ <br>
गीतवाद्यविनोदेन सत्यलोकं व्रजेन्नरः ॥ २९ ॥ <br>
विधाय भुजवेगं वा पादौ बद्ध्वा शनैः शनैः ॥ <br>
मौनेन मानुषो मायां त्यक्त्वा याति शिवालये ॥ 7.2.11.३० ॥ <br>
ब्रह्मघ्नो वा सुरापो वा स्तेयी वा गुरुतल्पगः ॥ <br>
कृतघ्नो मुच्यते पापैर्मृतो मुक्तिमवाप्नुयात् ॥ ३१ ॥<br>
मातरं पितरं देशं भ्रातरं स्वजनबांधवान् ॥ <br>
ग्रामं भूमिं गृहं त्यक्त्वा कृत्वा चेंद्रियसंयमम् ॥ ३२ ॥ <br>
गृहीत्वा शिवसंस्कारं नरो भ्राम्यति भूतले ॥ <br>
द्रष्टुं तीर्थान्यनेकानि पुण्यान्यायतनानि च ॥ ३३ ॥ <br>
कस्मिंस्तीर्थे शुभे स्थाने छित्त्वा संसारबन्धनम् ॥ <br>
अभयां दक्षिणां दत्त्वा शिवशिवेति भाषकः ॥ ३४ ॥ <br>
एकांते निर्जने स्थाने शिवस्मरणतत्परः ॥ <br>
यदि तिष्ठति तं यान्ति नमस्कर्तुं नराधिप ॥ ३५ ॥ <br>
आयांति देवताः सर्वे चिह्नं तस्य निरीक्षितुम् ॥ <br>
विमानवृन्दैर्नेतव्यः कदासौ पुरुषोत्तमः ॥ ३६ ॥ <br>
यदा तु पञ्चत्वमुपैति काले कलेवरं स्कन्धकृतं नरैश्च ॥ <br>
निरीक्ष्यमाणः सुरसुन्दरीभिः स नीयमानो मदविह्वलाभिः ॥ ३७ ॥ <br>
सुरेन्द्रसूर्याग्निधनेशरुद्रैः संपूज्यमानः शिवरूपधारी ॥ <br>
सुरादिलोकान्प्रविमुच्य वेगाच्छिवालये तिष्ठति रुद्रभक्तः ॥ ३८ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे द्वितीये वस्त्रापथक्षेत्र माहात्म्ये वस्त्रापथयात्राविधानवर्णनंनामैकादशोऽध्यायः ॥ ११ ॥ <br>
<br>
<br>
</span>
