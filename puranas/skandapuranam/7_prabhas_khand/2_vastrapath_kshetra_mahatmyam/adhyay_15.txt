<span style="font-size: 14pt; line-height: 200%">॥ सारस्वत उवाच ॥ ॥ <br>
अथासौ वामनो विप्रो लब्धज्ञानो भवार्चने ॥ <br>
जगाम तद्वनं रम्यं गिरे रैवतकस्य यत् ॥ १ ॥ <br>
यत्र वृक्षा बहुविधा दीर्घशाखाः फलान्विताः ॥ <br>
वटोदुम्बरबिल्वाश्च सर्जार्जुनकदंबकाः ॥ २ ॥ <br>
पलाशाश्वत्थनिंबाश्च धवाटीवारुणीद्रुमाः ॥ <br>
शमीकंकोललिंबांश्च बीजपूरी च दाडिमः ॥३॥ <br>
बदरी निंबकः पूगः कदली शल्लकी शिवा॥ <br>
तालहिंतालशिरसा बीजकावंशखादिराः ॥४॥ <br>
अजगासनगागुच्छा इंगुदीकोरवेंगुदाः ॥ <br>
ब्रह्मवृक्षाः कुरुबकाः करंजाः पुत्रजीविनः॥ ॥ ५ ॥ <br>
अंकोल्लाः पारिभद्राश्च कलंबाः पनसास्तथा ॥ <br>
उज्ज्वलाश्च हरिद्राश्च गंगडीवायवा द्रुमाः ॥ ६ ॥ <br>
तेसुण्डकाः शिरीषाश्च खर्जूरीकरवंदिकाः॥ <br>
सेवाली शाल्मली शाला मधूकाश्च विभीतकाः ॥७॥ <br>
हरीतक्यः कटाहाश्च कर्यष्टा आटरूषकाः ॥<br>
विकच्छवः कपित्थाश्च रोहिणीवेत्रकद्रुमाः ॥८॥ <br>
मदनफलानिर्गुण्डीपाटलानंदिपादपाः ॥ <br>
लवंगैलालवल्यश्च सन्ताना अगरुद्रुमाः ॥ ९ ॥ <br>
श्रीखण्डकर्पूरनगाः कल्पवृक्षा नगोतमाः ॥ <br>
वामनेन तदा दृष्टाश्छायावृक्षाः सुरार्चिताः ॥ 7.2.15.१० ॥ <br>
उदयास्तमने येषां छाया न प्रतिहन्यते ॥ <br>
तेषां दर्शनमात्रेण सर्वपापक्षयो भवेत् ॥ ११ ॥ <br>
ये जनाः पुण्यकर्माणस्तेषां ते दृष्टिगोचराः ॥ <br>
एतान्पश्यन्ययौ वृक्षांस्ततो रैवतकं गिरिम् ॥ १२ ॥ <br>
यावन्निरीक्षते तुंगं शिखरं तस्य मूर्द्धनि ॥ <br>
आश्चर्यं ददृशे विप्रो महल्लोकभयंकरम् ॥ १३ ॥ <br>
धूमज्वलनमध्यस्थान्पुरुषान्पंच पश्यति ॥ <br>
कृष्णांगान्खेचरान्रौद्रान्कृष्णागुरुविभूषितान् ॥ १४ ॥ <br>
सारमेय समारूढान्करिहस्तान्समेखलान् ॥ <br>
खङ्गखेटकहस्तांश्च डमरुड्डामरस्वनान्॥।३५। <br>
सघर्घरीकचरणन्यासनादितपर्वतान् ॥ <br>
फेत्कारभासुराकारान्काशकुञ्चितमूर्द्धजान् ॥ १६ ॥ <br>
नरमांसवसासारकवलव्यग्रतालुकान् ॥ <br>
जनगंधसमाज्ञानभवतीव्रविलोचनान् ॥ १७ ॥ <br>
पञ्चाग्निसाधनाव्याप्तदिव्यचक्षुः प्रभावतः ॥ <br>
देवान्पश्यति विप्रेन्द्रो ज्ञातकार्यपरंपरः ॥ १८ ॥ <br>
एते क्षेत्राधिपाः पञ्च महादेवेन निर्मिताः ॥ <br>
महाबला रैवतके निवसंति गिरौ सदा ॥ ॥ १९ ॥ <br>
स्वेच्छाचारान्नरान्मर्त्त्यान्वारयति नगे तथा ॥ <br>
हरिं हरं नदीं देवीं न पश्यंति गिरिं यथा ॥ 7.2.15.२० ॥ <br>
दृष्ट्वा ज्ञात्वा स्तुतिं चक्रे ध्यात्वा देवं महेश्वरम् ॥ <br>
जयंति दुष्टदैत्येंद्रयुद्धध्यानांकितं वपुः ॥ <br>
बिभ्रति भ्रातरो ये ते पंचेंद्रसमविक्रमाः ॥ २१ ॥ <br>
रुद्रवक्त्रोद्भवा दक्षा दक्षाध्वरविनाशकाः ॥ <br>
स्वावलीढाहुतीनष्टभीतवाडवनंदिताः ॥२२ ॥ <br>
कुङ्कुमागरुकर्पूरलिप्तांगाः सुविभूषिताः ॥ <br>
मदिरामोदमत्तांगनृत्यगीतकराः सुराः॥२३॥ <br>
ब्रह्मांडभ्रमणश्रांत स्वगंधत्रस्तसंचराः ॥ <br>
मनोजवाः कामगमा क्षेत्रपाला जयंति ते ॥ २४ ॥ <br>
इत्यादिवचनात्तुष्टा द्विजस्याग्रे स्वयं स्थिताः ॥ <br>
एकपादोऽस्म्यहं चैको द्वितीयो गिरिदारुणः ॥ २५ ॥ <br>
तृतीयो मेघनादस्तु सिंहनादश्चतुर्थकः ॥ <br>
पंचमः कालमेघोऽहं कुर्मः किं ते वदस्व तत् ॥ २६ ॥ ॥ ॥ <br>
॥ द्विज उवाच ॥ ॥ <br>
यदि तुष्टा भवंतो मे यदि देयो वरो धुवम् ॥ <br>
अहो आप्रलयं यावत्स्थातव्यं मत्प्रतिष्ठितैः ॥ २७ ॥ <br>
एकपादो गिरि तटे प्रहर्षात्प्रथमं स्थितः ॥ <br>
वसतौ वसता तेन गिरौ च गिरिदारुणः ॥ २८ ॥ <br>
प्रतिष्ठितः प्रसाद्याथ वरदोऽसौ स्वयं स्थितः ॥ <br>
उज्जयंतगिरेर्मूर्ध्नि मेघनादः स्वयं ययौ ॥ २९ ॥ <br>
भवानीशंकरं रम्यं सिंहनादस्तथाविशत् ॥ <br>
स्वयं वस्त्रापथेनैव भवस्याग्रे निरूपितः ॥ 7.2.15.३० ॥ <br>
स्वणरेखानदीतीरे कालमेघो महाबलः ॥ <br>
सर्वलोकोपकारार्थं तीर्थं संस्थापितं पुरा ॥ ३१ ॥ <br>
वामनेन स्वयं गत्वा क्षेत्रपालास्तु पूजिताः ॥ <br>
पुरा युगादौ राजेंद्र सर्वे देवाः समागताः ॥ ३२ ॥ <br>
सुराष्ट्रदेशे संप्राप्ताः पुण्ये रैवतके गिरौ ॥ <br>
रक्षार्थं सर्वलोकानां वधार्थं देववैरिणाम् ॥ ३३ ॥ <br>
विष्णोः कण्ठे तदा मुक्ता जयमाला सुरोत्तमैः ॥ <br>
दामोदरेति विख्यातं दत्तं नामोत्तमं हरेः ॥ ३४ ॥ <br>
तत्रादौ कार्तिके शुक्ले वासरे विष्णुवल्लभे ॥ <br>
उपोष्य सहिते देवैस्तत्तीर्थं विष्णुना कृतम् ॥ ३५ ॥ <br>
सर्वतीर्थमयी पुण्या स्वर्णरेखा नदी स्थिता ॥ <br>
भुक्तिमुक्तिप्रदं पुण्यं विष्णुलोकप्रदायकम् ॥ ३६ ॥ <br>
क्षालनं सर्वपापानां रोगदारिद्र्यनाशनम् ॥ <br>
दामोदरं रैवतके परमानंददायकम् ॥ ३७ ॥ <br>
ये पश्यंति विमानैस्ते नीयंते विष्णुमंदिरे ॥ <br>
न गृहे कार्तिकः कार्यो विशेषाद्भीष्मपंचकम्॥ ३८ ॥ <br>
पंचकाद्द्वादशी श्रेष्ठा कार्या दामोदरे जले ॥ <br>
प्रातःस्नानं प्रकर्त्तव्यं संप्राप्ते कार्तिके जनैः ॥ ३९॥ <br>
मासोपवासः कर्त्तव्यो यतिभिर्ब्रह्मचारिभिः ॥ <br>
सतीभिर्विधवाभिश्च मुक्तिस्थानमभीप्सुभिः ॥ 7.2.15.४० ॥ <br>
एकभक्तेन नक्तेन तथैवायाचितेन च ॥ <br>
उपवासेवन कृच्छ्रेण शाकाहारेण वा पुनः ॥ ४१ ॥ <br>
संसेव्यः कार्त्तिके विष्णुर्दीपदानपरैर्नरैः ॥ <br>
ब्रह्मचर्यपरैर्मासो नीयते यदि मानवैः ॥ ४२ ॥ <br>
तदा विष्णुपुरे वासः क्रियते विष्णुना सह ॥ <br>
पञ्चोपवासाः कर्त्तव्याः संप्राप्ते भीष्मपंचके ॥ ४३ ॥ <br>
एकादशीं समारभ्य पंचमी पूर्णिमादिनम्॥ <br>
तदेतत्पंचकं प्रोक्तं सर्वपापहरं नृणाम्॥ ४४ ॥ <br>
सर्वेषामपि मासानां पञ्चकात्कार्तिकादपि ॥ <br>
एकादशी कार्तिकस्य पुण्या दामोदरे कृता ॥ ४५ ॥ <br>
मिष्टान्नं कार्तिके देयं हविष्यं सघृतप्लुतम्॥ <br>
सुवर्णं रजतं वस्त्रं तोयमन्नं फलानि च ॥ ४६ ॥ <br>
मासांते विविधं  देयं गौस्तिलाः कुसुमानि च ॥ <br>
सर्वदानेषु यत्पुण्यं सर्व तीर्थेषु यत्फलम्॥ ४७ ॥ <br>
अश्वमेधादिभिर्यज्ञैर्गयायां पिंडदस्य यत् ॥ <br>
तत्फलं जायते नॄणां दृष्टे दामोदरे नृप ॥ ४८ ॥ <br>
एकादश्यां कृतस्नानो देव पूजापरो भवेत् ॥ <br>
स्नाप्य पञ्चामृतेनैव ततस्तीर्थोदकेन च ॥ ४९ ॥ <br>
कुंकुमागरुश्रीखंडकर्पूरोदकमिश्रितैः ॥ <br>
पूजयित्वा ततः पुष्पैः शतपत्रैः सुगं धिभिः ॥ 7.2.15.५० ॥ <br>
मालतीकुसुमैः शुभ्रैर्बहुभिस्तुलसीदलैः ॥ <br>
वस्त्रयज्ञोपवीतं च दत्त्वा धूपं प्रधूपयेत्॥५१॥ <br>
दीपं दद्याद्धृतेनैव तैलेनापि घृतं विना॥ <br>
नैवेद्यं विविधं देयं फलं तांबूलमेव च ॥ ५२ ॥ <br>
प्रासादपूजा कर्त्तव्या ध्वजदानादिना नृप ॥ <br>
गौः सवत्सा ततो देया संसारार्णवतारिणी ॥ ५३ ॥ <br>
ततः प्रदक्षिणां कृत्वा गीतवादित्रनिस्वनैः ॥ <br>
वेदपाठपुराणैश्च व्याख्यादिव्यकथादिभिः ॥ ५४ ॥ <br>
देवाग्रे जागरः कार्यो दीपो देयोंऽतिभूमिषु ॥ <br>
सप्तधान्यमयाः सप्त पर्वता दीपसंयुताः ॥ ५५ ॥ <br>
फलतांबूलपक्वान्नपूरिताः परिकल्पिताः ॥ <br>
विद्वद्भिः श्रोत्रियैः श्रांतैर्ब्राह्मणैर्गृहमेधिभिः ॥ ५६ ॥ <br>
स्त्रीभिश्च नरशार्दूल श्रोतव्या वैष्णवी कथा ॥ <br>
एवं जागरणं कार्यं रागक्रोधविवर्जितैः ॥ ५७ ॥ <br>
कृत्वा जागरणं रात्रावुदिते सूर्यमडले ॥ <br>
पूर्वां संध्यां ततः स्नात्वा कृत्वा मध्याह्नमाचरेत्॥५८॥ <br>
देवान्पितॄन्मनुष्यांश्च संतर्प्य विधिपूर्वकम्॥ <br>
कृत्वा श्राद्धं पितॄणां तु दद्याद्दानं स्वशक्तितः॥ ५९॥ <br>
देवं दामोदरं पूज्य पुष्पधूपादिना पुनः ॥ <br>
नरसिंहं सुरं पूज्य वैनतेयं च पूजयेत् ॥ 7.2.15.६० ॥ <br>
कृत्वा जागरणं रात्रावुत्थाप्य मधुसूदनम् ॥ <br>
द्वादशीभुक्तिमासाद्य कार्यं पारणकं नरैः ॥ ६१ ॥ <br>
ब्राह्मणान्भोजयित्वा च सहितः पुत्रबांधवैः ॥ <br>
विकलांधकृपणानां देयमन्नं स्वशक्तितः ॥ ६२ ॥ <br>
दामोदरे रैवतके स्वर्णरेखानदीजले ॥ <br>
एवं यः कुरुते यात्रां तस्य पुण्यफलं शृणु ॥ ६३ ॥ <br>
ब्रह्मघ्नश्च सुरापश्च ग्रामसीमाविलोपकः ॥ <br>
राजद्रोही गुरुद्रोही मिथ्याव्रतधरश्च यः ॥ ६४ ॥ <br>
कूटसाक्ष्यप्रदो यश्च यश्च न्यासापहारकः ॥ <br>
बालस्त्रीघातको विप्रः संध्यास्नानविवर्जितः ॥ ६५ ॥ <br>
देवब्रह्म स्वहर्त्ता च वेदविक्रयकारकः ॥ <br>
कन्याविक्रयकर्त्ता च देवब्राह्मणनिंदकः ॥६६॥ <br>
विश्वासघातको विप्रः शूद्रान्नादोऽथ लुब्धकः ॥ <br>
नायकः परदाराणां स्वयंदत्तापहारकः ॥ ६७ ॥ <br>
पर्वमैथुनसेवी च तथा वै सेतुभेदकः ॥ <br>
परिणीतामृतुस्नातां स्वयं यो नाभिगच्छति ॥ ६८ ॥ <br>
ब्राह्मणी विधवा बाला न भवेच्छ्रुतधारिणी ॥ <br>
महापातकिनश्चैते तथान्ये बहवो नृप ॥ ६९ ॥ <br>
स्वर्णरेखाजले स्नात्वा दृष्ट्वा दामोदरं हरिम् ॥ <br>
रात्रौ जागरणं कृत्वा मुच्यते सर्वपातकैः ॥ 7.2.15.७० ॥ <br>
न तु ये पापकर्माणः समायाताः प्रजागरे ॥ <br>
संसारसागरे तीर्थे गच्छंति न हरेः पुरम् ॥ ७१ ॥ <br>
यथा यथा याति नरः प्रजागरे तथातथा विष्णुपुरे विचिंत्यते ॥ <br>
वासः सुरैर्वैष्णवलोकहेतवे मृदंगगीतध्वनिनादिते गृहे ॥ ७२ ॥ <br>
गदासि शंखारिधराश्चतुर्भुजा दैतेयदर्पापहरूपधारिणः ॥ <br>
प्रगीयमानाः सुरसुंदरीभिस्ते यांति खं खेचरगात्रसंगाः ॥ ७३ ॥ <br>
वाराहकल्पे प्रथमं युगादौ दामोदरो रैवतके प्रसिद्धः ॥ <br>
सैषा नदी या सरितां वरिष्ठा सोऽयं हरिर्यो भुवनस्य कर्ता ॥ ७४ ॥ <br>
इदं पुराणं पठते शृणोति नरो विमानैर्मधुसूद नालये ॥ <br>
देवांगनादत्तभुजश्चतुर्भुजः स नीयते देवगणैरभिष्टुतः ॥ ७५ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभास खण्डे द्वितीये वस्त्रापथक्षेत्रमाहात्म्ये सारस्वतप्रोक्ततीर्थयात्राविधाने श्रीदामोदरमाहात्म्यवर्णनंनाम पंचदशोऽध्यायः ॥१५॥  <br>
<br>
<br>
</span>
