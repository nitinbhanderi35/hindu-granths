<span style="font-size: 14pt; line-height: 200%">॥ ईश्वर उवाच ॥ ॥ <br>
अथ ते संप्रवक्ष्यामि क्षेत्रगर्भं महोदयम् ॥ <br>
तद्वस्त्रापथमाहात्म्यं यत्र रैवतको गिरिः ॥ १ ॥ <br>
दामोदरं रैवतके भवं वस्त्रापथे तथा ॥ <br>
एतद्रैवतकं क्षेत्रं वस्त्रापथमिति स्मृतम् ॥ २ ॥ <br>
सुवर्णरेवा यत्रस्था नदी पातकनाशनी ॥ <br>
यत्र साक्षात्स्थितः कृष्णो दामोदर इति स्मृतः ॥ ३ ॥ <br>
यत्र स्थितं मृगीकुण्डं महापातकनाशनम् ॥ <br>
सकृच्छ्राद्धे कृते यत्र कल्पकोटिसहस्रकम् ॥ <br>
पितॄणां जायते तृप्तिरपुनर्भवकांक्षिणी ॥ ४ ॥ <br>
॥ देव्युवाच ॥ ॥ <br>
भगवन्विस्तराद्ब्रूहि दामोदरमहोदयम् ॥ <br>
क्षेत्रगर्भस्य माहात्म्यं कर्णिकारूपसंस्थितम् ॥ ५ ॥ <br>
॥ ईश्वर उवाच ॥ ॥ <br>
शृणु देवि प्रवक्ष्यामि दामोदरहरिं प्रति ॥ <br>
इतिहासं पुराख्यातमृषिभिः कल्पवासिभिः ॥ ६ ॥ <br>
गंगातीरे शुभे रम्ये पुण्ये जनपदाकुले ॥ <br>
ऋषिभिः सेविते नित्यं स्वर्गमार्गप्रदे ध्रुवम् ॥ ७ ॥ <br>
तत्र ज्ञानविदो विप्रा यजंति विविधैर्मखैः ॥ <br>
ऋषयः सांख्ययोगेन दानेनैवेतरे जनाः ॥ ८ ॥ <br>
ब्राह्मणाः क्षत्रिया वैश्याः शूद्रा स्वर्गमभीप्सवः ॥ <br>
सेवंते तज्जलं दिव्यं देवानामपि दुर्लभम् ॥ ९ ॥ <br>
तत्र राजा गजोनाम बली सर्वजनाधिपः ॥ <br>
गंगाजलाभिषेकार्थं त्यक्वा राज्यं जगाम ह ॥ 7.2.1.१० ॥ <br>
भार्या तस्य सती साध्वी पुत्रिणी रूपसंयुता ॥ <br>
साऽप्ययात्सह तेनैव भर्त्रा वै भर्तृवत्सला ॥ ११ ॥ <br>
संगता नाम नाम्ना च दक्षा दाक्षायणी यथा ॥ <br>
एवं निवसतोस्तत्र वर्षाणामयुतं गतम् ॥ १२ ॥ <br>
आजगाम ऋषिस्तत्र भद्रोनाम महायशाः ॥ <br>
सहितो बहुभिर्विप्रैर्जपहोमपरायणैः ॥ १३ ॥ <br>
त्यक्त्वा संसारमार्गं तु स्वर्गमार्गजिगीषवः ॥ <br>
गंगानिषेवणं कृत्वा स्फोटयित्वाऽऽत्मजं मलम् ॥ १४ ॥ <br>
जलं दत्त्वा तु भूतेभ्यः पूजयित्वा जनार्द्दनम्॥ <br>
यावद्यांति नदीतीर ऋषयो भद्रकादयः ॥ <br>
तावत्पश्यंति राजानं गजं वरगजोपमम् ॥१५॥ <br>
तेनैव दृष्टा मुनयो राज्ञा निहतकल्मषाः ॥ <br>
सप्तर्षयो यथा स्वर्गे सुरराजेन धीमता ॥१६॥ <br>
तमृषिं स च संप्रेक्ष्य पदानि दश पंच च ॥ <br>
आगच्छन्त्वत्र पूजार्हा भवतो मम मन्दिरम्॥ १७ ॥ <br>
पश्यंतु संगतां सर्वे मम भार्यां यशस्विनीम् ॥ <br>
तस्याः पूजां समादाय यो मार्गो मनसि स्थितः ॥ १८ ॥ <br>
तं गच्छध्वं महाभागाः पुण्याः पुण्यमभीप्सवः ॥ <br>
एवमुक्तास्तु ते राज्ञा ऋषयः कौतुकान्विताः ॥ <br>
आजग्मुर्मंदिरं शुभ्रं पुरंदरपुरोपमम् ॥ १९ ॥ <br>
आसनानि विचित्राणि दत्त्वा तेषां मनस्विनी ॥ <br>
संगता राजराजेन सार्द्धमग्रे व्यवस्थिता ॥7.2.1.२०॥ <br>
कृत्वा करपुटं राजा ऋषीणां पुण्यकर्मणाम् ॥ <br>
बभाषे वचनं राजा भद्रो भद्रं सुसंगतम्॥२१॥ <br>
वसुधा वसुसंपूर्णा मंडिता नगरी पुरी ॥ <br>
पर्वतैश्च समुद्रैश्च सरिद्भिश्च सरोवरैः ॥२२॥ <br>
ग्रामैश्चतुष्पथैर्घोरैर्गोकुलैराकुलीकृता ॥ <br>
नररत्नैरश्वरत्नैर्गजरत्नैस्तु संकुला ॥ २३ ॥ <br>
दुस्त्यजा भोगभोक्तृणां परं ज्ञानमजानताम् ॥ <br>
संसारेऽत्र महाघोरे पुनरावृत्तिकारिणि ॥ २४ ॥ <br>
पतंति पुरुषा भद्र पत्राणीव पुनःपुनः ॥ <br>
कृतेन येन विप्रेंद्र स्वर्गं प्राप्नोति निर्मलम् ॥ <br>
दानेन तपसा चैव तत्त्वमा चक्ष्व सुव्रत ॥ २५ ॥ <br>
॥ भद्र उवाच ॥ ॥ <br>
तीर्थानि तोयपूर्णानि देवाः पाषाणमृन्मयाः ॥ <br>
आत्मस्थं ये न पश्यंति ते न पश्यंति तत्परम् ॥ २६ ॥ <br>
संति तीर्थान्यनेकानि पुण्यान्यायतनानि च ॥ <br>
पुण्यतोया पवित्रश्च सरितः सागरास्तथा ॥ <br>
बहुपुण्यप्रदा पृथ्वी स्थानेस्थाने पदेपदे ॥ २७ ॥ <br>
यद्यस्ति तव राजेंद्र ज्ञानं ज्ञानवतां वर ॥ <br>
विष्णुं जिष्णुं हृषीकेशं शंखिनं गदिनं तथा ॥ २८ ॥ <br>
चतुर्भुजं महाबाहुं प्रभासे दैत्यसूदनम् ॥ <br>
वाराहं वामनं चैव नारसिंहं बलार्जुनम् ॥ २९ ॥ <br>
रामं रामं च रामं च पुरुषोत्तममेव च ॥ <br>
पुंडरीकेक्षणं चैव गदापाणिं तथैव च ॥ 7.2.1.३० ॥ <br>
राघवं शक्रदमनं गोविंदं बहुपुण्यदम् ॥ <br>
जयं च भूधरं चैव देवदेवं जनार्द्दनम् ॥ ३१ ॥ <br>
सुरोत्तमं श्रीधरं च हरिं योगीश्वरं तथा ॥ <br>
कपिलेशं भूतनाथं श्वेतद्वीपपतिं हरिम् ॥ ३२ ॥ <br>
बदर्याश्रमवासौ च नरनारायणौ तथा ॥ <br>
पद्मनाभं सुनाभं च हयग्रीवं विशां पते ॥ ३३ ॥ <br>
द्विजनाथं धरानाथं खड्गपाणिं तथैव च ॥ <br>
दामोदरं जलावासं सर्वपापहरं हरिम् ॥३४॥ <br>
एतान्येव हि स्थानानि देवदेवस्य चक्रिणः ॥ <br>
गच्छते यत्र तत्रैव मुच्यते सर्वपातकैः ॥ ३५ ॥ <br>
गंगा च यमुना चैव तथा देवी सरस्वती ॥ <br>
दृषद्वती गोमती च तापी कावेरिणी तथा ॥ ३६ ॥ । । <br>
नर्मदा शर्मदा चैव नदी गोदावरी तथा ॥ <br>
शतद्रुश्च तथा विंध्या पयोष्णी वरदा तथा ॥ ३७ ॥ <br>
चर्मण्वती च सरयूर्गंडकी चंडपापहा ॥ <br>
चंद्रभागा विपाशा च शोणश्चैव पुनःपुनः ॥ ३८ ॥ <br>
एताश्चान्याश्च बहवो हिमवत्प्रभवाः शुभाः ॥ <br>
तासु स्नातो नरः स्वर्गं याति पातकवर्जितः ॥ ३९ ॥ <br>
वनानि नंदनादीनि पर्वता मंदरादयः ॥ <br>
नामोच्चारेण येषां हि पापं याति रसातले ॥7.2.1.४० ॥ <br>
॥ गज उवाच ॥ ॥ <br>
भद्रं हि भाषितं भद्र आख्यानममृतोपमम् ॥ <br>
पृच्छामि सर्वधर्मज्ञ त्वामहं किंचिदेव हि ॥ ४१ ॥ <br>
यस्मिन्मासे दिने यस्मिंस्तीर्थे यस्मिन्क्रमान्नरैः ॥ <br>
अक्षयं सेव्यते स्वर्गस्तन्ममाचक्ष्व सुव्रत ॥ ४२ ॥ <br>
स्नानं दानं जपो होमः स्वाध्यायो देवतार्चनम् ॥ <br>
अक्षयो येन वै  स्वर्गस्तन्मे गदितुमर्हसि ॥ ४३ ॥ <br>
॥ भद्र उवाच ॥ ॥  <br>
श्रूयतां राजशार्दूल कथां कथयतो मम ॥ <br>
यां श्रुत्वा मुच्यते पापान्नरो नरवरोत्तम ॥ ४४ ॥ <br>
ऋषीणां कथितं पूर्वं नारदेन महात्मना ॥ ४५ ॥ <br>
एवं पृष्टश्च तैः सर्वैर्नारदो मुनिसत्तमः ॥ <br>
कथयामास संहृष्टो मेघदुदुभिनिस्वनैः ॥ ४६ ॥ <br>
रम्ये हिमवतः पृष्ठे समवाये मया श्रुतम्॥ <br>
तदहं तव वक्ष्यामि श्रोतुकामं नरर्षभ ॥ ४७ ॥<br>
तीर्थान्येव हि सर्वाणि पुनरावर्त्तकानि तु ॥ <br>
अक्षयाँल्लभते लोकांस्तत्तीर्थं कथयामि ते ॥ ४८ ॥ <br>
मार्गशीर्षे कान्यकुब्ज उषित्वा राजसत्तम ॥<br>
न शोचति नरो नारी स्वर्गं याति परावरम् ॥४९॥ <br>
पौषस्य पौर्णमासी या यदि सा क्रियतेऽर्बुदे ॥ <br>
वर्षाणामर्बुदं स्वर्गे मोदते पितृभिः सह ॥7.2.1.५०॥ <br>
माघ्यां यदि गयाश्राद्धं पितॄणां यच्छते नरः ॥ <br>
त्रयाणामपि देवानां चतुर्थः स प्रजायते ॥५१॥ <br>
फाल्गुन्यां हिमवत्पृष्ठे वसन्नेकां निशां नरः ॥ <br>
स याति परमं स्थानं यत्र देवो जनार्द्दनः ॥ ५२ ॥ <br>
चैत्र्यां श्राद्धं प्रभासे तु ये कुर्वंति मनीषिणः ॥ <br>
न ते मर्त्त्या भवन्तीह कुलजैः सह सत्तमाः ॥ ५३ ॥ <br>
चतुर्भुजे तु वैशाख्यां ये कुर्वंति जलप्रिये ॥ <br>
तथावंत्यां नरः कश्चित्स याति परमां गतिम् ॥ ५४ ॥ <br>
ज्यैष्ठ्यां ज्येष्ठर्क्षयुक्तायां श्राद्धं च त्रितकूपके ॥ <br>
कुर्युर्युगानि ते त्रीणि वसंति नाकसद्मनि ॥ ५५ ॥ <br>
यो व्रजेशवने नद्यां दिनानि नव पंच च ॥ <br>
तिष्ठते च नरः स्वर्गं वैकुण्ठमभिगच्छति ॥ ५६ ॥ <br>
श्रावणस्य तु मासस्य पूर्णायां पूर्वसागरे ॥ <br>
स्नानं दानं जपं श्राद्धं नरः कुर्वन्न शोचति ॥ ५७ ॥ <br>
तथा भाद्रपदे क्षेत्रे प्रभासे शशिभूषणम् ॥ <br>
पूजयित्वा नरो लिंगं देवलिंगी भवेत्ततः ॥ ५८ ॥ <br>
आश्विने चंद्रभागायां श्राद्धं स्नानं करोति यः ॥ <br>
स्थानं युगसहस्राणां कृतं तेन त्रिविष्टपे ॥ ५९ ॥ <br>
अष्टाक्षरैश्चतुर्बाहुं ध्यायंति मुनिसत्तमाः ॥ <br>
बहुनाऽत्र किमुक्तेन गजाहं प्रवदामि ते ॥ 7.2.1.६० ॥ </span>
