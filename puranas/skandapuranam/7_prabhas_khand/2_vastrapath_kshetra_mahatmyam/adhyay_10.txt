<span style="font-size: 14pt; line-height: 200%">॥ पार्वत्युवाच ॥ ॥ <br>
अहो तीर्थस्य माहात्म्यं गिरे रैवतकस्य च ॥ <br>
भवस्य देवदेवस्य तथा वस्त्रापथस्य च ॥ १ ॥ <br>
गंगा सरस्वती चैव गोमती नर्मदा नदी ॥ <br>
स्वर्णरेखाजले सर्वास्तथा ब्रह्मा सवासवः ॥ २ ॥<br>
&nbsp;ब्रह्मेन्द्र विष्णुमुख्यानां देवानां शंकरस्य च ॥ <br>
वासो विरचितस्तत्र यावद्ब्रह्मदिनं भवेत् ॥ ३ ॥ <br>
क्षेत्रतीर्थप्रभावं च प्रसादात्तव शंकर ॥ <br>
श्रुतं सविस्तरं सर्वमिदं त्वदुदितं मया ॥ ४ ॥<br>
महेश्वर प्रभो ब्रूहि किं चकार जनेश्वरः ॥ <br>
भोजराजो मृगीं प्राप्य स च सारस्वतो मुनिः ॥ ५ ॥ ॥ <br>
॥ ईश्वर उवाच ॥ ॥ <br>
तासु सर्वासु नारीषु रूपौदार्यगुणाधिका ॥ <br>
नित्यं प्रमुदिता शांता नित्यं मंगलकारिका ॥ ६ ॥ <br>
माता स्वसा सखी पुत्री स्त्रीषु संबन्धवर्धनी ॥ <br>
पिता भ्राता गुरुः पुत्रः पुरुषेषु तथा कृतः ॥ ७ ॥ <br>
एवं गुणवतीं भार्यां प्राप्य हृष्टो जनेश्वरः ॥ <br>
सारस्वतं मुनिं स्तुत्वा राजा वचनमब्रवीत् ॥ ८ ॥ <br>
॥ राजोवाच ॥ ॥ <br>
ब्रह्मा विष्णुर्हरः सूर्य इन्द्रोऽग्निर्मरुतां गणः ॥ <br>
ब्रह्मचर्येण तपसा त्वया सन्तोषिताः प्रभो ॥ ९ ॥ <br>
दैवतं परमं मे त्वं पिता माता गुरुः प्रभुः ॥ <br>
येन जन्मांतरं सर्वं प्रत्यक्षं कथितं मम ॥ 7.2.10.१० ॥ <br>
सुराष्ट्रदेशो विख्यातो गिरी रैवतको महान् ॥ <br>
भवः स्वयंभूर्भगवान्क्षेत्रे वस्त्रापथे श्रुतः ॥ ११ ॥ <br>
उज्जयंतगिरेर्मूर्ध्नि गौरीस्कन्दगणेश्वराः ॥ <br>
भावयंतो भवं सर्वे संस्थिता ब्रह्मवासरम् ॥ १२ ॥ <br>
वामनो नगरं स्थाप्य शिवं सिद्धेश्वरं प्रति ॥ <br>
जित्वा दैत्यं बलिं बद्ध्वा स्वयं रैवतके स्थितः ॥ १३ ॥ <br>
इत्येतत्सर्वमाश्चर्यं जीवद्भिर्यदि दृश्यते ॥ <br>
तीर्थयात्राविधानेन भवो वस्त्रापथे हरिः ॥ १४ ॥ <br>
त्यक्त्वा राज्यं प्रियान्पुत्रान्पत्त्यश्वरथकुञ्जरान् ॥ <br>
पुत्रं राज्ये प्रतिष्ठाप्य गन्तव्यं निश्चितं मया ॥ १५ ॥ <br>
त्वत्प्रसादाच्छ्रुतं सर्वं गम्यते यदि दृश्यते ॥ <br>
तीर्थयात्राविधानेन भवो वस्त्रापथे हरिः ॥ १६ ॥ <br>
सूर्यलोकं सोमलोकमिंद्रलोकं हरेः पुरम् ॥ <br>
ब्रह्मलोकमतिक्रम्य यास्येऽहं शिवमंदिरम् ॥ १७ ॥ <br>
श्रुत्वा हि वाक्यं विविधं नरेन्द्रात्प्रहृष्टरोमा स मुनिर्बभूव ॥ <br>
जिज्ञासमानो हि नृपस्य सर्वं निवारयामास मुनिर्नरेन्द्रम् ॥ १८ ॥ <br>
॥ सारस्वत उवाच ॥ ॥ <br>
गृहेऽपि देवा हरविष्णुमुख्या जलानि दर्भा नृपते तिलाश्च ॥ <br>
अनेकदेशांतरदर्शनार्थं मनो निवार्यं नृपते त्वयेति ॥ १९ ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे द्वितीये वस्त्रापथक्षेत्रमाहात्म्ये वस्त्रापथ क्षेत्रयात्रोत्सुकस्य भोजभूपस्य सारस्वतमुनिकृतोपदेशवर्णनंनाम दशमोऽध्यायः ॥ १० ॥ <br>
<br>
<br>
</span>
