<span style="font-size: 14pt; line-height: 200%">॥ राजोवाच ॥ ॥ <br>
कथं त्वं हरिणीरूपे जाता मानुषरूपिणी ॥ <br>
केन संवर्धिता बाल्ये कथं ते रूपमीदृशम् ॥ १ ॥ <br>
॥ मृग्युवाच ॥ ॥ <br>
शृणु देव प्रवक्ष्यामि यद्वृत्तं कन्यके वने ॥ <br>
ऋषिरुद्दालकोनाम गंगाकूले महातपाः ॥ २ ॥ <br>
प्रभाते मूत्रमुत्सृष्टुं गतो देव वनांतरे ॥ <br>
मूत्रांते पतितो भूमौ वीर्यबिंदुर्द्विजन्मनः ॥ ३ ॥ <br>
यावत्स चलितो विप्रः शौचं कृत्वा प्रयत्नतः ॥ <br>
तावन्मृगी समायाता दृष्ट्वा पुष्पवनांतरात् ॥ ४ ॥ <br>
चापल्याद्भक्षितं वीर्यं दृष्टं ब्रह्मर्षिणा स्वयम् ॥ <br>
यस्मादश्नाति मे वीर्यं तस्माद्गर्भो भविष्यति ॥ ५ ॥ <br>
ममरूपा तववक्त्रा नारी गर्भे भविष्यति ॥ <br>
वर्द्धयिष्यति देव्यस्तां रसैर्दिव्यैः सुतां तव ॥ ६ ॥ <br>
केनापि दैवयोगेन ज्ञानं तस्या भविष्यति ॥ <br>
एवमुद्दालकादेव संजाताहं मृगानना ॥ <br>
प्रविश्याग्नौ मृता पूर्वं त्वया सार्द्धं नराधिप ॥ ७ ॥ <br>
तस्माज्जातं सतीत्वं मे सप्तजन्मनि वै प्रभो ॥ <br>
यत्त्वया कुर्वता राज्यं पापं वै समुपार्जितम् ॥ ८ ॥ <br>
क्षत्त्रधर्मं परित्यज्य पलायनपरो मृतः ॥ <br>
तदेनो हि मया दग्धं चिताग्नौ नृपसत्तम ॥ ९ ॥ <br>
पतिं गृहीत्वा या नारी मृतमग्नौ विशेद्यदि ॥ <br>
सा तारयति भर्तारमात्मानं च कुलद्वयम् ॥ 7.2.7.१० ॥ <br>
गोग्रहे देशभंगे च संग्रामे सम्मुखे मृतः ॥ <br>
स सूर्यमण्डलं भित्त्वा ब्रह्मलोके महीयते ॥११॥ <br>
अनाशकं यो विदधाति मर्त्त्यो दिनेदिने यज्ञसहस्रपुण्यम् ॥ <br>
स याति यानेन गणान्वितेन विधूय पापानि सुरैः स पूज्यते ॥ १२॥ <br>
गंगाजले प्रयागे वा केदारे पुष्करे च ये ॥ <br>
वस्त्रापथे प्रभासे च मृतास्ते स्वर्गगामिनः ॥ १३ ॥ <br>
द्वारावत्यां कुरुक्षेत्रे योगाभ्यासेन ये मृताः ॥ <br>
हरिरित्यक्षरं मृत्यौ येषां ते स्वर्गगामिनः ॥ १४ ॥ <br>
पूजयित्वा हरिं ये तु भूमौ दर्भतिलैः सह ॥ <br>
तिलांश्च पञ्चलोहं च दत्त्वा ये तु पयस्विनीम् ॥ १५ ॥ <br>
ये मृता राजशार्दूल ते नराः स्वर्ग गामिनः ॥ <br>
उत्पाद्य पुत्रान्संस्थाप्य पितृपैतामहे पदे ॥ १६ ॥ <br>
निर्मला निष्कलंका ये ते मृताः स्वर्गगामिनः ॥ <br>
व्रतोपवासनिरताः सत्याचारपरायणाः ॥ <br>
अहिंसानिरताः शांतास्ते नराः स्वर्गगामिनः ॥ १७ ॥ <br>
सापवादो रणं त्यक्त्वा मृतो यस्मान्नराधिप ॥ <br>
सप्तयोनिषु ते जन्म तस्माज्जातं मया सह ॥ १८ ॥ <br>
त्वां विना मे पतिर्मा भून्मरणे याचितं मया ॥ <br>
तदांतरिक्षे राजेन्द्र वागुवाचाशरीरिणी ॥ <br>
आदौ पापफलं भुक्त्वा पश्चा त्स्वर्गं गमिष्यसि ॥ १९॥ <br>
यदि वस्त्रापथे गत्वा शिरः कश्चिद्विमुंचति ॥ <br>
स्वर्णरेखाजले राजन्मानुषं स्यान्मुखं मम ॥ 7.2.7.२० ॥ <br>
अहं मानुषवक्त्राऽस्मि पापच्छायाऽऽवृतं मुखम् ॥ <br>
दृश्यते मृगवक्त्राभं तस्माच्छीघ्रं विमुंचय ॥ २१ ॥ <br>
इति श्रुत्वा वचो राजा सारस्वतमुदैक्षत ॥ <br>
जनो विहस्य सानन्दं सर्वं सत्यं मृगीवचः ॥ २२ ॥ <br>
इत्युक्त्वाऽऽह द्विजेन्द्रः स एवं कुरु नृपोत्तम ॥ <br>
एवं राज्ञा समादिष्टः प्रतीहारो ययौ वनम् ॥ २३ ॥<br>
वस्त्रापथे महातीर्थे भवं द्रष्टुं त्वरान्वितः ॥ <br>
त्वक्सारजालिर्महती स्वर्णरेखाजलोपरि ॥ २४ ॥ <br>
वर्त्तते तच्छिरो यत्र वंशप्रोतं महावने ॥ <br>
सारस्वतस्य शिष्येण कुशलेन निवेदितम्॥ २५ ॥ <br>
तीर्थं वस्त्रापथं गत्वा भवस्याग्रे महानदी ॥ <br>
जाले तत्र शिरो दृष्टं तच्च तोये विमोचितम् ॥ २६ ॥ <br>
स्नात्वा संपूज्य तीर्थेशं प्रतीहारः समभ्यगात् ॥ <br>
शिष्येण सहितो वेगाद्रथेनादित्यवर्चसा ॥ २७ ॥ <br>
यदागतः प्रतीहारस्तदा सारस्वतेन सा ॥ <br>
वृता चान्द्रायणेनैव मासमेकं निरन्तरम् ॥ २८ ॥ <br>
संपूर्णे तु व्रते तस्या दिव्यं वक्त्रं सुलोचनम् ॥ <br>
सुशोभनं दीर्घकेशं दीर्घकर्णं शुभद्विजम् ॥ २९ ॥ <br>
कम्बुग्रीवं पद्मगंधं सर्वलक्षणसंयुतम्॥ <br>
व्रतांते मूर्च्छिता बाला गतज्ञाना वभूव सा ॥ 7.2.7.३० ॥ <br>
न देवी न च गंधर्वी नासुरी न च किंनरी ॥ <br>
यादृशी सा तदा जाता तीर्थभावेन सुन्दरी ॥ ३१ ॥ <br>
परिणीता तु सा तेन भोजराजेन सुन्दरी ॥ <br>
मृगीमुखीति विख्याता देवी सा भुवनेश्वरी ॥ ३२ ॥ <br>
न जानाति पुनः किंचिद्यद्वृत्तं राजमन्दिरे ॥ <br>
कृता सा पट्टमहिषी भोजराजेन धीमता ॥ ३३ ॥ <br>
॥ ईश्वर उवाच ॥ ॥ <br>
देशानां प्रवरो देशो गिरीणां प्रवरो गिरिः ॥ <br>
क्षेत्राणामुत्तमं क्षेत्रं वनानामुत्तमं वनम् ॥ ३४ ॥ <br>
गंगा सरस्वती तापी स्वर्णरेखाजले स्थिता ॥ <br>
ब्रह्मा विष्णुश्च सूर्यश्च सर्व इन्द्रादयः सुराः ॥ ३५ ॥ <br>
नागा यक्षाश्च गन्धर्वा अस्मिन्क्षेत्रे व्यवस्थिताः ॥ <br>
ब्रह्मांडं निर्मितं येन त्रैलोक्यं सचराचरम् ॥ ३६ ॥ <br>
देवा ब्रह्मादयो जाताः स भवोऽत्र व्यवस्थितः ॥ <br>
शिवो भवेति विख्यातः स्वयं देवस्त्रिलोचनः ॥ ३७ ॥ <br>
वेवेति स्कन्दरचनाद्भवानी चात्र संस्थिता ॥ <br>
अतो यन्नाधिकं प्रोक्तं तीर्थं देवि मया तव ॥ ३८ ॥ <br>
तस्मिञ्जले स्नानपरो नरो यदि संध्यां विधायानु करोति तर्पणम् ॥ <br>
श्राद्धं पितॄणां च ददाति दक्षिणां भवोद्भवं पश्यति मुच्यते भवात् ॥ ३९ ॥ <br>
अथ यदि भवपूजां दिव्यपुष्पैः करोति तदनु शिवशिवेति स्तोत्रपाठं च गीतम् ॥ <br>
सुरवर गणवृन्दैः स्तूयमानो विमानैः सुरवरशिवरूपो मानवो याति नाकम् ॥ 7.2.7.४० ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे द्वितीये वस्त्रापथक्षेत्रमाहात्म्ये स्वर्णरेखायां मृगाननायाः पूर्वजन्ममृगमुखप्रक्षेपणेन दिव्यमुखत्वप्राप्त्युत्तरं भोजनृपतिपरिणय वृत्तान्तपूर्वकं स्वर्णरेखामाहात्म्यवर्णनंनाम सप्तमोऽध्यायः ॥ ७ ॥<br>
<br>
<br>
</span>
