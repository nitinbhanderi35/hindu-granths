<span style="font-size: 14pt; line-height: 200%">॥ भोजराज उवाच ॥ ॥ <br>
प्रभो सारस्वत मया श्रुतं माहात्म्यमुत्तमम् ॥ <br>
वस्त्रापथस्य क्षेत्रस्य गिरे रैवतकस्य च ॥ १ ॥ <br>
विशेषेण स्वर्णरेखाभवस्य च जलस्य च ॥ <br>
इदानीं श्रोतुमिच्छामि तीर्थोत्पत्तिं वदस्व मे॥ २ ॥ <br>
ब्रह्मविष्णुशिवादीनां मध्ये कोऽयं व्यवस्थितः ॥ <br>
केयं नदी स्वर्णरेखा सर्वपातकनाशिनी ॥ ३ ॥ <br>
कस्माद्ब्रह्मादया देवा अस्मिंस्तीर्थे समागताः ॥ <br>
कथं नारायणो देवः स्वयमेव समागतः ॥ ४ ॥ <br>
हेमालयं परित्यज्य भवानी गिरिमूर्द्धनि ॥ <br>
संस्थिता स्कन्दमादाय देवैरिन्द्रादिभिः सह ॥ ५ ॥ <br>
॥ सारस्वत उवाच ॥ ॥ <br>
शृणु सर्वं महाराज कथयिष्ये सविस्तरम् ॥ <br>
येन वै कथ्यमानेन सर्वपापक्षयो भवेत् ॥ ६ ॥ <br>
पुरा ब्रह्मदिनस्यांते जगदेतच्चराचरम् ॥ <br>
संहृत्य भगवान्रुद्रो ब्रह्मविष्णुपुरस्कृतः ॥ ७ ॥ <br>
तां च ते सकलां रात्रिमेकमूर्त्तिभवास्त्रयः ॥ <br>
तिष्ठन्ति रात्रि पर्यन्ते पुनर्भिन्ना भवंति ते ॥ ८ ॥ <br>
ब्रह्मविष्णुशिवा देवा रजःसत्त्वतमोमयाः ॥ <br>
सृष्टिं करोति भगवान्ब्रह्मा पालयते हरिः ॥ ९ ॥ <br>
सर्वं संहरते रुद्रो जगत्कालप्रमाणतः ॥ <br>
तेनादौ भगवान्सृष्टो दक्षो नाम प्रजापतिः ॥ 7.2.8.१० ॥ <br>
सर्वे संक्षेपतः कृत्वा ब्रह्माण्डं सचरा चरम् ॥ <br>
भिन्ना देवास्त्रयो जाताः सत्यलोकव्यवस्थिताः ॥ ११ ॥ <br>
त्रयो भुवं समासाद्य कौतुकाविष्टचेतसः ॥ <br>
कैलासं ते गिरिवरं समारूढाः सुरेर्वृताः ॥ १२ ॥ <br>
अहं ज्येष्ठो अहं ज्येष्ठो वादोऽभूद्ब्रह्मरुद्रयोः ॥ <br>
तदा क्रुद्धो महादेवो ब्रह्माणं हन्तुमुद्यतः ॥ १३ ॥ <br>
विष्णुना वारितो ब्रह्मा न ते वादस्तु युज्यते ॥ <br>
तत्त्वं नाहं यदा नेदं ब्रह्मांडं सचराचरम् ॥ १४ ॥ <br>
एक एव तदा देवो जले शेते महेश्वरः ॥ <br>
जागर्ति च यदा देवः स्वेच्छया कौतुकात्ततः ॥ १५ ॥ <br>
अनेन त्वं कृतः पूर्वमहं पश्चात्त्वया कृतः ॥ <br>
ब्रह्मांडं कूर्मरूपेण धृतमस्य प्रसादतः ॥ १६ ॥ <br>
अनुप्रविष्टा ब्रह्मांडं प्रसादाच्छं करस्य च ॥ <br>
सृष्टिस्त्वया कृता सर्वा मयि रक्षा व्यवस्थिता ॥ १७ ॥ <br>
उदासीनवदासीनः संसारात्सारमीक्षते ॥ <br>
एक एव शिवो देवः सर्वव्यापी महेश्वरः ॥ १८ ॥ <br>
पितामहत्वं संजातं प्रसादाच्छंकरस्य ते ॥ <br>
प्रसादयामास हरं श्रुत्वा ब्रह्मा वचो हरेः ॥ १९ ॥ <br>
अनादिनिधनो देवो बहुशीर्षो महाभुजः ॥ <br>
इत्यादिवेदवचनैस्ततस्तुष्टो महेश्वरः ॥ <br>
प्राह ब्रह्मन्वरं यत्ते वृणीष्व मनसि स्थितम् ॥ 7.2.8.२० ॥ <br>
इति श्रीस्कान्दे महापुराण एकाशीति साहस्र्यां संहितायां सप्तमे प्रभासखण्डे द्वितीये वस्त्रापथक्षेत्रमाहात्म्ये ब्रह्मरुद्रविवादे विष्णुवचनेन ब्रह्मकृतरुद्रप्रसादनवर्णनंनामाष्टमोऽध्यायः ॥८॥<br>
<br>
<br>
</span>
