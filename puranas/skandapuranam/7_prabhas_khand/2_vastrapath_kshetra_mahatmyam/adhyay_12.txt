<span style="font-size: 14pt; line-height: 200%">॥ सारस्वत उवाच ॥ ॥ <br>
गंगोदकं मधुघृते कुंकुमागुरुचंद नम् ॥ <br>
गुग्गुलं बिल्वपत्राणि बकपुष्पं च यो वहेत् ॥ १ ॥ <br>
पदचारी शुचितनुर्भारं स्कन्धे निधाय च ॥ <br>
तीर्थे स्नात्वा शिवं विष्णुं ब्रह्माणं शंकरं प्रियम् ॥ २ ॥ <br>
दृष्ट्वा निवेदयेद्यस्तु स मुक्तः सर्वबन्धनैः ॥ <br>
स नरो गणतां याति यावदाभूतसंप्लवम् ॥ ३ ॥ <br>
कलत्रमित्रपुत्रैर्वा भ्रातृभिः स्वजनैर्नरैः ॥ <br>
सहितो वा नरैर्याति तीर्थे देवं विचिंत्य च ॥ ४ ॥ <br>
देवमूर्तिं शुभां कृत्वा रथस्थां सुप्रतिष्ठिताम् ॥ <br>
चन्दनागुरुकर्पूरैरर्चितां कुंकुमेन च ॥ ५ ॥ <br>
पूजयन्विविधैः पुष्पैर्धूपदीपादिकैर्नृप ॥ <br>
गीतनृत्यैः सवादित्रैर्हास्यलास्यैरनेकधा ॥ ६ ॥ <br>
धरित्रीं कांचनं गाश्च जलान्नवसनानि च ॥ <br>
तृणेन्धने प्रियां वाणीं यच्छन्याति नरो यदि ॥ ७ ॥ <br>
देवांगनाकरग्राहगृहीतो नन्दनं वनम् ॥ <br>
प्राप्य भुंक्ते शुभान्भोगान्यावदाचन्द्रतारकम् ॥ ८ ॥ <br>
तीर्थे संचरितः पुरुषो रोगैः प्राणान्विमुञ्चति ॥ <br>
अदृष्ट्वा दैवतं तीर्थे दृष्टतीर्थफलं लभेत् ॥ ९ ॥ <br>
संसारदोषान्विविधान्विचिन्त्य स्त्रीपुत्रमित्रेष्वपि बंधमुक्तः ॥ <br>
विज्ञाय बद्धं पुरुषं प्रधानैः स सर्वतीर्थानि करोति देहम् ॥ 7.2.12.१० ॥ <br>
आजन्मजन्मांन्तरसंचितानि दग्ध्वा स पापानि नरो नरेन्द्र ॥ <br>
तेजोमयं सर्वगतं पुराणं भवोद्भवं पश्यति मुच्यते सः ॥११॥ <br>
तीर्थे विप्रवचो ग्राह्यं स्नात्वा संध्यार्चनादिकम् ॥ <br>
दर्भास्तिला हविष्यान्नं प्रयोगाः श्रद्धया कृताः ॥१२॥ <br>
अगस्त्यं भृङ्गराजं च पुष्पं शतदलं शुभम् ॥ <br>
कर्पूरागुरुश्रीखंडं कुंकुमं तुलसीदलम् ॥ १३ ॥ <br>
बिल्वप्रमाणपिंडेषु दीपोद्द्योतितभूमिषु ॥ <br>
तांबूल फलनैवेद्यं तिलदर्भोदकेन च ॥ १४ ॥<br>
तीर्थे संकल्पितं मर्त्यैस्तदनंतं प्रजायते ॥ <br>
अयने विषुवे चैव संक्रांतौ ग्रहणेषु च ॥ १५ ॥ <br>
मासांतेऽपर पक्षे तु क्षयाहे पितृमातृके ॥ <br>
गजच्छायां त्रयोदश्यां द्रव्ये प्राप्तौ द्विजोत्तमः ॥ १६ ॥ <br>
गृहे श्राद्धं प्रकुर्वीत पितॄणामृणमुक्तये ॥ <br>
गृहाच्छतगुणं नद्यां या नदी याति सागरम् ॥ १७ ॥ <br>
प्रभासे पुष्करे राजन्गंगायां पिंडतारके ॥ <br>
प्रयागे नृपगोमत्यां भवदामोदराग्रतः ॥ १८ ॥ <br>
नर्मदादिषु तीर्थेषु कुर्याच्छ्राद्धं नरो यदि ॥ <br>
सर्वपापविनिर्मुक्तः पितरो यांति सद्गतिम्॥ १९ ॥ <br>
संतानमुत्तमं लब्ध्वा भुक्त्वा भोगाननुत्तमान् ॥ <br>
दिव्यं विमानमारुह्य प्रान्ते याति सुरालयम्॥ 7.2.12.२० ॥ <br>
जातकर्मादियज्ञेषु विवाहे यज्ञकर्मणि ॥ <br>
देवप्रतिष्ठाप्रारंभे वृद्धिश्राद्धं प्रकल्पयेत् ॥ २१ ॥ <br>
तृप्यन्ति देवताः सर्वा स्तृप्यंति पितरो नृणाम्॥ <br>
वृद्धिश्राद्धकृतो गेहे जायते सर्वमंगलम् ॥ २२ ॥ <br>
कामः क्रोधश्च लोभश्च मोहो मद्यमदादयः ॥ <br>
माया मात्सर्यपैशुन्यमविवेको विचारणा ॥ २३ ॥ <br>
अहंकारो यदृच्छा च चापल्यं लौल्यता नृप ॥ <br>
अत्यायासोप्यनायासः प्रमादो द्रोहसाहसम् ॥ २४ ॥ <br>
आलस्यं दीर्घसूत्रत्वं परदारोपसेवनम् ॥ <br>
अल्पाहारो निराहारः शोकश्चौर्यं नृपोत्तम ॥ २५ ॥ <br>
एतान्दोषान्गृहे नित्यं वर्जयन्यदि वर्तते ॥ <br>
स नरो मण्डनं भूमेर्देशस्य नगरस्य च ॥ २६ ॥ <br>
श्रीमान्विद्वान्कुलीनोऽसौ स एव पुरुषोत्तमः ॥ <br>
सर्वतीर्थाभिषेकश्च नित्यं तस्य प्रजायते ॥ २७ ॥ <br>
तदा तीर्थफलं सम्यक्त्यक्तदोषस्य जायते ॥ <br>
स्नानं सन्ध्या जपो होमः पितृदेवर्षितर्पणम् ॥ <br>
श्राद्धं देवस्य पूजा च त्यक्तदोषस्य जायते ॥ २८ ॥ <br>
प्रयागे वा कुरुक्षेत्रे सरस्वत्यां च सागरे ॥ <br>
गयायां वा रुद्रपदे नरनारायणाश्रमे ॥ २९ ॥ <br>
प्रभासे पुष्करे कृष्णे गोमत्यां पिंडतारके ॥ <br>
वस्त्रापथे गिरौ पुण्ये तथा दामोदरे नृप ॥ 7.2.12.३० ॥ <br>
भीमेश्वरे नर्मदायां स्कांदे रामेश्वरादिषु ॥ <br>
उज्जयिन्यां महाकाले वाराणस्यां च भूर्भुवः ॥ ३१ ॥ <br>
कालिंद्यां मथुरायां च सकृद्याति नरो यदि ॥ <br>
सदोषो मुच्यते दोषैर्ब्रह्महत्यादिभिः कृतैः ॥ ॥ ३२ ॥ <br>
अपि कीटः पतंगो वा पक्षी वा सूकरोऽपि वा ॥ <br>
खरोष्ट्रकुंजरा वाजिमृगसिंहसरीसृपाः ॥ ३३ ॥ <br>
ज्ञानतोऽज्ञानतो राजंस्तेषु स्था नेषु ये मृताः ॥ <br>
सर्वे ते पुण्यकर्माणः स्वर्गं भुक्त्वा सुखं बहु ॥ ३४ ॥ <br>
चतुर्वर्णेषु सर्वे ते जायंते कर्मबंधनात् ॥ <br>
कर्मबंधं विहायाशु मुक्तिं यांति नराः पुनः ॥ ३५ ॥ <br>
मोदंते तीर्थमरणात्स्वर्गभोगावसानतः ॥ <br>
संप्राप्य भारते खंडे कर्मभूमिं महोदयम् ॥ ३६ ॥ <br>
अनेकाश्चर्यसंयुक्तं बहुपर्वतमंडितम् ॥ <br>
गंगायाः सरितः सर्वाः समुद्रैः सह संगताः ॥ ३७ ॥ <br>
पदेपदे निधानानि संति तीर्थान्यनेकशः ॥ <br>
येषां स्मरणमात्रेण सर्वपापक्षयो भवेत् ॥ ३८ ॥ <br>
पातालमार्गा बहवः स्वर्गमार्गश्च दृश्यते ॥ <br>
गगने दृश्यते सूर्यो हृदये दृश्यते हरः ॥ ३९ ॥ <br>
ध्यानेन ज्ञानयोगेन तपसा वचसा गुरोः ॥ <br>
सत्येन साहसेनैव दृश्यते भुवनत्रयम् ॥ 7.2.12.४० ॥ <br>
वेदस्मृतिपुराणैश्च ये न पश्यंति भूतलम् ॥ <br>
पातालं स्वर्गलोकं च वंचितास्ते नरा इह ॥ ४१ ॥ <br>
ये विरज्यंति न स्त्रीषु कामासक्ता विचेतसः ॥ <br>
देहोन्यथा वरस्त्रीणामन्यथा तैश्च चिंतितम् ॥ ४२ ॥ <br>
जन्मभूमिषु ते रक्ता जन्यंते जंतवः पुनः ॥ <br>
मुक्तिमार्गात्पुनर्भ्रष्टा जायंते पशुयोनिषु ॥ ४३ ॥ <br>
धनानि संप्राप्य वराटिकां ये द्विजातिमुख्याय विधाय पूजाम् ॥ <br>
यच्छंति नो निर्मलचेतना ये नराधमा दैवहता मृतास्ते ॥ ४४ ॥ <br>
देहं सुपुष्टं विजरं च यौवनं लब्ध्वा न गंगादिषु यांति ये नराः ॥ <br>
माता पिता नो न सुतो न बांधवो भार्या स्वसा नो दुहिता न विद्यते ॥ ४५ ॥ <br>
एकस्तु यो याति कथं न क्लिश्यते मूर्खो न जानाति भवं महेश्वरम् ॥ <br>
स्नात्वा न पश्यंति हरं महेश्वरं दैवेन ते वै मुषिता नराधमाः ॥ ४६ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे द्वितीये वस्त्रापथक्षेत्रमाहात्म्ये यात्रा विधिवर्णनंनाम द्वादशोऽध्यायः ॥ १२ ॥<br>
<br>
<br>
</span>
