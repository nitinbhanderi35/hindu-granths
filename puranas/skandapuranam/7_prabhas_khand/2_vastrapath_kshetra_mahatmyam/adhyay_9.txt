<span style="font-size: 14pt; line-height: 200%">॥ ब्रह्मोवाच ॥ ॥ <br>
यदि सृष्टं मया सर्वं त्रैलोक्यं सचराचरम् ॥ <br>
तदा मूर्तिमिमां त्यक्त्वा भवः सृष्टो मयाऽधुना ॥ १ ॥ <br>
पितामहमहत्त्वं स्यात्तथा शीघ्रं विधीयताम् ॥ <br>
ब्रह्मणो वचनं श्रुत्वा विष्णुना स प्रमोदितः ॥ २ ॥ <br>
महदाश्चर्यजनके संप्राप्तो गिरिमूर्द्धनि ॥ <br>
न विचारस्त्वयाकार्यः कर्त्तव्यं ब्रह्मभाषितम् ॥ ३ ॥ <br>
तथेत्युक्त्वा शिवो देवस्तत्रैवांतरधीयत ॥ <br>
ब्रह्मा ययौ मेरुशृंगं मनसः शिरसि स्थितम् ॥ ४ ॥ <br>
तपस्तेपे प्रजानाथो वेदोच्चारणतत्परः ॥  <br>
अथर्ववेदोच्चरणं यावच्चक्रे पितामहः ॥ ५ ॥ <br>
मुखाद्रुद्रः समभवद्रौद्ररूपो भवापहः॥ <br>
अर्द्धनारीनरवपुर्दुष्प्रेक्ष्योऽतिभयंकरः॥६॥<br>
विभजात्मानमित्युक्त्वा ब्रह्मा चांतर्दधे भयात् ॥ <br>
तथोक्तोसौ द्विधा स्त्रीत्वं पुरुषत्वं तथाऽकरोत् ॥ ७ ॥ <br>
बिभेद पुरुषत्वं च दशधा चैकधा पुनः ॥ <br>
एकादशैते कथिता रुद्रास्त्रिभुवनेश्वराः ॥ ८ ॥ <br>
कृत्वा नामानि सर्वेषां देवकार्ये नियोजिताः ॥ <br>
विभज्य पुनरीशानी स्वात्मानं शंकराद्विभोः ॥ ९ ॥ <br>
महादेवनियोगेन पितामहमुपस्थिता ॥ <br>
तामाह भगवान्ब्रह्मा दक्षस्य दुहिता भव ॥ 7.2.9.१० ॥ <br>
सापि तस्य नियोगेन प्रादुरासीत्प्रजापतेः ॥ <br>
नियोगाद्ब्रह्मणो दक्षो ददौ रुद्राय तां सतीम् ॥११॥ <br>
दाक्षीं रुद्रोऽपि जग्राह स्वकीयामेव शूलभृत् ॥ <br>
अथ ब्रह्मा बभाषे तं सृष्टिं कुरु सतीपते ॥१२॥ ॥ <br>
॥ रुद्र उवाच ॥ ॥ <br>
सृष्टिर्मया न कर्त्तव्या कर्त्तव्या भवता स्वयम् ॥ <br>
पालनं विष्णुना कार्यं संहर्ताऽहं व्यवस्थितः ॥१३॥ <br>
स्थाणुवत्संस्थितो यस्मा त्तस्मात्स्थाणुर्भवाम्यहम् ॥१४॥ <br>
रजोरूपाः सत्त्वरूपास्तमोरूपाश्च ये नराः ॥ <br>
सर्वे ते भवता कार्या गुणत्रयविभागतः॥१५॥ <br>
यदा ते तामसैः कार्यं तदा रौद्रो भव स्वयम् ॥ <br>
यदा ते राजसैः कार्यं तदा त्वं राजसो भव॥<br>
सात्त्विकैस्ते यदा कार्यं तदा त्वं सात्त्विको भव ॥१६॥ <br>
॥ ईश्वर उवाच ॥ ॥ <br>
इत्याज्ञाप्य च ब्रह्माणं स्वयं सृष्ट्यादिकर्मसु ॥ <br>
गृहीत्वा तां सतीं रुद्रः कैलासमधितिष्ठति ॥ १७ ॥ <br>
दक्षः कालेन महता हरस्यालयमाययौ ॥ १८॥ <br>
अथ रुद्रः समुत्थाय कृतवान्गौरवं बहु ॥ <br>
ततो यथोचितां पूजां न दक्षो बहु मन्यते ॥१९॥ <br>
तदा वै तमसाविष्टः सोऽधिकं ब्राह्मणः शुभः॥ <br>
पूजामनर्घ्यामन्विच्छञ्जगाम कुपितो गृहम् ॥ 7.2.9.२० ॥ <br>
कदाचित्तां गृहं प्राप्तां सतीं दक्षः सुदुर्मनाः ॥ <br>
भर्त्रा सह विनिंद्यैनां भर्त्सयामास वै रुषा ॥२१॥ <br>
पंच -वक्त्रो दशभुजो मुखे नेत्रत्रयान्वितः॥ <br>
कपर्द्दी खंडचंद्रोसौ तथासौ नीललोहितः॥२२॥<br>
कपाली शूलहस्तोऽसौ गजचर्मावगुंठितः ॥<br>
नास्य माता न च पिता न भ्राता न च बान्धवः ॥२३॥ <br>
सर्पास्थिमंडितग्रीवस्त्यक्त्वा हेमविभूषणम् ॥ <br>
भिक्षया भोजनं यस्य कथमन्नं प्रदास्यति ॥ २४ ॥ <br>
कदाचित्पूर्वतो याति गच्छन्याति स पश्चिमे ॥ <br>
दक्षिणस्यां वृषो याति स्वयं याति स चोत्तरे ॥ २५ ॥ <br>
तिर्यगूर्ध्वमधो याति नैव याति न तिष्ठति ॥ <br>
इति चित्रं चरित्रं ते भर्त्तुर्नान्यस्य दृश्यते ॥ २६ ॥ <br>
निर्गुणः स गुणातीतो निःस्नेहो मूकवत्स्थितः ॥ <br>
सर्वज्ञः सर्वगः सर्वः पठ्यते भुवनत्रये ॥ २७ ॥ <br>
कदाचिन्नैव जानाति न शृणोति न पश्यति ॥ <br>
दैत्यानां दानवानां च राक्षसानां ददाति यः ॥२८॥ <br>
न चास्य च पिता कश्चिन्न च भ्रातास्ति कश्चन ॥ <br>
एक एव वृषारूढो नग्नो भ्रमति भूतले ॥२९॥ <br>
न गृहं न धनं गोत्रमनादिनिधनोव्ययः ॥ <br>
स्थिरबुद्धिर्न चैवासौ क्रीडते भुवनत्रये ॥7.2.9.३०॥ <br>
कदाचित्सत्यलोके सौ पातालमधितिष्ठति ॥ <br>
गिरिसानुषु शेतेऽसावशिवोपि शिवः स्मृतः ॥ ३१ ॥ <br>
श्रीखंडादीनि संत्यज्य सदा भस्मावगुंठितः॥<br>
सर्वदेति वचः सत्यं किमन्यत्स प्रदास्यति॥ ३२ ॥<br>
धिक्त्वां जामातरं धिक्तं ययोः स्नेहः परस्परम् ॥ <br>
तस्य त्वं वल्लभा भार्या स च प्राणाधिकस्तव ॥ ३३ ॥ <br>
न च पित्रास्ति ते कार्यं न मात्रा न सखीषु च ॥ <br>
केवलं भर्तृभक्ता त्वं तस्माद्गच्छ गृहान्मम ॥३४॥ <br>
अन्ये जामातरः सर्वे भर्तुस्तव पिनाकिनः ॥ <br>
त्वमद्यैवाशु चास्माकं गृहाद्गच्छ वरं प्रति ॥ ३५ ॥ <br>
तस्य तद्वाक्यमाकर्ण्य सा देवी शंकरप्रिया ॥ <br>
विनिंद्य पितरं दक्षं ध्यात्वा देवं महेश्वरम् ॥ ३६ ॥ <br>
श्वेतवस्त्रा जले स्नात्वा ददाहात्मानमात्मना ॥ <br>
याचितस्तु शिवो भर्त्ता पुनर्जन्मांतरे तया ॥३७॥ <br>
पिता मे हिमवानस्तु मेनागर्भे भवाम्यहम् ॥ <br>
अत्रांतरे(?) हिमवता तपसा तोषितो हरः ॥ <br>
प्रत्यक्षं दर्शनं दत्त्वा हिमवंतं वचोऽब्रवीत् ॥ ३८ ॥ <br>
एषा दत्ता सुता तुभ्यं परिणेष्यामि तामहम् ॥ <br>
देवानां कार्य्यसिद्ध्यर्थं गिरिराजो भविष्यसि ॥ ३९ ॥ <br>
आत्ममूर्त्तौ प्रविष्टां तां ज्ञात्वा देवो महेश्वरः ॥ <br>
शशाप दक्षं कुपितः समागत्याथ तद्गृहम् ॥ 7.2.9.४० ॥ <br>
त्यक्त्वा देहमिमं ब्राह्म्यं क्षत्रियाणां कुले भव ॥ <br>
स्वायंभुवत्वं संत्यज्य दक्ष प्राचेतसो भव ॥ ४१ ॥ <br>
स्वस्यां सुतायामूढायां पुत्रमुत्पादयिष्यसि ॥ <br>
एवं शप्त्वा महादेवो ययौ कैलासपर्वतम् ॥ ४२ ॥ <br>
स्वायभुवोऽपि कालेन दक्षः प्राचेतसोऽभवत् ॥ <br>
भवानीं स सुतां लब्ध्वा गिरिस्तुष्टो हिमा लयः ॥ ४३ ॥ <br>
मेनापि तां सुतां लब्ध्वा धन्यं मेने गृहाश्रमम् ॥ <br>
तां दृष्ट्वा जायमानां च स्वेच्छयैव वराननाम् ॥ ४४ ॥ <br>
मेना हिमवतः पत्नी प्राहेदं पर्वतेश्वरम्॥ <br>
पश्य बालामिमां राजन्राजीवसदृशाननाम्॥ ४५ ॥ <br>
हिताय सर्वभूतानां जातां च तपसा शुभाम् ॥ <br>
सोऽपि दृष्ट्वा महादेवीं तरुणादित्यसन्निभाम् ॥ ४६ ॥ <br>
कपर्दिनीं चतुर्वक्त्रां त्रिनेत्रामतिलालसाम्॥ <br>
अष्टहस्तां विशालाक्षीं चंद्रावयवभूषणाम् ॥ ४७ ॥ <br>
प्रणम्य शिरसा भूमौ तेजसा तु सुविह्वलः ॥ <br>
भीतः कृतांजलिः स्तब्धः प्रोवाच परमेश्वरीम् ॥ ४८ ॥ <br>
॥ हिमवानुवाच ॥ ॥ <br>
का त्वं देवि विशालाक्षि शंस मे संशयो महान् ॥ ४९ ॥ <br>
॥ देव्युवाच ॥ ॥ <br>
मां विद्धि परमां शक्तिं महेश्वरसमाश्रयाम् ॥ <br>
अनन्यामव्ययामेकां यां पश्यंति मुमुक्षवः ॥ 7.2.9.५० ॥ <br>
दिव्यं ददामि ते चक्षुः पश्य मे रूपमैश्वरम् ॥ <br>
एतावदुक्त्वा विज्ञानं दत्त्वा हिमवते स्वयम् ॥ ५१ ॥ <br>
सूर्यकोटिप्रतीकाशं तेजोबिंबं निराकुलम् ॥ <br>
ज्वाला मालासहस्राढ्यं कालानलशतोपमम् ॥ ५२ ॥ <br>
दंष्ट्राकरालमुद्धर्षं जटामंडलमंडितम् ॥ <br>
प्रशांतं सौम्यवदनमनंताश्चर्यसंयुतम् ॥ ५३ ॥ <br>
चंद्रावयवलक्ष्माणं चंद्रकोटिसमप्रभम् ॥ <br>
किरीटिनं गदाहस्तं नुपुरैरुपशोभितम् ॥ ५४॥ <br>
दिव्यमाल्यांबरधरं दिव्यगंधानुलेपनम् ॥ <br>
शंखचक्रधरं काम्यं त्रिनेत्रं कृत्तिवाससम् ॥ ५५ ॥ <br>
अंडस्थं चांडबाह्यस्थं बाह्यमभ्यंतरं परम् ॥ <br>
सर्वशक्तिमयं शुभ्रं सर्वालंकारसंयुतम् ॥५६॥ <br>
ब्रह्मेन्द्रोपेन्द्रयोगीन्द्रैर्वन्द्यमान पदांबुजम् ॥ <br>
सर्वतः पाणिपादांतं सर्वतोऽक्षिशिरोमुखम्॥ ५७ ॥ <br>
सर्वमावृत्य तिष्ठंतं ददर्श परमेश्वरम् ॥ <br>
दृष्ट्वा नन्दीश्वरं देवं देव्या महेश्वरं परम् ॥ ॥ ५८ ॥ <br>
भयेन च समाविष्टः स राजा हृष्टमानसः ॥ <br>
आत्मन्याधाय चात्मानमोंकारं समनुस्मरन् ॥ ५९ ॥ <br>
नाम्नामष्टसहस्रेण स्तुत्वाऽसौ हिम वान्गिरिः ॥ 7.2.9.६० ॥ <br>
भूयः प्रणम्य भूतात्मा प्रोवाचेदं कृतांजलिः ॥ <br>
यदेतदैश्वरं रूपं जातं ते परमेश्वरि ॥ ६१ ॥ <br>
भीतोऽस्मि सांप्रतं दृष्ट्वा तत्त्वमन्यत्प्रदर्शय ॥ <br>
एवमुक्ता च सा देवी तेन शैलेन पार्वती ॥ ६२ ॥ <br>
संहृत्य दर्शयामास स्वरूपमपरं परम् ॥ <br>
नीलोत्पलदलप्रख्यं नीलोत्पलसुगंधिकम् ॥ ॥६३॥ <br>
द्विनेत्रं द्विभुजं सौम्यं नीलालकविभूषितम् ॥ <br>
रक्तपादांबुजतलं सुरक्तकरपल्लवम् ॥६४॥ <br>
श्रीमद्विशालसद्वृत्तं ललाटतिलकोज्ज्वलम् ॥ <br>
भूषितं चारुसर्वांगं भूषणैरतिकोमलम् ॥६५॥ <br>
दधानं चोरसा मालां विशालां हेमनिर्मिताम् ॥ <br>
ईषत्स्मितं सुबिंबोष्ठं नूपुरारावशोभितम् ॥ ६६ ॥ <br>
प्रसन्नवदनं दिव्यं चारुभ्रूमहिमास्पदम् ॥ <br>
तदीदृशं समालोक्य स्वरूपं शैलसत्तमः ॥ <br>
भयं संत्यज्य हृष्टात्मा बभाषे परमेश्वरीम् ॥ ६७ ॥ <br>
॥ हिमवानुवाच ॥ ॥ <br>
अद्य मे सफलं जन्म अद्य मे सफलाः क्रियाः ॥ <br>
यन्मे साक्षात्त्वमव्यक्ता प्रसन्ना दृष्टिगोचरा ॥ <br>
इदानीं किं मया कार्यं तन्मे ब्रूहि महेश्वरि ॥६८॥ ॥ <br>
॥ महेश्वर्युवाच ॥ ॥ <br>
शिवपूजा त्वया कार्या ध्यानेन तपसा सदा ॥ <br>
अहं तस्मै प्रदातव्या केनचित्कारणेन वै ॥ ६९ ॥ <br>
यादृशस्तु त्वया दृष्टो ध्येयो वै तादृशस्त्वया ॥ <br>
एक एव शिवो देवः सर्वाधारो धराधरः ॥7.2.9.७०॥ <br>
॥ सारस्वत उवाच ॥ ॥ <br>
तपश्च कृतवान्रुद्रः समागम्य हिमाचलम् ॥ <br>
तस्योमा परमां भक्तिं चकार शिवसंनिधौ ॥७१॥ <br>
देवकार्येण केनापि देवो वै ज्ञापितः प्रभुः ॥ <br>
उपयेमे हरो देवीमुमां त्रिभुवनेश्वरीम् ॥ ७२ ॥ <br>
स शप्तः शंभुना पूर्वं दक्षः प्राचेतसो नृपः ॥ <br>
विनिंद्य पूर्ववैरेण गंगाद्वारेऽयजद्धरिम् ॥७३॥ <br>
देवाश्च यज्ञभागार्थमाहूता विष्णुना स्वयम् ॥ <br>
सहैव मुनिभिः सर्वैरागता मुनिपुंगवाः ॥ ७४ ॥ <br>
दृष्ट्वा देवकुलं कृत्स्नं शंकरेण विनाऽऽगतम् ॥ <br>
दधीचो नाम विप्रर्षिः प्राचेतसमथाब्रवीत् ॥ ७५ ॥ <br>
॥ दधीचिरुवाच ॥ ॥ <br>
ब्रह्माद्यास्तु पिशाचांता यस्याज्ञानुविधायिनः ॥ <br>
स हि वः सांप्रतं रुद्रो विधिना किं न पूज्यते ॥ ७६ ॥ <br>
॥ दक्ष उवाच ॥ ॥ <br>
सर्वेष्वेव हि यज्ञेषु न भागः परिकल्पितः ॥ <br>
न मंत्रा भार्यया सार्द्धं शंकरस्येति नेष्यते ॥ ७७ ॥ <br>
विहस्य दक्षं कुपितो वचः प्राह महामुनिः ॥ <br>
शृण्वतां सर्वदेवानां सर्वज्ञानमयः स्वयम् ॥७८॥<br>
यतः प्रवृत्तिर्विश्वात्मा यश्चासौ भुवनेश्वरः ॥ <br>
न त्वं पूजयसे रुद्रं देवैः संपूज्यते हरः ॥७९॥ <br>
॥ दक्ष उवाच ॥ ॥ <br>
अस्थिमालाधरो नग्नः संहर्ता तामसो हरः ॥ <br>
विषकंठः शूलहस्तः कपाली नागवेष्टितः ॥ 7.2.9.८० ॥ <br>
ईश्वरो हि जगत्स्रष्टा प्रभुर्योऽसौ सनातनः ॥ <br>
सत्त्वात्मकोऽसौ भगवानिज्यते सर्वकर्मसु ॥ ८१ ॥ <br>
॥ दधीचिरुवाच ॥ ॥ <br>
किं त्वया भगवानेष सहस्रांशुर्न दृश्यते ॥ <br>
सर्वलोकैकसंहर्ता कालात्मा परमेश्वरः ॥ ८२ ॥ <br>
एष रुद्रो महादेवः कपर्द्दी चाग्रणीर्हरः ॥ <br>
आदित्यो भगवान्सूर्यो नीलग्रीवो विलोहितः ॥ ८३ ॥ ॥ <br>
॥ दक्ष उवाच ॥ ॥ <br>
य एते द्वादशादित्या आगता यज्ञभागिनः ॥ <br>
सर्वे सूर्या इति ज्ञेया न ह्यन्यो विद्यते रविः ॥ ८८४ ॥ <br>
एवमुक्ते तु मुनयः समायाता दिदृक्षवः ॥ <br>
बाढमित्यब्रुवन्दक्षं तस्य साहाय्यकारिणः ॥ ८५ ॥ <br>
तपसाविष्टमनसो न पश्यंति वृषध्वजम् ॥ <br>
सहस्रशोऽथ शतशो बहुशोऽथ य एव हि ॥ ८६ ॥ <br>
देवांश्च सर्वे भागार्थमागता वासवादयः ॥ <br>
नापश्यन्देवमीशानमृते नारायणं हरिम् ॥ ८७ ॥ <br>
रुद्रं क्रोधपरं दृष्ट्वा ब्रह्मा ब्रह्मासनाद्ययौ ॥ <br>
अन्तर्हिते भगवति दक्षो नारायणं हरिम् ॥ ८८ ॥ <br>
रक्षकं जगतां देवं जगाम शरणं स्वयम् ॥ <br>
प्रवर्तयामास च तं यज्ञं दक्षोऽथ निर्भयः ॥ ८९ ॥ <br>
रक्षको भगवान्विष्णुः शरणागतरक्षकः ॥ <br>
पुनः प्राहाध्वरे दक्षं दधीचो भगवन्नृप ॥ 7.2.9.९० ॥ <br>
निर्भयः शृणु दक्ष त्वं यज्ञभंगो भवि ष्यति ॥ <br>
अपूज्यपूजनाद्दक्ष पूज्यस्य च विवर्जनात् ॥ ९१ ॥ <br>
नरः पापमवाप्नोति महद्वै नात्र संशयः ॥ <br>
असतां प्रग्रहो यत्र सतां चैव विमानता ॥ ॥ ९२ ॥ <br>
दण्डो देवकृतस्तत्र सद्यः पतति दारुणः ॥ <br>
एवमुक्त्वा स विप्रर्षिः शशापेश्वरविद्विषः ॥ ९३ ॥ <br>
यस्माद्बहिष्कृतो देवो भवद्भिः परमेश्वरः ॥ <br>
भविष्यध्वं त्रयीबाह्याः सर्वेऽपीश्वरविद्विषः ॥ ९४ ॥ <br>
मिथ्यारीतिसमाचारा मिथ्याज्ञानप्रभाषिणः ॥ <br>
प्राप्ते कलियुगे घोरे कलिजैः किल पीडिताः ॥ ९५ ॥ <br>
कृत्वा तपोबलं घोरं गच्छध्वं नरकं पुनः ॥ <br>
भविष्यति हृषीकेशः स्वामी वोऽपि पराङ्मुखः ॥ ९६ ॥ <br>
॥ सारस्वत उवाच ॥ ॥ <br>
एवमुक्त्वा स ब्रह्मर्षिर्विरराम तपोनिधिः ॥ <br>
जगाम मनसा रुद्रमशेषाध्वरनाशनम् ॥ ९७ ॥ <br>
एतस्मिन्नंतरे देवी महादेवं महेश्वरम् ॥ <br>
गत्वा विज्ञापयामास ज्ञात्वा दक्षमखं शिवा ॥ ९८ ॥ <br>
॥ देव्युवाच ॥ ॥ <br>
दक्षो यज्ञेन यजते पिता मे पूर्वजन्मनि ॥ <br>
तेन त्वं दूषितः पूर्वमहं चातीव दुःखिता ॥ <br>
विनाशयस्व तं यज्ञं वरमेनं वृणोम्यहम् ॥ ९९ ॥ <br>
॥ सारस्वत उवाच ॥ ॥ <br>
एवं विज्ञापितो देव्या देवदेवो महेश्वरः ॥ <br>
ससर्ज सहसा रुद्रं दक्षयज्ञजिघांसया ॥ 7.2.9.१०० ॥ <br>
सहस्रशिरसं क्रूरं सहस्राक्षं महाभुजम् ॥ <br>
सहस्रपाणिं दुर्द्धर्षं युगांतानलसन्निभम् ॥ १०१ ॥ <br>
दंष्ट्राकरालं दुष्प्रेक्ष्यं शंखचक्रधरं प्रभुम्॥ <br>
दण्डहस्तं महानादं शार्ङ्गिणं भूतिभूषणम् ॥ १०२ ॥ <br>
वीरभद्र इति ख्यातं देवदेवसमन्वितम् ॥ <br>
स जातमात्रो देवेशमुपतस्थे कृतांजलिः ॥ १०३ ॥ <br>
तमाह दक्षस्य मखं विनाशय शमस्तु तं ॥ <br>
विनिन्द्य मां स यजते गंगाद्वारे गणेश्वर ॥ १०४ ॥ <br>
ततो बंधप्रमुक्तेन सिंहेनेव च लीलया ॥ <br>
वीरभद्रेण दक्षस्य नाशार्थं रोम चोद्धुतम् ॥ १०५ ॥ <br>
रोम्णा सहस्रशो रुद्रा निसृष्टास्तेन धीमता ॥ <br>
रोमजा इति विख्यातास्तत्र साहाय्यकारिणः ॥ १०६ ॥ <br>
शूलशक्तिगदाहस्ता दण्डोपलकरास्तथा ॥ <br>
कालाग्निरुद्रसंकाशा नादयन्तो दिशो दश ॥१०७॥ <br>
सर्वे वृषसमारूढाः सभा र्याश्चातिभीषणाः ॥ <br>
समाश्रित्य गणश्रेष्ठं ययुर्दक्षमखं प्रति ॥ १०८ ॥ <br>
देवांगनासहस्राढ्यमप्सरोगीतिनादितम् ॥ <br>
वीणावेणुनिनादाढ्यं वेदवादाभि नादितम् ॥ १०९ ॥ <br>
दृष्ट्वा दक्षं समासीनं देवैब्रह्मर्षिभिः सह ॥ <br>
उवाच स वृषारूढो दक्षं वीरः स्मयन्निव ॥ 7.2.9.११० ॥ <br>
वयं ह्यचतुराः सर्वे शर्वस्यामितते जसः ॥ <br>
भागार्थलिप्सया प्राप्ता भागान्यच्छ त्वमीप्सितान् ॥ १११ ॥ <br>
भागो भवद्भ्यो देयस्तु नास्मभ्यमिति कथ्यताम् ॥ <br>
ततो वयं विनिश्चित्य करिष्यामो यथोचितम् ॥ ११२ ॥ <br>
एवमुक्ता गणेशेन प्रजापतिपुरःसराः ॥ ११३ ॥ <br>
॥ देवा ऊचुः ॥ ॥ <br>
प्रमाणं नो विजानीथ भागं मंत्रा इति धुवम्॥ ११४ ॥ <br>
॥ मंत्रा ऊचुः ॥ ॥ <br>
सुरा यूयं तमोभूतास्तमोपहतचेतसः ॥ <br>
ये नाध्वरस्य राजानं पूजयेयुर्महेश्वरम् ॥ ११५ ॥ <br>
ईश्वरः सर्वभूतानां सर्वदेवतनुर्हरः ॥ <br>
॥ गण उवाच ॥ ॥ <br>
पूज्यते सर्वयज्ञेषु कथं दक्षो न पूजयेत्॥११६॥<br>
मंत्राः प्रमाणं न कृता युष्माभिर्बलगर्वितैः ॥ <br>
यस्मादसह्यं तस्मान्नो नाशयाम्यद्य गर्वितम् ॥११७॥ <br>
इत्युक्त्वा यज्ञशालां तां देवोऽहन्गणपुंगवः ॥ <br>
गणेश्वराश्च संक्रुद्धा यूपानुत्पाट्य चिक्षिपुः॥११८॥ <br>
प्रस्तोतारं सहोतारमध्वर्युं च गणेश्वरः ॥ <br>
गृहीत्वा भीषणाः सर्वे गंगास्रोतसि चिक्षिपुः ॥११९॥ <br>
वीरभद्रोऽपि दीप्तात्मा वज्रयुक्तं करं हरेः॥ <br>
व्यष्टंभयददीनात्मा तथान्येषां दिवौकसाम् ॥ 7.2.9.१२० ॥ <br>
भगनेत्रे तथोत्पाट्य कराग्रेणैव लीलया ॥ <br>
निहत्य मुष्टिना दंडैः सप्ताश्वं च न्यपातयत् ॥ १२१ ॥ <br>
तथा चंद्रमसं देवं पादांगुष्ठेन लीलया ॥ <br>
धर्षयामास वलवान्स्मयमानो गणेश्वरः ॥ १२२ ॥ <br>
वह्नेर्हस्तद्वयं छित्त्वा जिह्वामुत्पाट्य लीलया ॥ <br>
जघान मूर्ध्नि पादेन मुनीनपि मुनीश्वरान् ॥ १२३ ॥ <br>
तथा विष्णुं सगरुडं समायातं महाबलः ॥ <br>
विव्याध निशितैर्बाणैः स्तंभयित्वा सुदर्शनम् ॥ १२४ ॥ <br>
ततः सहस्रशो भद्रः ससर्ज गरुडान्बहून् ॥ <br>
वैनतेयादभ्यधिकान्गरुडं ते प्रदुद्रुवुः ॥ १२५ ॥ <br>
तान्दृष्ट्वा गरुडो धीमान्पलायनपरोऽभवत् ॥ <br>
तत्स्थितो माधवो वेगाद्यथा गौः सिंहपीडिता ॥ १२६ ॥ <br>
अंतर्हिते वैनतेये विष्णौ च पद्मसंभवः ॥ <br>
आगत्य वारयामास वीरभद्रं शिवप्रियम् ॥ १२७ ॥<br>
प्रसादयामास स तं गौरवात्परमेष्ठिनः ॥ <br>
तेऽदृश्यं नैव जानंति रुद्रं तत्रागतं सुराः ॥ १२८ ॥ <br>
स देवो विष्णुना ज्ञातो ब्रह्मणा च दधीचिना ॥ <br>
तुष्टाव भगवान्ब्रह्मा दक्षो विष्णुदिवौकसः॥ १२९ ॥ <br>
विशेषात्पार्वतीं देवीमीश्वरार्द्धशरीरिणीम् ॥ <br>
स्तोत्रैर्नानाविधैर्दक्षः प्रणम्य च कृताञ्जलिः ॥ 7.2.9.१३० ॥ <br>
ततो भगवती प्राह प्रहसंती महेश्वरम् ॥ <br>
त्वमेव जगतः स्रष्टा संहर्ता चैव रक्षकः ॥ १३१ ॥ <br>
अनुग्राह्यो भगवता दक्षश्चापि दिवौ कसः ॥ <br>
ततः प्रहस्य भगवान्कर्पद्दी नीललोहितः ॥ <br>
उवाच प्रणतान्देवान्दक्षं प्राचेतसं हरः ॥१३२॥ <br>
गच्छध्वं देवताः  सर्वाः प्रसन्नो भवतामहम् ॥ <br>
संपूज्यः सर्वयज्ञेषु प्रथमं देवकर्मणि ॥ १३३ ॥ <br>
त्वं चापि शृणु मे दक्ष वचनं सर्वरक्षणम् ॥ <br>
त्यक्त्वा लोकेषणामेनां मद्भक्तो भव यत्नतः ॥ १३४ ॥ <br>
भविष्यसि गणेशानः कल्पांतेऽनुग्रहान्मम ॥ <br>
तावत्तिष्ठ ममादेशात्स्वाधिकारेषु निर्वृतः ॥ <br>
इत्युक्त्वाऽदर्शनं प्राप्तो दक्षस्यामिततेजसः ॥ १३५ ॥ <br>
दधीचिना शिवो दृष्टो विज्ञप्तः शापमोचने ॥ <br>
कथं शापं मया दत्तं तरिष्यंति तवाज्ञया ॥ १३६ ॥ <br>
॥ शिव उवाच ॥ ॥ <br>
भविष्यंति त्रयी बाह्याः संप्राप्ते तु कलौ युगे ॥ <br>
पठिष्यंति च ये वेदास्ते विप्राः स्वर्गगामिनः ॥ १३७ ॥ <br>
आगमा विष्णुरचिताः पठ्यन्ते ये द्विजातिभिः ॥ <br>
तेपि स्वर्गं प्रयास्यंति मत्प्रसादान्न संशयः ॥ १३८ ॥ <br>
कलिकालप्रभावेन येषां पाठो न विद्यते ॥ <br>
गृहस्थधर्माचरणं कर्तव्यं मम पूजनम् ॥ १३९ ॥ <br>
अवश्यं च मया कार्यं तेषां पापविमोचनम् ॥ <br>
भिक्षां भ्रमामि मध्याह्ने अतीते भस्मगुंठितः ॥ 7.2.9.१४० ॥ <br>
जटाजूटधरः शांतो भिक्षापात्रकरो द्विजः ॥ <br>
यो ददाति च मे भिक्षां स्वर्गं याति स मानवः ॥ १४१ ॥ <br>
उपानहौ वा च्छत्रं वा कौपीनं वा कमंडलुम् ॥ <br>
यो ददाति तपस्विभ्यो नरो मुक्तः स पातकैः ॥ <br>
दधीचेः स वरान्दत्त्वा वभाषे सह विष्णुना ॥ १४२ ॥ <br>
॥ रुद्र उवाच ॥ ॥ <br>
यस्ते मित्रं स मे मित्रं यस्ते रिपुः स मे रिपुः ॥ <br>
यस्त्वां पूजयते विष्णो स मां पूजयते ध्रुवम् ॥ १४३ ॥ <br>
यः स्तौति त्वां स मां स्तौति प्रियो यस्ते स मे प्रियः ॥ <br>
अहं यत्र च तत्र त्वं नास्ति भेदः परस्परम् ॥ १४४ ॥ <br>
॥ कृष्ण उवाच ॥ ॥ <br>
एवमेतत्परं देव वक्तव्यं यत्तथैव तत् ॥ <br>
अर्द्धनारीनरवपुर्यदा दृष्टो मया पुरा ॥ १४५ ॥ <br>
नेयं नारी मया दृष्टा दृष्टं रूपं किलात्मनः ॥ <br>
शंखचक्रगदाहस्तं वनमालाविभूषितम् ॥ १४६ ॥ <br>
श्रीवत्सांकं पीतवस्त्रं कौस्तुभेन विराजि तम् ॥ <br>
द्वितीयार्द्धं मया दृष्टं शूलहस्तं त्रिलोचनम् ॥ १४७ ॥ <br>
चंद्रावयवसंयुक्तं जटाजूटकपालिनम् ॥ <br>
एकीभावं प्रपन्नोहं यथा पूर्वं तथाऽधुना ॥ <br>
न मां गौरी प्रपश्येत प्रपश्यामि तथैव च ॥ १४८ ॥ <br>
॥ ईश्वर उवाच ॥ ॥ <br>
आवयोरंतरं नास्ति चैकरूपावुभावपि ॥ <br>
यो जानाति स जानाति सत्यलोकं स गच्छति ॥ १४९ ॥<br>
इत्युक्त्वा स ययौ तत्र कैलासं पर्वतोत्तमम् ॥ <br>
कृष्णोपि मंदरं प्राप्तो देवकार्येण केनचित् ॥ 7.2.9.१५० ॥ <br>
अत्रांतरे दैत्यराजो महादेवप्रसादतः ॥ <br>
हिरण्यनेत्रतनयो बाधतेसौ जगत्त्रयम् ॥ १५१ ॥ <br>
अमरत्वं हराल्लब्ध्वा कामांधो नैव पश्यति ॥ <br>
हरांगधारिणीं देवीं दिव्यरूपां सुलोचनाम् ॥१५२॥ <br>
ममेति स च जानाति याचते च हरं प्रति॥ <br>
हरोऽपि कार्यव्यसनस्त्यक्त्वा कैलासपर्वतम् ॥१५३॥ <br>
मंदरं समनुप्राप्तो देवं द्रष्टुं जनार्द्दनम् ॥ <br>
परस्परं समालोच्यामुंचद्देवीं स मंदरे ॥ १५४ ॥ <br>
नारायणगृहे देवी स्थिता देवीगणैर्वृता ॥ <br>
अत्रांतरे गौतमस्तु गोवधान्मलिनीकृतः ॥ १५५ ॥ <br>
पवित्रीकरणायास्य भिक्षुरूपधरो हरः ॥ <br>
गौतमस्य गृहं प्राप्तो मंदरं चांधको गतः ॥१५६॥ <br>
ययाचे पार्वतीं दुष्टो युद्धं चक्रे स विष्णुना ॥ <br>
हारितं तु गणैः सर्वैर्देवीं दैत्यो न पश्यति ॥१५७॥ <br>
स्त्रीरूपधारी कृष्णोऽसौ गौरीं रक्षति मंदिरे ॥ <br>
गौरीणां तु शतं चक्रे हरिस्तत्र स मायया ॥ १५८ ॥ <br>
विष्णोर्देहसमुद्भूता दिव्यरूपा वरस्त्रियः ॥ <br>
अन्धको नैव जानाति कैषा गौरी नु पार्वती ॥ १५९ ॥ <br>
विलंबस्तत्र सञ्जातो मोहितो विष्णुमायया ॥ <br>
तावच्छिवः समायातः कृत्वा गौतमपावनम् ॥ 7.2.9.१६० ॥ <br>
भिक्षामात्रेण चान्नेन गौतमो निर्मलीकृतः ॥ <br>
सोंधकेन तदा युद्धं चक्रे रुद्रोऽपि कोपितः ॥ १६१ ॥ <br>
अमरोऽसौ हराज्जातः शूले प्रोतः सुदारुणे ॥ <br>
शूलस्थस्तु स्तुतिं चक्रे तस्य तुष्टो महेश्वरः ॥ १६२ ॥ <br>
गणेशत्वं ददौ तस्मै यावदाभूतसंप्लवम् ॥ <br>
स्वसरूपामुमादेवीं कृष्णस्तस्मै ददौ स्वयम् ॥ १६३ ॥ <br>
गौरीरूपाः स्त्रियश्चान्या धरित्र्यां तास्तु प्रेषिताः ॥ <br>
कृत्वा नामानि सर्वासां लोके पूज्या भविष्यथ ॥ १६४ ॥ <br>
एता ये पूजयिष्यंति पूजयिष्यन्ति ते शिवाम् ॥ <br>
शिवां ये पूजयिष्यंति तेऽर्चयन्ते हरं हरिम् ॥१६५॥ <br>
उमां समादाय ययौ हरो गिरिं वृषं समारुह्य सुरासुरार्चितः ॥ <br>
हरिस्तु रेमे रमया सहांधके हते च देवाः सुरराजमाययुः ॥१६५॥ <br>
ब्रह्मेशनारायणपुण्यचेतसां शृण्वन्ति चित्रं चरितं महात्मनाम्॥ <br>
मुच्यंति पापैः कलिकालसंभवैर्यास्यंति नाकं गणवृन्दवंदिताः ॥ १६७ ॥ <br>
एवं काले वर्त्तमाने हरः कैलासपर्वते ॥ <br>
रक्षोदानवदैत्यैस्तु गृह्यतेऽसौ वरान्बहून् ॥ १६८ ॥ <br>
ब्रह्मदत्तवरो रौद्रस्तारकाख्यो महासुरः ॥ <br>
तेन सर्वं जगद्व्याप्तं तस्य नष्टा सुरा रणे ॥ १६९ ॥ <br>
महादेवसुतेनाजौ हंतव्योऽसौ ससर्ज तम् ॥ <br>
कार्तिकेयमुमापुत्रं रुद्रवीर्यसमुद्भवम् ॥ 7.2.9.१७० ॥ <br>
देवैरिन्द्रादिभिः सर्वैः सेनाध्यक्ष्येभिषेचितः ॥ <br>
तेनापि दैवयोगेन तारकाख्यो निपातितः ॥ १७१ ॥ <br>
कैलासशिखरासीनो देवदेवो जगद्गुरुः ॥ <br>
उमया सह संतुष्टो नन्दिभद्रादिभिर्वृतः ॥ १७२ ॥<br>
स्कन्देन गजवक्त्रेण धनाध्यक्षेण संयुतः ॥ <br>
अथ हासपरं देवं शनैः प्रोवाच तं शिवा ॥ १७३ ॥  <br>
केन देव प्रकारेण तोषं यास्यसि शंकर ॥ <br>
मर्त्यानां केन दानेन तपसा नियमेन वा ॥ १७४ ॥ <br>
केन वा कर्मणा देव केन मन्त्रेण वा पुनः ॥ <br>
स्नानेन केन देवेश केन धूपेन तुष्यसि ॥ १७५ ॥ <br>
पुष्पेण केन मे नाथ केन पत्रेण शंकर ॥ <br>
कया संतुष्यसे स्तुत्या साहसेन च केन वै ॥ १७६ ॥ <br>
नैवेद्येन च केन त्वं केन होमेन तुष्यसि ॥ <br>
केन कष्टेन वा देव केनार्घेण मम प्रभो ॥ १७७ ॥ <br>
षोडशैते मया प्रश्नाः पृष्टा मे निर्णयं वद ॥ १७८ ॥ <br>
॥ शंकर उवाच ॥ ॥ <br>
साधु पृष्टं त्वया देवि कथयिष्ये मम प्रियम् ॥ <br>
शिवपूजाप्रकारोऽयं क्रियते वचसा गुरोः ॥१७९॥ <br>
अभयं सर्वजंतूनां दानं देवि मम प्रियम् ॥ <br>
सत्यं तपः समाख्यातं परदारविवर्जनम् ॥ 7.2.9.१८० ॥ <br>
प्रियो मे नियमो देवि कर्म तल्लोकरञ्जनम् ॥ <br>
मयों नमः शिवायेति मन्त्रोऽयमुररीकृतः ॥ १८१ ॥ <br>
सर्वपापविनिर्मुक्तो मम देवि स वल्लभः ॥ <br>
पापत्यागो भवेत्स्नानं धूपो मे गौग्गुलः प्रियः ॥ ॥ १८२ ॥ <br>
धत्तूरकस्य पुष्पं मे बिल्वपत्रं मम प्रियम् ॥ <br>
स्तुतिः शिवशिवायेति साहसं रणकर्मणि ॥ १८३ ॥ <br>
न बिभेति नरो यस्तु तस्याग्रे संभवाम्यहम् ॥ <br>
हंतकारो गवां यस्तु नैवेद्यं मम वल्लभम् ॥ १८४ ॥ <br>
पूर्णाहुत्या परा प्रीतिर्जायते मम सुन्दरि॥ <br>
शुश्रूषा वल्लभं कष्टं यतीनां च तपस्विनाम् ॥ १८५ ॥ <br>
सूर्योदये महादेवि मध्याह्नेऽस्तमने तथा ॥ <br>
अर्घो यो दीयते सूर्ये वल्लभोऽसौ मम प्रिये  ॥ १८६ ॥ <br>
किं दानैः किं तपोभिर्वा किं यज्ञैर्भाववर्जितैः॥ <br>
दया सत्यं घृणाऽस्तेयं दंभपैशुन्यवर्जितम्॥<br>
भक्त्या यद्दीयते स्तोकं देवि तद्वल्लभं मम॥ १८७॥ <br>
एवं यावत्कथयति प्रश्नान्सूक्ष्मान्यथोदितान् ॥ <br>
तावद्ब्रह्मादिभिर्देवैर्विष्णुस्तत्र ययौ स्वयम् ॥ १८८ ॥ <br>
॥ विष्णुरुवाच ॥ ॥ <br>
नाहं पालयितुं शक्तस्त्वं ददासि वरान्बहून् ॥ <br>
दैत्यानां दानवादीनां राक्षसानां महेश्वर ॥ १८९ ॥ <br>
विकृतिं यांति पश्चात्ते कष्टं वध्या भवंति मे ॥ <br>
पत्रेण पुष्पमात्रेण ॐकारेण शिवेन च ॥ <br>
मुक्तिं याति नरो देव भवभक्तिं करोतु कः ॥ 7.2.9.१९० ॥ <br>
इन्द्रादयोऽपि ये देवा यज्ञैराप्याययंति ते ॥ <br>
न यजंति द्विजा यज्ञान्भिक्षादानेन तुष्यसि ॥ १९१ ॥ <br>
॥ रुद्र उवाच ॥ ॥ <br>
इन्द्रादिभिर्न मे कार्यं ब्रह्मा मे किं करिष्यति ॥ <br>
येन केन प्रकारेण प्रजाः पाल्यास्त्वया ऽधुना ॥ १९२ ॥ <br>
मदीया प्रकृतिस्त्वेषा तां कथं त्यक्तुमुत्सहे ॥ <br>
त्वयाहं ब्रह्मणा देवैर्वरकर्मणि योजितः ॥ १९३ ॥ <br>
इदानीमेव किं नष्टं मुक्त्वा देवीं तवाग्रतः ॥ <br>
भूत्वा मूर्तिं परित्यज्य एकाकी विचराम्यहम् ॥ १९४ ॥ <br>
इत्युक्त्वा स शिवो देवस्तत्रैवांतरधीयत ॥ <br>
गते तस्मिञ्छिवे तत्र संक्षोभः सुमहानभूत् ॥ १९५ ॥<br>
उमा प्रोवाच चेन्द्रादीन्ब्रह्मविष्णुगणांस्तथा ॥ <br>
इदानीं किं मया कार्यं भवद्भिः शिववर्जितैः ॥ १९६ ॥ <br>
अत्रान्तरे च ये चान्ये देवास्तत्र समागताः ॥ <br>
ऋषयश्चैव सिद्धाश्च तथा नारदपर्वतौ ॥ १९७ ॥ <br>
गंगासरस्वतीनद्यो नागा यक्षाः समागताः ॥ <br>
ब्रह्मादिभिः समालोच्य कथमेतद्भविष्यति ॥ १९८ ॥ <br>
॥ विष्णुरुवाच ॥ ॥ <br>
सहैव गम्यतां तत्र यत्र देवो गतः शिवः ॥ <br>
स्वल्पा यासेन ते यान्तु नराः स्वर्गं शिवाज्ञया  ॥ १९९ ॥ <br>
सत्यलोके नरा यान्तु देवा यान्तु धरातलम् ॥ <br>
रक्षोदानवदैत्यानां वरान्यच्छतु शंकरः ॥ 7.2.9.२०० ॥ <br>
तेषां बाधा मया कार्या यै च स्युर्धर्मलोपकाः ॥ <br>
हृष्टे शिवे मया कार्या व्यवस्था स्वर्गगामिनाम् ॥ ॥ २०१ ॥ <br>
त्रयीधर्मं परित्यज्य येऽन्यं धर्ममुपासते ॥ <br>
ते नरा नरकं यांतु यावदाभूतसंप्लवम् ॥ २०२ ॥ <br>
यदाऽदृश्यः शिवो जातः प्रवि वेश गिरेर्वनम् ॥ <br>
गिरीणां मध्यमास्थाय त्यक्त्वा दिव्ये स वाससी ॥ २०३ ॥ <br>
गजाजिनं परित्यज्य त्यक्त्वा मूर्त्तिं महेश्वरः ॥ <br>
भित्त्वा भूमितलं देवः स्थाणुरूपो बभूव सः ॥ २०४ ॥ <br>
यस्मात्स्वंयभूर्भवति भवंस्तस्मात्स्वयं हरः ॥ <br>
अत्रांतरे सुराः सर्वे न पश्यंति महेश्वरम् ॥ <br>
ज्ञानातीतं कलातीतं दिव्यध्यानबहिः स्थितम् ॥ २०५ ॥ <br>
यदा देवा व्याकुलाः संपतंति रविर्वायुरंबरं तोयमुर्वी ॥ <br>
निजे स्थाने वर्त्तमाना उमायाः शशंसुर्वै देवदेवं सुराणाम् ॥ २०६ ॥ <br>
स्वर्गे धरित्र्यां चरितं तलेषु देवेषु मर्त्येषु सरीसृपेषु ॥ <br>
स्थूलेषु सूक्ष्मेषु यथा तथैव सत्यं हि वाच्यं पदमस्मदीयम् ॥ २०७ ॥ <br>
ततो देवाः प्रचलिताः कृत्वा गौरीं पुरस्सरम् ॥ <br>
नंदि भद्रादयः सर्वे देवा इंद्रादयस्तथा ॥ २०८ ॥ <br>
स्कन्देन सहिता देवी सिंहारूढा ययौ स्वयम् ॥ <br>
अधिरुह्य गरुत्मंतं ययौ विष्णुः सनातनः ॥ २०९ ॥ <br>
हंसाधिरूढो भगवान्ब्रह्मा याति स पृष्ठतः ॥ <br>
ऐरावतं समारुह्य देवराजोऽगमत्स्वयम् ॥  ॥ 7.2.9.२१० ॥ <br>
गंगा सरस्वती देवी यमुना च महानदी ॥ <br>
देवताश्च गताः सर्वे नागा यक्षाः सकिंनराः ॥ २११ ॥ <br>
गताः संक्षेपतः सर्वे यत्र देवो महेश्वरः ॥ <br>
अधिरुह्य गिरेः शृंगमंबा देवी व्यवस्थिता ॥ २१२ ॥ <br>
विष्णुर्मुक्त्वा गरुत्मंतं स्थितो रैवतके गिरौ ॥ <br>
स्तुतिं चक्रे तदा देवी जगुर्गीतं सुसंयताः ॥ २१३ ॥ <br>
ऐरावतपदाक्रांतो न चचाल स पर्वतः ॥ <br>
भित्त्वा भूमितलं तत्र नागराजः समागतः ॥ २१४ ॥ <br>
गंगाद्याः सरितः सर्वास्तेन रंध्रेण चागताः ॥ <br>
ब्रह्मा विष्णुर्यदा देवाः स्तुतिं चक्रुः समंततः ॥ २१५ ॥ <br>
ददर्श रूपं भगवान्भवो देवस्तदा हरः ॥ २१६ ॥ <br>
ततो हृष्टाः सुराः सर्वे अंबा हृष्टा गणाश्च ते ॥ <br>
गम्यतां देव कैलासं देव्येति संप्रमोदितः ॥ २१७ ॥ <br>
॥ ईश्वर उवाच ॥ ॥ <br>
यदि हृष्टाः सुराः सर्वे गंगाद्याः सरितस्तथा ॥ <br>
गिरौ रैवतके विष्णुरंबा चात्रैव तिष्ठतु ॥२१८॥ <br>
सरस्वती च यमुना रेवा चास्मिन्व्यवस्थिताः ॥ <br>
स्वर्णरूपं जलं यस्मात्स्वर्णरेखेति सा नदी ॥ २१९ ॥ <br>
वस्त्रापथमिदं क्षेत्रं भवो देवोऽत्र तिष्ठतु ॥ <br>
तीर्थमेतन्मया प्रोक्तं भुक्तिमुक्तिप्रदायकम् ॥ <br>
अत्र स्नातो नरो नारी मुच्यते सर्व पातकैः ॥7.2.9.२२०॥ <br>
इति प्रोच्य शिवो देवः कलां न्यस्य भवे तदा ॥ <br>
पश्यतां सर्वदेवानां ययौ कैलासपर्वतम् ॥ २२१ ॥ <br>
अंबेति स्कन्दवदनात्कलां न्यस्य गिरौ तदा ॥ <br>
देवेन सहिता देवी वृषारूढा ययौ स्वयम् ॥ २२२ ॥ <br>
नारायणो रैवतके गिरौ रम्ये स्थितः स्वयम् ॥ <br>
कल्पादौ च युगादौ च स्थितो विष्णुः सदा गिरौ ॥ २२३ ॥ <br>
बहुरात्रस्थितो देवः कृत्वा दैत्यनिबर्हणम् ॥ <br>
रेमे रैवतके देवो यावदाभूतसंप्लवम् ॥ २२४ ॥ <br>
नारसिंहेन रूपेण हिरण्यकशिपुर्हतः ॥ <br>
हत्वा तदा गतस्तत्र नारसिंहं मुमोच ह ॥ २२५ ॥ <br>
महावराहरूपेण हिरण्याक्षो निपातितः ॥ <br>
तदेव मुक्त्वा देवेशः स्थितो रैवतके गिरौ ॥ २२६ ॥ <br>
स पृथुं पार्थिवं कृत्वा देवकार्येण वै नृप ॥ <br>
गिरौ रैवतके देव उवास सुरपूजितः ॥ २२७ ॥ <br>
अत्रागत्य पृथुः पूर्वं चक्रे देवप्रपूजनम् ॥ <br>
जपमाला तदा कण्ठे पृथुना संनिवेशिता ॥ <br>
दामोदरेति देवेशनाम चक्रे पृथुः स्वयम् ॥ २२८ ॥ <br>
वस्त्रापथे देववरो भवः स्थितो दामोदरो रैवतके व्यवस्थितः ॥ <br>
अंबेतिदेवी गिरिमूर्ध्नि संस्थिता देवाश्च सर्वे परितः प्रतिष्ठिताः ॥ २२९ ॥ <br>
क्षेत्राधिपास्तीर्थवरस्य रक्षका देवेन मुक्ता भवसंनिधानतः ॥ <br>
पश्यंति ये देववरं भवाभिधं मुच्यंति ते यांति दिवं नरा भुवः ॥ 7.2.9.२३० ॥ <br>
वस्त्रापथस्य क्षेत्रस्य भवस्य च मया तव ॥ <br>
उत्पत्तिः कथिता राजन्किमन्यच्छ्रोतुमिच्छसि ॥ २३१ ॥ <br>
शृणोति पठते यश्च कथां चेमां समंततः ॥ <br>
सर्वपापविनिर्मुक्तः स्वर्गलोके महीयते ॥ २३२ ॥ <br>
ब्रह्मघ्नश्च सुरापश्च भ्रूणहा गुरुतल्पगः ॥ <br>
स्वर्णरेखाजले स्नातो मुच्यते सर्वपातकैः ॥ २३३ ॥ <br>
ये च कीटपतंगाद्याः स्वर्णरेखा जले मृताः ॥ <br>
सर्वपातकनिर्मुक्तास्ते प्रयांति सुरालयम् ॥ १३४ ॥ <br>
स्वर्णरेखाजले स्नात्वा संध्यां श्राद्धं करोति यः ॥ <br>
वस्त्रापथे भवं पूज्य ब्रह्मलोकं स गच्छति ॥ २३५ ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे वस्त्रापथक्षेत्रमाहात्म्ये भवोत्पत्तिवृत्तांत वर्णनंनाम नवमोऽध्यायः ॥ ९ ॥<br>
<br>
<br>
</span>
