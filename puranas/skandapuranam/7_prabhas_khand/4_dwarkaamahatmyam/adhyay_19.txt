<span style="font-size: 14pt; line-height: 200%">॥ प्रह्लाद उवाच ॥ ॥ <br>
तच्छ्रुत्वा देवदेवेशश्चिंतयित्वा पुनःपुनः ॥ उवाच वचनं तत्र दुर्वाससमकल्मषम् ॥ १॥ <br>
॥ श्रीभगवानुवाच ॥ ॥ <br>
पराधीनोऽस्मि विप्रेन्द्र भक्त्या क्रीतोऽस्मि नान्यथा ॥<br>
बलेरादेशकारी च दैत्येन्द्रवशगो ह्यहम्॥ २ ॥ <br>
तस्मात्प्रार्थय विप्रेन्द्र दैत्यं वैरोचनिं बलिम्॥ <br>
अस्यादेशात्करिष्यामि यदभीष्टं तवाधुना ॥ ३ ॥ <br>
तच्छ्रुत्वा वचनं विप्रो बलिं प्रोवाच सत्वरम् ॥ <br>
यज्वनां त्वं वरिष्ठश्च दातॄणां त्वं मतोऽधिकः ॥ ४ ॥ <br>
पारावारः कृपायाश्च दयां कुरु ममोपरि ॥ <br>
प्रेषयस्व महाभाग देवं दैत्यविनिग्रहे ॥ ५ ॥ <br>
संपूर्णनियमः स्नातस्त्वत्प्रसादाद्भवाम्यहम्॥ <br>
तच्छुत्वा वचनं दैत्यो नातिहृष्टमनास्तदा ॥ <br>
दुर्वाससमुवाचेदं नैतदेवं भविष्यति ॥ ६ ॥ <br>
अन्यत्प्रार्थय विप्रेन्द्र यत्ते मनसि वर्त्तते ॥ <br>
तद्दास्यामि न सन्देहो यद्यपि स्यात्सुदुर्लभम् ॥ ७ ॥<br>
आत्मानमपि दास्यामि नाहं त्यक्ष्ये हरिं द्विज ॥ <br>
बहुभिः सुकृतैः प्राप्तं कथं त्यक्ष्यामि केशवम् ॥ ८ ॥ <br>
॥ दुर्वासा उवाच ॥ ॥ <br>
नातिलुब्धं हि मां विद्धि किमन्यत्प्रार्थयाम्यहम् ॥ <br>
रक्ष मे जीवितं दैत्य प्रेषयस्व जनार्द्दनम् ॥ ९ ॥ <br>
॥ बलिरुवाच ॥ ॥ <br>
जानासि त्वं यथा विप्र हिरण्याक्षं निपातितम् ॥ <br>
भूत्वा यज्ञवराहस्तु दधारोर्वीं बलाद्दिवि ॥ 7.4.19.१० ॥<br>
यथा च दैत्यप्रवरमवध्यं दैत्यदानवैः ॥ <br>
हतवान्हिरण्यकशिपुं नृसिंहः सर्वगः प्रभुः ॥ ११ ॥ <br>
तथैव वृत्रं नमुचिं रक्षो लंकेश संज्ञकम् ॥ <br>
जघान मायया विष्णुः सुरार्थं सुरसत्तमः ॥ १२ ॥ <br>
प्रथमं वामनो भूत्वा ह्ययाचत पदत्रयम् ॥ <br>
पुनस्त्रिविक्रमो भूत्वा भुवनानि जहार मे ॥ १३ ॥ <br>
मया पुण्यवशाद्विष्णुर्यदि प्राप्तः कथञ्चन ॥ <br>
नाहं त्यक्ष्ये जगन्नाथं मायावामनकं प्रभुम् ॥ १४ ॥ <br>
॥ दुर्वासा उवाच ॥ ॥ <br>
नाहं भोक्ष्ये विना स्नानं गोमत्युदधिसंगमे ॥ <br>
यदि न प्रेष्यसि हरिं ततस्त्यक्ष्ये कलेवरम् ॥ १५ ॥ <br>
॥ बलिरुवाच ॥ ॥ <br>
यद्भाव्यं तद्भवतु ते यज्जानासि तथा कुरु ॥ <br>
ब्रह्मरुद्रेन्द्रनमितं नाहं त्यक्ष्ये पदद्वयम् ॥ १६ ॥ <br>
तदा विवदमानौ तौ दृष्ट्वा स जगदीश्वरः ॥ <br>
ब्रह्मण्यदेवः कृपया ब्राह्मणं तमुवाच ह ॥ १७ ॥ <br>
स्वस्थो भव द्विजश्रेष्ठ स्नापयिष्ये न संशयः ॥ <br>
हत्वा दैत्यगणान्सर्वान्गोमत्युदधिसंगमे ॥ १८ ॥ <br>
॥ प्रह्लाद उवाच ॥ ॥ । <br>
श्रुत्वा भगवतो वाक्यं ब्राह्मणं प्रति दैत्यराट् ॥ <br>
दृढं जग्राह चरणौ पतित्वा पादयोस्तदा ॥ १९ ॥ <br>
ततः समृद्धिमगमत्पादौ दत्त्वा बलेः प्रभुः ॥ <br>
शंखचक्रगदापाणिर्विष्णुर्दुर्वाससाऽन्वितः ॥ 7.4.19.२० ॥ <br>
प्रस्थितौ तौ तदा दृष्ट्वा दुर्वाससजनार्द्दनौ ॥ <br>
अनन्तः पुरुषो ऽगच्छन्मुशली च हलायुधः ॥ २१ ॥ <br>
मुशली चाग्रतोऽगच्छत्ततो विष्णुस्त्रिविक्रमः ॥ <br>
तयोरन्वगमद्विप्रा दुर्वासा भूतलाद्बहिः ॥ २२ ॥ <br>
भित्त्वा रसातलं सर्वे समुत्तस्थुस्त्वरान्विताः ॥ <br>
आविर्बभूवुस्तत्रैव गोमत्युदधिसंगमे ॥ २३ ॥ <br>
सन्नद्धौ दृढधन्वानौ संकर्षणजनार्दनौ ॥ <br>
ऊचतुस्तौ तदा विप्रं कुरु स्नानं यदृच्छया ॥ २४ ॥ <br>
तयोस्तु वचनं श्रुत्वा स्नानं चक्रे त्वरान्वितः ॥ <br>
स्नात्वा चावश्यकं कर्म कर्तुमारभत द्विजः ॥ २५ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये चक्रतीर्थे कृष्णबलरामदुर्वासससमागमपूर्वकं दुर्वाससः स्नानाद्याह्निकविधिविधान- वर्णनंनामैकोनविंशतितमोऽध्यायः ॥ ॥ १९ ॥ <br>
<br>
<br>
</span>
