<span style="font-size: 14pt; line-height: 200%">प्रह्लाद उवाच॥ <br>
ततो गच्छेद्द्विजश्रेष्ठा गदातीर्थमनुत्तमम्॥ <br>
यत्र स्नात्वा नरो भक्त्या लभेद्भूदानजं फलम्॥ १ ॥ <br>
तर्पयेत्पितृदेवांश्च ऋषींश्चैव यथाक्रमम् ॥ <br>
श्राद्धं च कारयेत्तत्र पितॄणां तृप्तिहेतवे ॥ २ ॥ <br>
गदातीर्थे तु देवेशं विष्णुं वाराहरूपिणम् ॥ <br>
समभ्यर्च्य नरो भक्त्या विष्णुलोके महीयते ॥ ३ ॥ <br>
नागतीर्थं ततो गच्छेत्सरः परमशो भनम्॥ <br>
यत्र स्नात्वा नरः सम्यङ्नागलोकमवाप्नुयात् ॥ ४ ॥ <br>
भद्रतीर्थं ततो गच्छेत्सरस्त्रिभुवनार्चितम् ॥ <br>
स्नानमात्रेण लभते तिलधेनुफलं नरः ॥ ॥ ५ ॥ <br>
चित्रातीर्थं ततो गच्छेत्सरः परमशोभनम् ॥ <br>
स्नानमात्रेण लभते घृतधेनुफलं नरः ॥ ६ ॥ <br>
यदा द्वारावती विप्रा प्लाविता सागरेण हि ॥ <br>
पुण्यानि बहुतीर्थानि च्छन्नानि जलपांसुभिः ॥ ७ ॥ <br>
दृश्यानि कतिचित्संति ह्यदृश्यान्यपराणि च ॥ <br>
तानि सर्वाणि विप्रेन्द्राः कथयिष्यामि सर्वतः ॥ ८ ॥ <br>
चंद्रभागां ततो गच्छेत्सर्वपापप्रणाशिनीम् ॥ <br>
यत्र स्नात्वा नरो भक्त्या वाजपेयफलं लभेत् ॥ ९ ॥ <br>
देवी चंद्रार्चिता यत्र यशोदा नंदनंदिनी ॥ <br>
कौमारिका शक्तिहस्ता खङ्गखेटकधारिणी ॥ 7.4.16.१०॥ <br>
केश्यादिदैत्यदलिनी स्वसा वै रामकृष्णयोः ॥ <br>
यस्या दर्शनमात्रेण सर्वान्कामानवाप्नुयात्॥ ११ ॥ <br>
ततो गच्छेत विप्रेन्द्रास्तीर्थं महिषसंज्ञकम् ॥ <br>
यस्य दर्शनमात्रेण मुच्यते सर्वपातकैः ॥ १२ ॥ <br>
मुक्तिद्वारं ततो गच्छेत्तीर्थं पाप प्रणाशनम्॥ १३ ॥ <br>
वसिष्ठेन समानीता मुनिना यत्र गोमती ॥ <br>
स्नातो भवति गंगायां यत्र स्नात्वा कलौ युगे ॥ १४ ॥ <br>
गोमती निःसृता यस्मा त्प्रविष्टा वरुणालयम् ॥ <br>
तत्र स्नात्वा नरो भक्त्या अश्वमेधफलं लभेत् ॥ १५ ॥ <br>
भृगुणा हि तपस्तप्तं स्थापिता यत्र चांबिका ॥ <br>
भृग्वर्चिता ततो देवी प्रसिद्धा श्रूयते क्षितौ ॥ १६ ॥ <br>
संसिद्धिं परमां याति यस्याः संस्मरणान्नरः ॥ <br>
शिवलिंगान्यनेकानि यत्र सन्ति महीतले ॥१७॥ <br>
ततो गच्छेत विप्रेन्द्राः कालिन्दीसर उत्तमम्॥ <br>
कालिन्दी सूर्यतनया सरश्चक्रे त्वनुत्तमम् ॥ १८ ॥ <br>
तत्र स्नात्वा नरो भक्त्या न दुर्गतिमवाप्नुयात् ॥ <br>
सांबतीर्थं ततो गच्छेत्सर्वपापप्रणाशनम्॥ १९ ॥ <br>
कृत्वा श्राद्धं च विधिवल्लभेद्गोदानजं फलम् ॥ 7.4.16.२० ॥ <br>
गच्छेच्च शांकरं तीर्थं ततस्त्रैलोक्यपावनम् ॥ <br>
यत्र स्नात्वा नरो भक्त्या लभेद्बहुसुवर्णकम् ॥ २१ ॥ <br>
ततो नागसरो गच्छेत्तीर्थं पापप्रणाशनम् ॥ <br>
पितॄन्सन्तर्प्य विधिवन्नागलोकमवाप्नुयात् ॥ २२ ॥ <br>
लक्ष्मीं नदीं ततो गच्छेद्गच्छन्तीं सागरं प्रति ॥ <br>
यस्या दर्शनमात्रेण मुच्यते सर्वपातकैः ॥ २३ ॥ <br>
श्राद्धे कृते तु विप्रेन्द्राः पितरो मुक्तिमाप्नुयुः ॥ <br>
दाने मनोरथावाप्तिर्जायते नात्र संशयः॥ २४॥ <br>
कंबुसरस्ततो गच्छेत्तीर्थं पापप्रणाशनम्॥ <br>
तर्पणे च कृते श्राद्धे ह्यग्निष्टोमफलं लभेत्॥२५॥ <br>
कुशतीर्थं ततो गच्छेत्स्नात्वा सन्तर्पयेत्पितॄन्॥ <br>
दानं दत्त्वा यथाशक्त्या निर्मलं लोकमाप्नुयात्॥२६॥ <br>
द्युम्नतीर्थं च तत्रैव सर्वपापप्रणाशनम्॥ <br>
कृत्वा श्राद्धं च तत्रैव वाजिमेधफलं लभेत् ॥ २७ ॥<br>
कुशतीर्थं ततो गच्छेत्पितॄणां तृप्तिरक्षया ॥ <br>
यत्र श्राद्धात्तर्पणाच्च जायते नात्र संशयः ॥ ॥ २८ ॥ <br>
जालतीर्थं ततो गच्छेत्सर्वपापहरं शुभम् ॥ <br>
दुर्वाससा यत्र शप्ताः कोपाद्यदुकुमारकाः ॥ २९ ॥ <br>
देवो जालेश्वरस्तत्र सं बभूव उमापतिः ॥ <br>
जालेश्वरं नरो दृष्ट्वा सद्यः पापात्प्रमुच्यते ॥ 7.4.16.३० ॥ <br>
संपूज्य देवं भक्त्या च शिवलोकमवाप्नुयात् ॥ ३१ ॥ <br>
चक्रस्वामिसुतीर्थं च ततो गच्छेद्धि मानवः ॥ <br>
कृत्वा स्नानं पितॄंस्तर्प्य विष्णुलोकमवाप्नुयात् ॥ ३२ ॥ <br>
जरत्कारुकृतं तीर्थं सर्वपापप्रणाशनम् ॥ <br>
स्नात्वा तत्र द्विजश्रेष्ठा न दुर्गतिमवाप्नुयात् ॥ ३३ ॥ <br>
ततो गच्छेद्द्विजश्रेष्ठास्तीर्थं खञ्जनकाभिधम् ॥ <br>
आसीत्खञ्जनको नाम दैत्यश्चातिबलान्वितः ॥ ३४ ॥ <br>
ततः खञ्जनकं तीर्थं तस्य नाम्नेति विश्रुतम् ॥ <br>
तत्र स्नात्वा नरो याति सोमलोकं न संशयः ॥ ३५ ॥ <br>
सन्ति तीर्थान्यनेकानि सुगुप्तानि द्विजोत्तमाः ॥ <br>
तानि गच्छेत्तु विप्रेन्द्राः सर्वपापापनुत्तये ॥ ३६ ॥ <br>
ततो गच्छेद्द्विजश्रेष्ठास्तीर्थमानकदुन्दुभेः ॥ <br>
शूरतीर्थं परमकं गदतीर्थमतः परम् ॥ ३७ ॥ <br>
गावल्गणस्य तीर्थं च अक्रूरस्य महात्मनः ॥ <br>
बलदेवस्य तीर्थं तु उग्रसेनस्य चापरम् ॥ ३८ ॥ <br>
अर्जुनस्य च तीर्थं तु सुभद्रातीर्थमेव च ॥ <br>
देवकीतीर्थमाद्यं तु रोहिणीतीर्थमेव च ॥ ३९ ॥ <br>
उद्धवस्य च तीर्थं तु सारंगाख्यं तथैव च ॥ <br>
सत्यभामाकृतं तीर्थं भद्रातीर्थमतः परम् ॥ 7.4.16.४० ॥ <br>
जामदग्न्यस्य तीर्थं तु रामस्य च महात्मनः ॥ <br>
भासतीर्थं च तत्रैव शुकतीर्थमतः परम् ॥ ४१ ॥ <br>
कर्दमस्य च तीर्थं तु कपिलस्य महात्मनः ॥ <br>
सोमतीर्थं च तत्रैव रोहिणीतीर्थमेव च ॥ ४२ ॥ <br>
एतान्यन्यानि संक्षेपान्मया वः कथितानि च ॥ <br>
सर्वपापहराणीह मोक्षदानि न संशयः ॥ ४३ ॥ <br>
प्रच्छन्नानि द्विजवरास्तीर्थानि कलिसंक्रमे ॥ <br>
प्लावितानि समुद्रेण पांसुनाऽप्युदकेन च ॥ ४४ ॥ <br>
एतन्मया वः कथितं संक्षेपात्तीर्थविस्तरम् ॥ <br>
आत्मप्रज्ञानुमानेन किमन्यच्छ्रोतुमिच्छथ ॥ ४५ ॥ <br>
शृणुयात्परया भक्त्या तीर्थयात्रामिमां द्विजाः ॥ <br>
सर्वपापविनिर्मुक्तो विष्णुलोकं स गच्छति ॥ ४६ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारका माहात्म्ये तीर्थवृन्दमाहात्म्यवर्णनंनाम षोडशोऽध्यायः ॥ १६ ॥ <br>
<br>
<br>
</span>
