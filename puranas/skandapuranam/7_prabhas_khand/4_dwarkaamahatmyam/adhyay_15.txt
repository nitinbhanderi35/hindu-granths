<span style="font-size: 14pt; line-height: 200%">॥ प्रह्लाद उवाच । ॥ <br>
श्रुत्वा तमागतं देवं ब्रह्माणं पितरं स्वकम् ॥ <br>
सनकाद्या नमस्कर्त्तुं जग्मुः सर्वे पितामहम् ॥१॥ <br>
तं दृष्ट्वा लोककर्त्तारं दण्डवत्प्रणताः क्षितौ ॥ <br>
ततो दृष्ट्वा स तनयान्संगृह्य परिषस्वजे ॥२॥ <br>
पृष्टश्चानामयं तैस्तु पृष्ट्वा तान्समुवाच ह ॥ <br>
आराधितो यैर्भगवान्धन्या यूयं वयं तथा ॥ ३ ॥ <br>
संसिद्धिं परमां याता भगवद्दर्शनेन हि ॥ <br>
न ज्ञातं पुत्रकाः सम्यगज्ञानाद्बालबुद्धिभिः ॥ ४ ॥ <br>
येनार्चितो महादेवस्तस्य तुष्यति केशवः ॥ <br>
अनर्चिते नीलकण्ठे न गृह्णात्यर्चनं हरिः ॥ <br>
तस्मात्सर्वप्रयत्नेन पूज्यतां नीललोहितः॥ ५॥ <br>
येन संपूर्णतां याति कृष्णपूजा कृता सदा॥ <br>
तच्छ्रुत्वा वचनं तस्या ब्रह्मपुत्रा ययुस्तदा॥ ६॥ <br>
देवागाराग्रतो गत्वा योगसिद्धा महर्षयः॥ <br>
लिंगं संस्थापयामासुः शिवभक्तिपुरस्कृता॥ ७॥ <br>
संस्थाप्य शिवलिंगं ते स्नानार्थं मुनिसत्तमाः॥ <br>
कूपं चक्रुस्ततः सर्व ऋषयः संशितव्रताः ॥ ८ ॥<br>
दृष्ट्वा तममृतप्रख्यं जलपूर्णं सुनिर्मलम् ॥ <br>
संहृष्टा ऋषयः सर्वे साधुसाध्विति चाब्रुवन् ॥ ९ ॥ <br>
स्थापितं शिवलिंगं च दृष्ट्वा लोकपितामहः ॥ <br>
उवाच वचनं ब्रह्मा प्रीतः पुत्रांस्तदा द्विजाः ॥ 7.4.15.१० ॥ <br>
॥ ब्रह्मोवाच ॥ ॥ <br>
भवद्भिर्योगसंसिद्धैर्यस्मात्संस्थापितः शिवः ॥ <br>
तस्मात्सिद्धेश्वर इति ख्यातिं लोके गमिष्यति ॥ ११ ॥ <br>
समीपे शितिकण्ठस्य कूपोयमृषिभिः कृतः ॥ <br>
ऋषितीर्थमिति ख्यातं तस्माल्लोके भविष्यति। ॥ १२ ॥ <br>
विना श्राद्धेन विप्रेन्द्रा दानेन पितृतर्पणात् ॥ <br>
भक्तितः स्नानमात्रेण पितृभिः सह मुच्यते ॥ १३ ॥ <br>
असत्यवादिनो ये च परनिन्दा परायणाः ॥ <br>
स्नानमात्रेण शुध्यन्ति ऋषितीर्थे न संशयः ॥ १४ ॥ <br>
स्नानं प्रशस्तं विषुवे मन्वादिषु तथैव च ॥ <br>
तथा कृतयुगाद्यायां माघस्य द्विजसत्तमाः ॥ १५ ॥ <br>
शिवरात्रौ वसेद्यस्तु लिंगे सिद्धेशसंज्ञिते ॥ <br>
स्नात्वा ऋषिकृते तीर्थे किं तस्यान्येन वै द्विजाः ॥<br>
गत्वा तत्र महाभागा गृहीत्वा फलमुत्तमम् ॥ १६ ॥ <br>
अर्घ्यं दत्त्वा विधानेन कृत्वा च करयोः कुशान् ॥ <br>
गृह्णंत्वर्घ्यमिमं देवा योगसिद्धा महर्षयः ॥ १७ ॥ <br>
ऋषितीर्थे च पापघ्ने सिद्धेश्वरसमन्विते ॥ <br>
दत्त्वार्घ्यं मृदमालभ्य स्नानं कुर्यात्समाहितः ॥१८॥ <br>
तर्पयेच्च पितॄन्देवान्मनुष्यांश्च यथाक्रमम् ॥ <br>
ततः श्राद्धं प्रकुर्वीत पितॄणां श्रद्धयाऽन्वितः ॥ १९ ॥ <br>
तथा च दक्षिणां दद्याद्वित्तशाठ्यविवर्जितः ॥ <br>
विशेषतः प्रदेयानि फलानि रसवंति च ॥ 7.4.15.२० ॥ <br>
दद्याच्छयामाकनीवारान्विद्रुमं चाजिनानि च ॥ <br>
सप्तधान्यानि शालींश्च सक्तूंश्च गुडसंयुतान् ॥ २१ ॥ <br>
गंधमाल्यानि तांबूलं वस्त्राणि च तथा पयः ॥ <br>
एवं कृत्वा समग्रं च कृतकृत्यो भवेन्नरः ॥ २२ ॥ <br>
पूजयित्वा महादेवं सिद्धेश्वरमुमापतिम् ॥ <br>
सफलं जन्म मर्त्यस्य जीवितं च सुजीवितम् ॥ २३ ॥ <br>
यः स्नात्वा ऋषितीर्थे तु पश्येत्सिद्धेश्वरं शिवम् ॥ <br>
पितरस्तस्य तुष्यन्ति तुष्यन्ति च पितामहाः ॥ २४ ॥ <br>
अपुत्रा पुत्रिणः स्युस्ते पुत्रिणश्चापि पौत्रिणः ॥ <br>
निर्धना धनवंतश्च सिद्धेश्वररता नराः ॥ २५ ॥ <br>
दुष्कृतं याति विलयं सुकृतं च विवर्द्धते ॥ <br>
भवेन्मनोरथावाप्तिः प्रणते सिद्धनायके ॥ २६ ॥ <br>
ऋषितीर्थे नरः स्नात्वा दृष्ट्वा सिद्धेश्वरं हरम् ॥ <br>
सर्वान्कामानवाप्नोति नात्र कार्या विचारणा ॥ २७ ॥ <br>
शिवरात्र्यां विशेषेण सिद्धेशः संप्रपूजितः ॥ <br>
यंयं कामयते कामं तं ददाति न संशयः ॥ <br>
चिन्तामणिसमः स्वामी ह्यथवा चाक्षयो निधिः ॥२८॥ <br>
श्रुत्वाध्यायमिमं पुण्यं सर्वाघहरणं परम् ॥ <br>
प्रयाति परमं स्थानं मानवः श्रद्धयान्वितः॥२९॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारका माहात्म्य ऋषितीर्थसिद्धेश्वरमाहात्म्यवर्णनंनाम पञ्चदशोऽध्यायः॥१५॥ <br>
<br>
<br>
</span>
