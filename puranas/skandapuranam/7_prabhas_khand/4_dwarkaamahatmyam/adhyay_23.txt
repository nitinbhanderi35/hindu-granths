<span style="font-size: 14pt; line-height: 200%">॥ मार्कंडेय उवाच ॥ ॥ <br>
द्वारकायाश्च माहात्म्यमिंद्रद्युम्न निबोध मे ॥ <br>
कलौ निवसते यत्र क्लेशहा रुक्मिणीपतिः ॥ १ ॥ <br>
कलौ कृष्णस्य माहात्म्यं ये शृण्वंति पठंति च ॥ <br>
न तेषां जायते वासो यमलोके युगाष्टकम् ॥ २ ॥ <br>
नित्यं कृष्णकथा यस्य प्राणादपि गरीयसी ॥ <br>
न तस्य दुर्ल्लभं किंचिदिह लोके परं नृप ॥ ३ ॥ <br>
मन्वंतरसहस्रैस्तु काशीवासेन यत्फलम् ॥ <br>
तत्फलं द्वारकावासे वसतां पंचभिर्दिनैः ॥ ४ ॥ <br>
कलौ निवसते यस्तु श्वपचो द्वारकां यदि ॥ <br>
यतीनां गतिमाप्नोति प्राह ह्येवं प्रजापतिः ॥५ ॥ <br>
द्वारकां गंतुकामं यः प्रत्यहं कुरुते नरः ॥ <br>
फलमाप्नोति मनुजः कुरुक्षेत्रसमुद्भवम् ॥ ६ ॥ <br>
सोमग्रहे च यत्प्रोक्तं यत्फलं सोमनायके ॥ <br>
दृष्ट्वा तत्फलमाप्नोति द्वारवत्यां जनार्द्दनम् ॥ ७ ॥ <br>
पुष्करे कार्त्तिकीं कृत्वा यत्फलं वर्षकोटिभिः ॥ <br>
तत्फलं द्वारकावासे दिनेनैकेन जायते ॥ ८ ॥ <br>
द्वारकायां दिनैकेन दृष्टे देवकिनंदने ॥ <br>
फलं कोटिगुणं ज्ञेयमत्र लक्षशतोद्भवम् ॥ ९ ॥ <br>
कलौ निवसतां भूप धन्यास्तेषां मनोरथाः ॥ <br>
कृष्णस्य दर्शने नित्यं द्वारकागमने मतिः ॥ 7.4.23.१० ॥ <br>
एकामपि द्वादशीं तु यः करोति नृपोत्तम ॥ <br>
कृष्णस्य सन्निधौ भूप द्वारकायाः फलं शृणु ॥ ११ ॥ <br>
धन्यास्ते कृतकृत्यास्ते ते जना लोकपावनाः ॥ <br>
दृष्टं कृष्णमुखं यैस्तु पापकोट्ययुतापहम् ॥ १२ ॥<br>
यत्फलं व्रतसंयुक्तैर्वासरैः कृष्णसंयुतैः ॥ <br>
यज्ञैर्दानैर्बृहद्भिश्च द्वारकायां तथैकया ॥ १३ ॥ <br>
क्षीरस्नानं प्रकुर्वंति ये नराः कृष्ण मूर्धनि ॥ <br>
शताश्वमेधजं पुण्यं बिंदुना बिंदुना स्मृतम् ॥ १४ ॥ <br>
दधि क्षीराद्दशगुणं घृतं दध्नो दशोत्तरम् ॥ <br>
घृताद्दशगुणं क्षौद्रं क्षौद्राद्दशगुणोत्तरम् ॥। । १५॥<br>
पुष्पोदकं च रत्नोदं वर्द्धनं च दशोत्तरम्॥ <br>
मंत्रोदकं च गंधोदं तथैव नृपसत्तम॥ १६ ॥ <br>
इक्षो रसेन स्नपनं शतवाजिमखैः समम्॥ <br>
तथैव तीर्थनीरं स फलं यच्छति भूमिप ॥१७ ॥ <br>
कृष्णं स्नानार्द्रगात्रं च वस्त्रेण परिमार्जति॥ <br>
तस्य लक्षार्जितस्यापि भवेत्पापस्य मार्जनम्॥ १८ ॥ <br>
स्नापयित्वा जगन्नाथं पुष्पमालावरोहणम् ॥ <br>
कुरुते प्रतिपुष्पं तु स्वर्णनिष्कायुतं फलम् ॥ १९ ॥ <br>
स्नानकाले तु देवस्य शंखादीनां तु वादनम् । <br>
कुरुते ब्रह्मलोके तु वसते ब्रह्मवासरम् ॥ 7.4.23.२० ॥ <br>
स्नानकाले स कृष्णस्य पठेन्नामसहस्रकम् ॥ <br>
प्रत्यक्षरं लभेत्प्रेष्टं कपिलागोशतोद्भवम् ॥ २१ ॥ <br>
फलमेतन्महीपाल गीतायाः परिकीर्तितम् ॥ <br>
गजेंद्रमोक्षणेनैवं स्तवराजेन कीर्त्तितम् ॥ २२ ॥ <br>
स्तवैर्ऋषिकृतैरन्यैः पठितैश्च नराधिप ॥ <br>
तोषमाप्नोति देवेशः सर्वान्कामान्प्रयच्छति ॥ २३ ॥ <br>
किं पुनर्वेदपाठं तु स्नानकाले करोति यः ॥ <br>
तस्य यल्लभते पुण्यं न ज्ञातं नरनायक ॥ २४ ॥ <br>
स्नान काले च संप्राप्ते कृष्णस्याग्रे तु नर्तनम् ॥ <br>
गीतं चैव पुनस्तत्र स्तवनं वदनेन हि ॥२५ ॥ <br>
स्नानकाले तु कृष्णस्य जयशब्दं करोति यः ॥ <br>
करताल समायुक्तं गीतनृत्यं करोति च ॥२६॥ <br>
तत्र चेष्टां प्रकुर्वाणो हसते जल्पतेऽपि वा ॥ <br>
मुक्तं तेन परं मातुर्योनियंत्रस्य निर्गमम् ॥ २७ ॥ <br>
नोत्तानशायी भवति मातुरंके नरेश्वर ॥ <br>
गुणान्पठति कृष्णस्य यः काले स्नानकर्मणः ॥ २८ ॥ <br>
चंदनागुरुमिश्रेण कंकुमेन सुगंधिना ॥ <br>
विलेपयति यः कृष्णं कर्पूरमृगनाभिना ॥ <br>
कल्पं तु भवने विष्णोर्वसते पितृभिः सह ॥२९॥ <br>
प्रत्येकं चंदनादीनामिंद्रद्युम्न न चान्यथा ॥ <br>
नानादेशसमुद्भूतैः सुवस्त्रैश्च सुकोमलैः ॥ 7.4.23.३० ॥ <br>
धूपयित्वा सुगंधैश्च यो धूपयति मानवः ॥ <br>
मन्वंतराणि वसते तत्संख्यानि हरेर्गृहे ॥३१॥ <br>
स्वशक्त्या देवदेवेशं भूषणैर्भूषयंति च ॥ <br>
हेमजैरतुलैः शुभ्रैर्मणिजैश्च सुशोभनैः ॥ ३२ ॥ <br>
तेषां फलं महाराज रुद्राश्च वासवादयः ॥ ३३ ॥ <br>
जानंति मुनयो नैव वर्जयित्वा तु माधवम् ॥ <br>
येऽर्चयंति जगन्नाथं कृष्णं कलिमलापहम् ॥ <br>
केतकीतुलसीपत्रैः पुष्पैर्मालतिसंभवैः ॥ ३४ ॥ <br>
तद्देशसंभवैश्चान्यैर्भूरिभिः कुसुमैर्नृप ॥ <br>
एकैकं नृप शार्दूल राजसूयसमं स्मृतम् ॥ ३५ ॥ <br>
ये कुर्वंति नराः पूजां स्वशक्त्या रुक्मिणीपतेः ॥ <br>
क्रीडंति विष्णुलोके ते मन्वतरशतं नराः ॥ ३६ ॥ <br>
यः पुनस्तुलसीपत्रैः कोमलमंजरीयुतैः ॥ <br>
पूजयेच्छ्रद्धया यस्तु कृष्णं देवकिनंदनम् ॥ ३७ ॥ <br>
या गतिर्योगयुक्तानां या गतिर्योगशालिनाम् ॥ <br>
या गतिर्दानशीलानां या गतिस्तीर्थसेविनाम् ॥ ३८ ॥<br>
या गतिर्मातृभक्तानां द्वादशीं वेधवर्जिताम् ॥ <br>
कुर्वतां जागरं विष्णोर्नृत्यतां गायतां फलम् ॥३९॥ <br>
वैष्णवानां तु भक्तानां यत्फलं वेदवादिनाम् ॥ <br>
पठतां वैष्णवं शास्त्रं वैष्णवानां तु यच्छताम् ॥ 7.4.23.४० ॥ <br>
तुलसीमालया कृष्णः पूजितो रुक्मिणी पतिः ॥ <br>
फलमेतन्महीपाल यच्छते नात्र सशयः ॥ ४१ ॥ <br>
यथा लक्ष्मीः प्रिया विष्णोस्तुलसी च ततोऽधिका ॥ <br>
द्वारकायां समुत्पन्ना विशेषेण फलाधिका ॥ ४२ ॥ <br>
यत्र तत्र स्थितो विष्णुस्तुलसीदलमालया ॥ <br>
पूजितो द्वारकातुल्यं पुण्यं स यच्छते कलौ ॥ ४३ ॥ <br>
योऽर्चयेत्केतकीपत्रैः कृष्णं कलिमलापहम् ॥ <br>
पत्रेपत्रेऽश्वमेधस्यफलं यच्छति भूभुज ॥४४॥ <br>
योऽर्चयेन्मालतीपुष्पैः कृष्णं त्रिभुवनेश्वरम् ॥ <br>
तेनाप्तं नास्ति संदेहो यत्फलं दुर्लभं हरेः ॥ ४५ ॥ <br>
ऋतुकालोद्भवैः पुष्पैर्योऽर्चयेद्रुक्मिणीपतिम् ॥ <br>
सर्वान्कामानवाप्नोति दुर्लभान्देवमानुषैः ॥ ४६ ॥ <br>
कृष्णेनागुरुणा कृष्णं धूपयंति कलौ युगे ॥ <br>
सकर्पूरेण राजेन्द्र कृष्णतुल्या भवंति ते ॥ ४७ ॥ <br>
साज्येन गुग्गुलेनापि सुगंधेन जनार्द्दनम् ॥ <br>
धूपयित्वा नरो याति पदं भूयः सदा शिवम् ॥ ४८ ॥ <br>
यो ददाति महीपाल कृष्णस्याग्रे तु दीपकम् ॥ <br>
पातकं तु समुत्सृज्य ज्योतीरूपं लभेत्पदम् ॥ ४९ ॥ <br>
द्वारे कृष्णस्य यो नित्यं दीपमालां करोति हि ॥ <br>
सप्तद्वीपवतीराज्यं द्वीपेद्वीपे फलं लभेत् ॥ 7.4.23.५० ॥ <br>
नैवेद्यानि मनोज्ञानि कृष्णाय विनिवेदयेत् ॥ <br>
कल्पांतं तत्पितॄणां हि तृप्तिर्भवति शाश्वती ॥ ५१ ॥ <br>
फलानि यच्छते यो वै सुहृद्यानि नरेश्वर ॥ <br>
जायंते तस्य कल्पांतं सफलास्तु मनोरथाः ॥ ५२ ॥ <br>
तांबूलं तु सकर्पूरं सपूगं नरनायक ॥ <br>
कृष्णाय यच्छते यो वै पदं तस्याग्निदैवतम् ॥ ५३ ॥ <br>
सनीरं कर्पुरोपेतं कुंभं कृष्णाग्रतो न्यसेत् ॥ <br>
कल्पांते न जलापेक्षां कुर्वंति च पितामहाः ॥५४॥ <br>
व्यजनेनाथ वस्त्रेण सुभक्त्या मातरिश्वना ॥ <br>
देवदेवस्य राजेन्द्र कुरुते धर्मवारणम्॥५९॥ <br>
तत्कुले नास्ति पापिष्ठो न च लोके यमस्य च ॥ <br>
वायुलोकान्महीपाल न पुनर्विद्यते गतिः॥५६॥ <br>
कृष्णवेश्मनि यः कुर्य्यात्सधूपं पुष्पमंडपम् ॥ <br>
सपुष्पकविमानैस्तु क्रीडते कोटिभिर्द्दिवि॥५७॥<br>
चलच्चामरवातेन कृष्णं यस्तोषयेन्नरः ॥ <br>
तस्योत्तमांगं देवेशश्चुंबते स्वमुखेन हि ॥५८॥ <br>
यः कुर्यात्कृष्णभवनं कदलीस्तंभशोभितम् ॥ ॥ <br>
वसत्यर्कलोके तु यावद्वसति मेदिनी ॥ ५९ ॥ <br>
धूपं चंदनमालां तु कुरुते कृष्णसद्मनि ॥ <br>
देवकन्यायुतैर्लक्षैः सेव्यते सुरनायकैः ॥ 7.4.23.६० ॥ <br>
ध्वजमारोपयेद्यस्तु प्रासादोपरि भक्तितः ॥ <br>
तस्य ब्रह्मपदे वासः क्रीडते ब्रह्मणा सह ॥ ६१ ॥ <br>
प्रांगणं वर्णकोपेतं स्वस्तिकैश्च समन्वितैः ॥ <br>
देवदेवस्य कुरुते क्रीडते भुवनत्रये॥६२॥<br>
यो दद्यान्मण्डपे पुष्पप्रकरं रुक्मिणीपतेः॥<br>
देवोद्यानेषु सर्वेषु क्रीडते नरनायकैः॥६३॥<br>
प्रासादे देवदेवस्य चित्रकर्म करोति यः॥ <br>
वसते रुद्रलोके तु यावत्तिष्ठंति सागराः॥६४॥<br>
दद्याच्चन्द्रमयं यस्तु कृष्णोपरि नरेश्वर॥<br>
वसते द्वारकां यावत्सोमलोके स तिष्ठति ॥६५ ॥ <br>
छत्रं बहुशलाकं तु किंकिणीवस्रगुण्ठितम् ॥ <br>
दिव्यरत्नैश्च संयुक्तं हेमदण्डसमन्वितम् ॥ ६६ ॥ <br>
समर्पयति कृष्णाय च्छत्रं लक्षार्बुदैर्वृतम् ॥ <br>
अमरैः सहितः सर्वैः क्रीडते पितृभिः सह ॥ ६७ ॥ <br>
दद्यान्नरविमानं तु कृष्णाय नरनायक ॥ <br>
सत्कृतो धनदेनैव वसते ब्रह्मवासरम् ॥ ६८ ॥ <br>
कृता पूजा दिकं भूप ज्वलंतं कृष्णमूर्द्धनि ॥ <br>
आरार्तिकं प्रकुर्वाणो मोदते कृष्णसन्निधौ ॥ ६९ ॥ <br>
दीप्तिमंतं सकर्पूरं करोत्यारार्तिकं नृप ॥ <br>
कृष्णस्य वसते लोके सप्तकल्पानि मानवः ॥ 7.4.23.७० ॥ <br>
धृत्वा शंखोदकं यस्तु भ्रामयेत्केशवोपरि ॥ <br>
संनिधौ वसते विष्णोः कल्पांतं क्षीरसागरे ॥ ७१ ॥ <br>
एवं कृत्वा तु कृप्णस्य यः करोति प्रदक्षिणाम् ॥ <br>
पठन्नामसहस्रं तु स्तवमन्यं पठन्नृप ॥ <br>
सप्तद्वीपवतीपुण्यं लभते तु पदेपदे ॥ ७२ ॥ <br>
कुर्य्याद्दण्डनमस्कारमश्वमेधायुतैः समम् ॥ <br>
कृष्णं संतोषयेद्यस्तु सुगीतैर्मधुरैः स्वरैः ॥ <br>
सामवेदफलं तस्य जायते नात्र संशयः ॥ ७३ ॥ <br>
यो नृत्यति प्रहृष्टात्मा भावैर्बहु  सुभक्तितः ॥ <br>
स निर्द्दहति पापानि मन्वंतरकृतान्यपि ॥ ७४ ॥ <br>
यः कृष्णाग्रे महाभक्त्या कुर्य्यात्पुस्तकवाचनम् ॥ <br>
प्रत्यक्षरं लभेत्पुण्यं कपिलाशतदानजम् ॥ ।७५॥ <br>
ऋग्यजुःसामभिर्वाग्भिः कृष्णं संतोषयंति ये ॥ <br>
कल्पांतं ब्रह्मलोके तु ते वसंति द्विजोत्तमाः ॥ ७६ ॥ <br>
योगशास्त्राणि वेदांता न्पुराणं कृष्णसन्निधौ ॥ <br>
पठंति रविबिंबं ते भित्त्वा यांति हरेर्लयम् ॥ ७७ ॥ <br>
गीता नामसहस्रं तु स्तवराजो ह्यनुस्मृतिः ॥ <br>
गजेन्द्रमोक्षणं चैव कृष्णस्यातीव वल्लभम् ॥ ७८ ॥ <br>
श्रीमद्रागवतं यस्तु पठते कृष्णसन्निधौ ॥ <br>
कुलकोटिशतैर्युक्तः क्रीडते योगिभिः सदा ॥ ७९ ॥ <br>
यः पठेद्रामचरितं भारतं व्यासभाषितम् ॥ <br>
पुराणानि महीपाल प्राप्तो मुक्तिं न संशयः ॥7.4.23.८०॥ <br>
द्वादशीवासरे प्राप्त एवं कुर्वंति ये नराः ॥ <br>
गीताद्यैः शतसाहस्रं पुण्यं यच्छति केशवः ॥ ८१॥ <br>
जागरे कोटिगुणितं पुण्यं भवति भूभिप ॥ <br>
वसतां द्वारकावासात्प्रत्यहं लभते फलम् ॥८२॥ <br>
गोमतीनीरपूतानां कृष्णवक्त्रावलोकि नाम् ॥ <br>
दर्शनात्पातकं तेषां याति वर्षशतार्जितम् ॥८३॥ <br>
धन्यास्ते मानुषे लोके गोमत्युदधिवारिणा॥ <br>
तर्पयंति पितॄन्देवान्गत्वा द्वारवतीं कलौ ॥ ॥८४॥ <br>
गंगाद्वारे प्रयागे च गंगायां कुरुजांगले ॥ <br>
प्रभासे शुक्लतीर्थे च श्रीस्थले पुष्करेऽपि च ॥८५॥ <br>
स्नानेन पिंडदानेन पितॄणां तर्पणे कृते ॥ <br>
तृप्तिर्भवति भूपाल तथा गोमतिदर्शनात् ॥८६॥ <br>
योजनैर्बहुभिस्तिष्ठन्गोमतीति च यो वदेत् ॥ <br>
चांद्रायणसहस्रस्य फलमाप्नोति यत्नतः ॥ ८७ ॥ <br>
धन्या द्वारवती लोके वहते यत्र गोमती ॥ <br>
स्वयं तु तिष्ठते यत्र नित्यं रुक्मिणिवल्लभः ॥८८॥ <br>
न स्नाता गोमतीतीरे कलौ पापेन मोहिताः ॥ <br>
भविष्यति कथं तेषां पापबंधस्य संक्षयः ॥ ८९ ॥<br>
निर्मिता स्वर्गनिःश्रेणी कलौ कृष्णेन गोमती ॥ <br>
मनसः प्रीतिजननी जंतूनां नरसत्तम ॥ 7.4.23.९० ॥ <br>
न दृश्यं स्वर्गसोपानं दृश्यते गोमतीसमम्॥ <br>
सुखदं पापिनां पुंसां स्नानमात्रेण मोक्षदम् ॥ ९१ ॥ <br>
गोमतीनीरसंयुक्तो यत्र गर्जति सागरः ॥ <br>
तत्र गच्छेन्नरव्याघ्र कृष्णस्तिष्ठति यत्र वै॥ ९२ ॥<br>
यत्र चक्रांकितशिला गोमत्युदधिनिःसृताः ॥ <br>
यच्छंति पूजिता मोक्षं तां पुरीं को न सेवते ॥ ९३ ॥ <br>
यत्र चक्रांकिता मृत्स्ना तिष्ठते निर्मला नृप ॥ <br>
कलौ पापविनाशार्थं तां पुरीं को न सेवते ॥ ९४ ॥ <br>
अप्रदृश्या पुरा लोके दैत्यदानवरक्षसाम् ॥ <br>
शरण्या देवतादीनां पुरीं तां को न सेवते ॥ ९५ ॥ <br>
त्यजते यां कलौ नैव कृष्णो देवकिनन्दनः ॥ <br>
कर्मणा मनसा वाचा तां पुरीं को न सेवते ॥ ९६ ॥ <br>
॥ मार्कंडेय उवाच ॥ ॥ <br>
शृणु राजन्प्रवक्ष्यामि कथां पापप्रणाशिनीम् ॥ <br>
यां श्रुत्वा मुच्यते नूनं दुःखसंसार बंधनात् ॥ ९७ ॥ <br>
अवन्तीविषये पूर्वं ब्राह्मणो वेदपारगः ॥ <br>
चंद्रशर्मेति विख्यातः शिवभक्तः सदा नृप ॥ ९८ ॥ <br>
मनसा कर्मणा वाचा नान्यं ध्याति सदाशिवात् ॥ <br>
शैवाद्व्रताद्व्रतं नान्यत्करोति च नराधिप ॥ ९९ ॥ <br>
नोपवासं हरिदिने कुरुते न व्रतं हरेः ॥ <br>
विना चतुर्दशीं राजन्नान्यदेवसमुद्भवम् ॥ 7.4.23.१०० ॥ <br>
यत्रयत्र शिवक्षेत्रं यत्र तीर्थं तु शांकरम् ॥ <br>
तत्र गच्छति राजेन्द्र वैष्णवं नैव गच्छति ॥ १०१ ॥ <br>
प्रतिवर्षं तु कुरुते सोमनाथस्य दर्शनम् ॥ <br>
न जहाति विशेषेण सोमपर्व नरेश्वर ॥ १०२ ॥ <br>
एवं प्रकुर्वतस्तस्य वर्षाणि नवसप्ततिः ॥ <br>
गतानि किल राजेन्द्र शिवभक्तिं प्रकुर्वतः॥१०३॥ <br>
कदाचित्सोमपर्वण्यागते सोमोपनायकम्॥ <br>
नानादेशान्महीपाल ह्यसंख्याताश्च  मानवाः॥ १०४॥ <br>
गताः कृष्णपुरीं सर्वे दृष्ट्वा सोमेश्वरं प्रभुम्॥ <br>
आहूतस्तैश्चंद्रशर्मा न गतो द्वारकां पुरीम्॥१०५॥ <br>
शिवक्षेत्रात्परं तीर्थं नाहं मन्ये जग  त्त्रये ॥ <br>
नान्यदेवो मया ज्ञात ईश्वराद्देवनायकात् ॥ १०६ ॥ <br>
विनाऽन्ये चंद्रशर्माणं गतास्ते द्वारकां पुरीम् ॥ <br>
अन्यस्मिन्दिवसे राजन्गच्छतः स्वगृहं प्रति ॥ <br>
चक्रुस्ते दर्शनं स्वप्ने चंद्रशर्मपितामहाः ॥ १०८ ॥ <br>
प्रेतभूता महाकायाः क्षुत्क्षामाश्चैव भीषणाः ॥ <br>
दृष्ट्वा स्वप्नं महा रौद्रं भीतोऽसौ च प्रकंपितः ॥ १०९ ॥ <br>
॥ चन्द्रशर्मोवाच ॥ ॥ <br>
के यूयं विकृताकारा जंतूनां च भयानकाः ॥ <br>
पृथ्वीसमुद्भवा जीवा न दृष्टा न श्रुता मया ॥ 7.4.23.११० ॥ <br>
॥ प्रेता ऊचुः ॥ ॥ <br>
मा भयं कुरु विप्रेंद्र तव पूर्वपितामहाः ॥ <br>
आगतास्त्वत्समीपे तु महादुःखेन पीडिताः ॥ १११ ॥ ॥ <br>
॥ चन्द्रशर्मोवाच ॥ ॥ <br>
इष्टं दत्तं तपस्तप्तं भवद्भिर्मत्पितामहैः ॥ <br>
प्रेतत्वे कारणं यत्स्याद्भवतां विस्मयो मम ॥११२॥ <br>
॥ प्रेता ऊचुः ॥ ॥ <br>
शृणु पुत्र प्रवक्ष्यामः प्रेतयोनेस्तु कारणम् ॥ <br>
वासरं वासुदेवस्य सदा विद्धं कृतं पुरा ॥ ११३ ॥ <br>
प्रेतत्वं तेन संप्राप्तमस्माभिः शृणु पुत्रक ॥ <br>
विशेषेण कृतं रात्रौ विद्धं जागरणं हरेः ॥ ११४ ॥<br>
पतनं नरके घोरे भविष्यति न संशयः ॥ <br>
त्वया सह न संदेहो यावदाभूतसंप्लवम् ॥ ११५ ॥ <br>
चन्द्रशर्मोवाच ॥ ॥ <br>
हरिभक्तिविहीनानां द्वादशीव्रतवर्जिनाम्॥ <br>
नाशं न याति प्रेतत्वं पूजितैः शंकरादिभिः ॥११६॥ <br>
न वा सन्तोषितो देवो भक्त्या त्रिपुरनाशनः ॥ <br>
प्रदास्यति गतिं नूनं प्रेतत्वं न गमिष्यति ॥ ११७ ॥ <br>
॥ प्रेता ऊचुः ॥ ॥ <br>
प्रायश्चित्तं विना पुत्र द्वादशीवेधसंभवम् ॥ <br>
आपन्न गच्छते नूनं प्रेतत्वं नैव गच्छति ॥ ११८ ॥ <br>
प्रायश्चित्ती सदा पुत्र पूजयानोऽपि शंकरम् ॥ <br>
विना केशवपूजाभिः पापं भजति गोवधम् ॥ ११९ ॥ <br>
प्रथमं केशवः पूज्यः पश्चाद्देवो महेश्वरः ॥ <br>
पूजनीयाश्च भक्त्या वै याश्चान्याः संति देवताः ॥ 7.4.23.१२० ॥ <br>
मूलाच्छाखाः प्रशाखाश्च भवंति बहुशस्ततः ॥ <br>
वासुदेवात्समुद्भूतं जगदेतच्चराचरम्॥ १२१ ॥ <br>
तस्मान्मूलं परित्यज्य शाखां नैवार्चयेद्बुधः ॥ <br>
विशेषेण जगन्नाथं त्रैलोक्याधिपतिं हरिम् ॥ १२२॥ <br>
तद्दिने ये प्रकुर्वंति सम्यग्वेधेन शोभितम् ॥ <br>
सशल्यं तन्न संदेहः प्रेतत्वं याति तेन च ॥ १२३ ॥ <br>
हव्यं देवा न गृह्णन्ति कव्यं च पितरस्तथा ॥ <br>
पूजां गृह्णाति नो सूर्यस्तथा चैव पितामहाः ॥ १२४ ॥ <br>
प्रेतास्ते ये प्रकुर्वंति सशल्यं वासरं हरेः ॥ <br>
पौर्णमासीद्वये प्राप्ते राका साग्निविवर्जिता ॥ १२५ ॥ <br>
विशेषेण तु वैशाखी श्राद्धादीनां प्रशस्यते ॥ <br>
वैशाखे तु तृतीयां वै पूर्वविद्धां करोति यः ॥ १२६ ॥ <br>
हव्यं देवा न गृह्णंति कव्यं चैव पितामहाः॥ <br>
यत्र देवा न गृह्णंति कथं तत्र पितामहाः ॥ <br>
तस्मात्कार्य्या तृतीया च पूर्वविद्धा बुधैर्नरैः ॥ १२७ ॥ <br>
कुर्वते यदि मोहाद्वा प्रेतत्वं शाश्वतं ततः ॥ <br>
नापयाति कृतैः पुण्यैर्बहुशस्तीर्थसेवनैः ॥ १२८ ॥ <br>
दशमीं पौर्णमासीं च पित्रोः सांवत्सरं दिनम् ॥ <br>
पूर्वविद्धं प्रकुर्वाणो नरकं प्रतिपद्यते ॥ १२९॥ <br>
दर्शश्च पौर्णमासी च साग्निकैः पूर्वसंयुता ॥ <br>
नाग्निहीनैस्तु कर्त्तव्या पुनराह प्रजापतिः ॥7.4.23.१३०॥ <br>
क्षयाहे तु पुनः प्रोक्ता स्वकालव्यापिनी तिथिः ॥ <br>
श्राद्धं तत्र प्रकर्तव्यं ह्रासवृद्धी न कारणम् ॥ १३१ ॥ <br>
तत्रोक्तं मनुना पुत्र वेदांतैर्भाष्यकारिभिः ॥ <br>
तत्प्रमाणं प्रकर्तव्यं प्रेतत्वं भवतोऽन्यथा ॥ ॥ १३२ ॥ <br>
एतै. प्रकारैः प्रेतत्वं प्राणिनां जायते भुवि ॥ <br>
निरीक्ष्य धर्मशास्त्राणि कार्य्यं विहितमात्मनः ॥ १३३ ॥ <br>
प्रणम्य सोमनाथं तु यात्रां कृत्वा न गच्छति ॥ <br>
कृष्णस्य दर्शनार्थाय तस्य किं जायते फलम् ॥ १३४ ॥ <br>
कथ्यते परमा मूर्तिर्हरिरीश्वरसं संस्थिता॥ <br>
विभेदो नात्र कर्तव्यो यथा शंभुस्तथा हरिः॥ १३५॥ <br>
कृष्णस्य सोमनाथस्य नांतरं दृश्यते क्वचित्॥ <br>
यात्रा श्रीसोमनाथस्य संपूर्णा कृष्णदर्शनात्॥ १३६॥ <br>
तस्मादुभयतः पुत्र गन्तव्यं नात्र संशयः॥ <br>
दृष्ट्वा सोमेश्वरं देवं गंतव्यं द्वारकां प्रति॥ १३७॥ <br>
प्रभासे सोमनाथस्य लिंगमध्ये व्यवस्थितः ॥ <br>
स्वयं तिष्ठति पुण्यात्मा भोगं गृह्णाति केशवः ॥ १३८ ॥ <br>
दृष्ट्वा सोमेश्वरं देवं द्वारकां न नरो गतः ॥ <br>
पतनं नरके घोरे पितॄणां च भविष्यति ॥ १३९ ॥ <br>
विशेषेण त्वया वत्स न कृतं द्वादशीव्रतम् ॥ <br>
व्रतं कृतं यदस्माभिस्तत्कृतं वेधसंयुतम् ॥ <br>
निर्गमं यमलोकाद्धि तदस्माकं न दृश्यते ॥ 7.4.23.१४० ॥ <br>
॥ चन्द्रशर्मोवाच ॥ ॥ <br>
यदि तात मयाऽज्ञानान्न कृतं द्वादशीव्रतम् ॥ <br>
कस्मात्कृतं सशल्यं तु भवद्भिर्द्वादशीव्रतम् ॥ १४१ ॥ <br>
॥ प्रेता ऊचुः ॥ ॥ <br>
कुविप्रैस्तु कुदैवज्ञैः शुक्रमायाविमोहितैः ॥ <br>
पारुष्यताहेतुकैश्च प्रेतयोनिमिमां गताः ॥ ॥ १४२ ॥ <br>
दत्तं तप्तं हुतं जप्तमस्माकं विफलं गतम् ॥ <br>
संप्राप्ता प्रेतयोनिस्तु सशल्याद्वादशीव्रतात् ॥ १४३ ॥ <br>
सशल्यं ये प्रकुर्वंति वासरं केशव प्रियम् ॥ <br>
तेषां पितामहाः स्वर्गात्प्रेतत्वं यांति पुत्रक ॥ १४४ ॥ <br>
॥ चन्द्रशर्मोवाच ॥ ॥ <br>
प्रेतत्वं नाशमायाति कथमेतत्पितामहाः ॥ <br>
कर्मणा केन तत्सर्वं यच्चाहं प्रकरोमि तत् ॥ १४५ ॥ <br>
॥ प्रेता ऊचुः ॥ ॥ <br>
मा गयां मा प्रयागं च पुष्करे कुरुजांगले ॥ <br>
अयोध्यायामवंत्यां वा मधुरायां न चार्बुदे ॥ १४६ ॥ <br>
न चान्यत्तीर्थलक्षं तु वर्जयित्वा तु गोमतीम् ॥ <br>
गंगा सरस्वती चैव नर्मदा नैव पुष्करम् ॥ १४७ ॥ <br>
यादृशं गोमतीतीरे कलौ प्रेतत्वनाशनम् ॥ <br>
गोमतीनीरदानेन कृष्णवक्त्रविलोकनात् ॥ १४८ ॥ <br>
विलयं यांति पापानि जन्मकोटिकृतान्यपि ॥ <br>
वृथा संन्यासिनां पुण्यं वृथा च वनवासिनाम् ॥ १४९ ॥ <br>
सशल्यं वासरं विष्णोः कुर्वंति यदि पुत्रक ॥ <br>
तस्माद्गच्छ मुखं पश्य पूर्णचन्द्रसमं मुखम् ॥ 7.4.23.१५० ॥ <br>
कृष्णस्य द्वारकां गत्वा यथास्माकं गतिर्भवेत् ॥ <br>
विफलं तव संजाता न कृतं यदुपार्ज्जितम् ॥ १५१ ॥ <br>
तद्व्यर्थ सकलं जातं विना केशव पूजनात् ॥ <br>
विना केशवपूजायाः शंकरो यस्त्वयार्च्चितः ॥ <br>
तत्पुण्यं विफलं जातं प्रेतयोनिं गमिष्यसि ॥ १५२ ॥ <br>
संपूर्णं तव पुण्यं च द्वारका कृष्णदर्शनात् ॥ <br>
भविष्यति न सन्देहो गोमत्युदधिसन्निधौ ॥ १५३ ॥ <br>
दृष्ट्वा सोमेश्वरं देवं कृष्णं यदि न पश्यति ॥ <br>
यात्राफलं न चाप्नोति वदत्येवं स्वयं शिवः ॥ १५४ ॥ <br>
दृष्टोऽहं तैर्न सन्देहो यैः कृतं कृष्णदर्शनम् ॥ <br>
एका मूर्तिर्न सन्देहो मम कृष्णस्य नांतरम् ॥ १५५ ॥ <br>
दृष्ट्वा मां द्वारकां गत्वा कर्त्तव्यं कृष्णदर्शनम् ॥ <br>
दृष्ट्वा कृष्णं तु मां पश्येद्यास्यत्येव महाफलम् ॥ १५६ ॥ <br>
कृष्णदर्शनपूतात्मा यो मां पश्यति मानवः ॥ <br>
न तस्य पुनरावृत्तिर्मम लोकाच्च वैष्णवात् ॥ १५७ ॥ <br>
इत्याह देवदेवेशः स्वयं सोमपतिः पुरा ॥ <br>
विप्राणां श्रुतमस्माभिर्वदतां पुष्करे सताम् ॥ १५८ ॥ <br>
तस्माद्गच्छ प्रयाणार्थ कुरु कृष्णस्य दर्शनम् ॥ <br>
अन्यथा यास्यसे योनिं पैशाचीं पापदायिनीम् ॥ १५९ ॥ <br>
कृतापराधोऽपि यदा कुरुते कृष्णदर्शनम् ॥ <br>
मुच्यते नाऽत्र संदेहः पापाज्जन्मकृतादपि ॥ 7.4.23.१६० ॥ <br>
पूजिते देवदेवेशे कृष्णे देवकिनन्दने ॥ <br>
पूजिता देवताः सर्वा ब्रह्मरुद्रभगादिकाः ॥ १६१ ॥ <br>
विना कृष्णस्य पूजां च रुद्राद्यास्त्रिदिवौकसः ॥ <br>
पूजिता नैव कुर्वंति तुष्टिं पुत्र पितामहाः ॥ १६२ ॥ <br>
तस्माद्द्वारवतीं गत्वा  कृष्णस्य दर्शनं कुरु ॥ <br>
प्रेतयोनेर्विनिर्मुक्ता यास्यामः परमां गतिम् ॥ १६३ ॥ <br>
गोमतीनीरधौतानि यस्यांगानि कलौ युगे ॥ <br>
मुनिभिर्योनिगमनं  तस्य दृष्टं न पुत्रक ॥ १६४ ॥ <br>
ताडिताः पादयुग्मेन गोमतीनीरवीचयः ॥ <br>
अगतीनां प्रकुर्वति गतिं वै ब्रह्मवादिनाम् ॥ १६५ ॥ <br>
यः पुनः कुरुते  श्राद्धं गोमत्युदधिसंगमे ॥ <br>
पितॄणां जायते तृप्तिर्यावदाभूतसंप्लवम् ॥ १६६ ॥ <br>
ससागरधरायां च सर्वतीर्थेषु यत्फलम् ॥ <br>
दिनेनैकेन तत्पुण्यं  द्वारकाकृष्णसन्निधौ ॥ १६७ ॥ <br>
यत्फलं त्रिदशैर्दृष्टं सर्वतीर्थसमुद्भवम् ॥ <br>
तत्फलं लभते सर्वं द्वारकायां दिनेदिने ॥ १६८ ॥ <br>
तीर्थकोटिसहस्रैस्तु कृतैः श्राद्धैश्च यत्फलम् ॥ <br>
पितॄणां तत्फलं प्रोक्तं गोमतीतिलतर्पणात् ॥ १६९ ॥ <br>
यतीनां भोजनं यस्तु यच्छते कृष्णमन्दिरे ॥ <br>
सिक्थेसिक्थे भवेत्तृप्तिः पितॄणां युगसंख्यया ॥ 7.4.23.१७० ॥ <br>
कौपीनाच्छादनं छत्रं पादुके च कमण्डलुम् ॥ <br>
दत्त्वा संन्यासिनां याति सप्त  कल्पानि तत्फलम् ॥ १७१ ॥ <br>
धन्यास्ते मानवाः पुत्र वसन्ति श्वपचादयः ॥ <br>
द्वारकायां गतिं यांति वसतां तत्र योगिनाम् ॥ ॥ १७२ ॥ <br>
त्रिकालं ये प्रपश्यंति वदनं प्रत्यहं हरेः ॥ <br>
न तेषां पुनरावृत्तिः कल्पकोटिशतैरपि ॥ १७३ ॥ <br>
या नारी विधवा भूत्वा कुरुते द्वारकाश्रयम् ॥ <br>
कुलायुतसहस्रं तु नयते परमं पदम् ॥ १७४ ॥ <br>
पुत्रेणापीह किं कार्य्यं न गतो द्वारकां यदि ॥ <br>
नारी पुत्रशताच्छ्रेष्ठा गत्वा कृष्णपुरीं वसेत् ॥ ॥ १७५ ॥ <br>
कृष्णं कृष्णपुरीं गत्वा योऽर्च्चयेत्तुलसीदलैः ॥ <br>
प्राप्तं जन्मफलं तेन तारिताः प्रपितामहाः ॥ १७६ ॥ <br>
तुलसीदलमालां तु कृष्णोत्तीर्णां तु यो वहेत् ॥ <br>
पत्रेपत्रेऽश्वमेधानां दशानां लभते फलम् ॥ १७७ ॥ <br>
तुलसीकाष्ठसंभूतां यो मालां वहते नरः ॥ <br>
फलं यच्छति दैत्यारिः प्रत्यहं द्वारकोद्भवम् ॥ १७८ ॥ <br>
निवेद्य विष्णवे मालां तुलसीकाष्ठसंभवाम् ॥ <br>
वहते यो नरो भक्त्या तस्य नैवास्ति पातकम् ॥ <br>
सदा प्रीतमनास्तस्य कृष्णो देवकिनंदनः ॥ १७९ ॥ <br>
तुलसीकाष्ठसंभूतं शिरोबाह्वादिभूषणम् ॥ <br>
जायते यस्य मर्त्यस्य तस्य देहे सदा हरिः ॥ 7.4.23.१८० ॥ <br>
तुलसीमालया यस्तु भूषितः कर्म चाऽऽचरेत् ॥ <br>
पितॄणां देवतानां च कृतं कोटिगुणं कलौ ॥१८१॥ <br>
तुलसीकाष्ठमालां तु प्रेतराजस्य दूतकाः ॥ <br>
दृष्ट्वा दूरेण नश्यंति वातोद्धूता यथाऽलयः ॥ १८२ ॥ <br>
जायते तद्ग्रहे नैव पापसंक्रमणं कुतः ॥ <br>
श्रुतं पुराणमस्माभिः कथितं ब्रह्मवादिभिः ॥ १८३ ॥ <br>
तस्मान्माला त्वया धार्य्या तुलसीकाष्ठसंभवा ॥ <br>
हरते नात्र संदेह ऐहिकामुष्मिकं त्वघम् ॥ १८४ ॥ <br>
तुलसीमालया यस्तु भूषितो भ्रमते यदि ॥ <br>
दुःस्वप्नं दुर्निमित्तं च न भयं शात्रवं क्वचित् ॥ १८५ ॥ <br>
कृत्वा वै तीर्थसंन्यासं यतयो विधवाः स्त्रियः ॥ <br>
जीवन्मुक्ताः कलौ ज्ञेयाः कुलकोटिसमन्विताः ॥ ॥ १८६ ॥ <br>
धारयंति न ये मालां हैतुकाः पापमोहिताः ॥ <br>
नरकान्न निवर्तंते दग्धाः कोपाग्निना हरेः ॥ १८७ ॥ <br>
उन्मीलिनी वंजुलिनी त्रिस्पृशा पक्षवर्द्धिनी ॥ <br>
त्वया पुत्र प्रकर्त्तव्या जयंती विजया जया ॥ १८८ ॥ <br>
पापघ्नी चाष्टमी प्रोक्ता कृष्णस्यातीव वल्लभा ॥ <br>
कृता कलौ युगे पुत्र द्वारका मोक्षदायिनी ॥ १८९ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे चतुर्थे द्वारकामाहात्म्ये द्वारकागमनमाहात्म्य तुलसीधारणमाहात्म्यवर्णनंनाम त्रयोविंशतितमोऽध्यायः ॥ २३ ॥ <br>
<br>
<br>
</span>
