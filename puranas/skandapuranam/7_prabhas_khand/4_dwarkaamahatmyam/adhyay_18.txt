<span style="font-size: 14pt; line-height: 200%">॥ श्रीप्रह्लाद उवाच ॥ ॥ <br>
पूजयेद्गणनाथं तं रुक्मिणं रुक्मभूषितम् ॥ <br>
दुर्वाससं च कृष्णं च बलभद्रं च भक्तितः ॥ १ ॥ <br>
यजत्येको महायज्ञैः संपूर्णवरदक्षिणैः ॥ <br>
एकः पश्यति देवेशं कृष्णं तुल्यफलौ हि तौ ॥ २ ॥ <br>
वापीकूपतडागानि करोत्येकः समाहितः ॥ <br>
एकः पश्यति देवेशं कृष्णं तुल्यफलौ हि तौ ॥ ३ ॥ <br>
गोभूतिलहिरण्यादि ददात्येको दिनेदिने ॥ <br>
एकः पश्यति देवेशं कृष्णं तुल्यफलौ हि तौ ॥ ४ ॥<br>
&nbsp;प्राणायामादिसंयुक्तो जपध्यानपरायणः ॥ <br>
एकः पश्यति देवेशं कृष्णं तुल्यफलौ हि तौ ॥ ५ ॥ <br>
जाह्नव्यादिषु तीर्थेषु सुस्नात्वैकः समाहितः ॥ <br>
एकः पश्यति देवेशं कृष्णं तुल्यफलौ हि तौ ॥६॥ <br>
त्रिभिर्विक्रमणैर्येन विक्रांतं भुवनत्रयम् ॥ <br>
त्रिविक्रमं च तं दृष्ट्वा मुच्यते पातकत्रयात् ॥ ७ ॥ <br>
॥ ऋषय ऊचुः ॥ ॥ <br>
कथं त्रैविक्रमी मृर्त्तिरागतेयं धरातले ॥ <br>
कलान्यासाच्च कृष्णत्वं कदेयं प्राप्तवत्यथ ॥ ८ ॥ <br>
दैत्य संशयमस्माकं छेत्तुमर्हस्यशेषतः ॥ <br>
दुर्वाससश्च कृष्णस्य संभवः कथ्यतामिति ॥ ९ ॥ <br>
॥ प्रह्लाद उवाच ॥ ॥ <br>
तच्छ्रूयतां द्विजश्रेष्ठा यथा मूर्त्तिस्त्रिविक्रमी ॥ <br>
दुर्वाससा समायुक्ता संभूता धरणीतले ॥ 7.4.18.१० ॥ <br>
पूर्वं कृतयुगस्यांते बलिना च पुरंदरः ॥ <br>
निर्जित्य भ्रंशितः स्थानात्तदर्थं मधुसूदनः ॥ ॥ ११ ॥ <br>
कश्यपाद्वामनो जज्ञे ततोऽभूच्च त्रिविक्रमः ॥ <br>
त्रिभिः क्रमैर्मिताँल्लोकानाक्रम्य मधुहा हरिः ॥ १२ ॥ <br>
बलिं चकार भगवान्पातालतलवासि नम् ॥ <br>
भक्त्या त्वनन्यया कृष्णो दैत्येन परितोषितः ॥ १३ ॥ <br>
स्वयं चैवाऽवसत्तत्र भक्त्या क्रीतो हरिस्तदा ॥ <br>
अनुग्रहाय भगवान्द्वारपालो बभूव ह ॥१४॥ <br>
दुर्वासाश्चापि भगवानात्रेयो मुनिसत्तमः॥ <br>
अटंस्तीर्थानि मोक्षार्थं मुक्तिक्षेत्रमचिंतयत् ॥१५॥ <br>
एवं चितयमानः स ज्ञानदृष्ट्या महामुनिः॥ <br>
गोमत्या संगमो यत्र चक्रतीर्थेन भो द्विजाः ॥ १६ ॥<br>
तन्मुक्तिक्षेत्रमाज्ञाय गमनाय मतिं दधे ॥ <br>
सोतीत्य नगरग्रामानुद्यानानि वनानि च ॥ १७ ॥ <br>
आनर्त्तविषयं प्राप्य दैत्यभूमिं विवेश ह ॥ <br>
निःस्वाध्यायवषट्कारां वेदध्वनिविवर्ज्जिताम् ॥१८॥ <br>
कुशेन दैत्यराजेन सेवितां पालितां तथा ॥<br>
बहुम्लेच्छ समाकीर्णामधर्मोपार्जकैर्जनैः ॥ १९ ॥ <br>
प्रत्यासन्नामिति ज्ञात्वा चक्रतीर्थमगाद्द्विजः ॥ <br>
स्नात्वा च संगमे पुण्ये मोक्ष्येऽहं च कृताह्निकः ॥ 7.4.18.२० ॥ <br>
इति कृत्वा स नियमं ययौ शीघ्रं मुनिस्तदा ॥ <br>
स्नात्वा शीघ्रं प्रयास्यामि दैत्यभूमिं विहाय च॥२१॥<br>
इत्येवं चिंतयन्मार्गे शीघ्रमेव जगाम सः॥ <br>
दृष्ट्वा च संगमं पुण्यं गोमत्या सागरस्य च ॥ २२ ॥ <br>
निधाय वाससी तत्र मृदमालभ्य गोमयम् ॥ <br>
शिखां च बद्ध्वा करयोः कृत्वा च नियतः कुशान् ॥ ॥ २३ ॥ <br>
यावत्स्नाति च विप्रोऽसौ दृष्टो दैत्यैर्दुरात्मभिः ॥ <br>
ब्रुवंतः कोऽयमित्येवं हन्यतांहन्यतामिति ॥२४॥ <br>
अस्माभिः पालिते देशे कः स्नाति मनुजाधमः ॥ <br>
ब्रुवंत इति जघ्नुस्ते जानुभिर्मुष्टिभिस्तथा ॥ २५ ॥ <br>
ब्राह्मणोऽहं न हंतव्यः श्रुत्वा चाऽतीव पीडितः ॥ <br>
तं दृष्ट्वा हन्यमानं तु ब्राह्मणं तैर्दुरात्मभिः ॥ २६ ॥ <br>
निवारयामास च तान्रुरुर्नाम महासुरः ॥ <br>
जगृहुस्तस्य वस्त्राणि कुशांस्ते चिक्षिपुर्जले ॥ २७ ॥ <br>
चकर्षुश्चरणौ गृह्य शपंतो दुष्टचेतसः ॥ <br>
पदे गृहीत्वा तमृषिं नीत्वा सीम्नि व्यसर्जयन् ॥ २८ ॥ <br>
तं तदा मूर्छितप्रायं दृष्ट्वोचुः कुपिताश्च ते ॥ <br>
अत्रागतो यदि पुनर्हनिष्यामो न संशयः ॥ <br>
आनर्त्तविषयांस्तान्वै दृष्ट्वा तत्र जलाशयम् ॥ २९ ॥ <br>
प्राणसंशयमापन्नस्ततश्चिंतापरोऽभवत् ॥ <br>
शप्येहं यदि दैतेयांस्तपसः किं व्ययेन मे ॥ 7.4.18.३० ॥ <br>
अथवा नियमभ्रष्टस्त्यक्ष्ये चेदं कलेवरम् ॥ <br>
मम पक्षं च कः कुर्य्यात्को मे दास्यति जीवितम् ॥ ३१ ॥ <br>
चक्रतीर्थे च कः स्नानं कारयिष्यति मामिह ॥ <br>
को वा दैत्यगणानेताञ्छक्तो जेतुं महामृधे ॥ <br>
तं विना पुण्डरीकाक्षं भक्तानामभयप्रदम् ॥ ३२ ॥ <br>
ब्रह्मादीनां च नेतारं शरणागतवत्सलम् ॥ <br>
चक्रहस्तं विना मेद्य कोन्यः शर्म्मप्रदो भवेत् ॥ ३३ ॥ <br>
इति ध्यात्वा च सुचिरं ज्ञात्वा पातालवासि नम् ॥ <br>
आत्रेयो विष्णुशरणं जगाम धरणीतलम् ॥ ३४ ॥ <br>
उपवासैः कृशो दीनो भूतलं प्रविवेश ह ॥ <br>
स दैत्त्यराजभवनं गन्धर्वाप्सरसावृतम् ॥ ॥ ३५ ॥ <br>
शोभितं सुरमुख्येन विष्णुना प्रभविष्णुना ॥ <br>
दुर्वासाः प्रविवेशाथ प्रहृष्टेनांतरात्मना॥ ३६ ॥ <br>
दुर्वाससमथायांतं दृष्ट्वा दैत्यपतिस्तदा ॥ <br>
प्रत्युत्थायार्हयांचक्रे स्वासने संन्यवेशयत् ॥३७॥ <br>
मधुपर्कं च गां चैव दत्त्वार्घ्यं पार्श्वतः स्थितः ॥ <br>
प्रोवाच प्रणतो ब्रह्मन्कथमत्रागतो भवान् ॥३८॥ <br>
सुखोपविष्टः स ऋषिस्तत्रापश्यत्त्रिविक्रमम् ॥ <br>
दैत्येन्द्रद्वारदेशे  तु तिष्ठन्तमकुतोभयम् ॥ ३९ ॥ <br>
तं दृष्ट्वा देवदेवेशं श्रीवत्सांकं चतुर्भुजम् ॥ <br>
रुरोद स ऋषिश्रेष्ठस्त्राहित्राहीत्युवाच च ॥ 7.4.18.४० ॥<br>
संसारभयभीतानां दुःखितानां जनार्दन ॥ <br>
शत्रुभिः परिभूतानां शरणं भव केशव ॥ ४१ ॥ <br>
मम दुःखाभितप्तस्य शत्रुभिः कर्षितस्य च ॥ <br>
पराभूतस्य दीनस्य क्षुधया पीडितस्य च ॥ ४२ ॥ <br>
अपूर्णनियमस्याऽथ क्लेशितत्य च दानवैः ॥ <br>
ब्रह्मण्यदेव विप्रस्य शरणं भव केशव ॥ ४३ ॥ <br>
इत्युक्त्वा दर्शयामास शरीरं दैत्यताडितम् ॥ <br>
तद्ब्राह्मणावमानं च दृष्ट्वा चुक्रोध वामनः ॥ ४४ ॥ <br>
केनापमानितो ब्रह्मन्नियमः केन खण्डितः ॥ <br>
कथयस्व महाभाग धर्मपाले मयि स्थिते ॥ ४५ ॥ <br>
॥ दुर्वासा उवाच ॥ ॥ <br>
मुक्तितीर्थमहं ज्ञात्वा ज्ञानेन मधुसूदन ॥ <br>
चक्रतीर्थं गतः स्नातुं यात्रायां हर्षसंयुतः ॥ ४६ ॥ <br>
अकृतस्नान एवाऽहं दृष्टो दैत्यैर्दुरासदैः ॥ <br>
गले गृहीतः कृष्णाहं मुष्टिभिस्ताडितस्तथा ॥ ४७ ॥ <br>
बलाद्गृहीत्वा वासांसि कुशांश्चैवाक्षतैः सह ॥ <br>
जले क्षिप्त्वा चरणयोर्गृहीत्वा मां समाकृषन् ॥ ४८ ॥ <br>
सीमांते मां तु प्रक्षिप्य प्रोचुस्ते दानवाधमाः ॥ <br>
हनिष्यामो यदि पुनरागंतासि न संशयः ॥ ४९ ॥ <br>
स्नातोऽहं चक्रतीर्थे तु करिष्ये भोजनं विभो ॥ <br>
तस्मात्स्नापय गोविंद नियमं सफलं कुरु ॥ 7.4.18.५० ॥ <br>
तव प्रसादात्स्नात्वाऽहं भुक्त्वा च प्रीतमानसः ॥ <br>
प्रतिज्ञां सफलां कृत्वा विचरिष्ये महीमिमाम् ॥ ५१ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये चक्रतीर्थमाहात्म्ये राक्षसकृतदुर्वासःपराभववृत्तान्तवर्णनं नामाष्टादशोऽध्यायः ॥ १८ ॥ <br>
<br>
<br>
</span>
