<span style="font-size: 14pt; line-height: 200%">॥ प्रह्लाद उवाच ॥ ॥ <br>
ततो गच्छेद्द्विजश्रेष्ठास्तीर्थं विष्णुपदोद्भवम् ॥ <br>
यस्य दर्शनमात्रेण गंगास्नानफलं लभेत् ॥ १ ॥ <br>
यस्योत्पत्तिर्मया पूर्वं कथिता द्विजसत्तमाः ॥ <br>
यस्य संस्मरणादेव कीर्तनात्पापनाशनम् ॥ २ ॥ <br>
हरिणा या समानीता रुक्मिण्यर्थे महात्मना ॥ <br>
यस्या गण्डूषमात्रेण हयमेधफलं लभेत् ॥ ३ ॥ <br>
विष्णोः पादप्रसूताया वैष्णवीति च विश्रुता ॥ <br>
तत्र गत्वा महाभाग गृहीत्वाऽर्घ्यं विधानतः ॥ ४ ॥ <br>
नमस्ये त्वां भगवति विष्णुपादतलोद्भवे ॥ <br>
गृहाणार्घ्यमिदं देवि गंगे त्वं हरिणा सह ॥ ५ ॥ <br>
इत्युच्चार्य द्विजश्रेष्ठा मृदमालभ्य पाणिना ॥ <br>
प्राङ्मुखः संयतो भूत्वा स्नानं कुर्यादतन्द्रितः ॥ ६ ॥ <br>
देवान्पितॄन्मनुष्यांश्च तर्पितव्यं तिलाक्षतैः ॥ <br>
उपहृत्योपहारांश्च ह्याहूय ब्राह्मणांस्ततः ॥ ७ ॥ <br>
श्रद्धया परया युक्तः श्राद्धं कुर्याद्विचक्षणः ॥ <br>
यथोक्तां दक्षिणां दद्यात्सुवर्णं रजतं तथा ॥ ८ ॥ <br>
दीनान्ध कृपणानाञ्च दानं देयं स्वशक्तितः ॥ <br>
विशेषतः प्रदातव्यं सुवर्णं द्विजसत्तमाः ॥ ९ ॥ <br>
उपानहौ ततो देये जलकुम्भं द्विजातये ॥ <br>
दध्योदनं सलवणं शाकजीरकसंयुतम् ॥ 7.4.11.१० ॥ <br>
रक्तवस्त्रैः कंचुकीभी रुक्मिणीं परिधापयेत् ॥ <br>
विप्रपत्नीश्च विप्रांश्च विष्णुर्मेप्रीयतामिति॥ ११ ॥ <br>
एवं कृते द्विज श्रेष्ठाः कृतकृत्यो भवेन्नरः॥ <br>
पितॄणामक्षया तृप्तिर्गयाश्राद्धेन वै यथा ॥ १२ ॥ <br>
वैष्णवं लोकमायान्ति पितरस्त्रिकुलोद्भवाः ॥ <br>
जीवते स श्रियायुक्तः पुत्रपौत्रसमन्वितः ॥ १३ ॥ <br>
प्रीतः सदा भवेत्तस्य रुक्मिण्या सह केशवः ॥ <br>
यच्छते वाञ्छितान्सर्वानैहिकामुष्मिकान्प्रभुः ॥ १४ ॥ <br>
एतन्माहात्म्यमतुलं विष्णुपादोद्भवं तथा ॥ <br>
यः शृणोति हरौ भक्त्या सर्वपापैः स मुच्यते ॥ १५ ॥ <br>
श्रुत्वाऽध्यायमिमं पुण्यं सर्वपापैः प्रमुच्यते ॥ १६ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे चतुर्थे द्वारकामाहात्म्ये विष्णुपदतीर्थमाहात्म्यवर्णनंनामैकादशोऽध्याय.॥ ॥ ११ ॥<br>
<br>
<br>
</span>
