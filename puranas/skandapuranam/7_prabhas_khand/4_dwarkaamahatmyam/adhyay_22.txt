<span style="font-size: 14pt; line-height: 200%">॥ श्रीप्रह्लाद उवाच ॥ ॥ <br>
शृणुध्वं द्विजशार्दूला यथावत्कथयामि वः ॥ <br>
स्नापयित्वा जगन्नाथं तथा गंधैर्विलिप्य च ॥ <br>
पूजयित्वा तुलस्या तु भूषयित्वा च भूषणैः ॥ १ ॥ <br>
नैवेद्येन च सन्तर्प्य तथा नीराजनादिभिः ॥ <br>
दुर्वाससं तथा पूज्य पुंडरीकाक्षमेव च ॥२॥ <br>
अनंतं वैनतेयादीन्भक्त्या सम्पूज्य मानवः ॥ <br>
दद्याद्दानं स्वशक्त्या च वित्तशाठ्यविवर्जितः ॥ ३ ॥ <br>
दीनांधकृपणांस्तत्र तर्पयेच्च समाश्रितान् ॥ ४ ॥ <br>
रुक्मिणीं च ततो गच्छेद्विदर्भतनयां नरः ॥ <br>
उपहृत्योपहारांश्च बलिभिर्गंधदीपकैः ॥ ५ ॥ <br>
पीडयंति ग्रहास्तावद्व्याधयोऽभिभवंति च ॥ <br>
भक्त्या न पश्यति नरो यावत्कृष्णप्रियां कलौ ॥ ६ ॥ <br>
उपसर्गभयं तावद्दुःखं च भूतसंभवम् ॥ <br>
भक्त्या न पश्यति नरो यावत्कृष्णप्रियां कलौ ॥ ७ ॥ <br>
भवेद्दरिद्री दुःखी च तावद्वै परयाचकः ॥ <br>
भक्त्या न पश्यति नरो यावत्कृष्णप्रियां कलौ ॥ ८ ॥ <br>
तावन्मृतप्रजा नारी दुर्भाग्या दुःखसंयुता ॥ <br>
भक्त्या न पश्यति यदा नारीकृष्णप्रियां तथा ॥ ९ ॥ <br>
तावच्छत्रुभयं पुंसां गृहभंगं च मूर्खता ॥ <br>
भक्त्या न पश्यति नरो यावत्कृष्णप्रियां कलौ॥7.4.22.१०॥<br>
संपूज्य क्रृष्णं विधिवद्रुक्मिणीं पूजयेत्ततः ॥ <br>
स्नापयेद्दधिदुग्धाभ्यां मधुशर्करया तथा ॥ ११ ॥ <br>
घृतेन विविधैर्गन्धैस्तथैवेक्षुरसेन च ॥ <br>
तीर्थोदकेन संस्नाप्य सर्वान्कामानवाप्नुयात् ॥ १२ ॥ <br>
एवं यः स्नापये द्देवीं रुक्मिणीं क्रृष्णवल्लभाम् ॥ <br>
न तस्य दुर्ल्लभं किंचिदिह लोके परत्र च ॥ १३ ॥ <br>
श्रीखण्डकुंकुमेनैव तथा मृगमदेन च ॥ <br>
विलेपयेदपुत्रस्तु स पुत्रं लभते धुवम् ॥ १४ ॥ <br>
सदा स भोगी भवति रूपवाञ्जनपूजितः ॥ <br>
पूजयेन्मालतीपुष्पैः शतपत्रैः सुगन्धिभिः  ॥ १५ ॥ <br>
करवीरैर्मल्लिकाभिश्च चम्पकैस्तु विशेषतः ॥ <br>
कमलैर्वारिसंभूतैः केतकीभिश्च पाटलैः ॥ १६ ॥ <br>
धूपेनागुरुणा चैव पूजयेद्गौग्गु लेन च ॥ <br>
वस्त्रैः सुकोमलैः शुभ्रैर्नानादेशसमुद्भवैः ॥ १७ ॥ <br>
भक्त्या संछाद्य वैदर्भीं रुक्मिणीं कृष्णवल्लभाम् ॥ <br>
भूषणैर्भूषयेद्देवीं मणिरत्न  समन्वितैः ॥ १८ ॥ <br>
तस्मिन्कुले नाऽसुखः स्यान्नाऽधर्मो नाऽधनस्तथा ॥ <br>
नाऽपुत्रो न विकर्मस्थः कितवो नीचसेवकः ॥ १९ ॥ <br>
यैः पूजिता जगन्माता रुक्मिणी मानवैः कलौ ॥ <br>
नैवेद्यैर्भक्ष्यभोज्याद्यैर्देवी मे प्रीयतामिति ॥ <br>
तांबूलं च सकर्पूरं भावेन विनिवेदयेत् ॥ 7.4.22.२० ॥ <br>
गृहीत्वा च फलं शुभ्रं ह्यक्षतैश्च समन्वितम्॥ <br>
मन्त्रेणानेन वै विप्रा ह्यर्घ्यं दद्याद्विधानतः ॥ २१ ॥ <br>
कृष्णप्रिये नमस्तुभ्यं विदर्भाधिपनंदिनि ॥ <br>
सर्वकामप्रदे देवि गृहाणार्घ्यं नमोऽस्तु ते ॥ २२ ॥ <br>
आरार्तिकं ततः कुर्याज्ज्वलन्तं भावनान्वितः ॥ <br>
नीराजनं प्रकर्तव्यं कर्पूरेण विशेषतः ॥ २३ ॥ <br>
शंखे कृत्वा तु पानीयं भ्रामयेद्भावसंयुतः ॥ <br>
भ्रामयित्वा च शिरसा धारणीयं विशुद्धये ॥ २४ ॥ <br>
दण्डवत्प्रणमेद्भूमौ नमः कृष्णप्रियेति च ॥ <br>
विप्रपत्नीश्च विप्रांश्च पूजयेच्छक्तितो द्विजाः॥ २५ ॥ <br>
ग्रीवासूत्रकसिन्दूरैर्वासोभिः कञ्चुकैस्तथा ॥ <br>
सुगन्धकुसुमैरर्च्य कुंकुमेन विलिप्य च ॥ २६ ॥ <br>
कौसुंभकैः कज्जलेन तांबूलेन च तोषयेत् ॥ <br>
भक्ष्यैर्भोज्यैमोदकैश्च इक्षुभिर्मधुसर्पिभिः ॥ २७ ॥ <br>
प्रीतो भवति देवेशो रुक्मिण्या सह केशवः ॥ <br>
विशेषतः फलानीह दातव्यानि द्विजोत्तमाः ॥ २८ ॥ <br>
उन्मत्तकं ततो देवं द्वारपालं प्रपूजयेत् ॥ <br>
स्नापयित्वा सुगन्धेन कुंकुमेन विलिप्य च ॥ २९ ॥ <br>
धूपेन धूपयित्वा तु पुष्पाद्यैः संप्रपूजयेत ॥ <br>
नैवेद्यैर्भक्ष्यभोज्यैश्च मांसेन सुरया तथा ॥ 7.4.22.३० ॥ <br>
प्रभूतबलिभिश्चैव पिष्टेन विविधेन च ॥ <br>
योगिनीनां चतुःषष्टिं तस्मिन्पीठे प्रपूजयेत् ॥ ३१ ॥ <br>
अर्चयेद्धरसिद्धिं च क्षेत्रपालं च सर्वशः ॥ <br>
विरूपस्वामिनीं तत्र तथा वै सप्तमातरः ॥ ३२ ॥ <br>
अष्टमूर्तीः कृष्णपत्नीः पीठे तस्मिन्प्रपूजयेत् ॥ <br>
रुक्मिणीं सत्यभामां च शुभां जांबवतीं तथा ॥ ३३ ॥ <br>
मित्रविन्दां च कालिन्दीं भद्रां नाग्नजितीं तथा ॥ <br>
अष्टमीं लक्ष्मणां तत्र पूजयेत्कृष्णवल्लभाः ॥ ३४ ॥ <br>
एताः संपूज्य विधिवत्संतर्प्य दधिपायसैः ॥ <br>
गीतवादित्रघोषेण दीपैर्जागरणेन च ॥ ३५ ॥ <br>
पुत्र पौत्रसमायुक्तो धनधान्यसमन्वितः ॥ <br>
सर्वान्कामानवाप्नोति तस्य विष्णुः प्रसीदति ॥ ३६ ॥ <br>
किं तस्य वहुदानैस्तु किं व्रतैर्नियमैस्तथा ॥ <br>
येन दृष्टा जगन्माता रुक्मिणी कृष्णवल्लभा ॥ ३७ ॥ <br>
किं यज्ञैर्बहुभिस्तस्य संपूर्णवरदक्षिणैः ॥ <br>
येन दृष्टा जगन्माता रुक्मिणी कृष्णवल्लभा ॥ ३८ ॥ <br>
तेन दत्तं हुतं तेन जप्तं तेन सनातनम् ॥ <br>
येन दृष्टा जगन्माता रुक्मिणी कृष्णवल्लभा ॥३९॥ <br>
हेलया तेन संप्राप्ताः सिद्धयोऽष्टौ न संशयः ॥ <br>
गत्वा द्वारवतीं येन दृष्टा केशववल्लभा ॥ 7.4.22.४० ॥ <br>
सफलं जीवितं तस्य सफलाश्च मनोरथाः ॥ <br>
कलौ कृष्णपुरीं गत्वा दृष्ट्वा माधववल्लभाम् ॥ ४१ ॥ <br>
देव राज्येन किं तस्य तथा मुक्तिपदेन च ॥ <br>
न दृष्टा चेज्जगन्माता रुक्मिणी कृष्णवल्लभा ॥ ४२ ॥ <br>
तस्मात्सर्वप्रयत्नेन रुक्मिणी कृष्णवल्लभा ॥ <br>
सदाऽर्चनीया मनुजैर्द्रष्टव्या सर्वकामदा॥४३॥ <br>
विशेषतः पूजनीया नवरात्रे सदाश्विने ॥ <br>
नवम्यां तु नरैर्यैस्तु पूजिता हरिवल्लभा॥४१॥<br>
स्नानगन्धादि वस्त्रैस्तु प्रभूतबलिभिस्तथा ॥ <br>
गीतवादित्रघोषेण दीपजागरणेन च ॥ <br>
तोषिता भीष्मकसुता सर्वान्कामान्प्रयच्छति ॥ ४५ ॥ <br>
तथा दीपोत्सवदिने चतुर्द्दश्यां समाहितः ॥ <br>
पूजयित्वा यथाशास्त्रमीप्सितं लभते फलम् ॥ ४६ ॥ <br>
माघमासे सिताष्टम्यां कन्दर्प्पजननी तु यैः ॥ <br>
पूजिता गन्धपुष्पाद्यैरुपहारैरनेकशः ॥ <br>
सफलं जीवितं तेषां सफलाश्च मनोरथाः ॥ ४७ ॥ <br>
द्वादश्यां चैत्रमासे तु कृष्णेन सह रुक्मिणीम् ॥ <br>
ये पश्यंति नरा देवीं रुक्मिणीं मधुमाधवे ॥ <br>
कृष्णेन सह गच्छन्तीं धन्यास्ते मानवा भुवि ॥४८॥<br>
पुत्रपौत्रसमायुक्ता धनधान्यसमन्विताः॥ <br>
जीविते व्याधिनिर्मुक्ताः पदं गच्छन्त्यनामयम् ॥ ४९ ॥ <br>
ज्येष्ठाष्टम्यां नरैर्यैस्तु पूजिता कुष्णवल्लभा ॥ <br>
तेषां मनोरथावाप्तिर्जायते नात्र संशयः ॥ 7.4.22.५० ॥ <br>
तथा भाद्रपदे मासि मातुः पूजा कृता तु यैः ॥ <br>
सर्वपापविनिर्मुक्ता यांति विष्णुपदे नराः ॥ ५१ ॥ <br>
कार्त्तिके मासि द्वादश्यां रुक्मिणीं कृष्णसंयुताम् ॥ <br>
ये पश्यंति नरास्तेषां न भयं विद्यते क्वचित् ॥ ५२ ॥ <br>
यस्त्वेकत्र स्थितां पश्येद्रुक्मिणीं कृष्णसंयुताम् ॥ <br>
सफलं जीवितं तस्य ह्यक्षया पुत्रसंततिः ॥ <br>
अक्षयं धनधान्यं च कदा नैव दरिद्रता ॥ ५३ ॥ <br>
य एवं रुक्मिणीं पश्येत्पूजयेत्कृष्णवल्लभाम् ॥ <br>
सर्वपापविनिर्मुक्तो विष्णुलोकं स गच्छति ॥ ५४ ॥ <br>
यः स्नायात्सर्वतीर्थेषु दानं शक्त्या ददाति यः ॥ <br>
तस्य पुण्यफलं चैव लोके यज्जायते द्विजाः ॥ <br>
कथितं तदशेषेण कलौ कृष्णस्य संस्थितौ ॥ ५५ ॥ <br>
द्वारावतीं विना विप्रा मुक्तिर्न प्राप्यते कलौ ॥ <br>
पुराणसंहितामेतां  कृतवान्बलिबन्धनः ॥ <br>
ददौ स तु प्रसादेन पूर्वं मह्यं द्विजोत्तमाः ॥ ५६ ॥ <br>
इहार्थे च पुरा प्रोक्तं इतिहासो द्विजोत्तमाः ॥ <br>
प्रद्युम्नेन सुसंवादे मार्कण्डेन महात्मना ॥ ५७ ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये रुक्मिणीपूजनमाहात्म्यवर्णनंनाम द्वाविंशतितमोऽध्यायः ॥ २२ ॥ छ ॥ ॥ <br>
<br>
</span>
