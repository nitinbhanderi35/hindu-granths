<span style="font-size: 14pt; line-height: 200%">॥ श्रीप्रह्लाद उवाच ॥ ॥ <br>
शिवलिगमलंघ्यं हि बुद्धिपूर्वं हतो ह्यहम् ॥ <br>
उवाच कृष्णं दनुजश्छलितोऽहं त्वयाऽनघ ॥ १ ॥ <br>
॥ श्रीविष्णु रुवाच ॥ ॥ <br>
परितुष्टोस्मि ते दैत्य शौर्येण शिवसंश्रयात् ॥ <br>
वरं वरय भद्रं ते यदिच्छसि महामते ॥ २ ॥ <br>
॥ कुश उवाच ॥ ॥ <br>
यथा पूज्यो महादेवो मम त्वं च तथा हरे ॥ <br>
एक एव द्विधामूर्तिस्तस्मात्त्वां वरयाम्यहम् ॥ ३ ॥ <br>
शिवलिंगं त्वया नाथ स्थापितं यन्ममोपरि ॥ <br>
मम नाम्ना भवतु च कुशेश्वर इति स्मृतम् ॥४॥ <br>
अनुग्राह्यो यद्यहं ते मम कीर्तिर्भवत्वियम् ॥ <br>
एवं भविष्यतीत्युक्तस्तत्रैवावस्थितोऽसुरः ॥ ५ ॥ <br>
ततोऽन्यदानवान्सर्वान्प्रेषयामास माधवः ॥ <br>
रसातलगता केचित्केचिद्विष्णुं समागताः ॥ ६ ॥ <br>
अनंतः संस्थितस्तत्र विष्णुश्च तदनंतरम् ॥ <br>
ज्ञात्वा विमुक्तिदं तीर्थं दुर्वासा मुनिपुंगवः ॥ ७ ॥ <br>
गोमत्यां चक्रतीर्थे च भगवांश्च त्रिविक्रमः ॥ <br>
तेन तन्मुक्तिदं मत्वा दुर्वासास्तत्र संस्थितः ॥ ८ ॥ <br>
एवं त्रिविक्रमः स्वामी तदाप्रभृति संस्थितः ॥ <br>
कलौ पुनः कलान्यासात्कृष्णत्वमगमत्प्रभुः ॥ ९ ॥ <br>
॥ प्रह्लाद उवाच ॥ ॥ <br>
पूजाविधिं हरेर्विप्राः शृणुध्वं सुसमाहिताः ॥ <br>
विशेषात्फलदः प्रोक्तः पूजितो मधुमाधवे ॥ 7.4.21.१० ॥ <br>
मधुसूदनीं नरो यस्तु द्वारवत्यां करोति च ॥ <br>
पूजयेत्कृष्णदेवं च स्नापयित्वा विलिप्य च ॥ ११ ॥ <br>
गन्धैश्च वाससाऽऽच्छाद्य धूपैर्दीपैरनेकधा ॥ <br>
नैवेद्यैर्भूषणैश्चैव तांबूलेन फलेन च ॥ १२ ॥<br>
आरार्तिकेन संपूज्य दण्डवत्प्रणिपत्य च ॥ <br>
घृतेन दीपकं दत्त्वा रात्रौ जागरणं तथा ॥ <br>
कुर्य्याच्च गीतवादित्रैस्तथा पुस्तकवाचकैः ॥ १३ ॥ <br>
कृत्वा चैवं विधिं भक्त्या सर्वान्कामानवाप्नु यात् ॥ १४ ॥ <br>
तथा नभसि सम्पूज्य पवित्रारोपणेन च ॥ <br>
पितॄणां चाक्षया तृप्तिः सफलाः स्युर्मनोरथाः ॥ १५ ॥ <br>
प्रबोधवासरे प्राप्ते कार्तिके द्विज सत्तमाः ॥ <br>
संपूज्य कृष्णं देवेशं परां गतिमवाप्नुयात् ॥ १६ ॥ <br>
तथा नभस्ये संपूज्य पवित्रारोपणेन च ॥ <br>
सर्वान्कामानवाप्नोति विष्णुलोकं च गच्छति ॥ १७ ॥<br>
युगादिषु च संपूज्य ह्ययने दक्षिणोत्तरे ॥ <br>
आषाढज्येष्ठमाघेषु पौषादिद्वादशीषु च ॥ १८ ॥ <br>
कलौ कृष्णं पूजयित्वा गोमत्युदधिसंगमे ॥ <br>
विमलं लोकमाप्नोति यत्र गत्वा न शोचति ॥ १९ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे चतुर्थे द्वारकामाहात्म्ये गोमतीतीरस्थ क्षेत्रस्थ भगवत्पूजामाहात्म्यवर्णनंनामैकविंशतितमोऽध्यायः ॥ २१ ॥ <br>
<br>
<br>
</span>
