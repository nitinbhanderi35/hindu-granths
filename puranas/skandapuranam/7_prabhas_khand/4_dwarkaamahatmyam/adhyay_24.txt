<span style="font-size: 14pt; line-height: 200%">॥ श्रीमार्कंडेय उवाच ॥ ॥ <br>
पितॄणां प्रेतरूपाणां कृत्वा वाक्यं महीपते ॥ <br>
चंद्रशर्मा द्विजश्रेष्ठो द्वारकां समुपागतः ॥ १ ॥ <br>
रुक्मिणीसहितः कृष्णो यत्र तिष्ठति चान्वहम् ॥ <br>
यत्र तिष्ठंति तीर्थानि तत्र यातो द्विजोत्तमः ॥ २ ॥ <br>
यत्र तिष्ठंति यज्ञाश्च यत्र तिष्ठंति देवताः ॥ <br>
यत्र तिष्ठंति ऋषयो मुनयो योगवित्तमाः ॥ ३ ॥ <br>
या पुरी सिद्धगंधर्वैः सेव्यते किंनरैर्नरेः ॥ <br>
अप्सरोगणयक्षैश्च द्वारका सर्वकामदा ॥ ४ ॥ <br>
स्वर्गारोहणनिश्रेणी वहते यत्र गोमती ॥ <br>
सा पुरी मोक्षदा नृणां दृष्टा विप्रवरेण हि ॥५॥ <br>
यस्याः सीमां प्रविष्टस्य ब्रह्महत्यादिपातकम् ॥ <br>
नश्यते दर्शनादेव तां पुरीं को न सेवते ॥ ६ ॥ <br>
गत्वा कृष्णपुरीं दृष्ट्वा गोमतीं चैव सागरम् ॥  <br>
मन्ये कृतार्थमात्मानं जीवितं यौवनं धनम् ॥ ७ ॥ <br>
दृष्ट्वा कृष्णपुरीं रम्यां कृष्णस्य मुखपंकजम् ॥ <br>
धन्योऽहं कृत्यकृत्योहं सभाग्योऽहं धरातले ॥ ॥ ८ ॥ <br>
दृष्ट्वा कृष्णमुखं रम्यं रुक्मिणीं द्वारकां पुरीम्॥ <br>
तीर्थकोटिसहस्रैस्तु सेवितैः किं प्रयोजनम् ॥९॥ <br>
पुण्यैर्लक्षसहस्रैस्तु प्राप्ता द्वारवती शुभा ॥ <br>
शुक्ला वैशाखमासे तु संप्राप्ता मधुसूदनी ॥ 7.4.24.१० ॥ <br>
द्वादशी त्रिस्पृशानाम पापकोटिशतापहा ॥ <br>
धन्याः सर्वे मनुष्यास्ते वैशाखे मधुसूदनी ॥१ १॥ <br>
संप्राप्ता त्रिस्पृशा यैस्तु बुधवारेण संयुता ॥ <br>
न यज्ञैस्तु न वेदैस्तु न तीर्थैः कोटिसेवितैः ॥ <br>
प्राप्यते तत्फलं नैव द्वारकायां यथा नृणाम् ॥ १२ ॥ <br>
एवमुक्त्वा द्विजश्रेष्ठो गोमतीतीरमाश्रितः ॥ <br>
उपस्पृश्य यथान्यायं शास्त्रदृष्टेन कर्मणा ॥ १३ ॥ <br>
कृत्वा स्नानं यथोक्तं तु संतर्प्य पितृदेवताः ॥ <br>
चक्रतीर्थात्समादाय शिलांश्चक्रांकिताञ्छुभान् ॥ <br>
पूजिताः पुरुषसूक्तेन यथोक्तविधिना नृप ॥ १४ ॥ <br>
शिवपूजा कृता पश्चात्संस्मृत्य पितृभाषितम् ॥ <br>
दत्त्वा पिंडोदकं सम्यक्पितॄणां विधिपूर्वकम् ॥१५॥ <br>
विलेपनं च वस्त्राणि पुष्पाणि धूपदीपको ॥ <br>
नैवेद्यानि मनोज्ञानि कंदमूलफलानि च ॥ १६ ॥ <br>
तांबूलं च सकर्पूरं कृत्वा नीराजनादिकम् ॥ <br>
प्रदक्षिणां नमस्कारं स्तुतिपूर्वं पुनःपुनः ॥ १७ ॥ <br>
क्षमापयित्वा देवेशं चक्रे जागरणं ततः ॥ <br>
यामत्रये व्यतीते तु चंद्रशर्मा ह्युवाच ह ॥ १८ ॥<br>
आतुरस्य च दीनस्य शृणु कृष्ण वचो मम ॥ <br>
संसारभयसंत्रस्तं मां त्वमुद्धर केशव ॥१९॥ <br>
त्वत्पादांबुज भक्तानां न दुःखं पापिनामपि ॥ <br>
किं पुनः पापहीनानां द्वादशीसेविनां नृणाम्॥7.4.24.२०॥ <br>
दशमीवेधजं पापं कथितं मम पूर्वजैः ॥ <br>
दुष्कृतं नाशमायातु त्वत्प्रसादाज्जनार्द्दन ॥ २१ ॥ <br>
सविद्धं त्वद्दिनं कृष्ण यत्कृतं जागरं हरे ॥ <br>
तत्पापं विलयं यातु यथालवणमंभसि ॥ २२ ॥ <br>
सविद्धं वासरं यस्मा त्कृतं मम पितामहैः ॥ <br>
प्रेतत्वं तेन संप्राप्तं महादुःखप्रसाधकम् ॥ २३ ॥ <br>
यथा प्रेतत्वनिर्मुक्ता मम पूर्वपितामहाः ॥ <br>
मुक्तिं प्रयांति देवेश तथा कुरु जगत्पते ॥ २४ ॥ <br>
पुनरेव यदुश्रेष्ठ प्रसादं कर्तुमर्हसि ॥ <br>
अविद्यामोहितेनापि न कृतं तव पूजनम् ॥ २५ ॥ <br>
मया पापेन देवेश शिवभक्तिः समाश्रिता ॥ <br>
तव भक्तिः कृता नैव न कृतं तव वासरम् ॥ २६ ॥ <br>
न दृष्टा द्वारका कृष्ण न स्नातो गोमतीजले ॥ <br>
न दृष्टं पादपद्मं च त्वदीयं मोक्षदा यकम् ॥ २७ ॥ <br>
न कृता द्वारकायात्रा दृष्ट्वा सोमेश्वरं प्रभुम् ॥ <br>
विफलं सुकृतं जातं यन्मया समुपार्जितम् ॥ २८ ॥ <br>
मत्पूर्वजैस्तु कथितं सर्वमेव सुरेश्वर ॥ <br>
तत्पुण्यं मा वृथा यातु प्रसादात्तव केशव ॥ २९ ॥ <br>
दृष्टं तु तव वक्त्रं च दुर्ल्लभं भुवनत्रये ॥ <br>
तन्नास्ति देवकीपुत्र पुराणेषु श्रुतं मया ॥7.4.24.३०॥<br>
सापराधास्तु ये केचिच्छिशुपालादयः स्मृताः ॥ <br>
त्वत्करेण हताः कोपान्मुक्तिं प्राप्ता महीवराः ॥ ३१ ॥ <br>
अद्यप्रभृति कर्त्तव्यं पूजनं प्रत्यहं च तत्॥ <br>
पलार्धेनापि विद्धं स्याद्भोक्तव्यं वासरे तव ॥ ३२ ॥ <br>
त्वत्प्रिया च मया कार्य्या द्वादशी व्रतसंयुता ॥ <br>
भक्तिर्भागवतानां च कार्य्या प्राणैर्द्धनैरपि ॥॥ ३३ ॥ <br>
नित्यं नामसहस्रं तु पठनीयं तव प्रियम् ॥ <br>
पूजा तु तुलसीपत्रैर्मया कार्या सदैव हि ॥ ३४ ॥ <br>
तुलसीकाष्ठसंभूता माला धार्य्या सदा मया ॥ <br>
नृत्यं गीतं च कर्त्तव्यं संप्राप्ते जागरे तव ॥ ३५ ॥ <br>
द्वारकायां प्रकर्त्तव्यं प्रत्यहं गमनं मया ॥ <br>
त्वत्कथाश्रवणार्थं च नित्यं पुस्तकवाचनम् ॥ ३६ ॥ <br>
नित्यं पादोदकं मूर्ध्ना मया धार्यं सुभक्तितः ॥ <br>
नैवेद्यभक्षणं चैव करिष्यामि सुभक्तितः ॥ ३७ ॥ <br>
निर्माल्यं शिरसा धार्य्यं त्वदीयं सादरं मया ॥ <br>
तव दत्त्वा यदिष्टं तु भक्षणीयं सदा मया ॥ ३८ ॥ <br>
तथा तथा प्रकर्त्तव्यं येन तुष्टिर्भवेत्तव ॥ <br>
तथ्यमेतन्मया कृष्ण तवाग्रे परिकीर्तितम् ॥ ३९ ॥ <br>
॥ श्रीकृष्ण उवाच ॥ ॥ <br>
साधुसाधु महाभाग चन्द्रशर्मन्द्विजोत्तम ॥ <br>
आगमिष्यंति मल्लोके त्वया सह पितामहाः ॥ 7.4.24.४० ॥ <br>
पश्य प्रेतत्वनिर्मुक्ता मत्प्रसादाद्द्विजोत्तम ॥<br>
आकाशे गरुडारूढास्तव पूर्वपितामहाः ॥ ४१ ॥ <br>
॥ पितामहा ऊचुः ॥ ॥ <br>
त्वत्प्रसादाद्वयं पुत्र मुक्तिं प्राप्ता न संशयः ॥ <br>
प्रेतयोनेर्विनिर्मुक्ताः कृष्णवक्त्रावलोकनात् ॥ ४२.॥ <br>
धन्यास्ते मानुषे लोके पुत्रपौत्रप्रपौत्रकाः ॥ <br>
दृष्ट्वा श्रीसोमनाथं तु कृष्णं पश्यंति द्वारकाम् ॥ ४३ ॥ <br>
धन्या च विधवा नारी कृष्णयात्रां करोति या ॥ <br>
उद्धरिष्यति लोकेऽस्मिन्कुलानां निरयाच्छतम् ॥ ४४ ॥।<br>
श्वपचोऽपि करोत्येवं यात्रां च हरिशांकरीम्॥ <br>
स याति परमां मुक्तिं पितृभिः परिवारितः ॥ ४५ ॥ <br>
यः पुनस्तीर्थसंन्यासं कृत्वा तिष्ठति तत्र वै ॥ <br>
विष्णुलोकान्निवृत्तिर्न कल्पकोटिशतैरपि ॥४६॥ <br>
वंचितास्ते न सन्देहो दृष्ट्वा सोमेश्वरं प्रभुम् ॥ <br>
दृष्टं कृष्णमुखं नैव न स्नाता गोमतीजले ॥ ४७ ॥ <br>
किं जलैर्बहुभिः पुण्यैस्तीर्थकोटिसमुद्भवैः ॥ <br>
दृष्ट्वा सोमेश्वरं यस्तु द्वारकां नैव गच्छति ॥ <br>
धिक्कुर्वंति च तं पापं पितरो दिवि संस्थिताः ॥ ४८ ॥ <br>
दृष्ट्वा सोमेश्वरं देवं कृष्णं दृष्ट्वा पुनः शिवम्॥ <br>
सौपर्णे कथितं पुण्यं यात्राशतसमुद्भवम् ॥ ४९ ॥ <br>
दृष्ट्वा सोमेश्वरं देवं कृष्णं नैव प्रपश्यति ॥ <br>
मोहाद्व्यर्थगतं तस्य सर्वं संसारकर्म वै ॥ 7.4.24.५० ॥ <br>
आगत्य यः प्रभासे च कृष्णं पश्यति वै नरः ॥ <br>
प्रभासायुतसंख्यं तु फलमाप्नोति यत्नतः ॥ ५१ ॥ <br>
यस्मात्सर्वाणि तीर्थानि सर्वे देवास्तथा मखाः ॥ <br>
द्वारकायां समायांति त्रिकालं कृष्णसंनिधौ ॥ ५२ ॥ <br>
तीर्थैर्नानाविधैः पुत्र तत्स्थानैः किं प्रयोजनम् ॥ <br>
फलं समस्ततीर्थानां दृष्ट्वा द्वारवतीं लभेत् ॥ ५३ ॥ <br>
हते कंसे जरासन्धे नरके च निपातिते ॥ <br>
उत्तारिते भुवो भारे कृष्णो देवकिनंदनः ॥ <br>
चक्रे द्वारवतीं रम्यां सन्निधौ सागरस्य च ॥ ५४ ॥ <br>
स्थितः प्रीतमनाः कृष्णो लप्स्यते कामिनीसुखम् ॥ ५५ ॥ <br>
ब्रह्माग्निवायुसूर्याश्च वासवाद्या दिवौकसः ॥ <br>
मर्त्त्या विप्राश्च राजानः पातालात्पन्नगेश्वराः ॥ ५६ ॥ <br>
नद्यो नदाश्च शैलाश्च वनान्युपवनानि च ॥ <br>
पुरग्रामा ह्यरण्यानि सागराश्च सरांसि च ॥ ५७ ॥ <br>
यक्षाश्चासुरगंधर्वाः सिद्धा विद्याधरास्तथा ॥ <br>
रम्भाद्यप्सरसश्चैव प्रह्लादाद्या दितेः सुताः ॥ <br>
रक्षा विभीषणाद्याश्च धनदो रक्ष नायकः ॥ ५८ ॥ <br>
ऋषयो मुनयः सिद्धाः सनकाद्याश्च योगिनः ॥ <br>
ग्रहा ऋक्षाणि योगाश्च ध्रुवः परमवैष्णवः ॥ ५९ ॥ <br>
यत्किंचित्त्रिषु लोकेषु तिष्ठते स्थाणुजंगमम् ॥ <br>
श्रीकृष्णसन्निधौ नित्यं प्रत्यहं तिष्ठते सदा ॥ 7.4.24.६० ॥ <br>
न त्यजंति पुरीं पुण्यां द्वारकां कृष्णसेविताम् ॥ <br>
सा त्वया सेविता पुत्र सांप्रतं कृष्णदर्शनात् ॥ <br>
पिशाचयोनिनिर्मुक्ता यास्यामः परमां गतिम् ॥ ६१ ॥ <br>
द्वादशीवेधजंपापं द्वारकायाः प्रभावतः ॥ <br>
नष्टं पुत्र न सन्देहः संप्राप्ताः परमं पदम् ॥ ६२ ॥ <br>
द्वादशीवेधसम्भूतं यत्त्वया पापमर्जितम् ॥ <br>
कृष्णस्य दर्शनात्क्षीणं न जह्यं द्वादशीव्रतम् ॥ ६३ ॥ <br>
रक्षणीयं प्रयत्नेन वेधो दशमिसम्भवः ॥ <br>
नो चेत्पुत्र न संदेहः प्रेतयोनिमवाप्स्यसि ॥ ६४ ॥ <br>
त्रैलोक्य संभवं पापं तेषां भवति भूतले॥ <br>
सशल्यं ये प्रकुर्वंति वासरं कृष्णसंज्ञकम्॥६५॥ <br>
प्रायश्चित्तं न  तस्यास्ति सशल्यं वासरं हरेः ॥ <br>
ये कुर्वंति न ते यांति मन्वतरशतैर्दिवम् ॥ ६६ ॥<br>
प्रेतत्वं दुःसहं पुत्र दुःसहा यमयातना ॥ <br>
तस्मात्पुत्र न कर्त्तव्यं सशल्यं द्वादशीव्रतम् ॥ ६७ ॥ <br>
कारयंति हि ये त्वज्ञाः कूटयुक्ताश्च हेतुकाः ॥ <br>
प्रेतयोनिं प्रयास्यंति पितृभिः सह सर्वतः ॥ ६८ ॥ <br>
द्वादशी दशमीविद्धा संतानप्रविनाशिनी ॥ <br>
ध्वंसिनी पूर्वपुण्यानां कृष्णभक्तिविनाशिनी ॥६९॥ <br>
स्वस्ति तेऽस्तु गमिष्यामः प्रसादाद्रुक्मिणीपतेः ॥ <br>
प्राप्तं विष्णुपदं पुत्र अपुनर्भवसंज्ञकम् ॥7.4.24.७०॥ ॥ <br>
॥ श्रीकृष्ण उवाच ॥ ॥ <br>
चंद्रशर्मन्प्रसन्नोऽहं तव भक्त्या द्विजोत्तम ॥ <br>
शैवभावप्रपन्नोऽपि यस्त्वं जातोऽसि वैष्णवः ॥ ७१ ॥ <br>
नवसप्ततिवर्षाणि न कृतं वासरे मम ॥ <br>
संपूर्णं मत्प्रसादेन तव जातं न संशयः ॥७२॥ <br>
एकेनैवोपवासेन त्रिस्पृशासंभवेन हि ॥ <br>
द्वारकायाः प्रसादेन मद्दृष्ट्यालोकनेन हि ॥ ७३ ॥ <br>
अविद्यामोहितेनैव शिवभक्त्या ममार्चनम् ॥ <br>
न कृतं मत्प्रसादेन कृतं चैव भविष्यति ॥ ७४ ॥ <br>
वैशाखे यैरहं दृष्टो द्वारकायां द्विजोत्तम ॥ <br>
त्रिस्पृशावासरे चैव वंजुलीवासरे तथा ॥ ७५ ॥ <br>
उन्मीलिनीदिने प्राप्ते प्राप्ते वा पक्षवर्द्धिनी ॥ <br>
नैतेषां चापराधोऽस्ति यद्यपि ब्रह्मघातकाः ॥ ७६ ॥ <br>
जन्मप्रभृति पुण्यस्य प्रकृतस्यापि भूसुर ॥ <br>
मत्पुरीदर्शनेनापि फलभागी भवेन्नरः ॥ ७७ ॥ <br>
दृष्ट्वा समस्ततीर्थानि प्रभासादीनि भूतले ॥ <br>
मत्पुरीदर्शनेनैव पृष्ट्वाऽपीह भवेत्फलम् ॥ ७८ ॥ <br>
माहात्म्यं द्वारकायास्तु मद्दिने यत्र तत्र वा ॥ <br>
पठेन्मम पुरीं पुण्यां लभते मत्प्रसादतः ॥ ७९ ॥ <br>
मत्पुरीं वसतां पुण्यं त्रिकालं मम दर्शनात् ॥ <br>
तत्फलं समवाप्नोति यस्त्विदं पठते कलौ ॥ 7.4.24.८० ॥ <br>
कलौ काशी च मथुरा ह्यवंती च द्विजोत्तम ॥ <br>
अयोध्या च तथा माया कांची चैव च मत्पुरी ॥ ८१ ॥ <br>
शालिग्रामभवं चैव बदरी च तथोत्तमा ॥ <br>
कुरुक्षेत्रं भृगुक्षेत्रं पुष्करं शुभसंज्ञकम् ॥८२॥ <br>
प्रयागं च प्रभासं च क्षेत्रं वै हाटकेश्वरम् ॥ <br>
गंगाद्वारं शौकरं च गंगासागरसंगमम् ॥ ८३ ॥ <br>
नैमिषं दण्डकारण्यं तथा वृन्दावनं द्विज ॥ <br>
सैंधवं चार्बुदाख्यं च सर्वाण्यायतनानि च ॥ ८४ ॥ <br>
वनानि मागधादीनि पुष्कराणि द्विजोत्तम ॥ <br>
शैलराजादयः शैला हिमाद्रिप्रमुखा हि ये ॥ ८५ ॥ <br>
गंगादयश्च सरितो भूतले संति यानि वै ॥ <br>
तीर्थानि त्रिषु कालेषु समानि द्वारकापुरः ॥ ८६ ॥ <br>
कलिना कलितं सर्वं वर्जयित्वा तु मत्पुरीम् ॥ <br>
विप्र वर्षशते प्राप्ते मत्पुर्यां मम दर्शने ॥ ८७ ॥ <br>
तव मृत्युर्महीदेव मत्प्रसादाद्भविष्यति ॥ <br>
त्रिस्पृशावासरे प्राप्ते वैशाखे शुक्लपक्षतः ॥ ८८ ॥ <br>
संगमे बुधवारस्य दिवा भूमौ ममाग्रतः ॥ <br>
दशमं द्वारमासाद्य तव प्राणस्य निर्गमम् ॥ <br>
भविष्यति न संदेहो मत्प्रसादेन भूसुर ॥ ८९ ॥ <br>
स्वस्थानं गच्छ विप्रेंद्र सर्वान्कामानवाप्स्यसि ॥ <br>
मद्भक्तानां युगांतेऽपि विनाशो नोपपद्यते ॥ 7.4.24.९० ॥ <br>
मद्भक्तिं वहतां पुंसामिह लोके परेऽपि वा ॥ <br>
नाशुभं विद्यते किंचित्कुलकोटिं नयेद्दिवम् ॥ ९१ ॥<br>
॥ मार्कण्डेय उवाच ॥ ॥ <br>
ततो वर्षशते प्राप्ते गत्वा द्वारवतीं पुरीम् ॥ <br>
प्राणान्कृष्णोपदेशेन त्यक्त्वा मोक्षं जगाम ह ॥ ९२॥ <br>
इन्द्रद्युम्न तदाख्यातं माहात्म्यं द्वारकाभवम् ॥ <br>
पुनरेव् प्रवक्ष्यामि यत्ते मनसि वर्त्तते ॥ ९३ ॥ <br>
शृण्वतां पठतां चैव माहा त्म्यं द्वारकाभवम् ॥ <br>
सर्वं फलमवाप्नोति कृष्णेन कथितं च यत् ॥ ९४ ॥ <br>
विस्तारयंति लोकेऽस्मिँल्लिखितं यस्य वेश्मनि ॥ <br>
प्रत्यक्षं द्वारकापुण्यं प्राप्यते कृष्णसंभवम् ॥ ९५॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकाखण्डे चन्द्रशर्मोपाख्याने चन्द्रशर्मणो द्वारकागमनपूर्वक कृष्णदत्तवरग्रहणादि द्वारकानगरीश्रैष्ठ्यमाहात्म्यवर्णनंनाम चतुर्विंशतितमोऽध्यायः ॥ २४ ॥<br>
<br>
<br>
</span>
