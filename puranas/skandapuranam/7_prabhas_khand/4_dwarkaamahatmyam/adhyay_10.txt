<span style="font-size: 14pt; line-height: 200%">॥ प्रह्लाद उवाच ॥ ॥ <br>
ततो गच्छेद्द्विजश्रेष्ठास्तीर्थं पापप्रणाशनम् ॥ <br>
कृकलासमिति ख्यातं नृगतीर्थमनुत्तमम् ॥ १ ॥ <br>
नृगो यत्र महीपालः कृकलासवपुर्धरः ॥ <br>
कृष्णेन सह संगत्य संप्राप परमां गतिम् ॥ २ ॥&nbsp;; ॥ <br>
॥ ऋषय ऊचुः ॥ ॥ <br>
नृगो नाम नृपः कोऽयं कथं कृष्णेन संगतः ॥ <br>
कर्मणा कृकलासत्वं केन तद्वद विस्तरात् ॥ ३ ॥ <br>
॥ प्रह्लाद उवाच ॥ ॥ <br>
नृगो नाम नृपो विप्राः सार्वभौमो बलान्वितः ॥ <br>
बुद्धिमान्धृतिमान्दक्षः श्रीमान्सर्वगुणान्वितः ॥ ४ ॥ <br>
अनेकशतसाहस्रा भूमिपा अपि तद्वशाः ॥ । । <br>
हस्त्यश्वरथसंघैश्च पत्तिभिर्बहुभिर्वृतः ॥ ५ ॥ <br>
सैन्यं च तस्य नृपतेः कोशं चैवाक्षयं तथा ॥ <br>
स नित्यं गुरुभक्तश्च देवताराधने रतः ॥ ६ ॥ <br>
महा दानानि विप्रेन्द्रा ददात्यनुदिनं नृपः ॥ <br>
शश्वत्स गोसहस्रं तु ददाति नृपसत्तमः ॥ ७ ॥ <br>
प्रक्षाल्य चरणौ भक्त्या ह्युपविश्यासने शुभे ॥ <br>
परिधाप्य  शुभे क्षौमे सुगन्धेनोपलिप्य च ॥ ८ ॥ <br>
संपूज्य पुष्पमालाभि धूपेन च सुगन्धिना ॥ <br>
ददौ दक्षिणया सार्द्धं प्रतिविप्राय गां तदा ॥ <br>
तांबूलसहितां  भक्त्या विष्णुर्मे प्रीयतामिति ॥ ९ ॥ <br>
एवं प्रददतस्तस्य यजतश्च तथा मखैः ॥ <br>
ययौ कालो द्विजश्रेष्ठा भोगांश्चैवानुभुञ्जतः ॥ 7.4.10.१० ॥ <br>
एकदा तु द्विजश्रेष्ठं जैमिनिं संशितव्रतम् ॥ <br>
श्रद्धया तं च नृपतिः प्रतिग्रहपराङ्मुखम् ॥ <br>
उवाच वाक्यं नृपतिः कृतांजलिपुटः स्थितः ॥ ११ ॥ <br>
मामुद्धर महाभाग कृपां कुरु तपोनिधे ॥ <br>
गृहाण गां मया दत्तां दयां कृत्वा ममोपरि ॥ १२ ॥ <br>
तच्छ्रुत्वा वचनं तस्य अनिच्छन्नपि गौरवात् ॥ <br>
नृपस्य चाब्रवीद्विप्र एवमस्त्विति लज्जितः ॥ १३ ॥ <br>
अवनिज्य ततः पादौ शिरसा धारयज्जलम् ॥ <br>
सुवर्णशृंगसहितां रौप्यखुरविभूषिताम् ॥ १४ ॥ <br>
रत्नपुच्छां कांस्यदोहां सितवस्त्रावगुंठिताम् ॥ <br>
समभ्यर्च्य च विप्रेन्द्रं ददौ दक्षिणयान्विताम् ॥ १५ ॥ <br>
आसीमान्तमनुव्रज्य हृष्टो राजा बभूव ह ॥ <br>
तरुणीं हंसवर्णां च हंसीनामेति विश्रुताम् ॥ १६ ॥ <br>
गां गृह्य स्वगृहं प्राप्तो दाम्ना बद्धां सवत्सकाम् ॥ <br>
स तस्यै यवसं चार्द्रं ददौ ब्राह्मणसत्तमः ॥ १७ ॥ ॥ <br>
सुतृप्ता यवसेनैव मध्याह्ने तृषितां तदा ॥ <br>
गृहीत्वा निर्ययौ विप्रो दामबद्धां जलाशयम् ॥ १८ ॥ <br>
मार्गे गजाश्वसंबाधे त्रस्ता सा उष्ट्रदर्शनात् ॥ <br>
हस्तादाच्छिद्य सा धेनुर्ब्राह्मणस्य ययौ तदा ॥ १९ ॥ <br>
विचिन्वन्सकलामुर्वीं नापश्यत्तां द्विजर्षभः ॥ <br>
सा ययौ विद्रुता धेनुस्तन्महद्राजगोधनम् ॥ ॥ 7.4.10.२० ॥ <br>
द्वितीयेऽह्नि पुनर्विप्रमाहूय नृपसत्तमः ॥ <br>
संपूज्य विधिवद्भक्त्या वस्त्रालंकारभूषणैः ॥ २१ ॥ <br>
विधिवद्गां ददौ तां च स नृपः सोमशर्मणे ॥ <br>
गृहीत्वा राजभवनान्निर्ययौ गां द्विजर्षभः ॥ २२ ॥ <br>
आशंसमानो राजानं धर्मज्ञमिति कोविदम् ॥ <br>
स च विप्रो विचिन्वानः सर्वतो गां सुदुःखितः ॥ ॥ २३ ॥ <br>
ददर्श पथि गच्छन्तीं पृष्ठतः सोमशर्मणः ॥ <br>
दृष्ट्वा तां गां च स मुनिर्जैमिनिस्तमभाषत ॥ २४ ॥ <br>
मम गां चापि हृत्वा त्वं नयसे दस्युवत्कथम् ॥ <br>
स तस्य वचनं श्रुत्वा विस्मयं दस्युकीर्त्तनात् ॥ २५ ॥ <br>
राजतो हि मया लब्धां गां नयामि स्वमन्दिरम् ॥ <br>
गोहर्त्तेति च मां कस्माद्ब्रवीषि द्विजसत्तम ॥ २६ ॥ <br>
॥ ब्राह्मण उवाच ॥ ॥ <br>
मयापि राजतो लब्धा ममेयं गौर्न संशयः ॥ <br>
कथं नयसि विप्र त्वं मयि जीवति मन्दिरम् ॥ २७ ॥ <br>
सोऽब्रवीदद्य मे लब्धा कथं मां वदसे मृषा ॥ <br>
सोऽब्रवीद्ध्यो मया लब्धा बलान्नेतुं त्वमिच्छसि ॥ २८ ॥ <br>
ममेयमिति संक्रुद्धः सोमशर्माऽब्रवीद्वचः ॥ <br>
प्रज्वलत्क्रोधरक्ताक्षो ममेयमिति सोऽपरः ॥ २९ ॥ <br>
विवदतौ तथा विप्रौ राजद्वारमुपागतौ ॥ <br>
कुर्वाणौ कलहं घोरं त्यक्तुकामौ स्वजीवितम् ॥ 7.4.10.३० ॥ <br>
संक्रुद्धौ ब्राह्मणौ दृष्ट्वा शपन्तौ तौ परस्परम् ॥ <br>
राज्ञे निवेदयामास द्वास्थं प्रणयपूर्वकम् ॥ ३१ ॥ <br>
अवज्ञाय तदा विप्रौ विवदन्तौ रुषान्वितौ ॥ <br>
कामव्याकुलचेतस्को न बहिर्निःसृतो नृपः ॥ ३२ ॥ <br>
एवं विवदमानौ तौ त्रिरात्रं समुपस्थितौ ॥ <br>
अवज्ञातौ नृपेणाथ राजानं प्रति च क्रुधा ॥ ३३ ॥<br>
ऊचतुः कुपितो वाक्यं सामर्षौ नृपतिं प्रति ॥ <br>
अवमन्यसे नौ यस्मात्त्वं न निर्गच्छसि मन्दिरात् ॥ ३४ ॥ <br>
शास्ता भवान्प्रजानां हि न न्यायेन नियोक्ष्यति ॥ <br>
भविष्यति भवांस्तस्मात्कृकलासो न संशयः ॥ ३५ ॥ <br>
एवं शप्त्वा तदा विप्रावन्यस्मै गां प्रदाय तौ ॥ <br>
क्षुधितौ खेदसंयुक्तौ स्वगृहं गन्तुमुद्यतौ ॥३६॥ <br>
प्रस्थितौ तौ नृगो द्वार आगत्य समुपस्थितः ॥ <br>
दंडवत्प्रणिपत्याऽऽशु कृतांजलिरभाषत ॥ ३७ ॥ <br>
अमोघवचना यूयं तत्तथा न तदन्यथा ॥ <br>
ममोपरि कृपां कृत्वा शापांत उपदिश्यताम् ॥ ३८ ॥ <br>
तस्य तद्वचनं श्रुत्वा ऊचतुर्वचनं नृपम् ॥ <br>
द्वापरस्य युगस्यान्तं भगवान्देवकीसुतः ॥ ३९ ॥ <br>
वसुदेवगृहे राजन्हरिराविर्भविष्यति ॥ <br>
तस्य संस्पर्शनादेव शापमुक्तिर्भविष्यति ॥ 7.4.10.४० ॥ <br>
इत्युक्त्वा तौ तदा विप्रौ प्रयातौ स्वनिवेशनम् ॥ <br>
राजा बहुविधान्भोगान्भुक्त्वा दत्त्वा च भूरिशः ॥ ॥ ४१ ॥ <br>
इष्ट्वा च विविधैर्यज्ञैः कालधर्ममुपेयिवान् ॥ <br>
ततः स गतवान्विप्रा धर्मराजनिवेशनम् ॥ ४२ ॥ <br>
सत्कृत्योक्तो यमेनाथ स्वागतेन नृपोत्तमः ॥ <br>
प्रथमं सुकृतं राजन्नथवा दुष्कृतं त्वया ॥ <br>
भोक्तव्यमिति मे ब्रूहि तत्ते संपाद्यते मया ॥ ४३ ॥ <br>
॥ नृग उवाच ॥ ॥ <br>
यद्यस्ति दुष्कृतं किंचित्प्रथमं प्रतिपादय ॥ <br>
अनुज्ञातो यमेनैवं कृकलासो भवेति वै ॥ <br>
ततो वर्षसहस्राणि कृकलासत्वमाप्तवान् ॥ ४४ ॥ <br>
एकस्मिन्दिवसे विप्राः सर्वे यदुकुमारकाः ॥ <br>
वनं जग्मुर्मृगान्हन्तुं सर्वे कृष्णसमन्विताः ॥ ४५ ॥ <br>
तृषार्द्दिताश्च मध्याह्ने विचिन्वंतो जलं ह्रदे ॥ <br>
सत्वं च सुमहत्तत्र कृकलासं च संस्थितम् ॥ ४६ ॥ <br>
चक्रुश्चोद्धरणे तस्य यत्नं यदुकुमारकाः ॥ <br>
आकृष्यमाणः स तदा गुरुत्वान्न चचाल ह ॥ ४७ ॥ <br>
यदा न शेकुस्ते सर्व आचख्युः कृष्णरामयोः ॥ <br>
ददर्श तं तदा कृष्णो नृगं मत्वा हसन्निव ॥ ४८ ॥ <br>
चिक्षेप वामहस्तेन लीलयैव जगत्पतिः ॥ <br>
स संस्पृष्टो भगवता विमुक्तः शापबंधनात् ॥४९॥ <br>
त्यक्त्वा कलेवरं राजा दिव्यमाल्यानुलेपनः ॥ <br>
कृतांजलिरुवाचेदं भक्त्या परमया युतः ॥ 7.4.10.५० ॥ <br>
नमस्ते जगदाधार सर्गस्थित्यंतकारिणे ॥ <br>
सहस्रशिरसे तुभ्यं ब्रह्मणेऽनंतशक्तये ॥ ५१ ॥ <br>
एवं संस्तुवतः प्राह भगवान्देवकीसुतः ॥ <br>
ददामि ते वरं तुष्टो यत्ते मनसि वर्त्तते ॥ ५२ ॥ <br>
याहि पुण्यकृताँल्लोकान्दर्शनात्स्पर्शनाच्च मे ॥ <br>
एवमुक्तः स देवेन संप्रहृष्टतनूरुहः ॥ ५३ ॥ <br>
उवाच यदि तुष्टोऽसि यदि देयो वरो मम ॥ <br>
गर्त्तेयं मम नाम्ना तु ख्यातिं गच्छतु केशव ॥ ५४ ॥ <br>
यः स्नात्वा परया भक्त्या पितॄन्संतर्पयिष्यति ॥ <br>
त्वत्प्रसादेन गोविंद विष्णुलोकं स गच्छतु ॥ ५५ ॥<br>
एवमुक्त्वा स भगवान्पुनर्द्वारावतीमगात् ॥ ५६ ॥ <br>
स च राजा विमानेन दिव्यमाल्यानुलेपनः ॥ <br>
जगाम भवनं विष्णोर्विबुधैरनुसंस्तुतः ॥ ५७ ॥ <br>
॥ प्रह्लाद उवाच ॥ ॥ <br>
तदाप्रभृति विप्रेंद्राः स कूपो नृगसंज्ञया ॥ <br>
वरदानाच्च कृष्णस्य पावनः सर्वदेहिनाम् ॥ ॥ ५८ ॥ <br>
तत्र गत्वा द्विजश्रेष्ठा ह्यर्घ्यं दद्याद्यथाविधि ॥ <br>
फलपुष्पाक्षतैर्युक्तं चंदनेन च भूसुराः ॥ ५९ ॥ <br>
नमस्ते विश्वरूपाय विष्णवे परमात्मने ॥ <br>
अर्घ्यं गृहाण देवेश कूपेऽस्मिन्नृगसंज्ञके ॥ 7.4.10.६० ॥ <br>
ततः स्नायाद्द्विजश्रेष्ठा मृदमालिप्य पाणिना ॥ <br>
संतर्पयेत्पितॄन्देवान्मनुष्यांश्च यथाक्रमात् ॥ ॥ ६१ ॥ <br>
ततः श्राद्धं प्रकुर्वीत पितॄणां श्रद्धयान्वितः ॥ <br>
विप्रेभ्यो भोजनं दद्याद्दक्षिणां च स्वशक्तितः ॥ ६२ ॥ <br>
विशेषतः प्रदातव्या सवत्सा गौः स्वलंकृता ॥ <br>
शय्या सोपस्करां दद्याद्विष्णुर्मे प्रीयतामिति ॥ ६३ ॥ <br>
दीनांधकृपणानां च सदा तत्तीरवासिनाम् ॥ <br>
दद्याद्दानं स्वशक्त्या च वित्त शाठ्यविवर्जितः ॥६४॥ <br>
स्नानमात्रेण विप्रेन्द्रा लभेद्गोदानजं फलम्॥ <br>
पितृणां श्राद्धदानेन वियोनिं न च गच्छति ॥६५॥ <br>
कृकलासे कृतं श्राद्धं येनैव तर्पणं तथा ॥ <br>
स गच्छेद्विष्णुलोकं तु पितृभिः सहितो नरः ॥ ६६ ॥ <br>
तथा मनोरथावाप्तिर्यात्रा च सफला भवेत् ॥ <br>
सर्वतीर्थफलावाप्तिं लभते नात्र संशयः ॥ ६७ ॥ <br>
इति श्रीस्कांदे महापुराण एकाशीतिसाहस्र्यां सहितायां सप्तमे प्रभासखण्डे चतुर्थे द्वारकामाहात्म्ये कृकलासापरनामकनृग तीर्थमाहात्म्यवर्णनंनाम दशमोऽध्यायः ॥ १० ॥ ॥ छ ॥ <br>
<br>
</span>
