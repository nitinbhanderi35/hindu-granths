<span style="font-size: 14pt; line-height: 200%">॥ प्रह्लाद उवाच ॥ ॥ <br>
अहो क्षेत्रस्य माहात्म्यं समंताद्दशयोजनम् ॥ <br>
दिविष्ठा यत्र पश्यंति सर्वानेव चतुर्भुजान् ॥ १ ॥ <br>
अहो क्षेत्रस्य माहात्म्यं दृष्ट्वा नित्यं चतुर्भुजान् ॥ <br>
द्वारकावासिनः सर्वान्नमस्यंति दिवौकसः ॥ २ ॥ <br>
अहो क्षेत्रस्य माहात्म्यं सर्वशास्त्रेषु विश्रुतम् ॥ <br>
अहो क्षेत्रस्य माहात्म्यं शृण्वंतु ऋषयोऽमलाः ॥ ३ ॥ <br>
मुक्तिं नेच्छंति यत्रस्थाः कृष्णसेवोत्सुकाः सदा ॥ <br>
यत्रत्याश्चैव पाषाणा यत्र क्वापि विमुक्तिदाः ॥ ४ ॥ <br>
अपि कीट पतंगाद्याः पशवोऽथ सरीसृपाः ॥ <br>
विमुक्ताः पापिनः सर्वे द्वारकायाः प्रसादतः ॥ <br>
किं पुनर्मानवा नित्यं द्वारकायां वसंति ये ॥ ५ ॥ <br>
या गतिः सर्वजंतूनां द्वारकापुरवासिनाम् ॥ <br>
सा गतिर्दुर्लभा नूनं मुनीनामूर्द्ध्वरेतसाम् ॥ ६ ॥ <br>
सर्वेषु क्षेत्रतीर्थेषु वसतां वर्षकोटिभिः ॥ <br>
तत्फलं निमिषाद्धेंन द्वारकायां दिनेदिने ॥ ७ ॥ <br>
द्वारकायां स्थिताः सर्वे नरा नार्य्यश्चतुर्भुजाः ॥ <br>
द्वारकावासिनः सर्वान्यः पश्येत्कलुषापहान् ॥ <br>
सत्यंसत्यं द्विजश्रेष्ठाः कृष्णस्यातिप्रियो भवेत् ॥ ८ ॥ <br>
द्वारकावासिनो ये वै निंदंति पुरुषाधमाः ॥ <br>
कृष्णस्नेहविहीनास्ते पतंति दुःखसागरे ॥ ९ ॥ <br>
जयंतेन भृशं त्रस्ताः शूलाग्रारोपिताश्चिरम् ॥ <br>
कर्षितास्ताडितास्ते वै मूर्च्छिताः पुनरुत्थिताः ॥ 7.4.35.१० ॥ <br>
त्राहित्राहि जयंत त्वं वदंतो हि भयातुराः ॥ <br>
स्मरंतः पूर्वपापं ते जयंतेन प्रताडिताः ॥११॥ <br>
॥ जयंत उवाच ॥ ॥ <br>
किं कृतं मंदभाग्यैर्वो यत्पापं च सुदारुणम् ॥ <br>
सर्वं पुण्यफलं लब्ध्वा द्वारकावासमुत्तमम्॥१२॥ <br>
द्वारकावासिनां निंदा महापापाधिका ध्रुवम् ॥ <br>
न निवर्तेत तत्पापं सा ज्ञेया परमेश्वरी ॥ १३ ॥ <br>
अतः कृष्णाज्ञया सर्वान्पापिनो दंडयाम्यहम् ॥ <br>
वैष्णवानां च निंदायाः फलं भुक्त्वा सुदारुणम् ॥ १४ ॥ <br>
ततस्तु द्वारकायां च पुण्यं जन्म भविष्यति ॥ <br>
कृष्णं प्रतोष्य संसिद्धिर्भविष्यति सुदुर्ल्लभा ॥ १५ ॥ <br>
तस्मात्तद्भुज्यतां पापं जातं वैष्णवनिंदनात् ॥ <br>
तत्रत्यानां प्रभुर्नैव यम ईष्टे महेश्वरः ॥ १६ ॥ <br>
॥ श्रीप्रह्लाद उवाच ॥ ॥ <br>
तस्माद्द्वारवतीं गत्वा संसेव्यो देवनायकः ॥ १७ ॥ <br>
गोमतीतीरमाश्रित्य द्वारकायां प्रयच्छति ॥ <br>
यत्तु किंचिद्धनं विप्राः श्रूयतां तत्फलोदयम् ॥ १८ ॥ <br>
हेमभारसहस्रैस्तु रविवारे रविग्रहे ॥ <br>
कुरुक्षेत्रे यदाप्नोति गजाश्वरथदानतः ॥ १९ ॥ <br>
सहस्रगुणितं तस्मात्सत्यंसत्यं मयोदितम् ॥ <br>
हेममाषार्द्धमानेन द्वारकादानयोगतः ॥ 7.4.35.२० ॥ <br>
पत्राणां चैव पुष्पाणां नैवेद्यसिक्थसंख्यया ॥ <br>
कृष्णदेवस्य पूजायामनंतं भवति द्विजाः ॥ २१ ॥ <br>
अन्नदानं तु यः कुर्य्याद्द्वारकायां तु तत्फलम्॥ <br>
नैव शक्नोम्यहं वक्तुं ब्रह्मा शेषमहेश्वरौ ॥ २२॥ <br>
ब्राह्मणः क्षत्रियो वैश्यः शूद्रो वाऽप्यथ वांऽत्यजः ॥ <br>
नारी वा द्वारकायां वै भक्त्या वासं करोति वै ॥ २३ ॥<br>
कुलकोटिं  समुद्धृत्य विष्णुलोके महीयते ॥ <br>
सत्यंसत्यं द्विजश्रेष्ठा नानृतं मम भाषितम्॥ २४॥ <br>
द्वारकावासिनं दृष्ट्वा स्पृष्ट्वा चैव विशेषतः ॥<br>
महापापविनिर्मुक्ताः स्वर्गलोके वसंति ते ॥ २५ ॥ <br>
पांसुवो द्वारकाया वै वायुना समुदीरिताः ॥ <br>
पापिनां मुक्तिदाः प्रोक्ताः किं पुनर्द्वारका भुवि ॥ २६ ॥ <br>
॥ श्रीप्रह्लाद उवाच ॥ <br>
श्रूयतां द्विजशार्दूला महामोहविनाशनम्॥<br>
द्वारकायाश्च माहात्म्यं गोमतीकृष्णसन्निधौ ॥ २७ ॥ <br>
कुशावर्त्तात्समारभ्य यावद्वै सागरावधि ॥ <br>
यस्यां तिथौ समायाति सिंहे देवपुरोहितः॥ २८ ॥ <br>
तस्यां हि गोमतीस्नानं द्विषङ्गोदावरीफलम्॥ <br>
अवगाहिता प्रयत्नेन सिंहांते गौतमी सकृत् ॥ २९॥ <br>
गोदावर्य्यां भवेत्पुण्यं वसतो वर्षसंख्यया ॥ <br>
तत्फलं समवाप्नोति गोमतीसेवनाद्द्विजाः ॥7.4.35.३०॥ <br>
गोमत्यां श्रद्धया स्नानं पूर्णे सिंहस्थिते गुरौ ॥ <br>
सहस्रगुणितं तत्स्याद्द्वारवत्यां दिनेदिने ॥ ३१ ॥<br>
गच्छगच्छ महाभाग द्वारकामिति यो वदेत् ॥<br>
तस्यावलोकनादेव मुच्यते सर्वपातकैः ॥ ३२॥ <br>
द्वारकेति च यो ब्रूयाद्द्वारकाभिमुखो नरः ॥ <br>
कृपया कृष्णदेवस्य मुक्तिभागी भवेद्ध्रुवम् । ३३ ॥ <br>
द्वारकां गोमतीं पुण्यां रुक्मिणीं कृष्णमेव च॥ <br>
स्मरंति येऽन्वहं भक्त्या द्वारकाफलभागिनः ॥ ३४ ॥ <br>
सहस्रयोजनस्थानां येषां स्यादिति मानसम्॥ <br>
द्वारवत्यां गमिष्यामो द्रक्ष्यामो द्वारकेश्वरम् ॥ ३५ ॥ <br>
सर्वपापैः प्रमुच्यंते धन्यास्ते लोकपावनाः ॥ <br>
किं वाच्यं द्वारकायात्रां ये प्रकुर्वंति मानवाः ॥ <br>
किं पुनर्द्वारकानाथं कृष्णं पश्यंति ये नराः ॥ ३६ ॥ <br>
मित्रध्रुग्ब्रह्महा गोघ्नः परदारापहारकः ॥<br>
मातृहा पितृहा चैव ब्रह्मस्वापहरस्तथा ॥ ३७ ॥ <br>
एते चान्ये च पापिष्ठा महापापयुताश्च ये ॥ <br>
सर्वपापैः प्रमुच्यंते कृष्णदेवस्य दर्शनात् ॥३८ ॥ <br>
किं वेदैः श्रद्धया हीनैर्व्याख्यानैरपि कृत्स्नशः ॥ <br>
हेमभारसहस्रैः किं कुरुक्षेत्रे रविग्रहे ॥ ३९ ॥ <br>
गजाश्वरथदानैः किं किं मंदिरप्रतिष्ठया ॥ <br>
तेषां पूजादिना सम्यगिष्टा पूर्तादिभिश्च किम् ॥ 7.4.35.४० ॥ <br>
राजसूयाश्वमेधाद्यैः सर्वयज्ञैश्च किं भवेत् ॥ <br>
सेवनैः क्षेत्रतीर्थानां तपोभिर्विविधैस्तु किम् ॥ ४१ ॥ <br>
किं मोक्षसाधनैः क्लेशैर्ध्यानयोगसमाधिभिः ॥ <br>
द्वारकेश्वरकृष्णस्य दर्शनं यस्य जायते॥ ४२॥ <br>
माहात्म्यं द्वारकायास्तु अथवा यः शृणोति च ॥ <br>
विशेषेण तु वैशाख्यां जयंत्याश्चैव जागरे॥ ४३॥ <br>
माघ्यां च फाल्गुने चैत्रे ज्येष्ठे चैव विशेषतः॥ <br>
अद्यापि द्वारका पुण्या कलावपि विशेषतः॥४४॥ <br>
यस्यां सत्रं प्रपां कृत्वा प्रासादं मंचमेव च॥ <br>
यतीनां शरणं कृत्वा तीरे मंडपमेव च॥४५॥ <br>
वापीकूपतडागानां जीर्णोद्धारमथापि वा॥ <br>
मूर्तिं विष्णोः प्रतिष्ठाप्य दत्त्वा वा भोगसाधनम् ॥ ४६॥<br>
श्रूयतां तत्फलं विप्राः सर्वोत्कृष्टं वदाम्यहम् ॥ <br>
संप्राप्य वांछितान्कामान्कृष्णानुग्रहभाजनम्॥४७॥ <br>
तेजोमयेषु लोकेषु भुक्त्वा भोगाननुक्रमात् ॥ <br>
प्राप्नोति विष्णुलोकं वै नरो देवनमस्कृतम् ॥ ४८ ॥ <br>
स्थापयेद्द्वारकायां वै मूर्तिं दारुशिलामयीम्॥ <br>
त्रैलोक्यं स्थापितं तेन विष्णोः सायुज्यतामियात्॥४९॥ <br>
प्ररोहो नास्ति पापस्य पुण्यस्य वृद्धिरुत्तमा ॥ <br>
द्वारकायां कथं जातं वैलक्षण्यमिदं प्रभो ॥ <br>
क्षेत्रेभ्यः सर्वतीर्थेभ्य आश्चर्य्यं कथयंति ते ॥ 7.4.35.५० ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये द्वारकानाममाहात्म्यवर्णनंनाम पञ्चविंशोऽध्यायः ॥ ३५ ॥<br>
<br>
<br>
</span>
