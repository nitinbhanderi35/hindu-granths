<span style="font-size: 14pt; line-height: 200%">॥ ॥ श्रीप्रह्लाद उवाच ॥ ॥ <br>
तदा तेषां सुतीर्थानां क्षेत्राणामभवन्मुदः ॥ <br>
गन्तुं द्वारवतीं पुण्यां सर्वेषामपि सर्वशः ॥ १ ॥ <br>
द्वारकागमने दृष्ट्वा तथा नारदगौतमौ ॥ <br>
महोत्सवो महांस्तत्र भविष्यति मनोहरः ॥२ ॥ <br>
तीर्थानां कृष्णयात्रायां गन्तव्यमित्यवो चतुः ॥ <br>
अथ ते ह्यृषयो देवाः सर्वतीर्थसमन्विताः ॥ ३ ॥ <br>
गौतमीं तु पुरस्कृत्य ययुर्द्वारवतीं मुदा ॥ <br>
तदा सर्वाणि तीर्थानि क्षेत्रारण्यानि कृत्स्नशः ॥ <br>
द्वारकागमनं चक्रुः सानन्दा ऋषयः सुराः ॥ ४ ॥ <br>
श्रद्धया परया भक्त्या कृष्णदर्शनलालसाः॥ <br>
वीणानिनादतत्त्वज्ञं नारदं पथि तेऽ ब्रुवन्॥ ५ ॥ <br>
॥ ऋषय ऊचुः ॥ ॥ <br>
राशयः पुण्यपुञ्जानां कृता वै तपसां तथा ॥ <br>
यज्ञदानव्रतानां च तीर्थानां महतां भुवि ॥ ६ ॥ <br>
संप्राप्तस्तत्प्रसादोऽयं यद्द्रक्ष्यामः कुशस्थलीम् ॥ <br>
पृच्छामहेऽधुना त्वां वै योगिनां परमं गुरुम् ॥ ७ ॥ <br>
द्वारकायास्तु यात्रायां को विधिः संप्रकीर्तितः ॥ <br>
नियमः कोऽत्र कर्त्तव्यो वर्जनीयं च किं मुने ॥ ८ ॥ <br>
श्रोतव्यं कीर्तितव्यं च स्मर्तव्यं किं च वै पथि ॥ <br>
उत्सवाश्चात्र के प्रोक्ता द्वारकायाश्च तत्पथि॥। <br>
एकैकश्च महाभाग भक्तानन्दविवर्द्धनम् ॥ <br>
एतत्सर्वं महाभाग कृपया संप्रकीर्त्यताम् ॥ 7.4.30.१० ॥ <br>
॥ श्रीनारद उवाच ॥ ॥ <br>
कृताभ्यंगस्तु पूर्वेद्युः संपूज्य श्रद्धया हरिम्॥ <br>
भोजयेद्वैष्णवान्विप्रान्स्वशक्त्या संप्रहर्षितः ॥ ११ ॥ <br>
अनुज्ञातो महाविष्णोः प्रसादमुपयुज्य वै ॥ <br>
शयीत भुवि सुप्रीतो द्वारकां कृष्णमानसः ॥ १२ ॥ <br>
श्वोभूते तु शुचिः स्नातः संपूज्य जगदीश्वरम् ॥ <br>
प्रदक्षिणं नमस्कृत्य महाविष्णोरनुज्ञया ॥ <br>
पृष्ट्वा कुलवृद्धांश्च ब्राह्मणान्वैष्णवान्प्रियान्॥ १२ ॥ <br>
ततस्तु तदनुज्ञातो गीतवादित्रसंस्तवैः ॥ <br>
यात्रारंभं प्रकुर्वीत द्वारकायां प्रहर्षितः ॥ १४ ॥ <br>
द्वारकां गच्छमानस्तु शान्तो दांतः शुचिः सदा ॥ <br>
ब्रह्मचर्यमधः शय्यां कुर्वीत नियतेन्द्रियः ॥ १५ ॥ <br>
सहस्रनामपठनं पुराणपठनं तथा ॥ <br>
कर्त्तव्यं सकृपं चित्तं सतां शुश्रूषणं तथा ॥ १६ ॥ <br>
अन्नदानादिकं सर्वं विभवे सति मानवः ॥ <br>
अपि स्वल्पं स्वशक्त्या वै कृतं कोटिगुणं भवेत् ॥ १७ ॥ <br>
पथि कृष्णस्य यो भक्त्या ग्रासमेकं प्रयच्छति ॥ <br>
द्वीपांता तेन दत्ता भूः पुण्यस्यान्तो न विद्यते ॥ १८ ॥ <br>
किं पुनर्द्वारकाक्षेत्रे कृष्णस्य च समीपतः ॥ <br>
कलावेकेकसिक्थे च राजसूयायुतं फलम्॥ १९ ॥ <br>
गयाश्राद्धसहस्राणि कृतानि शतसंख्यया ॥ <br>
अन्नदानं कृतं यैस्तु द्वारकापथि मानवैः ॥ 7.4.30.२० ॥ <br>
औषधं चान्नपानीयं पादुके कंबलं तथा॥ <br>
वासांस्युपानहौ चैव वित्तं च विभवे सति ॥ <br>
वर्जयेत्संकरं विद्वान्यूथालापांस्तथैव च ॥ २१ ॥ <br>
परनिन्दां च पैशुन्यं परस्य परिवञ्चनम् ॥ <br>
परान्नं परपाकं च सति वित्ते त्यजेद्बुधः ॥ २२ ॥ <br>
न दोषो हीनवित्तस्य तावन्मात्रपरिग्रहे ॥ <br>
श्रोतव्या सत्कथा विष्णोर्नामसंकीर्त्तनामृतम्॥ २३ ॥ <br>
द्वारकापथिगच्छद्भिरन्योन्यं भक्तिवर्द्धनम् ॥ <br>
जप्तव्यं वैदिकं जाप्यं स्तोत्रमागमिकं तथा ॥ २४ ॥ <br>
यात्रायां यत्फलं प्रोक्तं श्रीकृष्णस्य च वै कलौ ॥ <br>
न शक्यते मया वक्तुं वदनैर्युगसंख्यया ॥ २५ ॥ <br>
इत्येतत्कथितं सर्वं यत्पृष्टं तु द्विजोत्तमाः ॥ <br>
यतध्वं तत्प्रयत्नेन विष्णुप्राप्तौ च सत्वरम् ॥ २६ ॥ <br>
॥ श्रीप्रह्लाद उवाच ॥ ॥ <br>
एवं ते नारदेनोक्ता मुनयो हृष्टमानसाः ॥ <br>
चक्रुस्ते सहिताः सर्वे कृष्णदेवस्य तत्पथि ॥ २७ ॥ <br>
केचिच्छृण्वन्ति ता विष्णोः सत्कथा लोकविश्रुताः ॥ <br>
यासां संश्रवणादेव भगवान्विशते हृदि ॥ २८ ॥ <br>
कीर्त्यमानानि नामानि महापुण्यप्रदानि वै ॥ <br>
पावनानि सदा लोके कलौ विप्रा विशेषतः ॥ २९ ॥ <br>
पुराणसंहिता दिव्या मुनिभिः परिकीर्तिताः ॥ <br>
प्रकाशयंति या  विष्णोर्महिमानं सुमंगलम् ॥ 7.4.30.३० ॥ <br>
सद्गुणाः कर्मवीर्य्याणि कृतानि विष्णुना पुरा ॥ <br>
लीलावताररूपैस्तु शृण्वन्ति परया मुदा ॥ ॥३१॥ <br>
अपरे वासुदेवस्य चरितानि सुमंगलाः ॥ <br>
वदंति परया भक्त्या सानन्दाः साश्रुलोचनाः ॥ ३२ ॥ <br>
अन्ये स्मरंति देवेशमनादिनिधनं विभुम्॥ <br>
केचिज्जपंति मुनयः स्तोत्राणि परया मुदा ॥ ३३ ॥ <br>
केचित्तु शतनामानि जपन्ति मुनयः पथि ॥ <br>
अन्ये सहस्रनामानि लक्षनाम तथाऽपरे ॥ ३४ ॥ <br>
केचिल्लौकिकगीतानि हरिनामानि हर्षिताः ॥ <br>
उत्सवैश्च व्रजंत्यन्ये पताकादिविभूषिताः ॥ ३५ ॥ <br>
गीतवादित्रघोषेण करतालस्वनेन च ॥ ॥ <br>
नास्ति धन्यतमस्तस्मात्त्रिषु लोकेषु कश्चन ॥ ३६ ॥ <br>
दर्शनं यस्य संजातं वैष्णवानामनुत्तमम्॥ <br>
तथैव जाह्नवी पुण्या यमुना च सरस्वती ॥ ॥ ३७ ॥ <br>
रेवाद्याः सरितः सर्वाः प्रचक्रुर्गीतनर्त्तनम् ॥ <br>
प्रयागादीनि तीर्थानि सागराः पर्वतोत्तमाः ॥ ३८ ॥ <br>
वाराणसी कुरुक्षेत्रं पुण्यान्यन्यानि कृत्स्नशः ॥ <br>
त्रैलोक्ये यानि तीर्थानि क्षेत्राणि देवनायकाः ॥ <br>
चक्रुर्गीतं च नृत्यं च द्वारकायाश्च सत्पथि ॥ ३९ ॥ <br>
एकैकस्मिन्पदे दत्ते द्वारकापथि गच्छताम् ॥ <br>
पुण्यं क्रतुसहस्राणां तत्पादरजसंख्यया ॥ 7.4.30.४० ॥ <br>
अथ ते मुनयः सर्वे तीर्थक्षेत्रादिसंयुताः ॥ <br>
श्रीमत्कृष्णालयं दूराद्ददृशुर्नारदादयः ॥ ४१ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे चतुर्थे द्वारकामाहात्म्ये द्वारकां प्रति गोदावर्यादितीर्थक्षेत्रदेव महर्षिगमनोत्सवयात्रावर्णनंनाम त्रिंशत्तमोऽध्यायः ॥ ३० ॥  <br>
<br>
<br>
</span>
