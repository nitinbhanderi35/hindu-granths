<span style="font-size: 14pt; line-height: 200%">॥ प्रह्लाद उवाच ॥ ॥ <br>
ततो गच्छेद्द्विजश्रेष्ठाः सप्तकुण्डान्सुविश्रुतान् ॥ <br>
सर्वपापप्रशमनानृद्धिबुद्धिविवर्द्धनान्॥१॥ <br>
आराधितः स च यदा हरिराविर्बभूव ह ॥ <br>
संस्तूयमानो मुनिभिर्लक्ष्म्या सह जगत्पतिः ॥ २ ॥ <br>
अर्हणं च तदा चक्रुर्हरये सुरगङ्गया ॥ <br>
वामपार्श्वे स्थितां पद्मामभिषेक्तुं समुद्यताम् ॥ ३ ॥ <br>
सनकाद्या ब्रह्मसुताः सप्तैते मनसा द्विजाः ॥ <br>
पृथक्पृथग्घ्रदान्कृत्वा सिषिचुः सागरोद्भवाम् ॥ ४ ॥ <br>
ततो लक्ष्मीह्रदाः प्रोक्ता देव्या नात्रैव संज्ञिताः ॥ <br>
प्राप्ते तु द्वापरस्यांते रुक्मिणीसंश्रयेण तु ॥ ५ ॥ <br>
रुक्मिणीह्रदमित्येवं कलौ ख्यातिं गताः पुनः ॥ <br>
भृगुणा सेवितं यस्माद्भृगुतीर्थमिति स्मृतम् ॥ ६ ॥ <br>
तस्मिन्गत्वा महाभागाः प्रक्षाल्य चरणौ मृदा ॥ <br>
आचम्य च कुशान्गृह्य प्राङ्मुखो नियतः शुचिः ॥ ७ ॥ <br>
संपूर्णं चार्घ्यमादाय फलपुष्पाक्षतादिभिः ॥ <br>
रजतं च शिरे कृत्वा मन्त्रमेतमुदीरयेत् ॥ ८ ॥ <br>
भक्त्या चार्घ्यं प्रदास्यामि ह्रदे रुक्मिणिसंज्ञिते ॥ <br>
सर्वपापविनाशाय रुक्मिण्याः प्रीणनाय च ॥ ९ ॥ <br>
स्नानं कुर्य्यात्ततो विप्राः कृत्वा शिरसि तारकम् ॥ <br>
देवान्मनुप्यान्सन्तर्प्य पितॄनथ विशेषतः ॥ 7.4.9.१० ॥ <br>
श्राद्धं ततः प्रकुर्वीत विप्रानाहूय भक्तितः ॥ <br>
दक्षिणां च ततो दद्याद्रजतं रुक्ममेव च ॥ ११ ॥ <br>
विशेषतः प्रदेयानि फलानि रसवन्ति च ॥ <br>
दम्पत्योर्भोजनं दद्यान्मिष्टान्नेन द्विजोत्तमाः ॥ १२॥ <br>
विप्रपत्न्यस्तु संपूज्याः स्त्रियश्चान्याः स्वशक्तितः ॥ <br>
कञ्चुकै रक्तवस्त्रैश्च रुक्मिणी प्रीयतामिति ॥ १३ ॥ <br>
एवं कृते द्विजश्रेष्ठाः कृतकृत्यो भवेन्नरः ॥ <br>
सर्वान्कामानवाप्नोति विष्णुलोकं स गच्छति ॥ १४ ॥ <br>
वसते च सदा गेहे लक्ष्मीस्तस्य न संशयः ॥ <br>
आरोग्यं मनसस्तुष्टिर्न चोद्वेगः कदाचन ॥ १५ ॥ <br>
पितॄणामक्षया तृप्तिः प्रजा भवति निश्चला ॥ <br>
हीनसत्त्वो नैव भवेद्दीर्घायुश्च भवेन्नरः ॥ १६ ॥ <br>
आढ्यो भवति सर्वत्र यः स्नातो रुक्मिणी  ह्रदे ॥ <br>
न लक्ष्म्या मुच्यते विप्रा नालक्ष्म्या व्रियते नरः ॥ १७ ॥ <br>
न वैरं कलहस्तस्य यः स्नातो रुक्मिणीह्रदे ॥ <br>
गमनागमनं न स्यात्संसारभ्रमणं तथा ॥ १८ ॥ <br>
दुःखशोकौ कुतस्तस्य यः स्नातो रुक्मिणीह्रदे ॥ <br>
सर्वपापविनिर्मुक्तो महाभयविवर्जितः ॥ १९ ॥ <br>
सर्वान्कामानिह प्राप्य याति विष्णुपदं नरः ॥ 7.4.9.२० ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे चतुर्थे द्वारका माहात्म्ये  रुक्मिणीह्रदमाहात्म्यवर्णनंनाम नवमोऽध्यायः ॥ ९ ॥ ॥ छ ॥ <br>
<br>
</span>
