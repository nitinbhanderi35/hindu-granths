<span style="font-size: 14pt; line-height: 200%">॥ मार्कण्डेय उवाच ॥ ॥ <br>
कृत्वा जागरणं विष्णोर्यथान्यायं नरेश्वर ॥ <br>
पितॄन्यच्छति पुण्यं च ततः किं कुरुते यमः ॥ १ ॥ <br>
भुक्तो वा यदि वाऽभुक्तः स्वच्छो वाऽस्वच्छ एव वा ॥ <br>
विमुक्तिः कथिता तत्र हरिजागरणान्नृणाम् ॥२॥ <br>
अस्नातो वा नरः स्नातो जागरे समुपस्थिते ॥ <br>
सर्वतीर्थाप्लुतो ज्ञेयस्तं दृष्ट्वा दिवमाव्रजेत् ॥ ३ ॥ <br>
श्वपचा जागरं कृत्वा पदं निर्वाणमागताः ॥ <br>
किं पुनर्वर्णसंभूताः सदाचारपरास्तथा ॥ ४ ॥ <br>
युवतीनादमाकर्ण्य यथा निद्रा न जायते ॥ <br>
जागरे चैवमेव स्यात्तत्कथानां च कीर्तने ॥ ५ ॥ <br>
ब्रह्महत्या सुरापानं स्तेयं गुर्वंगनागमः ॥ <br>
उत्कल्लनं मनःपापं शोधयेद्विष्णु जागरः ॥ ६ ॥ <br>
विमुक्तिः कामुकस्योक्ता किं पुनर्वीक्षतां हरिम् ॥ ७ ॥ <br>
वाचिकं मानसं पापं करणैर्यदुपार्जितम्॥ <br>
अन्यैर्निमिषमात्रेण व्यपोहति न संशयः ॥ ८ ॥ <br>
गोष्ठ्यां समागता ये तु तेषां पापं कुतः स्मृतम् ॥ <br>
मातृपूजा गयाश्राद्धं सुतीर्थगमनं तथा ॥ <br>
जागरस्य नृणां राजन्समानि कवयो विदुः ॥ ९ ॥ <br>
जननीपूजनं भूप ह्यश्वमेधायुतैः समम् ॥ <br>
पूर्णं वर्षशतं भूप कुशाग्रेणोद्धृतं जलम् ॥ 7.4.28.१० ॥<br>
&nbsp;पिबन्पात्रे द्विजः सम्यक्तीर्थे पुष्करसंज्ञिते ॥ <br>
जागरस्यैव चैतानि कलां नार्हंति षोडशीम् ॥ ११ ॥ <br>
कृत्वा कांचनसंपूर्णां वसुधां वसुधाधिप ॥ <br>
दत्त्वा यत्फलमाप्नोति तत्फलं हरिजागरे ॥ १२ ॥ <br>
निकृंतनं कर्मणश्च ह्यात्मना दुष्कृतं कृतम् ॥ <br>
व्यपोहति न संदेहो येन जागरणं कृतम् ॥ ॥ <br>
संक्षेपतः प्रवक्ष्यामि पुनरेव महीपते ॥ <br>
जागरे पद्मनाभस्य यत्फलं कवयो विदुः ॥ १४ ॥ <br>
रवेर्बिंबमिदं भित्त्वा स योगी हरिजागरे ॥ <br>
प्रयाति परमं स्थानं योगिगम्यं निरंजनम् ॥ <br>
सांख्ययोगैः सुदुःखेन प्राप्यते यत्पदं हरेः ॥ १५ ॥ <br>
नद्यो नदा यथा यांति सागरे संस्थितिं क्रमात् ॥ <br>
एवं जागरणात्सर्वे तत्पदे यांति संस्थितिम् ॥ १६ ॥ <br>
मेरुमंदरमानानि कृत्वा पापानि वा नरः ॥ <br>
हरिजागरणे तानि व्यपोहति न संशयः ॥ १७ ॥ <br>
राज्यं स्वर्गं तथा मोक्षं यच्चान्यदीप्सितं नृणाम् ॥ <br>
ददाति भगवान्कृष्णः स्वगीतैर्जागरे स्थितः ॥ १८ ॥ <br>
जागरेणैव पापानां श्वपचानां महीपते ॥ <br>
तत्पदं कविभिः प्रोक्तं किं पुनस्तु द्विजन्मनाम् ॥ १९ ॥ <br>
जपध्यानविहीनस्य गायकस्यापि भूपते ॥ <br>
कर्मभ्रष्टस्य च प्रोक्तो मोक्षस्तु हरिजागरे ॥ 7.4.28.२० ॥ <br>
तन्नास्ति त्रिषु लोकेषु पुण्यं पुण्यवतां नृणाम् ॥ <br>
यत्तु साधयते भूप जागरे संव्यवस्थितः ॥ २१ ॥ <br>
त्वया पुनरिदं कार्य्यं स्मर्त्तव्यो गरुडध्वजः ॥ <br>
एकादश्यां न भोक्तव्यं कर्तव्यं जागरं सदा ॥ २२ ॥ <br>
जागरे वर्त्तमानस्य श्वपचस्य गतिर्भवेत् ॥ <br>
किंपुनर्वर्णजातीनां वैष्णवानां महीपते ॥ २३ ॥ <br>
ये तु जागरणे निद्रां न यांति नृपपुंगव ॥ <br>
न तेषां जननी याति खेदं गर्भावधारणात् ॥ २४ ॥ <br>
तस्माज्जागरणं कार्य्यं मातुर्जठरवर्जिभिः ॥ <br>
भीतेर्मोक्षपरैर्मर्त्यैः सुखचेष्टाबहिष्कृतैः ॥ २५ ॥ <br>
यस्तु जागरणं रात्रौ कुर्याद्भक्तिसमन्वितः ॥ <br>
निमिषेनिमिषे राजन्नश्वमेधफलं लभेत् ॥ २६ ॥ <br>
शयनो त्थापनाभ्यां च समं पुण्यमुदाहृतम् ॥ <br>
विशेषो नास्ति भूपाल विष्णुना कथितं पुरा ॥ २७ ॥ <br>
ब्राह्मणाः क्षत्रिया वैश्याः स्थिताः शूद्राश्च जागरे ॥ <br>
पक्षिणः कृमिकीटाश्च ह्यनेके चैव जंतवः ॥ <br>
ते गताः परमं स्थानं योगिगम्यं निरंजनम् ॥ २८ ॥ <br>
यानि कानि च पापानि ब्रह्महत्यासमानि च ॥ <br>
कृष्णजागरणे तानि क्षयं यांति न संशयः ॥ २९ ॥ <br>
एकतः क्रतवः सर्वे सर्वतीर्थसमन्विताः ॥ <br>
एकतो देवदेवस्य जागरः कृष्णवल्लभः ॥ <br>
न समं ह्यधिकः प्रोक्तः कविभिः कृष्णजागरः ॥ 7.4.28.३० ॥ <br>
सूर्यशक्रादयो देवा ब्रह्मरुद्रादयो गणाः ॥ <br>
नित्यमेव समायांति जागरे कृष्णवल्लभे ॥ ३१ ॥ <br>
गंगा सरस्वती रेवा यमुना च शतह्रदा॥ <br>
चंद्रभागा वितस्ता च नद्यः सर्वाश्च तत्र वै ॥३२॥ <br>
सरांसि च ह्रदाश्चैव समुद्राः कृत्स्नशो नृप ॥ <br>
एकादश्यां नृपश्रेष्ठ गच्छंति हरिजागरे ॥ ३३ ॥ <br>
स्पृहणीयास्तु देवेभ्यो ये नराः कृष्णजागरे ॥ <br>
नृत्यं गीतं प्रकुर्वंति वीणावाद्यं तथैव च ॥ ३४ ॥ <br>
भक्त्या वाऽप्यथवाऽभक्त्या शुचिर्वाप्यथवाऽशुचिः ॥ <br>
कृत्वा जागरणं विष्णोर्मुच्यते पापकोटिभिः ॥ ३५ ॥ <br>
पादयोः पांसुकणिका यावत्तिष्ठंति भूतले ॥ <br>
तावद्वर्षसहस्राणि जागरी वसते दिवि ॥ ३६ ॥ <br>
तस्माद्गृहं प्रगन्तव्यं जागरे माधवस्य च ॥ <br>
कलौ मलविनाशाय द्वादशद्वादशीषु च ॥ ३७ ॥ <br>
सुबहून्यपि पापानि कृत्वा जागरणं हरेः ॥ <br>
निर्द्दहेन्मेरुतुल्यानि युगकोटिशतान्यपि ॥ ३८ ॥ <br>
उन्मीलिनी महीपाल यैः कृता प्रीतिसंयुतैः ॥ <br>
कलौ जागरणोपेता फलं वक्ष्यामि तच्छृणु ॥ ३९ ॥<br>
स्थितौ युगसहस्रं तु पादेनैकेन भूतले ॥ <br>
काश्यां च जाह्नवीतीरे तत्फलं लभते नरः ॥7.4.28.४०॥ <br>
भवेद्युगसहस्रं च विनाऽऽहारेण यत्फलम्॥ <br>
उन्मीलिनीं समासाद्य फलं जागरणे हरेः ॥ ४१ ॥ <br>
दुष्प्राप्यं वैष्णवं स्थानं मखकोटिशतैः कृतैः ॥ <br>
हेलया प्राप्यते नूनं द्वादश्यां जागरे कृते ॥ ४२ ॥ <br>
न कुर्वंति व्रतं विष्णोर्जागरेण समन्वितम् ॥ <br>
परस्वं पारदार्यं च पापं तान्प्रति गच्छति ॥४३॥ <br>
एकेनैवोपवासेन भावहीनास्तु मानवाः ॥ <br>
निर्द्दग्धाऽखिलपापास्ते प्रयांति स्वर्गकाननम् ॥ ४४ ॥ <br>
यत्र भागवतं शास्त्रं यत्र जागरणं हरेः ॥ <br>
शालिग्रामशिला यत्र तत्र गच्छेद्धरिः स्वयम्॥ ४५ ॥ <br>
न पुर्य्यः पावनाः सप्त कलौ वेदवचो नहि ॥ <br>
यादृशं वासरं विष्णोः पावनं जागरान्वितम्॥ ४६ ॥ <br>
संप्राप्ते वासरे विष्णोर्ये न कुर्वंति जागरम्॥ <br>
मज्जंति नरके घोरे नरानार्य्यो न संशयः ॥ ४७ ॥ <br>
इति श्रीस्कांदे महापुराण एकाशीति साहस्र्यां संहितायां सप्तमे प्रभासखण्डे चतुर्थे द्वारकामाहात्म्ये द्वादशीजागणरणमाहात्म्यवर्णनंनामाष्टाविंशतितमोऽध्यायः ॥ २८ ॥ <br>
<br>
<br>
</span>
