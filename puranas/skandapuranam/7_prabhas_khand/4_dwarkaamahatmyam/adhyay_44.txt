<span style="font-size: 14pt; line-height: 200%">॥ सूत उवाच ॥ ॥<br>
एतत्पुराणमखिलं पुरा स्कन्देन भाषितम् ॥ <br>
भृगवे ब्रह्मपुत्राय तस्माल्लेभे तथांऽगिराः ॥ १ ॥ <br>
ततश्च च्यवनः प्राप ऋचीकश्च ततो मुनिः ॥ <br>
एवं परंपरा प्राप्तं सर्वेषु भुवनेष्वपि ॥ २ ॥ <br>
स्कान्दं पुराणमेतच्च कुमारेण पुरोद्धृतम् ॥ <br>
यः शृणोति सतां मध्ये नरः पापाद्विमुच्यते ॥ ३ ॥ <br>
इदं पुराणमायुष्यं चतुर्वर्णसुखप्रदम् ॥ <br>
निर्मितं षण्मुखेनेह नियतं सुमहात्मना ॥ ४ ॥ <br>
एवमेतत्समाख्यातमाख्यानं भद्रमस्तु वः ॥ ५ ॥ <br>
मण्डितं सप्तभिः खण्डैः स्कान्दं यः शृणुयान्नरः ॥ <br>
न तस्य पुण्यसंख्यानं कर्तुं शक्येत केनचित् ॥ ६ ॥ <br>
य इदं धर्ममाहात्म्यं ब्राह्मणाय प्रयच्छति ॥ <br>
स्वर्गलोके वसेत्तावद्यावदक्षरसंख्यया ॥ ७ ॥<br>
यथा हि वर्षतो धारा यथा वा दिवि तारकाः ॥ <br>
गंगायां सिकता यद्वत्तद्वत्संख्या न विद्यते ॥ ८ ॥ <br>
यो नरः शृणुयाद्भक्त्या दिनानि च कियन्ति वै ॥ <br>
सर्वार्थसिद्धो भवति य एतत्पठते नरः ॥ ९ ॥<br>
पुत्रार्थी लभते पुत्रान्धनार्थी लभते धनम् ॥ <br>
लभते पतिकामा या पतिं कन्या मनोरमम् ॥ 7.4.44.१०॥ <br>
समागमं लभन्ते च बान्धवाश्च प्रवासिभिः ॥ <br>
स्कान्दं पुराणं श्रुत्वा तु पुमानाप्नोति वाञ्छितम् ॥ ११ ॥ <br>
शृण्वतः पठतश्चैव सर्वकामप्रदं नृणाम्॥१२॥ <br>
पुण्यं श्रुत्वा पुराणं वै दीर्घमायुश्च विन्दति॥ <br>
महीं विजयते राजा शत्रूंश्चाप्यधितिष्ठति॥१३॥ <br>
वेदविच्च भविद्विप्रः क्षत्रियो राज्यमाप्नुयात्॥ <br>
धनं धान्यं तथा वैश्यः शूद्रः सुखमवाप्नुयात्॥१४॥ <br>
अध्यायमेकं शृणुयाच्छ्लोकं श्लोकार्धमेव वा॥ <br>
यः श्लोकपादं शृणुयाद्विष्णुलोकं स गच्छति ॥ १५ ॥ <br>
श्रुत्वा पुराणमेतद्धि वाचकं यस्तु पूजयेत्॥ <br>
तेन ब्रह्मा च विष्णुश्च रुद्रश्चैव प्रपूजितः ॥ १६ ॥ <br>
एकमप्यक्षरं यस्तु गुरुः शिष्ये निवेदयेत् ॥ <br>
पृथिव्यां नास्ति तद्द्रव्यं यद्दत्त्वा ह्यनृणी भवेत् ॥ १७ ॥ <br>
अतः संपूजनीयस्तु व्यासः शास्त्रोपदेशकः ॥ <br>
गोभू हिरण्यवस्त्राद्यैर्भोजनैः सार्वकामिकैः ॥ १८ ॥ <br>
य एवं भक्तियुक्तस्तु श्रुत्वा शास्त्रमनुत्तमम् ॥ <br>
पूजयेदुपदेष्टारं स शैवं पदमाप्नुयात् ॥ १९ ॥ <br>
पुराणश्र वणादेव अनेकभवसंचितम् ॥ <br>
पापं प्रशममायाति सर्वतीर्थफलं लभेत् ॥ 7.4.44.२० ॥ <br>
अमृतेनोदरस्थेन म्रियन्ते सर्वदेवताः ॥ <br>
कण्ठस्थितविषेणापि यो जीवति स पातु वः ॥ २१ ॥ <br>
॥ व्यास उवाच ॥ ॥ <br>
इत्युक्त्वोपरते सूते शौनकादि महर्षयः ॥ <br>
संपूज्य विधिवत्सूतं प्रशस्याथाभ्यनन्दयन् ॥ ॥ २२ ॥ <br>
ऋषय ऊचुः ॥ ॥ <br>
कथितो भवता सर्गः प्रतिसर्गस्तथैव च ॥ <br>
वंशानुवंशचरितं पुराणानामनुक्रमः ॥ २३ ॥ <br>
मन्वन्तरप्रमाणं च ब्रह्माण्डस्य च विस्तरः ॥ <br>
ज्योतिश्चक्रस्वरूपं च यथावदनुवर्णितम् ॥ २४ ॥ <br>
धन्याः स्म कृतकृत्याः स्म वयं तव मुखाम्बुजात् ॥ <br>
स्कान्दं महापुराण हि श्रुत्वा सूतातिहर्षिताः ॥ २५ ॥ <br>
वयं महर्षयो विप्राः प्रदद्मोऽद्य तवाऽऽशिषः ॥ <br>
व्यासशिष्य महाप्राज्ञ चिरं जीव सुखी भव ॥ २६ ॥ <br>
इति दत्त्वाऽऽशिषस्तस्मै दत्त्वा वासोविभूषणम् ॥ <br>
विसृज्य लोमशं सूतं यज्ञकर्माण्यथाचरन् ॥ २७ ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये स्कन्दमहापुराणश्रवणपठनपुस्तकप्रदानपौराणिकव्यासपूजनमाहात्म्यवर्णनपूर्वकं समस्तस्कान्दमहा पुराणग्रन्थसमाप्त्युपसंहारसूतसत्कारवृत्तान्तवर्णनंनाम चतुश्चत्वारिंशत्तमोऽध्यायः ॥ ४४ ॥<br>
<br>
<br>
</span>
