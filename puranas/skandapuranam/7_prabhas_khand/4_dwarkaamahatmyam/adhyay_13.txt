<span style="font-size: 14pt; line-height: 200%">॥ श्रीप्रह्लाद उवाच ॥ ॥<br>
इति कृष्णवचः श्रुत्वा गोप्यः संहृष्टमानसाः ॥ <br>
तस्मिन्मयसरे स्नात्वा विमुक्ताऽशेषबन्धनाः ॥ १ ॥ <br>
कृष्णदर्शनसंजातपरमानन्दसंप्लुताः ॥ <br>
ऊचुश्च वचनं गोप्यो मधुरं माधवं प्रति ॥ २ ॥ <br>
॥ गोप्य ऊचुः ॥ ॥ <br>
धन्यः स दैत्यप्रवरो मयो येन कृतं सरः ॥ <br>
यस्मिंस्त्वं देवतैः सार्द्धं समेष्यसि जगत्पते ॥ ३ ॥ <br>
यदि तुष्टोऽसि भगवन्ननुग्राह्या वयं यदि ॥ <br>
अस्माकमपि वार्ष्णेय कारयस्व सरोत्तमम् ॥ ४ ॥ <br>
कीर्त्तनान्मृत्युलोकेऽस्मिंस्तव संदर्शनेन हि ॥ <br>
अहर्निशं तव ध्यानाद्यास्यामः परमां गतिम् ॥ ५ ॥ <br>
॥ श्रीकृष्ण उवाच ॥ ॥ <br>
करिष्ये वः प्रियं साध्व्यो यूयं मम परिग्रहाः ॥ <br>
अनुग्राह्या मया नित्यं भक्तिग्राह्योऽस्मि सर्वदा ॥ ६ ॥ <br>
॥ प्रह्लाद उवाच ॥ ॥ <br>
इत्युक्त्वा भगवान्कृष्णो गोपीनां हितकाम्यया ॥ <br>
सरसः सन्निधौ तस्य सरस्त्वन्यच्चकार ह ॥ ७ ॥ <br>
तदगाधं स्वच्छजलं नलिनीदलशोभितम् ॥ <br>
हंससारसयुग्मैश्च चक्रवाकैश्च शोभितम् ॥ ८ ॥ <br>
कुमुदोत्पलकह्लारपद्मिनीखण्डमण्डितम् ॥ <br>
सेवितं द्विजमुख्यैश्च सिद्धविद्याधरैस्तथा ॥ ९ ॥ <br>
सेवितं यदुनारीभिस्तथा यदुकुमारकैः ॥ <br>
दिवारात्रौ सुसंपूर्णं सर्वैर्जानपदैर्जनैः ॥ 7.4.13.१० ॥ <br>
तं दृष्ट्वा जलकल्लोलैः सुसंपूर्णं जलाशयम् ॥ <br>
हर्षाद्गोपीजनं कृष्णः प्रोवाच वचनं तदा ॥ ११ ॥ <br>
पश्यध्वं गोपिकाः शुभ्रं सरः सरं समीपतः ॥ <br>
स्वच्छमिष्टजलापूर्णं सज्जनानां यथा मनः ॥ १२ ॥ <br>
कारणाद्भवतीनां च यस्मात्कृतमिदं सरः ॥ <br>
भवतीनां तथा नाम्ना ख्यातमेतद्भविष्यति ॥ १३ ॥ <br>
गोर्वाचावाचकः शब्दो भवतीभिर्मया सह ॥ <br>
गोप्रचारेति वै नाम्नां ख्यातिं लोके गमिष्यति ॥ १४ ॥ <br>
युष्माकं प्रियकामार्थं यस्मात्कृतमिदं सरः ॥ <br>
तस्माद्गोपीसर इति ख्यातिं लोके गमिष्यति ॥ १५ ॥ <br>
॥ गोप्य ऊचुः ॥ ॥ <br>
अनुग्राह्या यदि वयमस्मन्नाम्ना   कृतं सरः ॥ <br>
अन्यत्किमपि वार्ष्णेय प्रार्थयामो वदस्व नः ॥ १६ ॥ <br>
॥ श्रीकृष्ण उवाच ॥ ॥ <br>
प्रार्थ्यतां यदभिप्रेतं यद्वो मनसि वर्तते ॥ <br>
भक्त्या समागता यूयं नास्त्यदेयं ततो मया ॥ १७ ॥ <br>
॥ गोप्य ऊचुः ॥ ॥ <br>
यदि तुष्टोऽसि भगवन्यदि देयो वरो हि नः ॥ <br>
तस्मात्त्वया सदा कृष्ण नरयानेन माधव ॥ १८ ॥ <br>
अत्रागत्य नभस्येऽस्मिन्स्नातव्यं नियमेन हि ॥ <br>
यत्र त्वं तत्र देवाश्च यज्ञास्तीर्थानि केशव ॥ १९ ॥ <br>
यत्र त्वं तत्र दानानि व्रतानि नियमाश्च ये ॥ <br>
ओंकारश्च वषट्कारः स्वाहाकारः स्वधा तथा ॥ 7.4.13.२० ॥<br>
भूर्भुवःस्वर्महर्ल्लोको जनः सत्यं तपस्तथा ॥ <br>
त्वन्मयं हि जगत्सर्वं सदेवासुरमानुषम् ॥२१ ॥ <br>
तस्मात्त्वयि जगन्नाथे ह्यत्र स्नाते जनार्दने ॥ <br>
स्नातमत्र त्रिभुवनं भविष्यति न संशयः ॥ २२ ॥ <br>
त्रैलोक्यपावनी गंगा तव पादजलं हि तत् ॥ <br>
लक्ष्मीर्वक्षःस्थलस्थाने मुखे देवी सरस्वती ॥ २३ ॥ <br>
सर्वभूतमयश्चात्र ततस्त्वं जगदीश्वर ॥ <br>
यद्ददासि मनुष्याणां भविष्याणां कलौ युगे ॥ <br>
तद्वदस्व महाबाहो कृपां कृत्वा जगत्पते ॥ २४ ॥ <br>
यात्रायामागतानां च अथ षण्मासवासिनाम् ॥ <br>
सदैवात्र स्थितानां च यत्फलं तद्वदस्व नः ॥ २५ ॥ <br>
॥ श्रीकृष्ण उवाच ॥ ॥ <br>
यत्फलं हि मनुष्याणां स्नातानां गोपिकासरे ॥ <br>
तच्छृणुध्वमसंदिग्धं प्रसन्ने मयि गोपिकाः ॥ २६ ॥ <br>
सोपस्करां सवत्सां च वस्त्रालंकारभूषिताम् ॥ <br>
यथोक्तदक्षिणोपेतां ब्राह्मणाय कुटुंबिने ॥ २७ ॥ <br>
सदाचाराय शुद्धाय दरिद्रायानुकारिणे ॥ <br>
गां दत्त्वा फलमाप्नोति स्नानमात्रेण तत्फलम् ॥ २८ ॥ <br>
यावत्पदानि मनुजः कृष्णेन सह गच्छति ॥ <br>
कुलानि देव्यस्तावंति वसंति हरिमन्दिरे ॥ २९ ॥ <br>
कृष्णेन सह गच्छन्ति गीतवादित्रनिस्वनैः ॥ <br>
स्तुवन्तो विविधैः स्तोत्रैर्गोविंदं गोपिकासरे ॥ 7.4.13.३० ॥ <br>
न मातुर्जठरे तेषां यातना जायते नृणाम् ॥<br>
सर्वान्कामानवाप्यांते वैष्णवं लोकमाप्नुयुः ॥ ३१ ॥ <br>
अर्घ्यं दत्त्वा विधानेन स्नानं कुर्याद्विचक्षणः ॥ <br>
मंत्रेणानेन वै साध्व्यः श्रद्धया परया युतः ॥ ३२ ॥ <br>
नमस्ते गोपरूपाय विष्णवे परमात्मने ॥ <br>
गोप्रचारे जगन्नाथ गृहाणार्घ्यं नमोऽस्तु ते ॥ ३३ ॥ <br>
अर्घ्यं दत्त्वा विधानेन मृदमालिप्य पाणिना ॥ <br>
स्नायाच्छ्रद्धासमायुक्तस्तर्पयेत्पितृदेवताः ॥ ३४ ॥ <br>
श्राद्धं कुर्य्यात्ततो भक्त्या एकचित्तः समाहितः ॥ <br>
यथोक्तदक्षिणा दद्याद्रजतं रुक्ममेव च ॥ ३५ ॥ <br>
विशेषतः प्रदातव्यं तांबूलं कज्जलं तथा ॥ <br>
दुकूलानि च देयानि तथा कौसुंभकानि च ॥ ३६ ॥ <br>
दंपत्योर्वाससी चैव भूषणानि स्वशक्तितः ॥ <br>
गावो देया द्विजातिभ्यो वृषभाश्च धुरंधराः ॥ <br>
दीनांधकृपणानां च दानं देयं स्वशक्तितः ॥ ३७ ॥ <br>
एवं कृत्वा नरः सम्यगुत्तमां गतिमाप्नुयात् ॥ <br>
प्रयांति परमं लोकं पितरस्त्रिकुलोद्भवाः ॥ ३८ ॥ <br>
लभते पुत्रकामस्तु पुत्रानिष्टान्मनोरमान् ॥ ३९ ॥ <br>
यं यं कामयते कामं स्वर्गमोक्षादिकं नरः ॥ <br>
तत्सर्वं समवाप्नोति यः स्नाति गोपिकासरे ॥ 7.4.13.४० ॥ <br>
यावल्लोका भविष्यंति तावत्स्थास्यति वै सरः ॥ <br>
यावत्सरो यशस्तावद्भवतीनां भविष्यति ॥ ४१ ॥ <br>
यावत्कीर्तिर्मनुष्येषु तावत्स्वर्गे महीयते ॥ <br>
विमुक्ताः सकलात्पापाद्यास्यंति परमां गतिम् ॥ ४२ ॥ <br>
तत्पुण्यं गोपीसर इदं जलैः पूर्णं सदैव हि ॥ <br>
अवगाह्यं मया गोप्यो नभस्ये नियमेन हि ॥ ४३ ॥ <br>
भवत्यः पतिभावेन ब्रह्मभावेन वा पुनः ॥ <br>
चिंतयंत्यः परं मां हि परागतिमवाप्स्यथ ॥ ४४ ॥ <br>
॥ प्रह्लाद उवाच ॥ ॥ <br>
अनुज्ञाता भगवता ततस्ता गोपकन्यकाः ॥ <br>
नमस्कृत्य च गोविंदं ययुः सर्वा यथागता ॥ ४५ ॥ <br>
भगवानपि गोविंद उद्धवेन समन्वितः ॥ <br>
विसृज्य गोपिकाः कृष्णः स्वकं मंदिरमाविशत् ॥ ४६ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये गोपीसरस्तीर्थमाहात्म्यवर्णनंनाम त्रयोदशोऽध्यायः ॥ १३ ॥ <br>
<br>
<br>
</span>
