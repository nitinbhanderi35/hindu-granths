<span style="font-size: 14pt; line-height: 200%">॥ प्रह्लाद उवाच ॥ ॥ <br>
सावित्रीं च भवानीं च दुर्गां चैव सरस्वतीम् ॥ <br>
योऽर्चयेत्तुलसीपत्रैः सर्वकामसमन्वितः ॥ १ ॥ <br>
गृहीत्वा तुलसीपत्रं भक्त्या विष्णुं समर्चयेत् ॥ <br>
अर्चितं तेन सकलं सदेवासुरमानुषम्॥ २ ॥ <br>
चतुर्द्दश्यां महेशानं पौर्णमास्यां पितामहम् ॥ <br>
येऽर्चयन्ति च सप्तम्यां तुलस्या च गणाधिपम् ॥३ ॥ <br>
शंखोदकं तीर्थवराद्वरिष्ठं पादोदकं तीर्थवराद्वरिष्ठम्॥ <br>
नैवेद्यशेषं क्रतुकोटितुल्यं निर्माल्यशेषं व्रतदानतुल्यम् ॥ ४ ॥ <br>
मुकुन्दाशनशेषं तु यो भुनक्ति दिनेदिने ॥ <br>
सिक्थेसिक्थे भवेत्पुण्यं चान्द्रायणशताधिकम् ॥ ५ ॥ <br>
नैवेद्यशेषं तुलसीविमिश्रं विशेषतः पादजलेन विष्णोः ॥ <br>
योऽश्नाति नित्यं पुरुषो मुरारेः प्राप्नोति यज्ञायुतकोटिपुण्यम् ॥ ६ ॥ <br>
यः श्राद्धकाले हरिभुक्तशेषं ददाति भक्त्या पितृदेवतानाम् ॥ <br>
तेनैव पिंडात्सुतिलैर्विमिश्रादाकल्पकोटिं पितरः सुतृप्ताः ॥ ७ ॥ <br>
स्नानार्चनक्रियाकाले घंटावाद्यं करोति यः ॥ <br>
पुरतो वासुदेवस्य गवां कोटिफलं लभेत् ॥ ८ ॥ <br>
सर्ववाद्यमयी घंटा केशवस्य सदा प्रिया ॥ <br>
वादनाल्लभते पुण्यं यज्ञकोटिफलं नरः ॥ ९ ॥ <br>
वादित्राणामभावे तु पूजाकाले च सर्वदा ॥ <br>
घंटावाद्यं नरैः कार्य्यं सर्ववाद्यमयी यतः ॥ 7.4.43.१० ॥ <br>
तुलसीकाष्ठसंभूतं चन्दनं यच्छते हरेः ॥ <br>
निर्द्दहेत्पातकं सर्वं पूर्वजन्मशतार्जितम् ॥ ११ ॥ <br>
ददाति पितृ पिंडेषु तुलसीकाष्ठचन्दनम् ॥ <br>
पितॄणां जायते तृप्तिर्गयाश्राद्धेन वै तथा ॥ १२ ॥ <br>
सर्वेषामेव देवानां तुलसीकाष्ठचन्दनम् ॥ <br>
पितॄणां च विशेषेण सदाऽभीष्टं हरेः कलौ ॥ १३ ॥ <br>
हरेर्भागवता भूत्वा तुलसीकाष्ठचन्दनम् ॥ <br>
नार्पयति सदा विष्णोर्न ते भागवताः कलौ ॥ १४ ॥ <br>
शरीरं दह्यते यस्य तुलसीकाष्ठवह्निना ॥ <br>
नीयमानो यमेनापि विष्णुलोकं स गच्छति ॥ १५ ॥ <br>
यद्येकं तुलसीकाष्ठं मध्ये काष्ठस्य यस्य हि ॥ <br>
दाहकाले भवेन्मुक्तः पापकोटिशतायुतैः ॥ १६ ॥ <br>
दह्यमानं नरं दृष्ट्वा तुलसीकाष्ठवह्निना ॥ <br>
जन्मकोटिसहस्रैस्तु तोषितस्तैर्जनार्दनः ॥ १७ ॥ <br>
दह्यमानं नरं सर्वे तुलसीकाष्ठवह्निना ॥ <br>
विमानस्थाः सुरगणाः क्षिपंति कुसुमांजलीन् ॥ १८ ॥ <br>
नृत्यंत्योऽप्सरसो हृष्टा गीतं  गायन्ति सुस्वरम् ॥ <br>
ज्वलते यत्र दैत्येन्द्र तुलसीकाष्ठपावकः ॥ १९ ॥ <br>
कुरुते वीक्षणं विष्णुः सन्तुष्टः सह शंभुना ॥ 7.4.43.२० ॥ <br>
गृहीत्वा तं करे शौरिः पुरुषं स्वयमग्रतः॥ <br>
मार्जते तस्य पापानि पश्यतां त्रिदिवौकसाम् ॥ <br>
महोत्सवं च कृत्वा तु जयशब्दपुरःसरम् ॥ २१ ॥ <br>
॥ सूत उवाच ॥ ॥ <br>
प्रह्लादेनोदितं श्रुत्वा माहात्म्यं द्वारकाभवम् ॥ <br>
प्रहृष्टा ऋषयः सर्वे तथा दैत्येश्वरो बलिः ॥ २२ ॥ <br>
ततः सर्वेऽभिनन्द्यैनं प्रह्लादं दैत्यपुङ्गवम् ॥ <br>
उद्युक्ता द्वारकां गत्वा द्रष्टुं कृष्णमुखाम्बुजम् ॥ २३ ॥ <br>
ततस्ते बलिना सार्धं मुनयः संशितव्रताः ॥ <br>
आगत्य द्वारकां स्नात्वा गोमत्यां विधिपूर्वकम् ॥ २४ ॥ <br>
कृष्णं दृष्ट्वा समभ्यर्च्य कृत्वा यात्रां यथाविधि ॥ <br>
दत्त्वा दानानि बहुशः कृतकृत्यास्ततोऽभवन् ॥ २५ ॥ <br>
जग्मुः स्वीयानि स्थानानि बलिः पातालमाययौ ॥ <br>
प्रह्लादं च प्रणम्याशु मेने स्वस्य कृतार्थताम् ॥ २६ ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये द्वारकामाहात्म्यश्रवणादिफलश्रुतिवर्णनपुरःसरतुलसीपत्रकाष्ठमहिमवर्णनपूर्वकं प्रह्लादद्विजसंवाद समाप्त्यनंतरं बलिना सह द्विजकृतद्वारकायात्राविधिवर्णनंनाम त्रिचत्वारिंशत्तमोऽध्यायः ॥ ४३ ॥ <br>
<br>
<br>
</span>
