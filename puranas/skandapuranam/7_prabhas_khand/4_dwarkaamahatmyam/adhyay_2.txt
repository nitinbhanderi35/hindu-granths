<span style="font-size: 14pt; line-height: 200%">॥ प्रह्लाद उवाच ॥ ॥ <br>
सर्वेषामपि भूतानां दैत्यदानवरक्षसाम् ॥ <br>
भवन्तो वै पूज्यतमा देवादीनां तथैव च ॥१॥ <br>
अनुज्ञया तु युष्माकं प्रसादात्केशवस्य हि ॥ <br>
अधिष्ठानं भगवतः कथयामि निबोधत ॥ २ ॥ <br>
पश्चिमस्य समुद्रस्य तीरमाश्रित्य तिष्ठति ॥ <br>
कुशस्थलीति या पूर्वं कुशेन स्थापिता पुरी ॥ ३ ॥ <br>
वहते गोमती यत्र सागरेण समंततः ॥ <br>
द्वारावतीति सा विप्रा आनर्त्तेषु प्रकीर्त्तिता ॥ ४ ॥ <br>
तस्यां वसति विश्वात्मा सर्वकामप्रदो हरिः ॥ <br>
कला षोडशसंयुक्तो मूर्तिं द्वादशकान्वितः॥ ५ ॥ <br>
तदेव परमं धाम तदेव परमं पदम् ॥ <br>
द्वारका सा च वै धन्या यत्राऽऽस्ते मधुसूदनः ॥ ६ ॥ <br>
यत्र कृष्णश्चतुर्बाहुः शंखचक्रगदाधरः ॥ <br>
नरा मुक्तिं प्रयास्यंति तत्र गत्वा कलौ युगे ॥ ७ ॥ <br>
तच्छ्रुत्वा वचनं तस्य प्रह्लादस्य महात्मनः ॥ <br>
विस्मयाविष्टमनसस्त- मूचुर्मुनिसत्तमाः ॥ ८ ॥ <br>
॥ ऋषय ऊचुः ॥ ॥ <br>
क्षयं यदुकुले याते भारे चोपहृते भुवः ॥ <br>
प्रभासे यादवश्रेष्ठः स्वस्थानमगमद्धरिः ॥ ९ ॥ <br>
द्वारावत्या प्लावितायां समंतात्सागरेण हि ॥ <br>
कथं स भगवांस्तत्र कलौ दैत्य प्रकीर्त्यते ॥ 7.4.2.१० ॥ <br>
कथयस्व सुरश्रेष्ठ कथं विष्णुर्महीतले ॥ <br>
स्थितश्चानर्त्तविषय एतद्विस्तरतो वद॥ ११॥ <br>
उग्रसेने नरपतौ प्रशासति वसुन्धराम् ॥ <br>
कृष्णो यदुपुरीमेतां शोभयामास सर्वतः ॥१२॥<br>
रममाणे रमानाथे रामाभिरमणे हरौ ॥ <br>
एकदा तु समासीने सभायां यदुसत्तमे १३ ॥ <br>
कथाभिः क्रियमाणाभिर्विचित्राभिरनेकधा ॥ <br>
उद्धवः कथयामास प्रचारं यदुनंदनम् ॥ १४ ॥ <br>
यात्रायामनुसंप्राप्तं दुर्वाससमकल्मषम् ॥ <br>
स्थितं तं गोमतीतीरे चक्रतीर्थसमीपतः ॥ १५ ॥ <br>
तच्छ्रुत्वा सहसोत्थाय भगवान्रुक्मिणीगृहम् ॥ <br>
जगाम हृष्टमनसा विश्वशक्तिरधोक्षजः ॥ १६ ॥ <br>
आगत्योवाच वैदर्भीं संप्राप्तमृषिसत्तमम् ॥ <br>
तपोनिर्धूत पाप्माऽयमत्रिपुत्रो महातपाः ॥ १७ ॥ <br>
आतिथ्येनार्चितो विप्रो दास्यते च महोदयम्॥ <br>
गृहिणी न गृहे यस्य सत्पात्रागमनं वृथा ॥ १८ ॥ <br>
तस्य देवा न गृह्णंति पितरश्च तथोदकम्॥ <br>
तदागच्छस्व गच्छामो निमंत्रयितुमत्रिजम् ॥ १९ ॥ <br>
तथेत्युक्त्वा तु सा देवी रथमारुरुहे सती ॥ <br>
रथमारुह्य देवेशो रुक्मिण्या सहितो हरिः ॥ <br>
जगाम तत्र यत्रास्ते दुर्वासा मुनिसत्तमः ॥ 7.4.2.२० ॥ <br>
दृष्ट्वा ज्वलंतं तपसा कूले नदनदीपतेः ॥ <br>
कापालिकस्य पुरतः सुस्नातं वरसीकरैः ॥ २१ ॥ <br>
प्रणम्य भगवान्भक्त्या पप्रच्छाऽनामयं ततः ॥ <br>
पश्चाद्विदर्भतनया रुक्मिणी प्रणनाम तम् ॥ २२ ॥ <br>
दुर्वासाश्चापि तौ दृष्ट्वा दर्शनार्थमुपागतौ ॥ <br>
पप्रच्छ कुशलं तत्र स्वागतेनाभिनंद्य च ॥२३॥ <br>
॥ दुर्वासा उवाच ॥ ॥ <br>
कुशलं कृष्ण सर्वत्र कुत्र वासस्तवाऽधुना ॥  <br>
कति दारा धनापत्यमेतद्विस्तरतो वद ॥ २४ ॥ <br>
॥ श्रीकृष्ण उवाच ॥ ॥ <br>
समुद्रेण प्रदत्ता मे भूभिर्द्वादशयोजना ॥ <br>
तस्यां निवसतो ब्रह्मन्पुरी हेममयी मम ॥ २५ ॥ <br>
प्रासादास्तत्र सौवर्णा नवलक्षाणि संख्यया ॥ <br>
तस्यां वसामि संहृष्टस्त्वत्प्रसादात्सुनिर्भयः ॥ २६ ॥ <br>
तच्छुत्वा वचनं तस्य विस्मयाविष्टमानसः ॥ <br>
प्रत्युवाच स दुर्वासाः प्रहस्य मधुसूदनम्॥२७॥ <br>
वसंति तावका ये च तेषां संख्या वदस्व भोः ॥ <br>
यावत्यश्च महिष्यस्ते पुत्राः परिजनास्तथा ॥२८॥ <br>
॥ श्रीकृष्ण उवाच ॥ ॥ <br>
ब्रह्मन्षोडशसाहस्रं भार्य्याश्चाष्टाधिका मम॥ <br>
तासां मध्येऽभीष्टतमा विदर्भाधिपतेः सुता  ॥ २९ ॥ <br>
एकैकस्या दश सुताः कन्या चैका तथा मुने ॥ <br>
षट्पंचाशद्यदूनां तु कोट्यः परिजनो मम॥ 7.4.2.३० ॥ <br>
शेषाः प्रकृतयो ब्रह्मंस्तेषां संख्या न विद्यते ॥ <br>
तच्छ्रुत्वा चिंतयामास किमेतदिति विस्मितः ॥ ३१ ॥ <br>
अहो ह्यनंतवीर्यस्य मायामाश्रित्य तिष्ठतः ॥ <br>
अनंता सर्वकर्तृत्वे प्रवृत्तिर्दृश्यतामिय म्॥३२॥ <br>
॥ दुर्वासा उवाच ॥ ॥ <br>
स्वागतं ते महाबाहो ब्रूहि किं करवाणि ते ॥ <br>
दर्शनेन त्वदीयेन प्रीतिमेति च मे मनः॥३३॥ <br>
॥ श्रीकृष्ण उवाच॥ ॥ <br>
यदि प्रसन्नो भगवांस्तदागच्छस्व मे गृहम्॥ <br>
शिरसा धार्य्य पादांबु प्रयास्यामि पवित्रताम्॥ ३४॥ <br>
दुर्वासा उवाच॥ <br>
अक्षमासारसर्वस्वं किं मां नयसि माधव॥ <br>
नय मां यदि मद्वाक्यं करोषि सह भार्यया॥३५॥ <br>
प्रह्लाद उवाच॥ <br>
एवमस्त्विति चोक्त्वा स प्रस्थितः स्वरथेन हि। <br>
तं दृष्ट्वा प्रस्थितं विष्णुं प्रहस्योवाच भर्त्सयन्॥ ३६ ॥<br>
॥ दुर्वासा उवाच ॥ ॥ <br>
दुर्वाससं न जानासि मुञ्चेमान्हयसत्तमान् ॥ <br>
त्वं च भार्या तथा चेयं वहतं स्वरथेन माम् ॥ ३७ ॥ <br>
॥श्रीकृष्ण उवाच ॥ ॥ <br>
भगवन्यथा प्रब्रवीषि विप्र कर्तास्मि तत्तथा ॥ <br>
त्वया कृपालुना ब्रह्मन्पारितोऽहं सबांधवः॥ ३८ ॥ <br>
॥ प्रह्लाद उवाच॥ ॥ <br>
तौ तथा ऋषिवर्य्योऽसौ युक्तां देवीं रथे स्वके ॥ <br>
तथैव पुण्डरीकाक्षं  याहि याहीत्यभाषत॥ ३९ ॥ <br>
तं   दृष्ट्वा देवताः सर्वा वहमानं रथं हरिम् ॥ <br>
साधुसाध्विति भाषंत ऊचुः सर्वे परस्परम् ॥ 7.4.2.४० ॥ <br>
अहो ब्रह्मण्यदेवस्य परां भक्तिं प्रपश्यत ॥ <br>
स्कन्धे कृत्वा धुरं यो हि वहते भार्य्यया सह ॥ ४१ ॥ <br>
विकीर्यमाणः कुसुमैः सुरसंघैर्जनार्दनः ॥ <br>
जगाम स रथं गृह्य सभार्यो द्वारकां प्रति ॥ ॥ ४२ ॥ <br>
उह्यमाने रथे तस्मिन्रुक्मिणी तृषिताऽभवत् ॥ <br>
उवाच कृष्णं वैदर्भी श्रमव्याकुललोचना ॥ ४३ ॥ <br>
श्रान्ता भारपरिक्लिष्टा वहती कोपनं द्विजम् ॥ <br>
पाययित्वोदकं कान्त नय मां मन्दिरं स्वकम् ॥ ४४ ॥ <br>
तच्छ्रुत्वा वचनं तस्याः पादाक्रान्त्या धरातलात् ॥ <br>
आनयामास भगवान्गगां त्रिपथगां शुभाम् ॥ ४५ ॥ <br>
तद्दृष्ट्वा निर्मलं शीतं सुगंधं पावनं तथा ॥ <br>
पपौ पिपासिता देवी रुक्मिणी जाह्नवीजलम् ॥ ४६॥ <br>
पीतं तया जलं दृष्ट्वा चुकोप ऋषिसत्तमः ॥ <br>
जज्वाल ज्वलनप्रख्यः शशाप परमेश्वरीम् ॥ ४७ ॥ <br>
॥ दुर्वासा उवाच ॥ <br>
मामपृष्ट्वा जलं यस्मात्पीतवत्यसि रुक्मिणी॥ <br>
तस्मात्पानरता नित्यं भविष्यसि न संशयः॥ ४८॥ <br>
अवियुक्ता रथाद्यस्मान्मामपृष्ट्वा जलं त्वया॥ <br>
पीतं तस्माच्च कृष्णेन वियुक्ता त्वं भविष्यसि ॥ ४९ ॥ <br>
॥ प्रह्लाद उवाच ॥ ॥ <br>
एतावदुक्त्वा वचनं क्रोधसंरक्तलोचनः ॥ <br>
परित्यज्य रथं विप्रो भूमावेवावतिष्ठति ॥ 7.4.2.५० ॥ <br>
एवं शप्ता तदा देवी रुदोदातीव विह्वला ॥ <br>
उवाच कृष्णं करुणं कथं स्थास्ये त्वया विना ॥ ५१ ॥ <br>
॥ श्रीकृष्ण उवाच ॥ ॥ <br>
आयास्ये प्रत्यहं देवि द्विकालं भवनं तव ॥ <br>
यो मां पश्यति चात्रस्थं स त्वामेव प्रपश्यति ॥ ५२ ॥ <br>
मां हि दृष्ट्वा नरो यस्तु त्वां न पश्यति भक्तितः ॥ <br>
अर्द्ध्ं यात्रा फलं तस्य भविष्यति न संशयः ॥ ५३ ॥ <br>
आश्वास्य च प्रियामेवं ब्राह्मणं यदुनन्दनः ॥ <br>
ततः प्रसादयामास दुर्वाससमकल्मषम् ॥ ५४ ॥ <br>
बाह्यो पवनमध्ये तु पूजयामास तं तथा ॥ <br>
अवनिज्य स्वयं पादौ विप्रपादावनेजनम् ॥ <br>
धारयामास शिरसा जगतः पावनो हरिः ॥ ५५ ॥ <br>
दत्त्वार्घ्यं गां च विप्राय मधुपर्कं स भक्तितः ॥ <br>
विधिवद्भोजयामास षड्रसेन द्विजोत्तमम् ॥ ५६ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये दुर्वासो द्वारकानयन दुर्वासोदत्त रुक्मिणीशापवृत्तान्तवर्णनं नाम द्वितीयोऽध्यायः॥२॥ <br>
<br>
</span>
