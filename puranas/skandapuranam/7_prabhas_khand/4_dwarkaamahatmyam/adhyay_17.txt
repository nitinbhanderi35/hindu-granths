<span style="font-size: 14pt; line-height: 200%">॥ प्रह्लाद उवाच ॥ ॥ <br>
कृत्वाऽभिषेकं तीर्थेषु यथावद्दत्त दक्षिणः ॥ <br>
पूजयेच्च ततो देवं कृष्णाख्यं पुरुषं परम् ॥ १ ॥ <br>
॥ ऋषय ऊचुः ॥ ॥ <br>
पूजाविधिं तु कृष्णस्य श्रोतुकामाः समासतः ॥ <br>
कथयाऽऽचरणोपेतं यथावद्दैत्यसत्तम ॥ २ ॥<br>
द्वारपालाश्च के तत्र कः पूर्वं कश्च पृष्ठतः ॥ <br>
पुरीयं सर्वतो दैत्य तिष्ठते केन पालिता ॥ ३ ॥ <br>
आनुपूर्व्यात्समासेन पूजनीया यथाविधि ॥ <br>
कथयस्व विधिज्ञोऽसि कृष्णैकचरणप्रियः ॥ ४ ॥ <br>
॥ श्रीप्रह्लाद उवाच ॥ ॥ <br>
श्रूयतां पूजनं विप्राः श्रुतपूर्वं विधानतः ॥ <br>
कलौ कृष्णस्य विप्रेन्द्रा यथावदनुपूर्वशः ॥ ५ ॥ <br>
पूर्वद्वारस्थितान्देवाञ्छुणुध्वं सुसमाहिताः ॥ <br>
जयंतः प्रथमं पूज्यः सर्वपापहरः शुभः ॥ ६ ॥ <br>
स्थापितो देवराजेन पूजार्थं केशवस्य हि ॥ <br>
तस्यैवानुचरान्वक्ष्ये तान्निबोधत सत्तमाः ॥ ७ ॥ <br>
वज्रनाभः सुनाभश्च वज्रबाहुर्महा हनुः ॥ <br>
वज्रदंष्ट्रो वज्रधारी वज्रहा वज्रलोचनः ॥ ८ ॥ <br>
श्वेतमूर्धा श्वेतमाली जयन्तानुचराश्च ते ॥ <br>
एते शस्त्रोद्यतकरा रक्षन्ते तमहर्निशम् ॥ ९ ॥<br>
&nbsp;पूर्वद्वारे सुसंनद्धा जयन्तोद्देशकारिणः ॥ <br>
पूर्वद्वारे च रक्षार्थं नरनाथो विनायकः ॥ 7.4.17.१० ॥ <br>
तरुणार्कश्च वै सूर्यो देव्यो वै सहमातरः ॥ <br>
ईश्वरश्चापि दुर्वासा नागराजस्तु तक्षकः ॥ ११ ॥ <br>
सेनानीः कार्तिकेयश्च राक्षसश्च महाहनुः ॥ <br>
तत्र दीर्घनखोनाम दानवः सुप्रतिष्ठितः ॥ १२ ॥ <br>
विश्वावसुश्च गन्धर्वो मेनका च वराप्सराः ॥ <br>
सनत्कुमारसहितो वसिष्ठो भगवानृषिः ॥ १३ ॥ <br>
एते पूज्याः पूर्वतस्तु न्यग्रोधश्च महाद्रुमः ॥ <br>
पूर्वद्वारस्थिता ह्येत आग्नेयाञ्छृणुताथ मे ॥ १४ ॥ <br>
ज्वालामुखोऽथ रक्ताक्षः स्मशाननिलयः क्रथः ॥ <br>
मांसादो रुधिराहारः कृष्णः कृष्णजटाधरः ॥ १५ ॥ <br>
त्रासनो भञ्जनश्चैव ह्याग्न्येय्यां दिशि संस्थिताः ॥ <br>
दिशं रक्षंति संनद्धा दक्षिणां शृणुताथ मे ॥ १६ ॥ <br>
दण्डपाणिर्महानादः पाशहस्तः सुलोचनः ॥ <br>
अनिवर्त्यक्रमश्चैव तथा दुंदुभिनिस्वनः ॥ १७ ॥ <br>
खरस्वनो घर्घरवाक्तथा मौनप्रियः सदा ॥ <br>
मल्लिकाक्षश्च एतेषां प्रणतो द्वारपालकः ॥ १८ ॥ <br>
दक्षिणद्वाररक्षार्थं दुन्दुभिश्च विनायकः ॥ <br>
महिषार्कश्च वै सूर्यो भूषणश्च तथेश्वरः ॥ १९ ॥ <br>
चण्डिका च तथा देवी ह्यूर्द्ध्वबाहुश्च राक्षसः ॥ <br>
पद्माक्षः क्षेत्रपालश्च नागश्चाश्वतरस्तथा ॥ 7.4.17.२० ॥ <br>
चित्रांगदश्च गन्धर्व उर्वशी च वराप्सराः ॥ <br>
यो राजा सर्ववृक्षाणां शालश्चापि महाद्रुमः ॥ २१ ॥ <br>
सनातन ऋषिश्रेष्ठो ह्यगस्त्यश्च महातपाः ॥ <br>
एते याम्यदिशि द्वारं रक्षन्ति सुसमाहिताः ॥ २२ ॥ <br>
गीतकृन्नर्तको नग्नः कंबली दहनप्रियः ॥ <br>
हसनो नेत्रभंगश्च भ्रूविकारो विजृंभकः ॥ २३ ॥ <br>
मुशली प्रभुरेतेषां संनद्धो वर्तते द्विजाः ॥ <br>
रक्षन्ति नैर्ऋतीमाशां पश्चिमां शृणुतापरान् ॥ २४ ॥ <br>
स्वस्तिकः शंखमूर्द्धा च नीलवासाः शुभाननः॥ <br>
पाशहस्तः शूलहस्त एकपादैकलोचनः॥ २५॥ <br>
पश्चिमायां दिशि तथा पुष्पदन्तो विनायकः॥ <br>
उद्धवार्कश्च वै सूर्यः शिवः सत्राजितेश्वरः ॥ २६ ॥<br>
तुंबरुर्नामगन्धर्वो घृताची च वराप्सराः ॥ <br>
महोदरश्च नागेन्द्रो राक्षसश्च घटोत्कचः ॥ २७ ॥ <br>
दैत्यः पञ्चजनोनाम ऋषिः कश्यप एव च ॥ <br>
देवी कपालिनीनाम अश्वत्थस्तु महाद्रुमः ॥ २८ ॥ <br>
कपिलः क्षेत्रपालश्च प्रतीचीं पान्ति वै दिशम् ॥ <br>
नमस्कार्यास्तथा पूज्या वायव्यो शृणुतापरान् ॥ २९ ॥ <br>
भंजनो भैरवश्चैव कालिकोऽथ घटोदरः ॥ <br>
झंझकामर्दनः पिंगो रुरुः सर्वभुजोव्रणी ॥7.4.17.३०॥ <br>
सुपार्श्वः प्रभुरेतेषां संनद्धः पालयन्दिशम् ॥ <br>
उदीच्यां दिशि विप्रेन्द्राः श्यामलश्च गणाधिपः ॥ ३१ ॥ <br>
मन्वन्तको विरूपाक्षो गोलकः श्वेत संप्लुतः ॥ <br>
उन्मत्तः प्रभुरेतेषामुदीच्यां पालयन्दिशम् ॥ ३२ ॥ <br>
मूलस्थानश्च वै सूर्य्य इन्द्रेशश्च महेश्वरः ॥ <br>
देवी कण्ठेश्वरीनाम क्षेत्रपालश्च खञ्जनः ॥ ३३ ॥ <br>
वासुकिर्नागराजश्च कूर्मपृष्ठश्च दानवः ॥ <br>
सनकश्च ऋषिश्रेष्ठो गोलको राक्षसस्तथा ॥ ३४ ॥ <br>
नारदोनाम गन्धर्वो रंभा चैव वराप्सराः ॥ <br>
एते पूज्याः प्रयत्नेन प्लक्षोनाम महाद्रुमः ॥ ३५ ॥ <br>
यक्षेशः सवितानाम श्यामः पूज्यः प्रयत्नतः ॥ <br>
ऐशान्यां दिशि विप्रेन्द्राः स्थिता ये तान्वदाम्यहम्॥ ३६ ॥ <br>
दुर्धरो भैरवारावः किंकिणीको महाबलः ॥ <br>
करालो विकटो मूलो बलिभुक्तो बलिप्रियः ॥ ३७ ॥ <br>
एतेषां क्षेत्रपालानां सस्त्रीणां च द्विजोत्तमाः ॥<br>
&nbsp;नेता प्रभु(म?)श्च स्वामी च जयन्तः पालकस्तथा ॥ ३८ ॥ <br>
निगृह्णात्यनुगृह्णाति रक्षिता पुरवासिनाम् ॥ <br>
जयन्तादेशमादाय ते दुष्टान्घातयन्ति च ॥ ३९ ॥ <br>
नागस्थलस्थितः स्वामी जयन्तः पालकः सदा ॥ <br>
नागराजैः परिवृतः पूजनीयः प्रयत्नतः ॥ 7.4.17.४० ॥ <br>
मांसप्रियमुखाश्चैत ऐशानीं पांति वै दिशम् ॥ <br>
सहस्रशीर्षको देवः शेषो नागस्थलस्थितः ॥ <br>
अनन्तो वासुकिश्चैव तक्षकः पद्म एव च ॥ ४१ ॥ <br>
शंखः कंबलकश्चैव नागश्चाश्वतरस्तथा ॥ <br>
मुक्तकः कालियश्चैव जनकोऽथापराजितः ॥ ४२ ॥ <br>
कर्कोटकमुखा नागास्ते च सन्ति सहस्रशः ॥ <br>
ते पूज्या गंधपुष्पैश्च बलिभिर्धूपदीपकैः ॥४३॥ <br>
पायसेन च मांसेन ह्यन्नाद्यैः सुरया तथा ॥ <br>
ततः संपूज्य देवशं जयंतं रक्षिणां वरम् ॥ ४४ ॥ <br>
गंध पुष्पोपहारैश्च धूपवस्त्रादिभूषणैः ॥ <br>
ततो गच्छेद्द्विजश्रेष्ठाः कृष्णं देवकिनन्दनम् ॥ <br>
संपूज्यः प्रथमं तत्र गणेशो रुक्मिसंज्ञकः॥४५॥ <br>
॥ ऋषय ऊचुः ॥ ॥ <br>
कथं स रुक्मिदैत्येन्द्रो यो दुष्टो गणतां गतः ॥ <br>
साक्षाद्भगवतो द्वारि प्रत्यहं पूज्यते नरः ॥ ४६ ॥ <br>
॥ श्रीप्रह्लाद उवाच ॥ ॥ <br>
कृष्णाय रुक्मिणीं दातुं यदा भीष्मक उद्यतः ॥ <br>
तद्द्वेषात्क्रोधसंयुक्तो रुक्मी चैद्यममन्यत ॥४७॥ <br>
यदा जहार भगवान्रुक्मिणीमंबिकालयात् ॥ <br>
सर्वान्विद्राव्य वै भूपाञ्जरासन्धमुखान्रणे ॥४८॥ <br>
तदा रुक्मी महाबाहुर्भीष्मकस्य सुतो बली ॥ <br>
नाहत्वा विनिवर्तिष्ये तमहं यादवं रणे ॥४९॥ <br>
प्रतिज्ञां सर्वभूपानां शृण्वतां कृतवान्द्विजाः॥ <br>
एवमुक्त्वा स सन्नद्धो युद्धाय परिधावितः॥7.4.17.५०॥ <br>
अक्षौहिण्या दलेनैवायुद्ध्यत्कृष्णेन भो द्विजाः ॥ <br>
स युध्यमानः कृष्णेन वध्यमानो हतौजसः ॥५१॥ <br>
बद्धो भगवता तत्र कृत्वा वैरूप्यमेव च ॥ <br>
रामेण बंधनान्मुक्तो मरणाय मतिं दधौ ॥५२॥ <br>
रुक्मिणी भ्रातरं दृष्ट्वा मरणे कृतनिश्चयम्॥ <br>
उवाच कृष्णं वैदर्भी भ्रातरं ह्यानयस्व मे ॥५३॥ <br>
ततस्तत्प्रियकामार्थमनुमान्य जनार्द्दनः॥ <br>
चकार पार्षदां मध्ये प्रवरं विघ्ननाशनम् ॥५४॥ <br>
एतस्मात्कारणाद्विप्राः प्रथमं पूज्यते सदा ॥ <br>
गंधधूपाक्षतैर्वस्त्रैर्मोदकैस्तं प्रतर्पयेत् ॥५५॥ <br>
तस्मिंस्तुष्टे जगन्नाथस्तुष्टो भवति नान्यथा ॥५६॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये भगवत्परिचारकवर्गकथनपूर्वकरुक्मिगर्वपरिहारवृत्तान्तवर्णनं नाम सप्तदशोऽध्यायः ॥ १७ ॥ ॥ छ ॥ <br>
<br>
</span>
