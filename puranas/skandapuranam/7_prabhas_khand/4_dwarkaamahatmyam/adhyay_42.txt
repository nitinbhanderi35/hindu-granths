<span style="font-size: 14pt; line-height: 200%">॥ प्रह्लाद उवाच ॥ ॥ <br>
वृषोत्सर्गं करिष्यंति वैशाख्यां चैव कार्तिके ॥ <br>
द्वारकायां पिशाचत्वं मुक्त्वा यांति पितामहाः ॥ १ ॥ <br>
ब्रह्महत्या सुरापानं स्तेयं गुर्वंगनागमः ॥ <br>
एवंविधानि पापानि कृत्वा चैव गुरूण्यपि॥ २ ॥ <br>
स्नानमात्रेण गोमत्यां श्रीकृष्णस्य च दर्शनात् ॥ <br>
विलयं याति दैत्येन्द्र कल्पकोटिकृतान्यपि ॥ ३ ॥ <br>
रुक्मिणीं  ये प्रपश्यंति भक्तियुक्ताः कलौ नराः ॥ <br>
पुरीं प्रदक्षिणां कृत्वा जप्त्वा नामसहस्रकम् ॥ ४ ॥ <br>
प्रदक्षिणीकृतं सर्वं ब्रह्मांडं नात्र संशयः ॥ <br>
महादानैस्तु चान्यत्र यत्फलं परिकीर्तितम्॥ <br>
द्वारकायां तु रुक्मिण्यां दृष्टायां जायते तदा ॥ ५ ॥ <br>
द्वादशीवासरे प्राप्ते माहात्म्यं द्वारकाभवम् ॥ <br>
पठते संनिधौ विष्णोः शृणु वक्ष्यामि तत्फलम् ॥ ६ ॥<br>
सर्वेषु चैव लोकेषु कामचारी विराजते ॥ <br>
पद्मवर्णेन यानेन किंकिणीजालमालिना ॥ ७ ॥ <br>
दिव्यश्वेताश्वयुक्तेन कामगेन यथासुखम् ॥ <br>
आभूतसंप्लवं यावत्क्रीडतेऽप्सरसां गणैः ॥ ८ ॥ <br>
कृतकृत्यश्च भवति कल्पकोटिसमन्वितः ॥ <br>
यथा निर्मथनादग्निः सर्वकाष्ठेषु दृश्यते ॥ <br>
तथा च दृश्यते धर्मो द्वादशीसेवनान्नरे ॥९॥ <br>
अतः परं प्रवक्ष्यामि पितृभिः परिकीर्तितम् ॥ <br>
अपि स्यात्स कुलेऽस्माकं गोमत्यां श्रद्धया नरः ॥ <br>
स्नात्वा संपूज्य कृष्णं च श्राद्धं कुर्यात्सपिण्डकम् ॥ 7.4.42.१०॥ <br>
अपि स्यात्स कुलेऽस्माकं गोमत्युदधिसंगमे ॥ <br>
स्नात्वा पश्यति यः कृष्णमस्माकं तारणाय वै ॥ ११ ॥ <br>
अपिस्यात्स कुलऽस्माकं यः श्रुत्वा ब्राह्मणाननात् ॥ <br>
द्वारकामाहात्म्यमिदं पूजयिष्यति भक्तितः ॥ १२ ॥ <br>
भविष्यति कुलेऽस्माकं यो गच्छेद्द्वारकां पुरीम् ॥ <br>
संप्राप्य द्वादशीं शुद्धां यः करिष्यति जागरम् ॥ १३ ॥ <br>
भविष्यति कुलेऽस्माकं पुत्रो वा दुहिता तथा ॥ <br>
स्तुवन्नामसहस्रं तु कृष्णस्याग्रे पठिष्यति ॥ १४ ॥ <br>
अपि स्यात्स कुलेऽस्माकं भविष्यति धृतव्रतः ॥ <br>
गोपीचन्दनदानेन यस्तोषयति वैष्णवान्॥ ॥ १५ ॥ <br>
अपि स्यात्स कुलेऽस्माकं वैष्णवानां तु सन्निधौ ॥ <br>
द्वारकायाश्च माहात्म्यं पठिष्यति जितेन्द्रियः ॥ १६ ॥ <br>
भविष्यति कुलेऽस्माकं माहात्म्यं द्वारकाभवम् ॥ <br>
लिखित्वा कृष्णतुष्ट्यर्थं स्वगृहे धारयिष्यति ॥ १७ ॥ <br>
स्वर्णदानं च गोदानं भूमिदानं तथैव च ॥ <br>
यावज्जीवं भवेद्दत्तं येनेदं धारितं कलौ ॥ १८ ॥ <br>
तप्तकृच्छ्रं महाकृच्छ्रं मासोपोषणमेव च ॥ <br>
यावज्जीवं कृतं तेन येनेदं श्रावितं कलौ ॥ १९ ॥ <br>
प्रायश्चित्तानि चीर्णानि पापानां नाशनाय&nbsp;? ॥ <br>
द्वारकायाश्च माहात्म्यं येन विस्तारितं कलौ ॥ 7.4.42.२० ॥ <br>
तावत्तिष्ठंति पुरुषे ब्रह्महत्यादिकानि च ॥ <br>
यावन्न लिखते जंतुर्माहात्म्यं द्वारकाभवम् ॥ २१ ॥ <br>
दानैः सर्वैश्च किं तस्य सर्वतीर्थावगाहनैः ॥ <br>
द्वारकायाश्च माहात्म्यं येनेदं लिखितं गृहे ॥ २२ ॥ <br>
सर्व दुःखप्रशमनं सर्वकार्य्यप्रसाधनम्॥ <br>
चतुर्वर्गप्रदं नित्यं हरिभक्तिविवर्द्धनम् ॥ २३ ॥ <br>
न चाधिर्भवते नूनं याम्यं तस्य भयं नहि ॥ <br>
माहात्म्यं पठते यत्र द्वारकायाः समुद्भवम्॥ २४ ॥ <br>
लिखितं तिष्ठते यस्य गृहे तत्तीर्थमेव च ॥ <br>
बलाच्छुणुष्व माहात्म्यं द्वारकायाः समुद्भवम् ॥ २५ ॥ <br>
विधि मन्त्रक्रियाहीनां पूजां गृह्णाति केशवः ॥ <br>
माहात्म्यं तिष्ठते नित्यं लिखितं यस्य वेश्मनि ॥ <br>
न तस्यागःसहस्रैस्तु कृतैर्लिप्यति मानवः ॥ २६ ॥ <br>
यः पठेच्छृणुते वापि माहात्म्यं द्वारकाभवम् ॥ <br>
न भवेद्भूतवैकल्यं धर्मवैकल्यमेव च ॥ २७ ॥ <br>
यः स्मरेत्प्रातरुत्थाय माहात्म्यं द्वारकाभवम् ॥ <br>
द्वादशीनां च सर्वासां यच्चोक्तं लभते फलम् ॥ २८ ॥ <br>
त्रिदशैः पूज्यते नित्यं वन्द्यते सिद्धचारणैः ॥ <br>
माहात्म्यं पठते यो वै द्वारकायाः समुद्भवम् ॥ २९ ॥<br>
द्वारका वसते यत्र तत्र विष्णुः सनातनः ॥ <br>
तत्र तीर्थानि सर्वाणि सर्वे देवाः सवासवाः ॥ <br>
यज्ञा वेदाश्च ऋषयस्त्रैलोक्यं सचरा चरम् ॥ 7.4.42.३० ॥ <br>
शक्तो हि द्वारकां गंतुं मानवो न हि पुत्रक ॥ <br>
कृष्णदर्शनजं पुण्यं माहात्म्यं पठतो भवेत् ॥३१ ॥ <br>
सत्यं शौचं श्रुतं वित्तं सुशीलं च क्षमाऽऽर्जवम् ॥ <br>
सर्वं च निष्फलं तस्य माहात्म्यं न शृणोति यः ॥ ३२ ॥ <br>
षण्मासे च भवेत्पुत्रो लक्ष्मीश्चैव विवर्द्धते ॥ <br>
तस्य यः शृणुते भक्त्या माहात्म्यं द्वारकाभवम् ॥ ३३ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे चतुर्थे द्वारकामाहात्म्ये द्वारकाक्षेत्रे वृषोत्सर्गादिक्रियाकरण द्वारकामाहात्म्यश्रवणादिफलवर्णनंनाम द्विचत्वारिंशत्तमोऽध्यायः ॥ ४२ ॥ <br>
<br>
<br>
</span>
