<span style="font-size: 14pt; line-height: 200%">॥ श्रीप्रह्लाद उवाच ॥ ॥ <br>
कृष्णकृष्णेति कृष्णेति श्वपचो जागरन्निशि ॥ <br>
जपेदपि कलौ नित्यं कृष्णरूपी भवेद्धि सः ॥ १ ॥ <br>
कृष्णकृष्णेति कृष्णेति कलौ वदत्यहर्निशम् ॥ <br>
नित्यं यज्ञायुतं पुण्यं तीर्थकोटिसमुद्भवम् ॥ २ ॥ <br>
संपूर्णैकादशी भूत्वा द्वादश्यां वर्द्धते यदि ॥ <br>
उन्मीलिनीति विख्याता तिथीनामुत्तमा तिथिः ॥३॥ <br>
वंजुलीवासरे ये वै रात्रौ कुर्वंति जागरम्॥<br>
यज्ञायुतायुतं पुण्यं मुहूर्तार्द्धेन जायते॥४॥<br>
संपूर्णा द्वादशी भूत्वा वर्द्धते चापरे दिने ॥ <br>
त्रयोदश्यां मुनिश्रेष्ठा वंजुली दुर्ल्लभा कलौ ॥ ५ ॥ <br>
उन्मीलिनीमनुप्राप्य ये प्रकुर्वंति जागरम् ॥ <br>
निमिषार्द्धेन तत्पुण्यं गवां कोटिफलप्रदम् ॥ ६॥ <br>
संपूर्णैकादशी भूत्वा प्रत्यऽहं वर्द्धते यदि ॥ <br>
दर्शश्च पौर्णमासी च पक्षवृद्धिस्तथोच्यते ॥७॥ <br>
पक्षवृद्धिकरीं प्राप्य ये प्रकुर्वंति जागरम् ॥ <br>
निमिषार्द्धार्द्धमात्रेण गवां कोटिफलप्रदम् ॥ ८ ॥ <br>
॥ श्रीप्रह्लाद उवाच ॥ ॥ <br>
चक्रतीर्थे नरः स्नात्वा मुच्यते सर्व किल्बिषैः ॥ <br>
स याति परमं स्थानं दाहप्रलयवर्जितम् ॥ ९ ॥ <br>
चक्रं प्रक्षालितं यत्र कृष्णेन स्वयमेव हि ॥ <br>
तेन वै चक्रतीर्थं हि पुण्यं च परमं हरेः ॥ <br>
भवंति तत्र पाषाणाश्चक्रांका मुक्तिदायकाः ॥ 7.4.37.१० ॥<br>
तत्रैव यदि लभ्यंते चक्रैर्द्वादशभिः सह ॥ <br>
द्वादशात्मा स विज्ञेयो मोक्षदः परिकीर्तितः ॥ ॥ ११ ॥ <br>
एकचक्रेण पाषाणो द्वारवत्यां सुशोभनः ॥ <br>
सुदर्शनाभिधेयोसौ मोक्षैकफलदायकः ॥१२॥ <br>
लक्ष्मीनारायणौ द्वौ तौ भुक्तिमुक्तिफलप्रदौ ॥ <br>
त्रिभिश्चैवाच्युतं देवं सदेन्द्रपददायकम् ॥ १३ ॥ <br>
भूतिदो विघ्नहंता च चतुश्चक्रो जनार्द्दनः ॥ <br>
पञ्चभिर्वासुदेवस्तु जन्ममृत्युभयापहः ॥ १४ ॥ <br>
प्रद्युम्नः षड्भिरेवासौ लक्ष्मीं कांतिं ददाति च ॥ <br>
सप्तभिर्बलदेवस्तु गोत्रकीर्तिविवर्द्धनः ॥ १५ ॥ <br>
वांछितं चाष्टभिर्भक्त्या ददाति पुरुषोत्तमः ॥ <br>
सर्वं  दद्यान्नवव्यूहो दुर्ल्लभो यः सुरोत्तमैः ॥ १६ ॥ <br>
राज्यप्रदो दशभिस्तु दशावतार एव च ॥ <br>
एकादशभिरैश्वर्य्यमनिरुद्धः प्रयच्छति ॥ १७ ॥ <br>
निर्वाणं द्वादशात्मा तु चक्रैर्द्वादशभिः स्मृतम् ॥ <br>
अत ऊर्ध्वमनंतोऽसौ सौख्यमोक्षप्रदायकः ॥ १८ ॥ <br>
ये केचित्तत्र पाषाणाः कृष्णचक्रेण मुद्रिताः॥ <br>
तेषां स्पर्शनमात्रेण मुच्यते सर्वकिल्बिषैः ॥ १९ ॥ <br>
ब्रह्महत्यादिकं पापं मनोवाक्कायकर्मजम् ॥ <br>
तत्सर्वं विलयं याति चक्रांकितप्रपूजनात्  ॥7.4.37.२०॥ <br>
म्लेच्छदेशे शुभे वाऽपि चक्रांको यत्र तिष्ठति ॥ <br>
योजनानि दश द्वे च मम क्षेत्रं च सुन्दरि ॥ २१ ॥ <br>
मृत्युकाले च संप्राप्ते हृदये यस्तु धारयेत् ॥ <br>
चक्राकं पापदलनं स याति परमां गतिम् ॥ २२ ॥ <br>
गोमतीसंगमे स्नात्वा भृगुतीर्थे तथैव च ॥ <br>
न मातुर्वसते कुक्षौ यद्यपि स्यात्स पातकी  ॥ ॥ २३ ॥ <br>
तामसं राजसं वापि यत्कृतं विष्णुपूजनम् ॥ <br>
तत्सात्त्विकत्वमभ्येति निम्नगांभो यथार्णवे ॥ २४ ॥ <br>
इति श्रीस्कांदे महापुराण एकाशीति साहस्र्यां संहितायां सप्तमे प्रभासखण्डे चतुर्थे द्वारकामाहात्म्ये द्वारकाक्षेत्रस्थसुदर्शनप्रमुखानन्तान्तचक्रचिह्नांकित पाषाणमाहात्म्यवर्णनपूर्वकतत्पूजनफलादिकथनंनाम सप्तत्रिंशत्तमोऽध्यायः ॥३७॥ । <br>
<br>
<br>
</span>
