<span style="font-size: 14pt; line-height: 200%">॥ सूत उवाच ॥ ॥ <br>
प्रह्लादस्य वचः श्रुत्वा स्थितस्तत्र सभास्थले ॥ <br>
पप्रच्छात्युत्सुकमना बलिस्तत्क्षेत्रवैभवम् ॥१॥ <br>
प्रह्लादस्तद्वचः श्रुत्वा भक्तिभावपुरस्कृतम् ॥ <br>
अभिनन्द्य च तं प्रेम्णा प्रवक्तुमुपचक्रमे ॥२॥ <br>
॥ प्रह्लाद उवाच॥ ॥ <br>
एकैकस्मिन्पदे दत्ते पुरीं द्वारवतीं प्रति ॥ <br>
पुण्यं क्रतुसहस्राणां फलं भवति देहिनाम् ॥३॥ <br>
येऽपीच्छंति मनोवृत्त्या गमनं द्वारकां प्रति ॥ <br>
तेषां प्रलीयते पापं पूर्वजन्मायुतार्जितम् ॥४॥ <br>
अत्युग्राण्यपि पापानि तावत्तिष्ठंति विग्रहे ॥ <br>
यावन्न गच्छते जंतुः कलौ द्वारवतीं प्रति ॥५॥ <br>
लोभेनाऽप्युपरोधेन दंभेन कपटेन वा ॥ <br>
चक्रतीर्थे तु यो गच्छेन्न पुनर्विशते भुवि ॥६।<br>
हीनवर्णोऽपि पापात्मा मृतः कृष्णुपुरीं प्रति ॥ <br>
कलि कालकृतैर्दोषैरत्युग्रैरपि मानवः ॥ <br>
भक्त्या कृष्णमुखं दृष्ट्वा न लिप्यति कदाचन ॥७॥ <br>
तावद्विराजते काशी ह्यवंती मथुरापुरी ॥ <br>
यावन्न पश्यते जंतुः पुरीं कृष्णेन पालिताम्॥ ८ ॥ <br>
येषां कृष्णालये प्राणा गता दानवनायक ॥ <br>
न तेषां पुनरावृत्तिः कल्पकोटिशतैरपि ॥ ९ ॥<br>
दुर्लभो द्वारकावासो दुर्लभं कृष्णदर्शनम् ॥ <br>
दुर्लभं गोमतीस्नानं रुक्मिणीदर्शनं कलौ ॥ 7.4.36.१० ॥ <br>
नित्यं कृष्णपुरीं रम्यां ये स्मरंति गृहे स्थिताः ॥ <br>
न तेषां पातकं किंचिद्देहमाश्रित्य तिष्ठति ॥ ११ ॥ <br>
केशवार्चा गृहे यस्य न तिष्ठति महीपते ॥ <br>
तस्यान्नं न च भोक्तव्यमभक्ष्येण समं स्मृतम् ॥ १२ ॥ <br>
नोष्णत्वं द्विज राजे वै न शीतत्वं हुताशने ॥ <br>
वैष्णवानां न पापत्वमेकादश्युपवासिनाम् ॥ १३ ॥ <br>
नास्ति नास्ति महाभागाः कलिकालसमं युगम् ॥ <br>
स्मरणात्कीर्त्तनाद्विष्णोः प्राप्यते परमव्ययम् ॥ १४ ॥ <br>
सत्यभामापतिर्यत्र यत्र पुण्या च गोमती ॥ <br>
नरा मुक्तिं प्रयास्यंति तत्र स्नात्वा कलौ युगे ॥ १५ ॥ <br>
माधवे शुक्लपक्षे तु त्रिस्पृशां द्वादशीं यदि ॥ <br>
लभते द्वारकायां तु नास्ति धन्यतरस्ततः ॥ १६ ॥ <br>
त्रिस्पृशां द्वादशीं प्राप्य गत्वा  कृष्णपुरीं नरः ॥ <br>
यः करोति हरेर्भक्त्या सोऽश्वमेधफलं लभेत्॥ १७ ॥ <br>
नंदायां तु जयायां वै भद्रा चैव भवेद्यदि ॥ <br>
उपवासार्चने गीते दुर्ल्लभा कृष्णसन्निधौ ॥१८॥<br>
उदयैकादशी स्वल्पा अंते चैव त्रयोदशी ॥ <br>
संपूर्णा द्वादशी मध्ये त्रिस्पृशा च हरेः प्रिया ॥ १९ ॥ <br>
एकेन चोपवासेन उपवासाऽयुतं फलम् ॥ <br>
जागरे शतसाहस्रं नृत्ये कोटिगुणं कलौ ॥ 7.4.36.२० ॥ <br>
तत्फलं लभते मर्त्त्यो द्वारकायां दिनेदिने ॥ <br>
गृहेषु वसतामेतत्किं पुनः कृष्णसंनिधौ ॥ ॥ २१ ॥ <br>
वाङ्मनःकायजैर्दोषैर्हता ये पापबुद्धयः ॥ <br>
द्वारवत्यां विमुच्यंते दृष्ट्वा कृष्णमुखं शुभम् ॥ २२ ॥ <br>
दैत्येश्वर नराः श्लाघ्या द्वारवत्यां गताश्च ये ॥ २३ ॥ <br>
दुर्ल्लभानीह तीर्थानि दुर्लभाः पर्वतोत्तमाः ॥ <br>
दुर्ल्लभा वैष्णवा लोके द्वारकावसतिः कलौ ॥ २४ ॥ <br>
गवां कोटिसहस्राणि रत्नको टिशतानि च ॥ <br>
दत्त्वा यत्फलमाप्नोति तत्फलं कृष्णसन्निधौ ॥ २५ ॥ <br>
यस्याः सीमां प्रविष्टस्य ब्रह्महत्यादिपातकम् ॥ <br>
नश्यते दर्शनादेव तां पुरीं को न सेवते ॥ २६ ॥ <br>
चक्रांकिता शिला यत्र गोमत्युदधिसंगमे ॥ <br>
यच्छति पूजिता मोक्षं तां पुरीं को न सेवते ॥ २७ ॥ <br>
सिंहस्थे च गुरौ विप्रा गोदावर्य्यां तु यत्फलम्॥ <br>
तत्फलं स्नानमात्रेण गोमत्यां कृष्णसन्निधौ ॥ २८ ॥ <br>
द्वारकाऽवस्थितं तोयं षण्मासं पिबते नरः ॥ <br>
तस्य चक्रांकितो देहो भवते नात्र संशयः ॥ २९ ॥ <br>
मन्वन्तरसहस्राणि काशीवासेन यत्फलम् ॥ <br>
तत्फलं द्वारकायां च वसतः पंचभिर्द्दिनैः ॥ 7.4.36.३० ॥ <br>
तावन्मृतप्रजा नारी दुर्भगा दैत्यपुंगव ॥ <br>
यावन्न पश्यते भक्त्या कलौ कृष्णप्रियां पुरीम् ॥ ३१ ॥ <br>
रुक्मिणीं सत्यभामां च देवीं जांबवतीं तथा ॥ <br>
मित्रविंदां च कालिंदीं भद्रां नाग्नजितीं तथा ॥ ३२ ॥ <br>
संपूज्य लक्ष्मणां तत्र वैष्णवीः कृष्णवल्लभाः ॥ <br>
एताः संपूज्य विधिवच्छ्रेष्ठपुत्रश्च लभ्यते ॥ ३३ ॥ <br>
तावद्भवभयं पुंसां गृहभंगश्च मूर्खता ॥ <br>
यावन्न पश्यते भक्त्या कलौ कृष्णपुरीं नरः ॥ ३४ ॥<br>
न सर्वत्र महापुण्यं संगमे सरितांपतेः ॥ <br>
जाह्नवीसंगमान्मुक्तिर्गोमतीनीरसंगमात् ॥ <br>
संपर्के गोमतीनीरपूतोऽहं कृष्णसन्निधौ ॥ ३५ ॥ <br>
गोमतीनीरसंपृक्तं ये मां पश्यंति मानवाः ॥ <br>
न तेषां पुनरावृत्तिरित्याह सरितांपतिः ॥ ३६ ॥ <br>
द्वारकां गच्छमानस्य विपत्तिश्च भवेद्यदि ॥ <br>
न तस्य पुनरावृत्तिः कल्पकोटिशतैरपि ॥ ३७ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे चतुर्थे द्वारकामाहात्म्ये द्वारकादर्शनगोमतीसरित्स्नानविधिमाहात्म्यवर्णनंनाम षट्त्रिंशोऽध्यायः ॥ ३६॥<br>
<br>
<br>
</span>
