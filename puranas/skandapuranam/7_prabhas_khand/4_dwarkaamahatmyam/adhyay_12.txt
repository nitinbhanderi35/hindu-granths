<span style="font-size: 14pt; line-height: 200%">॥ प्रह्लाद उवाच ॥ ॥ <br>
ततो गच्छेद्द्विजश्रेष्ठा गोप्रचारमतः परम् ॥ <br>
यत्र स्नात्वा नरो भक्त्या लभेद्गोदानजं फलम् ॥ १ ॥ <br>
यत्र स्नातो जगन्नाथो नभस्ये दैवतैर्वृतः ॥ <br>
कटदानं च तत्प्रोक्तं द्वादश्यां द्विजसत्तमाः ॥ २ ॥ <br>
॥ ऋषय ऊचुः ॥ ॥ <br>
कथं तु तत्र दैत्येन्द्राऽभवद्वै गोप्रचारकम् ॥ <br>
तीर्थं कथय तत्त्वेन यत्र स्नातो जनार्द्दनः ॥ ३ ॥ <br>
॥ प्रह्लाद उवाच ॥ ॥ <br>
हते कंसे भोजराजे कृष्णेनामिततेजसा ॥ <br>
उग्रसेने चाभिषिक्ते मधुपुर्य्यां महात्मना ॥ ४ ॥ <br>
उद्धवं प्रेषयामास गोकुले गोकुलप्रियः ॥<br>
सुहृदां प्रियकामार्थं गोपगोपीजनस्य च ॥ ५ ॥ <br>
नमस्कृत्य च गोविदं प्रययौ नंदगोकुलम् ॥ <br>
स तत्सदृशवेषेण वस्त्रालंकारभूषणैः ॥ ६ ॥ <br>
तं दृष्ट्वा दिवसस्यांते गोविंदानुचरं प्रियम् ॥ <br>
उद्धवं पूजयामास वस्त्रालंकारभूषणैः ॥ ७ ॥ <br>
तं भुक्तवंतं विश्रांतं यशोदा पुत्रवत्सला ॥ <br>
आनंदबाष्पपूर्णाक्षी पप्रच्छानामयं हरेः ॥ ८ ॥ <br>
कच्चिद्धि स्तः सुखं पुत्रौ रामकृष्णौ यदूत्तमौ ॥ <br>
कच्चित्स्मरति गोविंदो वयस्यान्गोपबालकान् ॥ ९ ॥ <br>
कच्चिदेष्यति गोविंदो गोकुलं मधुरेश्वरः ॥ <br>
तारयिष्यति पुत्रोऽसौ गोकुलं वृजिनार्णवात् ॥ 7.4.12.१० ॥ <br>
इत्युक्त्वा बाष्पपूर्णाक्षौ यशोदा नंद एव च ॥ <br>
दीर्घं रुरुदतुर्दीनौ पुत्रस्नेहवशंगतौ ॥ ११ ॥ <br>
उद्धवस्तौ ततो दृष्ट्वा प्राणसंशयमागतौ ॥ <br>
मधुरैः कृष्णसंदेशैः स्नेहयुक्तैरजीवयत् ॥ १२ ॥ <br>
नमस्करोति भवतीं भवंतं च सहाग्रजः ॥ <br>
अनामयं पृष्टवांश्च तौ च क्षेमेण तिष्ठतः ॥ १३ ॥ <br>
क्षिप्रमेष्यति दाशार्हो रामेण सहितो विभुः ॥ <br>
अत्रागत्य जगन्नाथो विधास्यति च वो हितम् ॥ १४ ॥ <br>
इत्येवं कृष्णसंदेशैः समाश्वास्योद्धवस्तदा ॥ <br>
सुखं सुष्वाप शयने नन्दाद्यैरभिनंदितः ॥ १५ ॥ <br>
गोप्यस्तदा रथं दृष्ट्वा द्वारे नंदस्य विस्मिताः ॥ <br>
कोऽयं कोऽयमिति प्राहुः कृष्णागमनशंकया ॥ १६ ॥ <br>
गोपालराजस्य गृहे रथेनादित्यवर्चसा ॥ <br>
समागतो महाबाहुः कृष्णवेषानुगस्तथा ॥ १७ ॥ <br>
परस्परं समागम्य सर्वास्ता व्रजयोषितः ॥ <br>
विविक्ते कृष्णदूतं तं पप्रच्छुः शोककर्षिताः ॥ १८ ॥ ॥ <br>
श्रीगोप्य ऊचुः ॥ ॥ <br>
कस्मात्त्वमिह संप्राप्तः किं ते कार्य्यमिहाद्य वै ॥ <br>
दस्युरूपप्रतिच्छन्नो ह्यस्मान्संहर्तुमिच्छसि ॥ १९ ॥ <br>
पूर्वमेव हतं तेन कृष्णेन हृदयादिकम्॥ <br>
पाययित्वाऽधरविषं योषिद्व्रातं पलायितः ॥ 7.4.12.२० ॥ <br>
इत्येवमुक्त्वा ता गोप्यो मुमुहुः शोकविह्वलाः ॥ <br>
ईक्षंत्यः कृष्णदासं तं निपेतुर्धरणीतले ॥ २१ ॥ <br>
उद्धवस्तं जनं दृष्ट्वा कृष्णस्नेहहृताशयम् ॥ <br>
आश्वासयामास तदा वाक्यैः श्रोत्रसुखावहैः ॥ २२ ॥ <br>
॥ उद्धव उवाच ॥ ॥ <br>
भगवानपि दाशार्हः कन्दर्पशरपीडितः ॥ <br>
न भुंक्ते न स्वपिति च चिन्तयन्वस्त्वहर्निशम् ॥ २३ ॥ <br>
तच्छ्रुत्वा वचनं तस्य ललिता क्रोधमूर्छिता ॥ <br>
उद्धवं ताम्रनयना प्रोवाच रुदती तदा ॥ २४ ॥ <br>
॥ ललितोवाच ॥ ॥ <br>
असत्यो भिन्नमर्य्यादः क्रूरः क्रूरजनप्रियः ॥ <br>
त्वं मा कृथा नः पुरतः कथां तस्याऽकृतात्मनः ॥ २५ ॥ <br>
धिग्धिक्पापसमाचारो धिग्धिग्वै निष्ठुराशयः ॥ <br>
हित्वा यः स्त्रीजनं मूढो गतो द्वारवतीं हरिः ॥ २६ ॥ ॥ <br>
॥ श्यामलोवाच ॥ ॥ <br>
किं तस्य मन्दभाग्यस्य अल्पपुण्यस्य दुर्मतेः ॥ <br>
मा कुरुध्वं कथाः साध्व्यः कथां कथयताऽपराम् ॥ २७ ॥ ॥ <br>
॥ धन्योवाच ॥ ॥ <br>
केनायं हि समानीतो दूतो दुष्टजनस्य च ॥ <br>
यातु तेन पथा पापः पुनर्नायाति येन च ॥२८॥ <br>
॥ विशाखोवाच ॥ ॥ <br>
न शीलं न कुलं यस्य नास्ति पापकृतं भयम् ॥ <br>
तस्य स्त्रीहनने साध्व्यो ज्ञायते जन्म कर्म च ॥ <br>
हीनस्य पुरुषार्थेन तेन संगो निरर्थकः ॥ २९ ॥ ॥ <br>
॥ राधोवाच ॥ ॥ <br>
भूतानां घातने यस्य नास्ति पापकृतं भयम् ॥ <br>
तस्य स्त्रीहनने साध्व्यः शंका कापि न विद्यते ॥ 7.4.12.३० ॥ <br>
॥ शैब्योवाच ॥ ॥ <br>
सत्यं ब्रूहि महाभाग किं करोति यदूत्तमः ॥ <br>
संगतो नागरस्त्रीभिरस्माकं किं कथां स्मरेत् ॥ ३१ ॥ <br>
॥ पद्मोवाच ॥ ॥ <br>
कदोद्धव महाभाग नागरीजनवल्लभः ॥ <br>
समेष्यतीह दाशार्हः पद्मपत्रायतेक्षणः ॥ ३२ ॥ <br>
॥ भद्रोवाच ॥ ॥ <br>
हा कृष्ण हा गोपवर हा गोपीजनवल्लभ ॥ <br>
समुद्धर महाबाहो गोपीः संसारसागरात्॥ ३३ ॥ <br>
॥ प्रह्लाद उवाच ॥ ॥ <br>
इति ता विविधैर्वाक्यैर्विलपंत्यो व्रजस्त्रियः ॥ <br>
रुरुदुः सुस्वरं देव्यः स्मरंत्यः कृष्ण चेष्टितम् ॥ ३४ ॥ <br>
तासां तद्रुदितं श्रुत्वा भक्तिस्नेहसमन्वितः ॥ <br>
विस्मयं परमं गत्वा साधुसाध्विति चाब्रवीत् ॥ ३५ ॥ <br>
॥ उद्धव उवाच ॥ ॥ <br>
यं न ब्रह्मा न च हरो न देवा न महर्षयः ॥ <br>
स्वभावमनुगच्छंति सर्वा धन्या व्रजस्त्रियः ॥ ३६ ॥ <br>
सर्वासां सफलं जन्म जीवितं यौवनं धनम् ॥ <br>
यासां भवेद्भगवति भक्तिरव्यभिचारिणी ॥ ३७ ॥ <br>
॥ गोप्य ऊचुः ॥ ॥ <br>
साधु दर्शय गोविंदं साधु दर्शय वल्लभम् ॥ <br>
नयास्मान्साधु तत्रैव यत्र तिष्ठति सोऽच्युतः ॥ ३७ ॥ <br>
॥ प्रह्लाद उवाच ॥ ॥ <br>
तासां तद्भाषितं श्रुत्वा तथा विलपितं बहु ॥ <br>
बाढमित्येव ता ऊच उद्धवः स्नेहविह्वलाः ॥ ३९ ॥<br>
उद्धवेन समं सर्वास्ततस्ता व्रजयोषितः ॥ <br>
अनुजग्मुर्मुदा युक्ताः कृष्णदर्शनलालसाः ॥ 7.4.12.४० ॥ <br>
गायन्त्यः प्रियगीतानि तद्बालचरितानि च ॥ <br>
जग्मुः सहैव शनकैरुद्धवेन व्रजांगनाः ॥ ४१ ॥ <br>
यदुपुर्य्यां ततो दृष्ट्वा उद्यानविपिनावलीः ॥ <br>
अद्य देवं प्रपश्यामः कृष्णाख्यं नंदनंदनम् ॥ ॥ ४२ ॥ <br>
द्वारवत्यां तु गमनाद्ध्यानाल्लक्ष्मीपतेस्तदा ॥ <br>
अशेषकल्मषान्मुक्ता विध्वस्ताखिलबन्धनाः ॥ ४३ ॥ <br>
संप्राप्तास्तास्ततः सर्वास्तीरे मयसरस्य च ॥ <br>
प्रणिपत्योद्धवः प्राह गोपिकाः कृष्णदेवताः ॥ ४४ ॥ <br>
स्थीयतां मातरश्चात्रात्रैवेष्यति महाभुजः ॥ <br>
कृष्णः कमलपत्राक्षो विधास्यति च वो हितम् ॥ ४५ ॥ <br>
॥ गोप्य ऊचुः ॥ ॥ <br>
कस्योद्धव इदं चात्र सरः सारसशोभितम् ॥ <br>
संपूर्णं पंकजैश्चित्रैः कल्हारकुमुदोत्पलैः ॥ ४६ ॥ ॥ <br>
॥ उद्धव उवाच ॥ ॥ <br>
मयो नाम महादैत्यो मायावी लोकविश्रुतः ॥ <br>
कृतं तेन सरः शुभ्रं तस्य नाम्ना च विश्रुतम् ॥ ४७ ॥ <br>
॥ श्रीगोप्य  ऊचुः ॥ ॥ <br>
शीघ्रमानय गोविंदं साधु दर्शय चाच्युतम्॥ <br>
नयनानंदजननं तापत्रयविनाशनम् ॥ ४८ ॥ <br>
तच्छ्रुत्वा वचनं तासां गोपिकानां तदोद्धवः ॥ <br>
दूतैः समानयामास श्रीकृष्णं शीघ्रयायिभिः ॥ ४९ ॥ <br>
आयांतं शीघ्रयानेन दृष्ट्वा देवकिनंदनम् ॥ <br>
भ्राजमानं सुवपुषा वनमालाविभूषितम् ॥ ॥ 7.4.12.५० ॥ <br>
ज्वलत्किरीटमुकुटं स्फुरन्मकरकुण्डलम्॥ <br>
श्रीवत्सांकं महाबाहुं पीतकौशेयवाससम् ॥ ५१ ॥ <br>
आतपत्रैर्वृतं मूर्ध्नि संवृतं वृष्णिपुंगवैः ॥ <br>
संस्तुतं बंदिमुख्यैश्च गीतवादित्रनिस्वनैः ॥ ५२ ॥ <br>
पौरजानपदैर्लोकैर्वैष्णवैः सर्वतो वृतम् ॥ <br>
पश्यन्तं हंसमिथुनैः सरः सारसशोभितम् ॥५३ ॥ <br>
तं दृष्ट्वाऽच्युतमायांतं लोककांतं मनोहरम् ॥ <br>
प्रियं प्रियाश्चिराद्दृष्ट्वा मुमुहुस्ता व्रजांगनाः ॥ ५४ ॥ <br>
चिराय संज्ञां संप्राप्य विलेपुश्च सुदुःखिताः ॥ <br>
हा नाथ कांत हा कृष्ण हा व्रजेश मनोहर ॥५५ ॥ <br>
संवर्धितोऽसि यैर्बाल्ये क्रीडितो वत्सपालकैः ॥ <br>
तेऽपि त्वया परित्यक्ताः कथं दुष्टोऽसि निर्घृणः ॥ ५६ ॥ <br>
न ते धर्मो न सौहार्द्दं न सत्यं सख्यमेव च ॥ <br>
पितृमातृपरित्यागी कथं यास्यसि सद्गतिम् ॥ ५७ ॥ <br>
स्वामिन्भक्तपरित्यागः सर्वशास्त्रेषु गर्हितः ॥ <br>
त्यजताऽस्मान्वने वीर धर्मो नावेक्षितस्त्वया ॥ ५८ ॥ <br>
॥ प्रह्लाद उवाच ॥ ॥ <br>
श्रुत्वा तासां विलपितं गोपीनां नंद नंदन। <br>
अनन्यशरणाः सर्वा भावज्ञो भगवान्विभुः॥ <br>
सांत्वयामास वचनैर्व्रजेशस्ता व्रजांगनाः॥ ५९॥ <br>
अध्यात्मशिक्षया गोपीः प्रभुस्ता अन्वशिक्षयत्॥ 7.4.12.६०॥ <br>
श्रीभगवानुवाच॥ <br>
भवतीनां वियोगो मे न हि सर्वात्मना क्वचित्॥ <br>
वसामि हृदये शश्वद्भूतानामविशेषतः॥६१॥ <br>
अहं सर्वस्य प्रभवो मत्तो देवाः सवासवाः ॥ <br>
आदित्या वसवो रुद्राः साध्या विश्वे मरुद्गणाः ॥ ६२ ॥ <br>
ब्रह्मा रुद्रश्च विष्णुश्च सनकाद्या महर्षयः ॥ <br>
इंद्रियाणि मनो बुद्धिस्तथा सत्त्वं रजस्तमः ॥ ६३ ॥ <br>
कामः क्रोधश्च लोभश्च मोहोऽहंकार एव च ॥ <br>
एतत्सर्वमशेषेण मत्तो गोप्यः प्रवर्त्तते ॥ ६४ ॥ <br>
एतज्ज्ञात्वा महाभागा मा स्म कृध्वं मनः शुचि ॥ <br>
सर्वभूतेषु मां नित्यं भावयध्वमकल्मषाः॥ ६५ ॥ <br>
॥ प्रह्लाद उवाच ॥ ॥ <br>
ताः कृष्णवचनं श्रुत्वा गोप्यो विध्वस्तबन्धनाः ॥ <br>
विमुक्तसंशयक्लेशा दर्शनानन्दसंप्लुताः॥ <br>
ऊचुश्च गोपवध्वस्ताः कृष्णं निर्मलमानसाः ॥ ६६ ॥ ॥ <br>
॥ गोप्य ऊचुः ॥ ॥ <br>
अद्य नः सफलं जन्म अद्य नः सफला दृशः ॥ <br>
यत्त्वां पश्याम गोविन्द नागरीजनवल्लभम् ॥ ६७ ॥ <br>
पुण्यहीना न पश्यंति कृष्णाख्यं पुरुषं परम् ॥ <br>
वाक्यैर्हेत्वर्थसंयुक्तैर्यदि संबोधिता वयम् ॥ <br>
तथापि माया हृदयान्नापैति मधुसूदन ॥ ६८ ॥ <br>
॥ श्रीकृष्ण उवाच ॥ ॥ <br>
दर्शनात्स्पर्शनाच्चास्य विमुक्ताऽशेषबन्धनाः ॥ <br>
स्नात्वा च सकलान्कामानवाप्स्यथ व्रजांगनाः ॥ ६९ ॥ <br>
॥ गोप्य ऊचुः ॥ ॥ <br>
अद्भुतो हि प्रभावस्ते सरसोऽस्य उदाहृतः ॥ <br>
विधिं ब्रूहि जगन्नाथ विस्तराद्वृष्णिनन्दन ॥ 7.4.12.७० ॥ <br>
॥ श्रीकृष्ण उवाच ॥ ॥ <br>
भवतीनां मया सार्द्धं सञ्जातमत्र दर्शनम् ॥ <br>
तस्मान्मया सदा ह्यत्र स्नातव्यं नियमेन हि ॥ ७१ ॥ <br>
यः स्नात्वा परया भक्त्या पितॄन्सन्तर्पयिष्यति ॥ <br>
श्रावणस्य सिते पक्षे द्वादश्यां नियतः शुचिः ॥ ७२ ॥ <br>
दत्त्वा दानं स्वशक्त्या च मामुद्दिश्य तथा पितॄन् ॥ <br>
लभते वैष्णवं लोकं पितृभिः परिवारितः ॥ ७३ ॥ <br>
मय तीर्थं समासाद्य कृत्वा च करयोः कुशान् ॥ <br>
फलमेकं गृहीत्वा तु मन्त्रेणार्घ्यं प्रदापयेत्&nbsp;!। ७४ ॥ <br>
गृहान्धकूपे पतितं माया पाशशतैर्वृतम् ॥ <br>
मामुद्धर महीनाथ गृहाणार्घ्यं नमोऽस्तु ते ॥ ७५ ॥ <br>
॥ अर्घ्यमन्त्रः ॥ ॥ <br>
स्नात्वा यः परया भक्त्या पितॄन्संतर्प्य भावतः ॥ <br>
कुर्याच्छ्राद्धं च परया पितृभक्त्या समन्वितः ॥ ७६ ॥ <br>
दक्षिणां च ततो दद्याद्रजतं रुक्ममेव च ॥ <br>
विशेषतः प्रदातव्यं पायसं च सशर्करम् ॥ ७७ ॥ <br>
नवनीतं घृतं छत्रं कंबलाजिनमेव च ॥ <br>
भवतीभिः समं यस्मात्संजातं मम दर्शनम् ॥ <br>
आगंतव्यं मया तस्मात्सदा ह्यस्मिञ्जलाशये ॥ ७८ ॥ <br>
योऽत्र स्नानं प्रकुरुते मयस्य सरसि प्रियाः ॥ <br>
गंगास्नानफलं तस्य विष्णुलोकस्तथाऽक्षयः ॥ ७९ ॥ <br>
मुक्तिं प्रयांति तस्यैव पितरस्त्रिकुलोद्भवाः ॥ <br>
पुत्रपौत्रसमायुक्तो धनधान्यसमन्वितः ॥ <br>
यावज्जीवं सुखं भुक्त्वा चान्ते हरिपुरं व्रजेत् ॥ 7.4.12.८० ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये मयनिर्मितसरोमाहात्म्यवर्णनंनाम द्वादशोऽध्यायः ॥१२ ॥ <br>
<br>
<br>
</span>
