<span style="font-size: 14pt; line-height: 200%">॥ प्रह्लाद उवाच ॥ ॥ <br>
ब्रह्मघोषध्वनिं श्रुत्वा दानवो दुर्मुखस्तदा ॥ <br>
क्रोधसंरक्तनयनो दुर्वाससमथाब्रवीत् ॥ १ ॥  <br>
हन्यमानस्त्वमस्माभिर्यदि मुक्तोसि वै द्विज ॥ <br>
कस्मात्पुनः समायातो मरणाय च दुष्टधीः ॥ २ ॥ <br>
इत्युक्त्वा मुष्टिना हन्तुं प्राद्रवद्दानवाधमः ॥ <br>
प्राह प्रधावमानं तं दुर्वासा मुनिसत्तमः ॥ ३ ॥<br>
स्पर्शं मा कुरु पापिष्ठ ब्राह्मणं मां कृताह्निकम् ॥ <br>
तं दृष्ट्वा दानवं विष्णुर्ब्राह्मणं हन्तुमुद्यतम् ॥ १३ ॥  <br>
तस्य क्रुद्धो जगन्नाथो दुर्वाससः कृते तदा ॥ <br>
चक्रेण क्षुरधारेण शिरश्चिच्छेद लीलया ॥ ५ ॥ <br>
॥ प्रह्लाद उवाच ॥ ॥ <br>
दुर्मुखं निहतं दृष्ट्वा दानवो  दुःसहस्तदा ॥ <br>
आक्रोशदुच्चैर्दितिजाञ्छीघ्रमागम्यतामिति ॥६॥ <br>
श्रुत्वा दैत्यगणाः सर्वे दुर्मुखं निहतं तदा ॥ <br>
दुर्वाससं पुनस्तत्र परित्रातं च विष्णुना ॥ ॥ ७ ॥ <br>
कूर्मपृष्ठो गोलकश्च क्रोधनो वेददूषकः ॥ <br>
यज्ञघ्नो यज्ञहंता च धर्मान्तकस्तपस्विहा ॥ ८ ॥ <br>
एते चान्ये च बहवो विविधायुधपाणयः ॥ ॥  <br>
क्रोधसंरक्तनयनाः शपन्तो ब्राह्मणं तथा ॥ ९ ॥ <br>
परिक्षिप्य तदात्रेयं विष्णुं संकर्षणं तथा ॥ <br>
तोमरैर्भिन्दिपालैश्च मुशलैश्च भुशुंडिभिः ॥ 7.4.20.१० ॥ <br>
अस्त्रैर्नानाविधैश्चापि युयुधुः क्रोधमूर्छिताः ॥ <br>
दानवैः संवृतो विष्णुः समन्ताद्घोरदर्शनैः ॥ ११ ॥ <br>
संकर्षणश्च शुशुभे चंद्रादित्यौ घनैरिव ॥ <br>
गृहीत्वा धनुषी दिव्ये शीघ्रं संयोज्य चाशुगान् ॥ १२ ॥ <br>
तान्मार्गणगणैर्दैत्याञ्जघ्नतुस्ते महामृधे ॥ <br>
ते हन्यमानाः समरे विष्णुना विद्रुता दिशः ॥ १३ ॥  <br>
दानवान्विद्रुतान्दृष्ट्वा विष्णुना निहतान्परान् ॥ <br>
गोलकः कूर्मपृष्ठश्च मानं कृत्वा न्यवर्तताम् ॥ १४ ॥ <br>
संकर्षणं गोलकश्च ह्याजघान त्रिभिः शरैः ॥ <br>
अनन्तं व्यथितं दृष्ट्वा गोलकः क्रोधमूर्छितः ॥१५ ॥ <br>
उत्पत्य तरसा मूर्ध्नि दुर्वाससमताडयत् ॥ <br>
स मुष्टिघाताभिहतश्चुक्रोश पतितः क्षितौ ॥१६॥  <br>
संकर्षणस्तु पतितं दृष्ट्वा मूर्ध्नि प्रताडितम् ॥ <br>
दृष्ट्वा चुकोप भगवांस्तिष्ठतिष्ठेति चाब्रवीत् ॥ <br>
संगृह्य मुशलं वीरो जघान समरे रिपुम् ॥ १७ ॥ <br>
मुशलेनाहतो मूर्ध्नि गोलको विकलेन्द्रियः ॥ <br>
संभिन्नमस्तकश्चैव पपात च ममार च ॥ १८ ॥ <br>
गोलकं पतितं दृष्ट्वा क्रन्दंतं ब्राह्मणं तथा ॥ <br>
कूर्मपृष्ठं च  भगवान्विष्णुर्हन्तुं मनो दधे ॥ <br>
नाराचेन सुतीक्ष्णेन जघान हृदये रिपुम् ॥ १९ ॥ <br>
स विष्णुबाणाभिहतस्त्यक्तशस्त्रः पलायितः ॥ <br>
तस्मिन्प्रभिन्नेऽतिबले गते वै कूर्मपृष्ठके ॥ <br>
अभज्यत बलं सर्वं विद्रुतं च दिशो दश ॥ 7.4.20.२० ॥ <br>
तत्प्रभग्रं बलं सर्वं निहतं गोलकं तथा ॥ <br>
द्वारस्थः कथयामास दैत्यराज्ञे कुशाय सः ॥ २१ ॥ <br>
गोलकं निहतं श्रुत्वा दैत्यानन्यांश्च दैत्यराट् ॥ <br>
योधानाज्ञापयामास सन्नद्धान्स्वबलस्य च ॥ २२ ॥ <br>
आज्ञां कुशस्य ते लब्ध्वा दैत्याः पंचजनादयः ॥ <br>
युद्धायाभिमुखाः सर्वे रथैर्नागैश्च निर्ययुः ॥ २३ ॥ <br>
अनीकं दशसाहस्रं कूर्मपृष्ठस्य निर्ययौ ॥ <br>
अयुते द्वे रथानां तु नागानामयुतं तथा ॥ २४ ॥ <br>
दशायुतानि चाश्वानामुष्ट्राणां च तथैव च ॥ <br>
बकश्च निर्ययौ दैत्यो बहुसैन्यसमन्वितः ॥ २५ ॥ <br>
तथा दीर्घनखो दैत्यः स्वेनानीकेन संवृतः ॥ <br>
मंत्रिपुत्रो महामायो दैत्यराज कुशस्य वै ॥ <br>
निर्ययौ विघसो दैत्यः प्रघसश्च महाबलः ॥ २६ ॥ <br>
ऊर्द्ध्वबाहुर्वक्रशिराः कञ्चुकश्च शिवोलुकैः ॥ <br>
ब्रह्मघ्नो यज्ञहा दैत्यो राहुर्बर्बरकस्तथा ॥ २७ ॥ <br>
सुनामा वसुनामा च मंत्रिणौ बुद्धिसत्तमौ ॥ <br>
सेनापतिश्चोग्रदंष्टस्तस्य भ्राता महाहनुः ॥ २८ ॥ <br>
एते चान्ये च बहवो दैत्याः क्रोधसमन्विताः ॥ <br>
महता रथघोषेण निर्ययुर्युद्धकांक्षिणः ॥ २९ ॥ <br>
स्नात्वा शुक्लांबरधरः शुक्लमालाविभूषितः ॥ <br>
कुशः शंभुं महादेवं भवानीपतिमव्ययम् ॥ <br>
आर्चयमास भूतेशं परमेण समाधिना ॥ 7.4.20.३० ॥ <br>
पंचामृतेन संस्नाप्य तथा गन्धैर्वि लिप्य च ॥ <br>
अर्चयामास दैत्येन्द्रो ह्यनेककुसुमोत्करैः ॥ ३१ ॥ <br>
गीतवादित्रशब्दैश्च तथा मंगलवाचकैः ॥ <br>
पूजयित्वा महादेवं ब्राह्मणान्स्वस्ति वाच्य च ॥ ३२ ॥ <br>
भूषयित्वा भूषणैश्च मणिवज्रविभूषणैः ॥ <br>
मुकुटेनार्कवर्णेन ज्वलद्भास्कररोचिषा ॥ ३३ ॥ <br>
भ्राजमानो दैत्यराजो हारेणाऽतीव शोभितः ॥ <br>
संनह्य च महाबाहुः सारथिं समुदैक्षत ॥ ३४ ॥ <br>
सुनामानं वसुं चैव मंत्रिणौ वाक्यमब्रवीत् ॥ <br>
कश्चायमसुरान्हंति किमर्थं ज्ञायतामिति ॥   ॥ ३५ ॥ <br>
तस्य तद्वचनं श्रुत्वा रुरुर्वचनमब्रवीत् ॥ <br>
गतेह्नि ब्राह्मणः स्नातुं गोमत्याः संगमे किल ॥ ३६ ॥ <br>
आगतः प्रतिषिद्धः सन्दैत्यैस्तत्र मही पते ॥ <br>
तेन विष्णुः समानीतः संकर्षणसमन्वितः ॥ ३७ ॥ <br>
सोऽस्मान्हंति महाराज ब्रह्मण्यो जगदीश्वरः ॥ <br>
तेन ते बहवो दैत्या हताः केचित्पलायिताः ॥ ३८ ॥ <br>
॥ सुनामोवाच ॥ ॥ <br>
स्नात्वा गच्छतु विप्रोऽसौ वासुदेवसमन्वितः ॥ <br>
राजन्वृथा विग्रहेण किं कार्यं कथयस्व नः ॥ ३९ ॥ <br>
तस्य तद्वचनं श्रुत्वा कुशः क्रोधसमन्वितः ॥ <br>
कथं गोलकहंतारं न हनिष्यामि केशवम् ॥7.4.20.४०॥ <br>
एतावदुक्त्वा स क्रुद्धो ययौ दैत्यपतिस्तदा ॥ <br>
ततो वादित्र शब्दैश्च भेरीशब्दैः समन्वितः ॥ ४१ ॥ <br>
ददर्श तत्र देवेशं सहस्रशिरसं प्रभुम् ॥ <br>
तथा विष्णुं चक्रपाणिं दुर्वाससमकल्मषम् ॥ ४२ ॥ <br>
ईश्वरांशं च तं दृष्ट्वा न हन्तव्योऽयमीश्वरः ॥ <br>
विष्णुमुद्दिश्य तान्सर्वान्प्रेरयामास दानवान् ॥ ४३ ॥ <br>
नागैः पर्वतसंकाशै रथैर्जलदसन्निभैः ॥ <br>
अश्वैर्महाजवैश्चैव परिवव्रुः समंततः ॥ ४४ ॥ <br>
ततो युद्धं समभवद्देवयोर्दानवैः सह ॥ <br>
आच्छादितौ तौ ददृशुर्दैत्यैर्देवगणास्तदा ॥ ४५ ॥ <br>
ततो गृहीत्वा मुशलं हलं च बलवान्हली ॥ <br>
जघान दैत्यप्रवरान्कालानलयमोपमान् ॥ ४६ ॥ <br>
ते हन्यमाना दैतेया बलेन बलशालिना ॥ <br>
सर्वतो विद्रुता भग्नाः कुशमेव ययुस्तदा ॥ ४७ ॥ <br>
बकश्च यज्ञकोपश्च ब्रह्मघ्नो वेददूषकः ॥ <br>
महामखघ्नो जंभश्च राहुर्वक्रशिरास्तथा ॥४८॥ <br>
एते चान्ये च बहवः प्रवरा दानवोत्तमाः ॥ <br>
क्रोधसंरक्तनयना बिभिदुस्ते जनार्द्दनम् ॥ ४९ ॥<br>
ततः क्रोधसमायुक्तौ संकर्षणजनार्दनौ ॥ <br>
चक्रलांगलघातेन जघ्नतुर्दानवोत्तमान् ॥ 7.4.20.५० ॥ । <br>
चक्रेण च शिरः कायाच्चिच्छेदाशु बकस्य वै ॥ <br>
चूर्णयामास मुशली यज्ञहंतारमेव च ॥ ५१ ॥ <br>
राहुं जघान चक्रेण तथान्यान्मुशलेन च ॥ <br>
ते हता हन्यमानाश्च भग्ना जग्मुर्दिशो दश ॥५२॥ <br>
कुशः स्वां वाहिनीं दृष्ट्वा विद्रुतां निहतां तथा ॥ <br>
क्रोधसंरक्तनयनः प्राह याहीति सारथिम् ॥५३॥ <br>
स तयोरंतिकं गत्वा नाम विश्राव्य चात्मनः ॥ <br>
उवाच कस्त्वं दैतेयान्मम हंसि गदाधर ॥ ५४ ॥ <br>
॥ श्रीवासुदेव उवाच ॥ ॥ <br>
यस्माद्विमुक्तिदं पुण्यं गोमत्युदधिसंगमम् ॥ <br>
रुद्धं दुरात्मभिः पापैस्तस्मात्ते निहता मया ॥ ५५ ॥ <br>
॥ कुश उवाच ॥ ॥ <br>
मां न जानासि चात्रस्थं कथं जीवन्प्रयास्यसि ॥ <br>
युध्यस्व त्वं स्थिरो भूत्वा ततस्त्यक्ष्यसि जीवितम् ॥ ५६ ॥ <br>
इत्युक्त्वा पंचविंशत्या ताडयामास केशवम् ॥ <br>
अनंतं चाष्टभिर्बाणैर्हत्वाऽऽत्रेयं निरीक्ष्य तम् ॥ <br>
ईश्वरांशं च तं दृष्ट्वा प्राह याहीति मा चिरम् ॥ ५७ ॥ <br>
स बाणैर्भिन्नसर्वांगः शार्ङ्गं हि धनुषां वरम् ॥ <br>
विकृष्य घातयामास चतुर्भिश्चतुरो हयान् ॥ ५८ ॥ <br>
सारथेस्तु शिरः कायादर्द्धचंद्रेण पत्त्रिणा ॥ <br>
चिच्छेद धनुरेकेन ध्वजमेकेन चिच्छिदे ॥ ५९ ॥ <br>
स च्छिन्नधन्वा विरथो हताश्वो हतसारथिः ॥ <br>
प्रगृह्य च महाखङ्गमुवाच वचनं तदा ॥ 7.4.20.६० ॥ <br>
यदि त्वां पातयिष्यामि कीर्तिर्मे ह्यतुला भवेत् ॥ <br>
पातितोऽहं त्वया वीर यास्यामि परमां गतिम् ॥ ६१ ॥ <br>
तिष्ठतिष्ठ हरे स्थाने शरणं मे सदाशिवः ॥ <br>
धावंतमतिसंक्रुद्धं खङ्गहस्तं निरीक्ष्य तम् ॥ <br>
चक्रेण शितधारेण शिरश्चिच्छेद लीलया ॥ ६२ ॥ <br>
तं छिन्नशिरसं भूमौ पतितं वीक्ष्य दानवम् ॥ <br>
अथोवाह रथेनाजौ दैत्यः खंजनकस्तथा ॥ ६३ ॥ <br>
अपयाते कुशे दैत्ये विष्णुः संकर्षणस्तदा ॥ <br>
दुर्वाससा च सहितः संन्यवर्तत हर्षितः ॥ ६४ ॥ <br>
शिवालये तु पतितं कुशं निक्षिप्य दानवः ॥ <br>
स्नानगन्धार्चनैर्धूपैर्गीतवाद्यैरतोषयत् ॥ ६५ ॥ <br>
अवाप जीवितं सद्यः प्रसादाच्छंकरस्य च ॥ <br>
उत्थितः स तदा दैत्यो ब्रुवञ्छिवशिवेति च ॥ ६६ ॥ <br>
तं पुनर्जोवितं दृष्ट्वा दैत्यं दैत्यगणस्तदा ॥ <br>
उवाच सुमना वाक्यं वर्द्धस्व सुचिरं विभो ॥६७॥ <br>
स्नापयित्वा यदि पुनर्ब्राह्मणं विनिवर्त्तते ॥ <br>
यथेष्टं गच्छतु तदा किं वृथा विग्रहेण ते ॥ ६८ ॥ <br>
तस्य तद्वचनं श्रुत्वा कुशो वचनमब्रवीत् ॥ <br>
गच्छ प्रेषय तौ शीघ्रं विप्रत्राणकरावुभौ ॥ ६९ ॥ <br>
स च राज्ञा समादिष्ट सुमना मुनिसत्तमाः ॥ <br>
उवाच विष्णुमानम्य नमस्कृत्य हलायुधम् ॥ 7.4.20.७० ॥ <br>
कुशेन प्रेषितश्चास्मि समीपे ते जनार्दन ॥<br>
किं तवापकृतं नाथ येन दैत्याञ्जिघांससि॥ ७१॥ <br>
दुर्वाससं स्नापयित्वा गच्छ मुक्तोऽसि मानद ॥ <br>
अमरत्वं महादेवात्प्राप्तं विद्धि कुशेन हि ॥ ७२ ॥ ॥<br>
॥ श्रीविष्णुरुवाच ॥ ॥ <br>
मुक्तितीर्थमिदं रुद्धं भवद्भिः पापकर्मभिः ॥ <br>
तस्माद्धनिष्ये सर्वांश्च दानवान्नात्र संशयः ॥७३॥ <br>
दुर्वाससश्च ये दर्भास्तिलाश्चैवाक्षतैः सह ॥ <br>
पुनस्तानानयध्वं हि क्षिप्ता ये वरुणालये ॥ ७४ ॥ <br>
सवाहनपरीवाराः सजातिकुलबांधवाः ॥ <br>
पुण्यतीर्थमिदं हित्वा प्रविशध्वं धरातले ॥ ७५ ॥ <br>
सुमनास्तद्वचः श्रुत्वा क्रोधसंरक्तलोचनः ॥ <br>
युध्यध्वमिति तं चोक्त्वा नैतदेवं भविष्यति ॥ ७६ ॥ <br>
कुशाय कथयामास यदुक्तं शार्ङ्गधन्विना ॥ <br>
क्रुद्धस्तद्वचनं श्रुत्वा मंत्रिणा समुदीरितम् ॥ ७७ ॥ <br>
रथमारुह्य वेगेन ययौ योद्धुमरिंदमः ॥ <br>
संस्मृत्य मनसा देवं पिनाकिं वृषभध्वजम् ॥ ७८ ॥ <br>
ततः प्रववृते युद्धं सुमहल्लोमहर्षणम् ॥ <br>
अन्येषां दानवानां च केशवस्य कुशस्य च ॥ ७९ ॥ <br>
यज्ञघ्नो गदया गुर्व्या संकर्षणमताडयत् ॥ <br>
संकर्षणहतः शीर्ष्णि मुसलेन पपात ह ॥ 7.4.20.८० ॥ <br>
कञ्चुकं च जघानाशु चक्रेण भगवान्हरिः ॥ <br>
उल्मुकश्चाथ निहतो ब्रह्मघ्नश्च निपातितः ॥ ॥ ८१ ॥ <br>
एते चान्ये च बहवो घातिताः केशवेन हि ॥ <br>
दानवान्पतितान्दृष्ट्वा कुशः परमकोपितः ॥८२॥ <br>
जघान युधि संरब्धः परमास्त्रेण केशवम् ॥ <br>
भगवान्क्रोधसंयुक्तश्चक्रेण चाहरच्छिरः ॥ ८३ ॥ <br>
तं छिन्नशिरसं भूमौ पातितं वीक्ष्य केशवः ॥ <br>
चिच्छेद बाहू पादौ च खङ्गेन तिलशस्तथा ॥८४॥ <br>
खंडशो घातितं दृष्ट्वा केशवेन कुशं तदा ॥ <br>
संगृह्य ते पुनर्देत्या निन्युः सर्वे शिवालयम् ॥ ८५ ॥<br>
प्रसादाच्छूलिनः सद्यो जीवितं प्राप्य दानवः ॥ <br>
उत्थितः सहसा क्रुद्धः क्व विष्णुरिति चाब्रवीत् ॥ ८६ ॥ <br>
गदामुद्यम्य संक्रुद्धो योद्धुमागाज्जनार्द्दनम् ॥ <br>
तमुद्यतगदं दृष्ट्वा निहतं जीवितं पुनः ॥ ॥ ८७ ॥ <br>
दुर्वाससमथोवाच किमिदं न म्रियेत यत् ॥ <br>
मयाऽसकृच्छिरश्छिन्नं खंडशस्तिलशः कृतम् ॥ ८८ ॥ <br>
जीवत्ययं पुनः कस्मात्कारणं कथ यस्व नः ॥ <br>
इत्युक्तश्चिंतयामास ध्यानेन ऋषिसत्तमः ॥ ८९ ॥ <br>
ज्ञात्वा तत्कारणं सर्वमुवाच मधुसूदनम् ॥ <br>
महादेवेन तुष्टेन कुशोऽयममरः कृतः ॥ ॥ 7.4.20.९० ॥ <br>
खंडशश्च कृतश्चापि न च प्राणैर्वियुज्यते ॥ <br>
ततः स विस्मयाविष्टो हंतव्योऽयं मया कथम् ॥ ९१ ॥ <br>
उपायं च करिष्यामि येनायं न भवे दिति ॥ <br>
ततः स जीवितं प्राप्य प्रसादाच्छंकरस्य च ॥ <br>
चर्मखङ्गमथादाय तिष्ठतिष्ठेति चाब्रवीत् ॥ ९२ ॥ <br>
तमायांतं ततो दृष्ट्वा कुशं शिवपरिग्रहम् ॥ <br>
जघान गदया गुर्व्या गदाहस्तं तदा कुशम् ॥ ९३ ॥ <br>
स भिन्नमूर्द्धा न्यपतत्केशवेनाभिताडितः ॥ <br>
भूमौ निपतितं वेगात्परिगृह्य कुशं हरिः ॥ ॥ ९४ ॥ <br>
गर्ते निक्षिप्य तद्देहं पूरयामास वै पुनः ॥ <br>
लिंगं संस्थापयामास तस्योपरि जनार्द्दनः ॥ ९५ ॥ <br>
स लब्धसंज्ञो दनुजः शिवलिंगमपश्यत ॥ <br>
आत्मोपरिस्थितं तच्च तदा चिन्तापरोऽभवत्॥ ९६ ॥<br>
इति श्रीस्कान्देमहापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये चक्रतीर्थे राक्षसकुशविष्णुयुद्धे कुशराक्षसोपरि विष्णुना शिवलिंगस्थापनवर्णनंनाम विंशतितमोऽध्यायः ॥ २० ॥ <br>
<br>
</span>
