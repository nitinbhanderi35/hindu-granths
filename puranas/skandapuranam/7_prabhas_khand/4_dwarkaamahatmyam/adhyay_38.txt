<span style="font-size: 14pt; line-height: 200%">॥श्रीप्रह्लाद उवाच ॥ ॥ <br>
द्वारकायाश्च माहात्म्यं शृणु पौत्र मयोदितम् ॥ <br>
शृण्वतो गदतश्चापि मुक्तिः कृष्णाद्भवेद्ध्रुवम् ॥ १ ॥ <br>
पुत्रेण लोकाञ्जयति पौत्रेणानन्त्यमश्नुते ॥ <br>
अथ पुत्रस्य पौत्रेण नाकमेवाधिरोहति॥२॥ <br>
यस्य पुत्रः शुचिर्दक्षः पूर्वे वयसि धार्मिकः ॥ <br>
विष्णुभक्तिं च कुरुते तं पुत्रं कवयो विदुः ॥ ३ ॥ <br>
हेमशृंगं रौप्यखुरं सवत्सं कांस्यदोहनम्॥ <br>
सवस्त्रं कपिलानां तु सहस्रं च दिनेदिने ॥ ४ ॥ <br>
दत्त्वा यत्फलमाप्नोति ब्राह्मणे वेदपारगे ॥ <br>
तत्फलं स्नानमात्रेण गोमत्यां मधुभिद्दिने ॥ ५ ॥ <br>
यस्त्वेकं भोजयेद्विप्रं द्वारकायां च संस्थितम् ॥<br>
सुभिक्षे भो द्विजश्रेष्ठाः फलं लक्षगुणं भवेत्॥६॥<br>
फलं लक्षगुणं प्रोक्तं दुर्भिक्षे कृष्णसन्निधौ॥ <br>
एवं धर्मानुसारेण दयाद्भिक्षां तु भिक्षुके ॥ ७ ॥ <br>
अपि नः स कुले कश्चिद्भविष्यति नरोत्तमः ॥ <br>
यो यतीनो कलौ प्राप्ते पितॄनुद्दिश्य दास्यति ॥ ८ ॥ <br>
द्वारकायां विशे षेण सत्कृत्य कृष्णसन्निधौ ॥ <br>
अन्नदानं यतीनां तु कौपीनाच्छादनानि च ॥ ९ ॥ <br>
नात्मनः क्रतुभिः स्विष्टैर्नास्ति तीर्थैः प्रयोजनम्॥ <br>
यत्र वा तत्र वा कार्य्यं यतीनां प्रीणनं सदा ॥ 7.4.38.१० ॥ <br>
श्वपचादयोऽपि ते धन्या ये गता द्वारकां पुरीम् ॥ <br>
प्राप्य भागवतान्ये वै पितॄनुद्दिश्य पुत्रकाः ॥ ॥ ११ ॥ <br>
भक्त्या संपूजयिष्यंति वस्त्रैर्दानैश्च भूरिभिः ॥ १२ ॥ <br>
गयापिंडेन नास्माकं तृप्तिर्भवति तादृशी ॥ <br>
यादृशी विष्णुभक्तानां सत्कारेणोप जायते ॥ १३ ॥ <br>
वैशाखे ये करिष्यंति द्वादशीं कृष्णसन्निधौ ॥ <br>
कृष्णं संपूजयन्तश्च रात्रौ कुर्वंति जागरम् ॥१४॥ <br>
माहात्म्यं पठनीयं तु द्वारकासंभवं शुभम् ॥ <br>
कृष्णस्य बालचरितं बालकृष्णादिदर्शनम् ॥ १५ ॥ <br>
क्रीडनं गोकुलस्यैव क्रीडा गोपीजनस्य च ॥ <br>
कृष्णावतारकर्माणि श्रोतव्यानि पुनःपुनः ॥ १६ ॥ <br>
रुक्मशृंगीं रौप्यखुरीं मुक्तालांगूलभूषिताम्॥ <br>
सवत्सां ब्राह्मणे दत्त्वा होमार्थं चाहिताग्नये ॥ १७ ॥<br>
&nbsp;निमिषस्पर्शनांशेन फलं कृष्णस्य जागरे ॥ <br>
यत्किंचित्कुरुते पापं कोटिजन्मसु मानवः ॥ <br>
कृष्णस्य जागरे रात्रौ दहते नात्र संशयः ॥ १८ ॥ <br>
पठेद्भागवतं रात्रौ पुराणं दयितं हरेः ॥ <br>
यावत्सूर्य्यकृताऽऽलोको यावच्चन्द्रकृता निशा ॥ १९ ॥ <br>
यावत्ससागरा पृथ्वी यावच्च कुलपर्वताः ॥ <br>
तावत्कालं वसेत्स्वर्गे नान्यथा मम भाषितम् ॥ 7.4.38.२० ॥ <br>
आस्फोटयंति पितरः प्रहर्षंति पितामहाः ॥ <br>
एवं तं स्वसुतं दृष्ट्वा शृण्वानं कृष्णसंभवम् ॥ २१ ॥ <br>
द्वारकायाश्च माहात्म्यं यत्र नो जागरे पठेत् ॥ <br>
तन्म्लेच्छसदृशं स्थानमपवित्रं परित्यजेत् ॥ २२ ॥ <br>
शालिग्रामशिला नैव यत्र भागवता न हि ॥ <br>
त्यजेत्तीर्थं महापुण्यं पुण्यमायतनं त्यजेत् ॥ २३ ॥ <br>
त्यजेद्गुह्यं तथाऽरण्यं यत्र न द्वादशीव्रतम् ॥ २४ ॥ <br>
सुदेशोऽपि भवेन्निंद्यो यत्र नो वैष्णवा व्रतम्॥ <br>
कुदेशोऽपि भवेत्पुण्यो यत्र भागवताः कलौ ॥ २५ ॥ <br>
संकीर्णयोनयः पूता ये भक्ता मधुसूदने ॥ <br>
म्लेच्छतुल्याः कुलीनास्ते ये न भक्ता जनार्दने॥ २६ ॥ <br>
रथारूढं प्रकुर्वंति ये कृष्णं मधुमाधवे ॥ <br>
मुक्तिं प्रयांति ते सर्वे कुलकोटिसमन्विताः ॥ २७ ॥ <br>
देवकीनन्दनस्यार्थे रथं कारापयन्ति ये ॥ <br>
कल्पांतं विष्णुलोके ते वसन्ति पितृभिः सह ॥ २८ ॥ <br>
द्वारकायास्तु माहात्म्यं श्रावयेद्यः कलौ नृणाम्॥ <br>
भावमुत्पादयेद्यो वै लभेत्क्रतुशतंफलम् ॥ २९ ॥<br>
यो नार्चयति पापिष्ठो देवमन्यत्र गच्छति ॥ <br>
कोटिजन्मार्जितं पुण्यं हरते रुक्मिणीपतिः ॥ 7.4.38.३० ॥ <br>
शंखोद्धारसमुद्भूतां नित्यं देहे बिभर्त्ति हि ॥ <br>
मृत्तिकां दैत्यराजेन्द्र शृणु वक्ष्यामि यत्फलम् ॥ ३१ ॥ <br>
यो ददाति यतीनां च वैष्णवानां प्रयच्छति ॥ <br>
स्वर्णभारशतं पुण्ड्रं नित्यं प्राप्नोति मानवः ॥ ३२ ॥ <br>
गृहे यस्य सदा तिष्ठेच्छंखोद्धारस्य मृत्तिका ॥ <br>
नित्य क्रियाकृतंपुण्यं लभेत्कोटिगुणं बले ॥ ३३ ॥ <br>
यस्य पुण्ड्रं ललाटे तु गोपीचंदनसंज्ञकम् ॥ <br>
न जहाति गृहं तस्य लक्ष्मीः कृष्णप्रिया द्विजाः ॥ ३४ ॥ <br>
न ग्रहो बाधते तस्य नोरगो न च राक्षसः ॥ <br>
पिशाचा न च कूष्मांडा न च प्रेता न जंभकाः ॥ ३५ ॥ <br>
नाग्निचौरभयं तस्य दरीणां चैव बन्धनम् ॥ <br>
विद्युदुल्काभयं चैव न चोत्पातसमुद्भवम् ॥ ३६ ॥ <br>
नारिष्टं नापशकुनं दुर्निमित्तादिकं च यत् ॥ <br>
सत्कृते विष्णुभक्ते च शालिग्रामशिलार्चने ॥ ३७ ॥ <br>
पीते पादोदके विप्रा नैवेद्यस्यापि भक्षणे ॥ <br>
तुलसीसन्निधौ विष्णोर्विलयावसरे कृते ॥ ३८ ॥ <br>
पुरा देवेन कथितं शृणु पात्रं वदाम्यहम् ॥ <br>
प्रिया भागवता येषां तेषां दासोऽस्म्यहं सदा ॥ ३९॥ <br>
विहाय मथुरां काशीमवन्तीं सर्वपापहाम् ॥ <br>
मायां कांचीमयोध्यां च संप्राप्ते च कलौ युगे ॥ ॥ 7.4.38.४० ॥ <br>
वसाम्यहं द्वारकायां सर्वसेनासमावृतः ॥ <br>
तीर्थव्रतैर्यज्ञदानै रुद्राद्यैर्मुनिचारणैः ॥ ४१ ॥ <br>
श्रद्धात्यागेन भक्त्या वा यस्तोषयितुमिच्छति ॥ <br>
गत्वा द्वारवतीं रम्यां द्रष्टव्योऽहं कलौ युगे ॥ ४२ ॥ <br>
त्रैलोक्ये यानि तीर्थानि मया शुद्धानि भूरिशः ॥। <br>
विन्यस्तानि च गोमत्यां चक्रतीर्थेऽतिपावने ॥ ४३ ॥ <br>
दिनेनैकेन गोमत्यां चक्रतीर्थे कलौ युगे ॥ <br>
त्रैलोक्यसंभवैस्तीर्थैः स्नातो भवति मानवः ॥ ४४ ॥ <br>
कोटिपापविनिर्मुक्तो मत्समं वसते नरः ॥ <br>
मम लोके न संदेहः कुलकोटिसमन्वितः ॥ ४५ ॥ <br>
नापराधकृतैः पापैर्लिप्तः स्यादु त्कटैः कृतैः ॥ <br>
शतजन्मायुतानीह लक्ष्मीर्न च्यवते गृहात् ॥ ४६ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये गोमतीतीरगत द्वारकाचक्रतीर्थयोर्जागरादिमाहात्म्यवर्णनं-नामाष्टात्रिंशत्तमोऽध्यायः ॥ ३८ ॥ <br>
<br>
<br>
</span>
