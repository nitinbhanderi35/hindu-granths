<span style="font-size: 14pt; line-height: 200%">॥ श्रीप्रह्लाद उवाच ॥ ॥ <br>
एवमद्भुतमाहात्म्यं द्वारकायां मुनीश्वराः ॥ <br>
सर्वेषां क्षेत्रतीर्थानां महापापविदारक्म्॥१॥ <br>
वर्णानामश्रमाणां च पतितानां विशेषतः। <br>
महापापहरं प्रोक्तं महापुण्यविवर्द्धनं॥२॥ <br>
अत्युग्रपापराशीनां दाहस्थानं यथा स्मृतम् ॥ <br>
द्वारकागमनं विप्राः किं पुनर्द्वारकास्थितिः ॥ ३ ॥ <br>
विशेषेण तु विप्रेन्द्राः कन्याराशिस्थिते गुरौ ॥ <br>
ब्रह्मादयोपि दृश्यंते यत्र तीर्थैश्च संयुताः ॥ ४ ॥ <br>
प्रतिवर्षं प्रकुर्वंति द्वारकागमनं नराः ॥ <br>
तेषां पादरजः स्पृष्ट्वा दिवं यांति च पापिनः ॥ ५॥ <br>
गोमती नीरपूतानां कृष्णवक्त्रावलोकिनाम् ॥ <br>
दर्शनात्पातकं तेषां याति जन्मशतार्जितम् ॥ ६ ॥ <br>
इतिहासेन पूर्वोक्तं श्रूयतां मुनिपुङ्गवाः ॥ <br>
दिलीपवसिष्ठ संवादे परमाश्चर्य्यवर्द्धनम् ॥ ७ ॥ <br>
काश्यां तु वज्रलेपो हि क्षेत्र एकत्र नश्यति ॥ <br>
यातुर्दर्शनतः श्रुत्वा दिलीपो वाक्यमब्रवीत् ॥ ८ ॥ <br>
॥ दिलीप उवाच ॥ ॥ <br>
वज्रलेपश्च काश्यां तु घोरो यत्र विनश्यति ॥ <br>
कृत्स्नशोऽथ महापुण्यं प्राप्यं यत्र तदस्ति किम् ॥ ९ ॥ <br>
न प्ररोहंति पापानि यस्मिन्क्षेत्रे द्विजोत्तम ॥ <br>
तत्क्षेत्रं कथ्यतां पुण्यं यत्र पापं प्रणश्यति ॥7.4.34.१०॥ <br>
॥ वसिष्ठ उवाच ॥ ॥ <br>
आसीत्काश्यां पुरा कश्चित्त्रिदण्डी मोक्षधर्मवित् ॥ <br>
जपन्दशाश्वेमेधे तु गायत्रीं च समाहितः॥ ११ ॥ <br>
तत्र काचित्समायाता युवती गजगामिनी ॥ <br>
तीरे संस्थाप्य वासांसि गंगायाः श्रमशान्तये ॥ <br>
प्रविष्टा च जले नग्ना जलक्रीडां चकार ह ॥ १२ ॥ <br>
नग्नां तां क्रीडतीं वीक्ष्य यतिर्मदनपूरितः ॥ <br>
दैवाग्निभ्रंशितो मार्गात्सहसा च विमोहितः ॥ १३ ॥ <br>
मनसा कामयामास साऽपि तं तरुणं यतिम् ॥ <br>
तयोश्च संगतिस्तत्र संजाता पापकर्मणोः ॥ १४ ॥ <br>
तया विमोहितः सद्यस्तामेवानुससार सः ॥ <br>
तत्प्रीत्यै चार्जयामास धनमन्यायतस्तदा ॥ १५ ॥ <br>
वाराणस्यां हि न त्यक्तश्चंडालस्य प्रतिग्रहः ॥ <br>
स्नानहीनः सदा पापी रात्रौ चौर्य्येण वर्त्तते ॥१६॥ <br>
कस्मिंश्चित्समये पापी मांसार्थी तु वनं गतः ॥ <br>
ददर्श प्रमदां तत्र मातंगीं मदिरेक्षणाम् ॥ १७ ॥ <br>
तस्याः प्रथमतारुण्यं दृष्ट्वा गर्वेण पाप्मना ॥ <br>
वनेऽथ निर्जने तत्र मातंगीसंगमेयिवान् ॥ १८ ॥ <br>
तया सहान्नपानादि कृतवान्पापमोहितः ॥ <br>
अश्नाति सुरया पंकं गोमांसं पापलंपटः ॥ १९ ॥ <br>
तद्गृहे निधनं प्राप्तः पापात्मा सर्वभक्षकः ॥ <br>
वाराणसीप्रभावेन न प्राप्तो नरकं तदा ॥ 7.4.34.२० ॥ <br>
किं तु तत्र कृतं पापं वज्रलेपं सुदारुणम् ॥ <br>
शूद्रीसंपर्क पापेन जातोऽसौ क्रूरयोनिषु ॥ २१ ॥ <br>
वृको व्याघ्रोरगः श्वानः शृगालः सूकरोऽभवत् ॥ <br>
दुरंतां यातनां प्राप्तः शमलेशं न विन्दति ॥ २२ ॥ <br>
एवं जन्मसहस्रैस्तु न तस्य पापकर्मणः ॥ <br>
मातंग्या संगजं पापं व्यनश्यत युगायुतैः ॥ २३ । <br>
ततोऽसौ सप्तमे जातः शशकश्चैव जन्मनि ॥ <br>
ततोऽसौ राक्षसो जातः पापात्मा सर्वभक्षकः ॥ २४ ॥<br>
प्राणिनो भक्षयन्सर्वान्संप्राप्तो विंध्यपर्वते ॥ <br>
अस्मादनन्तरं भाव्यं कृकलासत्वमद्भुतम्॥ ॥ २५ ॥ <br>
शूद्रीसंगजपापेन भाव्यं च कृमियोनिना ॥ <br>
मातंगीसंगमे प्रोक्तं फलं ह्यतिजुगुप्सितम् ॥ २६ ॥ <br>
युगायुतं सहस्रैस्तु भोक्ष्यमाणं सुदारुणम् ॥ <br>
अत्याश्चर्य्यमभूत्तत्र दिलीप श्रूयतां महत् ॥ २७ ॥ <br>
आलोकितं च विंध्याद्रौ सर्वेषां विस्मयास्पदम् ॥ <br>
दृष्ट्वा द्वारावतीं कश्चित्कृष्णवक्त्रं सुशोभनम् ॥ २८ ॥ <br>
गोमतीनीरपूतस्तु विंध्यं प्राप्तः स पांथिकः ॥ <br>
मात्रां कृष्णप्रसादस्य स्कन्धे कृत्वा प्रहर्षितः ॥ २९ ॥ <br>
प्रयास्यन्स्वगृहं तत्र ददर्श पथि राक्षसम् ॥ <br>
द्रुतं च क्रूरकर्माणं दृष्ट्वा भक्षितुमागतम् ॥ 7.4.34.३० ॥ <br>
तस्य दर्शनमात्रेण वज्रलेपः सुदारुणः ॥ <br>
वाराणसीसमुद्भूतो भस्मसादभवत्क्षणात् ॥ ३१ ॥ <br>
जन्मकोटिशतेनापि यो न शक्यो व्यपोहितुम् ॥ <br>
तत्पापपर्वतान्मुक्तः कृष्णपांथिकदर्शनात् ॥ ३२ ॥ <br>
दग्धेऽथ क्रूरभावे तु घनमुक्तो यथा शशी ॥ <br>
रेजे पुण्यप्रकाशेन कृष्णपांथिकदर्शनात् ॥ ३३ ॥ <br>
ततोऽभिमुखमभ्येत्य द्वारकापथिकं मुदा ॥ <br>
ननाम श्रद्धया भूमौ तद्दर्शनमहोत्सवः ॥ ३४ ॥ <br>
नत्वाऽथ विस्मितः प्राह अहोऽद्य तव दर्शनात् ॥ <br>
गतो घोरतमो भावः प्राप्ता संसिद्धिरुत्तमा ॥ ३५ ॥ <br>
कस्मात्त्वमागतो भद्र प्रभावः कीदृशस्तव ॥ <br>
वज्रलेपस्तु काश्यां वै दग्धस्ते दर्शनादनु ॥ ३६ ॥ <br>
॥ वसिष्ठ उवाच ॥ ॥ <br>
इत्येवं राक्षसेनोक्तं श्रुत्वा कृष्णस्य पांथिकः ॥ <br>
विस्मयं परमापन्नः प्राह तं हर्षमानसः ॥ ३७ ॥ <br>
॥ पांथिक उवाच ॥ ॥। <br>
श्रीमद्द्वारवतीं दृष्ट्वा ह्यागतोऽस्म्यत्र राक्षस ॥ <br>
वज्रलेपहरोऽस्माकं प्रभावः कृष्णदर्शनात्॥ ३८ ॥ <br>
गोमत्यां यः सकृत्स्नात्वा पश्येत्कृष्णमुखांबुजम् ॥। <br>
सर्वानुद्धरते पापादपि त्रैलाक्यदाहकात् ॥ ३९ ॥ <br>
॥ वसिष्ठ उवाच ॥ ॥ <br>
इत्युक्तो राक्षसो हृष्टः शुद्धात्मा भक्तिसंयुतः ॥ <br>
नत्वा प्रदक्षिणं कृत्वा संप्राप्तो द्वारकां तदा ॥ 7.4.34.४० ॥ <br>
गोमत्यां स तनुं त्यक्त्वा प्राप्तोऽसौ वैष्णवं पदम् ॥ <br>
स्तूयमानः सुरेशानैर्गधर्वैः पुष्पवृष्टिभिः ॥ ४१ ॥ <br>
इत्थं महाप्रभावो हि द्वारकायाः प्रकीर्त्तितः ॥ <br>
न प्ररोहंति पापानि यस्याः पांथिकदर्शनात् ॥ <br>
द्वारकायां तु किं वाच्यं न प्ररोहंति पातकम् ॥ ४२ ॥ <br>
इत्येतत्कथितं राजन्यत्पृष्टोहं त्वयाऽनघ ॥ <br>
सर्वक्षेत्रोत्तमं क्षेत्रं वज्रलेपविनाशनम् ॥ ४३ ॥ <br>
॥ श्रीप्रह्लाद उवाच ॥ ॥ <br>
वसिष्ठेनोदितं श्रुत्वा दिलीपो हृष्ट मानसः ॥ <br>
द्वारकां क्षेत्रराजं तं ज्ञात्वा च विस्मयं ययौ ॥ ४४ ॥ <br>
ययौ द्वारवतीं हृष्टो देवदेवस्य सादरम् ॥ <br>
कृष्णं दृष्ट्वा परां सिद्धिं संप्राप्तो देवमंदिरे ॥ ४५ ॥  <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये द्वारकापान्थदर्शन मात्रतः काश्यां कृतस्य पापवज्रलेपस्य विनाशने यतिवृत्तान्तवर्णनपूर्वकं दिलीपकृतद्वारकायात्रावर्णनंनाम चतुस्त्रिंशत्तमोऽध्यायः ॥ ३४ ॥ ॥ <br>
<br>
<br>
</span>
