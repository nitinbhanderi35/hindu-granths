<span style="font-size: 14pt; line-height: 200%">॥ श्रीप्रह्लाद उवाच ॥ ॥ <br>
श्रुत्वा ब्रह्ममहेशानौ यदुक्तं विष्णुपार्षदैः ॥ <br>
द्वारकायास्तु माहात्म्यं तद्वर्णयितुमूचतुः॥ ॥ १ ॥ <br>
॥ श्रीब्रह्मेशानावूचतुः ॥ ॥ <br>
भोभोः क्षेत्राणि तीर्थानि सरांसि सागरादयः ॥ <br>
प्रयागादीनि तीर्थानि काश्याद्या मुक्तिदायकाः ॥ २ ॥ <br>
भवतां तीर्थराजानां महाराजस्त्वियं शुभा ॥ <br>
द्वारका सेवनीया वै स्थीयतां स्वेच्छया बहिः ॥ ३ ॥ <br>
॥ श्रीप्रह्लाद उवाच ॥ ॥<br>
महेशवचनं श्रुत्वा सर्वेषामुत्सवोऽभवत् ॥ <br>
प्रदक्षिणां ततः कृत्वा द्वारकां प्रणिपत्य च ॥ <br>
आवासं चक्रिरे तत्र क्षेत्रतीर्थानि हर्षतः ॥ ४ ॥ <br>
भागीरथी प्रयागं च यमुना च सरस्वती ॥ <br>
सरयूगंडकी पुण्या गोमती पूर्ववाहिनी ॥ ५ ॥ <br>
अन्याश्च सरितः सर्वाः सिन्धुशोणौ नदौ तथा ॥ <br>
पंचाशत्कोटिभिस्तीर्थैर्दिग्भागे ह्युत्तरे स्थिताः ॥ <br>
लंपटाः कृष्णसेवायां पश्यतो द्वारकां मुहुः ॥ ६ ॥ <br>
मन्दाकिनी तथा पुण्या नदी भागीरथी च या ॥ <br>
महानदी नर्मदा च शिप्रा प्राची सरस्वती ॥ ७ ॥ <br>
चक्षुर्भद्रा तथा सीता नद्योऽन्याः पापनाशिनी ॥ <br>
वर्तंते पूर्वदिग्भागे तीर्थैश्च षष्टिकोटिभिः ॥ ८ ॥ <br>
पयोष्णी तपती पुण्या विदर्भा च पयस्विनी ॥ <br>
गोदावरी महापुण्या भीमा कृष्णानदी तथा ॥ ९ ॥ <br>
कावेरीप्रमुखाः पुण्या अन्यैश्चैवाघनाशिनीः ॥ <br>
स्वतीर्थसहिता भक्त्या नवनवतिकोटिभिः ॥ 7.4.33.१० ॥ <br>
स्थिता दक्षिणदिग्भागे द्वारकासेवनोत्सुकाः ॥ <br>
क्रीडंति गोमतीनीरे तीरे च कृष्णसन्निधौ ॥१ १॥ <br>
सप्तद्वीपेषु याः संति तथाऽन्या वै सरिद्वराः ॥ <br>
सागराश्च तथा सप्त पश्चिमायां दिशि स्थिताः ॥१२॥<br>
क्रीडंति चक्रतीर्थे वै तीर्थैश्च शतकोटिभिः॥ <br>
पश्यंति च मुहुः कृष्णं पश्चिमाभिमुखं सदा ॥ १३ ॥ <br>
विदिशासु च सर्वासु तीर्थसंख्या न विद्यते ॥ <br>
पुष्करादीनि तीर्थानि विशाला विरजा गया ॥ १४ ॥ <br>
शतैककोटिभिस्तीर्थैर्गोमत्युदधिसंगमे ॥ <br>
वर्त्तंते कृष्णसेवायां सोत्सवानि द्विजोत्तमाः ॥ १५ ॥ <br>
वाराणसी पूरैशान्यामवन्ती पूर्वदिक्स्थिता ॥ <br>
आग्नेय्यां दिशि कांती च दक्षिणे मथुरा स्थिता ॥ १६ ॥ <br>
नैर्ऋत्यां च तथा माया अयोध्या पश्चिमे स्थिताः॥ <br>
वायव्यां तु कुरुक्षेत्रं हरिक्षेत्रं तथोत्तरे ॥ १७ ॥ <br>
शिवक्षेत्रं च ऐशान्यामैंद्र्यां च पुरुषोत्तमः ॥ <br>
आग्नेय्यां च भृगुक्षेत्रं प्रभासं दक्षिणाश्रितम्॥१८॥ <br>
श्रीरंगं नैर्ऋते भागे लोहदंडं तु पश्चिमे ॥ <br>
नारसिंहानि वायव्ये कोकामुख्यं तथोत्तरे ॥ १९ ॥ <br>
कामाख्या रेणुकादीनि शाक्तेयानि च सर्वशः ॥ <br>
क्षेत्रराजानि सर्वाणि यथास्थाने वसंति हि ॥ 7.4.33.२० ॥ <br>
उत्तरे चैव सौराणि गाणपत्यानि कृत्स्नशः ॥ <br>
क्षेत्राण्युत्तरतः संति रुक्मिण्याः सन्निधौ द्विजाः ॥ २१ ॥ <br>
धेनुकं नैमिषारण्यं दंडकं सैंधवं तथा ॥ <br>
दशारण्यमर्बुदं च नरनारायणाश्रमम् ॥ २२ ॥ <br>
यथादिशं वसंति स्म द्वारकायाः समन्ततः ॥ <br>
मेर्वाद्याः पर्वताः सौम्ये द्वारकासेवनोत्सुकाः ॥ २३ ॥ <br>
कैलासाद्याश्च ऐशान्यामैन्द्र्यां हिमवदादयः ॥ <br>
श्रीशैलाद्याश्च आग्नेय्यां सिंहाद्र्याद्या यमे तथा ॥ २४ ॥ <br>
नैर्ऋत्यां वाममार्गाद्या महेन्द्रऋषभादयः ॥ <br>
अन्ये च पुण्यशैलाश्च सलोकालोक मानसाः ॥ <br>
द्वारकां परितः संति पर्य्युपासंति प्रत्यहम् ॥ २५ ॥ <br>
एवं ब्रह्मादयो देवा ऋषयः सनकादयः ॥ <br>
क्षेत्रतीर्थादिभिर्युक्ता अन्यैः पुण्यतमैस्तथा ॥ २६ ॥ <br>
श्रद्धया परया भक्त्या कन्याराशिस्थिते गुरौ ॥ <br>
आयांति द्वारकां द्रष्टुं ब्राह्म्याद्याश्च प्रहर्षिताः॥ २७ ॥ <br>
इति श्रीस्कान्दे महा पुराण एकाशीतिसाहस्र्यां संहिताया सप्तमे प्रभासखण्डे चतुर्थे द्वारकामाहात्म्ये द्वारकामाहात्म्यवर्णनपूवकं द्वारकायां सर्वतीर्थक्षेत्रादिकृतनिवास वर्णनंनाम त्रयस्त्रिंशत्तमोऽध्यायः ॥ ३३॥<br>
<br>
</span>
