<span style="font-size: 14pt; line-height: 200%">॥ श्रीप्रह्लाद उवाच ॥ ॥ <br>
ततो गच्छेद्द्विजश्रेष्ठा रथांगाख्यं महोदधिम् ॥ <br>
चक्रांका यत्र पाषाणा दृश्यंते मुक्तिदायकाः ॥ १ ॥ <br>
यैः पूज्यते जगन्नाथः प्रत्यहं भाव संयुतैः ॥ <br>
सदा नेत्रैरनिमिषैर्वीक्ष्यते च जनार्दनः ॥ २ ॥ <br>
यच्च साक्षाद्भगवता दृष्टं कृष्णेन दृष्टितः ॥ <br>
तत्तीर्थं सर्वपापघ्नं चक्राख्यं परमं हरेः ॥ ३ ॥ <br>
यस्य प्रसिद्धिः परमा त्रैलोक्ये सचराचरे ॥ <br>
प्रयागादधिकं यच्च मुक्तिदं ह्यस्ति पावनम् ॥ ४ ॥ <br>
सुरैरपि प्रपूज्यंते यत्रांगानि शरीरिणाम् ॥ <br>
अंकितानि च चक्रेण षण्मासान्नात्र संशयः ॥ ५ ॥<br>
यद्दृष्ट्वा मुच्यते पापात्प्रसंगेनापि मानवः ॥ <br>
तत्तीर्थं सर्वतीर्थानां पावनं प्रवरं स्मृतम्॥ ॥ ६ ॥ <br>
तत्र गत्वा द्विजश्रेष्ठाः प्रक्षाल्य चरणौ मुदा ॥ <br>
करौ चास्यं चैव पुनः प्रणमेद्दंडवत्पुनः ॥ ७ ॥ <br>
प्रणिपत्य गृहीत्वार्घ्यं पंचरत्नसमन्वितम् ॥ <br>
सपुष्पाक्षतगंधैश्च फलहेमसुचंदनैः ॥ ८ ॥ <br>
संपन्नमर्घ्यमादाय मंत्रमेतमुदीरयेत् ॥ <br>
प्रत्यङ्मुखः सुनियतः संमुखो वा महोदधेः ॥९॥ <br>
ॐ नमो विष्णु रूपाय विष्णुचक्राय ते नमः ॥<br>
गृहाणार्घ्यं मया दत्तं सर्वकामप्रदो भव ॥ 7.4.7.१० ॥ <br>
अग्निश्च तेजो मृडया च रुद्रो रेतोधा विष्णुरमृतस्य नाभिः ॥ <br>
एतद्ब्रुवन्वाडवाः सत्यवाक्यं ततोऽवगाहेत पतिं नदीनाम् ॥११॥ <br>
मृदमालभ्य सजलां विप्रा देवकरच्युताम् ॥ <br>
धारयित्वा तु शिरसा स्नानं कुर्य्याद्यथाविधि ॥ १२ ॥ <br>
तर्पयेच्च पितॄन्देवान्मनुष्यांश्च यथाक्रमम् ॥ <br>
तर्पयित्वा हविर्द्रव्यं प्रोक्षयित्वा च भक्तितः ॥ १३ ॥ <br>
अश्वमेधसहस्रेण सम्यग्यष्टेन यत्फलम् ॥ <br>
स्नानमात्रेण तत्प्रोक्तं चक्रतीर्थे द्विजोत्तमाः ॥ १४ ॥ <br>
प्रयागे यत्फलं प्रोक्तं माघ्यां माधवपूजने ॥ <br>
स्नानमात्रेण तत्प्रोक्तं चक्र तीर्थे द्विजोत्तमाः ॥ १५ ॥ <br>
कारयेच्च ततः श्राद्धं पितॄणां श्रद्धयान्वितः ॥ <br>
विश्वेदेवान्सुवर्णेन राजतेन तथा पितॄन् ॥ १६ ॥ <br>
संतर्प्य भोजनेनैव वस्त्रालंकारभूषणैः॥ <br>
दीनान्धकृपणेभ्यश्च दानं देयं स्वशक्तितः॥ १७॥ <br>
चक्रतीर्थे तीर्थवरे विशेषाद्द्विजसत्तमाः॥ <br>
रत्नदानं प्रकुर्वीत प्रीणनार्थं जगत्पतेः ॥ १८ ॥<br>
गन्त्रीमनडुहा युक्तां सर्वास्तरणसंयुताम् ॥ <br>
सोपस्करां च दद्याद्वै विष्णुर्मे प्रीयतामिति॥ १९ ॥ <br>
सुविनीतं शीलयुतं तथा सोपस्करं हयम् ॥ <br>
भूषयित्वा च विप्राय दद्याद्दक्षिणया सह ॥ 7.4.7.२० ॥ <br>
एवं कृते द्विजश्रेष्ठाः कृतकृत्यो भवेन्नरः॥  <br>
मुक्तिं प्रयांति तस्यैव पितरस्त्रिकुलोद्भवाः ॥ २१ ॥ <br>
प्रेतयोनिं गता ये च ये च कीटत्वमागताः ॥ <br>
पच्यंते नरके ये च महारौरवसंज्ञके ॥ २२ ॥ <br>
ते सर्वे तृप्तिमायांति चकतीर्थ प्रभावतः ॥ <br>
श्राद्धे कृते द्विजश्रेष्ठा गयाश्राद्धफलं लभेत् ॥ २३ ॥ <br>
या गतिर्मातृभक्तानां यज्वनां या गतिः स्मृता ॥ <br>
चक्रतीर्थे द्विजश्रेष्ठाः स्नात्वा तां लभते नरः ॥ २४ ॥ <br>
श्राद्धं प्रशस्तं विप्रेंद्राः संप्राप्ते चंद्रसंक्षये ॥ <br>
सूर्यग्रहे विशेषेण कुरुक्षेत्रफलं स्मृतम् ॥ <br>
श्राद्धे स्नाने तथा दाने पितॄणां तर्पणे तथा॥ २५ ॥ <br>
प्रशस्तं चक्रतीर्थं च नात्र कार्य्या विचारणा ॥ २६ ॥ <br>
सर्वदा पावनं विप्राश्चक्रतीर्थं न संशयः ॥ <br>
यस्तु श्राद्धं प्रकुर्वीत यात्रायामागतो नरः ॥ २७ ॥ <br>
चक्रतीर्थे द्विजश्रेष्ठाः संपूज्य मधुसूदनम् ॥ <br>
पूजितेषु द्विजेंद्रेषु विष्णुसांनिध्यमाप्नुयात् ॥ २८ ॥ <br>
वाचा कृतं कर्मकृतं मनसां समुपार्जितम् ॥ <br>
स्नानमात्रेण तत्पापं नश्यते नात्र संशयः ॥ २९ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभास खण्डे चतुर्थे द्वारकामाहात्म्ये गोमत्युदधिसंगमतीरस्थचक्रतीर्थमाहात्म्यवर्णनंनाम सप्तमोऽध्यायः ॥ ७ ॥ <br>
<br>
<br>
</span>
