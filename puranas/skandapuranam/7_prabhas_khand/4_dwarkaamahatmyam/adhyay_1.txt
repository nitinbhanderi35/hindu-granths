<span style="font-size: 14pt; line-height: 200%">॥ शौनक उवाच ॥ ॥ <br>
कथं सूत युगे ह्यस्मिन्रौद्रे वै कलिसंज्ञके ॥ <br>
बहुपाखंडसंकीर्णे प्राप्स्यामो मधुसूदनम् ॥ १ ॥ <br>
युगत्रये व्यतिक्रान्ते धर्माचारपरे सदा ॥ <br>
प्राप्ते कलियुगे घोरे क्व विष्णुर्भगवानिति ॥ २ ॥ <br>
॥ सूत उवाच ॥ ॥ <br>
दिवं याते महाराजे रामे दशरथात्मजे ॥ <br>
दुष्टराजन्यभारेण पीडिते धरणीतले ॥ ३ ॥ <br>
देवानां कार्यसिद्ध्यर्थं भूभारहरणाय च ॥<br>
वसुदेवगृहे साक्षादाविर्भूते जनार्दने ॥ ४ ॥ <br>
नंदव्रजं गते देवे पूतनाशोषणे सति ॥ <br>
घातिते च तृणावर्ते शकटे परिवर्तिते ॥ ॥ ५ ॥ <br>
दमिते कालिये नागे प्रलंबे च निषूदिते ॥ <br>
धृते गोवर्धने शैले परित्राते च गोकुले ॥ ६ ॥ <br>
सुरभ्या चाभिषिक्ते तु इन्द्रे च विमदीकृते ॥ <br>
रासक्रीडारते देवे दारिते केशिदानवे ॥ ७ ॥ <br>
अक्रूरवचनाद्देवे मथुरायां गते हरौ ॥ <br>
हते कुवलयापीडे मल्लराजे च घातिते ॥ ८ ॥ <br>
पश्यतां देव दैत्यानां भोजराजे निपातिते ॥ <br>
यदुपुर्यामभिषिक्त उग्रसेने नराधिपे ॥ ९ ॥ <br>
जरासंधबले रौद्रे यवने च हते क्षितौ ॥ <br>
राजसूये क्रतुवरे चैद्ये चैव निपातिते ॥ 7.4.1.१० ॥ <br>
निवृत्ते भारते युद्धे भारे च क्षपिते भुवः ॥ <br>
यात्राव्याजसमानीते प्रभासं यादवे कुले ॥ ११ ॥ <br>
मद्यपानप्रसक्ते तु परस्परवधो द्यते ॥ <br>
कलहेनातिरौद्रेण विनष्टे यादवे कुले ॥ १२ ॥ <br>
गात्रं संत्यज्य चात्रैव गतेऽनंते धरातलात् ॥ <br>
अश्वत्थमूललमाश्रित्य समासीने जनार्दने ॥ ॥ १३ ॥ <br>
व्याधप्रहारभिन्नांगे परित्यक्ते कलेवरे ॥ <br>
स्वधामसंस्थिते देवे पार्थे च पुनरागते ॥ १४ ॥ <br>
यदुपुर्य्यां प्लावितायां सागरेण समंततः ॥ <br>
शक्रप्रस्थं ततो गत्वा कारयित्वा हरेर्गृहम् ॥ १५ ॥ <br>
द्वापरे च व्यतिक्रांते धर्माधर्मविमिश्रिते ॥ <br>
संप्राप्ते च महारौद्रे युगे वै कलिसंज्ञिते ॥ १६ ॥ <br>
क्षीयमाणे च सद्धर्मे विधर्मे प्रबले तथा ॥ <br>
नष्टधर्मक्रियायोगे वेदवादबहिष्कृते ॥ <br>
एकपादे स्थिते धर्मे वर्णाश्रमविवर्जिते ॥ १७ ॥ <br>
अस्मिन्युगे विलुलिते ह्यृषयो वनचारिणः ॥ <br>
समेत्यामंत्रयन्सर्वे गर्गच्यवनभार्गवाः ॥ १८ ॥ <br>
असितो देवलो धौम्यः क्रतुरुद्दालकस्तथा ॥ <br>
एते चान्ये च बहवः परस्परमथाब्रुवन् ॥ १९ ॥ <br>
पश्यध्वं मुनयः सर्वे कलिव्याप्तं दिगंतरम् ॥ <br>
समंतात्परिधावद्भिर्दस्युभिर्बाध्यते प्रजा ॥ 7.4.1.२० ॥ <br>
अधर्मपरमैः पुंभिः सत्यार्जवनिराकृतैः ॥ <br>
कथं स भगवान्विष्णुः संप्राप्यो मुनिसत्तमाः ॥ २१ ॥ <br>
को वा भवाब्धौ पततस्तारयिष्यति संगतान् ॥ <br>
न कलौ संभवस्तस्य त्रियुगो मधुसूदनः ॥ <br>
तं विना पुंडरीकाक्षं कथं स्याम कलौ युगे ॥ २२ ॥ <br>
तेषां चिंतयतामेवं दुःखितानां तपस्विनाम् ॥ <br>
उवाच वचनं तत्र ऋषिरुद्दालकस्तदा॥ २३॥ <br>
उद्दालक उवाच ॥ <br>
यावन्न कलिदोषेण लिप्यामो मुनिसत्तमाः ॥ <br>
अपापा ब्रह्मसदनं गच्छामः परिसंगताः ॥ २४ ॥<br>
पृच्छामो लोकधातारं स्थितं विष्णुं कलौ युगे ॥ <br>
यदि विष्णुः कलौ न स्याद्रुद्रेण ब्रह्मणाऽसह ॥ २५ ॥ <br>
तं विना पुंडरीकाक्षं त्यक्ष्यामः स्वकलेवरम् ॥ <br>
विना भगवता लोके कः स्थास्यति कलौ युगे ॥ २६ ॥ <br>
तच्छ्रुत्वा वचनं तस्य ऋषयः संशितव्रताः ॥ <br>
साधुसाध्विति ते चोक्त्वा प्रस्थिता ब्रह्मणोंऽतिकम्॥ २७ ॥ <br>
कथयन्तः कथां विष्णोः स्वरूपमनुवर्णनम् ॥ <br>
तापसाः प्रययुः सर्वे संहृष्टा ब्रह्मणोंऽतिकम् ॥ ॥२८॥ <br>
ददृशुस्ते तदा देवमासीनं परमासने ॥ <br>
पितामहभूतगणैर्मूर्तामूर्तैर्वृतं तथा ॥ २९ ॥ <br>
दृष्ट्वा चतुर्मुखं देवं दंडवत्प्रणताः क्षितौ ॥ <br>
प्रणम्य देवदेवं तु स्तोत्रेण तुषुवुस्तदा ॥ 7.4.1.३० ॥ <br>
॥ ऋषय ऊचुः ॥ ॥ <br>
नमस्ते पद्मसंभूत चतुर्वक्त्राक्षयाव्यय ॥ <br>
नमस्ते सृष्टिकर्त्रे तु पितामह नमोऽस्तु ते ॥३१॥ <br>
एवं स्तुतः सन्मुनिभिः सुप्रीतः कमलोद्भवः ॥ <br>
पाद्यार्घ्येणाभिवन्द्यैतान्पप्रच्छ मुनिपुंगवान् ॥ ३२ ॥ <br>
॥ ब्रह्मोवाच ॥ <br>
किमागमनकृत्यं वो ब्रूत तत्त्वेन पुत्रकाः ॥ <br>
कुशलं वो महाभागाः पुत्रशिष्याग्निबन्धुषु ॥ ३३ ॥ <br>
॥ ऋषय ऊचुः ॥ ॥ <br>
भवत्प्रसादात्सकलं प्राप्तं नस्तपसः फलम् ॥ <br>
यद्भवंतं प्रपश्यामः सर्वदेवगुरुं प्रभुम् ॥ ३४ ॥ <br>
शृण्वेतत्कारणं शंभो एते प्राप्तास्तवांतिकम् ॥ <br>
युगत्रये व्यतिक्रांते कृतादिद्वापरांतके ॥ ३५ ॥ <br>
प्राप्ते कलियुगे घोरे क्व विष्णुः पृथिवीतले ॥ <br>
यं दृष्ट्वा परमां मुक्तिं यास्यामो मुक्तबन्धनाः ॥ ३६ ॥ <br>
॥ ब्रह्मोवाच ॥ ॥ <br>
मत्स्यकूर्मादिरूपैश्च भगवाञ्ज्ञायते मया ॥ <br>
विष्णोः पारमिकां मूर्तिं न जानामि द्विजोत्तमाः ॥ ३७ ॥ <br>
॥ ऋषय ऊचुः ॥ ॥ <br>
यदि त्वं न विजानासि तात विष्णोरवस्थितिम् ॥ <br>
गत्वा प्रयागं तत्रैव संत्यक्ष्यामः कलेवरम् ॥ ३८ ॥ <br>
॥ ब्रह्मोवाच ॥ ॥ <br>
मा विषादं व्रजध्वं हि उपदेक्ष्यामि वो हितम् ॥ <br>
इतो व्रजध्वं पातालं यत्रास्ते दैत्यसत्तमः ॥ ३९ ॥ <br>
तं गत्वा परिपृच्छध्वं प्रह्लादं दैत्यसत्तमम् ॥ <br>
स ज्ञास्यति हरेः स्थानं याथातथ्येन भो द्विजाः ॥7.4.1.४०॥ <br>
तच्छुत्वा वचनं तस्य ब्रह्मणः परमात्मनः ॥ <br>
प्रणिपत्य च देवेशं प्रस्थितास्ते तपोधनाः ॥ ४१ ॥ <br>
जग्मुः संहृष्टमनसः स्तुवन्तो दैत्यसत्तमम् ॥ <br>
धन्यः स दैत्यराजोऽयं यो जानाति जनार्द्दनम् ॥ ४२ ॥ <br>
इति संचिंतयानास्ते प्राप्ता वै सुतलं द्विजाः ॥४३॥ <br>
गत्वा ते तस्य नगरं विविशुर्भवनोत्तमम् ॥ <br>
दूरादेव स तान्दृष्ट्वा बलिर्वैरोचनिस्तदा ॥ <br>
प्रत्युत्थायार्हयाञ्चक्रे प्रह्लादेन समन्वितः ॥ ४४ ॥ <br>
मधुपर्कं च गां चैव दत्त्वा चार्घ्यं तथैव च ॥ <br>
उवाच प्रांजलिर्भूत्वा प्रहृष्टेनांतरात्मना॥ ४५॥ <br>
स्वागतं वो महाभागाः सुव्युष्टा रजनी मम॥ <br>
भवतो यत्प्रपश्यामि ब्रूत किं करवाणि च॥ ४६॥ <br>
एवं हि दैत्यराजेन सत्कृतास्ते द्विजोत्तमाः॥ <br>
ऊचुः प्रहृष्टमनसो दानवेन्द्रसुतं तदा॥ ४७॥ <br>
ऋषय ऊचुः ॥ ॥ <br>
कार्यार्थिनस्तु संप्राप्ताः प्रह्लाद हरिवल्लभ ॥ <br>
तदस्माकं महाबाहो भवांस्त्राता भवार्णवात् ॥ ४८ ॥ <br>
कथं दैत्य युगे ह्यस्मिन्रौद्रे वै कलिसंज्ञके ॥ <br>
भविष्यामो विना विष्णुं भीतानामभयप्रदम् ॥ ४९ ॥ <br>
अस्मिन्युगे ह्यधर्मेण जितो धर्मः सनातनः ॥ <br>
अनृतेन जितं सत्यं विप्राश्च वृषलैर्जिताः ॥ 7.4.1.५० ॥ <br>
विटैर्जिता वेदमार्गाः स्त्रीभिश्च पुरुषा जिताः ॥ <br>
ब्राह्मणाश्चापि वध्यन्ते म्लेच्छ राजन्यरूपिभिः ॥ ५१ ॥ <br>
अस्मिन्विलुलितप्राये वर्णाश्रमविवर्जिते ॥ <br>
अविलुप्ते वेदमार्गे क्व विष्णुर्भगवानिति ॥ ५२ ॥ <br>
विना ज्ञानाद्विना ध्यानाद्विना चेंद्रियनिग्रहात् ॥ <br>
प्राप्यते भगवान्यत्र तद्गुह्यं कथयस्व नः ॥५३॥ <br>
दैत्यराज त्वमस्माकं सुहृन्मार्गप्रदर्शकः ॥ <br>
कथयस्व महाभाग यत्र तिष्ठति केशवः ॥ ५४ ॥ <br>
एवं स द्विजमुख्यैश्च संपृष्टो दैत्यसत्तमः ॥ <br>
प्रणम्य ब्राह्मणान्सर्वान्भक्त्या संहृष्टमानसः ॥ ५५ ॥ <br>
स नमस्कृत्य देवेभ्यो ब्रह्मणे परमात्मने ॥ <br>
भगवद्भक्तिर्युक्तः सन्व्याहर्त्तुमुपचक्रमे ॥ ५६ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये कलिभीतमहर्षिभिर्ब्रह्मवचनात्प्रह्लादसंनिधौ कलियुगे भगवत्स्थितिविषये प्रश्नकरणवर्णनंनाम प्रथमोऽध्यायः ॥ १ ॥<br>
<br>
<br>
</span>
