<span style="font-size: 14pt; line-height: 200%">॥ श्रीप्रह्लाद उवाच ॥<br>
एवं संपूजितस्तेन हरिणा ब्राह्मणोत्तमः ॥ <br>
उवाच परिसन्तुष्टो वरं ब्रूहीति केशवम्॥ १ ॥ <br>
॥ श्रीकृष्ण उवाच ॥ ॥ <br>
यदि तुष्टोऽसि भगवन्यदि देयो वरो मम ॥ <br>
स्थातव्यमत्र भवता न त्यक्तव्यं कदाचन ॥ २ ॥ <br>
॥ दुर्वासा उवाच ॥ ॥ <br>
यदि तिष्ठाम्यहं कृष्ण तथा त्वमपि केशव ॥ <br>
तिष्ठस्व षोडशकलो नित्यं मद्वचनेन हि ॥ ३ ॥ <br>
॥ श्रीकृष्ण उवाच ॥ ॥ <br>
येऽत्र पश्यंति भक्त्या त्वां मां चापि द्विजसत्तम ॥ <br>
किं दास्यसि फलं तेषां भाविनां भगवन्वद ॥ ४ ॥ <br>
॥ दुर्वासा उवाच ॥ ॥ <br>
यः स्नात्वा संगमे कृष्ण गोमत्याः सागरस्य च ॥ <br>
त्वां मां समर्चति नरः सर्वपापैः समुच्यते ॥५ ॥<br>
तथान्यच्छृणु कृष्णात्र स्नात्वा दास्यति यद्धनम् ॥ <br>
मम दत्तस्य देवेश प्राप्नुयात्षोडशोत्तरम्॥ ६ ॥ <br>
॥ श्रीकृष्ण उवाच ॥ <br>
यो नरः पूजयित्वा त्वां पूजयिष्यति मामिह ॥ <br>
तस्य मुक्तिं प्रदास्यामि या सुरैरपि दुर्ल्लभा ॥ ७ ॥ <br>
॥ प्रह्लाद उवाच ॥ ॥ <br>
परस्परं वरौ दत्त्वा कृष्णदुर्वाससौ मुदा॥ <br>
ततः प्रभृति विप्रेन्द्रास्तस्मिन्स्थाने ह्यतिष्ठताम्॥ <br>
वरदानमिति प्रोक्तं तत्तीर्थं सर्वकामदम् ॥ ८ ॥ <br>
वरदाने नरः स्नातो गोसहस्रफलं लभेत् ॥ <br>
विष्णुदुर्वाससोर्यत्र वरदानमभूत्पुरा ॥ ९ ॥ <br>
तदाप्रभृति विप्रेन्द्रास्तिष्ठते द्वारकां हरिः ॥ <br>
दुर्वाससा गिरा बद्धो न जहाति कदाचन ॥ 7.4.4.१० ॥ <br>
यत्र त्रैविक्रमी मूर्तिर्वहते यत्र गोमती ॥ <br>
नरा मुक्तिं प्रयास्यंति चक्रतीर्थेन संगताः ॥ ११ ॥ <br>
कलेवरं परित्यक्तं प्रभासे हरिणा यदा ॥ <br>
कलाभिः सहितं तेजस्तस्यां मूर्तौ निवेशितम् ॥ १२ ॥ <br>
तस्मात्कलियुगे विप्रा नान्यत्र प्राप्यते हरिः ॥ <br>
यदि कार्य्यं हि कृष्णेन तत्र गच्छत मा चिरम् ॥ १३ ॥ <br>
॥ ऋषय ऊचुः ॥ ॥ <br>
साधु भागवतश्रेष्ठ साधु मार्गप्रदर्शक ॥ <br>
यत्त्वया हि परिज्ञातं तन्न जानाति कश्चन ॥ १४ ॥ <br>
किं फलं गमने तस्यां किं फलं कृष्णदर्शने ॥ <br>
कानि तीर्थानि तत्रैव के देवास्तद्वदस्व नः ॥ १५ ॥ <br>
कस्मिन्मासे तिथौ कस्यां कस्मिन्पर्वणि मानवैः ॥ <br>
गन्तव्यं कानि देयानि दानानि दनुजर्षभ ॥ १६ ॥ <br>
॥सूत उवाच ॥ ॥ <br>
इति पृष्टस्तदा तैस्तु महाभागवतोऽसुरः ॥ <br>
कथयामास विप्रेभ्यो भगवद्भक्तिसंयुतः ॥ १७ ॥ <br>
॥ प्रह्लाद उवाच ॥ ॥ <br>
भो भूमिदेवाः शृणुत परं गुह्यं सनातनम् ॥ <br>
यत्कस्यचिन्न चाख्यातं तद्वदामि सुविस्तरात् ॥ १८ ॥ <br>
यदा मतिं च कुरुते द्वारकागमनं प्रति ॥ <br>
तदा नरकनिर्मुक्ता गायन्ति पितरो दिवि ॥ १९ ॥ <br>
यावत्पदानि कृष्णस्य मार्गे गच्छति मानवः ॥ <br>
पदेपदेऽश्वमेधस्य यज्ञस्य लभते फलम् ॥ 7.4.4.२० ॥ <br>
यात्रार्थं देवदेवस्य यः प्रेरयति चापरान् ॥ <br>
मानवान्नात्र सन्देहो लभते वैष्णवं पदम् ॥ २१ ॥ <br>
द्वारकां गच्छमानस्य यो ददाति प्रतिश्रयम् ॥ <br>
तथैव मधुरां वाचं नन्दते क्रीडते हि सः ॥ २२ ॥ <br>
अध्वनि श्रांतदेहस्य वाहनं यः प्रयच्छति ॥ <br>
हंसयुक्तेन स नरो विमानेन दिवं व्रजेत् ॥ २३ ॥ <br>
यात्रायां गच्छमानस्य मध्याह्ने क्षुधितस्य च ॥ <br>
अन्नं ददाति यो भक्त्या शृणु तस्यापि यद्भवेत् ॥ २४ ॥ <br>
गयाश्राद्धेन यत्पुण्यं लभते मानवो भुवि ॥ <br>
अन्नदानेन तत्पुण्यं पितॄणां तृप्तिरक्षया ॥ २५ ॥ <br>
उपानहौ तु यो दद्याद्द्वारकां प्रति गच्छताम्॥ <br>
कृष्णप्रसादात्स नरो गजस्कन्धेन गच्छति ॥ ॥२६॥ <br>
विघ्नमाचरते यस्तु द्वारकां प्रति गच्छताम्॥ <br>
नरके मज्जते मूढः कल्पमात्रं तु रौरवे॥२७॥ <br>
मार्गस्थितस्य यो धन्यः प्रयच्छति कमण्डलु्म्॥ <br>
प्रपादानसहस्रस्य फलमाप्नोति मानवः॥२८॥ <br>
यात्रायां गच्छमानस्य पादभ्यंगं ददाति यः॥ <br>
पादप्रक्षालनं चैव सर्वान्कामानवाप्नुयात् ॥ २९ ॥<br>
गाथां शृणोति यो विष्णोर्गीतं च गायतः पथि ॥ <br>
दानं ददाति विप्रेन्द्रास्तस्माद्धन्यतरो न हि॥ 7.4.4.३०॥ <br>
कैलासशिखरावासं श्वेताभ्रमिव निर्मलम् ॥ <br>
प्रासादं कृष्णदेवस्य यः पश्यति नरोत्तमः॥ ३१ ॥ <br>
दूराद्धेममयं दृष्ट्वा कलशं ध्वजसंयुतम्॥ <br>
वाहनं संपरित्यज्य लुठते धरणीं गतः ॥ ३२ ॥ <br>
पञ्चसूनाकृतं पापं तथाऽधर्मकृतं च यत् ॥ <br>
कृमिकीटपतंगाश्च निहताः पथि गच्छता ॥ <br>
परान्नं परपानीयमस्पृश्य स्पर्शसंगमम् ॥ <br>
तत्सर्वं नाशमाप्नोति भगवत्केतुदर्शनात् ॥ ३४॥ <br>
पठेन्नामसहस्रं तु स्तवराजमथापि वा ॥ <br>
गजेन्द्रमोक्षणं चैव पथि गच्छञ्छनैः शनैः ॥ ३५ ॥ <br>
गायमानो भगवतः प्रादुर्भावाननेकधा ॥ <br>
नृत्यद्भिर्हर्षसंयुक्तैर्हृष्यमाणः पुनःपुनः ॥ <br>
स्वयं नृत्यन्हर्षयुक्तो भक्तो गच्छेद्धरेः पुरम् ॥ ३६ ॥ <br>
विष्णोः क्रीडाकरं स्थानं भुक्तिमुक्तिप्रदायकम् ॥ <br>
यस्मिन्दृष्टे कलौ नॄणां मुक्तिरेवोपजायते ॥ ३७ ॥ <br>
॥ प्रह्लाद उवाच ॥ ॥ <br>
पूर्वं हि देवराजेन बृहस्पतिरुदारधीः ॥ <br>
प्रणम्य परया भक्त्या पृष्टश्च स महामतिः ॥ ३८ ॥ <br>
॥ इन्द्र उवाच ॥ ॥ <br>
द्वारकायाश्च माहात्म्यं कथयस्व प्रसादतः ॥ <br>
चतुर्युगं यथाभागैर्धर्मवृद्धिं जनो लभेत् ॥ ३९ ॥ <br>
एतच्छ्रुत्वा महेन्द्रस्य वचनं मुनिसत्तमाः ॥ <br>
बृहस्पतिरुवाचैनं महेन्द्रं देव संवृतम्॥ 7.4.4.४० ॥ <br>
॥ बृहस्पतिरुवाच ॥ ॥ <br>
कृतं त्रेता द्वापरं च कलिश्च सुरसत्तम ॥ <br>
चतुर्युगमिदं प्रोक्तं तत्त्वतो मुनिसत्तमैः ॥ ४१ ॥<br>
&nbsp;कृते धर्मश्चतुष्पादो वेदादिफलमेव च ॥ <br>
तीर्थं दानं तपो विद्या ध्यानमायुररोगता ॥ ४२ ॥ <br>
पादहीनं सर्वमेतद्युगं त्रेताभिधं प्रभो ॥ <br>
पादद्वयं द्वापरे तु सर्वस्यैतस्य वासव ॥ ४३ ॥ <br>
पादेनैकेन तत्सर्वं विभागे प्रथमे कलौ ॥ <br>
ऊर्ध्वं विनाशः सर्वस्य भविष्यति न संशयः ॥ ४४ ॥ <br>
मन्त्रास्तीर्थानि यज्ञाश्च तपो दैवादिकं तथा ॥ <br>
प्रगच्छंति समुच्छेदं वेदाः शास्त्राणि चैव हि ॥४५॥ <br>
म्लेच्छप्रायाश्च भूपाला भविष्यन्त्यमराधिप॥ <br>
लोकः करिष्यते निन्दां साधूनां व्रतचारिणाम् ॥ ४६ ॥ <br>
॥ प्रह्लाद उवाच ॥ ॥ <br>
श्रुत्वा बृहस्पतेर्वाक्यमेतत्तीर्थस्य भो द्विजाः ॥ <br>
प्रकंपिताः सुराः सर्वे म्लेच्छ संसर्गजाद्भयात् ॥ ४७ ॥ <br>
बृहस्पतिं सुरगुरुं पप्रच्छुर्विनयान्विताः ॥ <br>
म्लेच्छसंसर्गजो दोषो गंगयापि न पूयते ॥ ४८ ॥ <br>
कथयस्व प्रसादेन स्थानं कलिविवर्जितम् ॥ <br>
यत्र गत्वा निवत्स्यामो यास्यामो निर्वृतिं पराम् ॥ ४९ ॥ <br>
येन दुःखविनिर्मुक्ता भविष्यामो गतव्यथाः ॥ <br>
कृपया सुमुखो भूत्वा ब्रूहि तीर्थं हिताय नः ॥ 7.4.4.५० ॥ <br>
॥ प्रह्लाद उवाच ॥ ॥ <br>
एतच्छ्रुत्वा सुरेन्द्रस्य वाक्यमंगिरसां वरः ॥ <br>
चिरं ध्यात्वा जगादेदं वाक्यं देवपुरोहितः ॥ ॥ ५१ ॥ <br>
॥ बृहस्पतिरुवाच ॥ ॥ <br>
पञ्चक्रोशप्रमाणं हि तीर्थं तीर्थवरोत्तमम्॥<br>
द्वारकानाम विख्यातं कलिदोषविवर्जितम्॥ ॥५२॥<br>
विष्णुना निर्मितं स्थानं लोकस्य गतिदायकम् ॥ <br>
मुक्तिदं कलिकाले तु ज्ञानहीनजनस्य च ॥५३ ॥ <br>
ऊषरं कर्मणां क्षेत्रं पुण्यं पापविनाशनम्॥ <br>
न प्ररोहंति पापानि पुनर्नष्टानि तत्र वै ॥ ५४ ॥<br>
तिस्रः कोटयोऽर्धकोटी च तीर्थानीह महीतले ॥ ५५ ॥ <br>
एवं तीर्थयुता तत्र द्वारका मुक्तिदायका ॥ <br>
सेवनीया प्रयत्नेन  प्राप्य मानुष्यमुत्तमम् ॥५६॥ <br>
॥ प्रह्लाद उवाच ॥ ॥ <br>
बृहस्पतेर्वचः श्रुत्वा शतक्रतुरथाऽब्रवीत् ॥ <br>
वाचस्पते मम इहि द्वारवत्या महोदयम्॥ <br>
गमने किं फलं प्रोक्तं कृष्णदेवस्य दर्शने ॥ ५७ ॥ <br>
अन्यानि तत्र तीर्थानि मुख्यानि वद मे गुरो ॥ <br>
यथाभिषेके गोमत्याः फलं यदपि संगमे ॥५८॥। ॥ <br>
॥ बृहस्पतिरुवाच ॥ ॥ <br>
श्रूयतां तात वक्ष्यामि माहात्म्यं द्वारकोद्भवम् ॥ <br>
मनुष्यरूपो भगवान्यत्र क्रीडति केशवः ॥५९॥ <br>
नारायणः स ईशानो ध्येयश्चादौ जगन्मयः ॥ <br>
स एव देवतामुख्यः पुरीं द्वारवतीं स्थितः ॥ 7.4.4.६० ॥ <br>
एकैकस्मिन्पदे दत्ते पुरीं द्वारवतीं प्रति ॥ <br>
पुण्यं क्रतुसहस्रेण कलौ भवति देहिनाम् ॥६१॥ <br>
कलौ कृष्णपुरीं रम्यां ये गच्छंति नरोत्तमाः ॥ <br>
कुलकोटिशतैर्युक्तास्ते गच्छन्ति हरेः पदम् ॥६२॥ <br>
ये ध्यायंति मनोवृत्त्या गमनं द्वारकां प्रति ॥ <br>
तेषां विलीयते पापं पूर्वजन्मायुतैः कृतम् ॥ ६३ ॥ <br>
कृष्णस्य दर्शने बुद्धिर्जायते यस्य देहिनः ॥ <br>
वक्त्रावलोकनात्तस्य पापं याति सहस्रधा ॥ ६४ ॥ <br>
ये गता द्वारकायां च ये मृताः कृष्णसन्निधौ ॥ <br>
न तेषां पुनरावृत्तिर्यावदाभूतसंप्लवम् ॥६५॥ <br>
सुलभा मथुरा काशी ह्यवन्ती च तथा सुराः ॥ <br>
अयोध्या सुलभा लोके दुर्लभा द्वारका कलौ ॥ ६६ ॥ <br>
गत्वा कृष्णपुरीं रम्यां षण्मासात्कृष्णसंनिधौ॥ <br>
जीवन्मुक्तास्तु ते ज्ञेयाः सत्यमेतत्सुरोत्तम ॥ ६७ ॥ <br>
कृष्णक्रीडाकरं स्थानं वाञ्छन्ति मनसा प्रिये ॥ <br>
तेषां हृदि स्थितं पापं क्षालयेत्प्रेतनायकः ॥ ६८ ॥ <br>
अत्युग्राण्यपि पापानि तावत्तिष्ठन्ति विग्रहे ॥ <br>
यावन्न गच्छति नरः कलौ द्वारवतीं प्रति ॥ ६९ ॥ <br>
पुण्यसंख्या च तीर्थानां ब्रह्मणा विहिता पुरा ॥ <br>
दानाध्ययन संज्ञानां मुक्त्वा द्वारवतीं कलौ ॥ 7.4.4.७० ॥ <br>
चक्रतीर्थे तु यो गच्छेत्प्रसंगेनापि मानवः ॥ <br>
कुलैकविंशतियुतः स गच्छेत्परमं पदम् ॥ ७१ ॥ <br>
लोभेनाऽप्यपराधेन दम्भेन कपटेन वा ॥ <br>
चक्रतीर्थं च यो गच्छेन्न पुनर्विशते भवम् ॥ ७२ ॥ <br>
प्रयागे ह्यस्थिपातेन यत्फलं परिकीर्तितम् ॥ <br>
तदेव शतसाहस्रं चक्रतीर्थास्थिपातनात् ॥ ७३ ॥ <br>
पृथिव्यां चैव तत्तीर्थं परमं परिकीर्तितम् ॥ <br>
चक्रतीर्थमिति ख्यातं ब्रह्महत्याविनाशनम् ॥ ७४ ॥ <br>
ये ये कुले भविष्यंति तत्पूर्वं मानवाः क्षितौ ॥ <br>
सर्वे विष्णुपुरं यांति चक्रतीर्थास्थिपातनात् ॥ ७५ ॥ <br>
किं जातैर्बहुभिः पुत्रैर्गणनापूरकात्मकैः ॥ <br>
वरमेको भवेत्पुत्रश्चक्रतीर्थं तु यो व्रजेत् ॥ ७६ ॥ <br>
तपसा किं प्रतप्तेन दानेनाध्ययनेन किम् ॥ <br>
सर्वावस्थोऽपि मुच्येत गतः कृष्णपुरीं यदि ॥ ७७ ॥ <br>
कलिकाल कृतैर्दोषैरत्युग्रैरपि मानवः ॥ <br>
कलौ कृष्णमुखं दृष्ट्वा लिप्यते न कदाचन ॥ ७८ ॥ <br>
दानं चाध्ययनं शौचं कारणं  न हि पुत्रक ॥ <br>
हीनवर्णोऽपि पापात्मा गतः कृष्णपुरीं यदि ॥ ७९ ॥ <br>
वाराणस्यां कुरुक्षेत्रे नर्मदायां च यत्फलम् ॥ <br>
तत्फलं निमिषार्धेन द्वारवत्यां दिनेदिने ॥ 7.4.4.८० ॥ <br>
धन्यानामपि धन्यास्ते देवानामपि देवताः ॥ <br>
कृष्णोपरि मतिर्येषां हीयते न कदाचन ॥ ८१ ॥ <br>
श्रवणद्वादशीयोगे गोमत्युदधिसंगमे ॥ <br>
स्नात्वा कृष्णसुतं दृष्ट्वा लिप्यते नैव स क्वचित् ॥ ८२ ॥ <br>
यस्य कस्यापि मासस्य द्वादशी प्राप्य मानवः ॥ <br>
कृष्णक्रीडापुरीं दृष्ट्वा मुक्तः संसारगह्वरात् ॥ ८३ ॥ <br>
येषां कृष्णालये प्राणा गताः सुरपते कलौ ॥ <br>
स्वर्गान्न तेषामावृत्तिः कल्पकोटिशतैरपि ॥ ८४ ॥ <br>
विज्ञेया मानुषा वत्स गर्भस्थास्ते महीतले ॥ <br>
द्वारवत्यां न यैर्देवो दृष्टः कंसनिषूदनः ॥ ८५ ॥ <br>
दुर्लभो द्वारकावासो दुर्लभं कृष्णदर्शनम् ॥ <br>
दुर्लभं गोमतीस्नानं दुर्लभो रुक्मिणीपतिः ॥ ८६ ॥ <br>
तपः परं कृतयुगे त्रेतायां ज्ञानमुच्यते ॥ <br>
द्वापरे तु परो यज्ञः कलौ केशवकीर्तनम् ॥ ८७ ॥ <br>
हेमभारसहस्रैस्तु दत्तैर्यत्फलमाप्यते ॥ <br>
दृष्ट्वा तत्कोटि गुणितं हरेः सर्वप्रदं मुखम् ॥ ८८ ॥ <br>
द्वारकायां च यद्दत्तं शंखोद्धारे तथैव च ॥ <br>
पिंडारके महातीर्थे दत्तं चैवाक्षयं भवेत् ॥ ८९ ॥ <br>
गोमहिष्यादि यद्दत्तं सुवर्णवसनानि च ॥ <br>
वृषो भूमिग्रहो रूप्यं कन्यादानं तथैव च ॥ 7.4.4.९० ॥ <br>
यच्चान्यदपि देवेन्द्र त्रिषु स्थानेषु यच्छति ॥ <br>
तन्मुक्तिकारकं प्रोक्तं पितॄणामात्मनस्तथा ॥ ९१ ॥ <br>
ऊषरं हि यतो लोके क्षेत्रमेतत्प्रकीर्तितम् ॥ <br>
अतो मुक्तिकरं सर्वं दानं चोक्तं महर्षिभिः ॥ ९२ ॥ <br>
यत्किंचित्कुरुते तत्र दानं क्रीडावगाहनम् ॥ <br>
तदनन्तफलं प्राह भगवान्मधुसूदनः ॥ ९३ ॥<br>
&nbsp;प्रेतत्वं नैव तस्यास्ति न याम्या नारकी व्यथा ॥ <br>
येन द्वारवतीं गत्वा कृतं कृष्णाऽवलोकनम् ॥ ९४ ॥ <br>
वारिमात्रेण गोमत्यां पिण्डदाने कृते कलौ ॥ <br>
पितॄणां जायते तृप्तिर्यावदाभूतसंप्लवम् ॥ ९५ ॥ <br>
नित्यं कृष्णपुरीं रम्यां ये स्मरन्ति गृहस्थिताः ॥ <br>
नमस्याः सर्वलोकानां देवानां च सुरोत्तम ॥ ९६ ॥ <br>
ब्रह्मज्ञानं गयाश्राद्धं मरणं गोग्रहेषु च ॥ <br>
वासः पुंसां द्वारकायां मुक्तिरेषा चतुर्विधा ॥ ९७ ॥ <br>
ब्रह्मज्ञानेन मुच्यन्ते प्रयागे मरणेन वा ॥ <br>
अथवा स्नानमात्रेण गोमत्यां कृष्णसंनिधौ ॥ ९८ ॥ <br>
कृतार्थः कृतपुण्योऽहं ब्रवीत्येवं महोदधिः ॥ <br>
पवित्रितं च मद्गात्रं गोमतीवारिसंप्लवात् ॥ ९९ ॥ <br>
अत्युग्राण्यपि पापानि तावत्तिष्ठंति विग्रहे ॥ <br>
यावत्स्नानं न गोमत्यां वारिणा पापहारिणा ॥ 7.4.4.१०० ॥ <br>
चक्रतीर्थे नरः स्नात्वा गोमत्यां रुक्मिणीह्रदे ॥ <br>
दृष्ट्वा कृष्णमुखं रम्यं कुलानां तारयेच्छतम् ॥ १०१ ॥ <br>
कृष्णं च ये द्वारवतीं मनुष्याः स्मरंति नित्यं हरिभक्तियुक्ताः ॥ <br>
विधूतपापाः किल संभवांते गच्छंति लोकं परमं मुरारेः ॥ १०२ ॥ <br>
अधौतपादः प्रथमं नमस्कुर्याद्गणेश्वरम् ॥ <br>
सर्वविघ्रविनाशश्च जायते नात्र संशयः ॥ १०३ ॥ <br>
नीलोत्पलदलश्यामं कृष्णं देवकिनन्दनम् ॥ <br>
दण्डवत्प्रणमेत्प्रीत्या प्रणमेदग्रजं पुनः ॥ १०४ ॥ <br>
बाल्ये च यत्कृतं पापं कौमारे यौवने तथा ॥ <br>
दर्शनात्कृष्णदेवस्य तन्नश्येन्नात्र संशयः ॥ १०५ ॥ <br>
वाण्याऽथ मनसा यच्च कर्मणा समुपार्जितम् ॥ <br>
पापं जन्मसहस्रेण तन्नश्येन्नात्र संशयः ॥ १०६ ॥ <br>
हेमभारसहस्रैस्तु दत्तैर्यत्फलमाप्यते ॥ <br>
तत्फलं कोटिगुणितं कृष्णवक्त्रावलोकनात् ॥ १०७ ॥ <br>
नमस्कृत्य च देवेशं पुण्डरीकाक्षमच्युतम् ॥ <br>
दुर्वाससं महेशानं द्वारकापरिरक्षकम् ॥१०८॥ <br>
प्रणम्य परया भक्त्या वैनतेयसमन्वितम् ।ऽ। <br>
द्वारमागत्य च पुनः स्वर्गद्वारोपमं शुभम्॥ १०९ ॥ <br>
विश्रम्य च मुहूर्त्तार्द्धं सुहृद्भिर्बान्धवैर्वृतः ॥ <br>
तत्राश्रितान्समाहूय ब्राह्मणान्मन्त्रकोविदान् ॥ <br>
पूजाद्रव्यं समानीय ततस्तीर्थं व्रजेद्बुधः ॥ 7.4.4.११० ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये द्वारकायात्राविधिवर्णनंनाम चतुर्थोऽध्यायः ॥ ४ ॥ ॥ छ ॥ <br>
<br>
</span>
