<span style="font-size: 14pt; line-height: 200%">॥ प्रह्लाद उवाच ॥ ॥ <br>
ततो गच्छेद्द्विजश्रेष्ठा गोमतीं कृष्णसंश्रयाम् ॥ <br>
यस्या दर्शनमात्रेण मुच्यते सर्वपातकैः ॥ <br>
सर्वपापविनिर्मुक्तः कृष्णसायुज्यमाप्नुयात्॥ १ ॥ <br>
दुरितौघक्षयकरममंगल्यविनाशनम् ॥ <br>
सर्वकामप्रदं नॄणां प्रणमेद्गोमतीजलम् ॥ २ ॥ <br>
महापापक्षयकरमगतीनांगतिप्रदम् ॥ <br>
पूर्वपुण्यवशात्प्राप्तं प्रणमेद्गोमतीजलम् ॥ ३ ॥ <br>
॥ ऋषय ऊचुः ॥ ॥ <br>
दैत्येन्द्र संशयोऽस्माकं तं त्वं छेत्तुमिहार्हसि ॥ <br>
इयं का गोमती तत्र केनानीता महामते ॥ ४ ॥ <br>
केन कार्यवशेनेह संप्राप्ता वरुणालयम् ॥ <br>
सर्वं भागवतश्रेष्ठ ह्येतद्विस्तरतो वद ॥ ५ ॥ <br>
॥ प्रह्लाद उवाच ॥ ॥ <br>
एकार्णवे पुरा भूते नष्टे स्थावर जंगमे ॥ <br>
तदा ब्रह्मा समभवद्विष्णोर्नाभिसरोरुहात् ॥ ६ ॥ <br>
आदिष्टः प्रभुणा ब्रह्मा सृजस्व विविधाः प्रजाः ॥ <br>
इति धाता समादिष्टो हरिणा सृष्टि कारणे ॥ ७ ॥ <br>
उक्त्वा बाढमिति ब्रह्मा ततः सृष्टौ मनो दधे ॥ <br>
ससर्ज मानसात्सद्यः सनकाद्यान्कुमारकान् ॥ <br>
उवाच वचनं ब्रह्मा प्रजाः सृजत पुत्रकाः ॥ ८ ॥ <br>
ब्रह्मणो वचनं श्रुत्वा ते कृतांजलयोऽब्रुवन् ॥ <br>
भगवन्भगवद्रूपं द्रष्टुकामा वयं प्रभो ॥ ९ ॥ <br>
न बन्धमनुवर्त्तामः सृष्टिरूपं दुरासदम्॥ <br>
इत्युक्त्वा ते ययुः सर्वे सनकाद्या कुमारकाः ॥ 7.4.5.१०॥ <br>
पश्चिमां दिशमास्थाय तीरे नदनदीपतेः ॥ <br>
तेजोमयस्य रूपस्य द्रष्टुकामा महात्मनः ॥ <br>
तस्मिन्मानसमाधाय तेपिरे परमं तपः ॥ ११ ॥ <br>
बहुवर्षसहस्रैस्तु प्रसन्ने धरणीधरे ॥ <br>
भित्त्वा जलं समुत्तस्थौ तेजोरूपं दुरासदम् ॥ ॥ १२ ॥ <br>
अनेकदैत्यदमनं बहुयंत्रविदारणम् ॥ <br>
सूर्यकोटिप्रभाभासं सहस्रारं सुदर्शनम् ॥ १३ ॥ <br>
तं दृष्ट्वा विस्मिताः सर्वे ब्रह्मपुत्राः परस्परम् ॥ <br>
वीक्षमाणा भगवतः परमायुधमुत्तमम् ॥ १४ ॥<br>
तान्विलोक्य तथाभूतान्वागुवाचाशरीरिणी ॥ <br>
भो ब्रह्मपुत्रा भगवाञ्छ्रीघ्रमाविर्भविष्यति ॥ १५ ॥ <br>
अर्हणार्थं भगवतः शीघ्रमर्घ्यं प्रकल्प्यताम्॥ <br>
आयुधं लोकनाथस्य द्विजाः शीघ्रं प्रसाद्यताम् ॥ १६ ॥ <br>
तच्छ्रुत्वाऽऽकाशवचनं तुष्टुवुस्ते सुदर्शनम् ॥ १ ॥ <br>
ऋषय उचुः ॥ ॥ <br>
ज्योतिर्मय नमस्तेऽस्तु नमस्ते हरिवल्लभ ॥ <br>
सुदर्शन नमस्तेऽस्तु सहस्राराऽक्षराऽव्यय ॥१८॥ <br>
नमस्ते सूर्यरूपाय ब्रह्म रूपाय ते नमः ॥ <br>
अमोघाय नमस्तुभ्यं रथांगाय नमोनमः ॥ १९ ॥ <br>
एवं ते पूजयामासुः सुमनोभिस्तथाऽक्षतैः ॥ 7.4.5.२० ॥ <br>
स्तवैर्नानाविधैः स्तुत्वा प्रणेमुर्हरिवल्लभम् ॥ <br>
तत्प्रसाद्य सुनाभं तु प्रभुसंदर्शनोत्सुकाः ॥ २० ॥ <br>
अस्मरन्मनसा देवं ब्रह्माणं पितरं स्वकम् ॥ <br>
तेषां तु चिंतितं ज्ञात्वा ब्रह्मा गंगामथाब्रवीत् ॥ २१ ॥ <br>
याहि शीघ्रं सरिच्छ्रेष्ठे पृथिव्यां हरिकारणात् ॥ <br>
गां गता त्वं महाभागे ततो बहुमताऽसि मे ॥ २२ ॥ <br>
उर्व्यां ते गोमती नाम सुप्रसिद्धं भविष्यति ॥ २३ ॥ <br>
वसिष्ठस्यानुगा भूत्वा याहि शीघ्रं धरातलम् ॥ <br>
तातं पुत्रीवानुयाता वसिष्ठतनया भव ॥ २४ ॥ <br>
बाढमित्येव सा देवी प्रस्थिता वरुणालयम् ॥ <br>
वसिष्ठस्त्वग्रतो याति तं गंगा पृष्ठतोऽन्वगात् ॥ २५ ॥ <br>
तां दृष्ट्वा मनुजाः सर्वे वसिष्ठेन समन्विताम् ॥ <br>
नमश्चक्रुर्महाभागां गच्छतो पश्चिमार्णवम् ॥ २६ ॥ <br>
आविर्बभूव तत्रैव यत्र ते मुनयः स्थिताः ॥ <br>
द्रष्टुकामा हरे रूपं श्रिया जुष्टं चतुर्भुजम् ॥ २७ ॥ <br>
दृष्ट्वा वसिष्ठमनुगामायान्तीं सुरपावनीम् ॥ <br>
अवाकिरन्महाभागां सुमनोभिश्च सर्वशः ॥ २८ ॥ <br>
दिव्यैर्माल्यैः सुगन्धैश्च गन्धधूपैस्तथाऽक्षतैः ॥ <br>
संपूज्य हृष्टमनसः साधुसाध्विति चाब्रुवन् ॥ २९ ॥ <br>
वसिष्ठं तेऽग्रगं दृष्ट्वा ह्युदतिष्ठंस्ततो द्विजाः ॥ <br>
अर्घ्यादिसत्क्रियां कृत्वा प्रहृष्टा इदमब्रुवन् ॥ ॥ 7.4.5.३० ॥ <br>
यस्मात्त्वया समानीता ह्यस्मिँल्लोके सरिद्वरा ॥ <br>
तस्मात्तव सुतेत्येवं ख्यातिं लोके गमिष्यति ॥ ३१ ॥ <br>
गोः स्वर्गादागता यस्मादिदं स्थानं मती मता ॥ <br>
तस्माद्धि गोमतीनाम ख्यातिं लोके गमिष्यति ॥ ३२ ॥ <br>
अस्या दर्शनमात्रेण मुक्तिं यास्यंति मानवाः ॥ <br>
किं पुनः स्नान दानादि कृत्वा यांति हरेः पदम् ॥ ३३ ॥ <br>
तामेव चार्घ्यं दत्त्वा ते योगींद्रा ईडिरे हरिम् ॥ <br>
परं पुरुषसूक्तेन पुरुषं शेषशायिनम् ॥ ३४ ॥ <br>
इति संस्तुवतां तेषां हरिराविर्बभूव ह ॥ <br>
पीतकौशेयवसनो वनमालाविभूषितः ॥ <br>
दिव्यमाल्यानुलिप्तांगो दिव्याभरणभूषितः ॥ ३५ ॥ <br>
शेषासनगतं देवं दिव्यानेकोद्यतायुधम् ॥ <br>
ज्वलत्किरीटमुकुटं स्फुरन्मकरकुंडलम् ॥ ३६ ॥ <br>
भक्ताभयप्रदं शांतं श्रीवत्सांकं महाभुजम् ॥ <br>
सदा प्रसन्नवदनं घनश्यामं चतुर्भुजम् ॥ ३७ ॥<br>
पादसंवाहनासक्तलक्ष्म्या जुष्टं मनोहरम् ॥ <br>
तं दृष्ट्वा मुनयः सर्वे हर्षोत्कर्षसमन्विताः ॥ <br>
विष्णुं ते विष्णुसूक्तैश्च तुष्टुवुर्वेदसंभवैः ॥ ३८ ॥ <br>
एवं संस्तुवता तेषां विष्णुर्दीनानुकंपकः ॥ <br>
उवाच सुप्रसन्नेन मनसा द्विजसत्तमान् ॥ ३९ ॥ <br>
॥ श्रीभगवानुवाच ॥ ॥ <br>
भोभोः कुमारास्तुष्टोऽहं प्रदास्यामि यथेप्सितम् ॥ <br>
भविष्यथ ज्ञानयुता अस्पृष्टा मम मायया ॥ 7.4.5.४० ॥ <br>
यस्मान्मोक्षार्थिभिर्विप्रा जलेनाहं प्रसादितः ॥ <br>
तस्मादिदं परं तीर्थं सर्वकामप्रदं परम् ॥ ४१ ॥ <br>
अनुग्रहाय भवतां यत्र चक्रं सुदर्शनम् ॥ <br>
निःसृतं प्रथमं विप्रा जलं भित्त्वा ममाग्रतः ॥ ॥ ४२ ॥ <br>
चक्रतीर्थमिति ख्यातं तस्मादेतद्भविष्यति ॥ <br>
ममापि नियतं वासो भविष्यति महार्णवे ॥ ४३ ॥ <br>
येऽत्र स्नानं प्रकुर्वंति प्रसंगेनापि मानवाः ॥ <br>
चक्रतीर्थे द्विजश्रेष्ठास्तेषां मुक्तिः करे स्थिता ॥ ४४ ॥ <br>
भवतोऽपि सदा ह्यत्र तिष्ठध्वं च द्विजर्षभाः ॥ <br>
वायुभूतांतरिक्षस्थाः सर्वकामस्य दायकाः ॥ ४५ ॥ <br>
॥ प्रह्लाद उवाच ॥ ॥ <br>
तच्छ्रुत्वा हृष्टमनसः कृत्वार्घ्यं सुरपावनीम् ॥ <br>
अवनिज्य हरेः पादौ मूर्ध्नाऽपश्चाप्यधारयन् ॥ ॥ ४६ ॥ <br>
प्रक्षाल्य सा हरेः पादौ प्रविष्टा वरुणालयम् ॥ <br>
तस्मिन्महापापहरा गोमती सागरं गता ॥ ४७ ॥ <br>
वरं दत्त्वा ततो विष्णुस्तत्रैवान्तर धीयत ॥ <br>
सनकाद्या ब्रह्मसुतास्तस्थुस्तत्र समाहिताः ॥ ४८ ॥ <br>
एवं सा गोमती तत्र संजाता सागरंगमा ॥ <br>
सर्वपापहरा प्रोक्ता पूर्वगंगेति या श्रुता ॥ ॥ ४९ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्यं सनत्कुमारतपोबलेन भगवत्प्रादुर्भाव वृत्तान्तवर्णनपुरःसर गोमत्युत्पत्तिमाहात्म्यवर्णनंनाम पञ्चमोऽध्यायः ॥ ५ ॥ <br>
<br>
<br>
</span>
