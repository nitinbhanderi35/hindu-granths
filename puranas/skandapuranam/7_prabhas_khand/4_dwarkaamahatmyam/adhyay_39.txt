<span style="font-size: 14pt; line-height: 200%">॥ श्रीप्रह्लाद उवाच ॥ ॥ <br>
जया च विजया चैव जयंती पापनाशिनी ॥ <br>
उन्मीलिनी वंजुली च त्रिस्पृशा पक्षवर्द्धिनी ॥ १ ॥ <br>
पुण्यं सर्वपुराणानां ते लभंते दिनेदिने ॥ <br>
पक्वान्नं ये प्रकुर्वंति हविर्द्धान्यसमुद्भवम् ॥ २ ॥ <br>
जागरे पद्मनाभस्य घृतेनैव सुपाचितम् ॥ <br>
वर्तिद्वयसमायुक्तं दीपं घृतसमन्वितम् ॥ ३ ॥<br>
यः कुर्य्याज्जागरे विष्णोः शालिग्रामशिलाग्रतः ॥ <br>
शालग्रामशिलाग्रे तु ये प्रकुर्वंति जागरम् ॥ ४ ॥ <br>
कुर्वंति नृत्यवाद्ये च लोकानां रंजनाय च ॥ <br>
संछादयंति कुसुमैः शालिग्रामशिलां च ये ॥ ५ ॥ <br>
चक्रांकितां विशेषेण प्रतिमां वैष्णवीं द्विजाः ॥ <br>
चंदनं च सकर्पूरं कृष्णागुरुसमन्वितम् ॥ ६ ॥ <br>
युक्तं मृगमदेनापि यः करोति विलेपनम् ॥ <br>
द्वादश्यां देवदेवस्य रात्रौ जागरणे सदा ॥ ७ ॥ <br>
तस्य पुण्यं प्रवक्ष्यामि संक्षेपेण च वोऽग्रतः ॥ <br>
तत्फलं कोटितीर्थे तु उज्जयिन्यां महालये ॥ ८ ॥ <br>
वाराणस्यां कुरुक्षेत्रे मथुरायां त्रिपुष्करे ॥ <br>
अयोध्यायां प्रयागे च तीर्थे सागरसंगमे ॥ ९ ॥ <br>
सर्वपुण्येषु तीर्थेषु देवतायतनेषु च ॥ <br>
कृतैर्यज्ञायुतैस्तत्र व्रतदानैश्च पुष्कलैः ॥ 7.4.39.१० ॥ <br>
वेदैरधीतैर्यत्पुण्यं पुराणैश्चावगाहितैः ॥ <br>
तपोभिश्चरितैः पुण्यं सम्यगाश्रम पालनैः ॥ ११ ॥ <br>
यत्फलं मुनिभिः प्रोक्तं वेदव्यासेन पुत्रक ॥ <br>
तत्फलं जागरे विष्णोः पक्षयोः शुक्लकृष्णयोः ॥ १२ ॥ <br>
हैमवत्यै पुरा प्रोक्तं कैलासे शूलपाणिना ॥ <br>
नारदाय पुरा प्रोक्तं ब्रह्मणा मत्समीपतः ॥ १३ ॥ <br>
अरुणेन वज्रहस्ताय कथितं पृच्छते पुरा ॥ <br>
द्वादशीजागरस्योक्तं फलं विप्रा मया च वः॥ <br>
तत्कुरुध्वं द्विजा यूयं जागरं विष्णुवासरे ॥ १४ ॥ <br>
॥ सूत उवाच ॥ ॥ <br>
इत्युक्त्वा ब्राह्मणान्प्राह बलिं पौत्रं स्वकं ततः ॥ <br>
त्वमपि श्रद्धया पौत्र कुरु जागरणं हरेः ॥ १५ ॥ <br>
द्वारका मनसा ध्याता पापं वर्षशतान्वितम् ॥ <br>
कीर्तनाच्छतजन्मोत्थं दहते नात्र संशयः ॥ १६ ॥ <br>
पापं जन्मसहस्रोत्थं पदमात्रेण गच्छताम् ॥ <br>
द्वारका हरते नूनं मुक्तिः कृष्णस्य दर्शनात् ॥ १७ ॥<br>
न शक्नोति यदा गंतुं द्वारकां चैव मानवः ॥ <br>
माहात्म्यं पठनीयं तु द्वारकासंभवं गृहे ॥ १८ ॥ <br>
दातव्यं वैष्णवानां तु श्रोतव्यं भक्तिभावतः ॥ <br>
द्वादश्यां च विशेषेण पठनीयं तु जागरे ॥ १९ ॥ <br>
द्वारका संभवं पुण्यं स संप्राप्नोति मानवः ॥ <br>
प्रसादाद्वासुदेवस्य सत्यंसत्यं च भाषितम् ॥ 7.4.39.२० ॥ <br>
गृहे संतिष्ठते नित्यं मथुरा द्वारका तथा ॥ <br>
अवंती च तथा माया प्रयागं कुरुजांगलम् ॥ २१ ॥ <br>
त्रिपुष्करं नैमिषं च गंगाद्वारं च सौकरम् ॥ <br>
चंद्रेशं चैव केदारं तथा रुद्रमहालयम् ॥ २२ ॥ <br>
वस्त्रापथं महादेवं महाकालं तथैव च ॥ <br>
भूतेश्वरं भस्मगात्रं सोमनाथमुमापतिम्॥ २३ ॥ <br>
कोटिलिंगं त्रिनेत्रं च देवं भृगुवनेचरम् ॥ <br>
दीपेश्वरं महानादं देवं चैवाचलेश्वरम् ॥ २४ ॥ <br>
ब्रह्मादयः सुरगणा गृहे तिष्ठंति सर्वदा ॥ <br>
पितरो नागगंधर्वा मुनयः सिद्धचारणाः ॥ २५ ॥ <br>
तीर्थानि यानि कानि स्युरश्वमेधादयो मखाः ॥ <br>
कृष्णजन्माष्टमीं पौत्र यः करोति विशेषतः ॥ २६ ॥ <br>
यथा भागवतं शास्त्रं तथा भागवतो नरः ॥ <br>
उभयोरंतरं नास्ति हरहर्योस्तथैव च ॥ २७ ॥ <br>
नीलीक्षेत्रं तु यो याति मूलकं भक्षयेत्तु यः ॥ <br>
नैवास्ति नरकोद्धारं कल्पकोटिशतैरपि ॥ २८ ॥ <br>
नीलीकर्म तु यः कुर्य्याद्ब्राह्मणो लोभमोहितः ॥ <br>
नाप्नोति सुकृतं किंचित्कुर्य्याद्वा रसविक्रयम् ॥ २९ ॥ <br>
प्रसीदति न विश्वात्मा वैष्णवे चापमानिते ॥ <br>
अश्वत्थं छेदयेद्यो वै एकैकस्मिंश्च पर्वणि ॥ 7.4.39.३० ॥ <br>
मन्वंतराणि तावंति रौरवे वसतिर्भवेत् ॥ <br>
अरिष्टकाष्ठैर्दैत्येंद्र कार्य्यं यः कुरुते क्वचित् ॥ <br>
न पूजामर्घदानं च तस्य गृह्णाति भास्करः ॥ ३१ ॥ <br>
छेदापकस्य चार्के तु च्छेदकस्य च दैत्यज ॥ <br>
शतं जन्मानि दारिद्यं जायते च सरोगता ॥ ३२ ॥ <br>
रोपयेत्पालयेद्यो वै सूर्य्यवृक्षं नरोत्तमः ॥ <br>
सप्तकल्पं वसेत्सोऽत्र समीपे भास्करस्य हि ॥ ३३ ॥ <br>
रोपितैर्देववृक्षैस्तु यत्फलं लक्षकोटिभिः ॥ <br>
न्यग्रोधवृक्षेणैकेन रोपितेन फलं हि तत् ॥ ३४ ॥ <br>
धात्रीद्रुमेऽप्येवमेव फलं भवति रोपिते ॥ <br>
तुलसीरोपणे चैव अधिकं चापि सुव्रत ॥ <br>
अमरत्वं च ते यांति नात्र कार्य्या विचारणा ॥ ३५ ॥ <br>
द्वारकां कलिकाले तु प्रातरुत्थाय कीर्तयेत् ॥ <br>
स सर्वपापनिर्मुक्तः स्वर्गं याति न संशयः ॥ ३६ ॥ <br>
रोहिणीसहिता ये न द्वादशी समुपोषिता ॥ <br>
महापातकसंयुक्तः कल्पांते नाकमाप्नुयात् ॥ ३७ ॥ <br>
वासरः को विना सूर्य्यं विना सोमेन का निशा ॥ <br>
विना वृक्षेण को ग्रामो द्वादशी किं व्रतं विना ॥ ३८ ॥ <br>
गृहं च नरकं तस्य यमदण्डं द्वितीयकम् ॥ <br>
न यत्र पठते नित्यं विष्णोर्नामसहस्रकम् ॥ ३९ ॥ <br>
नरकं च भवेत्तस्य द्वितीयं यमशासनम् ॥ <br>
नैव भागवतं यत्र पुराणं गीयते कलौ ॥ <br>
अन्धकूपेषु क्षिप्यंते ज्वलितेषु हुताशने ॥ 7.4.39.४० ॥ <br>
द्विषंति ये भागवतं न कुर्वंति दिनं हरेः ॥ <br>
यमदूतैश्च नीयन्ते तथा भूमौ भवंति ते ॥ ४१ ॥ <br>
वाच्यमानं न शृण्वंति हरेश्चरितमुत्तमम् ॥<br>
करपत्रैश्च पीड्यंते सुतीव्रैर्यम शासनात्॥ ४२ ॥<br>
निन्दां कुर्वंति ये पापा वैष्णवानां महात्मनाम् ॥ <br>
तेषां निरयपातस्तु यावदाभूतसंप्लवम् ॥ ४३ ॥ <br>
गोकोटितीर्थादधिकं स्नानं तत्राधिकं भवेत् ॥ <br>
ये पश्यंति महापुण्या गोपीचंदनमृत्तिकाम्॥ <br>
गंगास्नानफलं तेषां जायते नात्र संशयः ॥ ४४ ॥ <br>
वैष्णवानां प्रयच्छंति गोपीचं दनमृत्तिकाम् ॥ <br>
येषां ललाटे तिलकः गोपीचंदनसंभवम्॥ ४५ ॥ <br>
गोपीचंदनपुंड्रेण द्वादश्यां जागरे कृते ॥ <br>
विष्णोर्नामसहस्रस्य पाठेन मुक्तिमाप्नुयात् ॥ ४६ ॥ <br>
ये नित्यं प्रातरुत्थाय वैष्णवानां तु कीर्तनम्॥ <br>
गोमतीस्मरणं कुर्युः कृष्णतुल्या न संशयः ॥ ४७ ॥ <br>
ये नित्यं प्रातरुत्थाय द्वारकेति वदंति च ॥ <br>
तीर्थकोटिभवं पुण्यं लभंते च दिनेदिने ॥ ४८ ॥ <br>
इति श्रीस्कान्दे महापुराण एकाशीतिसाहस्र्यां सहितायां सप्तमे प्रभासखण्डे चतुर्थे द्वारकामाहात्म्ये द्वादशीव्रतादिमाहात्म्यवर्णनंनामैकोनचत्वारिंशत्तमोऽध्यायः ॥ ३९ ॥<br>
<br>
<br>
</span>
