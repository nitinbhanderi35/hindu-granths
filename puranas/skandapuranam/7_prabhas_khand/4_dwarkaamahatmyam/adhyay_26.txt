<span style="font-size: 14pt; line-height: 200%">॥ श्रीमार्कण्डेय उवाच ॥ ॥ <br>
प्रह्लादं सर्वधर्मज्ञं वेदशास्त्रार्थपारगम् ॥ <br>
वैष्णवागमतत्त्वज्ञं भगवद्भक्तितत्परम् ॥ १ ॥ <br>
सुखासीनं महाप्राज्ञमृषयो द्रष्टुमागताः ॥ <br>
सर्वशास्त्रार्थतत्त्वज्ञाः स्वधर्मप्रतिपालकाः ॥ ॥ २ ॥ <br>
॥ ऋषय ऊचुः ॥ ॥ <br>
विना ज्ञानाद्विना ध्यानाद्विना चेन्द्रियनिग्रहात् ॥ <br>
अनायासेन येनैतत्प्राप्यते परमं पदम् ॥ ३ ॥ <br>
संक्षेपात्कथय स्नेहाद्दृष्टादृष्टफलोदयम् ॥ <br>
धर्मान्मनुजशार्दूल ब्रूहि सर्वानशेषतः ॥ ४ ॥ <br>
इत्युक्तोऽसौ महाभागो नारायणपरायणः ॥ <br>
कथयामास संक्षेपात्सर्वलोकहितोद्यतः ॥ ५ ॥ <br>
॥ श्रीप्रह्लाद उवाच ॥ ॥ <br>
श्रूयतामभिधास्यामि गुह्याद्गुह्यतरं महत् ॥ <br>
यस्य संश्रवणादेव सर्वपापक्षयो भवेत् ॥ ॥ ६ ॥ <br>
अष्टादशपुराणानां सारात्सारतरं च यत् ॥ <br>
तदहं कथयिष्यामि भुक्तिमुक्तिफलप्रदम् ॥ ७ ॥ <br>
सुखासीनं महादेवं जगतः कारणं परम् ॥ <br>
पप्रच्छ षण्मुखो भक्त्या सर्वलोकहितोद्यतः ॥ ८ ॥ <br>
॥ स्कन्द उवाच ॥ ॥ <br>
भगवन्सर्वलोकानां दुःखसंसारभेषजम् ॥ <br>
कथयस्व प्रसादेन सुखोपायं विमुक्तये ॥ ९ ॥ <br>
॥ ईश्वर उवाच ॥ ॥ <br>
चतुर्विधं तु यत्पापं कोटिजन्मार्जितं कलौ ॥ <br>
जागरे वैष्णवं शास्त्रं वाचयित्वा व्यपोहति ॥7.4.26.१०॥ <br>
वैष्णवस्य तु शास्त्रस्य यो वक्ता जागरे हरेः ॥ <br>
मद्भक्तं तं विजानीयाद्विपन्नस्त्वन्यथा भवेत् ॥ ११ ॥ <br>
हरिजागरणं कार्यं मद्भक्तेन विजानता ॥ <br>
अन्यथा पापिनो ज्ञेया ये द्विषन्ति जनार्द्दनम् ॥ १२ ॥ <br>
जागरं ये च कुर्वंति गायंति हरिवासरे ॥ <br>
अग्निष्टोमफलं तेषां निमिषार्द्धेन षण्मुख॥१३॥ <br>
जागरे पश्यतां विष्णोर्मुखं रात्रौ मुहुर्मुहुः ॥ <br>
येषां हृष्यंति रोमाणि रात्रौ जागरणे हरेः ॥ <br>
कुलानि दिवि तावंति वसंति हरिसन्निधौ ॥ १४ ॥ <br>
यमस्य पथि निर्मुक्ता जनाः पापशतैर्वृताः॥ <br>
गीतशास्त्रविनोदेन द्वादशीजागरान्विताः ॥ १५ ॥ <br>
सुप्रभाता निशा तेषां धन्याः सुकृतिनो नराः ॥ <br>
प्राणात्ययेन मुह्यंति यैः कृतं जागरं हरेः ॥१६॥ <br>
पुत्रिणस्ते नरा लोके धनिनः ख्यातपौरुषाः ॥ <br>
येषां वंशोद्भवाः पुत्राः कुर्वंति हरिजागरम् ॥१७॥ <br>
इष्टं मखैः कृतं दानं दत्तं पिंडं गयाशिरे ॥ <br>
स्नातं नित्यं प्रयागे तु यैः कृतं जागरं हरेः ॥ १८ ॥ <br>
दयिता विष्णुभक्ताश्च नित्यं मम षडानन ॥ <br>
कुर्वंति वासरं विष्णोर्यस्माज्जागरणं हितम् ॥१९ ॥ <br>
श्रुत्वा हर्षं न चाप्नोति जागरं न करोति यः ॥ <br>
प्रकटीकरोति तन्नूनं जनन्या दुर्विचेष्टितम् ॥ 7.4.26.२० ॥ <br>
संप्राप्य वासरं विष्णोर्न येषां जागरो हरेः ॥ <br>
व्यर्थं गतं च तत्पुण्यं तेषां वर्षशतोद्भवम् ॥ २१ ॥ <br>
पुत्रो वा पुत्रपुत्रो वा दौहित्रो दुहिताऽपि वा ॥ । <br>
करिष्यति कुलेऽस्माकं कलौ जागरणं हरेः ॥ २२ ॥ <br>
पात्यमानाः प्रजल्पंति पितरो यमकिंकरैः ॥ <br>
मुक्तिर्भविष्यत्यस्माकं नरकाज्जागरे कृते ॥२३॥ । <br>
नान्यथा जायतेऽस्माकं मुक्तिर्यज्ञशतैरपि ॥ <br>
विना जागरणेनैव नरलोकात्कथंचन ॥ <br>
तस्माज्जागरणं कार्यं पितॄणां हितमिच्छता ॥ २४ ॥ <br>
भक्तिर्भागवतानां च गोविंदस्यापि कीर्तनम् ॥ <br>
न देहग्रहणं तस्मात्पुनर्लोके भविष्यति ॥ २५ ॥ <br>
जागरं कुरुते यश्च संगमे विजयादिने ॥ <br>
पुनर्द्देहप्रजननं दग्धं तेनाऽऽत्मना स्वयम् ॥ २६ ॥ <br>
त्रिस्पृशा वासरं येन कृतं जागरणान्वितम् ॥ <br>
केशवस्य शरीरे तु स लीनो नात्र संशयः ॥२७ ॥ <br>
उन्मीलिनी कृता येन रात्रौ जागरणान्विता ॥ <br>
प्रभवंति न पापानि स्थूलसूक्ष्माणि तस्य तु ॥ २८ ॥ <br>
सतालवाद्यसंयुक्तं संगीतं जागरं हरेः ॥ <br>
यः कारयति देवस्य द्वादश्यां दानसंयुतम् ॥ २९ ॥ <br>
तस्य पुण्यं प्रवक्ष्यामि महाभागवतस्य हि ॥ <br>
तिलप्रस्थहस्रं तु सहिरण्यं द्विजातये ॥ <br>
दत्त्वा यत्फलमाप्नोति ह्ययने रविसंक्रमे ॥ 7.4.26.३० ॥ <br>
हेमभारशतं नित्यं सवत्सं कपिलायुतम् ॥ <br>
प्रेक्षणीयप्रदानेन तत्फलं प्राप्नुयात्कलौ ॥ ३१ ॥ <br>
यः पुनर्वासरे पुत्र दिव्यैर्ऋषिकृतैः स्तवैः ॥ <br>
तोषयेत्पद्मनाभं वै वैदिकैर्विष्णुसामभिः ॥ ३२ ॥ <br>
ऋग्यजुःसामसम्भूतैवैष्णवैश्चैव पुत्रक ॥ <br>
संस्कृतैः प्राकृतैः स्तोत्रैरन्यैश्च विविधैस्तथा ॥ ३३ ॥ <br>
प्रीतिं करोति देवेशो द्वादश्यां जागरे स्थितः ॥ <br>
शृणु पुण्यं समासेन यद्गीतं ब्रह्मणा मम ॥ ३४ ॥ <br>
त्रिःसप्तकृत्वो धरणीं त्रिगुणीकृत्य षण्मुख ॥ <br>
दत्त्वा यत्फलमाप्नोति तत्फलं प्राप्नुयान्नरः ॥ ३५ ॥ <br>
गवां शतसहस्रेण सवत्सेनापि यत्फलम् ॥ <br>
तत्फलं प्राप्नुयान्मर्त्त्यः स्तोत्रैर्यस्तोषयेद्धरिम् ॥ ३६ ॥ <br>
वैदिकी दशगुणा प्रीतिर्यामेनैकेन जागरे ॥ <br>
एवं फलानुसारेण कार्य्यं जागरणं हरेः ॥ ३७ ॥ <br>
यः पुनः पठते रात्रौ गीतां नामसहस्रकम् ॥ <br>
द्वादश्यां पुरतो विष्णोर्वेष्णवानां समीपतः ॥ ३८ ॥ <br>
पुण्यं भागवतं स्कांदपुराणं दयितं हरेः ॥ <br>
माधुरं बालचरितं गोपीनां चरितं तथा ॥ ३९ ॥ <br>
एतान्पठति रात्रौ यः पूजयित्वा तु केशवम् ॥ <br>
न वेद्म्यहं फलं वत्स यदि ज्ञास्यति केशवः ॥ 7.4.26.४० ॥ <br>
दीपं प्रज्वालयेद्रात्रौ यः स्तवैर्हरिजागरे ॥ <br>
न चास्तं गच्छते तस्य पुण्यं कल्पशतैरपि ॥ ४१ ॥ <br>
मंजरीसहितैः पत्रैस्तुलसीसम्भवैर्हरिम् ॥ <br>
जागरे पूजयेद्भक्त्या नास्ति तस्य पुनर्भवः ॥ ४२ ॥ <br>
स्नानं विलेपनं पूजा धूपं दीपं च संस्तवम् ॥ <br>
नैवेद्यं च सतांबूलं जागरे दत्तमक्षयम् ॥४३॥ <br>
ध्यातुमिच्छति षड्वक्त्रं यो मां भक्तिपरायणः ॥<br>
&nbsp;स करोतु महाभक्त्या द्वादश्यां जागरं हरेः ॥ ४४ ॥ <br>
वासरे वासुदेवस्य सर्वे देवाः सवासवाः ॥ <br>
देहमाश्रित्य तिष्ठंति ये प्रकुर्वंति जागरम् ॥ ४५ ॥<br>
जागरेवासुदेवस्य महाभारतकीर्तनम् ॥ <br>
ये कुर्वंति गतिं यांति योगिनां ते न संशयः ॥ ४६ ॥ <br>
चरितं रामदेवस्य ये वधं रावणस्य च ॥ <br>
पठंति जागरे विष्णोस्ते यांति परमां गतिम ॥ ४७ <br>
अधीत्य चतुरो वेदान्कृत्वा  चैवार्चनं हरेः ॥ <br>
स्नात्वा च सर्वतीर्थेषु जागरे तत्फलं हरेः ॥ ४९ ॥ <br>
रथानामयुतैर्यत्तु सहस्रैर्वरवारणैः ॥ लक्षेणाश्ववराणां तु तत्फलं जागरे हरेः ॥ ४९ ॥ <br>
धान्यशैलसहस्रैस्तु तुलापुरुषको टिभिः ॥ <br>
यत्फलं मुनिभिः प्रोक्तं तत्फलं जागरे हरेः ॥ 7.4.26.५० ॥ <br>
कन्याकोटिप्रदानं च स्वर्णभारशतं तथा ॥ <br>
दत्तं रत्नायुतशतं यैः कृतो जागरो हरेः ॥ ५१ ॥ <br>
अष्टादशपुराणैस्तु पठितैर्यत्फलं भवेत् ॥ <br>
तत्फलं शतसाहस्रं कृते जागरणे हरेः ॥ ५२ ॥ <br>
मन्वादि पठतां शास्त्रं यत्फलं हि द्विजन्मनः ॥ <br>
अधिकं फलमाप्नोति कुर्वाणो जागरं हरेः ॥ ५३ ॥ <br>
दुर्भिक्षे चान्नदातॄणां पुंसां भवति यत्फलम् ॥ <br>
संन्यासिनां सहस्रैस्तु यत्फलं भोजितैः कलौ ॥ <br>
फलं तत्समवाप्नोति कुर्वतां जागरं हरेः ॥ ५४ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे चतुर्थे द्वारकामाहात्म्ये द्वादशीजागरणमाहात्म्यवर्णनंनाम षड्विंशतितमोऽध्यायः ॥ २६ ॥ <br>
<br>
<br>
</span>
