<span style="font-size: 14pt; line-height: 200%">॥ इंद्रद्युम्न उवाच ॥ ॥ <br>
कथयस्व मुनिश्रेष्ठ किंचित्कौतूहलं मम ॥ <br>
पुण्यं पवित्रं पापघ्नं तीर्थं तु वद विस्तरात् ॥ १ ॥ <br>
॥ मार्कण्डेय उवाच ॥ ॥ <br>
मथुरा द्वारकाऽयोध्या कलिकाले पुरीत्रयम् ॥ <br>
धर्मार्थकामदं भूप मोक्षदं हरिवल्लभम् ॥ २ ॥ <br>
मधुरायां तु कालिंदी गोमती कृष्णसन्निधौ ॥ <br>
अयोध्यायां तु सरयूर्मुक्तिदा सेविता सदा ॥ ३ ॥ <br>
द्रारवत्यामयोध्यायां कृष्णं रामं शुभप्रदम् ॥ <br>
मथुरायां हरिं विष्णुं स्मृत्वा मुक्तिमवाप्नुयात् ॥ ४ ॥ <br>
धन्या सा मथुरा लोके यत्र जातो हरिः स्वयम् ॥ <br>
द्वारका सफला लोके क्रीडितं यत्र विष्णुना ॥ ५ ॥ <br>
धन्यानामपि सा पूज्या अयोध्या सर्वकामदा ॥ <br>
या स्वयं रामदेवेन पालिता धर्मबुद्धिना ॥ ६ ॥ <br>
यद्ददाति फलं काशी सेविता कल्पसंख्यया ॥ <br>
कला ददाति मथुरा वासरेणापि तत्फलम् ॥ ७ ॥ <br>
मन्वंतरसहस्रे तु प्रयागे यत्फलं भवेत् ॥ <br>
निमिषार्द्धेन वसतां द्वारकायां तु तत्फलम् ॥ ८ ॥ <br>
प्रभासे च कुरुक्षेत्रे यत्फलं वत्सरैः शतैः ॥ <br>
वसतां निमिषार्द्धेन ह्ययोध्यायां च तद्भवेत् ॥ ९ ॥ <br>
अयोध्याधिपतिं रामं मथुरायां तु केशवम् ॥ <br>
द्वारकावासिनं कृष्णं कीर्तनं चापि दुर्ल्लभम् ॥ 7.4.25.१० ॥ <br>
मथुराकीर्तनेनापि श्रवणाद्द्वारकापुरः ॥ <br>
अयोध्यादर्शनेनापि त्रिशुद्धं च पदं व्रजेत्॥ ११ ॥ <br>
कृष्णं स्वयंभुवं देवं द्वारका त्रिदिवोपमा ॥ <br>
श्रुता चाप्यथवा दृष्टा कुरुते जन्मसंक्षयम् ॥ १२ ॥ <br>
श्रुताभिलिखिता दृष्टा ह्ययोध्या मथुरापुरी ॥ <br>
पापं हरति कल्पोत्थं द्वारका च तृतीयका ॥ १३ ॥ <br>
कृष्णं विष्णुं हरिं देवं विश्रांतं च कलौ स्मृतम् ॥ <br>
द्वादश्यां  जागरे रात्रावश्वमेधायुतं फलम् ॥ १४ ॥ <br>
बालक्रीडनकं स्थानं ये स्मरंति दिनेदिने ॥ <br>
स्वर्णशैलपदं नृणां जायते राजसत्तम ॥ १५ ॥ <br>
धन्यास्ते मानवा लोके कलिकाले नरोत्तम॥  <br>
प्लवनं सिंधुतोयेन गोमत्यां यैर्नरैः कृतम् ॥ १६ ॥ <br>
पश्चिमाशां नरः स्नात्वा कृत्वा वै करसंपुटम् ॥ <br>
द्वारकां ये स्मरिष्यंति तेषां कोटिगुणं फलम् ॥ १७ ॥<br>
मनसा चिन्तयेद्यो वै कलौ द्वारवतीं पुरीम् ॥ <br>
कपिलाऽयुतपुण्यं च लभते हेलया नरः ॥ १८ ॥ <br>
गंगासागरजं पुण्यं गंगाद्वारभवं तथा ॥ <br>
कलौ द्वारवतीं गत्वा प्राप्नोति मनुजाधिप ॥ १९ ॥ <br>
सप्तकल्पस्मरो भूप मार्कण्डेयः स्मराम्यहम् ॥ <br>
समाना वाऽधिका वापि द्वारवत्या न कापि पूः ॥7.4.25.२०॥ <br>
दुर्वाससा समो धन्यो नास्ति नाप्यधिको नृप ॥ <br>
भाषाबंधं येन कृत्वा द्वारकायां धृतो हरिः ॥ २१ ॥ <br>
मा काशीं मा कुरुक्षेत्रं प्रभासं मा च पुष्करम् ॥ <br>
द्वारकां गच्छ राजर्षे पश्य कृष्णमुखं शुभम् ॥ २२ ॥ <br>
अश्वमेधसहस्रं तु राजसूयशतं कलौ ॥ <br>
पदेपदे च लभते द्वारकां याति यो नरः ॥ २३ ॥ <br>
सफलं जीवितं तेषां कलौ नृपवरोत्तम ॥ ये<br>
षां न स्खलितं चित्तं द्वारकां प्रति गच्छताम् ॥ २४ ॥ <br>
माता च पुत्रिणी तेन पिता चैव पितामहाः ॥ <br>
पिंडदानं कृतं येन गोमत्यां कृष्णसन्निधौ ॥ २५ ॥ <br>
गोपीचन्दनमुद्रां तु कृत्वा भ्रमति भूतले ॥ <br>
सोऽपि देशो भवेत्पूतः कि पुनर्यत्र संस्थितम् ॥ २६ ॥ <br>
द्वारकायां समुद्भूतां तुलसीं कृष्णसेविताम् ॥ <br>
नित्यं बिभर्ति शिरसा स भवेत्त्रिदशाधिपः॥ २७ ॥ <br>
दैत्यारेर्भगवत्तिथिश्च विजया नीरं च गगोद्भवं नित्यंकाशिपुरी तथैव तुलसी धात्रीफलं वल्लभम्॥२८॥<br>
शास्त्रं भागवतं तथा च दयितं रामायणं द्वारका पुण्यं मालतिसम्भवं सुदयितं गीतं कृतं जागरम् ॥ २९ ॥ <br>
गृहे यस्य सदा तिष्ठेद्गोपीचन्दनमृत्तिका ॥ <br>
द्वारका तिष्ठते तत्र कृष्णेन सहिता कलौ ॥ 7.4.25.३० ॥<br>
कृतघ्नो वाऽथ गोघ्नोऽपि हैतुकः कृत्स्नपापकृत् ॥ <br>
गोपीचन्दनसंपर्कात्पूतो भवति तत्क्षणात् ॥ ३१ ॥ <br>
गोपीचन्दनखंडं तु यो ददातीह वैष्णवे ॥ <br>
कुलमेकोत्तरं तेन शतं तारितमेव वा ॥ ३२ ॥ <br>
द्वारकासम्भवा भूप तुलसी यस्य मंदिरे ॥ <br>
तस्य वैवस्वतो नित्यं बिभेति सह किंकरैः ॥ ॥ ३३ ॥ <br>
द्वारकासंभवा मृत्स्ना तुलसीकृष्णकीर्तनम् ॥ <br>
क्रतुकोटिशतं पुण्यं कथितं व्याससूनुना ॥ ३४ ॥ <br>
आलोड्य सर्वशास्त्राणि पुराणानि पुनःपुनः ॥ <br>
मया दृष्टा महीपाल न द्वारकासमा पुरी ॥ ३५ ॥ <br>
द्वारकागमनं येन कृतं कृष्णस्य कीर्तनम् ॥ <br>
स्नातं तीर्थसहस्रैस्तु तेनेष्टं क्रतुकोटिभिः ॥३६॥ <br>
इद्रियाणां तु दमनं किं करिष्यति देहिनाम् ॥ <br>
सांख्यमध्ययनं चापि द्वारकां गच्छते न चेत् ॥३७॥ <br>
पशवस्ते न सन्देहो गर्दभेन समा जनाः ॥ <br>
दृष्टं कृष्णमुखं यैर्न गत्वा द्वारवतीं पुरीम् ॥ ३८ ॥ <br>
कृतकृत्यास्तु ते धन्या द्वादश्यां जागरे हरेः ॥ <br>
कृत्वा जागरणं भक्त्या नृत्यमाना मुहुर्मुहुः ॥३९॥ <br>
कृष्णालयं तु यो गत्वा गोमत्यां पिंडपातनम् ॥ <br>
करोति शक्त्या दानं च मुक्तास्तस्य पितामहाः ॥7.4.25.४०॥ <br>
प्रेतत्वं च पिशा चत्वं न भवेत्तस्य देहिनः ॥ <br>
जन्मजन्मनि राजेंद्र यो गतो द्वारकां पुरीम् ॥ ४१ ॥ <br>
अनशनेन यत्पुण्यं प्रयागे त्यजतस्तनुम् ॥ <br>
द्वादश्यां निमिषार्द्धेन तत्फलं कृष्णसन्निधौ ॥ ४२ ॥<br>
सूर्यग्रहे गवां कोटिं दत्त्वा यत्फलमाप्नुयात् ॥ <br>
तत्फलं कलिकाले तु द्वारवत्यां दिनेदिने ॥ ४३ ॥ <br>
कोटिभारं सुवर्णस्य ग्रहणे चंद्रसूर्ययोः ॥ <br>
दत्त्वा यत्फलमाप्नोति तत्फलं कृष्णदर्शने ॥ ४४ ॥ <br>
दोलासंस्थं च ये कृष्णं पश्यंति मधुमाधवे ॥ <br>
तेषां पुत्राश्च पौत्राश्च मातामहपितामहाः ॥ ४५ ॥ <br>
श्वशुराद्याः सभृत्याश्च पशवश्च नरोत्तम ॥ <br>
क्रीडंति विष्णुना सार्द्धं यावदाभूतसंप्लवम् ॥ ४६ ॥ <br>
या काचिद्द्वादशी भूप जायते कृष्णसन्निधौ ॥ <br>
पश्यामि नांतरं किञ्चित्कलिकाले विशेषतः ॥ ४७ ॥ <br>
कृष्णस्य सन्निधौ नित्यं वासरा द्वादशीसमाः ॥ <br>
युगादिभिः समाः सर्वे नित्यं कृष्णस्य सन्निधौ॥४८॥<br>
कलौ द्वारवती सेव्या ज्ञात्वा पुण्यं विशेषतः ॥ <br>
षटपुर्यश्चैव सुलभा दुर्ल्लभा द्वारका कलौ॥४९॥ <br>
स्मरणात्कीर्तनाद्यस्माद्भुक्तिमुक्ती सदा नृणाम् ॥ <br>
दुर्वाससा तु ऋषिणा रक्षिता तिष्ठते पुरी॥7.4.25.५०॥<br>
कलौ न शक्यते गंतुं विना कृष्णप्रसादतः ॥ <br>
कृष्णस्य दर्शनं कर्तुं यान्ति रुद्रादयः सुराः॥५१॥<br>
त्रिकालं जगतीनाथ रुक्मिणीदर्शनाय च ॥ <br>
सफला भारती तस्य कृष्णकृष्णेति या वदेत्॥५२॥<br>
द्वारका यायिनं दृष्ट्वा गायंति दिविसंस्थिताः ॥<br>
नरकात्पितरो मुक्ताः प्रचलंति हसंति च ॥५३॥ <br>
गोप्यं यत्पातकं पुंसां गोमती तद्व्यपोहति ॥ <br>
स्मरणात्कीर्त्तनाद्वापि किं पुनः प्लवने कृते ॥ ५४ ॥ <br>
रुक्मिणीसहितं देवं शंखोद्धारे च शंखिनम् ॥ <br>
पिंडारके चतुर्बाहुं दृष्ट्वाऽन्यैः किं करिष्यति ॥५५॥ <br>
रुक्मिणी देवकीपुत्रश्चक्रतीर्थं च गोमती ॥ <br>
गोपीनां चंदनं लोके तुलसी दुर्लभा कलौ ॥ ५६ ॥ <br>
दुर्लभास्ते सुता ज्ञेया धरणीपापनाशकाः ॥ <br>
गयां गत्वा तु ये पिंडं द्वारकां कृष्णदर्शनम् ॥ <br>
करिष्यंति कलौ प्राप्ते वंजुलीसमुपोषणम् ॥ ५७ ॥ <br>
समं पुण्यफलं तेषां वंजुली द्वारका समा ॥ <br>
येन न्यूना नाधिकाऽपि कथितं विष्णुना स्वयम् ॥ ५८ ॥ <br>
वंजुली चाधिकां राजञ्छृणु वक्ष्यामि कारणम्॥ <br>
द्वादश्यामुपवासेन द्वादश्यां पारणेन तु ॥ <br>
प्राप्यते हेलया चैव तद्विष्णोः परमं पदम् ॥ ५९ ॥ <br>
गृहेषु वसतां तीर्थं गृहेषु वसतां तपः ॥ <br>
गृहेषु वसतां मोक्षो वंजुलीसमुपोषणात् ॥ 7.4.25.६० ॥ <br>
वंजुली द्वारका गंगा गया गोविंदकीर्त्तनम् ॥ <br>
गोमती गोकुलं गीता दुर्ल्लभं गोपिचन्दनम् ॥ ६१ ॥ <br>
एतच्छृणोति यो भक्त्या कृत्वा मनसि केशवम् ॥ <br>
अश्वमेधसहस्रस्य फलमाप्नोति मानवः ॥ ६२ ॥ <br>
श्रोष्यंति जागरे ये वै माहात्म्यं केशवस्य च ॥ <br>
सर्वपापविनिर्मुक्ताः पदं यास्यंति वैष्णवम् ॥ ॥ ६३ ॥ <br>
पठिष्यंति नरा नित्यं ये वै श्रोप्यंति भक्तितः ॥ <br>
तुलापुरुषदानस्य फलं ते प्राप्नुवंति हि॥ ६४॥ <br>
कृष्णजागरणे दानं यच्चाल्पमपि दीयते ॥ <br>
सर्वं कोटिगुणं ज्ञेयमित्याहुः कवयो नृप ॥ ६५ ॥<br>
मानकूटं तुलाकूटं कन्याहयगवां क्रयात् ॥ <br>
तत्सर्वं विलयं याति द्वादश्यां जागरे कृते ॥ ६६ ॥  <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये वंजुलीद्वारकागंगागयागोविन्दगोमतीगोकुल गीतागोपीचन्दनमाहात्म्यवर्णनंनाम पञ्चविंशतितमोऽध्यायः ॥ २५ ॥ <br>
<br>
<br>
</span>
