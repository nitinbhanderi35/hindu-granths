<span style="font-size: 14pt; line-height: 200%">॥ प्रह्लाद उवाच॥। ॥ <br>
दिव्यस्वप्रभया ध्वांतं  भूतानां नाशयन्सदा ॥ <br>
जनयन्परमानंदं भक्तानां च भयापहः ॥ १ ॥<br>
पताकाभिर्ध्वजस्थाभिर्द्वारकाजयवर्द्धनः ॥ <br>
दिव्यपुण्यप्रकाशेन राजते गिरिराडिव ॥ २ ॥ <br>
दृष्ट्वाऽऽलयं तदा विष्णोस्तदायुधविभूषितम्॥ <br>
विहाय पादुके च्छत्रं दण्डवत्पतिता भुवि ॥ ३ ॥ <br>
भूमिसंलुठनं तेषां तीर्थानामद्भुतं महत् ॥ <br>
अभवद्विप्र शार्दूलाः क्षेत्रादीनां च सर्वशः ॥ ४ ॥ <br>
वाराणसी कुरुक्षेत्रं प्रयागो जाह्नवी तथा ॥ <br>
यमुना नर्मदा पुण्या पुण्या प्राची सरस्वती ॥ ५ ॥ <br>
गोदावरी महापुण्या गया तिस्रस्तु मंगलाः ॥ <br>
शालिग्रामं महाक्षेत्रं पुण्या चक्रनदी शुभा ॥ ६ ॥ <br>
पयोष्णी तपती कृष्णा कावेर्य्याद्याः सुपुण्यदाः ॥ <br>
पुष्करादीनि तीर्थानि सागराः पर्वतोत्तमाः ॥ ७ ॥ <br>
अयोध्या मथुरा माया अवंत्याद्याश्च मुक्तिदाः ॥ <br>
श्रीरंगाख्यमनंतं च प्रभासं च विशेषतः ॥ ८ ॥ <br>
पुरुषोत्तमं महाक्षेत्रमरण्यान्यादयः शुभाः ॥ <br>
त्रैलोक्ये वर्त्तमानानि सर्वतीर्थानि सर्वशः ॥ ९ ॥ <br>
दृष्ट्वा कृष्णालयं पुण्यं मुहुर्मुहुः प्रहर्षिताः ॥ <br>
जय शब्दैर्नमःशब्दैर्गर्जंतो हरिनामभिः ॥ 7.4.31.१० ॥ <br>
आनंदाश्रूणि मुंचंतः प्रेम्णा गद्गदया गिरा ॥ <br>
स्तुवंति मुनयः सर्वे तीर्थादीनि च सर्वशः ॥ ११ ॥ <br>
अथ संस्तुवतां तेषामन्योन्यं मुदितात्मनाम् ॥ <br>
वीक्ष्य वक्त्राणि सर्वेषां महर्षिर्नारदोऽब्रवीत् ॥ १२ ॥ <br>
॥ श्रीनारद उवाच ॥ ॥ <br>
राशयः पुण्य पुंजानां कृता युष्माभिरुत्तमाः ॥ <br>
तज्जन्मना सहस्रैस्तु यद्दृष्टं कृष्णमंदिरम् ॥ १३ ॥ <br>
दर्शनं कृष्णदेवस्य द्वारकागमने मतिः ॥ <br>
दृढभक्तिर्महाविष्णोर्नाल्पस्य तपसः फलम् ॥ १४ ॥ <br>
धन्या वै पूर्वजास्तेषां वंशजाः कृष्णदर्शनं ॥ <br>
सोत्सवा द्वारकां यांति पश्यंति च हरिप्रियाम् ॥ १९ ॥ <br>
धन्येयं गौतमी गंगा गौतमोऽयं महातपाः ॥ <br>
यत्प्रसादेन सर्वेषां कल्याणं समुपस्थितम् ॥ १६ ॥ <br>
यज्ञाध्ययनदानानां तपोव्रतसमाधिनाम्॥ <br>
संप्राप्तफलमस्माभिर्युष्माभिः सर्वतीर्थकाः ॥ १७ ॥ <br>
यूयं सर्वाणि तीर्थानि क्षेत्राणि चैव कृत्स्नशः ॥ <br>
कृष्णाज्ञया सर्वकालं तिष्ठध्वं सर्वदैवतैः ॥ ॥ १८ ॥ <br>
वसंति येऽत्र ते धन्या एकाहमपि पावनाः ॥ <br>
पश्यंतु सुमहाभागा गोदावर्य्यत्र जाह्नवी ॥ १९ ॥ <br>
इयं च शोभते पुण्या द्वारका कृष्ण वल्लभा ॥ <br>
प्रपश्यंतु महाभागास्तथा वाराणसीं शुभाम् ॥ 7.4.31.२० ॥ <br>
क्षेत्राणि कुरुमुख्यानि पश्यंतु द्वारकां प्रभोः ॥ <br>
तादृशी मथुरा काशी मायाऽध्योध्या च राजते ॥ २१ ॥ <br>
अवन्ती न च कांची च क्षेत्रं च पुरुषोत्तमम् ॥ <br>
सूर्योपरागकालेऽपि कुरुक्षेत्रं न राजते ॥ २२ ॥ <br>
ईदृशं न गयातीर्थं यादृगेतत्प्रकाशते ॥ २३ ॥ <br>
ग्रहनक्षत्रताराणां यथा सूर्य्यो विराजते ॥ <br>
सक्षेत्रतीर्थराजानां द्वारकार्को विराजते ॥ २४ ॥ <br>
॥ प्रह्लाद उवाच ॥ ॥ <br>
निशम्य नारदेनोक्तं प्रहृष्टाश्च तथा द्विजाः ॥ <br>
क्षेत्राणि सर्वतीर्थानि पुरस्कृत्य च गौतमम् ॥ २५ ॥ <br>
विहाय गौतमीं तत्र प्रययुर्ह्यग्रतोग्रतः ॥ <br>
प्रहृष्टा गौतमी तत्र प्रणम्य त्वरिता ययौ ॥ २६ ॥<br>
गीतवाद्यैश्च नृत्यैश्च पताकाभिः समंततः ॥ <br>
प्रययुः स्तोत्रपाठैश्च सर्वे ते द्वारकाश्रये ॥ २७ ॥ <br>
स तीर्थान्यग्रतः कृत्वा मध्ये कृत्वा तु शोभनम् ॥ <br>
प्रयागं तीर्थराजं च प्रहृष्टं क्षेत्रदर्शनात् ॥ २८ ॥ <br>
ततः पश्चात्सरित्स्नानं चकार ऋषिसत्तमः ॥ <br>
जाह्नवी गौतमी रेवा यमुनाप्राक्सरस्वती ॥ २९ ॥ <br>
सरयूर्गंडकी तापी पयोष्णी यमुना तथा ॥ <br>
कृष्णा भीमरथी गंगा कावेरी चाघनाशिनी ॥ ॥ 7.4.31.३० ॥ <br>
मंदाकिनी महापुण्या पुण्या भोगवती नदी ॥ <br>
व्रजंति युगपत्सर्वाः पश्यंत्यो द्वारकां पुरीम् ॥ ३१ ॥ <br>
ततस्ते सागराः सप्त स्वैःस्वैस्तीर्थैः समन्विताः ॥ <br>
ततः पश्चादरण्यान्याश्रमैः पुण्यैयुतानि च ॥ ३२ ॥ <br>
ततस्तु पर्वता रम्या मेर्वाद्यास्तु सुशोभनाः ॥ <br>
नृत्यंतो गायमानाश्च स्तवाद्यैस्तु महर्षिभिः ॥ ३३ ॥ <br>
ततश्च ऋषयो देवाः समंताद्धृष्टमानसाः ॥ <br>
गायंतो नृत्यमानाश्च गर्जंतो हरिनामभिः ॥ ३४ ॥ <br>
वादित्रनिनदैरुच्चैर्जयशब्दैः प्रहर्षिताः ॥ <br>
प्राप्तास्ते गोमतीतीरं सर्वयज्ञसमन्विताः ॥ <br>
ववंदिरे महापुण्याः सर्वे ते हृष्टमानसाः ॥ ३५ ॥ <br>
॥ श्रीनारद उवाच ॥ ॥ <br>
हे भागीरथि हे रेवे यमुने शृणु गौतमि ॥ <br>
श्रेष्ठा श्रीगोमतीदेवी विख्याता भुवनत्रये ॥ ३६ ॥ <br>
यस्याः सकृज्जलस्नानं स्पर्द्धते ब्रह्मविद्यया ॥ <br>
तेन वै गोमती सेयं सर्वतीर्थोत्तमोत्तमा ॥ <br>
ब्रह्मज्ञानेन मुच्यंते प्रयागमरणेन वा ॥ <br>
स्नानमात्रेण गोमत्यां मुच्यते पूर्वजैः सह ॥ ३७ ॥<br>
॥ प्रह्लाद उवाच ॥ ॥ <br>
निशम्य तानि तीर्थानि माहात्म्यं महदद्भुतम् ॥ <br>
गोमत्याः श्रद्धया स्नात्वा उत्सवैरग्रतो ययुः ॥ ३८ ॥ <br>
ततः क्षेत्राणि तीर्थानि सरितः सागरादयः ॥ <br>
ददृशुर्द्वारकां रम्यामागता द्वारमण्डपे ॥ ३९ ॥ <br>
स्थितां सिंहासने दिव्ये मणिकांचनभूषिते ॥ <br>
सुन्दरां शुक्ल वर्णां च रुद्रादित्यसमप्रभाम् ॥ 7.4.31.४० ॥ <br>
दिव्यवस्त्रां सुगंधाढ्यां रत्नाभरणभूषिताम् ॥ <br>
किरीटकुण्डलैर्दिव्यैः शोभितां कंकणादिभिः ॥ ४१ ॥ <br>
वरदाभयहस्तां च शंखचक्रगदायुधाम्॥ <br>
श्वेतातपत्रशोभाढ्यां चामरव्यजनादिभिः ॥ ४२ ॥ <br>
संस्तवैः स्तूयमानां च गीतवाद्यादिहर्षिताम् ॥ <br>
महासिंहासनस्थां तु दृष्ट्वा द्वारवतीं पुरीम्॥ <br>
प्रणेमुर्युगपत्सर्वे सर्वाणि च सुभक्तितः ॥ ४३ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे चतुर्थे द्वारकामाहात्म्ये मूर्तिमतीद्वारवतीदर्शनवर्णनंनामैकत्रिंशत्तमोऽध्यायः ॥ ३१ ॥<br>
<br>
<br>
</span>
