<span style="font-size: 14pt; line-height: 200%">॥ पुलस्त्य उवाच ॥ ॥ <br>
ततो गच्छेन्नृपश्रेष्ठ देवं सिद्धेश्वरं परम् ॥ <br>
सिद्धिदं प्राणिनां सम्यक्सिद्धेन स्थापितं पुरा ॥ १ ॥ <br>
तत्र विश्वावसुर्नाम सिद्धस्तेपे महातपः ॥ <br>
बहुवर्षाणि संस्थाप्य शिवं भक्तिपरायणः ॥ २ ॥ <br>
जितक्रोधो जितमदो जितसर्वेंद्रियक्रियः ॥ <br>
तावद्वर्षसहस्रांते भगवान्वृषभध्वजः ॥ <br>
तुतोष नृपतेस्तस्य स्वयं दर्शनमाययौ ॥ ३ ॥ <br>
अब्रवीत्तं महादेवो वरदोस्मीति पार्थिव॥ ४ ॥ <br>
॥ श्रीभगवानुवाच ॥ ॥ <br>
वरं वरय भद्रं ते यत्ते मनसि वर्त्तते ॥ <br>
दास्यामि ते प्रसन्नोऽहं यद्यपि स्यात्सुदुर्लभम् ॥ ५ ॥ ॥ <br>
॥ विश्वावसुरुवाच ॥ ॥ <br>
एतल्लिंगं सुरश्रेष्ठ ध्यात्वा मनसि निश्चयम् ॥ <br>
सर्वान्कामानवाप्नोतु प्रसादात्तव शंकर ॥ ६॥ <br>
॥ पुलस्त्य उवाच ॥ ॥ <br>
एवमस्त्विति स प्रोच्य तत्रैवांतरधीयत ॥ <br>
सिद्धेश्वरं ततो गत्वा सिद्धिं याति सहस्रशः ॥ ७ ॥ <br>
प्रभावात्तस्य लिंगस्य कामानिष्टानवाप्नुयुः ॥ <br>
ततो धर्मक्रियाः सर्वा गता नाशं धरातले ॥ ८ ॥ <br>
न कश्चिद्यजते यज्ञैर्न दानानि प्रयच्छति ॥ <br>
सिद्धेश्वरप्रसादेन सिद्धिं यांति नरा भुवि ॥ ९ ॥ <br>
उच्छिन्नेषु च यज्ञेषु दानेषु नृपसत्तम ॥ <br>
इन्द्राद्यास्त्रिदशाः सर्वे परं दुःखमुपागताः ॥ 7.3.14.१० ॥ <br>
ज्ञात्वा यज्ञविघातं च तद्विघाताय वासवः ॥ <br>
वज्रेणाच्छादयामास यथा सिद्धिर्न जायते ॥ ११ ॥<br>
तथापि संनिधौ तस्य सिद्धेशस्य नृपोत्तम ॥ <br>
कर्मणो जायते सिद्धिः पातकस्य परिक्षयः ॥ १२ ॥ <br>
यस्तु माघचतुर्द्दश्यां सोमवारे नृपोत्तम ॥ <br>
शुक्लायां वाथ कृष्णायां स्पृष्ट्वा सिद्धो भवेन्नरः ॥ १३ ॥ <br>
अद्यापि जायते सिद्धिः सत्यमेतन्मयोदितम्॥ <br>
तस्मात्सिद्धेश्वरं गत्वा नत्वा यास्यति सद्गतिम् ॥ १४ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखंडे सिद्धेश्वरमाहात्म्यवर्णनंनाम चतुर्द्दशोऽध्यायः ॥ १४ ॥ <br>
<br>
<br>
</span>
