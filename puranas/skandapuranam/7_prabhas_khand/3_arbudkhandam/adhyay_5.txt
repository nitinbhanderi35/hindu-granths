<span style="font-size: 14pt; line-height: 200%">॥ ऋषय ऊचुः ॥ ॥ <br>
अर्बुदस्य च माहात्म्यं विस्तरेण वदस्व नः ॥ <br>
कौतुकं सूत नो जातं कथयस्व यथा शुभम् ॥ १ ॥ <br>
॥ सूत उवाच ॥ ॥ <br>
पुरासीच्च ऋषिश्रेष्ठः पुलस्त्यो भगवान्मुनिः ॥ <br>
ययातेश्च गृहे यातस्तं नत्वा चाब्रवीन्नृपः॥ २ ॥ ।<br>
। ययातिरुवाच ॥ ॥ <br>
स्वागतं ते मुनिश्रेष्ठ सफलं मेऽद्यजीवितम् ॥ <br>
कथयस्व प्रसादेन कथामर्बुदसंभवाम् ॥ ३ ॥ <br>
अर्बुदाख्यो नगो नाम विख्यातो यो धरातले ॥ <br>
तस्य यात्राक्रमं ब्रूहि तत्फलं द्विजसत्तम ॥ ४ ॥ <br>
सर्वं विस्तरतो ब्रूहि तीर्थयात्रापरायण ॥ <br>
तस्माद्वद मुनिश्रेष्ठ येन यात्रां करोम्यहम् ॥५ ॥ <br>
॥ पुलस्त्य उवाच ॥ ॥ <br>
बहुधर्ममयो राजन्नर्बुदः पर्वतोत्तमः ॥ <br>
अशक्तो विस्तराद्वक्तुमपि वर्षशतैरपि ॥ ६ ॥ <br>
संक्षेपादेव वक्ष्यामि तीर्थमुख्यानि ते तथा ॥ <br>
नागतीर्थं तु तत्राद्यं सर्वकामप्रदं नृणाम् ॥ ७ ॥ <br>
नारीणां च विशेषेण पुत्रसौभाग्यदायकम् ॥ <br>
शृणु राजन्पुरावृत्तं यतोऽत्याश्चर्यमुत्तमम्॥ ८ ॥ <br>
गौतमी ब्राह्मणी नाम्ना सती साध्वी पतिव्रता ॥ <br>
बालवैधव्यसंप्राप्ता तीर्थयात्रापरायणा ॥ ९ ॥ <br>
अर्बुदं सा च संप्राप्ता नागतीर्थं विवेश ह ॥ <br>
तस्मिञ्जले निमग्ना सा स्नातुमभ्याययौ पुरा ॥ 7.3.5.१० ॥ <br>
नायका पुत्रसंयुक्ता तत्तीर्थं समुपागता ॥ <br>
शुश्रूषां सा तस्तस्याश्चक्रे नानाविधां नृप ॥ ११ ॥ <br>
सर्वोपकरणैर्दर्भैः सुमनोभिः पृथग्विधैः ॥ <br>
अथ सा चिंतयामास गौतमी पुत्रदुःखिता ॥ १२ ॥ <br>
धन्योऽयं तनयो ह्यस्याः शुश्रूषां कुरुते सदा ॥ <br>
पुत्रयुक्ता त्वियं धन्या धिगहं पुत्रवर्जिता ॥ १३ ॥ <br>
अहं भर्त्रा वियुक्ता च पुत्रहीना सुदुःखिता ॥ <br>
अथ सा निर्गता तस्मात्सलिलान्नृपसत्तम ॥१४॥ <br>
विनाऽपि भर्तृसंयोगात्सद्यो गर्भवती ह्यभूत् ॥ <br>
सा गर्भलक्षणैर्युक्ता सुजनव्रीडयाऽन्विता ॥ १५ ॥ <br>
चकार मरणे बुद्धिं ज्वालयामास पावकम् ॥ एतस्मिन्नेव काले तु वागुवाचाशरीरिणी ॥ १६ ॥ <br>
॥ वागुवाच ॥ ॥ <br>
नो त्वं गौतमि चित्याग्नौ प्रवेशं कर्तुमर्हसि ॥ <br>
दोषो नास्ति तवात्रार्थे तीर्थस्यास्य प्रभावतः ॥ १७ ॥ <br>
यो यद्वांछति चित्ते च जलमध्ये स्थितो नरः ॥ <br>
चिन्तितं च तदाप्नोति नारी वा नात्र संशयः ॥ १८ ॥ <br>
त्वया तस्याः सुतं दृष्ट्वा पुत्रवांछा कृता हृदि ॥ <br>
तव गर्भगतो नूनं पुत्रः पुत्रि भविष्यति ॥ १९ ॥ <br>
तस्माद्विरम भद्रं  ते निर्दोषासि पतिव्रते ॥ <br>
विरराम ततः साध्वी गौतमी मरणान्नृप ॥ 7.3.5.२० ॥ <br>
श्रुत्वाऽऽकाशगतां वाणीं देवदूतेन भाषिताम् ॥ <br>
दृष्ट्वा पतिं विना गर्भं वाक्यमेत दुवाच ह ॥ २१ ॥ <br>
अहो तीर्थप्रभावोऽयमपूर्वः प्रतिभाति मे ॥ <br>
यत्र संजायते गर्भः स्त्रीणां शुक्ररजोविना ॥ २२ ॥ <br>
नाहं कुत्रापि यास्यामि मुक्त्वेदं तीर्थमुत्तमम् ॥ <br>
एवमुक्त्वा ततः साध्वी तत्रैव न्यवसत्सदा ॥२३॥ <br>
पुत्रं वै जनयामास सर्वलक्षणलक्षितम् ॥ <br>
तत्र पार्थिवशार्दूल कृष्णपक्षे ऽश्विनस्य च ॥२४॥ <br>
यः पुनः कुरुते श्राद्धं तस्य वंशो न नश्यति ॥ <br>
न प्रेतो जायते राजन्वंशे तस्य कदाचन ॥२५॥ <br>
यः पुमान्कामरहितः स्नानं तत्र समाचरेत्॥ <br>
श्राद्धं च पार्थिवश्रेष्ठ तस्य लोकाः सनातनाः ॥२६॥ <br>
या स्त्री पुष्पफलान्येव तीर्थे चास्मिन्विसर्जयेत् ॥ <br>
सा स्यात्पुत्रवती धन्या सौभाग्यं च प्रपद्यते ॥ २७ ॥ <br>
निष्कामा स्वर्गमाप्नोति दुष्प्राप्यं त्रिदशैरपि ॥ <br>
तस्मात्सर्वप्रयत्नेन यात्रां तस्य समाचरेत् ॥ २८ ॥ <br>
इति श्रीस्कान्दे महापुराण एकाशीति साहस्र्यां संहितायां सप्तमे प्रभासखण्डे तृतीयेऽर्बुदखण्डे नागतीर्थमाहात्म्यवर्णनंनाम पंचमोऽध्यायः ॥ ५  ॥ ॥ <br>
<br>
<br>
</span>
