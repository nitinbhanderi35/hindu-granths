<span style="font-size: 14pt; line-height: 200%">॥ पुलस्त्य उवाच ॥ ॥ <br>
ततो गच्छेन्नृपश्रेष्ठ भद्रकर्णं महाह्रदम् ॥ <br>
त्रिनेत्राभाः शिला यत्र दृश्यंतेऽद्यापि भूरिशः ॥१॥ <br>
तस्यैव पश्चिमे भागे लिंगमस्ति पिनाकिनः ॥ <br>
यं दृष्ट्वा मानवस्तत्र त्रिनेत्रसदृशो भवेत् ॥ २ ॥ <br>
भद्रकर्णगणोनाम पुरासीच्छिववल्लभः ॥ <br>
तेनात्र स्थापितं लिंगं ह्रदश्चैव विनिर्मितः ॥ ३ ॥ <br>
केनचित्त्वथ कालेन संग्रामे दानवैः सह ॥ <br>
युयुधे पुरतः शंभोर्नानागणसमन्वितः ॥ ४ ॥ <br>
नष्टे स्कंदे हते सैन्ये वीरभद्रे पराजिते ॥ <br>
गतास्ते भयसंत्रस्ता महाकाले विनिर्जिते ॥ ५ ॥ <br>
बलवान्नमुचिर्नाम दानवो बलवत्तरः ॥ <br>
खड्गचर्मधरः शीघ्रं महेश्वरमुपाद्रवत् ॥ ६ ॥ <br>
भद्रकर्णस्तु तं दृष्ट्वा दानवं तदनंतरम् ॥ <br>
पतंतं संमुखस्तस्य तिष्ठतिष्ठेति चाब्रवीत् ॥ ७ ॥ <br>
छित्त्वाऽसिमसिना तस्य चर्म चापि महाबलः ॥ <br>
स्तनयोरंतरे दैत्यं कोपाविष्टोऽहनन्नृप ॥ ८ ॥ <br>
अथासौ निहतस्तेन प्रविश्य विपुलं तमः ॥ <br>
निपपात महीपृष्ठे वायुभग्न इव द्रुमः ॥ <br>
वधं प्राप्तस्तु दैत्योऽसौ नत्वा हरमसौ स्थितः ॥ <br>
सत्ये स्थितं च तं दृष्ट्वा ततस्तुष्टो महेश्वरः ॥ 7.3.8.१० ॥ <br>
॥ श्रीभगवानुवाच ॥ ॥ <br>
तव वीर्येण संतुष्टो धर्मेण च विशेषतः ॥ <br>
वरं वरय भद्रं ते नित्यं यो हृदये स्थितः ॥ ११ ॥ <br>
॥ भद्रकर्णं उवाच ॥ ॥ <br>
यन्मया स्थापितं लिंगमर्बुदे सुरसत्तम ॥ <br>
अत्रास्तु तव सांनिध्यं ह्रदेऽस्मिंश्च स्थिरो भव ॥ १२ ॥ <br>
॥ श्रीभगवानुवाच ॥ ॥ <br>
माघमासे चतुर्द्दश्यां कृष्णपक्षे सदा मम ॥ <br>
सांनिध्यं च विशेषेण ह्रदे लिंगे भविष्यति ॥ १३ ॥ <br>
भद्रकर्णह्रदे स्नात्वा त्रिनेत्रं यः समाहितः ॥ <br>
द्रक्ष्यते स तु मे स्थानं शाश्वतं यास्यति धुवम् ॥ १४ ॥ <br>
तस्मात्सर्वत्र यत्नेन स्नानं तत्र समाचरेत् ॥ <br>
पूजयित्वा च तल्लिंगं शिवलोकं स गच्छति ॥ १५ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे तृतीयेऽर्बुदखंडे भद्रकर्णह्रदत्रिनेत्रमाहात्म्यवर्णनंनामाष्टमोऽध्यायः ॥ ८ ॥<br>
<br>
<br>
</span>
