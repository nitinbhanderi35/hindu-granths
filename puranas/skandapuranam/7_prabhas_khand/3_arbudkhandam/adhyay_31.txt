<span style="font-size: 14pt; line-height: 200%">॥ पुलस्त्य उवाच ॥ ॥ <br>
रक्तानुबन्धं वै गच्छेत्तीर्थं त्रैलोक्यविश्रुतम् ॥ <br>
यत्र स्नातो नरः सम्यङ्मुच्यते ब्रह्महत्यया ॥ १ ॥ <br>
पुराऽऽसीत्पार्थिवोनाम इंद्रसेनो महीपतिः ॥ <br>
तस्याऽऽसीत्सुप्रिया भार्या सुनन्दानाम भामिनी ॥ <br>
पतिव्रता पतिप्राणा सदा पत्युः प्रिये स्थिता ॥ २ ॥ <br>
कस्यचित्त्वथ कालस्य स राजा सपरिग्रहः ॥ <br>
परदेशं गतो हंतुं शत्रुसंघं दुरासदम् ॥ ३ ॥ <br>
तं निहत्य धनं भूरि गृहीत्वा प्रस्थितो गृहम् ॥ <br>
ततोऽग्रे प्रेषयामास स दूतं कृत्रिमं नृप ॥ ४ ॥<br>
सुनन्दां ब्रूहि गत्वा त्वमिन्द्रसेनो हतो रणे ॥ <br>
तदाकारस्ततो लक्ष्यः पातिव्रत्ये ममाज्ञया ॥ ५ ॥ <br>
यदि सा निश्चयं गच्छेन्मरणं प्रति भामिनी ॥ <br>
तदा रक्ष्या प्रयत्नेन वाच्यं हास्यं ममोद्भवम् ॥ ६ ॥ <br>
एवमुक्तो गतो दूतस्तत्क्षणान्नृपसत्तम ॥ <br>
तस्यै निवेददामास यदुक्तं तेन भूभुजा ॥ ७ ॥ <br>
अथ तस्य वचः श्रुत्वा सुनंदा चारुहासिनी ॥ <br>
गतप्राणा नृपश्रेष्ठ पतिप्राणा महासती ॥ ८ ॥ <br>
यस्मिन्काले मृता सा तु सुनन्दा शीलमंडना ॥ <br>
तस्मिन्काले नृपः सोऽपि तत्पापेन समाश्रितः ॥ ९ ॥ <br>
अथापश्यद्द्वितीयां स च्छायां गात्रस्य चोपरि ॥ <br>
तथा गुरुतरं कायं सालस्यं समपद्यत ॥ 7.3.31.१० ॥ <br>
तेजोहीनं सुदुर्गंधि विवर्णं नृपसत्तम ॥ <br>
अथ प्राप्तो गृहं राजा श्रुत्वा भार्यासमुद्भवम् ॥ ११ ॥ <br>
विनाशं दुःखशोकार्तः करुणं पर्यदेवयत्॥ <br>
स ज्ञात्वा पापमात्मानं स्त्रीहत्यासुविदूषितम्॥ १२ ॥ <br>
ब्राह्मणानां समादेशात्तथा यात्रापरोऽभवत् ॥ <br>
कृत्वौर्द्ध्वदैहिकं तस्या लघुमात्र परिग्रहः ॥ <br>
वाराणस्यां गतः पूर्वं तत्र दानं ददौ बहु ॥१३॥ <br>
कपालमोचने तीर्थे सर्वपापप्रणाशने ॥ <br>
त्रिनेत्रो यत्र निर्मुक्तः पुरा वै ब्रह्महत्यया ॥१४॥ <br>
तस्य च्छाया द्वितीया सा न नष्टा तत्र भूपते ॥ <br>
ततः कनखलं प्राप्तः सुपुण्यं शुद्धिदं नृणाम् ॥ १५ ॥ <br>
तथैव पुष्करारण्यं तस्मादमरकण्टकम् ॥ <br>
कुरुक्षेत्रं ततो राजन्प्राप्तोऽसौ नृपसत्तमः ॥ १६ ॥ <br>
प्रभासं सोमतीर्थं च ततस्तु कृमिजांगले ॥ <br>
एकहंसं ततो राजन्पुण्यपारिप्लवं ततः ॥ १७ ॥ <br>
रुद्रकोटिं विरूपाक्षं ततः पंचनदं नृप ॥ <br>
एवमादीनि तीर्थानि पुण्यान्यायतनानि च ॥ <br>
परिभ्रमन्महीपाल परिश्रांतो नराधिपः ॥ १८ ॥ <br>
ततो वर्षसहस्रांते संप्राप्तोऽर्बुदपर्वते ॥ <br>
तत्रापश्यन्नरपतिस्तीर्थान्यायतनानि च ॥ १९ ॥ <br>
तपस्विसंघान्विविधान्ब्राह्मणान्वेदपारगान् ॥ <br>
ददौ दानानि बहुशो ब्राह्मणेभ्यो यदृच्छया ॥ 7.3.31.२० ॥ <br>
प्राप्तो रक्तानुबंधं च तीर्थं तत्रैव पर्वते ॥ <br>
तत्र स्नातो विनिष्क्रांतो यावत्पश्यति भूमिपः ॥ २१ ॥ <br>
तावन्न दृश्यते च्छाया द्वितीया स्त्रीवधोद्भवा ॥ <br>
लघुत्वं सर्वगात्राणि संप्राप्तानि महीपते ॥ २२ ॥ <br>
विगन्धता प्रणष्टा च तेजोवृद्धिः पराभवत् ॥ <br>
ततो हृष्टमना भूत्वा दत्त्वा दानानि भूरिशः ॥ <br>
स्तूयमानश्चतुर्दिक्षु बंदिभिः प्रस्थितो गृहम् ॥ २३ ॥ <br>
ततो रक्तानुबंधस्य सोमातिक्रमणं नृप ॥ <br>
यावत्करोति राजेन्द्र तावदस्य पुनस्तथा ॥२४॥ <br>
सा च्छाया दृश्यते देहे द्वितीया नृपसत्तम ॥ <br>
स एव गन्धो गात्रेषु तेजोहानिश्च सा नृप ॥ २५ ॥ <br>
ततो दुःखाभिसंतप्तो गतस्तत्रैव तत्क्षणात् ॥ <br>
रक्तबंधमनुप्राप्तो विपाप्मा सोऽभवत्पुनः ॥ २६ ॥ <br>
स ज्ञात्वा तीर्थमाहात्म्यं परं पार्थिवसत्तमः ॥ <br>
तत्र दारूणि चाहृत्य चितां कृत्वा ततो नृप ॥ <br>
दानं दत्त्वा द्विजाग्रेभ्यः प्रविष्टो हव्यवाहनम् ॥ २७ ॥ <br>
ततो विमानमारुह्य परित्यज्य कलेवरम् ॥ <br>
दिव्यमाल्यांबरधरः शिवलोकमुपागमत् ॥ २८ ॥ <br>
शिवलोकमनुप्राप्ते तस्मिन्पार्थिवसत्तमे ॥ <br>
देवर्षयस्तदा वाक्यमिदमाहुः सुविस्मयात् ॥ २९ ॥ <br>
तीर्थेभ्यस्तु परं तीर्थमिदं वै पावनं परम् ॥ <br>
इन्द्रसेनो ह्यतः पापात्तीर्थसंगाद्व्यमुच्यत ॥ 7.3.31.३० ॥ <br>
ततः प्रभृति तत्तीर्थं ख्यातं च धरणीतले ॥ <br>
रक्तानां प्राणिनां यस्मादनुबन्धं करोति यत् ॥ ३१ ॥ <br>
रक्तानुबन्धमित्येव तस्मात्तत्कीर्त्त्यते क्षितौ ॥ <br>
तत्र सन्तर्प्य वै देवान्यः श्राद्धं कुरुते नृप ॥ ३२ ॥ <br>
तत्र संक्रमणे भानोर्यः स्नानं कुरुते नरः ॥ <br>
श्रद्धया परया युक्तो मुच्यते ब्रह्महत्यया ॥ ३३ ॥ <br>
पितृक्षेत्रे गयायां च श्राद्धं यः कुरुते नरः ॥ <br>
गयाश्राद्धसमं प्राहुः फलं तस्य महर्षयः ॥ ३४ ॥ <br>
चन्द्रसूर्योपरागे वा गोदानं नृपसत्तम ॥ <br>
यः करोति नरस्तत्र स कुलान्सप्त तारयेत् ॥ ३५ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखंडे रक्तानुबन्धमाहात्म्यवर्णनंनामैकत्रिंशोऽध्यायः ॥ ॥ ३१ ॥<br>
<br>
<br>
</span>
