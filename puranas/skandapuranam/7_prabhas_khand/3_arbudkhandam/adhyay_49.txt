<span style="font-size: 14pt; line-height: 200%">॥ पुलस्त्य उवाच ॥ ॥ <br>
रामतीर्थं ततो गच्छेत्पुण्यमृषिनिषेवितम्॥ <br>
तत्र स्नातस्य मर्त्त्यस्य जायते पापसंक्षयः ॥ १ ॥ <br>
पितॄणां च परा तुष्टिर्यावदाभूतसंप्लवम् ॥ <br>
पुरासीद्भार्गवो रामः सर्वशस्त्रभृतां वरः ॥ २ ॥ <br>
तेन पूर्वं तपस्तप्तं शत्रूणामिच्छता क्षयम्॥<br>
ततः पाशुपतं नाम तस्यास्त्रं परमं ददौ ॥ ३ ॥ <br>
तपस्तुष्टो महादेवो गते वर्षशतत्रये ॥ <br>
अब्रवीद्वरदोऽस्मीति स वव्रे शत्रुसंक्षयम् ॥ ४ ॥ <br>
ततः पाशुपतं नाम तस्यास्त्रं परमं ददौ ॥ <br>
स्मरणेनापि शत्रूणां यस्य संजायते क्षयः ॥ ५ ॥ <br>
अब्रवीद्वचनं चापि प्रहस्य वृषभध्वजः ॥ <br>
जामदग्न्य महाबाहो शृणु मे परमं वचः ॥ ६ ॥ <br>
अस्त्रेणानेन युक्तस्त्वमजेयः सर्वदेहिनाम् ॥ <br>
भविष्यसि न संदेहो मत्प्रसादाद्भृगूद्वह ॥ ७ ॥ <br>
एतज्जलाशयं पुण्यं त्रैलोक्ये सचराचरे ॥ <br>
रामतीर्थमिति ख्यातं मत्प्रसादाद्भविष्यति ॥ ८ ॥ <br>
येऽत्र श्राद्धं करिष्यंति पौर्णमास्यां समाहिताः ॥ <br>
संप्राप्ते कार्त्तिके मासि कृत्तिकायोगसंयुते ॥ ९ ॥ <br>
पितृमेधफलं तेषामशेषं च भविष्यति ॥ <br>
तथा शत्रुक्षयो राजन्वासः स्वर्गेषु चाक्षयः ॥ 7.3.49.१० ॥ <br>
॥ पुलस्त्य उवाच ॥ ॥ <br>
एवमुक्त्वा महादेवस्ततश्चादर्शनं गतः ॥ <br>
रामोऽप्यसूदयत्क्षत्रं पितृदुःखेन दुःखितः ॥ ११ ॥ <br>
त्रिःसप्त तर्पयामास पितॄंस्तत्र प्रहर्षितः ॥ <br>
जमदग्नौ मृते तेन प्रतिज्ञातं महात्मना ॥ १२ ॥<br>
दृष्ट्वा मातुः क्षतान्यंगे त्रिःसप्त मनुजाधिप ॥ <br>
शस्त्रजातानि विप्राणां समाजे समुपस्थिते ॥ १३ ॥ <br>
पिता मे निहतो यस्मात्क्षत्रियैस्तापसो द्विजः ॥ <br>
अयुध्यमान एवाथ तस्मात्कृत्वा त्रिसप्त वै ॥ १४ ॥ <br>
क्षत्त्रहीनामहं पृथ्वीं प्रदास्ये सलिलं पितुः ॥ <br>
तत्सर्वं तस्य संजातं तीर्थमाहात्म्यतो नृप ॥ १५ ॥ <br>
तस्मात्सर्वं प्रयत्नेन श्राद्धं तत्र समाचरेत् ॥ <br>
क्षत्रियश्च विशेषेण य इच्छेच्छत्रुसंक्षयम् ॥ १६ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे तृतीयेऽर्बुदखंडे रामतीर्थमाहात्म्यवर्णनंनामैकोनपंचाशत्तमोऽध्यायः ॥ ४९ ॥<br>
<br>
<br>
</span>
