<span style="font-size: 14pt; line-height: 200%">॥ पुलस्त्य उवाच ॥ ॥ <br>
ततो गच्छेन्नृपश्रेष्ठ तीर्थं पापप्रणाशनम् ॥ <br>
वाराहस्य हरेरिष्टं सदा वाससुखप्रदम् ॥ १ ॥ <br>
वाराहेणावतारेण पृथ्वी तत्र समुद्धृता ॥ <br>
हरिणोक्ता स्थिरा तिष्ठ न भेतव्यं कदाचन ॥ २ ॥ <br>
अहं चेतो गमिष्यामि वैकुण्ठे च पुनः शुभे ॥ <br>
वरं वरय कल्याणि यद्यदिष्टं सुदुर्लभम् ॥ ३ ॥ <br>
॥ पृथिव्युवाच ॥ ॥ <br>
यदि देयो वरो मह्यं शंखचक्रगदाधर ॥ <br>
अनेन वपुषा तिष्ठ ह्यस्मिंस्तीर्थे सदा हरे ॥ ४ ॥ <br>
॥ हरिरुवाच ॥ ॥ <br>
अनेन वपुषा देवि पर्वतेऽर्बुदसंज्ञके ॥ <br>
अहं स्थास्यामि ते वाक्यात्सदा लोक हिते रतः ॥ ५ ॥ <br>
ममाग्रे यो ह्रदः पुण्यः सुनिर्मलजलान्वितः ॥ <br>
माघमासे सिते पक्ष एकादश्यां समाहितः ॥ ६ ॥ <br>
तत्र स्नात्वा नरो भक्त्या मुच्यते ब्रह्महत्यया ॥ <br>
तत्र श्राद्धं करिष्यंति मनुष्याः श्रद्धयान्विताः ॥ ७ ॥ <br>
पितॄणां जायते तृप्तिर्यावदाभूतसंप्लवम् ॥ <br>
तस्मात्सर्वप्रयत्नेन स्नानं तत्र समाचरेत् ॥ ८ ॥<br>
॥ पुलस्त्य उवाच ॥ ॥ <br>
इत्युक्त्वांतर्दधे राजन्गोविंदो गरुडध्वजः ॥ <br>
तस्मिन्दिने नृपश्रेष्ठ स्नात्वा व्रतं समाचरेत् ॥९॥ <br>
तर्पणं पिंडदानं च यः कुर्याद्भक्तितत्परः ॥ <br>
स याति विष्णुसालोक्यं पूर्वजैः सह पार्थिव ॥ 7.3.19.१० ॥ <br>
तत्र दानं प्रशंसंति गत्वा ब्राह्मणसत्तमे ॥ <br>
अस्मिंस्तीर्थे नृपश्रेष्ठ गोदानं च करोति यः ॥ ११ ॥ <br>
रोमसंख्यानि वर्षाणि स्वर्गे तिष्ठति मानवः ॥ <br>
तस्मात्सर्वात्मना राजन्गोदानं च समाचरेत् ॥ १२ ॥ <br>
एकादश्यां विशेषेण कर्त्तव्यं स्नानमुत्तमम् ॥ <br>
दानं कुर्याद्यथाशक्त्या स याति परमां गतिम् ॥ १३ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे तृतीयेऽर्बुदखंडे वाराहतीर्थमाहात्म्यवर्णनंनामैकोनविंशोध्यायः ॥ १९ ॥ <br>
<br>
<br>
</span>
