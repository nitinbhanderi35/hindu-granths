<span style="font-size: 14pt; line-height: 200%">॥ पुलस्त्य उवाच ॥ ॥ <br>
पंगु तीर्थं ततो गच्छेत्सर्वपातकनाशनम् ॥ <br>
यत्र पूर्वं तपस्तप्तं पंगुना ब्राह्मणेन च ॥ १ ॥ <br>
पंगुनामा द्विजः पूर्वं च्यवनस्यान्वयेऽभवत् ॥ <br>
अशक्तश्चलितुं भूमौ पंगुभावान्नृपोत्तम ॥ २ ॥ <br>
गृहकृत्यनियुक्तोऽसावेकदा बान्धवैर्नृप ॥ <br>
पंगुर्गंतुं न शक्तोऽसौ परं दुःखमवाप्तवान् ॥ ३ ॥ <br>
अथासौ तैः परित्यक्तो गत्वार्बुदमथाचलम् ॥ <br>
एकं सरः समासाद्य तपस्तेपे सुदारुणम् ॥ ४ ॥ <br>
लिंगं संस्थाप्य तत्रैव पूजयामास तं विभुम् ॥ <br>
गन्धपुष्पादिनैवेद्यैः सम्यक्छ्रद्धासमन्वितः ॥ ५ ॥ <br>
शिवभक्तिपरो जातो वायुभक्षो बभूव ह ॥ <br>
जपहोमरतो नित्यं पंगुनामा द्विजोत्तमः ॥ ६ ॥ <br>
ततस्तुष्टो महादेवो ब्राह्मणं नृपसत्तम ॥ <br>
पंगुं प्रति महाराज वाक्यमेतदुवाच ह ॥ ७ ॥ <br>
॥ ईश्वर उवाच ॥ ॥ <br>
पंगो तुष्टो महादेवो वरं वरय सुव्रत ॥ <br>
तव दास्याम्यहं सर्वं यद्यपि स्यात्सुदुर्लभम् ॥ ८ ॥ <br>
॥ पंगुरुवाच ॥ ॥ <br>
नाम्ना मे ख्यातिमायातु तीर्थमेतत्सुरेश्वर ॥ <br>
पंगुभावोऽत्र मे यातु प्रसादात्तव शंकर ॥ ९ ॥<br>
तवास्तु सततं चात्र सांनिध्यं सह भार्यया ॥ <br>
एवमुक्तः स तेनाथ विप्रं प्रति वचोब्रवीत् ॥ 7.3.17.१० ॥ <br>
॥ ईश्वर उवाच ॥ ॥ <br>
नाम्ना तव द्विजश्रेष्ठ तीर्थमेतद्भविष्यति ॥ <br>
ख्यातिं तपःप्रभावेन तीर्थं यास्यति सत्तम ॥ ११ ॥ <br>
चैत्रशुक्लचतुर्द्दश्यां सांनिध्यं मे भवेत्तथा ॥ १२ ॥ ॥ <br>
॥ पुलस्त्य उवाच ॥ ॥ <br>
स्नानमात्रेण विप्रोऽसौ दिव्यरूपमवाप ह ॥ <br>
तत्र तस्थौ महादेवो गौर्या सह महेश्वरः ॥ १३ ॥<br>
तस्मिन्दिने नृपश्रेष्ठ स्नानं तत्र समाचरेत् ॥ <br>
स पंगुत्वाद्विनिर्मुक्तो दिव्यरूपमवाप्नुयात् ॥ १४ ॥ <br>
इति श्रीस्कान्दे महापुराण एकाशीति साहस्र्यां संहितायां सप्तमे प्रभासखण्डे तृतीयेऽर्बुदखण्डे पंगुतीर्थमाहात्म्यवर्णनंनाम सप्तदशोऽध्यायः ॥ १७ ॥ <br>
<br>
<br>
</span>
