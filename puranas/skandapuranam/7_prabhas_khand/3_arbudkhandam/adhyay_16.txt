<span style="font-size: 14pt; line-height: 200%">॥ पुलस्त्य उवाच ॥ ॥ <br>
ततो गच्छेन्नृपश्रेष्ठ तीर्थं पापप्रणाशनम्॥ <br>
मणिकर्णिकसंज्ञं तु सर्वलोकेषु विश्रुतम्॥१॥ <br>
यत्र सिद्धिं गता राजन्वालखिल्या महर्षयः॥ <br>
तैस्तत्र निर्मितं कुण्डं सुरम्यं गिरि गह्वरे ॥ २ ॥ <br>
तेषां तत्रोपविष्टानां मुनीनां भावितात्मनाम् ॥ <br>
महाश्चर्यमभूत्तत्र तत्त्वं शृणु नराधिप ॥ ३ ॥ <br>
किरातवनिता काचिन्नाम्ना च मणिकर्णिका ॥ <br>
अतिकृष्णा विरूपाक्षी कराला भीषणाकृतिः ॥ ४ ॥ <br>
तृषार्त्ता तत्र संप्राप्ता मध्यंदिनगते रवौ ॥ <br>
ग्रस्ते च राहुणा सूर्ये प्रविष्टा सलिले तु सा ॥ ५ ॥ <br>
एतस्मिन्नेव काले तु दिव्यरूपवपुर्धरा ॥ <br>
मुनीनां पश्यतां चैव विनिष्क्रांता सुमध्यमा ॥ ६ ॥ <br>
अथ तस्याः पतिः प्राप्तस्तदन्वेषणतत्परः ॥ <br>
पप्रच्छ तां वरारोहां पत्न्या दुःखेन दुःखितः ॥ ७ ॥<br>
मम भार्यात्र संप्राप्ता यदि दृष्टा सुमध्यमे ॥ <br>
शीघ्रं वद वरारोहे बालकोऽयं तदुद्भवः ॥ ८ ॥ <br>
तृषार्त्तश्च क्षुधाविष्टो रुदते च मुहुर्मुहुः ॥ <br>
दृष्टा चेत्कथ्यतां सुभ्रूर्विनाऽयं तां मरिष्यति ॥ ९ ॥ <br>
॥ स्त्र्युवाच ॥ ॥ <br>
साऽहं ते दयिता कान्त तीर्थस्यास्य प्रभावतः ॥ <br>
दिव्यरूपमिदं प्राप्ता देवैरपि सुदुर्लभम् ॥ 7.3.16.१० ॥ <br>
त्वं चापि सलिले ह्यस्मिन्कुरु स्नानं त्वरान्वितः ॥ <br>
प्राप्स्यसि त्वं परं रूपं यथा प्राप्तं मयाऽनघ ॥ ११ ॥ <br>
अथासौ सह पुत्रेण प्रविष्टस्तत्र निर्झरे ॥ <br>
विमुक्ते भास्करे राजन्विरूपश्चाभवत्पुनः ॥ १२ ॥ <br>
दुःखेन मृत्युमापन्नस्तस्मिन्नेव जलाशये ॥ <br>
अथ सा भर्तृशोकाच्च मरणे कृतनिश्चया ॥ १३ ॥ <br>
चितिं कृत्वा समं तेन ज्वालयामास पावकम् ॥ <br>
अथ ते मुनयो दृष्ट्वा तथाशीलां शुभांगनाम् ॥ १४ ॥ <br>
कृपया परयाविष्टास्तामूचुर्विस्मयान्विताः ॥ <br>
सर्वे तस्याश्च संदृष्ट्वा साहसं च नृपोत्तम ॥ १५ ॥ <br>
॥ ऋषय ऊचुः ॥ ॥ <br>
दिव्यरूपं त्वया प्राप्तं देवैरपि सुदुर्लभम् ॥ <br>
कस्मादेनं सुपाप्मानमनुगच्छसि भामिनि ॥ १६ ॥ <br>
॥ स्त्र्युवाच ॥ ॥ <br>
पतिव्रताहं विप्रेन्द्राः सदा भर्तृपरायणा ॥ <br>
किं रूपेण करिष्यामि विना पत्या निजेन च ॥ १७ ॥ <br>
विरूपो वा सुरूपो वा दरिद्रो वा धनाधिपः ॥ <br>
स्त्रीणामेकः पतिर्भर्त्ता गतिर्नान्या जगत्त्रये ॥ १८ ॥ <br>
बालकोऽयं मुनिश्रेष्ठा भवच्छरणमागतः ॥ <br>
अहं कान्तेन संयुक्ता प्रविशामि हुताशनम् ॥ १९ ॥ <br>
॥ पुलस्त्य उवाच ॥ ॥ <br>
अथ ते मुनयः सर्वे ज्ञात्वा तस्याः सुनिश्चयम् ॥ <br>
कृपया परयाविष्टाः संवीक्ष्य च परस्परम् ॥ 7.3.16.२० ॥ <br>
ततो जीवापयामासुस्तत्पतिं ते मुनीश्वराः ॥ <br>
सद्रूपेण समायुक्तं दिव्य लक्षणलक्षितम् ॥ २१ ॥ <br>
एतस्मिन्नेव कालं तु विमानं मनसेप्सितम् ॥ <br>
देवकन्यासमाकीर्णं सद्यस्तत्र समागतम् ॥ २२ ॥ <br>
अथ तौ दंपती तेषां मुनीनां भावितात्मनाम् ॥ <br>
पुरतः प्रणिपत्याथ प्रस्थितौ त्रिदिवं प्रति ॥ २३ ॥ <br>
अथ तैर्मुनिभिः प्रोक्ता सा नारी मणिकर्णिका ॥ <br>
वरं वरय कल्याणि सर्वे तुष्टा वयं तव ॥ २४ ॥ <br>
पतिव्रतत्वेन तुष्टाः सत्येन च विशेषतः ॥ <br>
नास्माकं दर्शनं व्यर्थं जायते च कथंचन ॥ २५ ॥ <br>
॥ मणिकर्णिकोवाच ॥ ॥ <br>
यदि मां मुनयस्तुष्टाः प्रयच्छथ वरं मुदा ॥<br>
यदत्रास्ति महालिंगं मन्नाम्ना तद्भविष्यति ॥ २६ ॥<br>
एतदेव ममाभीष्टं नान्यदस्ति प्रयोजनम्॥ <br>
सर्वेषां च प्रसादेन स्वर्गं गच्छामि सांप्रतम् ॥ २७ ॥ <br>
॥ ऋषय ऊचुः ॥ ॥ <br>
एवं भवतु ते ख्यातिस्तीर्थलिंगे वरानने ॥ <br>
तव नामान्वितं जातं तीर्थं वै मणिकर्णिका ॥ २८ ॥ <br>
॥ पुलस्त्य उवाच ॥ ॥ <br>
भर्त्रा सह दिवं प्राप्ता पुत्रेणैव समन्विता ॥ <br>
वालखिल्यास्तपोनिष्ठा विशेषात्तत्र संस्थिताः ॥ २९ ॥ <br>
तत्र सूर्यग्रहे प्राप्ते स्नानदानादिकाः क्रियाः ॥ <br>
यः करोति फलं तस्य कुरुक्षेत्र समं भवेत् ॥ 7.3.16.३० ॥ <br>
यं यं काममभिध्याय स्नानं तत्र करोति यः ॥ <br>
तं तं प्राप्नोति राजेन्द्र सम्यग्ध्यानसमन्वितः ॥ ३१ ॥ <br>
तस्मात्सर्वप्रयत्नेन स्नानं तत्र समाचरेत् ॥ <br>
तीर्थे दानं यथाशक्त्या देवर्षिपितृतर्पणम् ॥ ३२ ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखंडे तृतीयेऽर्बुदखण्डे मणिकर्णिकेश्वरमाहात्म्यवर्णनंनाम षोडशोऽध्यायः ॥ १६ ॥ ॥ <br>
<br>
<br>
</span>
