<span style="font-size: 14pt; line-height: 200%">॥ पुलस्त्य उवाच ॥ ॥ <br>
नागह्रदं ततो गच्छेत्तीर्थं पापप्रणाशनम् ॥ <br>
यत्र नागैस्तपस्तप्तं रम्ये पर्वतरोधसि ॥ १ ॥ <br>
कद्रूशापं पुरा श्रुत्वा नागाः सर्वे भयातुराः ॥ <br>
पप्रच्छुर्नागराजानं शेषं प्रणतकन्धराः ॥ २ ॥ <br>
मातृशापेन संतप्ता वयं पन्नगसत्तम ॥ <br>
किं कुर्मः क्व च गच्छामः शापमोक्षो भवेत्कथम्॥ ३ ॥ <br>
॥ शेष उवाच ॥ ॥ <br>
प्रसादिता मया माता शापमुक्तिकृते पुरा  ॥ <br>
तयोक्तं ये तपोयुक्ता धर्मात्मानः सुसंयताः ॥ ४ ॥ <br>
न दहिष्यति तान्वह्निर्यज्ञे पारिक्षितस्य हि ॥ <br>
तस्माद्गत्वार्बुदंनाम पर्वतं धरणीतले ॥ ५ ॥ <br>
तत्र यूयं तपोयुक्ता भवध्वं सुसमाहिताः ॥ <br>
यत्रास्ते सा स्वयं देवी चंडिका कामरूपिणी ॥ ६ ॥ <br>
यस्याः संकीर्त्तनेनापि नश्यंति विपदो ध्रुवम् ॥ <br>
आराधयध्वमनिशं तां देवीं मम वाक्यतः ॥ ७ ॥ <br>
तस्याः प्रसादतः सर्वे भविष्यथ गतज्वराः ॥ <br>
एतमेवात्र पश्यामि उपायं नागसत्तमाः ॥ <br>
दैवो वा मानुषो वाऽपि नान्यो वो मुक्तिकारकः ॥ ८ ॥ <br>
॥ पुलस्त्य उवाच ॥ ॥ <br>
एवमुक्तास्ततो नागा नागराजेन पार्थिव ॥ <br>
प्रणम्य तं ततो जग्मुरर्बुदं पर्वतं प्रति ॥ ९ ॥ <br>
ते भित्त्वा धरणीपृष्ठं पर्वते तदनन्तरम् ॥ <br>
निजग्मुर्बिलमार्गेण कृत्वा श्वभ्रे सुविस्तरम् ॥ 7.3.37.१० ॥ <br>
ततो धृतव्रताः सर्वे देवी भक्तिपरायणाः ॥ <br>
वसंति भक्तिसंयुक्ताश्चण्डिकाराधनाय ते ॥ ११ ॥ <br>
तस्थुस्तत्र सदा होमं कुर्वन्तो जाप्यमुत्तमम् ॥ <br>
एकाहारा निराहारा वायुभक्षास्तथा परे ॥ १२ ॥ <br>
दन्तोलूखलिनः केचिदश्मकुट्टास्तथा परे ॥ <br>
पञ्चाग्निसाधकाश्चान्ये सद्यः प्रक्षालकास्तथा ॥ १३ ॥ <br>
गीतं वाद्यं तथा चक्रुरन्ये देवाः पुरस्तदा ॥ <br>
अनन्यश्रदयोपेतांस्तान्दृष्ट्वा पन्नगोत्तमान् ॥ १४ ॥ <br>
ततो देवी सुसन्तुष्टा वाक्यमेतदुवाच ह ॥ १५ ॥  ॥ <br>
॥ देव्युवाच ॥ ॥ <br>
परितुष्टास्मि वो वत्साः किमर्थं तप्यते तपः ॥ <br>
वरयध्वं वरं मत्तो यः स्थितो भवतां हृदि ॥ १६ ॥ <br>
॥ नागा ऊचुः ॥ ॥  <br>
मातृशापेन संतप्ता वयं देवि निराश्रयाः ॥ <br>
नागराजसमादेशाच्छरणं त्वां समागताः ॥ १७ ॥ <br>
सा त्वं रक्ष भयात्तस्माच्छापवह्निसमुद्भवात् ॥  <br>
वयं मात्रा पुरा शप्ताः कस्मिंश्चित्कारणान्तरे ॥ <br>
पारिक्षितस्य यज्ञे वः पावको भक्षयिष्यति ॥ १८ ॥ <br>
॥ देव्युवाच ॥ ॥ <br>
यावत्तस्य भवेद्यज्ञ स्तावद्यूयं ममान्तिके ॥ <br>
संतिष्ठत विना भीत्या भोगान्भुङ्ध्वं सुपुष्कलान् ॥ १९ ॥ <br>
समाप्ते च क्रतौ भूयो गंतारः स्वं निकेतनम् ॥ <br>
युष्माभिर्भेदितं यस्मादेतत्पर्वतकन्दरम् ॥ 7.3.37.२० ॥ <br>
नागह्रदं तु तत्तीर्थमेतद्भावि धरातले ॥ <br>
अत्र यः श्रावणे मासि पञ्चम्यां भक्तितत्परः ॥ २१ ॥ <br>
करिष्यति नरः स्नानं तस्य नाहिकृतं भयम् ॥ <br>
भविष्यति पुनः श्राद्धात्पितॄन्संतारयिष्यति ॥ २२ ॥ <br>
ये भोगा भूतले ख्याता ये दिव्या ये च मानुषाः ॥ <br>
नरो नित्यं लभिष्यति न संशयः ॥ २३ ॥ <br>
॥ पुलस्त्य उवाच ॥ ॥ <br>
ततो हृष्टा बभूवुस्ते मुक्त्वा तद्दारुणं भयम् ॥ <br>
देव्याः शरणमापन्नास्तस्थुस्तत्र नगोत्तमे ॥ २४ ॥ <br>
ततः कालेन महता सत्रे पारिक्षितस्य च ॥ <br>
निर्वृत्ते ते तदा जग्मुः सुनिर्वृत्ता रसातलम् ॥ २५ ॥ <br>
देव्या चैवाभ्यनुज्ञाताः प्रणिपत्य मुहुर्मुहुः ॥ <br>
कृच्छ्रात्पार्थिवशार्दूल तद्भक्त्या निश्चलीकृताः ॥ २६ ॥ <br>
अद्यापि कृष्णपंचम्यां श्रावणे मासि पार्थिव ॥ <br>
सान्निध्यं तत्र कुर्वंति देवीदर्शनलालसाः ॥ २७ ॥ <br>
तस्मात्सर्वप्रयत्नेन श्राद्धं तत्र समाचरेत् ॥ <br>
स्नानं च पार्थिवश्रेष्ठ य इच्छेच्छ्रेय आत्मनः ॥ २८ ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे नागोद्भवतीर्थमाहात्म्य वर्णनंनाम सप्तत्रिंशोऽध्यायः ॥ ३७ ॥ <br>
<br>
<br>
</span>
