<span style="font-size: 14pt; line-height: 200%">॥ पुलस्त्य उवाच ॥ ॥ <br>
ततो गच्छेन्नृपश्रेष्ठ तीर्थं त्रैलोक्यविश्रुतम् ॥ <br>
केदारमिति विख्यातं सर्वपापहरं नृणाम् ॥ १ ॥ <br>
यत्र मन्दाकिनी पुण्या सरस्वत्या समागता ॥ <br>
तत्र स्नातो नरो राजन्मुच्यते सर्वकिल्बिषैः ॥ २ ॥ <br>
शृणु राजन्यथावृत्तमितिहास पुरातनम् ॥ <br>
ऋषिभिर्बहुधा गीतमर्बुदे पर्वतोत्तमे ॥ ३ ॥ <br>
अजपालो नृपश्रेष्ठः सूर्यवंशसमुद्भवः ॥<br>
सप्तद्वीपवतीं पृथ्वीं स पाति नात्र संशयः ॥ ४ ॥ <br>
न हस्तिनो न पादाता न चाश्वास्तस्य भूपतेः ॥ <br>
न रथाश्च महाराज न कोशाश्च तथाविधाः ॥ ५ ॥<br>
न गृह्णाति करं राजन्प्रजाभ्योथाधिकं नृप ॥ <br>
राज्यं स ईदृशं चक्रे सर्वलोकहिते रतः ॥६॥ <br>
जातापराधो भूपृष्ठे जायते चेत्कथंचन ॥ <br>
तं गत्वा निग्रहं तस्य चक्रुः शस्त्राणि तत्क्षणात् ॥ ७ ॥ <br>
एवमस्य नरेन्द्रस्य वर्त्तमानस्य भूतले ॥ <br>
सुखेन रमते लोको राज्ये निहतकंटके ॥ ८ ॥ <br>
कामं वर्षति पर्जन्यः सस्यानि रसवंति च ॥ <br>
गावः प्रभूतदुग्धाश्च विद्यमाने नराधिपे ॥ ९ ॥ <br>
केनचित्त्वथ कालेन वसिष्ठो भगवान्मुनिः ॥ <br>
तीर्थयात्राप्रसंगेन तस्य गेहमुपागतः ॥ 7.3.9.१० ॥ <br>
तं दृष्ट्वा पूजयामास शास्त्रदृष्टेन वर्त्मना ॥ <br>
प्रत्युत्थानाभिवादाभ्यामर्घ्यपाद्यादिभिस्तथा ॥ ११ ॥ <br>
एवं संपूजितस्तेन भक्त्या परमया नृप ॥ <br>
सुखोपविष्टो विश्रांतो वसिष्ठो मुनिसत्तमः ॥ <br>
राजर्षीणां कथाश्चक्रे देवर्षीणां तथैव च ॥ । ॥ १२ ॥ <br>
ततः कथावसाने तु कस्मिंश्चिन्नृपसत्तम ॥ <br>
पप्रच्छ विनयोपेतस्तं मुनिं शंसितव्रतम् ॥ १३ ॥ <br>
॥ अजपाल उवाच ॥ ॥ <br>
अतीतानागतं विप्र वर्त्तमानं तथैव च ॥ <br>
त्वं वेत्सि सकलं ब्रह्मंस्तपश्चर्याप्रभावतः ॥ १४ ॥ <br>
कौतुकं हृदि मे जातं वर्त्तते मुनिपुंगव ॥ <br>
प्रसादः क्रियतां मह्यं कथयस्व प्रसादतः ॥ १५ ॥ <br>
॥ वसिष्ठ उवाच॥ ॥ <br>
ब्रूहि पार्थिवशार्दूल यत्ते मनसि वर्त्तते ॥ <br>
कथयिष्यामि तत्सर्वं यद्यपि स्यात्सुदुर्ल्लभम् ॥ १६ ॥ <br>
॥ राजोवाच ॥ ॥ <br>
केन कर्मविपाकेन ममैतद्राज्यमुत्तमम् ॥ <br>
निष्कण्टकं सदा क्षेमं सर्वकामसमन्वितम् ॥ १७ ॥ <br>
न दीनो न च दुःखार्त्तो व्याधिग्रस्तो न कोऽपि च ॥ <br>
विद्यते मम राज्ये च न दरिद्रो महामुने ॥ १८ ॥ <br>
नारीयं मम साध्वी च प्राणेभ्योऽपि गरीयसी ॥ <br>
मच्चित्ता मद्गतप्राणा नित्यं मम हिते रता ॥ <br>
अनया चिंतितं ब्रह्मन्सर्वं विस्तरतो वद ॥ १९ ॥ <br>
किं दानस्य प्रभावेन व्रतयागस्य वा मुने ॥ <br>
तपसो वा मुनिश्रेष्ठ व्रतस्य नियमस्य च ॥ 7.3.9.२० ॥ <br>
जन्मान्तरकृतं पुण्यं परं कौतूहलं हि मे ॥ <br>
कथयस्व प्रसादेन विस्तरेण द्विजोत्तम ॥ २१ ॥ ॥ <br>
॥ वसिष्ठ उवाच ॥ ॥ <br>
शृणु सर्वं महीपाल विस्तरेण च कथ्यते ॥ <br>
न च मन्युस्त्वया कार्यो न च व्रीडा महामते ॥ २२ ॥ <br>
अन्यदेहांतरे राजञ्छूद्रजातिसमुद्भवः ॥ <br>
शूद्रजातिरियं साध्वी तव पत्नी ह्यभूत्पुरा ॥ २३ ॥ <br>
केनचित्त्वथ कालेन दुर्भिक्षे समुपस्थिते ॥ <br>
अन्नक्षयान्महाराज सर्व लोकः क्षुधार्दितः ॥ २४ ॥ <br>
ततस्त्वं भार्यया सार्द्धमन्यदेशांतरे गतः ॥ <br>
समारुह्य च कृच्छ्रेण कस्मिंश्चिद्गिरिनिर्झरे ॥ २५ ॥ <br>
त्वया दृष्टं मनोहारि शुभं पंकजकाननम् ॥ <br>
तत्र स्नात्वा पयः पीत्वा पितृदेवाः प्रतर्पिताः ॥ २६ ॥ <br>
मनसा चिंतितं ह्येतत्पद्मान्यादाय करोम्यहम् ॥ <br>
विक्रयं येन चाहारो भवेन्मम च सर्वथा ॥ २७ ॥ <br>
ततः पद्मानि भूरीणि गृहीत्वा भार्यया सह ॥ <br>
गतो यत्र जनो भूरि गतः पार्थिवसत्तम ॥ २८ ॥ <br>
न केऽपि प्रति गृह्णंति लोका दुर्भिक्षपीडिताः॥ <br>
भ्रमितस्त्वं च सर्वत्र श्रांतो वैराग्यमागतः ॥ २९ ॥ <br>
ततो दिनावसाने तु गुहामेकां समाश्रितः ॥ <br>
भूमौ पद्मानि निक्षिप्य क्षुधाविष्टः प्रसुप्तवान्॥ 7.3.9.३० ॥ <br>
एतस्मिन्नेव काले तु कर्णयोस्ते समागतः ॥ <br>
पठतां द्विजमुख्यानां ध्वनिर्वेदपुराणयोः ॥ ३१ ॥ <br>
तं श्रुत्वा सहसोत्थाय ज्ञात्वा जागरणं ततः ॥ <br>
पद्मान्यादाय तत्रैव सभार्यः शिवमंदिरे ॥ ३२ ॥ <br>
तत्र नागवती वेश्या शिवरात्रिपरायणा ॥ <br>
केदारे परया भक्त्या करोति निशि जागरम् ॥ ३३ ॥ <br>
तस्याः पार्श्वे स्थिता दासी त्वया पृष्टा नरेश्वर ॥ <br>
देवस्य पुरतो बाले किमर्थं रात्रिजागरम् ॥ ३४ ॥ <br>
तयोक्तं शिवरात्र्यां वै वेश्येयं वरवर्णिनी ॥ <br>
कुरुते नागवती नाम रात्रौ भक्त्या च जागरम् ॥ ३५ ॥ <br>
यः श्रद्धाभक्तिसंयुक्तः कुरुते रात्रिजागरम् ॥ <br>
पूजयित्वा महादेवं स याति परमं पदम्॥ ३६ ॥ <br>
कृत्वोपवासं पद्मैर्य्यः पूजयेत्त्र्यंबकं नरः ॥ <br>
स याति रुद्रसालोक्यं सेव्यमानो ऽप्सरोगणैः ॥ ३७ ॥ <br>
सकामो लभते कामान्देवैरपि सुदुर्ल्लभान् ॥ <br>
स त्वं पद्मानि मे देहि कांचनं च पलत्रयम्॥ <br>
एतेषां मूल्यमादाय प्राणाधारं समाचर ॥ ३८ ॥ <br>
ततस्त्वं भार्यया चोक्तो गृह्यमाणे च कांचने ॥ <br>
न ग्राह्यं मूल्यमेतेषां त्वया नाथ कथंचन ॥ ३९ ॥ <br>
उपवासो बलाज्जातो ह्यन्नाभावाद्वयोरपि ॥ <br>
पद्मैरेभिर्हरः पूज्यो द्वाभ्यामेवाद्य निश्चयम् ॥ 7.3.9.४०॥ <br>
इदं त्वयाऽद्य कर्त्तव्यं त्याज्यमस्यास्तु कांचनम्॥<br>
भार्याया वचनं श्रुत्वा तैः पद्मैः पूजितः शिवः ॥४१॥ <br>
श्रद्धया च सभार्येण जागरं च शिवाग्रतः ॥ <br>
कृतं त्वया महाराज भार्यया शिवमंदिरे ॥४२॥ <br>
पुराणश्रवणं जातं तत्र पार्थिवसत्तम ॥ <br>
शिवरात्र्यां महाराज पद्मैस्तु पूजितः शिवः ॥४३॥  <br>
केदारस्याग्रतो भक्त्या रात्रौ जागरणं तथा॥ <br>
कृतं त्वया महाराज एकाग्रेण च चेतसा॥४४॥<br>
ततःप्रभाते संजाते भिक्षां कृत्वा च पारणा ॥ <br>
कृता त्वया महाराज शिवाग्रे सह भार्यया ॥४४॥ <br>
ततः कालांतरेणैव कालधर्मं गतो भवान् ॥ <br>
भार्येयं च त्वया सार्धं संप्रविष्टा हुताशनम् ॥४६॥ <br>
ततो जाता महाराज दशार्णाधिपतेः सुता ॥ <br>
वैदेहे नगरे राजा जातस्त्वं पार्थिवोत्तम ॥ ४७ ॥ <br>
अजपाल इति ख्यातो नाम्ना च धरणीतले ॥ <br>
सर्वेषां प्राणिनां त्वं च वल्लभो नृपसत्तम ॥ ४८ ॥ <br>
एतस्मात्कारणाज्जाता भार्येयं प्राणसंमता ॥ <br>
भूयोऽपि तव संजाता यन्मां त्वं परिपृच्छसि ॥४९॥ <br>
तस्य देवस्य माहात्म्यात्केदारस्य महीपतेः ॥ <br>
राज्यं ते सुखदं नृणां तथा निहतकण्टकम् ॥ 7.3.9.५० ॥ <br>
प्राप्तं त्वया महाराज केदारस्य प्रसादतः ॥ <br>
येन त्वं सैन्यहीनोऽपि पृथिवीं परिरक्षसि ॥ ५१ ॥ <br>
॥ पुलस्त्य उवाच ॥ ॥ <br>
तस्य तद्वचनं श्रुत्वा स राजा विस्मयान्वितः ॥ <br>
गमनाय मतिं चक्रे केदारं प्रति भूमिपः ॥ ५२ ॥<br>
स गत्वा पर्वते रम्ये पूजयित्वा च तं विभुम् ॥ <br>
शिवरात्रिपरः सम्यग्वर्षेवर्षे बभूव ह ॥ ५३ ॥ <br>
पुत्रं राज्ये च संस्थाप्य ततोऽर्बुदमथागमत् ॥ <br>
प्राप्तो मुक्तिं ततो भूयः सभार्यस्तत्प्रभावतः ॥ ५४ ॥ <br>
एतत्ते सर्वमाख्यातं केदारस्य महीपते ॥ <br>
माहात्म्यं शुभदं नृणां सर्व पापप्रणाशनम् ॥ ५५ ॥ <br>
माघफाल्गुनयोर्मध्ये कृष्णपक्षे चतुर्दशी ॥ <br>
शिवरात्रिरिति ख्याता भूतलेऽस्मिन्महामते ॥ ५६ ॥ <br>
तस्यां तु सर्वथा राजन्यात्रां तस्य समाचरेत्॥ <br>
केदारस्य महाराज प्रकुर्यात्पूजनं नृप ॥ ५७ ॥ <br>
माघकृष्णचतुर्दश्यां यः कुर्यात्तत्र जागरम् ॥ <br>
कृतोपवासो नृपते शिवलोकं स गच्छति ॥ ५८ ॥ <br>
स्नात्वा गंगासरस्वत्योः संगमे सर्वकामदे ॥ <br>
ये प्रपश्यन्ति केदारं ते यास्यंति परां गतिम् ॥ ५९ ॥ <br>
कुण्डे केदारसंज्ञे यः प्रपिबेद्विमलं जलम् ॥ <br>
सप्तपूर्वान्सप्त परान्पूर्वजांस्तारयेत्तु सः ॥ 7.3.9.६० ॥ <br>
यश्चैतच्छृणुयान्नित्यं भक्त्या परमया नृप ॥ <br>
सोऽपि पापैर्विमुच्येत केदारस्य प्रभावतः ॥ ६१ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे केदारमाहात्म्यवर्णनं नाम नवमोऽध्यायः ॥ ९ ॥ <br>
<br>
<br>
</span>
