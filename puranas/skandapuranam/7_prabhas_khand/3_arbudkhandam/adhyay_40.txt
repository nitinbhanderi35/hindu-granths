<span style="font-size: 14pt; line-height: 200%">॥ पुलस्त्य उवाच ॥ ॥ <br>
ततः कामेश्वरं गच्छेत्तत्र कामप्रतिष्ठितम् ॥ <br>
यस्मिन्दृष्टे सदा मर्त्यः सुरूपः सुप्रभो भवेत् ॥ १ ॥ <br>
॥ ययातिरुवाच ॥ ॥ <br>
त्वया प्रोक्तं पुरा शंभुः कामबाण भयात्किल ॥ <br>
वालखिल्याश्रमं प्राप्तो यत्र लिंगं पपात ह ॥ २ ॥ <br>
स कथं पूजितस्तेन शंभुर्मे कौतुकं महत् ॥ <br>
वद सर्वं द्विजश्रेष्ठ कामेश्वरनिवेशनम् ॥ ३ ॥ <br>
॥ पुलस्त्य उवाच ॥ ॥ <br>
मुक्तलिंगेऽपि देवेशे न स्मरस्तं मुमोच ह ॥ <br>
दर्शयन्नात्मनो बाणं तस्यासौ पृष्ठतः स्थितः ॥ ४ ॥ <br>
ततो वाराणसीं प्राप्तस्तद्भयात्त्रिपुरांतकः ॥ <br>
तत्राऽपि च तथा दृष्ट्वा धृतचापं मनोभवम्॥५॥ <br>
ततः प्रयागमापन्नः केदारं च ततः परम्॥ <br>
नैमिषं भद्रकर्णं च जंबूमार्गे त्रिपुष्करम् ॥६॥ <br>
गोकर्णं च प्रभासं च पुण्यं च कृमिजांगलम्॥ <br>
गगाद्वारं गयाशीर्षं कालाभीष्टं वटेश्वरम् ॥७॥ <br>
किं वा तेन बहूक्तेन तीर्थान्यायतनानि च ॥ <br>
असंख्यानि गतो देवः कामं च ददृशे तथा ॥ ८ ॥ <br>
यत्रयत्र महादेवस्तद्भयान्नृप गच्छति ॥ <br>
तत्रतत्र पुनः कामं प्रपश्यति धृतायुधम्॥ ९ ॥<br>
कस्यचित्त्वथकालस्य पुनः प्राप्तोऽर्बुदं प्रति ॥ <br>
तत्रापश्यत्तथा काममाकर्णाकर्षितायुधम्॥ <br>
आकुंचितैकपादं च स्थिरदृष्टिं नृपो त्तम ॥ 7.3.40.१० ॥ <br>
अथाऽसौ भगवाञ्छांतः प्रियादुःखसमन्वितः ॥ <br>
क्रोधं चक्रे विशेषेण दृष्ट्वा तं पुरतः स्थितम्॥ ११ ॥ <br>
तस्य कोपाभिभूतस्य तृतीयान्नयनान्नृप ॥ <br>
निश्चक्राम महाज्वाला ययाऽसौ भस्मसात्कृतः ॥ १२ ॥ <br>
सचापः सशरो राजंस्तस्मिन्पर्वतरोधसि ॥ <br>
शंकरो रोषपर्यंतं गत्वा सौख्यमवाप्तवान्॥ १३ ॥ <br>
कैलासं पर्वतश्रेष्ठं जगाम सुरपूजितः ॥ <br>
दग्धे मनोभवे भार्या रतिरस्य पतिव्रता ॥ <br>
व्यलपत्करुणं दीना पतिशोकपरि प्लुता ॥ १४ ॥ <br>
ततो दारूणि चाहृत्य चितिं कृत्वा नराधिप ॥ <br>
आरुरोहाग्निसंदीप्तां चितिं सा पतिदुःखिता॥ <br>
तावदाकाशगां वाणीं शुश्राव च यशस्विनी॥ १५॥<br>
वागुवाच॥ <br>
मा पुत्रि साहसं कार्षीस्तपसा तिष्ठ सुन्दरि॥ <br>
भूयः प्राप्स्यसि भर्त्तारं कामें तुष्टेन शंभुना॥१६॥ <br>
सा श्रुत्वा तां तदा वाणीं समुत्तस्थौ समुमध्यमा॥ <br>
देवमाराधयामास दिवानक्तमतंद्रिता॥ <br>
व्रतैर्दानैर्जपैर्होमैरुपवासैस्तथा परैः॥१७॥ <br>
ततो वर्ष सहस्रांते तुष्टस्तस्या महेश्वरः ॥ <br>
अब्रवीद्वद कल्याणि वरं यन्मनसि स्थितम् ॥ १८ ॥ <br>
॥ रतिरुवाच ॥ ॥ <br>
यदि तुष्टोऽसि मे देव भगवँल्लोक भावनः ॥ <br>
अक्षतांगः पुनः कामः कांतो मे जायतां पतिः ॥ १९ ॥ <br>
एवमुक्ते तया वाक्ये तत्क्षणात्समुपस्थितः ॥ <br>
यथा सुप्तो महाराज तद्वद्रूपः स हर्षित ॥ 7.3.40.२० ॥ <br>
इक्षुयष्टिमयं चापं पुष्पबाणसमन्वितम् ॥ <br>
भृंगश्रेणिमय्या मौर्व्या शोभितं सुमनोहरम् ॥ २१ ॥ <br>
ततो रतिसमायुक्तः प्रणिपत्य महेश्वरम्॥ <br>
अनुज्ञातस्तु तेनैव स्वव्यापारेऽभ्यवर्त्तत ॥ २२ ॥ <br>
स दृष्ट्वा शिवमाहात्म्यं श्रद्धां कृत्वा नृपोत्तम ॥ <br>
शिवं संस्थापयामास पर्वतेऽर्बुदसंज्ञिते ॥ २३ ॥ <br>
यस्मिन्दृष्टे महाराज नारी वा यदि वा नरः ॥ <br>
सप्तजन्मांतराण्येव न दौर्भाग्यमवाप्नुयात् ॥ २४ ॥ <br>
एवमेतन्मया ख्यातं यन्मां त्वं परिपृच्छसि ॥ <br>
कामेश्वरस्य माहात्म्यं कामदाह सविस्तरम् ॥ २५ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे तृतीयेऽर्बुदखंडे कामेश्वरमाहात्म्यवर्णनंनाम चत्वारिंशोऽध्यायः ॥ ४० ॥<br>
<br>
<br>
</span>
