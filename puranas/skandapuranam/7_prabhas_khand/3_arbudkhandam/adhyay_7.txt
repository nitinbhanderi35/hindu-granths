<span style="font-size: 14pt; line-height: 200%">पुलस्त्य उवाच ॥ ॥ <br>
ततो गच्छेन्नृपश्रेष्ठ सुपुण्यमचलेश्वरम् ॥ <br>
यं दृष्ट्वा सिद्धिमाप्नोति नरः श्रद्धासमन्वितः ॥ १ ॥ <br>
तत्र कृष्णचतुर्दश्यां यः श्राद्धं कुरुते नरः ॥ <br>
आश्विने फाल्गुने वापि स याति परमां गतिम् ॥ २ ॥ <br>
यस्तु पूजयते भक्त्या दक्षिणां दिशमास्थितः ॥ <br>
पुष्पैः पत्रैः फलैश्चैव सोऽश्वमेधफलं लभेत् ॥ ३ ॥ <br>
पंचामृतेन यस्तत्र तर्पणं कुरु ते नरः ॥ <br>
सोऽपि देवस्य सांनिध्यं शिवलोकमवाप्नुयात् ॥ ४ ॥ <br>
प्रदक्षिणांते यस्तस्य प्रणामं कुरुते नरः ॥ <br>
नश्यंति सर्वपापानि प्रदक्षिणपदेपदे ॥ ५ ॥ <br>
तत्राश्चर्यमभूत्पूर्वं तत्त्वं शृणु महामते ॥ <br>
मया पूर्वं श्रुतं स्वर्गे नारदाच्छक्रसन्निधौ ॥ ६ ॥ <br>
तत्र पूर्वं शुको नीडं वृक्षे चैवाकरोद्द्विजः ॥ <br>
गतागतेन नीडस्य कुरुते तं प्रदक्षिणाम्॥ ७ ॥ <br>
न च भक्त्या महाराज पक्षियोनिसमुद्भवः ॥ <br>
अथासौ मृत्युमापन्नः कालेन महता शुकः ॥ ८ ॥ <br>
संजातः पार्थिवे वंशे राजा वेणुरिति स्मृतः ॥ <br>
जातिस्मरो महाराज सर्वशत्रुनिकृन्तनः ॥ ९ ॥ <br>
स तं स्मृत्वा प्रभावं हि प्रदक्षिणासमुद्भवम् ॥ <br>
अचलेश्वरमासाद्य प्रदक्षिणामथाकरोत् ॥ 7.3.7.१० ॥ <br>
नक्तं दिनं महाराज नान्यत्किंचित्करोति सः ॥ <br>
न तथा तपसे यत्नो न नैवेद्ये कथंचन ॥ ११ ॥ <br>
न पुष्पे धूपदाने च प्रदक्षिणापरः सदा ॥ <br>
केनचित्त्वथ कालेन मुनयोऽत्र समागताः ॥ १२ ॥ <br>
नारदः शौनकश्चैव हारीतो देवलस्तथा ॥ <br>
गालवः कपिलो नंदः सुहोत्रः कश्यपो नृपः ॥ १३ ॥ <br>
एते चान्ये च बहवो देवव्रतपरायणाः ॥ <br>
केचित्स्नानं कारयंति तस्य लिंगस्य भक्तितः ॥ १४ ॥ <br>
अन्ये च विविधां पूजां जपमन्ये समाहिताः ॥ <br>
एके नृत्यंति राजेंद्र गायंति च तथा परे ॥ १५ ॥ <br>
बलिमन्ये प्रयच्छंति स्तुतिं कुर्वंति चापरे ॥ <br>
अथाश्चर्यं परं दृष्ट्वा प्रदक्षिणापरं नृपम् ॥ १६ ॥ <br>
परं कौतुकमापन्ना वाक्यमेतदथाब्रुवन् ॥ <br>
प्रदक्षिणासमुद्भूतं कारणं ज्ञातुमिच्छवः ॥ १७ ॥ ॥ <br>
॥ ऋषय ऊचुः ॥ ॥ <br>
कस्मात्त्वं पार्थिवश्रेष्ठ प्रदक्षिणापरः सदा ॥ <br>
देवस्यास्य विशेषेण सत्यं नो वक्तुमर्हसि ॥ १८ ॥ <br>
न ददासि जलं लिंगे प्रभूतं सुमनोहरम् ॥ <br>
पुष्पधूपादिकं वाथ स्तोत्राणि विविधानि च ॥ १९ ॥ <br>
समर्थोऽसि तथान्येषां दानानां त्वं महीपते ॥ <br>
एतन्नः कौतुकं सर्वं यथावद्वक्तुमर्हसि ॥ 7.3.7.२० ॥ <br>
॥ वेणुरुवाच ॥ ॥ <br>
यदहं संप्रवक्ष्यामि श्रूयतां द्विजसत्तमाः ॥ <br>
पूर्वदेहांतरे वृत्तं सर्वं सत्यं विशेषतः ॥ २१ ॥ <br>
प्रासादेऽस्मिन्पुरा पक्षी शुकोऽहं स्थितवांस्तदा ॥ <br>
कृतवांश्च तदा देवं प्रदक्षिणामहर्निशम् ॥२२॥ <br>
कृपयाऽस्य प्रभावाच्च जातो जातिस्मरस्त्वहम् ॥ <br>
अधुना परया भक्त्या यत्करोमि प्रदक्षिणाम् ॥ २३ ॥ <br>
न जाने किं फलं मेऽद्य देवस्यास्य प्रसादतः ॥ <br>
एतस्मात्कारणाच्चाहं नान्यत्किंचित्करोमि भोः ॥ २४ ॥ ॥ <br>
॥ पुलस्त्य उवाच ॥ ॥ <br>
वेणुवाक्यं ततः श्रुत्वा मुनयः शंसितव्रताः ॥ <br>
विस्मयोत्फुल्लनयनाः साधुसाध्विति चाब्रुवन् ॥ २५ ॥ <br>
ततः प्रदक्षिण पराः सर्वे तत्र महर्षयः ॥<br>
&nbsp;बभूवुर्मुनयः सर्वे श्रद्धया परया युताः ॥ २६ ॥ <br>
सोऽपि राजा महाभागो वेणुः शंभोः प्रसादतः ॥ <br>
शाश्वतं स्थानमापन्नो दुर्ल्लभं त्रिदशैरपि ॥ २७ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखंडेऽचलेश्वरप्रभाववर्णनंनाम सप्तमोऽध्यायः ॥ ७ ॥ <br>
<br>
<br>
</span>
