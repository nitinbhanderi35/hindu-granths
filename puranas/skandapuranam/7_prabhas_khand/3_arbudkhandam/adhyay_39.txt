<span style="font-size: 14pt; line-height: 200%">॥ ययातिरुवाच ॥ ॥ <br>
यत्त्वया कीर्तितं ब्रह्मन्पूर्वं देवैः प्रसादितः ॥ <br>
लिंगं संस्थापयामास स्थिररूपो महेश्वरः ॥ १ ॥ <br>
कस्मात्तत्पातितं लिंगं वालखिल्यैर्महात्मभिः ॥ <br>
कस्मात्तत्राचलो जातो देवदेवो महेश्वरः ॥ २ ॥ <br>
एतन्मे कौतुकं सर्वं यथावद्वक्तुमर्हसि ॥ <br>
तस्मिन्दृष्टे च किं पुण्यं नराणां तत्र जायते ॥ ३ ॥ <br>
॥ पुलस्त्य उवाच ॥ ॥ <br>
महेश्वरस्य माहात्म्यं शृणु पार्थिवसत्तम ॥ <br>
अत्र ते कीर्तयिष्यामि पूर्ववृत्तं कथांतरम् ॥ ४ ॥ <br>
यदा पञ्चत्वमापन्ना सती सत्यपराक्रमा ॥ <br>
अपमानेन दक्षस्य यज्ञे न च निमंत्रिता ॥ ५ ॥ <br>
तदा कामो द्रुतं गृह्य पुष्पचापं तमभ्यगात्॥ <br>
कन्दर्प्पं सहसा दृष्ट्वा सन्धितेषुं सुदुर्जयम् ॥ ६ ॥ <br>
आपतन्तं भयात्तस्य प्रणष्टस्त्रिपुरांतकः ॥ <br>
स तदा भ्रममाणश्च इतश्चेतश्च पार्थिव ॥ ७ ॥ <br>
वालखिल्याश्रमं प्राप्तः पुण्यं सद्वृक्षशोभितम् ॥ <br>
स तत्र भगवांस्तेषां दारैर्दृष्टः सुरूपवान्॥ ८ ॥<br>
दिग्वासाः सुप्रियालापस्ततस्ताः काममोहिताः ॥<br>
&nbsp;त्यक्त्वा पुत्रगृहाद्यं च सर्वास्तत्पृष्ठसंस्थिताः ॥ <br>
बभूवुश्चानिशं राजन्मां भजस्वेति चाब्रुवन् ॥ ९ ॥ <br>
चक्रुरालिंगनं काश्चिच्चुम्बनं च तथापराः ॥ <br>
अन्यास्तस्य हि लिंगं तत्स्पृशंति च मुहुर्मुहुः ॥ 7.3.39.१० ॥ <br>
स चापि भगवाञ्छम्भुर्निष्कामः परमेश्वरः ॥ <br>
जगद्व्याप्तिं समाश्रित्य सर्वप्राणिषु वर्तते ॥ ११ ॥ <br>
स चापि भगवाच्छंभुस्तासां सरति प्राङ्मुखः ॥ <br>
भ्रांतस्तत्राश्रमे तेषां दारान्कामेन पीडयन् ॥ १२ ॥ <br>
अथ ते मुनयो दृष्ट्वा विकृतिं दारसंभवाम् ॥ <br>
अजानन्तो महादेवं रुष्टास्तस्य महात्मनः ॥ ॥ १३ ॥ <br>
ददुः शापं सुसंतप्ताः कलत्रार्थे परंतप ॥ <br>
पततां पततां लिङ्गमेतत्ते पापकृत्तम ॥ १४ ॥ <br>
विडम्बयसि नो दारानजस्रं चास्य दर्शनात् ॥ <br>
ततश्चैवापतल्लिंगं तत्क्षणात्तत्पुरद्विषः ॥ १५ ॥ <br>
ब्रह्मवाक्येन राजर्षे चकम्पे वसुधा ततः ॥ <br>
शीर्णानि गिरिशृंगाणि चुक्षुभुर्मकरालयाः ॥ ॥ १६ ॥ <br>
ततो देवगणाः सर्वे भयत्रस्ता नराधिप ॥ <br>
अकाले प्रलयं मत्वा त्रैलोक्ये पर्यवस्थितम् ॥ १७ ॥ <br>
तत पितामहं जग्मु स्तस्मै सर्वं न्यवेदयन् ॥ <br>
प्रलयस्येव चिह्नानि दृश्यन्ते परमेश्वर ॥ १८ ॥ <br>
किं निमित्तं सुरश्रेष्ठ न जानीमो वयं प्रभो ॥ <br>
तेषां तद्वचनं श्रुत्वा चिरं ध्यात्वा पितामहः ॥ १९ ॥ <br>
अब्रवीत्पातितं लिंगं वालखिल्यैः पिनाकिनः ॥ <br>
तेनैते दारुणोत्पाताः संजाता भयसूचकाः ॥ 7.3.39.२० ॥ <br>
तस्मान्मया समायुक्ताः सर्वे तत्र दिवौकसः ॥ <br>
व्रजंतु येन तल्लिंगं स्थाने संस्थापयेच्छिवः ॥२१॥ <br>
यावन्नो जायते लोके प्रलयोऽ कालसंभवः ॥ <br>
एवं संमंत्र्य ते सर्वे ततोऽर्बुदमुपाययुः ॥ २२ ॥ <br>
वालखिल्याश्रमे यत्र तल्लिंगं निपपात ह ॥ <br>
तुष्टुवुर्विविधैः सूक्तैर्वेदोक्तैर्विनयान्विताः ॥ २३ ॥ <br>
॥ देवा ऊचुः ॥ ॥ <br>
नमस्ते देवदेवेश भक्तानां चाभयंकर ॥ <br>
नमस्ते सर्ववासाय सर्वयज्ञमयाय च ॥ २४ ॥ <br>
सर्वेश्वराय देवाय परमज्योतिषे नमः ॥ <br>
नमः स्फुटतर ज्ञानगम्याय वेधसे ॥ २५ ॥ <br>
त्र्यंबकाय च भीमाय पिनाकवरपाणये ॥ <br>
त्वयि सर्वमिदं प्रोतं सूत्रे मणिगणा इव ॥ २६ ॥ <br>
संसारे विबुधश्रेष्ठ जगत्स्थावरजंगमम् ॥ <br>
न तदस्ति त्रिलोकेऽस्मिन्सुसूक्ष्ममपि शंकर ॥ <br>
यत्त्वया न प्रभो व्याप्तं सृष्टिसंहारकारणात् ॥ २७ ॥ <br>
पृथिव्यादीनि भूतानि त्वया सृष्टानि कामतः ॥ <br>
यास्यंति तानि भूयोऽपि तव काये जगत्पते ॥ २८ ॥ <br>
प्रसीद भगवंस्तस्माल्लिंगमेतत्सुरेश्वर ॥ <br>
स्थाने स्थापय भद्रं ते यावन्न स्यात्प्रजाक्षयः ॥ २९ ॥ <br>
॥ श्रीभगवानुवाच ॥ ॥ <br>
निर्विकारस्य मल्लिंगं वालखिल्यैः प्रपातितम्॥ <br>
कथं भूयः प्रगृह्णामि यावच्छुद्धिर्न जायते ॥ 7.3.39.३० ॥ <br>
शक्तोऽहं वालखिल्यानां निग्रहं कर्त्तुमञ्जसा ॥ <br>
किन्तु मे ब्राह्मणा मान्याः पूज्याश्च सुरसत्तमाः ॥ ३१ ॥ <br>
अचलं लिंगमेतद्धि नोद्धर्त्तुं शक्यते विभो ॥ <br>
एक एवात्र निर्दिष्ट उपायो नापरः स्मृतः ॥ ३२ ॥ <br>
यदि मे त्वं पुरा लिंगं पूजयेथाः पितामह ॥ <br>
ततो देवगणाः सर्वे ततो विप्रास्ततोऽपरे ॥ ३३ ॥ <br>
ततो नौ शांतिमागच्छेज्जगत्स्थावरजंगमम् ॥ ३४ ॥ <br>
॥ पुलस्त्य उवाच ॥ ॥ <br>
एवमुक्तः स भगवाञ्छंकरेण नृपोत्तम ॥ <br>
ततस्तं पूजयामास ब्रह्मा पूर्वं सुभक्तितः ॥ ३५ ॥ <br>
ब्रह्मणोऽनन्तरं विष्णुस्ततः शक्र स्ततोऽपरे ॥ <br>
वालखिल्यादयो विप्रा मन्त्रैश्च शतरुद्रियैः ॥ ३६ ॥ <br>
ततस्ते दारुणोत्पाता उपशांताश्च तत्क्षणात् ॥ <br>
अभवत्सुमुखो लोको वृत्तो गन्धवहो मृदुः ॥ ३७ ॥ <br>
अथोवाच महादेवः सर्वांस्तांस्त्रिदशालयान्॥ <br>
वृणुध्वं सुवरं सर्वे मत्तो यन्मनसीप्सितम् ॥ ३८ ॥ <br>
॥ देवा ऊचुः ॥ ॥ <br>
तव लिंगस्य संस्पर्शादपि पापकृतो नराः ॥ <br>
स्वर्गं यास्यंति देवेश नाशं यास्यति किल्बिषम् ॥ <br>
व्रतदानानि सर्वाणि तीर्थयात्रायुतानि च ॥ ३९ ॥ <br>
तस्माद्वज्रेण देवेन्द्रस्तवैतल्लिंगमुत्तमम्॥ <br>
छादयिष्यति सर्वत्र यदि त्वं मन्यसे प्रभो ॥ 7.3.39.४० ॥ <br>
॥ श्रीभगवानुवाच ॥ ॥ <br>
अभिप्रायो ममाप्येष वर्तते हृदि पद्मज ॥ <br>
एवं करोतु देवेन्द्रः सर्वधर्मविवृद्धये ॥ ४१ ॥  <br>
पुलस्त्य उवाच ॥ ॥ <br>
ततः संछादयामास वज्रेण त्रिदशाधिपः ॥ <br>
तल्लिंगं सर्वमर्त्यानां यथाऽदृश्यं व्यजायत ॥ ४२ ॥ <br>
अद्यापि वज्रसंस्पर्शात्तत्सान्निध्यं गतो नरः ॥ <br>
आजन्ममरणात्पापान्मुच्यते नात्र संशयः ॥ ॥ ४३ ॥ <br>
माहात्म्यं कीर्तितं यस्मात्तल्लिंगे शंकरेण तु ॥ <br>
वस्त्रेणाच्छादितं चैव शक्रेणैव धरातले ॥ ४४ ॥ <br>
ततःप्रभृति लिंगस्य मर्त्त्ये पूजा व्यजायत ॥ <br>
पुरासीच्छंकरः पूज्यो यथान्ये त्रिदशालयाः ॥ ४५ ॥ <br>
एवमेतत्पुरावृत्तमर्बुदे पर्वतोत्तमे ॥ <br>
लिंगस्य पतनात्पूजां यन्मां त्वं परि पृच्छसि ॥ ४६ ॥ <br>
फाल्गुनान्तचतुर्द्दश्यां नैवेद्यं नूतनैर्यवैः ॥ <br>
यो ददात्यचलेशाय स भूयो नेह जायते ॥ ४७ ॥ <br>
ब्राह्मणान्भोजयेद्यस्तु भक्त्या  तस्मिन्नवैर्यवैः ॥ <br>
यवसंख्याप्रमाणानि युगानि दिवि मोदते ॥ ४८ ॥ <br>
तत्र दानं प्रशंसन्ति सक्तूनां मुनिसत्तमाः ॥ <br>
नूतनानां महाराज यतः प्रोक्तं पुरारिणा ॥ ४९ ॥ <br>
किं दानैर्विविधैर्दत्तैः किं यज्ञैश्च सुविस्तरैः ॥ <br>
किं तीर्थैर्विविधैहोमैस्तपोभिः किं च कष्टदैः ॥ 7.3.39.५० ॥ <br>
फाल्गुनान्तचतुर्द्दश्यां सुमहेश्वरसन्निधौ ॥ <br>
धर्माण्येतानि सर्वाणि कलां नार्हंति षोडशीम्॥ ५१ ॥ <br>
शृणु राजन्पुरा  वृत्तं तत्राश्चर्यं यदुत्तमम् ॥ <br>
कश्चित्पापसमाचारः कुष्ठी क्षामतनुर्नरः ॥ ५२ ॥ <br>
भिक्षार्थमागतस्तत्र लोकैरन्यैः समन्वितः ॥ <br>
तेन भिक्षार्जितं तत्र सक्तूनां कुडवं नृप ॥ ५३ ॥ <br>
ततो रोग परिक्लेशाद्भोजनं न चकार सः ॥ <br>
दाघार्दितो जले तस्मिन्स्नातो भक्तिविवर्जितः ॥ <br>
सक्तून्कृत्वोपधाने तान्स च सुप्तो निशागमे ॥ ५४ ॥ <br>
ततो निद्राभिभूतस्य सारमेयो जहार च ॥ <br>
भक्षयामास युक्तोऽन्यैः सारमेयैर्बुभुक्षितः ॥ ५५ ॥ <br>
अथासौ विस्मयाद्राजन्पंचत्वं समुपस्थितः ॥ <br>
ततो जातिस्मरो जातो विदर्भाधिपतेर्गृहे ॥ ५६ ॥ <br>
भीमोनाम नृपश्रेष्ठ दमयन्तीपिता हि यः ॥ <br>
तं प्रभावं हि विज्ञाय सक्तूनां तत्र पर्वते ॥ ५७ ॥ <br>
फाल्गुनांतचतुर्दश्यां वर्षे वर्षे जगाम सः ॥ <br>
कृत्वा चैवोपवासं तु रात्रौ जागरणं तथा ॥ ५८ ॥ <br>
अचलेश्वरसान्निध्ये ददौ सक्तूंस्ततो बहून् ॥ <br>
सहिरण्यान्द्विजेन्द्राणां पशुपक्षिमृगेषु च ॥ ५९ ॥ <br>
अथ ते मुनयः सर्वे गालवप्रमुखा नृप ॥ <br>
पप्रच्छुः कौतुकाविष्टाः सक्तुदानकृते नृपम् ॥ 7.3.39.६० ॥ <br>
॥ ऋषय ऊचुः ॥ ॥ <br>
हस्त्वश्वरथदानानां शक्तिरस्ति तवाद्भुता ॥ <br>
कस्मात्सक्तून्प्रमुक्त्वा त्वं नान्यद्दातुमिहेच्छसि ॥ ६१ ॥ <br>
॥ पुलस्त्य उवाच ॥ ॥ <br>
अथाऽसौ कथयामास पूर्वमेतत्समुद्भवम् ॥ <br>
सक्तुदानस्य माहात्म्यं मुनीनां भावितात्मनाम् ॥ ६२ ॥ <br>
पूर्वं भक्त्या विहीनस्य शुना वै सक्तवो हृताः ॥ <br>
तत्प्रभावादियं प्राप्तिर्मम जाता द्विजोत्तमाः ॥ ६३ ॥<br>
सांप्रतं भक्तिद त्तानां किं स्याज्जानामि नो फलम्॥ <br>
एतस्मात्कारणाद्दानं सक्तूनां प्रकरोम्यहम् ॥ <br>
तीर्थेऽस्मिन्भक्तिसंयुक्तः सत्येनात्मानमालभे ॥ ६४ ॥ ॥ <br>
॥ पुलस्त्य उवाच ॥ ॥ <br>
ततस्ते मुनयो हृष्टाः साधुसाध्विति चाब्रुवन्॥ <br>
चक्रुश्चैवात्मशक्त्या ते सक्तूनां दानमुत्तमम् ॥ ६५॥ <br>
एष प्रभावो राजर्षे सक्तुदानस्य कीर्त्तितः ॥ <br>
महेश्वरस्य माहात्म्यं सत्यं चापि प्रकीर्त्तितम् ॥ ६६ ॥ <br>
यश्चैतच्छृणुयाद्भक्त्या कथ्यमानं द्विजाननात् ॥ <br>
अहोरात्र कृतात्पापान्मुच्यते नात्र संशयः ॥ ६७ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखंडे शिवलिंग महेश्वरमाहात्म्यवर्णनंपुरःसर सक्तुदानमाहात्म्यवर्णनंनामैकोनचत्वारिंशोऽध्यायः ॥ ३९ ॥<br>
<br>
<br>
</span>
