<span style="font-size: 14pt; line-height: 200%">॥ पुलस्त्य उवाच ॥ ॥ <br>
ततो गच्छेन्नृपश्रेष्ठ गुहामध्यनिवासिनी ॥ <br>
देवी कात्यायनी यत्र शुंभदानवनाशिनी ॥ १ ॥ <br>
शुंभोनाम महादैत्यः पुराऽऽसीत्पृथिवीतले ॥ <br>
तेन सर्वं जगद्व्याप्तं जित्वा देवान्रणाजिरे ॥ २ ॥ <br>
स शंकरवराद्दैत्यो देवदानवरक्षसाम्॥ <br>
अवध्यो योषितं मुक्त्वा सर्वेषां प्राणिनां भुवि ॥ ३ ॥ <br>
ततो देवगणाः सर्वे गत्वाऽर्बुदमथाचलम् ॥ <br>
तपस्तेपुर्वधार्थाय शुंभस्य जगतीपते ॥ <br>
देवीमाराधयामासुर्व्यक्तरूपां सुरेश्वरीम् ॥ ४ ॥ <br>
अथ तेषां प्रसन्ना सा दृष्टिगोचरमागता ॥ <br>
अब्रवीद्वरदास्मीति ब्रूत किं करवाणि च ॥ ५ ॥ <br>
॥ देवा ऊचुः ॥ ॥ <br>
सर्वं नोऽपहृतं देवि शुंभेन सुदुरात्मना ॥ <br>
तं निषूदय कल्याणि सोवध्योन्यैः सदा रणे ॥ ६ ॥ <br>
त्वया संरक्षिता देवि पुरा बाष्कलितो वयम् ॥ ७ ॥ <br>
नान्याऽस्माकं गतिर्मातस्त्वां मुक्त्वा चारुहासिनीम् ॥ <br>
॥ पुलस्त्य उवाच ॥ ॥ <br>
एवमुक्ता सुरैर्देवी गत्वा शुंभनिकेतनम्॥ <br>
आजुहाव रणे क्रुद्धा भर्त्सयित्वा मुहुर्मुहुः ॥ ७ ॥ <br>
स तया याचिते युद्धे ज्ञात्वा तां योषितं नृप ॥ <br>
अवज्ञाय ततो दैत्यः प्रेषयामास दानवान् ॥ ९ ॥ <br>
जीवग्राहेण दुष्टेयं गृह्यतां परुषस्वना ॥ <br>
क्रियतां दारुणो दंडो मम वाक्यान्न संशयः ॥ 7.3.24.१० ॥ <br>
अथ तस्य समादेशाद्दानवास्तां ततो द्रुतम् ॥ <br>
गत्वा निर्भर्त्सयामासुर्वेष्टयित्वा दिशो दश ॥ ११ ॥ <br>
ततोऽवलोकनाद्दैत्यास्तया ते भस्मसात्कृताः ॥ <br>
ततः शुंभः प्रकुपितः स्वयमेव समाययौ ॥१२॥ <br>
अब्रवीत्तिष्ठतिष्ठेति खङ्गमुद्यम्य भीषणः ॥ <br>
सोऽपिदेव्या महाराज तथा चैवावलोकितः ॥१३॥ <br>
अभवद्भस्मसात्सद्यः पतंग इव पावकम्॥ <br>
हते तस्मिंस्ततो दैत्याः शेषाः पार्थिवसत्तम॥ <br>
भित्त्वा रसातलं जग्मुः पातालं भयसंयुताः ॥१४॥ <br>
ततो देवगणाः सर्वे तुष्टुवुस्तां सुरेश्वरीम्॥<br>
अब्रुवंश्च वरं ब्रूहि यत्ते मनसि वर्त्तते ॥१५॥ <br>
देव्युवाच ॥ ॥ <br>
तत्रैव पर्वते स्थास्ये ह्यर्बुदेऽहं सुरोत्तमाः ॥ <br>
अभीष्टः पर्वतोऽस्माकं सं सदाऽर्बुदसंज्ञितः ॥१६॥ <br>
॥ देवा ऊचुः ॥ ॥ <br>
तत्रस्थां त्वां समालोक्य मर्त्त्या यांति त्रिविष्टपम् ॥ <br>
विना यज्ञैस्तथा दानैः स्वर्गः संकीर्णतां गतः॥ <br>
नान्यत्कारणमस्तीह निषेधस्य सुरेश्वरि ॥१७॥ <br>
॥ देव्युवाच ॥ ॥ <br>
तत्राहं विजने रम्ये गुहामध्ये सुरेश्वराः ॥ <br>
स्थास्यामि विरलाः केचिद्यास्यंति प्राणिनो मम ॥ <br>
दृष्टिगोचरमार्गे हि गत्वा तं पर्वतं प्रति ॥१७॥ <br>
॥ देवा ऊचुः ॥ ॥ <br>
यद्येवं देवि तेऽभीष्टमेवं कुरु शुचिस्मिते ॥ <br>
वयं त्वां तत्र द्रक्ष्यामः शुक्लाष्टम्यां सदा शुचेः ॥ १९ ॥ <br>
॥ पुलस्त्य उवाच ॥ ॥ <br>
एवमुक्ताः सुरा देव्या प्रहृष्टास्त्रिदिवं ययुः ॥ <br>
सापि देवी गिरौ तत्र गत्वा चैवार्बुदे नृप ॥ 7.3.24.२० ॥ <br>
गुहामध्यं समासाद्य नित्यं जगद्धिताय वै ॥ <br>
विविक्ते न्यवसत्प्रीता दुर्ल्लभा सुरमानवैः ॥ २१ ॥ <br>
यस्तां पश्यति राजेन्द्र शुक्लाष्टम्यां समाहितः ॥ <br>
अभीष्टं स सदाप्नोति यद्यपि स्यात्सुदुर्ल्लभम् ॥२२॥<br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे कात्यायनीमाहात्म्यवर्णनंनाम चतुर्विंशोऽध्यायः ॥ २४ ॥ <br>
<br>
<br>
</span>
