<span style="font-size: 14pt; line-height: 200%">॥ ॥ पुलस्त्य उवाच ॥ ॥ <br>
ततो गच्छेन्नृपश्रेष्ठ यमतीर्थमनुत्तमम् ॥ <br>
मोचकं नरकेभ्यश्च प्राणिनां पापनाशनम् ॥ १ ॥ <br>
पुरा चित्रांगदो नाम राजा परमलोभवान् ॥ <br>
न तेन सुकृतं किंचित्कृतं पार्थिवसत्तम ॥ २ ॥ <br>
अतीव निष्ठुरो दुष्टो देवब्राह्मणपीडकः ॥ <br>
परदारहरो नित्यं परवित्तहरस्तथा ॥ ३ ॥ <br>
सत्यशौचविहीनस्तु मायामत्सरसंयुतः ॥ <br>
स कदाचिन्मृगयासक्त आरूढोऽर्बुदपर्वते ॥ ४ ॥ <br>
अटनात्स परिश्रांतः क्षुत्पिपासासमाकुलः ॥ <br>
तेन तत्र ह्रदः प्राप्तः स्वच्छोदकप्रपूरितः ॥ ५८ ॥ <br>
पद्मिनीभिः समाकीर्णो ग्राहनक्रझषाकुलः ॥ <br>
नानापक्षिसमायुक्तो मनोहारी सुविस्तरः ॥ ६ ॥ <br>
तृषार्तः संप्रविष्टः स तस्मिन्नेव जलाशये ॥ <br>
ग्राहेण तत्क्षणाद्धृत्वा भक्षितो नृपसत्तम ॥ ७ ॥ <br>
तस्यार्थे नरका रौद्रा निर्मिताश्च यमेन च ॥ <br>
यमदूतैस्ततः क्षिप्तः स नीत्वा पापकृत्तमः ॥ ८ ॥ <br>
तस्य स्पर्शेन ते सर्वे नरकस्था सुखं गताः ॥ <br>
ते दूता धर्मराजाय वृत्तांतं नरको द्भवम् ॥ <br>
आचख्युर्विस्मयाविष्टा नरकस्थानां सुखोद्भवम् ॥ ९ ॥ <br>
तदा वैवस्वतः प्राह भूमावस्त्यर्बुदाचलः ॥ <br>
तत्र मेऽतिप्रियं तीर्थं यत्र तप्तं मया तपः ॥ 7.3.18.१० ॥ <br>
तत्रासौ मृत्युमापन्नो भात्यदस्त्विह कारणम् ॥ <br>
तैरुक्तं सत्यमेतद्धि मृतोऽसावर्बुदाचले ॥ <br>
ग्राहेण स धृतस्तत्र मृत्युं प्राप्तो नृपाधमः ॥११॥ ॥ <br>
॥ यम उवाच ॥ ॥ <br>
मुच्यतामाशु तेनायं नानेयाश्चापरे जनाः ॥ <br>
ये मृता मम तीर्थे वै सर्वपातकनाशने ॥ १२ ॥ <br>
ततस्तैः किंकरैर्मुक्तो यमवाक्यान्नृपोत्तम ॥ <br>
त्रिविष्टपं मुदा प्राप्तः सेव्यमानोऽप्सरोगणैः॥ १३ ॥ <br>
यस्तु भक्तिसमायुक्तः स्नानं तत्र समाचरेत् ॥ <br>
स याति परमं स्थानं जरामरणवर्जितम् ॥ १४ ॥ <br>
तस्मात्सर्वप्रयत्नेन स्नानं तत्र समाचरेत् ॥ <br>
चैत्रशुक्लत्रयोदश्यां यत्र सिद्धिं गतो यमः ॥ १५ ॥ <br>
तस्मिन्नेव नरः सम्यक्छ्राद्धकृत्यं समाचरेत् ॥ <br>
आकल्पं पितरस्तस्य स्वर्गे तिष्ठंति पार्थिव ॥१६॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभास खंडे तृतीयेऽर्बुदखण्डे यमतीर्थमाहात्म्यवर्णनंनामाष्टादशोऽध्यायः ॥ १८ ॥ <br>
<br>
</span>
