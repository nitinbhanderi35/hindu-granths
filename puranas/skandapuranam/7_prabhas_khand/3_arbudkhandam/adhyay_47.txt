<span style="font-size: 14pt; line-height: 200%">॥ पुलस्त्य उवाच ॥ ॥ <br>
ततो गच्छेन्नृपश्रेष्ठ सुपूर्णं गौतमाश्रमम् ॥ <br>
यत्र पूर्वं तपस्तप्तं गौतमेन महात्मना ॥ १ ॥ <br>
पुराऽऽसीद्गौतमो नाम मुनिः परमधार्मिकः ॥ <br>
स भक्त्याऽऽराधयामास देवदेवं महेश्वरम् ॥ २ ॥ <br>
भक्त्याऽऽराधयमानस्य निर्भिद्य धरणीतलम् ॥ <br>
समुत्तस्थौ महल्लिंगं परं माहेश्वरं नृप ॥ ३ ॥ <br>
एतस्मिन्नेव काले तु वागुवाचाशरीरिणी ॥ <br>
पूजयैतन्महल्लिंगं त्वद्भक्त्या समुपस्थितम्॥ <br>
वरं वरय भद्रं ते यत्ते मनसि वर्तते ॥४॥ <br>
॥ गौतम उवाच॥ ॥ <br>
अत्राश्रमपदे देव त्वया शम्भो जगत्पते ॥ <br>
सदा कार्यं हि सान्निध्यं यदि तुष्टो मम प्रभो॥ ५ ॥ <br>
यस्त्वां पश्यति सद्भक्त्या ब्रह्मलोकं स गच्छतु ॥ ६ ॥ <br>
॥ आकाशवाण्युवाच ॥ ॥ <br>
माघमासे चतुर्द्दश्यां योऽत्र मां वीक्षयिष्यति ॥ <br>
कृष्णायां ब्राह्मणश्रेष्ठ स यास्यति परां गतिम् ॥७॥ <br>
एवमुक्त्वा ततो वाणी विरराम महीपते ॥ <br>
तत्रास्ति कुण्डमपरं पवित्रं जलपूरितम्॥ <br>
तत्र स्नातो नरः सद्यः कुलं तारयतेऽखिलम् ॥ ८ ॥ <br>
यस्तत्र कुरुते श्राद्धं विशेषादिन्दुसंक्षये ॥ <br>
गयाश्राद्धफलं तस्य सकलं जायते ध्रुवम् ॥ ९ ॥ <br>
तत्र दानं प्रशंसंति तिलानां मुनिपुंगवाः ॥ <br>
तिलसंख्यानि वर्षाणि दानात्स्वर्गे वसेन्नृप ॥ 7.3.47.१० ॥ <br>
अर्बुदे गौतमी यात्रा सिंहस्थे च बृहस्पतौ ॥ <br>
अमायां सोमवारेण द्विषड्गोदावरीफलम् ॥ ११ ॥ <br>
षष्टिवर्षसहस्राणि भागीरथ्यवगाहने ॥ <br>
सकृद्गोदावरीस्नानात्सिंहस्थे च बृहस्पतौ ॥ १२ ॥ <br>
इति श्रीस्कान्दे महापुराण एकाशातिसाहस्र्यां संहितायां सप्तमे प्रभासखण्डे तृतीयेऽर्बुदखण्डे गौतमाश्रमतीर्थमाहात्म्यवर्णनंनाम सप्तचत्वारिंशोऽध्यायः ॥ ४७ ॥ <br>
<br>
<br>
</span>
