<span style="font-size: 14pt; line-height: 200%">॥ ययातिरुवाच ॥ ॥ <br>
चंडिकाया द्विजश्रेष्ठ कथं तत्राश्रमोऽभवत् ॥ <br>
कस्मिन्काले फलं तेन किं दृष्टेन भवेन्नृणाम् ॥ १ ॥ <br>
॥ पुलस्त्य उवाच ॥ ॥ <br>
शृणु राजन्प्रवक्ष्यामि कथां पापप्रणाशिनीम् ॥ <br>
यां श्रुत्वा मानवः सम्यक्सर्वपापैः प्रमुच्यते ॥ २ ॥ <br>
पुरा देवयुगे राजन्महिषोनाम दानवः ॥ <br>
पितामहवराद्दृप्तः सर्वदेवभयंकरः ॥ ३ ॥ <br>
तेन शक्रादयो देवा जिताः संख्ये सहस्रशः ॥ <br>
भयात्तस्य दिवं हित्वा गतास्ते वै यथादिशम् ॥ ४ ॥ <br>
त्रैलोक्यं स वशे कृत्वा स्वयमिन्द्रो बभूव ह ॥ ५ ॥ <br>
आदित्या वसवो रुद्रा नासत्यौ मरुतां गणाः ॥ <br>
कृतास्तेन तथा दैत्या यथार्हं बलवत्तराः ॥ ६ ॥ <br>
वह्निर्भयं समापन्नस्त्यक्त्वा देवगणांस्तदा ॥ <br>
दानवेभ्यो हविर्भागं देवेभ्यो न प्रयच्छति ॥ ७ ॥ <br>
उद्द्योतं कुरुते सूर्यो यादृक्तस्याभिसंमतः ॥ <br>
यज्ञभागं विनाऽप्येष भयात्पार्थिवसत्तम ॥ ८ ॥ <br>
लोकपालास्तथा सर्वे तस्य कर्म प्रचक्रिरे ॥ <br>
दासवत्पार्थिवश्रेष्ठ यज्ञभागं विनाकृताः ॥ ॥ ९ ॥ <br>
कस्यचित्त्वथ कालस्य सर्वे देवाः समेत्य तु ॥ <br>
पप्रच्छुर्विनयोपेता विप्रश्रेष्ठं बृहस्पतिम् ॥ 7.3.36.१० ॥ <br>
भगवान्किं वयं कुर्मः कुत्र यामो निराश्रयाः ॥ <br>
तस्माद्ब्रूहि क्षयोपायं महिषस्य दुरात्मनः ॥ ११ ॥ <br>
एवमुक्तो गुरुर्द्देवैर्ध्यात्वा कालं चिरं नृप ॥ <br>
ततस्तांस्त्रिदशान्प्राह जीवयन्निव भूपतेः ॥ १२ ॥ <br>
॥ बृहस्पतिरुवाच ॥ ॥ <br>
ब्रह्मलब्धवरो दैत्यः पौरुषे च व्यवस्थितः ॥ <br>
अवध्यः सर्वदेवानां मुक्त्वेकां योषितं सुराः ॥ <br>
व्रजध्वं सहितास्तस्मादर्बुदं पर्वतोत्तमम् ॥ १३ ॥ <br>
तपोऽर्थं तत्र संसिद्धिर्जायतामचिराद्धि वः ॥ <br>
शक्तिरूपां परां देवीं चंडिकां कामरूपिणीम्॥१४॥ <br>
आराधयध्वमेकांते यया व्याप्तमिदं जगत् ॥ <br>
सा तुष्टा वै वधार्थं तु महिषस्य दुरात्मनः ॥ १५ ॥ <br>
करिष्यति समुद्योगमवतारसमुद्भवम् ॥ <br>
तस्या हस्तेन सोऽवश्यं वधं प्राप्स्यति दुर्मतिः ॥ १६ ॥ <br>
अहं वः कीर्तयिष्यामि शक्तियं मंत्रमुत्तमम् ॥ <br>
पूजाविधानसंयुक्तं भुक्तिमुक्तिप्रदं शुभम् ॥ १७ ॥। ॥ <br>
॥ पुलस्त्य उवाच ॥ ॥ <br>
एवमुक्ताः सुराः सर्वे हर्षेण महतान्विताः ॥ <br>
तेनैव सहिता राजन्गताः पर्वतमर्बुदम् ॥ १८ ॥ <br>
तत्र स्नाताञ्छुचीन्सर्वान्दीक्षयामास गीष्पतिः ॥ <br>
शक्तियैः परमैर्मंत्रैः सद्यःसिद्धिकरैर्नृप ॥ १९ ॥ <br>
सार्धयामत्रयं तत्र परिवारसमन्विताः ॥ <br>
बलिपूजोपहारैश्च गंधं माल्यानुलेपनैः ॥ 7.3.36.२० ॥ <br>
मंत्रेण विविधेनैव चारुस्तोत्रेण भक्तितः ॥ <br>
प्रार्थयंतस्तथा नित्यं दीपज्योतिः समाहिताः ॥ २१ ॥ <br>
निर्ममा निरहंकारा गुरुभक्तिपरायणाः ॥ <br>
अंगन्याससमायुक्ताः समदर्शित्वमागताः ॥२२॥ <br>
एवं संतिष्ठमानानां तेषां पार्थिवसत्तम ॥ <br>
सप्त मासा व्यतिक्रांतास्ततस्तुष्टा सुरेश्वरी ॥ २३ ॥ <br>
दीपज्योतिःसमावेशात्तेषां गात्रेषु पार्थिव ॥ <br>
मंत्रेण परिपूतानां परं तेजो व्यवर्धत ॥ २४ ॥ <br>
द्वादशार्कप्रभा जाताः षण्मासाभ्यंतरेण ते ॥ <br>
अथ तांस्तेजसा युक्ताञ्ज्ञात्वा जीवो महीपते ॥ २५ ॥ <br>
मंडलं रचयामास सर्वसिद्धिप्रदायकम् ॥ <br>
उपवेश्य ततः सर्वान्समस्तांस्त्रिदशालयान् ॥ २६ ॥ <br>
तेषां शरीरगं तेजः शक्तियैर्मंत्रसत्तमैः ॥ <br>
आकृष्य न्यसयामास मंडले तत्र पार्थिव ॥ २७ ॥ <br>
ततस्तेजोमयी कन्या तत्र जाता स्वरूपिणी ॥ <br>
शक्तिरूपा महाकाया दिव्यलक्षणलक्षिता ॥ २८ ॥ <br>
इंद्रस्तस्यै ददौ वज्रं स्वपाशं च जलेश्वरः ॥ <br>
शक्तिं च भगवानग्निः सिंहयानं धनाधिपः ॥ २९ ॥ <br>
अन्ये चैव गणाः सर्वे निजशस्त्राणि हर्षिताः ॥ <br>
तस्यै ददुर्नृपश्रेष्ठ स्तुतिं चक्रुः समाहिताः ॥ 7.3.36.३० ॥ <br>
॥ देवा ऊचुः ॥ ॥ <br>
नमस्ते देवदेवेशि नमस्ते कांचनप्रभे ॥ <br>
नमस्ते पद्मपत्राक्षि नमस्ते जगदम्बिके ॥ ३१ ॥ <br>
नमस्ते विश्वरूपे च नमस्ते विश्वसंस्तुते ॥ <br>
त्वं मतिस्त्वं धृतिः कांतिस्त्वं सुधा त्वं विभावरी ॥ ३२ ॥ <br>
क्षमा ऋद्धिः प्रभा स्वाहा सावित्री कमला सती ॥ <br>
त्वं गौरी त्वं महामाया चामुण्डा त्वं सरस्वती ॥ ३३ ॥ <br>
भैरवी भीषणाकारा चंडमुंडासिधारिणी ॥ <br>
भूतप्रिया महाकाया घटाली विक्रमोत्कटा ॥ ३४ ॥ <br>
मद्यमांसप्रिया नित्यं भक्तत्राणपरायणा ॥ <br>
त्वया व्याप्तमिदं सर्वं त्रैलोक्यं सचराचरम् ॥ ३५ ॥ <br>
॥ पुलस्त्य उवाच ॥ ॥ <br>
एवं स्तुता सुरैः सर्वैस्ततो देवी प्रहर्षिता ॥ <br>
तानब्रवीद्वरं सर्वा गृह्णंतु मम देवताः ॥ ३६ ॥ <br>
॥ देवा ऊचुः ॥ ॥ <br>
दानवो महिषो नाम पितामहवरान्वितः ॥ <br>
अवध्यः सर्वभूतानां देवानां च तथा कृतः ॥ ३७ ॥ <br>
मुक्त्वैकां योषितं देवि तस्मात्त्वं विनिपातय ॥ ३८ ॥ <br>
॥ देव्युवाच ॥ ॥ <br>
गच्छध्वं त्रिदशाः सर्वे स्वानि स्थानानि निर्वृताः ॥ ३९ ॥ <br>
अहं तं सूदयिष्यामि समये पर्युपस्थिते ॥ <br>
एवमुक्ता गताः सर्वे देवाः स्थानानि हर्षिताः ॥ 7.3.36.४० ॥ <br>
देवी तत्रैव संहृष्टा स्थिता पर्वतरोधसि ॥ <br>
कस्यचित्त्वथकालस्य नारदो भगवान्मुनिः ॥ ४१ ॥<br>
तत्र देवीं च संदृष्ट्वा तीर्थयात्रापरायणः ॥ <br>
त्रिविष्टपमनुप्राप्तो महिषो यत्र तिष्ठति ॥ ४२ ॥ <br>
तत्र दृष्ट्वा मुनिं प्राप्तं  प्रणम्य महिषासुरः ॥ <br>
विनयेन समायुक्तो ह्यभ्युत्थानमथाकरोत् ॥४३॥ <br>
ततस्तं पूजयामास मधुपर्कार्घविष्टरैः ॥ <br>
सुखासीनं सुविश्रांतं ज्ञात्वा वाक्यमुवाच ह ॥ ४४ ॥ <br>
कुतो भवानितः प्राप्तः किमर्थं मुनिसत्तम ॥ <br>
अमी पुत्रास्तथा राज्यं कलत्राणि धनानि च ॥ ४५ ॥ <br>
अहं भृत्यसमायुक्तः किमनेन द्विजोत्तम ॥ <br>
सर्वं तेऽहं प्रदास्यामि ब्रूहि येन प्रयोजनम्॥ ४६ ॥ <br>
॥ नारद उवाच ॥ ॥ <br>
अभिनंदामि ते सर्वमेतत्त्वय्युपपद्यते ।<br>
निःस्पृहा हि वयं नित्यं मुनिधर्मं समाश्रिताः ॥ ४७ ॥ <br>
कौतूहलादिह प्राप्तश्चिरात्ते दर्शनं गतः ॥ <br>
मर्त्त्यलोकात्समायातो यास्यामि ब्रह्मणः पदम् ॥ ४८ ॥ <br>
॥ महिषासुर उवाच ॥ ॥ <br>
क्वचिद्दृष्टं त्वया किञ्चिदाश्चर्यं भूतले मुने ॥ <br>
दैवं वा मानुषं वापि दानवा लंभिता विभो ॥ ४९ ॥ <br>
॥ नारद उवाच ॥ ॥ <br>
अत्याश्चर्यं मया दृष्टं दानवेन्द्र धरातले ॥ <br>
यत्र दृष्टं क्वचित्पूर्वं त्रैलोक्ये सचराचरे ॥ 7.3.36.५० ॥ <br>
अस्त्यर्बुद इति ख्यातः पर्वतो धरणीतले ॥  <br>
सर्वर्तुपुष्पितैर्वृक्षैः शोभितः स्वर्गसन्निभः ॥ ५१ ॥ <br>
बकुलैश्चंपकैश्चाम्रैरशोकैः कर्णिकारकैः ॥ <br>
शालैस्तालैश्च खर्जूरैर्वटैर्भल्लातकैर्धवैः ॥ ५२ ॥ <br>
सरलैः पनसैर्वृक्षैस्तिंदुकैः करवीरकैः ॥ <br>
मंदारैः पारिजातैश्च मलयैश्चंदनैस्तथा ॥ ५३ ॥ <br>
पुष्पजातिविशेषैश्च सुगंधैरप्यनेककैः ॥ <br>
खाद्यैः सर्वेस्तथा लेह्यैश्चोष्यैः फलवरैर्वृतः ॥ ५४ ॥<br>
न स वृक्षो न सा वल्ली नौषधी सा धरातले ॥ <br>
न तत्र याऽसुरज्येष्ठ पर्वते वीक्षिता मया ॥ ५५ ॥ <br>
पक्षिणो मधुरारावाश्चकोरशिखिचातकाः ॥ <br>
कोकिला धार्तराष्ट्राश्च भ्रमराः श्वेतपत्रकाः ॥ ५६ ॥ <br>
येषां शब्दं समाकर्ण्य मुनयोऽपि समाहिताः ॥ <br>
क्षोभं यांति त्रिकालज्ञाः कंदर्पशरपीडिताः ॥ ५७ ॥ <br>
निर्झराणि सुरम्याणि नद्यश्च विमलोदकाः ॥ <br>
पद्मिनीखंडसंयुक्ता ह्रदाः शतसहस्रशः ॥ ५८ ॥ <br>
पद्मपत्रविशालाक्षा मध्यक्षामाः शुचिस्मिताः ॥ <br>
विवेकिनो नरास्तत्र शास्त्रव्रतसमन्विताः ॥ ५९ ॥ <br>
किं चात्र बहुनोक्तेन यत्किंचित्तत्र पर्वते ॥ <br>
स्वेदजांडजसंज्ञेया  उद्भिज्जाश्च जरायुजाः ॥ <br>
सर्वलोकोत्तरास्तत्र दृश्यंते पर्वतोत्तमे ॥ 7.3.36.६० ॥ <br>
दशयोजनविस्तारो द्वाभ्यां संहितपर्वतः ॥ <br>
उच्चैः पंच च स श्रीमान्मर्त्ये स्वर्गो व्यजायत ॥ ६१ ॥ <br>
तत्राऽहं कौतुकाविष्ट इतश्चेतश्च वीक्षयन् ॥ <br>
सर्वाश्चर्यमयीं नारीमपश्यं लोकसुंदरीम् ॥ ६२ ॥ <br>
न देवी नापि गंधर्वी नासुरी न च मानुषी ॥ <br>
तादृग्रूपा मया दृष्टा न श्रुता च वरांगना ॥ ६३ ॥ <br>
रतिः प्रीतिरुमा लक्ष्मीः सावित्री च सरस्वती ॥ <br>
तस्या रूपस्य लेशेन नैतास्तुल्याः स्त्रियोऽखिलाः ॥ ६४ ॥ <br>
अहं दृष्ट्वा तथा रूपां नारीं कामेन पीडितः ॥ <br>
तदा दानवशार्दूल वैक्लव्यं परमं गतः ॥ ६५ ॥ <br>
ततो धैर्यमवष्टभ्य मया मनसि चिंतितम् ॥ <br>
न करिष्ये समालापं तया सह च कर्हिचित् ॥ ६६ ॥ <br>
यस्या दर्शनमात्रेण कामो मे हृदि वर्द्धितः ॥ <br>
तस्याः संभाषणेनेव किं भविष्यति मे पुनः ॥ ६७ ॥ <br>
चिरकालं तपस्तप्तं ब्रह्मचर्येण वै मया ॥ <br>
नाशं यास्यति तत्सर्वं विषयैर्निर्जितस्य च ॥ <br>
तस्माद्गच्छामि चान्यत्र यावन्न विकृतिर्भवेत् ॥ ६८ ॥ <br>
नारीनाम तपोविघ्नं पूर्वं सृष्टं स्वयंभुवा ॥ <br>
अर्गला स्वर्गमार्गस्य सोपानं नरकस्य च ॥ ६९ ॥ <br>
तावद्धैर्यं तपः सत्यं तावत्स्थैर्यं कुलत्रपा ॥ <br>
यावत्पश्यति नो नारीमैकांते च विशेषतः ॥ 7.3.36.७० ॥ <br>
एतत्संचिंत्य बहुधा निमील्य नयने ततः ॥ <br>
अप्रजल्प्य वरारोहां तामहं चात्र संस्थितः ॥ ७१ ॥ <br>
॥ पुलस्त्य उवाच ॥ ॥ <br>
नारदस्य वचः श्रुत्वा महिषः कामपीडितः ॥ <br>
श्रवणादपि राजेंद्र पुनः पप्रच्छ तं मुनिम् ॥ ७२ ॥ <br>
॥ महिषासुर उवाच ॥ ॥ <br>
काऽसौ ब्राह्मणशार्दूल तादृग्रूपा वरांगना ॥ <br>
यस्याः संदर्शनादेव भवानेव स्मरान्वितः ॥ ७३ ॥ <br>
देवी वा मानुषी वापि यक्षिणी पन्नगी मुने ॥ <br>
कुमारी वा सकांता वा ब्रूहि सर्वं सविस्तरम् ॥ ७४ ॥ <br>
॥ नारद उवाच ॥ ॥ <br>
न सा पृष्टा मया किंचिन्न जानामि तदन्वयम् ॥ <br>
एतन्मे वर्त्तते वित्ते सा कुमारी यशस्विनी ॥ ७६ ॥ <br>
अक्षमालाधरा बाला कमंडलुसमन्विता ॥ <br>
तपस्तेपे गिरौ तत्र हेतुना केनचिच्छुभा ॥ ७६ ॥ <br>
सोऽहं यास्यामि दैत्येश ब्रह्मलोकं सनातनम् ॥ <br>
नोत्सहे तत्कथां कर्तुं कामबाणभयातुरः ॥ ॥ ७७ ॥ <br>
एवमुक्त्वा ततो राजन्ब्रह्मलोकं गतो मुनिः ॥ <br>
महिषोऽपि स्मराविष्टश्चरं तस्याः समादिशत् ॥ ७८ ॥ <br>
गत्वा भवान्द्रुतं तत्र दृष्ट्वा तां च वरांगनाम्॥ <br>
किमर्थं सा तपस्तेपे को वै तस्याः परिग्रहः ॥ ७९ ॥ <br>
अथाऽसौ महिषादेशाद्दूतो गत्वार्बुदाचलम् ॥ <br>
दृष्ट्वा तां पद्मगर्भाभां ज्ञात्वा सर्व विचेष्टितम् ॥ 7.3.36.८० ॥ <br>
तस्मै निवेदयामास महिषाय सविस्मयः ॥ <br>
दृष्टा दैत्यवर स्त्री च सर्वलक्षणलक्षिता ॥ ८१ ॥ <br>
देवतेजोभवा कन्या साऽद्यापि वरवर्णिनी ॥ <br>
त्वद्वधार्थं तपस्तेपे कौमारव्रतमाश्रिता ॥ ८२ ॥ <br>
एवं तत्र भवंती स्म पृष्टाः सर्वे तपस्विनः ॥ <br>
सत्यमेतन्महाभाग कुरुष्व यदनंतरम् ॥ ८३ ॥ <br>
तस्या रूपं वयः कांतिर्वर्णितुं नैव शक्यते ॥ <br>
नालापं कुरुते बाला सा केनापि समं विभौ ॥ ८४ ॥ <br>
॥ पुलस्त्य उवाच ॥ ॥ <br>
तच्छ्रुत्वा महिषो वाक्यं भूयः कामनिपीडितः ॥ <br>
दूतं संप्रेषयामास दानवं च विचक्षणम् ॥८५ ॥ <br>
विचक्षण द्रुतं गत्वा मदर्थे तां तपस्विनीम् ॥ <br>
सामभेदप्रदानेन दंडेनापि समानय ॥ ८६ ॥ <br>
अथाऽसौ प्रययौ शीघ्रं प्रणिपत्य विचक्षणः ॥ <br>
अर्बुदे पर्वतश्रेष्ठे यत्र सा परमेश्वरी ॥ <br>
प्रणम्य विनयोपेतो वाक्यमेतदुवाच ताम्॥८७॥<br>
महिषो नाम विख्यातस्त्रैलोक्याधिपतिर्बली॥ <br>
दनुवंशसमुद्भूतः कामरूपसमन्वितः॥८८॥ <br>
स त्वां वांछति कल्याणि धर्मपत्नीं स्वधर्मतः ॥ <br>
तस्माद्वरय भद्रं ते सर्वकामप्रदं पतिम् ॥ ८९ ॥ <br>
यदि स्यात्तव कांतोऽसौ त्वं च तस्य तथा प्रिया॥ <br>
तत्कृतार्थं द्वयोरेव यौवनं नात्र संशयः ॥ 7.3.36.९० ॥<br>
एवमुक्ता ततस्तेन देवी वचनमब्रवीत् ॥ <br>
किञ्चित्कोपसमायुक्ता मुहुः प्रस्फुरिताधरा ॥ ९१ ॥ <br>
॥ देव्युवाच ॥ ॥। <br>
अवध्यः सर्वथा दूतः सर्वत्र परिकीर्तितः ॥ <br>
अवस्थासु ततो न त्वं सहसा भस्मसात्कृतः ॥९२॥ <br>
गत्वा ब्रूहि दुराचारं महिषं दानवाधमम् ॥ <br>
नाहं शक्या त्वया पाप लब्धुं नान्येन केनचित् ॥ ९३ ॥ <br>
वधार्थं ते समुद्योग एष सर्वो मया कृतः ॥ <br>
तस्यास्तद्वचनं श्रुत्वा महिषं स पुनर्ययौ ॥ ९४ ॥ <br>
भयेन महताविष्टस्तस्या रूपेण विस्मितः ॥ <br>
सर्वं निवेदयामास महिषाय विचेष्टितम् ॥ <br>
तस्याश्चैव तथाऽऽलापानस्पृहत्वं च कृत्स्नशः ॥ ९५ ॥<br>
तच्छुत्वा महिषो राजन्कामबाणप्रपीडितः ॥ <br>
सेनापतिं समाहूय वाक्यमेतदुवाच ह ॥९६॥ <br>
अर्बुदे पर्वते सेनां कल्पयस्व सुदुर्धराम् ॥ <br>
हस्त्यश्वकल्पितां भीमां रथपत्तिसमाकुलाम् ॥ ९७ ॥ <br>
ततोऽसौ कल्पयामास चतुरंगां वरूथिनीम् ॥ <br>
पताकाच्छत्रशबलां वादित्रारावभूषिताम् ॥ ९८ ॥ <br>
ततो द्विपाश्च संनद्धा दृश्यंतेऽधिष्ठिता भटैः ॥ <br>
इतश्चेतश्च धावन्तः सपक्षाः पर्वता इव ॥ ९९ ॥ <br>
अश्वाश्चैवाप्यकल्माषा वायुवेगाः सुवर्चसः ॥ <br>
अंगत्राणसमायुक्ताः शतशोऽथ सहस्रशः ॥ 7.3.36.१०० ॥<br>
विमानप्रतिमाकारा रथास्तेन प्रकल्पिताः ॥<br>
किंकिणीजालसद्घंटापताकाभिरलंकृताः ॥ १०१ ॥ <br>
पत्तयश्च महाकाया महेष्वासा महाबलाः ॥ <br>
असिचर्मधराश्चान्ये प्रासपट्टिशपाणयः ॥ १०२ ॥ <br>
लक्षमेकं मतंगानां रथानां त्रिगुणं ततः ॥ <br>
अश्वा दशगुणा राजन्नसंख्याताः पदातयः ॥ १०३ ॥ <br>
ततश्चार्बुदमासाद्य वेष्टयित्वा स दूरतः ॥ <br>
संमितैः सचिवैः सार्धं तदंतिकमुपाद्रवत् ॥ १०४ ॥ <br>
ध्यानस्थां वीक्ष्य तां देवीं कन्दर्पशरपीडितः ॥ <br>
ततोऽब्रवीत्स तां वाक्यं विनयेन समन्वितः ॥ १०५ ॥ <br>
श्रुत्वा तवेदृशं रूपमहं प्राप्तो वरानने ॥ <br>
गांधर्वेण विवाहेन तस्माद्वरय मां द्रुतम् ॥ १०६ ॥ <br>
षष्टिभार्यासहस्राणि मम संति शुचिस्मिते ॥ <br>
कृत्वा मां दर्पितं कांतं तासां त्वं स्वामिनी भव ॥ ॥ १०७ ॥ <br>
अनर्हं ते तपो बाले भुंक्ष्व भोगान्यथेप्सितान् ॥ <br>
त्रैलोक्यस्वामिनी भूत्वा मया सार्धमहर्निशम् ॥१०८॥ <br>
एवमुक्ताऽपि सा तेन नोत्तरं प्रत्यभाषत ॥ <br>
ततः कामसमाविष्टस्तदंतिकमुपाययौ ॥१०९॥ <br>
ततस्तं लोलुपं दृष्ट्वा सा देवी कोपसंयुता ॥ <br>
अस्मरद्वाहनं सिंहं समायातः स साऽऽरुहत् ॥ 7.3.36.११० ॥ <br>
अब्रवीत्परुषं वाक्यं गच्छगच्छेति चासकृत् ॥ <br>
नो चेत्त्वां च वधिष्यामि स्थानेऽस्मिन्दानवाधम ॥ १११ ॥ <br>
अथाऽसौ सचिवैः  सार्द्धं समंतात्पर्यवेष्टयत् ॥ <br>
प्रग्रहार्थं तु तां देवीं कामबाणप्रपीडितः ॥ ११२ ॥ <br>
ततो जहास सा देवी सशब्दं परमेश्वरी ॥ <br>
तस्मादहर्निशं सार्द्धं निष्क्रांता पुरुषा घनाः ॥ ११३ ॥ <br>
सुसन्नद्धाः सशस्त्राश्च रोषेण महताऽन्विताः ॥ <br>
ततस्तानब्रवीद्देवी पापोऽयं वध्यतामिति ॥ ११४ ॥ <br>
ततस्ते सहिताः सर्वे महिषं समुपाद्रवन्॥ <br>
तिष्ठतिष्ठेति जल्पन्तो मुंचन्तोऽस्त्रणि भूरिशः ॥ ११५ ॥ <br>
ततः समभवद्युद्धं गणानां दानवैः सह ॥ <br>
ततस्ते सचिवाः सर्वे वैवस्वतगृहं गताः ॥ ११६ ॥<br>
अथाऽसौ महिषो रुष्टः सचिवैर्विंनिपातितैः ॥ <br>
स्वसैन्यमानयामास तस्मिन्पर्वतरोधसि ॥ ११७ ॥ <br>
रथप्रवरमारुह्य सारथिं समभाषत ॥ <br>
नय मां सारथे तूर्णं यत्र साऽऽस्ते व्यवस्थिता ॥ ११८ ॥ <br>
हत्वैनामद्य यास्यामि पारं रोषस्य दुस्तरम् ॥ <br>
एवमुक्तस्ततो राजन्प्रेरयामास सारथिः ॥ ११९ ॥ <br>
रथं तेनैव मार्गेण यत्र सा तिष्ठते ध्रुवम् ॥ <br>
एतस्मिन्नेव काले तु तत्रोत्पाताः सुदारुणाः ॥ 7.3.36.१२० ॥ <br>
बहवस्तेन मार्गेण येनासौ प्रस्थितो नृप ॥ <br>
सम्मुखः प्रववौ वातो रूक्षः कर्करसंयुतः ॥ १२१ ॥ <br>
पपात महती चोल्का निहत्य रविमंडलम् ॥ <br>
अपसव्यं मृगाश्चक्रुस्तस्य मार्गे नृपोत्तम ॥ १२२ ॥ <br>
उपविष्टास्तथा वांता बहुमूत्रं प्रसुस्रुवुः ॥ <br>
रथध्वजे समाविष्टो गृध्रः शब्दमथाकरोत् ॥ १२३ ॥  <br>
स तान्सर्वाननादृत्य महोत्पातान्सुदारुणान् ॥ <br>
प्रययौ सम्मुखस्तस्या देव्याः कोपपरायणः ॥ १२४ ॥ <br>
विमुंचंश्च शरान्नादांस्तिष्ठतिष्ठेति च ब्रुवन् ॥ <br>
न कश्चिद्दृश्यते तत्र तेषां मध्ये नृपोत्तम ॥ १२५ ॥ <br>
महिषं रोषसंयुक्तं यो वारयति संगरे ॥ <br>
तेन हत्वा गणगणान्कृतं रुधिरकर्दमम् ॥। ॥ १२६ ॥ <br>
ततो देवी समासाद्य प्रोक्ता गर्वेण पार्थिव ॥ <br>
न त्वया संगरो भीरु नूनं कर्तुं ममोचितः ॥ १२७ ॥ <br>
न च बालिशि मे वीर्यं न सौभाग्यं न वा धनम् ॥ <br>
न करोषि हि तेन त्वं मम वाक्यं कथञ्चन ॥ १२८ ॥ <br>
नूनं तत्त्वेन जानामि अवलिप्तासि भामिनि॥ <br>
कुरुष्वाद्यापि मे वाक्यं भार्या भव मम प्रिया ॥ १२९ ॥ <br>
स्त्रियं त्वां नोत्सहे हंतुं पौरुषे च व्यवस्थितः ॥ <br>
असकृन्निर्जितः संख्ये मया शक्रः सुरैः सह ॥ 7.3.36.१३० ॥ <br>
त्रैलोक्ये नास्ति मत्तुल्यः पुमान्कश्चिच्च बालिशि॥ <br>
एवमुक्ता ततो देवी कोपेन महताऽन्विता ॥ १३१ ॥ <br>
प्रगृह्य सशरं चापं वाक्यमेतदुवाच ह ॥ <br>
नालापो युज्यते पाप कर्तुं सह मम त्वया ॥ १३२ ॥ <br>
कुमार्याः कामयुक्तेन तथापि शृणु मे वचः ॥ <br>
न त्वया निर्जितः शक्रः स्ववीर्येण रणाजिरे ॥ १३३ ॥ <br>
पितामह वरं देवा मन्यंते दानवाधम ॥ <br>
गौरवात्तस्य तेन त्वमात्मानं मन्यसेऽधिकम् ॥ १३४ ॥ <br>
मुक्त्वैकां कामिनीं पाप त्वं कृतः पद्मयोनिना ॥ <br>
अवध्यः सर्वसत्त्वानां पुंसः जातौ धरातले ॥ १३५ ॥ <br>
पितामहवरः सोऽत्र जयशीलोऽसि दानव ॥ <br>
यदि ते पौरुषं चास्ति तच्छीघ्रं संप्रदर्शय ॥ १३६ ॥ <br>
एषा त्वामिषुभिस्तीक्ष्णैर्नयामि यमसादनम् ॥ <br>
एवमुक्त्वा ततो देवी शरानष्टौ मुमोच ह ॥ १३७ ॥ <br>
चतुर्भिश्चतुरो वाहाननयद्यमसादनम् ॥ <br>
सारथेश्च शिरः कायाच्छरेणैकेन चाक्षिपत् ॥ १३८ ॥ <br>
ध्वजं चिच्छेद चैकेन ततोऽन्येन हृदि क्षतः ॥ <br>
स गात्रविद्धो व्यथितो ध्वजयष्टिं समाश्रितः ॥ ॥ १३९ ॥ <br>
मूर्छया सहितो राजन्किंचित्कालमधोमुखः ॥ <br>
ततः स चेतनो भूत्वा मुमोच निशिताञ्छरान् ॥ 7.3.36.१४० ॥ <br>
देवी सखीसमायुक्ता सर्वदेशेष्वताडयत् ॥ <br>
ततः क्षुरप्रबाणेन धनुस्तस्य द्विधाऽकरोत् ॥ १४१ ॥ <br>
छिन्नधन्वा ततो दैत्यश्चर्मखङ्गसमन्वितः ॥ <br>
विद्राव्य सहसा देवीं तिष्ठतिष्ठेति चाब्रवीत्॥ १४२ ॥<br>
तस्य चापततस्तूर्णं खड्गं द्वाभ्यां ह्यकृन्तयत् ॥ <br>
शराभ्यामर्धबाणेन प्रहस्य प्रासमेव च ॥ १४३ ॥ <br>
विशस्त्रो विरथो राजन्स तदा दानवाधमः ॥ <br>
ततोऽस्मरच्छरान्भूप शस्त्राणि विविधानि च ॥ १४४ ॥ <br>
ब्रह्मास्त्रं मनसि ध्यायंस्तृणं तस्यै मुमोच सः ॥ <br>
मुक्तेनास्त्रेण तस्मिंस्तु धूमवर्तिर्व्यजायत ॥ १४५ ॥ <br>
एतस्मिन्नेव काले तु स ब्रह्मास्ते दिवौकसः ॥ <br>
परं भयमनुप्राप्ता दृष्ट्वा तस्य पराक्रमम् ॥ १४६ ॥ <br>
ततो देवी क्षणं ध्यात्वा तदस्त्रं पार्थिवोत्तम ॥ <br>
ब्रह्मास्त्रेणाहनत्तूर्णं ततो व्यर्थं व्यजायत ॥ १४७ ॥ <br>
ब्रह्मास्त्रे विफले जाते ह्याग्नेयं दानवोत्तमः ॥ <br>
प्रेषयामास तां क्रुद्धो ह्यहनद्वारुणेन सा॥ १४८ ॥ <br>
एवं नानाप्रकाराणि तेन मुक्तानि सा तदा ॥ <br>
अस्त्राणि विफलान्येव चक्रे देवी सहस्रशः ॥ १४९ ॥  <br>
एवं निःशेषितास्त्रोऽसौ दानवो बलवत्तरः।. <br>
चकार परमां मायां दिव्यैरस्त्रैः सुरेश्वरी॥ 7.3.36.१५०॥ <br>
व्यक्षिपच्च महाकायं महिषं पर्वताकृतिम्॥<br>
दीर्घतीक्ष्णविषाणाभ्यां युक्तमंजनसंनिभम्॥ १५१॥ <br>
सिंहस्कंधं च सा देवी ततस्तमध्यरोहत॥ <br>
खड्गेन तीक्ष्णेन शिरो देवी तस्य न्यकृंतत॥ १५२। <br>
शूलेन भेदयामास पृष्ठदेशे सुरेश्वरी ॥ <br>
ततः कलेवरात्तस्मान्निश्चक्राम महान्पुमान् ॥ १५३ ॥ <br>
चर्मखड्गधरो रौद्रस्तिष्ठतिष्ठेति चाब्रवीत् ॥ <br>
तमप्येवं गृहीत्वा तत्केशपाशे सुरेश्वरी ॥ १५४ ॥ <br>
निस्त्रिंशेनाहनत्प्रोच्चैः स च प्राणैर्व्ययुज्यत ॥ <br>
दानवः पार्थिवश्रेष्ठ पार्श्वे सिंहविदारिते ॥ १५५ ॥ <br>
ततो जघान भूयोऽपि दानवान्सा रुषान्विता ॥ <br>
हतशेषाश्च ये दैत्या निर्भिद्य धरणीतलम् ॥ १५६ ॥ <br>
प्रविष्टा भयसंत्रस्ताः पातालं जीवितैषिणः ॥ <br>
ततो देव गणाः सर्वे वसवो मरुतोऽश्विनौ ॥१५७॥ <br>
विश्वेदेवास्तथा साध्या रुद्रा गुह्यककिन्नराः ॥ <br>
आदित्याः शक्रसंयुक्ताः समेत्य परमेश्वरीम् ॥ १५८ ॥ <br>
समंताद्दिव्यपुष्पैश्च तां देवीं समवाकिरन् ॥ <br>
स्तुवंतो विविधैः स्तोत्रैर्नमंतो भक्तितत्पराः ॥ १५९ ॥ <br>
युक्तं कृतं महेशानि यद्धतः पापकृत्तमः ॥ <br>
त्रैलोक्यं सकलं ध्वस्तं पापेनानेन सुंदरि ॥ 7.3.36.१६० ॥ <br>
त्वया दत्तं पुना राज्यं वासवस्य त्रिविष्टपे ॥ <br>
तस्माद्वरय भद्रं ते वरं यन्मनसीप्सितम् ॥ <br>
सर्वे देवाः प्रसन्नास्ते प्रदास्यंति न संशयः ॥ १६१ ॥ <br>
॥ देव्युवाच ॥ ॥ <br>
यदि देवाः प्रसन्ना मे यदि देयो वरो मम ॥ <br>
आश्रमोऽत्रैव मे पुण्यो जायतां ख्यातिसंयुतः॥ १६२॥ <br>
अस्मिंश्चाहं सदा देवाः स्थास्यामि वरपर्वते॥ १६३॥ <br>
रूपेणानेन देवेशि ये त्वां द्रक्ष्यंति मानवाः॥ <br>
आश्रमेऽत्र महापुण्ये ते यास्यंति परां गतिम्॥१६४॥ <br>
ब्रह्मज्ञानसमायुक्तास्ते भविष्यंति मानवाः॥ १६५॥ <br>
यस्माच्चंडं कृतं कर्म त्वया दानवसूदनात्॥ <br>
तस्मात्त्वं चंडिकानाम लोके ख्यातिं गमिष्यसि॥ १६६॥ <br>
तव नाम्ना तथा ख्यात आश्रमोऽयं भविष्यति॥ १६७॥ <br>
येऽत्र कृष्ण चतुर्द्दश्यामाश्विने मासि शोभने ॥ <br>
पिंडदानं करिष्यंति स्नानं कृत्वा समाहिताः ॥ १६८ ॥ <br>
गयाश्राद्धफलं कृत्यं तेषां देवि भविष्यति ॥ <br>
त्वद्दर्शनात्तथा मुक्तिः पातकस्य भविष्यति ॥ १६९ ॥ <br>
॥ कृष्ण उवाच ॥ ॥ <br>
एकरात्रिं भविष्यंति येऽत्र श्रद्धासमन्विताः ॥ <br>
उपवासपरास्तेषां पापं यास्यति संक्षयम् ॥ 7.3.36.१७० ॥ <br>
पुत्रहीनश्च यो मर्त्यो नारी वापि समाहिता ॥ <br>
&nbsp;तन्मनाः पिंडदानं वै तथा स्नानं करिष्यति ॥ <br>
अपुत्रो लभते शीघ्रं सुपुत्रं नात्र संशयः ॥ १७१ ॥ <br>
॥ इन्द्र उवाच ॥ ॥ <br>
भ्रष्टराज्यो नृपो योऽत्र स्नानं दानं करिष्यति ॥ <br>
सर्वशत्रुक्षयस्तस्य राज्यावाप्तिर्भविष्यति ॥ १७२ ॥ ॥ <br>
॥ अग्निरुवाच॥ ॥ <br>
अत्रागत्य शुचिः श्राद्धं यः करिष्यति मानवः ॥ <br>
आत्मवित्तानुसारेण तस्य यज्ञफलं भवेत् ॥१७३॥ <br>
॥ यम उवाच॥ ॥ <br>
अत्र स्नात्वा तिलान्यस्तु ब्राह्मणेभ्यः प्रदास्यति ॥ <br>
अल्पमृत्युभयं तस्य न कदाचिद्भविष्यति ॥१७४॥ <br>
॥ राक्षसा ऊचुः ॥ ॥ <br>
पिंडदानं नरा येऽत्र करिष्यंति तवाऽऽश्रमे ॥ <br>
प्रेतोत्थं न भयं तस्य देवि क्वापि भविष्यति ॥१७५॥ <br>
॥ वरुण उवाच ॥ ॥ <br>
स्नानार्थं ब्राह्मणेंद्राणां योऽत्र तोयं प्रदास्यति ॥ <br>
विमलस्तु सदा भावि इह लोके परत्र च ॥ १७६ ॥ <br>
॥ वायुरुवाच ॥ ॥ <br>
विलेपनानि शुभ्राणि सुगंधानि विशेषतः ॥ <br>
योत्र दास्यति विप्रेभ्यो नीरोगः स भविष्यति ॥ १७७ ॥ <br>
॥ धनद उवाच ॥ ॥ <br>
योऽत्र वित्तं यथाशक्त्या ब्राह्मणेभ्यः प्रदास्यति ॥ <br>
न भविष्यति लोके स वित्तहीनः कथंचन ॥ ॥ १७८ ॥ <br>
॥ ईश्वर उवाच ॥ ॥ <br>
योऽत्र व्रतपरो भूत्वा चातुर्मास्यं वसिष्यति ॥ <br>
इह लोके परे चैव तस्य भावि सदा सुखम् ॥ १७९ ॥ ॥ <br>
॥ वसव ऊचुः ॥ ॥ <br>
त्रिरात्रं यो नरः सम्यगुपवासं करिष्यति ॥ <br>
आजन्ममरणात्पापान्मुक्तः स च भविष्यति ॥7.3.36.१८०॥।<br>
॥ आदित्य उवाच ॥ ॥ <br>
अत्राश्रमपदे पुण्ये ये नरा भक्तिसंयुताः ॥ <br>
छत्रोपानत्प्रदातारस्तेषां लोकाः सनातनाः ॥ १८१ ॥ <br>
॥ अश्विनावूचतुः ॥ ॥ <br>
मिष्टान्नं श्रद्धयोपेतो ब्राह्मणाय प्रदास्यति ॥ <br>
योऽत्र तस्य परा प्रीतिर्भविष्यत्यविनाशिनी १। १८२ ॥ <br>
॥ तीर्थान्यूचुः ॥ ॥ <br>
अद्यप्रभृति सर्वेषां तीर्थानामिह संस्थितिः ॥ <br>
भविष्यति विशेषेण ह्याश्रमे लोकविश्रुते ॥१८३॥ <br>
कृष्णपक्षे चतुर्द्दश्यामाश्विने मासि भक्तितः ॥ <br>
उपवासपरो भूत्वा योऽत्र स्नानं करिष्यति ॥ <br>
सर्वेषामेव तीर्थानां स फलं हि लभिष्यति ॥ १-४ ॥ <br>
॥ गंधर्वा ऊचुः ॥ ॥ <br>
गीतवाद्यानि यश्चात्र प्रकरिष्यति मानवः ॥ <br>
सप्तजन्मांतराण्येव रूपवान्स भविष्यति ॥ १८५ ॥ <br>
॥ ऋषय ऊचुः ॥ ॥ <br>
आश्रमेऽस्मिंस्त्रिरात्रं य उपवासं करिष्यति ॥ <br>
चांद्रायणसहस्रस्य फलं तस्य भविष्यति ॥ १८६ ॥ <br>
॥ पुलस्त्य उवाच ॥ ॥ <br>
एवं सर्वे वरान्दत्त्वा देव्यै देवा नृपोत्तम ॥ <br>
तदाज्ञया दिवं जग्मुर्देवी तत्रैव संस्थिता ॥ १८७ ॥ <br>
अथ मर्त्त्या दिवं जग्मुर्दृष्ट्वा देवीं तदाश्रमे ॥ <br>
अनायासेन संपूर्णास्ततो मर्त्यैस्त्रिविष्टपः ॥ १८८ ॥ <br>
अग्निष्टोमादिकाः सर्वाः क्रिया नष्टा धरातले ॥ <br>
धर्मक्रियास्तथा चान्या मुक्त्वा देव्याः प्रपूजनम् ॥ १८९ ॥<br>
ततो भीतः सहस्राक्षः संमंत्र्य गुरुणा सह ॥ <br>
आह्वयामास वेगेन कामं क्रोधं भयं मदम् ॥ 7.3.36.१९० ॥ <br>
व्यामोहं गृहपुत्रोत्थं तृष्णामायासमन्वितम् ॥ <br>
गत्वा यूयं द्रुतं मर्त्ये स्थातुकामान्नरान्स्त्रियः ॥१९१॥ <br>
चंडिकायतने पुण्ये सेवध्वं हि ममाज्ञया ॥ <br>
विशेषेणाश्विने मासि कृष्णपक्षेंऽत्यवासरे ॥ १९२ ॥ <br>
एवमुक्तास्ततः सर्वे कामाद्यास्ते द्रुतं ययुः ॥ <br>
मर्त्यलोके महाराज रक्षां चक्रुश्च सर्वशः ॥ १९३ ॥ <br>
एवं ज्ञात्वा द्रुतं गच्छ तत्र पार्थिवसत्तम ॥ <br>
यदीच्छसि परं श्रेय इह लोके परत्र च ॥ १९४ ॥ <br>
यो याति चंडिकां द्रष्टुमबुर्दं प्रति पार्थिव ॥ <br>
नृत्यंति पितरस्तस्य गर्जंति च पितामहाः ॥ १९५ ॥ <br>
तारयिष्यति नः सर्वान्स पुत्रो य इहाश्रमे ॥ <br>
चंडिकायाः प्रगत्वाऽथ कुर्याच्छ्राद्धं समाहितः ॥ १९६ ॥ <br>
एकया लभ्यते राज्यं स्वर्गश्चैव द्वितीयया ॥ <br>
तृतीयया भवेन्मोक्षो यात्रया तत्र पार्थिव ॥ १९७ ॥ <br>
तस्मात्सर्वप्रयत्नेन यात्रां तत्र समाचरेत् ॥ <br>
अर्बुदे पर्वतश्रेष्ठे सर्वतीर्थमये शुभे ॥ १९८ ॥ <br>
तत्र श्लोकः पुरा गीतो नारदेन महर्षिणा ॥ <br>
स्नात्वा तत्राश्रमे पुण्ये बहुविप्र समागमे ॥ ११९ ॥ <br>
पुनंत्येवान्यतीर्थानि स्नानदानैरसंशयम् ॥ <br>
अर्बुदालोकनादेव विपाप्मा तत्र जायते ॥ 7.3.36.२०० ॥ <br>
यः शृणोति सदाख्यानमेत च्छ्रद्धासमन्वितः ॥ <br>
स प्राप्नोति नरश्रेष्ठ कामान्मनसि वांछितान् ॥ २०१ ॥ <br>
यस्यैतत्तिष्ठते गेहे लिखितं पुस्तकं नृप ॥ <br>
तस्यापि वांछिताः कामाः संपद्यते दिनेदिने ॥ २०२ ॥ <br>
पठति श्रद्धयोपेतो यो वा भूमिपते नरः ॥ <br>
सोऽपि यात्राफलं राजँल्लभते पुरुषोत्तमः ॥ २०३ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे .तृतीयेऽर्बुदखण्डे चंडिकाश्रमोत्पत्तिमाहात्म्यवर्णनंनाम षट्त्रिंशोऽध्यायः ॥ ३६ ॥ <br>
<br>
<br>
</span>
