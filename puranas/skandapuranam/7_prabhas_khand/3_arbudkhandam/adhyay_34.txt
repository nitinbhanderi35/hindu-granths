<span style="font-size: 14pt; line-height: 200%">॥ पुलस्त्य उवाच ॥ ॥ <br>
कृष्णतीर्थं ततो गच्छेत्कृष्णस्य दयितं सदा ॥ <br>
यत्र सन्निहितो नित्यं स्वयं विष्णुर्महीपते ॥  ॥ <br>
॥ ययातिरुवाच ॥ ॥ <br>
कृष्णतीर्थं कथं तत्र जातं ब्राह्मणसत्तम ॥ <br>
कस्मिन्काले मुने ब्रूहि सर्वं विस्तरतो मम ॥ ॥॥ २ ॥ <br>
॥ पुलस्त्य उवाच ॥ ॥ <br>
तस्मिन्नेकार्णवे घोरे नष्टे स्थावरजंगमे ॥ <br>
चंद्रार्कपवने नष्टे ज्योतिषि प्रलयं गते ॥ ३ ॥  <br>
ततो युगसहस्रांते विबुद्धः कमलासनः ॥ <br>
एकाकी चिंतयामास कथं सृष्टिर्भवेदिति ॥ ४ ॥ <br>
भ्रमंश्चापि चतुर्वक्त्रो यावत्पश्यति दूरतः ॥ <br>
चतुर्भुजं विशालाक्षं पुरुषं पुरतः स्थितम् ॥ ५ ॥ <br>
तं चोवाच चतुर्वक्त्रः कस्त्वं केन विनिर्मितः ॥ <br>
किमर्थमिह संप्राप्तः सर्वं विस्तरतो वद ॥ ६ ॥ <br>
तमुवाचाथ गोविंदः प्रहसञ्छ्लक्ष्णया गिरा ॥ ७ ॥ <br>
अहमाद्यः पुमानेको मया सृष्टो भवानपि ॥ <br>
स्रष्टुमिच्छामि भूयोऽपि भूतग्रामं चतुर्विधम् ॥ ८॥ <br>
॥ पुलस्त्य उवाच ॥ ॥ <br>
तस्य तद्वचनं श्रुत्वा क्रुद्धो देवः पितामहः ॥ <br>
अब्रवीत्परुषं वाक्यं भर्त्सयंश्च पुनःपुनः ॥ ९ ॥ <br>
सृष्टस्त्वं हि मया मूढ प्रथमोऽहमसंशयम् ॥ <br>
त्वादृशानां सहस्राणि करिष्येऽहमसंशयम् ॥ 7.3.34.१० ॥ <br>
एवं विवदमानौ तौ मिथो राजन्महाद्युती ॥ <br>
स्पर्धया रोषताम्राक्षौ युयुधाते परस्परम्॥ ११ ॥<br>
मुष्टिभिर्बाहुभिश्चैव नखैर्दंतैर्विकर्षणैः ॥ <br>
एवं वर्षसहस्रं तु तयोर्युद्धमवर्त्तत ॥ १२ ॥ <br>
ततो वर्षसहस्रांते तयोर्मध्ये नृपोत्तम ॥ <br>
प्रादुर्भूतं महालिंगं दिव्यं तेजोमयं शुभम् ॥ १३ ॥ <br>
एतस्मिन्नेव काले तु वागुवाचाशरीरिणी ॥ <br>
युद्धाद्ब्रह्मन्निवर्तस्व त्वं च विष्णो ममाज्ञया ॥ १४ ॥ <br>
एतन्माहेश्वरं लिंगं योऽस्य चांते गमिष्यति ॥ <br>
स ज्येष्ठः स विभुः कर्त्ता युवयोर्नात्र संशयः ॥ १५ ॥ <br>
अधोभागं व्रजत्वेक एकश्चोर्द्ध्वं ममाज्ञया ॥ <br>
तच्छ्रुत्वा सत्वरो ब्रह्मा व्योममार्गं समाश्रितः ॥ १६ ॥ <br>
विदार्य वसुधां कृष्णोऽप्यधस्तात्सत्वरं गतः ॥ <br>
स भित्त्वा सप्तपातालानधो यावत्प्रयाति च ॥ <br>
तावत्कालाग्निरुद्रस्तु दृष्टस्तेन महात्मना ॥ १७ ॥ <br>
गंतुमिच्छंस्ततोऽधस्ताद्यावद्वेगं करोति सः ॥ <br>
तावत्तस्यार्चिभिर्दग्धः कृष्णत्वं समपद्यत ॥ १८ ॥ <br>
ततो मूर्छाभिसंतप्तो दह्यमानोऽद्भुताग्निना ॥ <br>
निवर्त्य सहसा विष्णुर्वैलक्ष्यं परमं गतः ॥ १९ ॥ <br>
तथा लिंगं समासाद्य भक्त्या पूजा कृता ततः ॥ <br>
वेदोक्तैः परमैः सूक्ष्मैः स्तुतिं चक्रे महीपते ॥ 7.3.34.२० ॥ <br>
ब्रह्माऽपि व्योममार्गेण गतो हंसविमानतः ॥ <br>
दिव्यं वर्षसहस्रं तु तस्यांतं नाभ्यपद्यत ॥ २१ ॥ <br>
ततो वर्षसहस्रांते केतकीं सोऽप्यपश्यत ॥ <br>
आयांतीं व्योममार्गेण तया पृष्टश्चतुर्मुखः ॥ २२ ॥ <br>
क्व त्वया गम्यते ब्रह्मन्निरालंबे महापथि ॥ <br>
शून्ये तत्त्वं समाचक्ष्व परं कौतूहलं हि मे ॥ २३ ॥ <br>
॥ ब्रह्मोवाच ॥ ॥ <br>
मम स्पर्धा समुत्पन्ना विष्णुना सह शोभने ॥ <br>
लिंगस्यास्य हि पर्यंतं यो लभिष्यति चावयोः ॥ २४ ॥ <br>
स ज्यायानितरो हीनो ह्येतदुक्तं पिनाकिना ॥ <br>
प्रस्थितोऽहं ततश्चोर्द्ध्वमधोमार्गं गतो हरिः ॥ २५ ॥ <br>
लब्ध्वा लिंगस्य पर्यंतं यास्यामि क्षितिमंडले ॥ <br>
तस्य तद्वचनं श्रुत्वा तत्पुष्पमभ्यभाषत ॥ २६ ॥ <br>
व्यर्थश्रमोऽसि लोकेश नांतो लिंगस्य विद्यते ॥ <br>
चतुर्युगसहस्राणां कोटिरेका पितामह ॥ २७ ॥ <br>
लिंगमूर्ध्नः पतंत्या मे कालो जातो महाद्युते ॥ <br>
तथापि क्षिति पृष्ठं तु न प्राप्तास्मि कथंचन ॥ २८ ॥ <br>
यावत्कालेन हंसस्ते योजनं संप्रगच्छति ॥ <br>
तावत्कालेन गच्छामि योजनानामहं शतम् ॥ २९ ॥ <br>
तस्मान्निवर्तनं युक्तं मम वाक्येन ते विभो ॥ <br>
दर्शयित्वा च मां विष्णोर्ज्येष्ठत्वं व्रज सांप्रतम् ॥ 7.3.34.३० ॥ <br>
ततो हृष्टमना भूत्वा गृहीत्वा तां चतुर्मुखः ॥ <br>
पुनर्वर्षसहस्रांते भूमिपृष्ठमुपागतः ॥ <br>
दर्शयामास तां विष्णोरेषा लिंगस्य मूर्धतः ॥ ३१ ॥ <br>
मयाऽऽनीता शुभा माला लब्धश्चांतं चतुर्भुज ॥ <br>
त्वया लब्धो न चासत्यं वद मे पुरुषोत्तम ॥ ३२ ॥ <br>
॥ विष्णुरुवाच ॥ ॥ <br>
अनंतस्याप्रमेयस्य देवदेवस्य शूलिनः ॥ <br>
नाहं शक्तः परं पारं गंतुं ब्रह्मन्कथंचन ॥ ३३ ॥ <br>
यदि त्वयाऽस्य पर्यंतो लब्धो ब्रह्मन्कथंचन ॥ <br>
तत्ते तुष्टिं गतो नूनं देवदेवो महेश्वरः ॥ ३४ ॥ <br>
नान्यथा चास्य पर्यंतो दृश्यते केन चित्क्वचित् ॥ <br>
तस्माज्ज्येष्ठो भवाञ्छ्रेष्ठः कनिष्ठोऽहमसंशयम् ॥ ३५ ॥ <br>
॥ पुलस्त्य उवाच ॥ ॥<br>
एतस्मिन्नेव काले तु भगवान्वृषभध्वजः ॥ <br>
कोपं चक्रे महाराज ब्रह्माणं प्रति तत्क्षणात् ॥ ३६ ॥ <br>
अथाह दर्शनं गत्वा धिग्धिग्व्यर्थप्रजल्पक ॥ <br>
मिथ्या प्रजल्पमानेन किमिदं साहसं कृतम् ॥ ॥ ३७ ॥ <br>
यस्मात्त्वया मृषा प्रोक्तं मम पर्यंतदर्शनम् ॥ <br>
तस्मात्त्वं सर्ववर्णानां पूजार्हो न भविष्यसि ॥ ३८ ॥ <br>
ये च त्वां पूजयिष्यंति मानवा मोह संयुताः ॥ <br>
ते कृच्छ्रं परमं प्राप्य नाशं यास्यंति कृत्स्नशः ॥ ३९ ॥<br>
केतक्या च तथा प्रोक्तं यस्मात्तस्मात्सुदुष्टया ॥ <br>
अस्या हि स्पर्शनाल्लोकः श्वपाकत्वं प्रयास्यति ॥ 7.3.34.४० ॥ <br>
एवं शापो तयोर्दत्त्वा देवः प्रोवाच केशवम् ॥ <br>
प्रसन्नवदनो भूत्वा तदा तुष्टो महेश्वरः ॥ ४१ ॥ <br>
॥ भगवानुवाच ॥ ॥ <br>
वासुदेव महाबाहो तुष्टस्तेऽहं महामते॥<br>
सत्यसंभाषणादेव वरं वरय सुव्रत ॥४२॥ <br>
॥ श्रीवासुदेव उवाच॥ ॥<br>
एष एव वरः श्लाघ्यो यत्त्वं तुष्टो महेश्वरः ॥ <br>
न चापुण्यवतां देव त्वं तुष्टिमधिगच्छसि ॥ <br>
अवश्यं यदि मे देयो वरो देवेश्वर त्वया ॥४३॥ <br>
लिंगमेतदनंताख्यं लघुतां नय मा चिरम्॥<br>
येन सृष्टिर्भवेल्लोके व्याप्तं विश्वमनेन तु ॥ ४४ ॥ <br>
॥ पुलस्त्य उवाच ॥ ॥ <br>
ततः संक्षिप्य तल्लिंगं लघु कृत्वा महेश्वरः ॥ <br>
अब्रवीत्केशवं भूयः शृणु वाक्यमिदं हरे ॥ ४५ ॥ <br>
एतन्मेध्यतमे देशे लिंगं स्थापय मे हरे ॥ <br>
पूजय त्वं विधानेन परं श्रेयः प्रपत्स्यसे ॥ ४६ ॥ <br>
मम तेजोविनिर्दग्धः कृष्णत्वं हि यतो गतः ॥ <br>
कृष्ण एव ततो नाम लोके ख्यातिं गमिष्यति ॥ ४७ ॥ <br>
कृष्णकृष्णेति ते नाम प्रातरुत्थाय मानवः ॥ <br>
कीर्तयिष्यति यो भक्त्या स याति परमां गतिम् ॥४८॥ <br>
॥ पुलस्त्य उवाच ॥ ॥ <br>
एवमुक्त्वा तमीशानस्तत्रैवांतरधीयत ॥ <br>
वासुदेवोऽपि तल्लिंगं गृहीत्वाऽर्बुदपर्वते ॥ <br>
निर्झरे स्थापयामास सुपुण्ये विमलोदके ॥ ४९ ॥ <br>
कृष्णतीर्थं ततो जातं नाम्ना हि धरणीतले ॥ <br>
शृणु पार्थिवशार्दूल तत्र स्नातस्य यत्फलम् ॥ 7.3.34.५० ॥ <br>
स्नात्वा कृष्णह्रदे पुण्ये तल्लिंगं पश्यते तु यः ॥ <br>
सर्वतीर्थोद्भवं श्रेयः स मर्त्त्यो लभतेऽखिलम् ॥ ५१ ॥ <br>
तथा च सर्वदानानां निष्कामः प्राप्नुयात्फलम् ॥ <br>
सकामोऽपि फलं चेष्टं यद्यपि स्यात्सुदुर्ल्लभम् ॥ ५२ ॥ <br>
तस्मात्सर्वप्रयत्नेन स्नानं तत्र समाचरेत् ॥ <br>
य इच्छेच्छाश्वतं श्रेयो नात्र कार्या विचारणा ॥ ५३ ॥ <br>
एकादश्यां महाराज निराहारो जितेन्द्रियः ॥ <br>
यस्तत्र जागरं कृत्वा लिंगस्याग्रे सुभक्तितः ॥ ५४ ॥ <br>
प्रभाते कुरुते श्राद्धं यस्तु श्रद्धासमन्वितः ॥ <br>
पितृन्संतारयेत्सर्वान्पूर्वजैः सह धर्मवित् ॥ ५५ ॥ <br>
तिलान्कृष्णान्नरस्तत्र ब्राह्मणेभ्यो ददाति यः ॥ <br>
ब्रह्महत्यादिभिः पापैः स मर्त्त्यो मुच्यते ध्रुवम् ॥ ॥ ५६ ॥ <br>
दर्शनादेव राजेन्द्र कृष्णतीर्थस्य मानवः ॥ <br>
मुच्यते सर्वपापेभ्यो नात्र कार्या विचारणा ॥ ५७ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे कृष्णतीर्थमाहात्म्यवर्णनंनाम चतुस्त्रिंशोऽध्यायः ॥ ३४ ॥ <br>
<br>
<br>
</span>
