<span style="font-size: 14pt; line-height: 200%">॥ पुलस्त्य उवाच ॥ ॥ <br>
ततो गच्छेन्नृपश्रेष्ठ शुक्लतीर्थमनुत्तमम् ॥ <br>
यत्ख्यातिमगमत्पूर्वं सकाशाद्दाशवर्गतः ॥ १ ॥ <br>
पुराऽऽसीद्रजको नाम्ना शमिलाक्षो महीपते ॥ <br>
नीलीमध्ये तु वस्त्राणि प्रक्षिप्तानि महीपते ॥ २ ॥ <br>
अथासौ भयमापन्नो ज्ञात्वा वस्त्रविडंबनम्॥ <br>
देशांतरं प्रस्थितोऽसौ स्वकुटुम्बसमावृतः ॥ ३ ॥ <br>
अथ तस्य सुता राजन्दाशकन्यासखी शुभा ॥ <br>
दुःखेन महताविष्टा दाश्यंतिकमुपाद्रवत् ॥ ४ ॥ <br>
तस्यै निवेदयामास भयं वस्त्रसमुद्भवम् ॥ <br>
विदेशचलनं चैव बाष्पगद्गदया गिरा ॥ ५ ॥ <br>
दाशकन्यापि दुःखेन तस्या दुःखसमन्विता ॥ <br>
अब्रवीद्वाष्संक्लिन्नां निश्वसंती मुहुर्मुहुः ॥ ६ ॥ <br>
॥ दाशकन्योवाच ॥ ॥ <br>
अस्त्युपायो महानत्र विदितो मम शोभने ॥ <br>
ध्रुवं तेन कृतेनैव निर्भयं ते च ते पितुः ॥ ७ ॥ <br>
अत्रास्ति निर्झरं सुभ्रूरर्बुदे वरवर्णिनि ॥ <br>
तत्र मे भ्रातरश्चैव तथान्ये मत्स्यजीविनः ॥ ८ ॥ <br>
यच्चान्यदपि तत्रैव क्षिप्यते सलिले शुभे ॥ <br>
तत्सर्वं शुक्लतामेति पश्य मे वपुरीदृशम् ॥ ९ ॥ <br>
सर्वेषामेव दाशानां तस्य तोयस्य मज्जनात् ॥ <br>
तानि वस्त्राणि तत्रैव तातस्तव सुमध्यमे ॥ <br>
जले प्रक्षालयेत्क्षिप्रं प्रयास्यंति सुशुक्लताम् ॥ 7.3.23.१० ॥ <br>
त्वयाऽत्र न भयं कार्यं गत्वा तातं निवारय ॥ <br>
प्रस्थितं परदेशाय नात्र कार्या विचारणा ॥ ११ ॥ <br>
॥ पुलस्त्य उवाच ॥ ॥ <br>
सा तस्या वचनं श्रुत्वा गत्वा सर्वं न्यवेदयत् ॥ <br>
जनकाय सुता तूर्णं ततोऽसौ तुष्टिमाप्तवान्॥ १२ ॥ <br>
प्रातरुत्थाय तूर्णं स निर्झरं तमुपाद्रवत्॥ <br>
क्षिप्तमात्राणि राजेन्द्र तानि वस्त्राणि तेन वै ॥ ॥ १३ ॥ <br>
तस्मिंस्तोयेतिशुक्लत्वं गतानि बहुलां ततः ॥ <br>
कांतिमापुश्च परमां तथा दृष्ट्वांबराणि च ॥ १४ ॥ <br>
अथासौ विस्मयाविष्टस्तानि चादाय सत्वरः ॥ <br>
राज्ञे निवेदयामास वृत्तांतं च तदुद्भवम् ॥ १५ ॥ <br>
ततो विस्मयमापन्नः स राजा तत्र निर्झरे ॥ <br>
अन्यानि नीलीरक्तानि वस्त्राणि चाक्षिपज्जले ॥ १६ ॥ <br>
सर्वाणि शुक्लतां यांति विशिष्टानि भवंति च ॥ <br>
ज्ञात्वा ततः परं तीर्थं स्नानं चक्रे यथाविधि ॥ १७ ॥ <br>
त्यक्त्वा राज्यं स तत्रैव तपस्तेपे महीपतिः ॥ <br>
ततः सिद्धिं परां प्राप्तस्तीर्थस्यास्य प्रभावतः ॥ १८ ॥ <br>
एकादश्यां नरस्तत्र यः श्राद्धं कुरुते नृप ॥ <br>
स कुलानि समुद्धृत्य दश याति दिवं ततः ॥ <br>
स्नानेनव विपापत्वं तत्क्षणादेव जायते ॥ १९ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे  तृतीयेऽर्बुदखंडे शुक्लतीर्थमाहात्म्यवर्णनंनाम त्रयोविंशोऽध्यायः ॥ २३ ॥ <br>
<br>
<br>
</span>
