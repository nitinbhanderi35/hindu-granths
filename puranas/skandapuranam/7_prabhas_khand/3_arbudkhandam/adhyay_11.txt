<span style="font-size: 14pt; line-height: 200%">॥ पुलस्त्य उवाच ॥ ॥ <br>
ततो गच्छेन्नृपश्रेष्ठ देवं कोटीश्वरं परम् ॥ <br>
यं दृष्ट्वा मानवः सम्यक्परां सिद्धिमवाप्नुयात् ॥ १ ॥ <br>
शृणु तत्राभवत्पूर्वं यदाश्चर्यं महीपते ॥ <br>
दक्षिणस्या मुनिवराः कोटिसंख्याप्रमाणतः ॥ २ ॥ <br>
अन्योऽन्यं स्पर्धया सर्वे हेलयाऽर्बुदमागताः ॥ <br>
अहं पूर्वमहं पूर्वं प्रपश्याम्यचलेश्वरम् ॥ ३ ॥ <br>
आगमिष्यति यः पश्चाद्ब्राह्मणः श्वा भविष्यति ॥ <br>
पापीयान्भक्तिरहितः श्रद्धाहीनो भविष्यति ॥ ४ ॥ <br>
इत्येवं स्पर्धमानास्ते हेलयाऽर्बुदमागताः ॥ <br>
ततः सर्वे यतात्मानः सम्यग्व्रतपरायणाः ॥ ५ ॥ <br>
शांतास्तपस्विनः सर्वे वेदविद्याविशारदाः ॥ <br>
तेषामीहितमाज्ञाय सम्यक्कामनिषूदनः ॥ ६ ॥ <br>
कृपया परयाविष्टो भक्तिभावान्महेश्वरः ॥ <br>
कोटिं कृत्वाऽऽत्मलिंगानां तस्मिन्स्थाने व्यवस्थितः ॥ ७ ॥ <br>
एकस्मिन्नेव काले तु सर्वैर्दृष्टो महेश्वरः ॥ <br>
मुनिभिश्च नृपश्रेष्ठ कोटिसंख्यैः पृथक्पृथक् ॥ ८ ॥ <br>
अथ ते मुनयः सर्वे समं दृष्ट्वा महेश्वरम् ॥ <br>
विस्मयोत्फुल्लनयना साधुसाध्विति चाब्रुवन् ॥ ९ ॥ <br>
भक्तियुक्ता द्विजाः सर्वेऽस्तुवंस्ते वैदिकैः स्तवैः ॥ <br>
तेषां तुष्टस्ततः शंभुर्वाक्यमेतदुवाच ह ॥ 7.3.11.१० ॥ ॥ <br>
॥ श्रीमहादेव उवाच ॥ ॥ <br>
तुष्टोऽहं मुनयः सर्वे श्रद्धया परया हि वः ॥ <br>
वरं वै व्रियतां शीघ्रं सर्वैश्चैव पृथक्पृथक् ॥११॥ <br>
॥ ऋषय ऊचुः ॥ ॥ <br>
एष एव वरोऽस्माकं सर्वेषां हृदि वर्त्तितः ॥ <br>
युगपद्दर्शनाद्देव जायतां फलमुत्तमम् ॥ १२ ॥ <br>
॥ श्रीमहादेव उवाच ॥ ॥ <br>
न वृथा दर्शनं मे स्याद्विशेषाद्ब्राह्मणस्य च ॥ <br>
दर्शनं ये करिष्यंति तेषां च तीर्थजं फलम् ॥ १३ ॥ <br>
॥ मुनय ऊचुः ॥ ॥ <br>
अवश्यं यदि दातव्यो वरोऽस्माकं महेश्वर ॥ <br>
एकं कोटिमयं लिंगं क्रियतां वृषभध्वज ॥ १४ ॥<br>
यस्मिन्दृष्टे फलं नृणां जायते कोटिलिंगजम् ॥ <br>
एवमेष वरोऽस्माकं दीयतां वृषभध्वज ॥ ॥ १५ ॥ <br>
॥ पुलस्त्य उवाच ॥ ॥ <br>
एवं सप्रार्थमानानां मुनीनां भावितात्मनाम् ॥ <br>
निर्भिद्य पर्वतश्रेष्ठं सहसा लिंगमुद्गतम् ॥ १६ ॥ <br>
एतस्मिन्नेव काले तु वागुवाचाशरीरिणी ॥ <br>
कृपया परया सर्वांस्तानृषीन्वसुधाधिप ॥ १७ ॥ <br>
॥ वागुवाच ॥ ॥ <br>
कोटीश्वराख्यं मे लिंगं लोके ख्यातिं गमिष्यति ॥ <br>
माघकृष्णचतुर्द्दश्यां यश्चैनं पूजयिष्यति ॥ १८ ॥ <br>
सर्वं कोटिगुणं तस्य फलं विप्रा भविष्यति ॥ <br>
दाक्षिणात्यो नरो यस्तु श्राद्धमत्र करिष्यति ॥ १९ ॥ <br>
फलं कोटिगुणं तस्य गयाश्राद्धसमं भवेत् ॥ <br>
तस्माद्विशेषतः पूज्यं मम लिंगं च मानवैः ॥ 7.3.11.२० ॥ <br>
॥ पुलस्त्य उवाच ॥ ॥ <br>
एवमुक्त्वा तु सा वाणी विरराम महीपते ॥ <br>
ततस्ते मुनयः सर्वे गंधधूपानुलेपनैः ॥ २१ ॥ <br>
तल्लिंगं पूजयामासुः श्रद्धया परया नृप ॥ <br>
पूजयित्वा गताः सिद्धिं सर्वे लिंगप्रसादतः ॥ २२ ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभातखण्डे तृतीयेऽर्बुदखण्डे कोटीश्वरमाहात्म्यवर्णनंनामैकादशोऽध्यायः ॥ ११ ॥<br>
<br>
<br>
</span>
