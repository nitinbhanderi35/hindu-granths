<span style="font-size: 14pt; line-height: 200%">॥ पुलस्त्य उवाच ॥ ॥ <br>
कोटितीर्थं ततो गच्छेत्सर्वपातकनाशनम् ॥ <br>
तीर्थानां यत्र संजाता कोटिः पार्थिव हेलया ॥१॥ <br>
यदा स्यात्कलिकालस्तु रौद्रो राजन्महीतले ॥ <br>
म्लेच्छभूता जनाः सर्वे तत्स्पर्शात्तीर्थविप्लवः ॥ २ ॥ <br>
तिस्रः कोट्योऽर्धकोटिश्च तीर्थानां भूमिवासिनाम् ॥ <br>
तेषां कोटिस्ततोऽवात्सीत्पर्वतेऽर्बुदसंज्ञके ॥ ३ ॥ <br>
पुष्करे च तथा कोटिः कुरुक्षेत्रे च पार्थिव ॥ <br>
वाराणस्यामर्धकोटिः स्तुता देवैः सवासवैः ॥ <br>
राजन्नेतानि रक्षंति सर्वे देवाः सवासवाः ॥ ४ ॥ <br>
यदा यदा भयार्त्तानि म्लेच्छस्पर्शात्समंततः ॥ <br>
स्थानेष्वेतेषु तिष्ठंति तीर्थान्युक्तेषु सत्वरम् ॥ ५ ॥ <br>
कोटितीर्थानि त्रीण्येव तत्र जातानि भूतले ॥ <br>
अर्ध कोटिसमेतानि सर्वपापहराणि च ॥ ६ ॥ <br>
तस्मात्सर्वप्रयत्नेन स्नानं तत्र समाचरेत् ॥ <br>
कृष्णपक्षे त्रयोदश्यां नभस्ये च विशेषतः ॥ ७ ॥ <br>
तत्र स्नानादिकं सर्वं जपहोमादिकं च यत् ॥ <br>
सर्वं कोटिगुणं राजंस्तत्प्रसादादसंशयम् ॥ ८ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे कोटितीर्थप्रभाववर्णनंनाम पंचाशत्तमोऽध्यायः ॥ ५० ॥ <br>
<br>
<br>
</span>
