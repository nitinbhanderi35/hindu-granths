<span style="font-size: 14pt; line-height: 200%">॥ पुलस्त्य उवाच ॥ ॥ <br>
एतत्ते सर्वमाख्यातं यन्मां त्वं परिपृच्छसि ॥ <br>
अर्बुदस्य महाराज माहात्म्यं हि समासतः ॥ १ ॥ <br>
विस्तरेण च संख्या स्यादपि वर्षशतैरपि ॥ <br>
असंख्यानीह तीर्थानि पुण्यान्यायतनानि च ॥ <br>
पदेपदे गृहाण्येव निर्मितानि महर्षिभिः ॥ २ ॥ <br>
न तत्तीर्थं न सा सिद्धिर्न स वृक्षो महीपते ॥ <br>
न सा नदी न देवेशो यस्य तत्रास्ति न स्थितिः ॥ ३ ॥ <br>
ये वसंति महाराज सुरम्येऽर्बुदपर्वते ॥ <br>
नूनं ते पुण्यकर्माणो न वसंति त्रिविष्टपे ॥ ४ ॥ <br>
किं तस्य जीवितेनार्थः किं धनैः किं जपैर्नृप ॥ <br>
यो न पश्यति मन्दात्मा समन्तादर्बुदाचलम् ॥ ५ ॥ <br>
अपि कीटपतंगा ये पशवः पक्षिणो मृगाः ॥ <br>
स्वेदजाश्चाण्डजाश्चापि ह्युद्भिज्जाश्च जरायुजाः ॥ ६ ॥ <br>
तस्मिन्मृता महाराज निष्कामाः कामतोऽपि वा ॥ <br>
ते यान्ति शिवसायुज्यं जरा मरणवर्जितम् ॥ ७ ॥ <br>
यश्चैतच्छुणुयान्नित्यं पुराणं श्रद्धयान्वितः ॥ <br>
अर्बुदस्य महाराज स यात्राफलमश्नुते ॥ ८ ॥ <br>
तस्मात्सर्वप्रयत्नेन यात्रां तत्र समाचरेत् ॥ <br>
य इच्छेदात्मनः सिद्धिमिह लोके परत्र च ॥ ९ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखंडेऽर्बुदखण्डमाहात्म्यफलश्रुतिवर्णनंनाम त्रिषष्टितमोऽध्यायः ॥ ६३ ॥<br>
<br>
<br>
</span>
