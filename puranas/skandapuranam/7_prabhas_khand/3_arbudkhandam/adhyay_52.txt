<span style="font-size: 14pt; line-height: 200%">॥ पुलस्त्य उवाच ॥ ॥ <br>
ततो गच्छेन्नृपश्रेष्ठ ईशानीशिखरं महत् ॥ <br>
यत्र गौर्या तपस्तप्तं सुपुण्यं लोकविश्रुतम् ॥ १ ॥ <br>
यस्य संदर्शनेनापि नरः पापात्प्रमुच्यते ॥ <br>
लभते चातिसौभाग्यं सप्तजन्मांतराणि च ॥ २ ॥ <br>
॥ ययातिरुवाच ॥ ॥ <br>
कस्मिन्काले तपस्तप्तं देव्या तत्र मुनीश्वर ॥ <br>
किमर्थं च महत्त्वेतत्कौतुकं वक्तुमर्हसि ॥ ३ ॥ <br>
॥ पुलस्त्य उवाच ॥ ॥ <br>
शृणु राजन्कथां दिव्यामद्भुतां लोकविश्रुताम् ॥ <br>
यस्याः संश्रवणादेव मुच्यते सर्वपातकैः ॥ ४ ॥ <br>
पुरा गौर्या समासक्तं ज्ञात्वा देवाः सवासवाः ॥ <br>
मंत्रं चक्रुर्भयाविष्टा एकांते समुपाश्रिताः ॥ ९ ॥<br>
वीर्यं यदि त्रिनेत्रस्य क्षेत्रे गौर्याः पतिष्यति ॥ <br>
अस्माकं पतनं नूनं जगतश्च भविष्यति ॥ ६ ॥ <br>
संततेस्तु विनाशाय ततो गच्छामहे वयम्॥ ७ ॥ <br>
एवं संमंत्र्य देवास्ते कैलासं पर्वतं गताः ॥ <br>
ततस्तु नंदिना सर्वे निषिद्धाः समयं विना ॥ ८ ॥ <br>
॥ नंद्युवाच ॥ ॥ <br>
एकांते भगवान्रुद्रः सहगौर्या व्यवस्थितः ॥ <br>
तस्माद्देवगणाः सर्वे गच्छध्वं निलयं स्वकम् ॥ ९ ॥ <br>
अथ देवगणाः सर्वे वञ्चयित्वा च तं गणम्॥ <br>
प्रैषयंस्तत्र वायुं च गुप्तमूचुर्वचस्त्विदम्॥ 7.3.52.१० ॥ <br>
गत्वा वायो भवं ब्रूहि न कार्या संततिस्त्वया ॥ <br>
एवं देवगणा देव प्रार्थयंति भयातुराः ॥ ११ ॥ <br>
ततो वायुर्द्रुतं गत्वा स्थितो यत्र महेश्वरः ॥ <br>
उच्चैर्जगाद तद्वाक्यं यदुक्तं त्रिदशालयैः ॥ १२ ॥ <br>
ततस्तु भगवाञ्छर्वो व्रीडया परया युतः ॥ <br>
गौरीं त्यक्त्वा  समुत्तस्थौ बाढमित्येव चाब्रवीत् ॥ १३ ॥ <br>
ततो गौरी सुदुःखार्ता शशाप त्रिदशालयान् ॥ १४ ॥ <br>
॥ गौर्युवाच ॥ ॥ <br>
यस्मादहं कृता देवैः पुत्रहीना समागतैः ॥ <br>
तस्मात्तेऽपि भविष्यन्ति सन्तानेन विवर्ज्जिताः ॥ १५ ॥ <br>
यस्माद्वायो समायातः स्थानेऽस्मिञ्जनवर्जिते ॥ <br>
तस्मात्कायविनिर्मुक्तस्त्वं भविष्यसि सर्वदा ॥ १६ ॥ <br>
एवमुक्त्वा ततो दीर्घं भर्तुः कोपपरायणा ॥ <br>
त्यक्त्वा पार्श्वं गता राजन्नर्बुदं नगसत्तमम्॥ १७ ॥ <br>
सुतार्थं सा तपस्तेपे यतवाक्कायमानसा ॥ <br>
ततो वर्षसहस्रान्ते देवदेवो महेश्वरः ॥९१८ ॥ <br>
इन्द्राद्यैर्विबुधैः सार्द्धं तदंतिकमुपागमत्॥ <br>
अथ शक्रो विनीतात्मा देवीं ता प्रत्यभाषत ॥ १९ ॥ <br>
एष देवः शिवः प्राप्तस्तव पार्श्वं स्वलज्जया ॥ <br>
नायाति तत्प्रसादोऽस्य क्रियता महती भव ॥ 7.3.52.२० ॥ <br>
॥ देव्युवाच ॥ ॥ <br>
त्यक्ताऽहं तव वाक्येन पतिना समयान्विता ॥ <br>
पुत्रं लब्ध्वा प्रयास्यामि तस्य पार्श्वे सुरेश्वर ॥ २१ ॥ <br>
तस्यास्तं निश्चयं ज्ञात्वा स्वयं देवः समाययौ ॥ <br>
अब्रवीत्प्रहसन्वाक्यं प्रसादः क्रियतामिति ॥ २२॥ <br>
दृष्टिदानेन देवेशि भाषणेन वरानने ॥ <br>
मया देवहितं कार्यं सर्वावस्थासु पार्वति ॥ २३ ॥ <br>
अकाले तेन मुक्ताऽसि निवृत्तिः सुरते कृता ॥ <br>
पुत्रार्थं ते समारंभो यतश्चासीत्सुरेश्वरि ॥ २४ ॥ <br>
तस्मात्ते भविता पुत्रो निजदेहसमुद्भवः ॥ <br>
मत्प्रसादादसंदिग्धं चतुर्थे दिवसे प्रिये ॥ २५ ॥<br>
निजांगमलमादाय यादृग्रूपं सुरेश्वरि ॥ <br>
करिष्यसि न सन्देहस्तादृगेव भविष्यति ॥ २६ ॥ <br>
सद्यो देवगणानां च दैत्यानां च विशेषतः ॥ <br>
तथा वै सर्वमर्त्त्यानां सिद्धिदो बहुरूपधृक् ॥ २७ ॥ <br>
एवमुक्ता त्रिनेत्रेण परितुष्टा सुरेश्वरी ॥ <br>
आलापं पतिना चक्रे सार्द्धं हर्षसमन्विता ॥ २८ ॥ <br>
चतुर्थे दिवसे प्राप्ते ततः स्नात्वा शिवा नृप ॥ <br>
तदोद्वर्त्तनजं लेपं गृहीत्वा कौतुकात्किल ॥ <br>
चतुर्भुजं चकाराऽथ हरवाक्याद्विनायकम् ॥ २९ ॥ <br>
ततः सजीवतां प्राप्य हरवाक्येन तं तदा ॥ <br>
विशेषेण महाराज नायकोऽसौ कृतः क्षितौ ॥ <br>
सर्वेषां चैव मर्त्यानां ततः ख्यातो बभूव ह ॥ 7.3.52.३० ॥ <br>
विनायक इति श्रीमान्पूज्यस्त्रैलोक्यवासिनाम् ॥ <br>
सर्वेषां देवमुख्यानां बभूव हि विनायकः ॥ ३१ ॥ <br>
ततो देवगणाः सर्वे देवीप्रियहिते रताः ॥ <br>
तस्मै ददुर्वरान्दिव्यान्प्रोचुर्देवीं च पार्थिव ॥ ३२ ॥ ॥ <br>
॥ देवा ऊचुः ॥ ॥ <br>
तवायं तनयो देवि सर्वेषां नः पुरःसरः ॥ <br>
प्रथमं पूजिते चास्मिन्पूजा ग्राह्या ततः सुरैः ॥ ३३ ॥ <br>
एतच्छृंगं गिरे रम्यं तव संसेवनाच्छुभे ॥ <br>
सर्वपापहरं नृणां दर्शनाच्च भविष्यति ॥ ३४ ॥ <br>
येऽत्र स्नानं करिष्यन्ति सुपुण्ये सलिलाश्रये ॥ <br>
ते यांस्यंति परं स्थानं जरामरणवर्जितम् ॥ ३५ ॥ <br>
माघमासे तृतीयायां शुक्लायां ये समाहिताः ॥<br>
&nbsp;सप्तजन्मांतराण्येव भविष्यन्ति सुखान्विताः ॥ ३६ ॥ <br>
एवमुक्त्वा सुराः सर्वे स्वस्थानं तु ततो गताः ॥ <br>
देवोऽपि सहितो देव्या कैलासं पर्वतं गतः ॥ ३७ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे तृतीयेऽर्बुदखण्ड ईशानीशिखरमाहात्म्यवर्णनंनाम द्विपञ्चाशत्तमोऽध्यायः ॥ ५२ ॥<br>
<br>
<br>
</span>
