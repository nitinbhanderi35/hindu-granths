<span style="font-size: 14pt; line-height: 200%">॥ पुलस्त्य उवाच ॥ ॥ <br>
ततो गच्छेन्नृपश्रेष्ठ वसिष्ठं तपसां निधिम् ॥ <br>
यं दृष्ट्वा मानवः सम्यक्कृतार्थत्वमवाप्नुयात् ॥ १ ॥ <br>
तत्रास्ति जलसम्पूर्णं कुण्डं पापहरं नृणाम्॥ <br>
तस्मिन्कुण्डे नृपश्रेष्ठ वसिष्ठेन महात्मना ॥ २ ॥ <br>
गोमती च समानीता तपसा नृपसत्तम ॥ <br>
तत्र स्नातो नरः सम्यक्पातकै र्विप्रमुच्यते ॥३॥<br>
ऋषिधान्येन यस्तत्र श्राद्धं नृप समाचरेत् ॥ <br>
स पितृंस्तारयेत्सर्वान्पक्षयोरुभयोरपि ॥४॥ <br>
अत्र गाथा पुरा गीता नारदेन महात्म ना ॥ <br>
स्नात्वा पुण्योदके तत्र दृष्ट्वा तं मुनिसत्तमम् ॥ ५ ॥ <br>
किं गयाश्राद्धदानेन किमन्यैर्मखविस्तरैः ॥ <br>
वसिष्ठस्याश्रमं प्राप्य यः श्राद्धं कुरुते नरः ॥ <br>
स पितॄंस्तारयेत्सर्वानात्मना नृपसत्तम ॥ ६ ॥ <br>
तत्रैवारुंधती साध्वी वसिष्ठस्य समीपतः ॥ <br>
पूजनीया विशेषेण सर्वकामप्रदा नृणाम् ॥ ७ ॥ <br>
बाल्ये वयसि यत्पापं वार्द्धके यौवनेऽपि वा ॥ <br>
वसिष्ठदर्शनात्सद्यो नराणां याति संक्षयम् ॥८॥ <br>
दीपं प्रयच्छते यस्तु वसिष्ठाग्रे समाहितः ॥ <br>
सुखसौभाग्यसंयुक्तस्तेजस्वी जायते नरः ॥ ९ ॥ <br>
उपवासपरो यस्तु तत्रैका रजनीं नयेत् ॥ <br>
स याति परमं स्थानं यत्र सप्तर्षयोऽमलाः ॥ 7.3.6.१० ॥ <br>
त्रिरात्रिं कुरुते यस्तु वसिष्ठाग्रे समाहितः ॥ <br>
स याति च महर्लोकं जरामरणवर्जितः ॥ ११ ॥ <br>
यस्तु मासोपवासं च वसिष्ठाग्रे करोति च ॥ <br>
सोऽपि मुक्तिमवाप्नोति न याति स भवार्णवम्॥ १२॥ <br>
श्रावणस्य सिते पक्षे पौर्णमास्यां समाहितः॥ <br>
ऋषिं तर्पयते यस्तु ब्रह्मलोकं स गच्छति॥१३॥ <br>
वसिष्ठस्याग्रतो यस्तु गायत्र्यष्टशतं जपेत्॥ <br>
आजन्ममरणात्पापात्सद्यो मुच्येत मानवः॥ १४॥ <br>
वामदेवं यजेत्तत्र यदि श्रद्धासमन्वितः॥ <br>
अग्निष्टोमफलं राजन्सद्यः प्राप्नोति मानवः ॥ १५ ॥<br>
तस्मात्सर्वप्रयत्नेन द्रष्टव्योऽसौ महामुनिः ॥ <br>
शुचिभिः श्रद्धया युक्तास्ते यास्यंति परं पदम् ॥ १६ ॥ <br>
तस्मात्सर्वात्मना राजन्वामदेवं च पूजयेत्॥ १७ ॥ <br>
इति श्रीस्कांदे महापुराण एकाशीति साहस्र्यां संहितायां सप्तमे प्रभासखण्डे तृतीयेऽर्बुदखंडे वसिष्ठाश्रममाहात्म्यवर्णनंनाम षष्ठोऽध्यायः ॥ ६ ॥<br>
<br>
<br>
</span>
