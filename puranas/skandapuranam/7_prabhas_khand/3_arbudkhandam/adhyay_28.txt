<span style="font-size: 14pt; line-height: 200%">॥ पुलस्त्य उवाच ॥ ॥ <br>
ततो गच्छेन्नृपश्रेष्ठ सुपुण्यं मानुषं ह्रदम् ॥ <br>
यत्र स्नातो नरः सम्यङ्मनुष्यो जायते सदा ॥ १ ॥ <br>
न तिर्यक्त्वमवाप्नोति कृत्वाऽपि बहुपातकम् ॥ <br>
तत्राश्चर्यमभूत्पूर्वं यत्तच्छृणु नराधिप ॥ २ ॥ <br>
मृगयूथमनुप्राप्त व्याधव्याप्तं समन्ततः ॥ <br>
ते मृगा भयसन्त्रस्ताः प्रविष्टा जलमध्यतः ॥ ३ ॥ <br>
सद्यो मनुष्यतां प्राप्ताः पूर्वजातिस्मरास्तथा ॥ <br>
एतस्मिन्नेव काले तु व्याधास्ते समुपागताः ॥ ४ ॥<br>
चापबाणधराः सर्वे यथा वै यमकिंकराः ॥ <br>
पप्रच्छुश्च मृगान्भूप मानुषत्वमुपागतान् ॥ ५ ॥ <br>
मृगयूथमनु प्राप्तमस्मिन्स्थाने जलाश्रये ॥ <br>
केन मार्गेण तद्यातं वदध्वं सत्वरं हि नः ॥ <br>
वयं सर्वे परिश्रांताः क्षुत्तृड्भ्यां च विशेषतः ॥ ६ ॥ <br>
॥ मनुष्या ऊचुः ॥ ॥ <br>
वयं ते हरिणाः सर्वे मानुष्यं भावमाश्रिताः ॥ <br>
तीर्थस्यास्य प्रभावेण सत्यमेतदसंशयम् ॥ ७ ॥ <br>
॥ पुलस्त्य उवाच ॥ ॥ <br>
ततस्ते शबराः सर्वे त्यक्त्वा चापानि पार्थिव ॥ <br>
कृत्वा स्नानं जले तस्मिन्सद्यः सिद्धिं गता नृप ॥ ८ ॥ <br>
ततः शक्रस्तु तद्दृष्ट्वा तीर्थं पापहरं नृप ॥ <br>
पूरयामास सर्वत्र पांसुभिर्नृपसत्तम ॥ ९ ॥ <br>
अद्यापि मनुजास्तत्र बुधाष्टम्यां नराधिप ॥ <br>
स्नानं ये प्रकरिष्यंति तिर्यक्त्वं न व्रजंति ते ॥ 7.3.28.१० ॥ <br>
पितृमेधफलं कृत्स्नं श्राद्धदानादवाप्नुयुः ॥ ११ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखंडे मनुष्यतीर्थप्रभाव वर्णनंनामाष्टाविंशोऽध्यायः ॥ २८ ॥ <br>
<br>
<br>
</span>
