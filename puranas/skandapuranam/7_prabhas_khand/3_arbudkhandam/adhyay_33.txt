<span style="font-size: 14pt; line-height: 200%">॥ पुलस्त्य उवाच ॥ ॥ <br>
ततः पार्थेश्वरं गच्छेदेवं पातकनाशनम् ॥ <br>
यं दृष्ट्वा मानवः सम्यङ्मुच्यते सर्वपातकैः ॥ १ ॥<br>
पार्थानाम्न्यभवत्साध्वी देवलस्य प्रिया सती ॥ <br>
तया  पूर्वं तपस्तप्तं तत्र स्थाने महीपते ॥ २ ॥ <br>
सा पूर्वमभवद्वंध्या ऋषिपत्नी यशस्विनी ॥ <br>
वैराग्यं परमं गत्वा ततश्चैवार्बुदं गता ॥ ३ ॥ <br>
वायुभक्षा निराहारा समचित्ताऽऽसने स्थिता ॥ <br>
ततो वर्षसहस्रांते भक्त्या तस्या महीपते ॥ ॥ ४ ॥ <br>
उद्भिद्य धरणीपृष्ठं सहसा लिंगमुत्थितम् ॥ <br>
एतस्मिन्नेव काले तु वागुवाचाशरीरिणी ॥ ५ ॥ <br>
पूजयैतन्महाभागे शिवलिंगं सुपावनम् ॥ <br>
त्वद्भक्त्या धरणीपृष्ठान्निःसृतं कामदं महत् ॥ ६ ॥ <br>
यो यं काममभिध्यायन्पूजयिष्यति मानवः ॥ <br>
अन्योपि तदभिप्रेतं प्राप्स्यते नात्र संशयः ॥ ॥ ७ ॥ <br>
पार्थेश्वराख्यमेतद्धि लोके ख्यातिं गमिष्यति ॥ <br>
एवमुक्त्वा ततो वाणी विरराम महीपते ॥८॥ <br>
ततः सा विस्मयाविष्टा पूजयामास तत्तदा ॥ <br>
ततः पुत्रशतं प्राप्तं दिव्यं वंशधरं तथा ॥ ९ ॥ <br>
ततः प्रभृति तल्लिंगं विख्यातं धरणीतले ॥ <br>
तत्रास्ति निर्मलं तोयं गिरिगह्वरनिःसृतम् ॥ 7.3.33.१० ॥ <br>
तत्र स्नात्वा नरः सम्यग्यस्तं पश्यति भावतः ॥ <br>
न स पश्यति संसारे दुःखं संतानसंभवम् ॥ ११ ॥ <br>
शुक्लपक्षे चतुर्द्दश्यां जागरं तस्य चाग्रतः ॥ <br>
यः करोति निराहारः स पुत्रं लभते धुवम् ॥ १२ ॥ <br>
पिंडनिर्वापणं तत्र यः करोति समाहितः ॥ <br>
तस्य पुत्रत्वमायाति पितरस्तत्प्रसादतः ॥ ॥ १३ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखंडे पार्थेश्वरमाहात्म्यवर्णनंनाम त्रयस्त्रिंशोऽध्यायः ॥ ३३ ॥ <br>
<br>
<br>
</span>
