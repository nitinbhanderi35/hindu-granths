<span style="font-size: 14pt; line-height: 200%">॥ पुलस्त्य उवाच ॥ ॥ <br>
ततो गच्छेद्ब्रह्मपदं तीर्थं त्रैलोक्यविश्रुतम् ॥ <br>
यत्र पूर्वं पदं न्यस्तं ब्रह्मणा लोककारिणा ॥ १ ॥ <br>
पुरा ब्रह्मादयो देवास्तत्र सर्वे समाहिताः ॥ <br>
अर्बुदे पर्वते रम्य ऋषयश्च सुनिर्मलाः ॥ २ ॥ <br>
अचलेश्वरयात्रायां सुभक्त्या भाविता नृप ॥ <br>
अथ ते मुनयः सर्वे प्रोचुर्देवं पितामहम् ॥ ३ ॥ <br>
॥ ऋषय ऊचुः ॥ ॥ <br>
प्रभूतनियमैर्होमैर्व्रतस्नानैश्च नित्यशः ॥ <br>
उपवासैश्च निर्विण्णा वयं सर्वे पितामह ॥ ४ ॥ <br>
तस्मात्सदुपदेशं त्वं किंचिद्दातुमिहार्हसि ॥ <br>
तरामो येन देवेश दुर्गं संसारसागरम् ॥ ५ ॥ <br>
अयाचितोपचारैश्च जपहोमैः सुदुष्करैः ॥ <br>
मन्त्रैर्व्रतैस्तथा दानैः स्वर्गप्राप्तिं वदस्व नः ॥ ६ ॥ <br>
तेषां तद्वचनं श्रुत्वा तदा देवः कृपान्वितः ॥ <br>
चिंतयामास सुचिरमिह किंचित्प्रहस्य च ॥७॥ <br>
ततः स्वकं पदं त्यक्त्वा रम्ये पर्वतरोधसि ॥ <br>
अथोवाच मुनीन्सर्वान्ब्रह्मा संश्लक्ष्णया गिरा ॥ ८ ॥ <br>
॥ ब्रह्मोवाच ॥ ॥ <br>
एतन्महापदं रम्यं सर्वपातकनाशनम् ॥ <br>
स्पृशंतु ऋषयः सर्वे ततो यास्यथ सद्गतिम् ॥ ॥९॥<br>
विना स्नानेन दानेन व्रतहोमजपादिभिः॥ <br>
हितार्थं सर्वलोकानां मया न्यस्तं पदं शुभम्॥7.3.53.१०॥<br>
अस्मिन्पदे मया न्यस्ते यांति लोकाः सहस्रशः॥ <br>
स्पृशंतु ऋषयः सर्वे देवाश्चापि पदं मम ॥ ११ ॥ <br>
एकैवात्र प्रकर्त्तव्या श्रद्धा वाऽव्यभिचारिणी ॥ <br>
यश्च श्रद्धान्वितः सम्यक्पदमेतन्मुनीश्वराः ॥ १२ ॥ <br>
पूजयिष्यति संप्राप्ते कार्तिके पूर्णिमादिने ॥ <br>
तोयैः फलैश्च विविधैर्गंधमाल्यानुलेपनैः ॥ १३ ॥ <br>
ब्राह्मणान्भोजयित्वा तु मिष्टान्नेन स्वशक्तितः ॥ <br>
स यास्यति न सन्देहो मम लोकं सुदुर्लभम् ॥ १४ ॥ <br>
॥ पुलस्त्य उवाच ॥ ॥ <br>
ततो मुनिगणाः सर्वे सम्यक्छ्रद्धासमन्विताः ॥ <br>
पूजयित्वा पदं तत्र ब्रह्मलोकं समागताः ॥ १५ ॥<br>
तस्मात्सर्वप्रयत्नेन पदं पूज्यं नरोत्तम ॥ <br>
पितामहपदं सम्यक्छ्रद्धया स्वर्गदायकम्॥ १६ ॥ <br>
अन्यत्कौतूहलं राजन्महद्दृष्टं महाद्भुतम् ॥ <br>
पदस्य तस्य यच्छ्रुत्वा जायते विस्मयो महान् ॥ १७ ॥ <br>
आयामविस्तरेणाऽपि प्राप्ते कृतयुगे नृप ॥ <br>
न संख्या जायते राजञ्छुक्लवर्णस्य मानवैः ॥ १८ ॥ <br>
ततस्त्रेतायुगे प्राप्ते रक्तवर्णं प्रदृश्यते ॥ <br>
सुव्यक्तं संख्यया युक्तं सर्वलोकनमस्कृतम् ॥ १९ ॥ <br>
द्वापरे कपिलं तच्च लघुमात्रं प्रदृश्यते ॥ <br>
कलौ कृष्णं सुसूक्ष्मं च रम्ये पर्वतरोधसि ॥ 7.3.53.२० ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे तृतीयेऽर्बुदखंडे ब्रह्मपदोत्पत्तिमाहात्म्यवर्णनंनाम त्रिपञ्चाशत्तमोऽध्यायः ॥ ५३ ॥ ॥ <br>
<br>
<br>
</span>
