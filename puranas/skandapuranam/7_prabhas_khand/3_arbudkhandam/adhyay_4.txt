<span style="font-size: 14pt; line-height: 200%">सूत उवाच ॥ ॥ <br>
स कृत्वा स्वाश्रमं तत्र वसिष्ठो भगवान्मुनिः ॥ <br>
तत्र शंभोर्निवासाय तपस्तेपे सुदारुणम्॥ १ ॥ <br>
स बभूव मुनिः सम्यक्फलाहारसमन्वितः ॥ <br>
शीर्ण पर्णाशनः पश्चाद्द्वे शते समपद्यत ॥ २ ॥ <br>
जलाहारः पञ्चशतवर्षाणि संबभूव ह ॥ <br>
वर्षाणां वायुभक्षोऽभूत्ततो दशशतानि च ॥ ३ ॥ <br>
पञ्चाग्निसाधको ग्रीष्मे हेमन्ते सलिलाशयः ॥ <br>
वर्षास्वाकाशवासी च सहस्रं च ततोऽभवत् ॥ ४ ॥ <br>
ततस्तुष्टो महादेवस्तस्यर्षेः सुमहात्मनः ॥ <br>
भित्त्वा तं पर्वतं सद्यस्तत्पुरो लिंगमुत्थितम् ॥ <br>
तं दृष्ट्वा विस्मयाविष्टो मुनिः स्तोत्रमुदैरयत्॥ ५ ॥ <br>
नमः शिवाय शुद्धाय सर्वगायाऽमृताय च ॥ <br>
कपर्द्दिने नमस्तुभ्यं नमस्तस्मै त्रिमूर्त्तये ॥ ६ ॥ <br>
नमः स्थूलाय सूक्ष्माय व्यापकाय महात्मने ॥ <br>
निषंगिणे नमस्तुभ्यं त्रिनेत्राय नमोनमः ॥ ७ ॥ <br>
नमश्चन्द्रकलाधार नमो दिग्वसनाय च ॥ <br>
पिनाकपाणये तुभ्यमष्टमूर्ते नमोनमः ॥ ८॥<br>
नमस्ते ज्ञानरूपाय ज्ञानगम्याय ते नमः ॥ <br>
नमस्ते ज्ञानदेहाय सर्वज्ञानमयाय च ॥ ९ ॥ <br>
काशीपते नमस्तुभ्यं गिरिशाय नमोनमः ॥ <br>
जगत्कारणरूपाय महादेवाय ते नमः ॥ 7.3.4.१० ॥ <br>
गौरीकान्त नम स्तुभ्यं नमस्तुभ्यं शिवात्मने ॥ <br>
ब्रह्मविष्णुस्वरूपाय त्रिनेत्राय नमोनमः ॥ ११ ॥ <br>
विश्वरूपाय शुद्धाय नमस्तुभ्यं महात्मने ॥ <br>
नमो विश्वस्वरूपाय सर्वदेवमयाय च ॥ १२ ॥ <br>
॥ सूत उवाच ॥ ॥ <br>
एतस्मिन्नेव काले तु वागुवाचाशरीरिणी ॥ <br>
परितुष्टोऽस्मि ते भद्रं वरं वरय सुव्रत ॥ १३ ॥ <br>
इत्युक्त्वा पर्वतं भित्त्वा तत्पुरो लिंगमुत्थितम् ॥ १४ ॥ <br>
॥ वसिष्ठ उवाच ॥ ॥ <br>
लिंगेऽस्मिंस्तव सांनिध्यं सदा भवतु शंकर ॥ <br>
मया पूर्वं प्रतिज्ञातं नगस्येह महात्मने ॥ <br>
सत्यं कुरु वचो मे त्वं यदि तुष्टोऽसि शंकर ॥ १५ ॥ <br>
॥ श्रीभगवानुवाच ॥ ॥ <br>
अद्यप्रभृति लिंगेऽस्मिन्सांनिध्यं मे भविष्यति ॥ <br>
त्वद्वाक्याद्ब्राह्मणश्रेष्ठ सर्वं सत्यं भविष्यति ॥ १६ ॥ <br>
स्तोत्रेणानेन यो मर्त्यो मां स्तविष्यति भक्तितः ॥<br>
कृष्णपक्षे चतुर्दश्यामाश्विने मुनिसत्तम ॥ १७ ॥ <br>
मत्प्रियार्थं तु शक्रेण प्रेषिता मुनिसत्तम ॥ <br>
मन्दाकिनीति विख्याता नदी त्रैलोक्यपाविनी ॥ १८ ॥ <br>
देवस्योत्तरदिग्भागे कुंडं तिष्ठति नित्यशः ॥ <br>
तस्यां स्नात्वा मुनिश्रेष्ठ लिंगं मे पश्यते तु यः ॥ <br>
स याति परमं स्थानं जरामरणवर्जितम् ॥ १९ ॥<br>
अचलं भेदयित्वा तु यस्मान्मे लिंगमुद्गतम्॥ <br>
अचलेश्वरनाम्नैव लोके ख्यातिं गमिष्यति ॥ 7.3.4.२० ॥ <br>
अस्य लिंगस्य माहात्म्यान्न कदाचिच्चलिष्यति ॥ <br>
सर्वथा म इदं लिंगं प्रलयान्ते न चाल्यते ॥ २१ ॥ <br>
॥ सूत उवाच ॥  <br>
एतावदुक्त्वा वचनं विरराम महेश्वरः ॥ <br>
वसिष्ठोऽपि सुहृष्टात्मा गौतमाद्या मुनीश्वराः ॥ २२ ॥ <br>
शक्रादयस्ततो देवास्तीर्थान्यायतनानि च ॥ <br>
आनयामास ब्रह्मर्षिस्तपसा पर्वतोत्तमे ॥ २३ ॥ <br>
ततस्तुष्टः सुरश्रेष्ठस्तत्र वासमथाकरोत्॥ २४ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखंडेऽचलेश्वरोत्पत्ति वर्णनंनाम चतुर्थोऽध्यायः ॥ ४ ॥<br>
<br>
<br>
</span>
