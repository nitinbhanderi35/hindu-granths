<span style="font-size: 14pt; line-height: 200%">॥ पुलस्त्य उवाच ॥ ॥ <br>
ततो गच्छेन्नृपश्रेष्ठ तीर्थं त्रैलोक्यविश्रुतम् ॥ <br>
तस्मिन्कनखलंनाम पर्वते पापनाशने ॥ १ ॥ <br>
शृणु तत्राऽभवत्पूर्वं यदाश्चर्यं महीपते ॥ <br>
पार्थिवः सुमतिर्नाम संप्राप्तोऽर्बुदपर्वते ॥२॥ <br>
सूर्यग्रहे महीपाल तीर्थं कनखलं गतः ॥ <br>
तेन विप्रार्थमानीतं सुवर्णं जात्यमेव हि ॥३॥ <br>
प्रभूतं पतितं तोये प्रमादात्तस्य भूपतेः ॥ <br>
न लब्धं तेन भूपाल अन्वेषणपरेण च ॥ ४ ॥ <br>
ततः स्नात्वा गृहं प्राप्तः पश्चात्तापसमन्वितः ॥ <br>
ततः कालेन महता स भूयस्तत्र चागतः ॥ ५ ॥ <br>
स्नानार्थं भास्करे ग्रस्ते तं च देशमपश्यत ॥ <br>
चिंतयामास मेधावी ह्यस्मिन्देशे तदा मम ॥ ६ ॥ <br>
सुवर्णं पतितं हस्तान्न च लब्धं कथंचन ॥ ७ ॥ <br>
॥ पुलस्त्य उवाच ॥ ॥ <br>
एवं चिंतयतस्तस्य वागुवाचाशरीरिणी ॥ <br>
नात्र नाशोऽस्ति राजेन्द्र इह लोके परत्र च ॥ ८ ॥ <br>
अत्र कोटिगुणं जातं सुवर्णं यत्पुरातनम् ॥ <br>
पश्चात्तापस्त्वया भूरि कृतो यद्द्रव्यनाशने ॥ ९ ॥ <br>
तस्मात्संख्या च संजाता तथैवाकल्पितस्य च ॥ <br>
येऽत्र श्रद्धासमायुक्ताः सुवर्णैर्नृपसत्तम ॥ <br>
यत्नाच्छ्राद्धं करिष्यंति सुवर्णं च विशेषतः ॥ 7.3.26.१० ॥ <br>
ब्राह्मणेभ्यः प्रदास्यंति संख्या तस्य न विद्यते ॥ <br>
अत्रान्वेषय देशे त्वं प्राप्स्यसे नाऽत्र संशयः ॥ ११ ॥ <br>
स श्रुत्वा भारती तत्र ह्याकाशादुत्थितां नृप ॥ <br>
अन्वेषमाणोऽस्मिन्देशे सुवर्णं तच्च लब्धवान् ॥ १२ ॥ <br>
शुभ्रं कोटिगुणं प्राज्यं ततस्तुष्टिं समागतः ॥ <br>
ज्ञात्वा तीर्थप्रभावं तं ब्राह्मणेभ्यः सहस्रशः ॥ <br>
प्रददौ च दयायुक्त उद्दिश्य पितृदेवताः ॥ १३ ॥ <br>
ततस्तस्य प्रभावेण स दानस्य महीपतिः ॥ <br>
संजातो धनदोनाम यक्षो नानाधनप्रदः ॥ १४ ॥ <br>
तत्र यः कुरुते श्राद्धं ग्रहे सूर्यस्य भूमिप ॥ <br>
आकल्पं पितरस्तस्य तृप्तिं यांति सुतर्पिताः ॥ १५ ॥ <br>
स्नानेन ऋषयो देवास्तुष्टिं यांति महोरगाः ॥ <br>
नाशः संजायते सद्यः पापस्य पृथिवीपते ॥ १६ ॥ <br>
तस्मात्सर्वप्रयत्नेन स्नानं तत्र समाचरेत् ॥ <br>
यथाशक्त्या तथा दानं श्राद्धं च नृपसत्तम ॥ १७ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखंडे कनखलतीर्थमाहात्म्यवर्णनंनाम षङ्विंशोऽध्यायः ॥ ॥ २६ ॥ ॥ <br>
<br>
<br>
</span>
