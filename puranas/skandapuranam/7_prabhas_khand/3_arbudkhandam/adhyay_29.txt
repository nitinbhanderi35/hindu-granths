<span style="font-size: 14pt; line-height: 200%">॥ पौलस्त्य उवाच ॥ ॥ <br>
ततो गच्छेन्नृपश्रेष्ठ कपिलातीर्थमुत्तमम् ॥ <br>
यत्र स्नातो नरः सम्यङ्मुच्यते सर्वकिल्बिषैः ॥ १ ॥ <br>
पुराऽभून्नृपतिर्नाम सुप्रभः परवीरहा ॥ <br>
नित्यं च मृगयाशीलो मृगाणामहिते रतः ॥ २ ॥ <br>
न तथा स्त्रीषु नो भोगे नाश्वयाने न वारणे ॥ <br>
तस्याभूदनुरागश्च यथा मृगविमर्द्दने ॥ ३ ॥ <br>
स कदाचिन्नृपश्रेष्ठ मृगासक्तोऽर्बुदं गतः ॥ <br>
अपश्यत्सानुदेशे च मृगीं शिशुसमावृताम् ॥ ४ ॥ <br>
स्तनं धयन्तीं सुस्निग्धां शिशोः क्षीरानुरागिणः ॥ <br>
सा तेन विद्धा बाणेन सहसा नतपर्वणा ॥ ५ ॥ <br>
अथ सा पार्थिवं दृष्ट्वा प्रगृहीतशरासनम् ॥ <br>
द्वितीयं योजयानं च मृगी बाणं सुनिर्मलम् ॥ ६ ॥ <br>
ततः सा कोपसन्तप्ता भूपालं प्रत्यभाषत ॥ <br>
नायं धर्मः स्मृतः क्षात्त्रो यस्त्वयाद्य निषेवितः ॥७ ॥ <br>
शयानो मैथुनासक्तः स्तनपो व्याधिपीडितः ॥ <br>
न हंतव्यो मृगो राजन्मृगी च शिशुना वृता ॥ ८ ॥ <br>
तदद्य मरणं जातं मम सर्वं नृपाधम ॥ <br>
तव बाणं समासाद्य पुत्रस्य च मया विना ॥ ९ ॥ <br>
यस्मादहमधर्मेण हता भूमिपते त्वया ॥ <br>
तस्मादत्रैव सानौ त्वं रौद्रव्याघ्रो भविष्यसि॥ 7.3.29.१० ॥ <br>
॥ पुलस्त्य उवाच ॥ ॥ <br>
तच्छ्रुत्वा सुमहत्पापं स नृपो भयसंकुलम् ॥ <br>
तां वै प्रसादयामास प्राणशेषां तदा मृगीम् ॥ ११ ॥ <br>
अविवेकान्मया भद्रे हता त्वं निर्घृणेन च ॥ <br>
कुरु शापविमोक्षं त्वं तस्माद्दीनस्य सन्मृगि ॥ १२ ॥ <br>
॥ मृग्युवाच ॥ ॥ <br>
यदा तु कपिलां नाम द्रक्ष्यसे त्वं पयस्विनीम् ॥ <br>
धेनुं तया समालापात्प्रकृतिं यास्यसे पुनः ॥ १३ ॥ <br>
एवमुक्त्वा मृगी राजाग्रतः प्राणैर्व्ययुज्यत ॥ <br>
पीडिता शरघातेन पुत्रस्नेहाद्विशेषतः ॥ १४ ॥ <br>
अथाऽसौ पार्थिवः सद्यो रौद्रास्यः समजायत ॥ <br>
व्याघ्रो दशकरालश्च तीक्ष्णदन्तनखस्तथा ॥ <br>
भक्षयामास तां सेनामात्मीयां क्रोधमूर्च्छितः ॥ १५ ॥ <br>
ततस्ते सैनिका राजन्हतशेषाः सुदुःखिताः ॥ <br>
स्वगृहाणि ययुस्तत्र यथा वृत्तं जने पुरे ॥ १६ ॥ <br>
निवेदयन्तो वृत्तांतं चत्वरेषु त्रिकेषु च ॥ <br>
यथा वै व्याघ्रतां प्राप्तः स राजाऽर्बुदपर्वते ॥ १७ ॥ <br>
तच्छ्रुत्वा वचनं तस्य पुत्रं भूरिपराक्रमम् ॥ <br>
राज्येऽभिषेचयामासु नाम्ना ख्यातं महौजसम् ॥ १८ ॥ <br>
कस्यचित्त्वथ कालस्य तस्मिन्सानौ नृपोत्तम ॥ <br>
तृषार्तं गोकुलं प्राप्तं गोपगोपीसमाकुलम् ॥ १९ ॥ <br>
तत्रैका गौः परिभ्रष्टा स्वयूथात्तृणतृष्णया ॥ <br>
कपिलेति च विख्याता स्वयूथस्याग्रगामिनी॥ ॥ 7.3.29.२० ॥ <br>
अच्छिन्नाग्रतृणं या तु सदा भक्षयते नृप ॥ <br>
अथ सा गह्वरं प्राप्ता गिरेः शून्यं भयंकरम् ॥ २१ ॥ <br>
तत्राससाद तां व्याघ्रो दंष्ट्रोत्कटमुखावहः ॥ <br>
सा तं दृष्टवती पापं त्रासमाप मृगीव हि ॥ २२ ॥ <br>
स्मरंती गोकुले बद्धं स्वसुतं क्षीरपायिनम् ॥ <br>
दुःखेन रुदतीं तां स दृष्ट्वोवाच मृगाधिपः ॥ २३ ॥ <br>
॥ व्याघ्र उवाच ॥ ॥ <br>
किं वृथा रुद्यते धेनो मां प्राप्य न हि जीवितम् ॥ <br>
विद्यते कस्यचिन्मूर्खे स्मरेष्टां देवतां ततः ॥ २४ ॥  ॥ <br>
॥ कपिलोवाच ॥ ॥ <br>
स्वजीवितभयाद्व्याघ्र न रोदिमि कथंचन ॥ <br>
पुत्रो मे बालको गोष्ठ्यां क्षीरपायी प्रतीक्षते ॥ २५ ॥ <br>
नाद्यापि स तृणा न्यत्ति तेनाहं शोकविक्लवा ॥ <br>
रोद्मि व्याघ्र सुतस्नेहात्सत्येनात्मानमालभे ॥ २६ ॥ <br>
पाययित्वा सुतं बालं दृष्ट्वा पृष्ट्वा जनं स्वकम् ॥ <br>
पुनः प्रत्यागमिष्यामि यदि त्वं मन्यसे विभो ॥ २७ ॥ <br>
॥ व्याघ्र उवाच ॥ ॥ <br>
गत्वा स्वसुतसांनिध्यं दृष्ट्वात्मीयं च गोकुलम् ॥ <br>
पुनरागमनं यत्ते न च तच्छ्रद्दधाम्यहम् ॥ २८ ॥ <br>
भयान्मां भाषसे चैवं नास्ति प्राणसमं भयम् ॥ <br>
तस्मात्प्राणभयान्न त्वमागमिष्यसि धेनुके ॥ २९ ॥ <br>
॥ कपिलो वाच ॥ ॥ <br>
शपथैरागमिष्यामि सत्यमेतच्छृणुष्व मे ॥ <br>
प्रत्ययो यदि ते भूयान्मां मुञ्च त्वं मृगाधिप ॥ 7.3.29.३० ॥ <br>
॥ व्याघ्र उवाच ॥ ॥ <br>
ब्रूहि ताञ्छपथान्भद्रे समागच्छसि यैः पुनः॥ <br>
ततोऽहं प्रत्ययं गत्वा मोचयिष्यामि वा न वा ॥ ३१ ॥ <br>
॥ कपिलोवाच ॥ ॥ <br>
वेदाध्ययनसंपन्नं ब्राह्मणं   वंचयेत्तु यः ॥ <br>
तेन पापेन लिप्यामि यद्यहं नागमे पुनः ॥ ३२ ॥ <br>
गुरुद्रोहरतानां च यत्पापं जायते नृणाम् ॥ <br>
तेन पापेन लिप्यामि यद्यहं नागमे  पुनः ॥ ३३ ॥ <br>
यत्पापं ब्राह्मणं हत्वा गां च हत्वा प्रजायते ॥ <br>
तेन पापेन लिप्यामि यद्यहं नागमे पुनः ॥ ३४ ॥ <br>
मित्रद्रोहे च यत्पापं यत्पापं गुरुवंचके ॥ <br>
तेन पापेन लिप्यामि यद्यहं नागमे पुनः ॥ ३५ ॥ <br>
यो गां स्पृशति पादेन ब्राह्मणं पावकं तथा ॥ <br>
तेन पापेन लिप्यामि यद्यहं नागमे पुनः ॥ ३६ ॥ <br>
कूपारामतडागानां यो भंगं कुरुत नरः ॥ <br>
तेन पापेन लिप्यामि यद्यहं नागमे पुनः ॥ ३७ ॥ <br>
कृतघ्नस्य च यत्पापं सूचकस्य च यद्भवेत् ॥ <br>
तेन पापेन लिप्यामि यद्यहं नागमे पुनः ॥ ३८ ॥ <br>
मद्यमांसरतानां च यत्पापं जायते नृणाम् ॥ <br>
तेन पापेन लिप्यामि यद्यहं नागमे पुनः ॥ ३९ ॥ <br>
राजपैशुन्यकर्तॄणां यत्पापं जायते नृणाम् ॥ <br>
तेन पापेन लिप्यामि यद्यहं नागमे पुनः ॥ 7.3.29.४० ॥ <br>
वेदविक्रयकर्तॄणां यत्पापं संप्रजायते ॥ <br>
तेन पापेन लिप्यामि यद्यहं नागमे पुनः ॥ ४१ ॥ <br>
दीयमानं द्विजातीनां निवारयति योऽल्पधीः ॥ <br>
तेन पापेन लिप्यामि यद्यहं नागमे पुनः ॥ ४२ ॥ <br>
विश्वस्तघातकानां च यत्पापं समुदाहृतम् ॥ <br>
तेन पापेन लिप्यामि यद्यहं नागमे पुनः ॥ ४३ ॥ <br>
द्विजद्वेषरतानां हि यत्पापं जायते नृणाम् ॥ <br>
तेन पापेन लिप्यामि यद्यहं नागमे पुनः ॥ ४४ ॥ <br>
परवादरतानां च पापं यच्च दुरात्मनाम् ॥ <br>
तेन पापेन लिप्यामि यद्यहं नागमे पुनः ॥ ॥ ४५ ॥ <br>
रात्रौ ये पापकर्माणो भक्षंति दधिसक्तुकान् ॥ <br>
तेन पापेन लिप्यामि यद्यहं नागमे पुनः ॥ ४६ ॥ <br>
वृंताकं मूलकं श्वेतं रक्तं येऽश्नंति गृंजनम् ॥ <br>
तेन पापेन लिप्यामि यद्यहं नागमे पुनः ॥ ४७ ॥ <br>
॥ पुलस्त्य उवाच ॥ ॥ <br>
स तस्याः शपथाञ्छ्रुत्वा विस्मयोत्फुल्ललोचनः ॥ <br>
प्रत्ययं च तदा गत्वा व्याघ्रो वाक्यमथाब्रवीत् ॥ ४८ ॥ <br>
॥ व्याघ्र उवाच ॥ ॥ <br>
गच्छ त्वं गोकुले भद्रे पुनरागमनं कुरु ॥ <br>
न चैतदवगंतव्यं यदयं वञ्चितो मया ॥ ४९ ॥ <br>
कपिले गच्छ पश्य त्वं तनयं सुतवत्सले ॥ <br>
पाययित्वा स्तनं पूर्णमवघ्राय च मूर्धनि ॥ 7.3.29.५० ॥ <br>
मातरं भ्रातरं दृष्ट्वा सखीः स्वजनवबांधवान् ॥ <br>
सत्यमेवाग्रतः कृत्वा नान्यथा कर्तुमर्हसि ॥ ५१ ॥ <br>
॥ पुलस्त्य उवाच ॥ ॥ <br>
साऽनुज्ञाता मृगेन्द्रेण कपिला पुत्रवत्सला ॥। <br>
अश्रुपूर्णमुखी दीना प्रस्थिता गोकुलं प्रति ॥ ५२ ॥ <br>
वेपमाना भयोद्विग्ना शोकसागरमध्यगा ॥ <br>
करिणीव हि रौद्रेण हरिणा सा बलीयसा ॥। <br>
ततः स्वगोकुलं प्राप्ता रभमाणा मुहुर्मुहुः ॥ ५३ ॥ <br>
तस्याः शब्दं ततः श्रुत्वा ज्ञात्वा वत्सः स्वमातरम् ॥ <br>
सम्मुखः प्रययौ तूर्णमूर्द्ध्वपुच्छः प्रहर्षितः ॥ ५४ ॥ <br>
अकालागमनं तस्या रौद्रं भंभारवं तथा ॥ <br>
दृष्ट्वा श्रुत्वा च वत्सोऽसौ शंकितः परिपृच्छति ॥ ५५ ॥ <br>
॥ वत्स उवाच ॥ ॥ <br>
न ते पश्यामि सौम्यत्वं दुर्मना इव लक्ष्यमे ॥ <br>
किमर्थमन्यवेलायां समायाता वदस्व मे ॥ ५६ ॥ <br>
॥ कपिलोवाच ॥ ॥ <br>
पिब पुत्र स्तनं पश्चात्कारणं चापि मे शृणु ॥ <br>
आगताऽहं तव स्नेहात्कुरु तृप्तिं यथेप्सिताम् ॥५७ ॥ <br>
अपश्चिममिदं पुत्र दुर्लभं मातृदर्शनम् ॥ <br>
मयाऽद्य पुत्र गंतव्यं शपथैरागता यतः ॥५८॥ <br>
व्याघ्रस्य कामरूपस्य दातव्यं जीवितं मया ॥<br>
तेनाहं शपथैर्मुक्ता कारणात्तव पुत्रक ॥ ५९ ॥ <br>
मयाऽद्य तत्र गंतव्यं मृगराजसमीपतः ॥ <br>
यदा च शपथैः पुत्र दास्यामि च कलेवरम् ॥7.3.29.६०॥ <br>
॥ वत्स उवाच ॥ ॥ <br>
अहं तत्र गमिष्यामि यत्र त्वं गंतुमिच्छसि ॥ <br>
श्लाघ्यं हि मरणं मेऽद्य त्वया सह न संशयः ॥६१॥<br>
एकाकिनाऽपि मर्त्तव्यं यस्मान्मया त्वया विना ॥ <br>
यदि मां सहितं तत्र त्वया व्याघ्रो वधिष्यति ॥६२॥ <br>
या गतिर्मातृभक्तानां ध्रुवं सा मे भविष्यति ॥ <br>
तस्मादवश्यं यास्यामि त्वया सह न संशयः ॥ ६३ ॥ <br>
अथवाऽत्रैव तिष्ठ त्वं शपथाः संतु मे तव ॥ <br>
तव स्थाने प्रयास्यामि मातस्त्वं यदि मन्यसे ॥ ६४ ॥ <br>
जनन्या विप्रयुक्तस्य जीवितं न हि मे प्रियम् ॥ <br>
नास्ति मातृसमः कश्चिद्बालानां क्षीरजीविनाम् ॥ ६५ ॥ <br>
नास्ति मातृसमो नाथो नास्ति मातृसमा गतिः ॥ <br>
ये मातृनिरताः पुत्रास्ते यांति परमां गतिम् ॥ ६६ ॥ <br>
॥ कपिलोवाच ॥ ॥ <br>
ममैव विहितो मृत्युर्न ते पुत्रक सांप्रतम् ॥ <br>
न चायमन्यभूतानां मृत्युः स्यादन्यमृत्युतः ॥ ६७ ॥ <br>
अपश्चिममिदं पुत्र मातुः सन्देशमुत्तमम् ॥ <br>
शृणुष्वावहितो भूत्वा परिणामसुखावहम् ॥ ६८ ॥ <br>
वने चर सदा वत्स अप्रमादपरो भव ॥ <br>
प्रमादात्सर्वभूतानि विनश्यंति न संशयः ॥ ६९ ॥ <br>
न च लोभेन चर्तव्यं विषमस्थं तृणं क्वचित् ॥ <br>
लोभाद्विनाशो जंतूनामिह लोके परत्र च ॥ 7.3.29.७० ॥ <br>
समुद्रमटवीं युद्धं विशंते लोभमोहिताः ॥ <br>
लोभादि कार्यमत्युग्रं कुर्वंति त्याज्य एव सः ॥ ७१ ॥ <br>
लोभात्प्रमादादाश्वासात्पुरुषो बाध्यते त्रिभिः ॥ <br>
तस्माल्लोभो न कर्त्तव्यो न प्रमादो न विश्वसेत् ॥ ७२ ॥ <br>
आत्मा च सततं पुत्र रक्षितव्यः प्रयत्नतः ॥ <br>
सर्वेभ्यः श्वापदेभ्यश्च म्लेच्छेभ्यस्तस्करादितः ॥७३॥ <br>
तिर्यग्भ्यः पापयोनिभ्यः सदा विचरता वने ॥ <br>
न च शोकस्त्वया कार्यः सर्वेषां मरणं धुवम् ॥ ७४ ॥ <br>
अस्माकं प्रतिवाचं च शृणु शोकविनाशिनीम् ॥ <br>
यथा हि पथिकः कश्चिच्छायार्थी वृक्षमास्थितः ॥ <br>
विश्रान्तश्च पुनर्याति तद्वद्भूतसमागमः ॥ ७५ ॥ <br>
॥ पुलस्त्य उवाच ॥ ॥ <br>
एवं संभाष्य तं वत्समवघ्राय च मूर्द्धनि ॥ <br>
स्वमातरं सखीवर्गं ततो द्रष्टुं समागता ॥ ७६ ॥ <br>
अब्रवीच्च ततो वाक्यं पुत्रशोकेन दुःखिता ॥ <br>
अंबाः शृणुत मे वाक्यमपश्चिममिदं स्फुटम् ॥ ७७ ॥ <br>
अनाथमबलं दीनं फेनपं मम पुत्रकम् ॥ <br>
मातृशोकाभिसंतप्तं सर्वास्तं पालयिष्यथ ॥ ७८ ॥ <br>
भाविनीनामयं पुत्रः सांप्रतं च विशेषतः ॥ <br>
स्नपनीयः पायितव्यः पोष्यः पाल्यः स्वपुत्रवत् ॥ ७९ ॥ <br>
चरंतं विषमे स्थाने चरंतं परगोकुले ॥ <br>
अकार्येषु प्रवर्तंतं हे सख्यो वारयिष्यथ ॥ 7.3.29.८० ॥ <br>
क्षमध्वं च महाभागा यास्येऽहं सत्यसंश्रयात् ॥ <br>
यत्राऽसौ तिष्ठते व्याघ्रो मुक्ताऽहं येन सांप्रतम् ॥ ८१॥ <br>
सर्वास्ता वचनं श्रुत्वा तस्याः शोकसमन्विताः ॥ <br>
विषादं परमं गत्वा वाक्यमूचुः सुदुःखिताः॥ ८२॥ <br>
कपिले नैव गंतव्यं न ते दोषो भविष्यति॥ <br>
प्राणात्यये न दोषोऽस्ति संपराये च दारुणे॥ ८३॥ <br>
अत्र गाथा पुरा गीता मुनिभिर्धर्मवादिभिः॥ <br>
प्राणात्यये समुत्पन्ने शपथे नास्ति पातकम्॥ ८४॥ <br>
कपिलोवाच॥ <br>
प्राणिनां प्राण रक्षार्थं वदाम्येवानृतं वचः ॥ <br>
नात्मार्थमुपयुञ्जामि स्वल्पमप्यनृतं क्वचित् ॥ ८५ ॥ <br>
अश्वमेधसहस्रं तु सत्यं च तुलया धृतम् ॥ <br>
अश्वमेधसहस्राद्धि सत्यमेव विशिष्यते ॥ ८६ ॥ <br>
तस्मान्नानृतमात्मानं करिष्ये जीविताशया ॥ <br>
आज्ञापयतु मामार्या यास्ये यत्र मृगाधिपः ॥ ८७ ॥ <br>
॥ वयस्या ऊचुः ॥ ॥ <br>
कपिले त्वं नमस्कार्या सर्वैरपि सुरासुरैः ॥ <br>
यत्त्वं परमसत्येन प्राणांस्त्यजसि दुस्त्यजान् ॥ ८८ ॥ <br>
अवश्यं न च ते भावी मृत्युः सत्यात्कथंचन ॥ <br>
प्रमाणं यदि सत्यं हि व्रज पंथाः शिवोऽस्तु ते ॥ ८९ ॥ <br>
॥ पुलस्त्य उवाच ॥ ॥ <br>
एवमुक्ता च कपिला गता यत्र मृगाधिपः ॥ <br>
अथासौ कपिलां दृष्ट्वा विस्मयोत्फुल्ललोचनः ॥ <br>
अब्रवीत्प्रश्रितं वाक्यं हर्षगद्गदया गिरा ॥ 7.3.29.९० ॥ <br>
॥ व्याघ्र उवाच ॥ ॥ <br>
स्वागतं तव कल्याणि कपिले सत्यवादिनि ॥ <br>
नहि सत्यवतां किंचिदशुभं विद्यते क्वचित् ॥ ९१ ॥ <br>
त्वयोक्तं कपिले पूर्वं शपथैरागमाय च ॥ <br>
तेन मे कौतुकं जातं याताऽऽगच्छेत्पुनः कथम् ॥ ९२ ॥ <br>
तस्माद्गच्छ मया मुक्ता यत्राऽसौ तनयस्तव ॥ <br>
तिष्ठते गोकुले बद्धः क्षीरपायी सुदुःखितः ॥९३॥ ॥ <br>
॥ पुलस्त्य उवाच ॥ ॥ <br>
एतस्मिन्नेव काले तु स राजा प्रकृतिं गतः ॥ <br>
मृगीशापेन निर्मुक्तो दिव्यरूपवपुर्धरः ॥ <br>
ततोऽब्रवीत्प्रहृष्टात्मा कपिलां सत्यवादिनीम् ॥ ९४ ॥ <br>
॥ राजोवाच ॥ ॥ <br>
प्रसादात्तव मुक्तोऽहं शापादस्मात्सुदारुणात् ॥ <br>
किं ते प्रियं करोम्यद्य धेनुके ब्रूहि सत्वरम् ॥ ९५ ॥ <br>
॥ कपिलोवाच ॥ ॥ <br>
कृतकृत्याऽस्मि राजेन्द यत्त्वं मुक्तोऽसि किल्बिषात्॥ <br>
पिपासा बाधतेत्यर्थं सांप्रतं जलमानयम् ॥ ९६ ॥ <br>
नैवानृतं विजानीहि सत्यमेतन्मयोदितम् ॥ ९७ ॥ <br>
॥ पुलस्त्य उवाच ॥ ॥ <br>
अथासौ पार्थिवो हस्ते चापमादाय सत्वरम् ॥ <br>
सज्यं कृत्वा शरं गृह्य जघान धरणीतलम् ॥ ९८ ॥ <br>
ततः सलिलमुत्तस्थौ निर्मलं शीतलं शुभम् ॥ <br>
तत्र सा कपिला स्नात्वा वितृषा समपद्यत ॥ ९९ ॥ <br>
एतस्मिन्नन्तरे धर्मः स्वयं तत्र समागतः ॥ <br>
अब्रवीत्कपिलां हृष्टो वरं वरय शोभने ॥7.3.29.१०० ॥ <br>
तव सत्येन तुष्टोऽहं नास्ति ते सदृशी क्वचित् ॥ <br>
त्रैलोक्ये सकले धेनुर्न भविष्यति वै शुभे ॥ १०१ ॥ <br>
॥ कपिलोवाच ॥ ॥ <br>
प्रसादात्तव गच्छेय सह राज्ञा सगोकुला ॥ <br>
सुप्रभेण पदं दिव्यं जरामरणवर्जितम्॥ १०२ ॥ <br>
मन्नाम्ना ख्यातिमायातु पुण्यमेतज्जलाशयम् ॥ <br>
सर्वपापहरं नृणां सर्वकामप्रदं तथा ॥ १०३ ॥ <br>
॥ धर्म उवाच ॥ ॥ <br>
येऽत्र स्नानं करिष्यंति सुपुण्ये सलिले शुभे ॥ <br>
चतुर्द्दश्यां विशेषेण ते यास्यंति परां गतिम् ॥ १०४ ॥ <br>
तव नाम्ना सुपुण्यं हि तीर्थमेतद्भविष्यति ॥ <br>
दर्शमुद्दिश्य मर्त्यस्तु प्राप्स्यते गोसहस्रकम् ॥ <br>
स्नानाल्लक्षगुणं दानात्पुण्यं चैव तथाऽक्षयम् ॥ १०५ ॥ <br>
येऽत्र श्राद्धं करिष्यंति मानवाः सुसमाहिताः॥ <br>
सर्वदानफलं तेषां भुक्तिमुक्ती महात्मनाम् ॥ १०६ ॥<br>
अपि कीटपतंगा ये तृषार्ताः सलिले शुभे ॥ <br>
मज्जयिष्यति यास्यंति तेऽपि स्थानं दिवौकसाम्॥ १०७ ॥ <br>
किं पुनर्भक्तिसंयुक्ता मानवाः सत्यवादिनः ॥ <br>
मनस्विनो महाभागाः श्रद्धावंतो विचक्षणाः ॥ १०८ ॥ <br>
॥ पुलस्त्य उवाच ॥ ॥ <br>
एतस्मिन्नेव काले तु विमानानि सहस्रशः ॥ <br>
समायातानि राजेंद्र कपिलायाः प्रभावतः ॥ १०९ ॥ <br>
तान्यारुह्याथ कपिला गोपगोकुलसंकुला ॥ <br>
सुप्रभेण समायुक्ता तत्पदं परमं गता ॥ 7.3.29.११० ॥ <br>
तस्मात्सर्वप्रयत्नेन तत्र स्नानं समाचरेत् ॥ <br>
श्राद्धं चैवात्मनः शक्त्या दानं पार्थिवसत्तम ॥ ॥ १११ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे तृतीयेऽर्बुदखंडे कपिलातीर्थमाहात्म्यवर्णनंनामैकोनत्रिंशोऽध्यायः॥२९॥ <br>
<br>
<br>
</span>
