<span style="font-size: 14pt; line-height: 200%">॥ पुलस्त्य उवाच ॥ ॥ <br>
ततः शुक्रेश्वरं गच्छेच्छुक्रेण स्थापितं पुरा ॥ <br>
यं दृष्ट्वा मानवः सद्यः सर्वपापैः प्रमुच्यते ॥ १ ॥ <br>
दृष्ट्वा दैत्यान्पुरा देवैर्निर्जितान्नृपसत्तम ॥ <br>
चिन्तयामास मेधावी भार्गवस्तान्प्रति द्विजः ॥ २ ॥ <br>
कथं दैत्याः सुराञ्जित्वा प्राप्स्यंति च महायशः ॥ <br>
आराध्य शंकरं सिद्धिं गच्छामि मनसेप्सितम् ॥ ३ ॥ <br>
एवं स निश्चयं कृत्वा गतोऽर्बुदमथाचलम् ॥ <br>
भूमे विवरमासाद्य तपस्तेपे सुदारुणम् ॥ ४ ॥<br>
शिवलिंगं प्रतिष्ठाप्य धूपगंधानुलेपनैः ॥ <br>
अनिशं पूजयामास श्रद्धया परयान्वितः ॥ ५ ॥ <br>
ततो वर्षसहस्रांते तुतोष भगवाञ्छिवः ॥ <br>
तस्य संदर्शनं दत्त्वा वाक्यमेतदुवाच ह ॥ ६ ॥ <br>
॥ श्रीमहादेव उवाच ॥ ॥ <br>
परितुष्टोऽस्मि ते विप्र भक्त्या तव द्विजोत्तम ॥ <br>
वरं वरय भद्रं ते यद्यपि स्यात्सुदुर्लभम् ॥ ७ ॥ <br>
॥ शुक्र उवाच ॥ ॥ <br>
यदि तुष्टो महादेव विद्यां देहि महेश्वर ॥ <br>
यया जीवंति संप्राप्ता मृत्युं संख्येपि जंतवः ॥ ८ ॥ <br>
॥ पुलस्त्य उवाच ॥ ॥ <br>
प्रदाय वै शिवस्तस्मै तां विद्यां नृपसत्तम ॥ <br>
अब्रवीच्च पुनः शुक्रं वरमन्यं वृणीष्व मे ॥ ९ ॥ <br>
॥ शुक्र उवाच ॥ ॥ <br>
एतत्कार्तिकमासस्य शुक्लाष्टम्यां तु यः स्पृशेत् ॥ <br>
ततो लिंगं पूजयेच्च यः पुमाञ्छ्रद्धयान्वितः॥ 7.3.15.१० ॥ <br>
अल्पमृत्युभयं तस्य मा भूत्तव प्रसादतः ॥ <br>
इष्टान्कामानवाप्नोतु इहलोके परत्र च ॥ ११ ॥ <br>
॥ पुलस्त्य उवाच ॥ ॥ <br>
एवमस्त्विति स प्रोच्य तत्रैवांतरधीयत ॥ <br>
शुक्रोपि दानवान्संख्ये हतान्देवैरनेकशः ॥१२॥ <br>
विद्यायाश्च प्रभावेन जीवयामास तान्मुनिः ॥ <br>
तस्याग्रेऽस्मिन्महाकुण्डं निर्मलं पापनाशनम् ॥ १३ ॥ <br>
तत्र स्नातो नरः सम्यक्पातकैश्च प्रमुच्यते ॥ <br>
तत्र श्राद्धेन राजेंद्र तुष्टा यांति पितामहाः ॥ १४ ॥ <br>
तर्पिताः सलिलेनैव किं पुनः पिंडदानतः ॥ <br>
तस्मात्सर्वप्रयत्नेन स्नानं तत्र समाचरेत् ॥ १५ ॥ <br>
इति श्रीस्कांदे महापुराणएकाशीतिसाहस्र्यां संहितायां सप्तमे प्रभास खण्डे तृतीयेऽर्बुदखण्डे शुक्रेश्वरमाहात्म्यवर्णनंनाम पंचदशोऽध्यायः ॥ १५ ॥ <br>
<br>
<br>
</span>
