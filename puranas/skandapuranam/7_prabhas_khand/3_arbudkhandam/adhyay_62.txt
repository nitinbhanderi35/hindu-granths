<span style="font-size: 14pt; line-height: 200%">॥ पुलस्त्यस्य उवाच ॥ ॥ <br>
ततः कटेश्वरं गच्छेल्लिंगं गौरीविनिर्मितम् ॥ <br>
तथा गंगेश्वरं चान्यद्गङ्गया निर्मितं स्वयम् ॥ १ ॥ <br>
पुरा समभवद्युद्धमुमायाः सह गंगया ॥ <br>
सौभाग्यं प्रति राजेन्द्र ततो गौरीत्यभाषत ॥ २ ॥ <br>
यया संपूजितः शंभुः शीघ्रं यास्यति दर्शनम् ॥ <br>
सा सौभाग्यवती नूनभावयोः संभविष्यति ॥ ३ ॥ <br>
एवमुक्ता ततो गंगा सत्वरैत्यात्र पर्वते ॥ <br>
लिंगमन्वेषयामास चिरकालादवाप सा ॥ ४ ॥<br>
दृष्ट्वा गौर्याथ कटकं पर्वतस्य मनोहरम् ॥ <br>
लिंगाकारं महाराज पूजयामास सा तदा ॥ ५ ॥ <br>
सम्यक्छ्रद्धासमोपेता ततस्तुष्टो महेश्वरः ॥ <br>
प्रददौ दर्शनं तस्या वरदोऽस्मीति चाब्रवीत् ॥ ६ ॥ <br>
॥ गौर्युवाच ॥ ॥ <br>
सापत्न्यजेर्ष्यया देव मया लिंगं प्रकल्पितम् ॥ <br>
तस्मात्कटेश्वराख्या च लोके चास्य भविष्यति ॥ ७ ॥ <br>
या नारी पतिना मुक्ता सपत्नीदुःखदुःखिता ॥ <br>
अस्य संदर्शनादेव सा भविष्यति विज्वरा ॥ <br>
सुतसौभाग्यसंपन्ना भर्तृप्राणसमा तथा ॥ ८ ॥ <br>
गंगयाराधितो देव एवमेव वरं ददौ ॥ <br>
तस्माल्लिंगद्वयं तच्च द्रष्टव्यं मनुजाधिप ॥ ९ ॥<br>
विशेषतश्च नारीभिः सपत्नीदोषहानिदम् ॥ <br>
सुखसौभाग्यदं नित्यं तथाऽभीष्टप्रदं नृणाम् ॥ 7.3.62.१० ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखंडे कटेश्वरगंगेश्वरमाहात्म्यवर्णनंनाम द्विषष्टितमोऽध्यायः ॥ ६२॥  <br>
<br>
<br>
</span>
