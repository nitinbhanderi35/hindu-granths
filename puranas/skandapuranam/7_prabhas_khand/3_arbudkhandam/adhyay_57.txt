<span style="font-size: 14pt; line-height: 200%">॥ पुलस्त्य उवाच ॥ ॥ <br>
अवियुक्तवनं गच्छेत्ततः पार्थिवसत्तम ॥ <br>
यस्मिन्दृष्टे नरोभीष्टैर्न वियुज्येत कर्हिचित् ॥१॥ <br>
तत्र पूर्वं शची राजन्प्रविष्टा दुःखसंयुता ॥ <br>
नहुषेण हृते राज्ये देवेन्द्रस्य महात्मनः ॥ २ ॥ <br>
तत्प्रभावात्पुनः प्राप्तो वियुक्तोऽपि शतक्रतुः ॥ <br>
ततस्तस्य वरो दत्तो वनस्य हि तया नृप ॥ ३ ॥ <br>
नरो वा यदि वा नारी वियुक्ताऽत्र वने शुभे ॥ <br>
प्रियैर्निवास एकस्मिन्रात्रिमेकां वसिष्यति ॥ ४ ॥ <br>
स तेन लभते संगं भूय एव यथा मया ॥ <br>
प्रियैः स लभते वासमेकरात्रं वसन्नृप ॥ ५ ॥ <br>
फलदानं प्रशंसंति तत्र ब्राह्मणसत्तमाः ॥ <br>
वंध्यानां च विशेषेण यतः पुत्रफलं लभेत् ॥ ६ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे तृतीयेऽर्बुदखण्डेऽवियुक्तक्षेत्रमाहात्म्यवर्णनंनाम सप्तपञ्चाशत्तमोऽध्यायः ॥ ५७ ॥  <br>
<br>
<br>
</span>
