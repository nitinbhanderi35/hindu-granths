<span style="font-size: 14pt; line-height: 200%">॥ पुलस्त्य उवाच ॥ ॥ <br>
ततो गच्छेन्नृपश्रेष्ठ चंद्रोद्भेदमनुत्तमम् ॥ <br>
तीर्थं पापहरं नृणां निशानाथेन निर्मितम् ॥ १ ॥ <br>
प्रतिज्ञातं यदा राजन्ग्रहणे चंद्रसूर्ययोः ॥ <br>
राहुणा कृतवैरेण च्छिन्ने शिरसि विष्णुना ॥ २ ॥<br>
तदा भयान्वितश्चन्द्रो मत्वा दैत्यं दुरासदम्॥ <br>
पीयूषभक्षणोद्युक्तं ततश्चार्बुदमभ्यगात् ॥ ३ ॥ <br>
तत्र भित्त्वा गिरेः शृंगे कृत्वा विवरमुत्तमम्॥ <br>
प्रविष्टस्तस्य मध्ये तु तपस्तेपे सुदुश्चरम्॥ ४ ॥ <br>
ततः कालेन महता तुष्टस्तस्य महेश्वरः ॥ <br>
अब्रवीद्वृणु भद्रं ते वरं यत्ते हृदिस्थितम् ॥ ५ ॥ <br>
॥ चंद्र उवाच ॥ ॥ <br>
प्रतिज्ञातं सुरश्रेष्ठ राहुणा ग्रहणं मम ॥ <br>
बलवानेष दुर्धर्षः प्रकृत्या सिंहिकासुतः ॥ ६ ॥ <br>
सांप्रतं भक्षितं तेन पीयूषं सुरसत्तम ॥ <br>
अहं मध्ये धृतश्चापि राहुणाऽसौ दुरासदः ॥ ७ ॥ <br>
पीयमानेऽमृते देव देवैः पूर्वं पराजितैः ॥ <br>
दैवतं रूपमास्थाय दानवोऽसौ समागतः ॥ ८ ॥ <br>
अपिबच्चामृतं राहुस्तेनास्य मृत्युवर्जितम् ॥ <br>
अमृतं चाक्षयं जातं शिरो देवभयप्रदम् ॥ ९ ॥ <br>
ततो देवैः कृतं साम ग्रहमध्ये प्रतिष्ठितः ॥ <br>
प्रतिज्ञाते ग्रहेऽस्माकं ततो मे भयमाविशत् ॥ 7.3.51.१० ॥ <br>
भयात्तस्य सुरश्रेष्ठ भित्त्वा शृंगं गिरेरिदम् ॥ <br>
कृतं श्वभ्रमगाधं च तपोऽर्थं सुरसत्तम ॥ <br>
तस्मादत्र प्रसादं मे कुरु कामनिषूदन ॥ ११ ॥ <br>
॥ भगवानुवाच ॥ ॥ <br>
अवध्यः सर्वदेवानामजेयः स महाबलः ॥ <br>
करिष्यति ग्रहं नूनं राहुः कोपपरायणः ॥ <br>
परं तव निशानाथ करिष्येऽहं प्रतिक्रियाम् ॥ १२ ॥ <br>
ग्रहणे तव संप्राप्ते स्नानदानादिकाः क्रियाः ॥ <br>
करिष्यंति जना लोके सम्यक्छ्रेयःसमन्विताः ॥ १३ ॥ <br>
ताभिस्तव न संतापः स्वल्पोऽप्येवं भविष्यति ॥ <br>
अक्षयं सुकृतं तेषां कृतं कर्म भविष्यति ॥ १४ ॥ <br>
ग्रहणे तव संजाते मम वाक्यादसंशयम् ॥ <br>
एतद्भिन्नं त्वया यस्मात्तपोऽर्थं शिखरं गिरेः ॥ <br>
चन्द्रोद्भेदमिति ख्यातं तीर्थं लोके भविष्यति ॥ १५ ॥ <br>
ग्रहणे तव संप्राप्ते योऽत्र स्नानं करिष्यति ॥ <br>
न तस्य पुनरेवात्र जन्म लोके भविष्यति ॥१६॥ <br>
यो वा सोमदिने स्नानं दर्शनं तत्र चाचरेत् ॥ <br>
तव लोके ध्रुवं वासस्तस्य चंद्र भविष्यति ॥ १७ ॥ <br>
एवमुक्त्वा स भगवांस्ततश्चांतर्दधे हरः॥ <br>
चन्द्रोऽपि प्रययौ हृष्टः स्वस्थानं नृपसत्तम ॥ १८ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे चन्द्रोद्भेदतीर्थमाहात्म्यवर्णनंनामैकपंचाशत्तमोऽध्यायः ॥ ॥ ५१ ॥ <br>
<br>
<br>
</span>
