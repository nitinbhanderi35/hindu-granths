<span style="font-size: 14pt; line-height: 200%">॥ पुलस्त्य उवाच ॥ ॥ <br>
ततः पिंडारकं गच्छेत्तीर्थं पापहरं नृप ॥ <br>
यत्र पूर्वं तपस्तप्तं मंकिना ब्राह्मणेन च ॥ <br>
सिद्धिं गतस्तथा राजंस्तीर्थस्यास्य प्रभावतः ॥ १ ॥ <br>
पुरा मंकिरभूद्विप्रो नाममात्रेण भूपते ॥ <br>
मूर्खो ब्राह्मणकृत्यानामनभिज्ञः सुमन्दधीः ॥ २ ॥ <br>
अथासौ पर्वते रम्ये लोकानां नृपसत्तम ॥ <br>
महिषी रक्षयामास ततः पिंडारकर्मणि ॥३॥ <br>
कस्यचित्त्वथ कालस्य तेन वित्तमुपार्जितम्॥ <br>
दूरात्कृच्छ्रेण च स्तोकं जगृहे गोयुगं ततः ॥ ४॥। <br>
ततस्तद्दमयामास गोयुगं नृपसत्तम ॥ <br>
अथ दैववशाद्राजन्दमितं तस्य गोयुगम्॥ ५ ॥ <br>
निबद्धमुष्ट्रमासाद्य ग्रीवादेशे बलात्स्थितम् ॥ <br>
अथोष्ट्रस्त्वरया राजन्नुत्थितस्त्रासतत्परः ॥६॥ <br>
गोयुगेन हि ग्रीवायां लम्बमानेन भूपते ॥ <br>
तद्दृष्ट्वा सुमहाश्चर्यं विनाशं गोयुगस्य तु ॥ ७ ॥ <br>
मंकिर्वैराग्यमापन्नस्त्यक्त्वा ग्रामं वनं ययौ ॥ <br>
स गत्वा निर्झरं कञ्चिदर्बुदे नृपसत्तम ॥८॥ <br>
त्रिकालं कुरुते स्नानं गायत्रीजपमुत्तमम् ॥ <br>
तेनासौ गतपापोऽभूद्दिव्यदर्शी च भूमिप ॥९॥ <br>
एतस्मिन्नेव काले तु तेन मार्गेण शंकरः ॥ <br>
सह गौर्या विनिष्क्रांतः क्रीडार्थं रम्यपर्वते ॥7.3.25.१०॥ <br>
स दृष्टः सहसा तेन पिंडारेण महात्मना ॥ <br>
प्रणाममकरोद्राजंस्ततस्तं शंकरोऽब्रवीत् ॥ ११ ॥ <br>
न वृथा दर्शनं मे स्याद्वरो मे गृह्यतां द्विज ॥ <br>
यदभीष्टं महाराज यद्यपि स्यात्सुदुर्लभम् ॥ १२ ॥ <br>
॥ पिंडारक उवाच ॥ ॥ <br>
गणोऽहं तव देवेश भवानि त्रिपुरांतक ॥ <br>
यथा तथा कुरु विभो नान्यन्मे हृदि वर्तते ॥ १३ ॥ <br>
एतत्पिण्डारकं तीर्थ मम नाम्ना प्रसिध्यतु ॥ १४ ॥ <br>
॥ भगवानुवाच ॥ ॥<br>
भविष्यसि गणोऽस्माकं देहांते त्वं द्विजोत्तम ॥ <br>
एतत्पिंडारकंनाम तीर्थमत्र भविष्यति ॥ १५ ॥ <br>
अहमत्र महाष्टम्यां निवेक्ष्यामि महामते ॥ <br>
ये च स्नानं करिष्यंति संप्राप्ते चाष्टमीदिने ॥ <br>
ते यास्यंति परं स्थानं यत्राहं नित्यसंस्थितः ॥ १६ ॥ <br>
॥ पुलस्त्य उवाच ॥ ॥ <br>
एवमुक्त्वा महादेवस्तत्रैवांतरधीयत ॥। <br>
मंकिः पिंडारकस्तत्र तपस्तेपे दिवानिशम् ॥ १७ ॥ <br>
ततः कालेन  महता त्यक्त्वा देहं दिवं गतः ॥ <br>
यत्रास्ते भगवान्रुद्रो गणस्तत्र बभूव ह ॥ १८ ॥। <br>
तस्मात्सर्वप्रयत्नेन स्नानं मन्त्रेण चाचरेत् ॥१९॥ <br>
राजेन्द्र महिषीदानमथाष्टम्यां विशेषतः ॥ <br>
य इच्छति सदाऽभीष्टमिह लोके परत्र च ॥7.3.25.२०॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे पिंडारकतीर्थमाहात्म्यवर्णनंनाम पंचविंशोऽध्यायः॥ २५॥ <br>
<br>
<br>
</span>
