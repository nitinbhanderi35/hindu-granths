<span style="font-size: 14pt; line-height: 200%">॥ पुलस्त्य उवाच ॥ ॥ <br>
ततो गच्छेन्नृपश्रेष्ठ रूपतीर्थमनुत्तमम् ॥ <br>
सर्वपापहरं नॄणां रूपसौभण्यदायकम्॥ १ ॥<br>
तत्र पूर्वं वपुर्नाम्ना लोके ख्याता वराप्सराः ॥ <br>
सिद्धिं गता महाराज यथा पूर्वं निगद्यते ॥ २ ॥ <br>
पुराऽऽसीत्काचिदाभीरी विरूपा विकृतानना ॥ <br>
लम्बोदरी च कुग्रीवा स्थूलदंतशिरोरुहा ॥ ३ ॥ <br>
एकदा फलमादातुं भ्रममाणाऽर्बुदाचले ॥ <br>
माघशुक्लतृतीयायां पतिता गिरिनिर्झरे ॥ ४ ॥ <br>
दिव्यमाल्यांबरधरा दिव्यैरंगैः समन्विता ॥ <br>
पद्मनेत्रा सुकेशांता सर्वलक्षणलक्षिता ॥ ५ ॥ <br>
सा संजाता महाराज तीर्थस्यास्य प्रभावतः ॥ <br>
एतस्मिन्नेव काले तु शक्रस्तत्र समागतः ॥ ६ ॥ <br>
क्रीडार्थं पर्वतश्रेष्ठे तां ददर्श शुभेक्षणाम् ॥ <br>
ततः कामशरैर्विद्धस्तामुवाच सुमध्यमाम् ॥ ७ ॥ <br>
॥ इन्द्र उवाच ॥ ॥ <br>
का त्वं वद वरारोहे किमर्थं त्वमिहागता ॥ <br>
देवी वा नागकन्या वा सिद्धा विद्याधरी तु वा ॥ ८ ॥ <br>
मनो मेऽपहृतं सुभ्रूस्त्वया च पद्मनेत्रया ॥ <br>
शक्रोऽहं सर्वदेवेशो भज मां चारुहासिनि ॥ ९ ॥ <br>
॥ नार्युवाच ॥ ॥ <br>
आभीरी त्रिदशाधीश तथाहं बहुभर्तृका ॥ <br>
फलार्थं तु समायाता पतिता गिरिनिर्झरे ॥ 7.3.12.१० ॥ <br>
स्नात्वा रूपमिदं प्राप्ता सुरूपं च शुभं मया ॥ <br>
दुर्ल्लभस्त्वं हि देवानां किं पुनर्मर्त्यजन्मनाम् ॥ ११ ॥ <br>
वशगास्ते सुराः सर्वे मयि किं क्रियते स्पृहा ॥ <br>
भज मां त्रिदशाधीश यथाकामं सुराधिप ॥ १२ ॥ <br>
॥ पुलस्त्य उवाच ॥ ॥<br>
एवमुक्तस्तया शक्रः कामयामास तां तदा ॥ <br>
निवृत्तमदनो भूत्वा तामुवाच सुमध्यमाम् ॥ १३ ॥ <br>
॥ इन्द्र उवाच ॥ ॥ <br>
वरं वरय कल्याणि यत्ते मनसि वर्त्तते ॥ <br>
विनयात्तव तुष्टोऽहं दास्यामि वरमुत्तमम् ॥ १४ ॥ <br>
॥ नार्युवाच ॥ ॥ <br>
माघशुक्लतृतीयायां नरो वा वनिता तथा ॥ <br>
स्नानं यः कुरुते भक्त्या प्रीताः स्युः सर्वदेवताः ॥ १५ ॥ <br>
सुरूपं जायतां तेषां दुर्ल्लभं त्रिदशैरपि ॥ <br>
मां नय त्वं सहस्राक्ष सुरावासं सुराधिप ॥१६॥ <br>
॥ पुलस्त्य उवाच ॥ ॥ <br>
एवमस्त्विति तामुक्त्वा गृहीत्वा तां सुराधिपः ॥ <br>
विमाने च तया सार्द्धं जगाम त्रिदिवं प्रति ॥ १७ ॥ <br>
वपुः प्राप्तं तया यस्मात्तस्मात्पा र्थिवसत्तम ॥ <br>
नाम्ना वपुरिति ख्याता सा बभूव वराप्सराः ॥ १८ ॥ <br>
माघशुक्लतृतीयायां देवास्तस्मिञ्जलाशये ॥ <br>
स्नानं सर्वे प्रकुर्वंति प्रभाते भक्तिसंयुताः ॥१९॥ <br>
तत्रान्या देवकन्याश्च सिद्धयक्षांगनास्तथा ॥ <br>
यस्तत्र कुरुते स्नानं तस्मिन्काले नराधिप ॥7.3.12.२०॥ <br>
रूपं च लभते तादृग्यादृग्लब्धं तया पुरा ॥ <br>
सर्वे तत्र भविष्यंति सिद्धविद्याधरोरगाः ॥ २१ ॥ <br>
तस्यैव पूर्वदिग्भागे बिलमस्ति सुशोभनम् ॥ <br>
यत्रागत्य प्रकुर्वंति स्नानं पातालकन्यकाः। ॥२२॥ <br>
तत्र स्नात्वा गृहीत्वापो बिले तस्मिन्व्रजंति ताः ॥ <br>
तत्र वैनायके पीठे महत्पाषाणजं जलम्॥२३॥ <br>
तेनोदकेन संयुक्तः सिद्धो भवति मानवः ॥ <br>
गृहीत्वा तज्जलं यस्तु यत्र यत्राभिगच्छति ॥ २४ ॥ <br>
स्वर्गे वा भूतले वापि न केनापि प्रधृष्यते ॥ <br>
तत्रास्ति विवरद्वारे तिलकोनाम पादपः ॥ २५ ॥ <br>
तस्य पुष्पैः फलैश्चैव सर्वं कार्यं प्रसिद्ध्यति ॥ <br>
भक्षणाद्धारणाद्वापि सिद्धो भवति मानवः ॥२६॥ <br>
तस्मिन्बिले तु पाषाणाः समन्ताच्छंखसन्निभाः ॥ <br>
तेनोदकेन संस्पृष्टा भवंति च हिरण्मयाः ॥ २७ ॥ <br>
वन्ध्या नारी जलं तत्र या पिबेत्तिलकान्वितम् ॥ <br>
अपि वर्षशताब्दा च सद्यो गर्भवती भवेत्॥ ॥ २८ ॥<br>
व्याधिग्रस्तोऽपि यो मर्त्त्यः स्नानं तत्र समाचरेत् ॥ <br>
नीरोगो जायते सद्यो ग्रहग्रस्तो विमुच्यते ॥ २९ ॥ <br>
भूतप्रेतपिशाचानां दोषः सद्यः प्रणश्यति ॥ <br>
तेनोदकेन संस्पृष्टे सर्वं नश्यति दुष्कृतम् ॥ 7.3.12.३० ॥ <br>
अपि कीटपतंगा ये पिशाचाः पक्षिणो मृगाः ॥ <br>
तेनोदकेन ये स्पृष्टाः सद्यो यास्यंति सद्गतिम् ॥ ३१ ॥ <br>
॥ ययातिरुवाच ॥ ॥ <br>
अप्यद्भुतमिदं ब्रह्मन्माहात्म्यं भवता मम ॥ <br>
कथितं रूपतीर्थस्य न भूतं न भविष्यति ॥ ॥ ३२ ॥ <br>
किमत्र कारणं ब्रह्मन्सर्वेभ्योऽप्यधिकं स्मृतम् ॥ <br>
सर्वं विस्तरतो ब्रूहि परं कौतूहलं हि मे ॥ ३३ ॥ <br>
॥ पुलस्त्य उवाच ॥ ॥ <br>
तत्र पूर्वं तपस्तप्तमदित्या नृपसत्तम ॥ <br>
इन्द्रे राज्यपरिभ्रष्टे बलौ त्रैलोक्यनायके ॥ <br>
अवतीर्णश्चतुर्बाहुरदित्यां नृपसत्तम ॥ ३४ ॥ <br>
तस्मिञ्जाते महाविष्णावदित्या चासुरान्तके ॥ <br>
गुप्तया विवरद्वारे भयाद्दानवसंभवात् ॥ ३५ ॥ <br>
जातमात्रो हरिस्तस्मिन्स्थापितो निर्झरे तया ॥ <br>
तस्मात्पवित्रतां प्राप्तं तीर्थं नॄणामभीष्टदम् ॥ ३६ ॥ <br>
न चान्यत्कारणं राजन्सत्यमेतन्मयोदितम् ॥ <br>
माघशुक्लतृतीयायां तत्र जातस्त्रिविक्रमः ॥ ३७ ॥ <br>
तिलकः सर्व वृक्षाग्र्यः पुत्रवत्परिपालितः ॥ <br>
अदित्या सेवितो नित्यं स्वहस्तेन जलैः शुभैः ॥ ३८ ॥ <br>
एतत्ते सर्वमाख्यातं तीर्थमाहात्म्यमुत्तमम् ॥ <br>
तस्मात्सर्वप्रयत्नेन स्नानं तत्र समाचरेत् ॥ <br>
सर्वकामप्रदं नॄणामिह लोके परत्र च ॥ ३९ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे रूपतीर्थमाहात्म्यवर्णनंनाम द्वादशोऽध्यायः ॥ १२ ॥<br>
<br>
<br>
</span>
