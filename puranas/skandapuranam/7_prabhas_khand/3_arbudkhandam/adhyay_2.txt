<span style="font-size: 14pt; line-height: 200%">॥ वसिष्ठ उवाच ॥ ॥ <br>
आसीत्पूर्वं मुनिर्नाम्ना गौतमश्च महातपाः ॥ <br>
अहिल्या दयिता तस्य धर्मपत्नी यशस्विनी ॥ १ ॥ <br>
शिष्यानध्यापयामास स मुनिः शतशस्तदा ॥ <br>
श्रुताध्ययनसंपन्नान्विससर्ज ततो गृहान्॥ २ ॥ <br>
तस्यान्योऽपि च यः शिष्यो गुरुभक्तिपरायणः ॥ <br>
उत्तंको नाम मेधावी न्यवसत्तस्य मन्दिरे ॥ ३ ॥ <br>
न तं विसर्जयामास जरयापि परिप्लुतम्॥ <br>
उत्तंकोऽपि सुशिष्यत्वान्नो वेत्ति पलितं शिरः ॥ ४ ॥ <br>
जातकार्यसमायुक्तो विद्यापारंगतोऽपि सः ॥ <br>
केनचित्त्वथ कालेन काष्ठार्थं स बहिर्ययौ ॥ ५ ॥ <br>
प्रभूतानि समादाय आश्रमं परमं गतः ॥ <br>
अथासौ न्यक्षिपत्तत्र भूतले काष्ठसंचयम्॥ ६ ॥ <br>
काष्ठलग्नां तदा श्वेतां जटामेकां ददर्श सः ॥ <br>
स दृष्ट्वा दुःखमापन्नः कृपणं पर्यचिन्तयत् ॥७॥ <br>
धिग्धिङ्मे जीवितं नष्टं कुतः कार्यरतस्य च ॥ <br>
कलत्र संग्रहं नैव मया कृतमबुद्धिना॥८॥ <br>
भविष्यति कुलच्छेदः शैथिल्यान्मम दुर्मतेः॥ <br>
गुरुपत्न्या च संदृष्ट उत्तंको दुःखितस्तदा॥९॥ <br>
तस्य दुःखं तथा क्षिप्रं गौतमाय निेवेदितम्॥ <br>
गौतमेन तथेत्युक्त्वा मृदुवाण्या स भाषितः॥7.3.2.१०॥ <br>
वत्स गच्छ गृहं त्वं च अग्निहोत्रादिकाः क्रियाः॥ <br>
पालयस्व विधानेन पत्न्या सह न संशयः ॥ ११ ॥ <br>
इत्युक्तो गुरुणा सोऽपि प्रत्युवाच गुरुं प्रति ॥ <br>
दक्षिणां प्रार्थय स्वामिन्नहं दास्याम्यसंशयम् ॥ १२ ॥ <br>
॥ गौतम उवाच ॥ ॥ <br>
सेवा कृता त्वया वत्स महती मम सर्वदा ॥ <br>
तेनैव परिपूर्णत्वं जातं मे नात्र संशयः ॥ १३ ॥ ॥ <br>
॥ उत्तंक उवाच ॥ ॥ <br>
किंचिद्ग्राह्यं त्वया स्वामिन्सन्तोषो जायते मम ॥ <br>
त्वत्प्रसादान्मुनिश्रेष्ठ विद्यापारंगतोऽस्म्यहम् ॥ १४ ॥ <br>
॥ गौतम उवाच ॥ ॥ <br>
न ग्राह्यं च मया पुत्र सन्तुष्टः सेवयास्म्यहम् ॥ <br>
नेच्छाम्यहं धनं त्वत्तः सुखं गच्छ गृहं प्रति ॥ १५ ॥ <br>
इत्युक्तो गुरुणा सोऽपि मातरं चाभ्यभाषत ॥ <br>
किंचिद्ग्राह्यं मया मातः सन्तोषो दीयतां मम ॥ १६ ॥ <br>
॥ गुरुपत्न्युवाच ॥ ॥ <br>
सौदासं गच्छ पुत्र त्वं ममाज्ञां कुरु सत्वरम् ॥ <br>
मदयन्ती प्रिया तस्य धर्मपत्नी यशस्विनी ॥ १७ ॥ <br>
कुण्डलेऽथानय क्षिप्रं मदयंत्याश्च पुत्रक ॥ <br>
नो चेच्छापं प्रदास्यामि पञ्चमेऽह्नि न आगतः ॥ १८ ॥ <br>
इत्युक्तो गुरुपत्न्या स प्रस्थितः सत्वरं तदा ॥ <br>
सौदासस्यगृहं प्राप व्याघ्रास्यं तं च दृष्टवान् ॥ १९ ॥ <br>
दृष्ट्वा प्राह तदा विप्रं भक्षणार्थमुपस्थितम् ॥ <br>
भक्षयिष्यामि वै विप्र त्वामहं नात्र संशयः ॥ 7.3.2.२० ॥ <br>
॥ उत्तंक उवाच ॥ ॥ <br>
अवश्यं भक्षय त्वं मामेकं शृणु नराधिप ॥ <br>
देहि मे कुण्डले तात दत्त्वाऽहं गुरवे पुनः ॥ <br>
आगमिष्यामि भक्षस्व मा त्वं कार्यविवर्जितम् ॥ २१ ॥ <br>
॥ सौदास उवाच ॥ ॥ <br>
गच्छ त्वं मन्दिरे दुर्गे यत्राऽऽस्ते दयिता मम ॥ <br>
तां त्वमासाद्य यत्नेन जीवितव्यभयाद्द्विज ॥ २२ ॥ <br>
याच्यतां मम वाक्येन सा ते दास्यति कुण्डले ॥ <br>
त्वया च नान्यथा कार्यं यत्सत्यं द्विजसत्तम ॥ २३ ॥ <br>
॥ वसिष्ठ उवाच ॥ ॥ <br>
मदयन्त्याः समीपं तु गत्वोवाच द्विजोत्तमः ॥ <br>
देहि मे कुण्डले देवि सौदासस्त्वां समादिशत् ॥२४॥ <br>
॥ मदयंत्युवाच ॥ ॥ <br>
सन्देहोऽद्यापि मे विप्र कुण्डले द्विजसत्तम ॥ <br>
अभिज्ञानं त्वमानीय नृपस्य द्विज दर्शय ॥ २५ ॥ <br>
स गत्वा त्वरितं भूपमभिज्ञानमयाचत ॥ २६ ॥ <br>
॥ सौदास उवाच ॥ ॥ <br>
यैर्विना सुगतिर्नास्ति दुर्गतिं ये नयंति वै ॥ <br>
गत्वैवं ब्रूहि तां साध्वीं मम वाक्यं द्विजोत्तम ॥ <br>
प्रदास्यति ततो नूनं कुण्डले रत्नमंडिते ॥ २७ ॥ <br>
॥ वसिष्ठ उवाच ॥ ॥ <br>
प्रत्यभिज्ञानमादाय गत्वा तस्यै न्यवेदयत् ॥ २८ ॥ <br>
ततोऽसौ प्रददौ तस्मै गृह्ण मे कुण्डले द्विज ॥ <br>
उवाच यत्नमास्थाय नीयतां द्विजसत्तम ॥ २९ ॥ <br>
एते च वांछते नित्यं तक्षको द्विज कुण्डले ॥ <br>
स तथेति समादाय विस्मयोत्फुल्ललोचनः ॥ <br>
कौतुकात्पुनरागत्य राजानं वाक्यमब्रवीत्॥7.3.2.३०॥<br>
अभिज्ञानान्मया भूप सम्प्राप्ते दीप्तकुण्डले ॥ <br>
वाक्यार्थस्तु न विज्ञातस्ततोऽहं पुनरागतः ॥३१॥ <br>
कौतुकाद्वद मे राजन्स्वकार्ये च यथास्थितम् ॥ <br>
कैर्विना सुगतिर्नास्ति दुर्गतिं के नयंति च ॥ ३२ ॥<br>
॥ सौदास उवाच ॥ ॥ <br>
आराधिता द्विजा विप्र भवंति सुगतिप्रदाः ॥ <br>
असन्तुष्टा दुर्गतिदाः सद्यो मम यथा पुरा ॥३३ ॥ <br>
एतावान्मम शापोऽयं वसिष्ठस्य महात्मनः॥ <br>
तेनोक्तं त्वां यदा कश्चित्प्रश्नं विख्यापयिष्यति ॥ ३४ ॥ <br>
तदा दोषविनिर्मुक्तो भविष्यसि न संशयः ॥ <br>
त्वत्प्रसादाद्विनिर्मुक्तो ह्यहं शापाद्द्विजोत्तम ॥ <br>
सात्त्विकं धाम चापन्नो गच्छ विप्र नमोऽस्तु ते ॥ ३५ ॥ <br>
॥ वसिष्ठ उवाच॥ ॥ <br>
उत्तंकस्तेन निर्मुक्तः सत्वरं पथमाश्रितः ॥ <br>
गच्छंश्चातिक्षुधाविष्टो ऽपश्यद्बिल्वफलानि सः ॥ ३६ ॥ <br>
ततः कृष्णाजिने बद्ध्वा कुण्डले न्यस्य भूतले ॥ <br>
आरुरोह फलाकांक्षी स मुनिः क्षुधयाऽन्वितः ॥ ३७ ॥ <br>
एतस्मिन्नेव काले तु तक्षकः<sup id="cite_ref-1" class="reference"><a href="#cite_note-1">[१]</a></sup> पन्नगोत्तमः ॥ <br>
गृहीत्वा कुण्डले तूर्णमगमद्दक्षिणामुखः ॥ ३८ ॥ <br>
अथोत्तंकः फलाहारी अवतीर्य धरातले ॥ <br>
सर्वतोऽन्वेषयामास वेगेन महता वृतः ॥ ३९ ॥ <br>
स दृष्ट्वा सम्मुखं प्राप्तं समीपं पन्नगोत्तमः ॥ <br>
प्रविवेश बिलं रौद्रमन्धकारेण संवृतम् ॥ 7.3.2.४० ॥ <br>
उत्तंकोऽपि बिलं प्राप्तः प्रविश्य तमसावृतम्॥ <br>
दण्डकाष्ठं समादाय कुपितोह्यखनत्तदा ॥ ॥ ४१ ॥ <br>
तं तथा दुःखितं दृष्ट्वा सक्लेशं गुरुकार्यतः ॥ <br>
वज्रमारोपयामास दण्डांते पाकशासनः ॥४२॥ <br>
ततो विदारयामास स शीघ्रं धरणीतलम् ॥ <br>
प्रविष्टश्चैव पातालं कुण्डलार्थं परिभ्रमन् ॥४३॥ <br>
सोऽपश्यद्वाजिनं तत्र सर्वश्वेतं गुणान्वितम्॥ <br>
तेनोक्तः स्पृश मे गुह्यं ततः कार्यं भविष्यति ॥४४॥ <br>
स चकार तथा शीघ्रं ततो धूमो व्यजायत ॥ <br>
पातालं तेन सर्वत्र व्याप्तं भूधर वह्निना ॥ ४५ ॥ <br>
ततश्च व्याकुलाः सर्वे पन्नगाः समुपाद्रवन्॥ <br>
तक्षकं पुरतः कृत्वा संप्राप्ताः कुण्डलान्विताः ॥ <br>
उत्तंकाय ततो दत्त्वा प्रणिपत्य ययुर्गृहम्॥ ४६ ॥ <br>
॥ वसिष्ठ उवाच ॥ ॥ <br>
अथाश्वस्तमुवाचेदमहमग्निर्द्विजोत्तम ॥ <br>
यस्त्वयाऽऽराधितः पूर्वमुपाध्यायनिदेशतः ॥ ४७ ॥ <br>
ज्ञात्वा त्वां दुःखितं प्राप्तमिह प्राप्तः कृपापरः ॥ <br>
सर्वथा त्वं च मे पृष्ठं भगवञ्छीघ्रमारुह ॥ ४८ ॥ <br>
नयामि तत्र यत्रास्ते गुरुः सर्वगुणालयः ॥ <br>
आरूढस्तस्य पृष्ठे स प्रतस्थे ह्याश्रमं प्रति ॥ ४९ ॥ <br>
तत्क्षणात्समनुप्राप्तो गौतमस्य निवेशनम् ॥ <br>
एतस्मिन्नेव काले तु अहिल्या कृतमंडना ॥7.3.2.५०॥ <br>
स्नाता चाभ्येत्य भर्तारं साध्वी वाक्यमुवाच ह ॥ <br>
उत्तंकोऽद्य न संप्राप्तः शापं दास्याम्यहं ध्रुवम् ॥ ५१ ॥ <br>
शिथिलो गुरुकृत्येषु स यदालक्षितो मया ॥ <br>
तस्या वाक्यावसाने तु उत्तंकः पर्य्यदृश्यत ॥ ५२ ॥ <br>
प्रसन्नवदनो हृष्टः कुण्डलाभ्यां समन्वितः ॥ <br>
प्रणिपत्य स तां भक्त्या कुण्डले संन्यवेदयत् ॥ ५३ ॥ <br>
सा दृष्ट्वा तत्क्षणात्साध्वी कर्णाभ्यां संन्यवेशयत्॥ <br>
स्वगृहाय ततस्तूर्णमुत्तंकं विससर्ज ह ॥ ५४ ॥ <br>
॥ वसिष्ठ उवाच ॥ ॥ <br>
एवं स विवरो जातस्तक्षकोत्तंककारणात् ॥ <br>
यथा मे चिंत्यते नित्यं धेन्वर्थं श्वभ्रपूरणे ॥ ५५ ॥<br>
तस्मात्त्वं पूरय क्षिप्रं नान्यः शक्तोऽत्र कर्मणि ॥ <br>
शीघ्रं कुरु नगश्रेष्ठ मम कार्यमसंशयम् ॥ ५६ ॥ <br>
इति श्रीस्कांदे महापुराण एका शीतिसाहस्र्यां संहितायां सप्तमे प्रभासखण्डे तृतीयेऽर्बुदखंडे विवरोत्पत्तिवृत्तांते गौतमशिष्योत्तंकचरित्रवर्णनंनाम द्वितीयोऽध्यायः ॥ २ ॥<br>
<br>
<br>
</span>
