<span style="font-size: 14pt; line-height: 200%">॥ सूत उवाच ॥ ॥ <br>
श्रुत्वा हिमाचलो वाक्यं वसिष्ठस्य महात्मनः॥ <br>
चिन्तयामास तत्कार्यं विवरस्य प्रपूरणे॥१॥<br>
चिरं विचार्य तमृषिमिदमाह नगोत्तमः॥ <br>
क उपायो नगानां वै तत्र गंतुं वदस्व मे ॥२॥ <br>
पक्षच्छेदस्तु शक्रेण सर्वेषां च पुरा कृतः ॥ <br>
तस्मादस्य मुनिश्रेष्ठ कार्यस्य पश्य निश्चयम्॥३॥ ॥ <br>
॥ वसिष्ठ उवाच ॥ ॥ <br>
अस्त्युपायो नगानां तु तत्र नेतुं महानग ॥ <br>
तवायं तनयस्तत्र विख्यातो नंदिवर्द्धनः ॥४॥ <br>
तस्यार्बुद इति ख्पातो वयस्यः परमं प्रियः ॥ <br>
नागः प्राणभृतां श्रेष्ठः खेचरोऽपि च वीर्यवान् ॥५॥ <br>
स वा ऊर्ध्वगतिः क्षिप्रं क्षणान्नेष्यत्यसंशयः ॥ <br>
लीलया सर्वकृत्येषु तं विदित्वाऽहमागतः ॥६॥ <br>
आदेशो दीयतामस्य दुःखं कर्तुं च नार्हसि ॥ <br>
अवश्यं यदि भक्तोऽसि तत्र प्रेषय सत्वरम्॥७॥ <br>
॥सूत उवाच॥ ॥ <br>
वसिष्ठस्य वचः श्रुत्वा हिमवान्पुत्रवत्सलः ॥ <br>
दुःखेन महताऽऽविष्टश्चिंतयामास भूधरः ॥८॥ <br>
मैनाकस्तनयोऽस्माकं प्रविष्टः सागरे भयात् ॥ <br>
ज्येष्ठं तु सर्वथा चाथ वसिष्ठो नेतुमागतः ॥ <br>
किं कृत्यमधुनाऽस्माकं कथं श्रेयो भविष्यति ॥ ९ ॥ <br>
इतः शापभयं तीव्रमितो दुःखं च पुत्रजम्॥ <br>
वरं पुत्रवियोगोऽस्तु न शापो द्विजसंभवः ॥ 7.3.3.१० ॥ <br>
स एवं निश्चयं कृत्वा नंदिवर्धनमुक्तवान् ॥ <br>
गच्छ त्वं पुत्र मे वाक्याद्वसिष्ठस्याश्रमं प्रति ॥ ११ ॥ <br>
तत्रास्ति विवरो रौद्रस्तं प्रपूरय सत्वरम् ॥ <br>
अर्बुदं नागमादाय मित्रं प्राणभृतां वरम् ॥ १२ ॥ <br>
॥ नंदिवर्द्धन उवाच ॥ ॥ <br>
पापीयान्स विभो देशः फलमूलैर्विवर्जितः ॥ <br>
पालाशैः खादिरैराढ्यो धवैः शाल्मलिभिस्तथा ॥ १३ ॥ <br>
सुनिष्ठुरैर्नृपशुभिर्भिल्लैश्च विविधैरपि ॥ <br>
नद्यो वहंति नो तत्र दुष्टा लोकाश्च वासिनः ॥ <br>
नार्होऽहं पर्वतश्रेष्ठ तत्र गंतुं कथंचन ॥ १४ ॥ <br>
अथोवाच वसिष्ठस्तं संत्रस्तं नंदिवर्द्धनम् ॥ <br>
मा भीः कार्या त्वया तत्र देशे दौष्ट्यात्कथंचन ॥ १५ ॥ <br>
तव मूर्ध्नि सदा वासो मम तत्र भविष्यति ॥ <br>
तीर्थानि सरितो देवाः पुण्यान्यायतनानि च ॥ १६ ॥ <br>
वृक्षाश्च विविधाकाराः पत्रपुष्पफलान्विताः ॥ <br>
सदा तत्र भविष्यंति मृगाश्च विहगाः शुभाः ॥ १७ ॥ <br>
अहमेवानयिष्यामि तवार्थे च महेश्वरम् ॥ <br>
तदा स्थास्यंति वै तत्र सर्वे देवाः सवासवाः ॥ ॥ १८ ॥ <br>
॥ सूत उवाच ॥ ॥ <br>
वसिष्ठस्य वचः श्रुत्व संहृष्टो नंदिवर्द्धनः ॥ <br>
अर्बुदं नागमासाद्य वाक्यमेतदुवाच ह ॥ १९ ॥ <br>
तत्र यावोऽद्य भद्रं ते वयस्य विनयान्वित ॥ <br>
एतत्कार्यमहं मन्ये सांप्रतं द्विजसंभवम् ॥ 7.3.3.२० ॥ <br>
॥ अर्बुद उवाच ॥ ॥ <br>
अहं तत्रागमिष्यामि स्नेहात्ते पर्वतात्मज ॥ <br>
तत्रैव च वसिष्यामि त्वया सार्द्धमसंशयम्॥ २१ ॥ <br>
किं त्वहं प्रणयाद्भ्रातर्वक्ष्यामि यद्वचः शृषु ॥ <br>
प्रणयान्नान्यथा कार्यं यद्यहं तव संमतः ॥ २२ ॥ <br>
मन्नाम्ना ख्यातिमायातु नान्यत्किंचिद्वृणोम्यहम्॥ <br>
ततः सोऽपि प्रतिज्ञाय आरूढस्तस्य चोपरि ॥ <br>
प्रणम्य पितरौ चैव प्रतस्थे मुनिना सह ॥ २३ ॥ <br>
दिव्यैर्वृक्षैः शुभैः पूर्णैर्नदीनिर्झरसंकुलैः ॥ <br>
मधुरैर्विहगैर्युक्तो मृगैः सौम्यैः समन्वितः ॥ २४ ॥ <br>
मुक्तोऽर्बुदेन तत्रैव विवरे मुनिवाक्यतः ॥ <br>
समस्तस्तत्रानासाग्रं गतः पर्वतसत्तमः ॥ २५ ॥ <br>
विमुक्तो विवरे तस्मिन्नर्बुदेन महात्मना ॥ <br>
परिपूर्णे महारौद्रे संतुष्टो मुनिपुंगवः ॥ २६ ॥ <br>
ब्रवीच्चार्बुदं नागं वरं वरय सुव्रत ॥ <br>
परितुष्टोऽस्मि ते भद्र कर्मणानेन पन्नग ॥ २७ ॥ <br>
॥ अर्बुद उवाच ॥ ॥ <br>
एष एव वरोऽस्माकं यत्त्वं तुष्टो महामुने ॥ <br>
अवश्यं यदि दातव्यं तच्छृणुष्व द्विजोत्तम ॥ २८ ॥ <br>
यच्चैतच्छिखरे ह्यस्मिन्निर्झरं निर्मलोदकम् ॥ <br>
नागतीर्थमिति ख्यातिं भूतले यातु सर्वतः ॥ २९ ॥ <br>
अत्रैवाहं वसिष्यामि मित्रस्नेहात्सदा मुने ॥ <br>
तत्र स्नात्वा दिवं यातु मानवस्त्वत्प्रसादतः ॥ 7.3.3.३० ॥ <br>
अपि वंध्या च या नारी स्नानमात्रं समाचरेत्॥ <br>
सा स्यात्पुत्रवती विप्र सुखसौभाग्यसंयुता ॥ ३१ ॥ <br>
॥ वसिष्ठ उवाच ॥ ॥ <br>
या वंध्यास्मिञ्जले पूर्णे स्नानमात्रं करिष्यति ॥ <br>
सापि पुत्रमवाप्नोति सर्वलक्षणलक्षितम् ॥ ३२ ॥ <br>
नभसः शुक्लपंचम्यां फलैः पूजां करोति च ॥ <br>
अपि वर्षशता नारी सा भविष्यति पुत्रिणी ॥ ३३ ॥ <br>
येऽत्र स्नानं करिष्यंति ह्यस्मिंस्तीर्थे च भक्तितः ॥ <br>
यास्यंति ते परं स्थानं जरामरणवर्जितम् ॥ ३४ ॥ <br>
श्राद्धं चात्र करिष्यंति पंचम्यां ये समाहिताः ॥ <br>
मासे नभसि तीर्थस्य फलं तेषां भविष्यति ॥ ३५ ॥ <br>
॥ सूत उवाच ॥ ॥ <br>
एवं दत्त्वा वरं तस्य वसिष्ठो भगवान्मुनिः ॥ <br>
नंदिवर्द्धनमभ्येत्य वाक्यमेतदुवाच ह ॥ ३६ ॥ <br>
वरं च व्रियतां वत्स परितुष्टोऽस्मि तेऽनघ ॥ <br>
विनयात्सौहृदात्सर्वं दास्यामि यत्सुदुर्ल्लभम्॥ ३७ ॥ <br>
॥ नंदिवर्द्धन उवाच ॥ ॥ <br>
तवास्तु वचनं सत्यं पूर्वोक्तं मुनिसत्तम ॥ <br>
सांनिध्यं जायतामत्र अवश्यं तव सर्वदा ॥ ३८ ॥ <br>
यथाहमर्बुदेत्येवं ख्यातिं गच्छामि भूतले ॥ <br>
प्रसादाच्चैव ते भूयादेतन्मे मनसि स्थितम् ॥ ३९ ॥ <br>
॥ सूत उवाच ॥ ॥ <br>
एवमस्त्विति तं प्रोच्य वसिष्ठो भगवान्मुनिः ॥ <br>
चक्रे स्वमाश्रमं तत्र तस्य वाक्येन नोदितः ॥ 7.3.3.४० ॥ <br>
पनसैश्चंपकैराम्रैः प्रियंगुबिल्वदाडिमैः ॥ <br>
नानापक्षिसमायुक्तो देवगन्धर्वसेवितः ॥ ४१ ॥ <br>
तस्थौ तत्र मुनिश्रेष्ठो ह्यरुंधत्या समन्वितः ॥ <br>
गोमतीमानयामास तपसा मुनिसत्तमः ॥ ४२ ॥ <br>
यस्यां स्नात्वा दिवं यांति अतिपापकृतो नराः ॥  <br>
माघमासे विशेषेण मकरस्थे दिवाकरे ॥ ४३ ॥ <br>
येत्र स्नानं करिष्यंति ते यास्यंति परां गतिम् ॥४४॥ <br>
माघमासे विशेषेण तिलदानं करोति यः ॥ <br>
तिलसंख्यानि वर्षाणि स्वर्गे तिष्ठति मानवः ॥ ४५ ॥ <br>
बहुना किमिहोक्तेन स्तानमात्रं समाचरेत् ॥ ४६ ॥ <br>
वसिष्ठस्य मुखं दृष्ट्वा पुनर्जन्म न विद्यते ॥ <br>
अरुंधती पूजनीया पूजनीया विशेषतः ॥ ४७ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे वसिष्ठाज्ञया नन्दिवर्धनपर्वतेन विवरपूरणवर्णनंनाम तृतीयोऽध्यायः ॥३ ॥ <br>
<br>
<br>
</span>
