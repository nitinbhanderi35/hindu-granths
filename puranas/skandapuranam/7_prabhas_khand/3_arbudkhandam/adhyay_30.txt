<span style="font-size: 14pt; line-height: 200%">पुलस्त्य उवाच॥ <br>
अग्नितीर्थं ततो गच्छेत्पावनं परमं नृणाम्॥ <br>
तत्र वह्निः पुरा नष्टो लब्धश्च त्रिदशैरपि॥ १ ॥ <br>
ययातिरुवाच॥ <br>
किमर्थं भगवन्वह्निः पुरा नष्टो द्विजोत्तम॥ <br>
कथं तत्रैव लब्धस्तु कौतुकं मे महामुने॥२॥ <br>
पुलस्त्य उवाच॥ <br>
पुरा वृष्टिनिरोधोऽभूद्यावद्द्वादशवत्सरान्॥ <br>
संशयं परमं प्राप्तः सर्वो लोकः क्षुधार्दितः ॥ ३ ॥ <br>
प्रायो मृतो मृतप्रायः शेषोऽभूद्धरणीतले ॥ <br>
नष्टा अरण्यजा ग्राम्याः पशवः पक्षिणो मृगाः ॥ ४ ॥ <br>
एवं कृच्छ्रमनुप्राप्ते मर्त्यलोके नराधिपः ॥ <br>
विश्वामित्रो मुनिवरः संदेहं परमं गतः ॥ ५ ॥ <br>
अन्नौषधिरसाभावादस्थिशेषो व्यजायत ॥ <br>
अन्यस्मिन्दिवसे प्राप्तः क्षुत्क्षामः पर्यटन्दिशः ॥ ६ ॥ <br>
चंडालनिलयं प्राप्तः क्षुत्तृषापीडितो भृशम् ॥ <br>
तत्रापश्यन्मृतं श्वानं शुष्कं पार्थिवसत्तम ॥ ७ ॥ <br>
तमादाय गृहं प्राप्तः प्रक्षाल्य सलिलेन तु ॥ <br>
क्षुत्क्षामः पाचयामास ततस्तं पावकेऽजुहोत् ॥ ८ ॥ <br>
अभक्ष्यभक्षणं ज्ञात्वा हव्यवाहस्ततो नृप ॥ <br>
शक्रस्योपरि मन्युं स्वं चक्रेऽतीव महीपते ॥ ९ ॥ <br>
नष्टौषधिरसे लोके युक्तमेतद्धि सांप्रतम् ॥ <br>
यादृगाप्तं हविस्तादृगग्निभक्षो विशिष्यते ॥ 7.3.30.१० ॥ <br>
नाभक्ष्यं भक्षयिष्यामि त्यजिष्ये क्षितिमंडलम् ॥ <br>
येन शक्रादयो देवा यांति कष्टतरां दशाम्॥ ११ ॥ <br>
एवं संचिंत्य मनसा सकोपो हव्यवाहनः ॥ <br>
प्रणष्टः सकलं हित्वा मर्त्यलोकं चराचरम् ॥ १२ ॥ <br>
प्रणष्टे सहसा वह्नावग्निष्टोमादिकाः क्रियाः ॥ <br>
प्रणष्टास्तु जनाः सर्वे विशेषात्संशयं गताः ॥ १३ ॥ <br>
ततो देवगणाः सर्वे संदेहं परमं गताः ॥ <br>
यज्ञभागविहीनत्वान्मंत्रं चक्रुस्ततो मिथः ॥ १४ ॥ <br>
त्यक्तस्तु वह्निना मर्त्यस्ततो नाशं गता नराः ॥ <br>
शेषनाशाद्वयं सर्वे विनंक्ष्यामो न संशयः ॥ १५ ॥ <br>
तस्मादन्वेष्यतां वह्निर्यत्र तिष्ठति सांप्रतम् ॥ <br>
यथा चरति मर्त्ये च तथा नीतिर्विधीयताम्॥ १६ ॥ <br>
॥ पुलस्त्य उवाच ॥ ॥ <br>
एवं ते निश्चयं कृत्वा सर्वे देवाः सवासवाः ॥ <br>
अन्वैषयंस्तथाग्निं ते समंतात्क्षितिमंडले ॥ १७ ॥ <br>
ततस्ते पुरतो दृष्ट्वा शुकं श्रांता दिवौकसः ॥ <br>
पप्रच्छुः श्रद्धया वह्निर्यदि दृष्टः प्रकथ्यताम् ॥१८॥ <br>
॥ शुक उवाच ॥ ॥<br>
योऽयं वंशो महानग्रे प्रदग्धो वह्निसंगतः ॥ <br>
प्रणष्टो हव्यवाहोत्र मया दृष्टो महाद्युतिः ॥ १९ ॥ <br>
शुकेनावेदितो वह्निः शप्त्वा तं मन्युना वृतः ॥ <br>
गद्गदा भावि ते वाणी प्रोक्त्वेदं प्रस्थितो द्रुतम् ॥ 7.3.30.२० ॥ <br>
प्रविवेश शमीगर्भमश्वत्थं तरुसत्तमम् ॥ <br>
तत्रस्थो द्विपराज्ञा स कथितो विबुधान्प्रति ॥ २१ ॥ <br>
स तं प्रोवाच ते जिह्वा विपरीता भविष्यति ॥ <br>
ततो जलाशयं गत्वा पर्वतेऽर्बुदसंज्ञके ॥ २२ ॥ <br>
प्रविष्टो भगवान्वह्निर्यथा देवैर्न लक्ष्यते ॥ <br>
तत्रोत्थेन दर्दुरेण तेषां प्रोक्तो हुताशनः ॥ २३ ॥ <br>
अत्राऽसौ तिष्ठते वह्निर्निर्झरे पर्वतस्य च ॥ <br>
दग्धाश्च जलजाः सर्वे सुतप्तेनैव वारिणा ॥ ॥ २४ ॥<br>
कृच्छ्रादहं विनिष्क्रांतस्तस्मान्मृत्युमुखात्सुराः ॥ <br>
तच्छ्रुत्वा यत्नमास्थाय प्रविष्टो हव्यवाहनः ॥ २५ ॥ <br>
भविष्यसि विजिह्वस्त्वं शप्त्वा तं दर्दुरं नृपः ॥ २६ ॥ <br>
ततो देवगणाः सर्वे निष्क्रांताः सलिलाश्रयात् ॥ <br>
संवेष्ट्य तुष्टुवुः सर्वे स्तवैर्वेदोद्भवैर्नृप ॥ २७ ॥ <br>
॥ देवा ऊचुः ॥ ॥ <br>
त्वमग्ने सर्वभूतानामंतश्चरसि पावक ॥ <br>
त्वया हीनं जगत्सर्वं नाशं यास्यति सत्वरम् ॥ २८ ॥ <br>
त्वं मुखं सर्वदेवानां त्वयि लोकाः प्रतिष्ठिताः ॥ <br>
भूलोके च त्वया त्यक्ते वयं सर्वे सवासवाः ॥ <br>
विनाशमेव यास्यामस्तस्मात्त्वं त्रातुमर्हसि ॥ २९ ॥ <br>
त्वं ब्रह्मा त्वं महादेवस्त्वं विष्णुस्त्वं दिवाकरः ॥ <br>
त्वं चंद्रस्त्वं च धनदो मरुत्त्वं च सुरेश्वरः ॥7.3.30.३०॥ <br>
इंद्राद्या विबुधाः सर्वे त्वदायत्ता हुताशन ॥ <br>
किमर्थं भगवन्मर्त्त्यं त्यक्त्वा त्वमत्र संस्थितः ॥ <br>
किमर्थं भगवन्नस्माननागांस्त्यक्तुमिच्छसि ॥ ३१ ॥ <br>
॥ पुलस्त्य उवाच ॥ ॥ <br>
वेष्टितो भगवान्वह्निर्देवैः स्तुतिपरायणैः ॥ <br>
तस्यैव निर्झरस्याथ तटस्थो वाक्यमब्रवीत् ॥ ३२ ॥ <br>
॥ वह्निरुवाच ॥ ॥ <br>
अभक्ष्यभक्षणे शक्रो मामिच्छति नियोजितुम् ॥ <br>
तेनैव न करोत्येष वृष्टिं मर्त्त्ये सुरेश्वरः ॥ ३३ ॥ <br>
अतोऽहं भूतलं त्यक्त्वा प्रविष्टो निर्झरे त्विह ॥ <br>
प्रणष्टान्नरसे लोके न चाहं स्थातुमुत्सहे ॥ ३४ ॥ <br>
॥ शक्र उवाच ॥ ॥ <br>
शृणु यस्मान्मया रोधः कृतो वृष्टेर्हुताशन ॥ <br>
देवापिर्नाम धर्मज्ञः क्षत्रियाणां यशस्करः ॥ ३५ ॥ <br>
प्रतीपस्तत्सुतः साधुः सर्वशीलवतां वरः ॥ <br>
देवापौ च गते स्वर्गं ज्येष्ठभ्रातरमग्रजम्॥ <br>
संत्यक्त्वा जगृहे राज्यं शंतनुस्तत्सुतोऽवरः ॥ ३६ ॥ <br>
एतस्मात्कारणाद्राज्ये तस्य वृष्टिर्निराकृता ॥ <br>
तवादेशात्करिष्यामि निवर्तस्व हुताशन ॥ ३७ ॥ <br>
॥ पुलस्त्य उवाच ॥ ॥ <br>
एवमुक्त्वा सहस्राक्षः पुष्करावर्तकान्घनान् ॥ <br>
द्रुतमाज्ञापयामास वृष्ट्यर्थं जगतीतले॥ ३८॥ <br>
अथ शक्रसमादिष्टा विद्युत्वन्तो बलाहकाः॥ <br>
गम्भीरराविणः सर्वं भूतलं प्रचुरैर्जलैः॥ <br>
पूरयामासुरत्युग्रा द्युतिमन्तो महीपते॥ ३९॥ <br>
ततोऽगमत्परां तुष्टिं भगवान्हव्यवाहनः॥ <br>
रोचयामास भूपृष्ठे वसतिं देवकारणात्॥ 7.3.30.४०॥ <br>
देवा ऊचुः॥ <br>
तवाऽऽदेशात्कृता वृष्टिरन्यत्कार्यं हुताशन ॥ <br>
यत्ते प्रियं तदस्माकं सुशीघ्रं हि निवेदय ॥ ४१ ॥ <br>
॥ अग्निरुवाच ॥ ॥ <br>
एतज्जलाशयं पुण्यं मन्नाम्ना तीर्थमुत्तमम् ॥ <br>
ख्यातिं यातु धरापृष्ठे युष्माकं हि प्रसादतः ॥ ४२ ॥ <br>
॥ देवा ऊचुः ॥ ॥ <br>
अग्नितीर्थमिदं लोके प्रख्यातिं संप्रयास्यति ॥ <br>
अत्र स्नातो नरः सम्यगग्निलोकं प्रयास्यति ॥ ४३ ॥ <br>
यस्तिलान्दास्यति नरस्तीर्थेऽस्मिन्सुसमाहितः ॥ <br>
अग्निष्टोमस्य यज्ञस्य फलं तस्य भविष्यति ॥४४॥ <br>
॥ पुलस्त्य उवाच ॥ ॥ <br>
एवमुक्त्वा सुराः सर्वे स्वस्वस्थानं ययुस्ततः ॥ <br>
वह्निश्च भगवान्राजन्यथापूर्वमवर्तत ॥ ४५ ॥ <br>
यश्चैत्पठते नित्यं प्रातरुत्थाय चोत्तमम् ॥ अग्नितीर्थस्य माहात्म्यं मुच्यते सर्वपातकैः ॥ ४६ ॥ <br>
अहोरात्रकृतात्पापात्स शृण्वन्नपि मुच्यते ॥ ४७ ॥ <br>
इति श्रीस्कांदे महापुराण एका शीतिसाहस्र्यां संहितायां सप्तमे प्रभासखंडे तृतीयेऽर्बुदखण्डेऽग्नितीर्थमाहात्म्यवर्णनंनाम त्रिंशोऽध्यायः ॥ ३०  ॥<br>
<br>
<br>
</span>
