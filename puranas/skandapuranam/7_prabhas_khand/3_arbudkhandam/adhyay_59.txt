<span style="font-size: 14pt; line-height: 200%">॥ पुलस्त्य उवाच ॥ ॥ <br>
ततो महौजसं गच्छेत्तीर्थं पातकनाशनम् ॥ <br>
यस्मिन्स्नातो नरो राजंस्तेजसा युज्यते ध्रुवम् ॥ <br>
ब्रह्महत्याग्निना शक्रः पुरा दैन्यं परं गतः ॥ १ ॥ <br>
निःश्रीकस्तेजसा हीनो दुर्गन्धेन समन्वितः ॥ <br>
परित्यक्तः सुरैः सर्वैर्विषादं परमं गतः ॥ २ ॥ <br>
ततः पप्रच्छ देवेन्द्रो द्विजश्रेष्ठं बृहस्पतिम् ॥ <br>
भगवंस्तेजसो वृद्धिः कथं स्यान्मे यथा पुरा ॥ ३ ॥ <br>
॥ बृहस्पतिरुवाच ॥ ॥ <br>
तीर्थयात्रां सुरश्रेष्ठ कुरुष्व धरणीतले ॥ <br>
तीर्थं विना ध्रुवं वृद्धिस्तेजसो न भविष्यति ॥४॥ <br>
ततस्तीर्थान्यनेकानि भ्रांत्वा शक्रो नराधिप ॥ <br>
क्रमेणैवार्बुदं प्राप्तस्तत्र दृष्ट्वा जलाशयम् ॥ <br>
स्नानं चक्रे ततः श्रान्तो महौजाः प्रत्यपद्यत ॥ ५ ॥ <br>
दुर्गन्धेन विनिर्मुक्तस्ततो देवैः समावृतः ॥ <br>
उवाच प्रहसन्वाक्यं शृणुध्वं सर्वदेवताः ॥ ६ ॥ <br>
येऽत्र स्नानं करिष्यन्ति प्राप्ते शक्रोच्छ्रये सदा ॥ <br>
आश्विने शुक्लपक्षांते ते यास्यंति परां गतिम् ॥ <br>
सुश्रीकाश्च भविष्यंति सदा जन्मनिजन्मनि ॥ ७ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखंडे महौजसतीर्थप्रभाववर्णनंनामैकोनषष्टितमोऽध्यायः ॥ ५९ ॥<br>
<br>
<br>
</span>
