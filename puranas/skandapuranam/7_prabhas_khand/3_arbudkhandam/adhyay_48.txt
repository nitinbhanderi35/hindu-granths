<span style="font-size: 14pt; line-height: 200%">॥ पुलस्त्य उवाच ॥ ॥ <br>
कुलसंतारणं गच्छेत्तत्र तीर्थमनुत्तमम् ॥ <br>
यत्र स्नातो नरः सम्यक्कुलं तारयतेऽखिलम्॥ १ ॥ <br>
दश पूर्वान्भविष्यांश्च तथात्मानं नृपोत्तम ॥ <br>
उद्धरेच्छ्रद्धयायुक्तस्तत्र दानेन मानवः ॥ २ ॥ <br>
आसीदप्रस्तुतो नाम राजा पूर्वं स पापकृत् ॥ <br>
नापि दानं तथा ज्ञानं न ध्यानं न च सत्क्रिया ॥ ३ ॥ <br>
तस्मिञ्छासति लोकानां नासीत्सौख्यं कदाचन ॥ <br>
परदार रुचिर्नित्यं महादण्डपरश्च सः ॥ ४ ॥ <br>
न्यायतोऽन्यायतो वापि करोति धनसंग्रहम् ॥ <br>
स घातयति लोकांश्च निर्दोषान्पापकृत्तमः ॥ ५ ॥ <br>
ततो वार्धक्यमापन्नस्तथापि न शमं गतः ॥ <br>
कस्यचित्त्वथ कालस्य पितृभिः प्रतिबोधितः ॥ <br>
तं प्रसुप्तं समासाद्य नारकेयैः सुदुःखितैः ॥ ६॥ <br>
॥ पितर ऊचुः ॥ ॥ <br>
वयं शुद्धसमाचारा नित्यं धर्मपरायणाः ॥ <br>
दानयज्ञतपःशीलाः स्वदारनिरतास्तथा ॥ ७ ॥ <br>
स्वकर्मभिः कुलांगार दिवं प्राप्ता यथार्हतः ॥ <br>
कुपुत्रं त्वां समासाद्य नरकं समुपस्थिताः ॥ <br>
तस्मादुद्धर नः सर्वान्कृत्वा किंचिच्छुभार्चनम् ॥ ८ ॥ <br>
कर्मभिस्तव पापात्मन्वयं नरकमाश्रिताः ॥ <br>
नरकं दश यास्यंति भविष्याश्च तथा भवान् ॥ ९ ॥ <br>
एवमुक्त्वा च ते सर्वे पितरस्तु सुदुःखिताः ॥ <br>
याताश्च नरकं भूयः प्रबुद्धः सोऽपि पार्थिवः ॥ 7.3.48.१० ॥ <br>
ततो दुःखमनुप्राप्तः पितृवाक्यानि संस्मरन् ॥ <br>
रुरोद प्रातरुत्थाय तं भार्या प्रत्यभाषत ॥ ११ ॥ <br>
॥ इन्दुमत्युवाच ॥ ॥ <br>
किमर्थं राजशार्दूल त्वं रोदिषि महास्वनम् ॥ <br>
कथं ते कुशलं राज्ये शरीरे वा पुरेऽथवा ॥ १२ ॥ ॥ <br>
॥ राजोवाच ॥ ॥ <br>
मया दृष्टोऽद्य स्वप्नांते पिता ह्यथ पितामहः ॥ <br>
अपश्यं दुःखितान्देवि ताभ्यामथाग्रजान्पितॄन् ॥ १३ ॥ <br>
उपालब्धोऽस्मि तैः सर्वैस्तव कर्मभिरीदृशैः ॥ <br>
दारुणे नरके प्राप्ता अधर्मादिविचेष्टितैः ॥ १४ ॥ <br>
अथान्ये दश यास्यन्ति भविष्याश्च भवानपि ॥ <br>
तस्मात्कृत्वा शुभं कर्म दुर्गतेश्चोद्धरस्व नः ॥ १५ ॥ <br>
एवमुक्तः प्रबुद्धोऽहं पितृभिर्वरवर्णिनि ॥ <br>
तेनाहं दुःखमापन्नस्तद्वाक्यं हृदि संस्मरन् ॥ १६ ॥ ॥ <br>
॥ इन्दुमत्युवाच ॥ ॥ <br>
सत्यमेतन्महाराज यदुक्तोऽसि पितामहैः ॥ <br>
न त्वया सुकृतं कर्म संस्मरेऽहं कृतं पुरा ॥ १७ ॥ <br>
यथा सुपुत्रमासाद्य तरंति पितरो नृप ॥ <br>
कुपुत्रेण तथा यांति नरकं नात्र संशयः ॥ १८ ॥ <br>
स त्वमाहूय विप्रेंद्रान्धर्मशास्त्रविचक्षणान् ॥ <br>
पृष्ट्वा तान्कुरु यच्छ्रेयः पितॄणामात्मना सह ॥ १९ ॥ <br>
आनयामास राजाऽसौ ततो विप्राननेकशः ॥ <br>
वेदवेदांगतत्त्वज्ञान्धर्मशास्त्रविचक्षणान् ॥ <br>
उवाच विनयोपेतो भार्यया सहितो हितान्॥ 7.3.48.२० ॥ <br>
॥ राजोवाच ॥ ॥ <br>
कर्मणा केन पितरो निरयस्था द्विजोत्तमाः ॥ <br>
स्वर्गं यांति सुपुत्रेण तारिताः प्रोच्यतां स्फुटम् ॥ ॥ २१ ॥ <br>
॥ ब्राह्मणा ऊचुः ॥ ॥ <br>
पितृमेधेन राजेंद्र कृतेन विधिपूर्वकम् ॥ <br>
निरयस्था दिवं यांति यद्यपि स्युः सुपापिनः ॥ २२ ॥ <br>
॥ राजोवाच ॥ ॥ <br>
दीक्षयंतु द्विजाः सर्वे तदर्थं मां धृतव्रतम् ॥ <br>
यत्किंचिदत्र कर्त्तव्यं प्रोच्यतामखिलं हि तत् ॥ २३ ॥ <br>
तथोक्तास्ते नृपेंद्रेण ब्राह्मणाः सत्यवादिनः ॥ <br>
समग्राः पार्थिवं प्रोचुर्यदुक्तं यज्ञकर्मणि ॥ २४ ॥ <br>
दीक्षा ग्राह्या नृपश्रेष्ठ पुरश्चरणमादितः ॥ <br>
कृत्वा कायविशुद्ध्यर्थं ततः श्रेयस्करी भवेत् ॥ २५ ॥ <br>
स त्वं पापसमाचारो बाल्यात्प्रभृति पार्थिव ॥ <br>
असंख्यं पातकं तस्मात्तीर्थयात्रां समाचर ॥ २६ ॥ <br>
सर्वतीर्थाभिषिक्तस्त्वं यदा स्यान्नृपसत्तम ॥ <br>
प्रायश्चित्तेन योग्यः स्यास्ततो यज्ञस्य नान्यथा ॥ २७ ॥ <br>
प्रभासादीनि तीर्थानि यानि संति धरातले ॥ <br>
गंतव्यं तेषु सर्वेषु स्नानं कुरु समाहितः ॥ २८ ॥ <br>
मनसा गच्छ दुर्गाणि ददद्दानमनुत्तमम् ॥ <br>
नश्येत्तेनाशुभं किंचिदपि ब्रह्मवधोद्भवम् ॥ <br>
यन्न याति नृणां राजंस्तीर्थस्नानादिना भुवि ॥ २९ ॥ <br>
॥ पुलस्त्य उवाच ॥ ॥ <br>
विप्राणां वचनं श्रुत्वा स राजा श्रद्धयाऽन्वितः ॥ <br>
तीर्थयात्रापरो भूत्वा परिबभ्राम मेदिनीम्॥ ॥ 7.3.48.३० ॥ <br>
नियतो नियताहारो ददद्दानानि भूरिशः ॥ <br>
राज्ये पुत्रं प्रतिष्ठाप्य वसुं सत्यपराक्रमम् ॥ ३१ ॥ <br>
कस्यचित्त्वथ कालस्य तीर्थयात्रानुषंगतः ॥ <br>
यातोऽसौ नृपतिश्चैव ह्यर्बुदे निर्मलोदकम् ॥ ३२ ॥ <br>
स स्नानमकरोत्तत्र श्रद्धापूतेन चेतसा ॥ <br>
स्नातमात्रस्य तस्याथ तस्मिन्नेव जलाशये ॥ ॥ ३३ ॥ <br>
विमुक्ताः पितरो रौद्रान्नरकात्सुप्रहर्षिताः ॥ <br>
ततो दिव्यविमानस्था दिव्यमाल्यांबरान्विताः ॥ ३४ ॥ <br>
तमूचुस्तारिताः सर्वे वयं पुत्र त्वयाऽधुना ॥ <br>
तीर्थस्यास्य प्रभावेण भविष्याश्च तथा दश ॥ ३५ ॥ <br>
आत्मा च पार्थिवश्रेष्ठ स्नानाच्च जलतर्पणात् ॥ <br>
यस्मात्कुलं त्वया पुत्र तीर्थेऽस्मिंस्तारितं ततः ॥ ३६ ॥ <br>
कुलसंतारणंनाम तीर्थमेतद्भविष्यति ॥ <br>
तस्मात्त्वमपि राजेंद्र सहाऽस्माभिर्दिवं प्रति ॥ <br>
आगच्छानेन देहेन तीर्थस्यास्य प्रभावतः ॥ ३७ ॥ <br>
॥ पुलस्त्य उवाच ॥ ॥ <br>
एवमुक्तः स राजेंद्रो दिव्यकांतिवपुस्तदा ॥ <br>
तं विमानमथारुह्य गतः स्वर्गं च तैः सह ॥ ३८ ॥ <br>
एष प्रभावो राजर्षे कुलसंतारणस्य च ॥ <br>
मया ते वर्णितः सम्यग्भूयः किं परिपृच्छसि ॥ ३९ ॥ <br>
॥ ययातिरुवाच ॥ ॥ <br>
स किंप्रभावो राजा स तथा पापसमन्वितः ॥ <br>
स्वदेहेन गतः स्वर्गमेतन्मे कौतुकं महत् ॥ 7.3.48.४० ॥ <br>
॥ पुलस्त्य उवाच ॥ ॥ <br>
राकासोमव्यतीपात समकाले नृपोत्तम ॥ <br>
स स्नातो यत्र भूपालस्तन्महच्छ्रेयसे परम् ॥ ४१ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभास खण्डे तृतीयेऽर्बुदखंडे कुलसंतारणतीर्थमाहात्म्यवर्णनंनामाष्टचत्वारिंशोऽध्यायः ॥ ४८ ॥<br>
<br>
<br>
</span>
