<span style="font-size: 14pt; line-height: 200%">॥ पुलस्त्य उवाच ॥ ॥ <br>
ततो गच्छेन्नृपश्रेष्ठ तीर्थं त्रैलोक्यविश्रुतम् ॥ <br>
अंबरीषस्य राजर्षेरैशान्यां पापनाशनम् ॥ १ ॥ <br>
यत्र स्वयं हृषीकेशः काले च कलिसंज्ञके ॥ <br>
तस्य वाक्यादृतस्तीर्थे स्वयं हि परितिष्ठति ॥ २ ॥ <br>
पुरासीत्पृथिवीपालो ह्यंबरीषो युगे कृते ॥ <br>
हरिमाराधयामास तपस्तेपे सुदुष्करम् ॥ ३ ॥ <br>
तस्मिंस्तीर्थे स राजेन्द्रो मितभक्षो जितेन्द्रियः ॥ <br>
सहस्रमेकं वर्षाणां तत आसीत्फलाशनः ॥ ४ ॥ <br>
सहस्रे द्वे ततो राजञ्छीर्णपर्णाशनोऽभवत्॥ <br>
सहस्रे द्वे ततो भूयो जलाहारो बभूव ह ॥ ५ ॥ <br>
सहस्रत्रितयं राजन्वायुभक्षो बभूव ह ॥ <br>
चिन्तयन्पुंडरीकाक्षं मानसे श्रद्धयान्वितः ॥ ६ ॥ <br>
दश वर्षसहस्रान्ते ततश्च नृपसत्तम ॥ <br>
तुतोष भगवान्विष्णुस्तस्यासौ दर्शनं ददौ ॥ ७ ॥ <br>
कृत्वा देवपते रूपमारुह्यैरावतं गजम् ॥ <br>
अब्रवीद्वरदोऽस्मीति अंबरीषं नराधिपम् ॥ ८ ॥<br>
॥ इंद्र उवाच ॥ ॥ <br>
वरं वरय भद्रं ते राजन्यन्मनसीप्सितम् ॥ <br>
त्वां दृष्ट्वा भक्तिसंयुक्तमागतोऽहमसंशयम् ॥ ९ ॥ ॥ <br>
॥ अंबरीष उवाच ॥ ॥ <br>
मुक्तिं दातुमशक्तोसि त्वं च वृत्रनिषूदन ॥ <br>
तव प्रसादाद्देवेश त्रैलोक्यं मम वर्त्तते ॥ <br>
स्वागतं गच्छ देवेश न वरो रोचते मम ॥ 7.3.13.१० ॥ <br>
सर्वथा दास्यते मह्यं वरं तुष्टश्चतुर्भुजः ॥ <br>
तदाहं प्रतिगृह्णामि गच्छ देव नमोस्तु ते ॥ ११ ॥ <br>
॥ इन्द्र उवाच ॥ ॥ <br>
वरं वरय राजर्षे यत्ते मनसि वर्त्तते ॥ <br>
ब्रह्मविष्णुत्रिनेत्राणामहमीशो नृपोतम ॥ १२ ॥ <br>
अन्येषां चैव देवानां त्रैलोक्यस्याप्यहं विभुः ॥ <br>
वरं वरय तस्मात्त्वं प्रसादान्मे सुदुर्ल्लभम् ॥ १३ ॥ <br>
प्रसन्ने मयि राजेन्द्र प्रसन्नाः सर्वदेवताः ॥ <br>
कुरु मे वचनं राजन्गृह्यतां वरमुत्तमम् ॥ १४ ॥ <br>
॥ अंबरीष उवाच ॥ ॥ <br>
राजा त्वं सर्वदेवानां त्रैलोक्यस्य तथेश्वरः ॥ <br>
सप्तद्वीपवती राजा अहं वृत्रनिषूदन ॥ १५ ॥ <br>
हषीकेशस्य सद्भक्तं विद्धि मां तात निश्चयम् ॥ <br>
आगतश्च हृषीकेशो वरं दास्यत्यसंशयम् ॥ १६ ॥ <br>
॥ इन्द्र उवाच ॥ ॥ <br>
ददतो मम भूपाल न गृह्णासि वरं यदि ॥ <br>
वज्रं त्वां प्रेरयिष्यामि वधाय कृतनिश्चयः ॥ १७ ॥ <br>
एवमुक्त्वा सहस्राक्षः सृक्किणी परिलेलिहन् ॥ <br>
कुलिशं भ्रामयामास गृहीत्वा दक्षिणे करे ॥ १८ ॥ <br>
तस्येवं भ्राम्यमाणस्य महोत्पाता बभूविरे ॥ <br>
ततः पर्वतशृंगाणि विशीर्णानि समंततः ॥ १९ ॥ <br>
आवृतं गगन मेघैर्विधुन्वानैर्महीं तदा ॥ <br>
न किंचिद्दृश्यते तत्र सर्वं संतमसावृतम् ॥ 7.3.13.२० ॥ <br>
एतस्मिन्नेव काले तु स राजा हरिवत्सलः ॥ <br>
निमील्य लोचने स्वीये समाधिस्थो बभूव ह ॥ २१ ॥ <br>
ततस्तुष्टो जगन्नाथ साक्षात्प्रत्यक्षतां गतः ॥ <br>
ऐरावतः स गरुडस्तत्क्षणात्समजायत ॥ २२ ॥ <br>
तमुवाच हृषीकेशो मेघगंभीरया गिरा ॥ <br>
ध्यानस्थितं नृपश्रेष्ठं शंख चक्रगदाधरः ॥ २३ ॥ ॥ <br>
श्रीभगवानुवाच ॥ ॥ <br>
परितुष्टोऽस्मि ते वत्सानन्यभक्त जनेश्वर ॥ <br>
वरं वरय भद्रं ते यद्यपि स्यात्सुदुर्लभम् ॥ २४ ॥ ॥ <br>
॥ अंबरीष उवाच ॥ ॥ <br>
यदि प्रसन्नो भगवन्यदि देयो वरो मम ॥ <br>
संसाराब्धेस्तारणाय वरदो भव मे हरे ॥ २५ ॥ <br>
॥ पुलस्त्य उवाच ॥ ॥ <br>
अथाह भगवान्विष्णुरंबरीषं जनाधिपम् ॥ <br>
ज्ञानयोगं सुविस्तीर्णं संसारक्षयकारणम् ॥ २६ ॥ <br>
यस्मिञ्जाते नरः सद्यः संसारान्मुच्यते नृप ॥ <br>
श्रुत्वा स नृपतिः सम्यक्प्रणम्योवाच केशवम् ॥ २७ ॥ <br>
॥ अंबरीष उवाच ॥ ॥ <br>
भगवन्यस्त्वया प्रोक्तो योगोऽयं मम विस्तरात् ॥ <br>
दुर्ज्ञेयः स नृणां देव विशेषाच्च कलौ युगे ॥ २८ ॥ <br>
अपि चेत्सुप्रसन्नोऽसि क्रियायोगं ब्रवीहि मे ॥ <br>
लोकानां तारणार्थाय शंखचक्रगदाधर ॥ २९ ॥ <br>
॥ पुलस्त्य उवाच ॥ ॥ <br>
ततस्तस्मै नरेन्द्राय क्रियायोगं जनार्द्दनः ॥ <br>
यथायोग्यं नृपश्रेष्ठ कथयामास केशवः ॥ 7.3.13.३० ॥ <br>
तं श्रुत्वा तुष्टहृदयोंऽबरीषो वाक्यमब्रवीत् ॥ ३१ ॥ <br>
॥ अंबरीष उवाच ॥ ॥ <br>
यदि तुष्टोऽसि भगवन्रूपेणानेन माधव ॥ <br>
ममाश्रमे त्वं देवेश सदा सन्निहितो भव ॥ ३२ ॥ <br>
यतस्त्वत्प्रतिमामेकामर्चयामि विधानतः ॥ <br>
पूजयिष्यंति लोकास्त्वां शंखचक्रगदाधरम् ॥ ३३ ॥ <br>
॥ पुलस्त्य उवाच ॥ ॥ <br>
तथोक्तो माधवेनासौ चकार हरिमंदिरम् ॥ <br>
प्रतिमां पूजयामास गन्धपुष्पानुलेपनैः ॥ ३४ ॥ <br>
ततः कालेन महता भगवान्विष्णुमंदिरे ॥ <br>
तेनैव वपुषा प्राप्तः सपुत्रः सहबांधवः ॥ ३५ ॥ <br>
अद्यापि भगवान्विष्णुः सत्यवाक्येन भूपतेः ॥ <br>
सदा संनिहितो विष्णुस्तस्मिन्नवसरे कलौ ॥ ३६ ॥ <br>
तदारभ्य महाराज क्रियायोगो धरातले ॥ <br>
प्रवृत्तः प्रतिमाकारः काले च कलिसंज्ञके ॥ ३७ ॥ <br>
यस्तं पूजयते भक्त्या हृषीकेशे नृपार्बुदे ॥ <br>
स याति विष्णुसालोक्यं प्रसादाच्च हरेर्नृप ॥ ३८ ॥ <br>
एकादश्यां महाराज जागरं यः सदा नृप ॥ <br>
करिष्यति निराहारो हृषीकेशाग्रतः स्थितः ॥ <br>
स यास्यति परं स्थानं दुर्ल्लभं त्रिदशैरपि ॥ ॥ ३९ ॥ <br>
यत्पुण्यं कपिलादाने कार्तिक्यां ज्येष्ठपुष्करे ॥ <br>
तत्फलं लभते मर्त्त्यो हृषीकेशस्य दर्शनात् ॥ 7.3.13.४० ॥ <br>
शुक्ले वा यदि वा कृष्णे संप्राप्ते हरिवासरे ॥ <br>
यः पश्यति हृषीकेशमश्वमेधफलं लभेत् ॥ ४१ ॥ <br>
तस्मात्सर्वप्रयत्नेन पूजयेत्तु विधानतः ॥ <br>
यस्तत्र चतुरो मासन्सम्यग्व्रतपरायणः ॥ <br>
अभ्यर्चयेद्धृषीकेशं न स भूयोऽभिजायते ॥ ४२ ॥ <br>
एकः सर्वाणि तीर्थानि करोति नृपसत्तम ॥ <br>
पश्यत्यन्यो हृषीकेशं चातुर्मास्यं समाहितः ॥ ॥ ४३ ॥<br>
&nbsp;एको दानानि सर्वाणि ब्राह्मणेभ्यः प्रयच्छति ॥ <br>
पश्यत्यन्यो हृषीकेशं चातुर्मास्यं समाहितः ॥ ४४ ॥ <br>
एकः कन्यासहस्रं तु प्रदद्याच्च यथाविधि ॥ <br>
पश्यत्यन्यो हृषीकेशं चातुर्मास्यं समाहितः ॥ ४५ ॥ <br>
सूर्यग्रहे कुरुक्षेत्रे दद्याद्दानमनुत्तमम् ॥ <br>
पश्यत्यन्यो हृषीकेशं चातुर्मास्यं समाहितः ॥ ४६ ॥ <br>
अग्निष्टोमादिभिर्यज्ञैर्यजत्येकः सदक्षिणैः॥ <br>
पश्यत्यन्यो हृषीकेशं चातुर्मास्यं समाहितः ॥ ४७ ॥ <br>
एको हिमालयं गत्वा त्यजति स्व कलेवरम् ॥ <br>
पश्यत्यन्यो हषीकेशं चातुर्मास्यं समाहितः ॥।४८॥। <br>
एकस्तु भृगुपातेन त्यजेद्देहं सुतीर्थके ॥ <br>
पश्यत्यन्यो हृषीकेशं चातुर्मास्यं समाहितः ॥ ४९ ॥ <br>
एकः प्रायोपवेशेन प्राणांस्त्यजति मानवः ॥ <br>
पश्यत्यन्यो हृषीकेशं चातुर्मास्यं समाहितः ॥ 7.3.13.५० ॥ <br>
ब्रह्मज्ञानं वदत्येकः श्रुत्वा ज्ञानवि शारदः ॥ <br>
पश्यत्यन्यो हृषीकेशं चातुर्मास्यं समाहितः ॥ ५१ ॥ <br>
गयाश्राद्धं करोत्येकः पितृपक्षे नृपोत्तम ॥ <br>
पश्यत्यन्यो हृषीकेशं चातुर्मास्यं समाहितः ॥ ५२ ॥ <br>
चांद्रायणसहस्रं च करोत्येकः समाहितः ॥ <br>
पश्यत्यन्यो हृषीकेशं चातुमास्यं समाहितः ॥ ५३ ॥ <br>
व्रतं तपः सहस्राब्दमेकः सम्यक्चरेन्नरः ॥ <br>
पश्यत्यन्यो हृषीकेशं चातुर्मास्यं समाहितः ॥ ५४ ॥ <br>
एकस्तु चतुरो वेदान्सम्यक्पठति ब्राह्मणः ॥ <br>
पश्यत्यन्यो हृषीकेशं चातुर्मास्यं समाहितः ॥ ५५ ॥<br>
बहुना किमिहोक्तेन शृणु संक्षेपतो नृप ॥ <br>
एकतस्तु भवेत्सर्वमेकतो हरिदर्शनम् ॥ ५६ ॥ <br>
तस्मात्सर्वप्रयत्नेन स्थातव्यं हरिसंनिधौ ॥ <br>
अम्बरीषस्य राजर्षेः स्थानके पापनाशने ॥ ५७ ॥ <br>
एकतस्तु हृषीकेश एकतः कर्णिकेश्वरः ॥ <br>
तयोर्मर्त्या मृता ये च मानवा नृपसत्तम ॥ ५८ ॥ <br>
अपि कृत्वा महत्पापं गच्छंति हरिसन्निधौ ॥ <br>
हृषीकेशं समालोक्य सद्यो मुक्तिमवाप्नुयात् ॥ ५९ ॥ <br>
पुष्पमेकं हृषीकेशे यश्चारोपयते नृप ॥ <br>
सुखसौभाग्यसंयुक्त इह लोके परत्र च ॥ 7.3.13.६० ॥ <br>
हृषीकेशस्य यो भक्त्या करिष्यत्यनुलेपनम् ॥ <br>
स यास्यति परं स्थानं जरामरणवर्जितम् ॥ ६१ ॥ <br>
संमार्जनं च तस्याग्रे यः करोति समाहितः ॥ <br>
यावत्यो रेणवस्तत्र तावद्वर्षशतानि सः ॥ <br>
मोदते विष्णुलोकस्थो नात्र कार्या विचारणा ॥ ६२ ॥ <br>
कार्तिके शुक्लपक्षे च एकादश्यां नृपोत्तम ॥ <br>
दीपमारोपयेद्यश्च हृषीकेशाग्रतो नृप ॥ ६३ ॥ <br>
यथायथा प्रकाशेत पापं जन्मांतरार्जितम् ॥ <br>
तथातथा व्रजेन्नाशं तस्य कायादशेषतः ॥ ६४ ॥ <br>
पंचामृतेन यः पूजां हृषीकेशे करिष्यति ॥ <br>
दध्ना क्षीरेण वा यस्तु न स भूयोऽभिजायते ॥ ६५ ॥ <br>
तस्मात्सर्वप्रयत्नेन हृषीकेशं समर्चयेत् ॥ <br>
संसारबंधतो राजन्मुक्तिमाप्नोति मानवः ॥ ६६ ॥ <br>
हृषीकेशे विशेषेण कर्त्तव्यं पूजनं सदा ॥ ६७ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे तृतीयेऽर्बुदखण्डे हृषीकेशमाहात्म्य वर्णनंनाम त्रयोदशोऽध्यायः ॥ १३ ॥<br>
<br>
<br>
</span>
