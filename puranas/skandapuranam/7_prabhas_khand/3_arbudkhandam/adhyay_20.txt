<span style="font-size: 14pt; line-height: 200%">॥ पुलस्त्य उवाच ॥ ॥ <br>
ततो गच्छेत चंद्रेशं प्रभासं नृपसत्तम ॥ <br>
प्रभा तत्र पुरा प्राप्ता चंद्रेण सुमहात्मना ॥ १ ॥ <br>
दक्षस्य कन्यका राजन्सप्तविंशतिसंख्यया ॥ <br>
ऊढाश्चंद्रेण ताः सर्वा अश्विनीप्रमुखाः पुरा ॥ २ ॥ <br>
तासां मध्ये च रोहिण्या सह रेमे स नित्यदा ॥ <br>
त्यक्ताः सर्वाश्च चंद्रेण दक्षकन्याः सुदुःखिताः ॥ <br>
गत्वा स्वपितरं नत्वा प्राहुरस्राविलेक्षणाः ॥ ३ ॥ <br>
वयं त्यक्ताः प्रजानाथ निर्दोषाः पतिना ततः ॥ <br>
शरणं त्वामनुप्राप्ता दुःखेन महतान्विताः ॥ ४ ॥ <br>
गतिर्भव सुरश्रेष्ठ सर्वेषां त्वं हितं कुरु ॥ <br>
अस्माकमुपदिश्यैनं चंद्रं च रोहिणीरतम् ॥ ५ ॥ <br>
॥ पुलस्त्य उवाच ॥ ॥ <br>
स तासां वचनं श्रुत्वा गतो यत्र निशाकरः ॥ <br>
अब्रवीच्च समं पश्य सर्वासु तनयासु मे ॥ ६ ॥ <br>
अथ व्रीडासमायुक्तश्चंद्रस्तं प्रत्यभाषत ॥ <br>
तव वाक्यं करिष्यामि दक्ष गच्छ नमोस्तु ते ॥ ७ ॥ <br>
गते दक्षे ततो भूयश्चंद्रमा रोहिणीरतः ॥ <br>
त्यक्त्वा च कन्यकाः सर्वाः प्रजापतिसमुद्भवाः ॥ ८ ॥ <br>
अथ गत्वा पुनः सर्वा दक्षमूचुः सुदुःखिताः ॥ <br>
न कृतं तव वाक्यं वै चंद्रेणैव दुरात्मना ॥ ९ ॥ <br>
दौर्भाग्यदुःखसंतप्ता मरिष्याम न संशयः ॥ <br>
अनेन जीवितेनापि मरणं निश्चयं भवेत् ॥ 7.3.20.१० ॥ <br>
॥ पुलस्त्य उवाच ॥ ॥ <br>
अथ रोषसमायुक्तो दक्षो गत्वाऽब्रवीद्विधुम् ॥ <br>
मम वाक्यं त्वया चंद्र यस्मात्पाप कृतं न हि ॥ ११ ॥ <br>
क्षयमेष्यसि तस्मात्त्वं यक्ष्मणा नास्ति संशयः॥ <br>
एवं दत्त्वा ततः शापं गतो दक्षः स्वमालयम् ॥ १२ ॥ <br>
यक्ष्मणा व्यापितश्चंद्रः क्षयं याति दिनेदिने ॥ <br>
क्षीणो द्युतिविहीनस्तु चिंतयामास चंद्रमाः ॥ १३ ॥ <br>
कि कर्त्तव्यं मया तत्र ह्यस्मिञ्छापे सुदारुणे ॥ <br>
अथ किं पूजयिष्यामि सर्वकामप्रदं शिवम् ॥ १४ ॥ <br>
स एवं निश्चयं कृत्वा गतोर्बुदमथाचलम् ॥ <br>
तपस्तेपे जितक्रोधो जपहोमपरायणः ॥ १५ ॥ <br>
तस्मै तुष्टो महादेवो वर्षाणामयुते गते ॥ <br>
अब्रवीद्वरदोऽस्मीति ततोऽस्मै दर्शनं ददौ ॥ १६ ॥ <br>
॥ ईश्वर उवाच ॥ ॥ <br>
वरं वरय भद्रं ते यत्ते मनसि वर्तते ॥ <br>
तव दास्याम्यहं चंद्र यद्यपि स्यात्सुदुर्ल्लभम्॥ १७ ॥<br>
॥ चंद्र उवाच॥ ॥ <br>
व्याधिक्षयं सुरश्रेष्ठ कुरु मे त्रिपुरांतक ॥ <br>
यक्ष्मणा व्यापितो देहो ममायं च जगत्पते ॥ १८ ॥ <br>
॥ ईश्वर उवाच ॥ ॥ <br>
दक्षशापेन ते चंद्र यक्ष्मा काये व्यवस्थितः ॥ <br>
न शक्तो ह्यन्यथा कर्तुं शापस्तस्य महात्मनः ॥१९॥ <br>
तस्मात्त्वं तस्य ताः सर्वाः कन्यका मम वाक्यतः ॥ <br>
निशाकर समं पश्य तव व्याधिर्गमिष्यति ॥ 7.3.20.२० ॥ <br>
कृष्णे क्षयश्च ते चंद्र शुक्ले वृद्धिर्भविष्यति ॥ <br>
वरं वरय भद्रं ते अन्यमिष्टं सुदुर्ल्लभम्॥२१ ॥ <br>
॥ चंद्र उवाच ॥ ॥ <br>
चंद्रग्रहे नरो योऽत्र सोमवारे च शंकर ॥ <br>
भक्त्या स्नानं करोत्येव स यातु परमां गतिम् ॥ २२ ॥ <br>
पिण्डदानेन देवेश स्वर्गं गच्छंतु पूर्वजाः ॥ <br>
प्रसादात्तव देवेश तीर्थं भवतु मुक्तिदम् ॥ २३ ॥ <br>
॥ ईश्वर उवाच ॥ ॥ <br>
भविष्यंति नरोऽत्रैव विपाप्मानो निशाकर ॥ <br>
यस्मात्प्रभा त्वया प्राप्ता तीर्थेऽस्मिन्विमलोदके॥ २४ ॥ <br>
प्रभासतीर्थं विख्यातं तस्मादेतद्भविष्यति॥ <br>
यत्र सोमग्रहे प्राप्ते सोमवारे विशेषतः ॥ २५ ॥ <br>
करिष्यंति नराः स्नानं ते यास्यंति परां गतिम् ॥ <br>
येऽत्र श्राद्धं करिष्यंति पिंडदानं तथा नराः ॥ ॥ २६ ॥ <br>
गयाश्राद्धसमं पुण्यं तेषां चंद्र भविष्यति ॥ <br>
तथा दानं प्रकर्तव्यं सोम लोकैर्ग्रहे तव ॥ २७ ॥ <br>
॥ पुलस्त्य उवाच ॥ ॥ <br>
एवमुक्त्वा विरूपाक्षस्तत्रैवांतरधीयत ॥ <br>
चन्द्रोऽपि बुभुजे सर्वाः पत्नीश्च दक्षसंभवाः ॥ २८ ॥<br>
इति श्रीस्कान्दे महापुराण एकाशीतिसाहस्र्यां सहितायां सप्तमे प्रभासखण्डे तृतीयेऽर्बुदखण्डे चंद्रप्रभासतीर्थमाहात्म्यवर्णनंनाम विंशोऽध्यायः ॥ २० ॥ ॥ <br>
<br>
<br>
</span>
