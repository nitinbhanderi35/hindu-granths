<span style="font-size: 14pt; line-height: 200%">॥ पुलस्त्य उवाच ॥ ॥ <br>
ततो गच्छेन्नृपश्रेष्ठ मार्कंडेयस्य चाश्रमम्॥ <br>
यत्र पूर्वं तपस्तप्तं मार्कंडेन महात्मना ॥ १ ॥ <br>
मृकण्डो ब्राह्मणोनाम पुराऽऽसीच्छंसितव्रतः ॥ <br>
अन्ते वयसि संजातस्तस्य पुत्रोऽतिसुन्दरः ॥ २ ॥ <br>
सर्वलक्षणसंपूर्णः शांतः सूर्यसमप्रभः ॥ <br>
कस्यचित्त्वथ कालस्य तस्याश्रमपदे नृप ॥ ३ ॥ <br>
आगतो ब्राह्मणो ज्ञानी कश्चित्सामुद्रविच्छुभः ॥ <br>
ततोऽसौ क्रीडमानस्तु बालकः पंचवार्षिकः ॥ ४ ॥ <br>
आनासाग्रशिखाग्राभ्यां चिरं चैवावलोकितः ॥ <br>
ततोऽहसत्स सहसा तं  मृकण्डो ह्यलक्षयत्॥ ५ ॥ <br>
अथाऽब्रवीच्चिरं दृष्टस्त्वया पुत्रो मम द्विज॥ <br>
ततो हसितवान्भूयः किमिदं कारणं वद॥ ६॥ <br>
असकृत्स मृकण्डेन यावत्पृष्टो द्विजोत्तमः ॥ <br>
उपरोधवशात्तस्मै यथार्थं संन्यवेदयत् ॥ ७ ॥ <br>
अस्य बालस्य चिह्नानि यानि काये द्विजोत्तम ॥ <br>
अजरश्चामरश्चैव तैर्भवेत्पुरुषः किल ॥ ८ ॥ <br>
षण्मासेनास्य बालस्य नूनं मृत्युर्भविष्यति ॥ <br>
एतस्मात्कारणाद्धास्यं मयाऽकारि द्विजोत्तम ॥ <br>
अनृतं नोक्तपूर्वं मे वैरिष्वपि कदाचन ॥ ९ ॥ <br>
॥ पुलस्त्य उवाच ॥ ॥ <br>
एवमुक्त्वा तु स ज्ञानी उषित्वा तत्र शर्वरीम् ॥ <br>
मृकंडेनाभ्यनुज्ञात इष्टं देशं जगाम ह ॥ 7.3.41.१० ॥ <br>
मृकंडोपि सुतं ज्ञात्वा ततः क्षीणायुषं नृप ॥ <br>
पंचवार्षिकमप्यार्त्तश्चकारोपनयान्वितम् ॥ ११ ॥ <br>
श्रुताध्ययनसंपन्नं यंयं पश्यसि चाग्रतः ॥ <br>
तस्याभिवादनं कार्यं त्वया पुत्रक नित्यशः ॥ १२ ॥ <br>
ततश्चक्रे ब्रह्मचारी पितुर्वाक्यं विशेषतः ॥ १३ ॥ <br>
बालं वृद्धं युवानं च यंयं पश्यति चक्षुषा ॥ <br>
नमस्करोति तं सर्वं ब्राह्मणं विनयान्वितः ॥ १४ ॥ <br>
कस्यचित्त्वथ कालस्य तस्याश्रमसमीपतः ॥ <br>
सप्तर्षयः समायातास्तीर्थयात्रापरायणाः ॥ १५ ॥ <br>
अथ तान्सत्वरं गत्वा वंदयामास पार्थिव ॥ <br>
बालः सविनयोपेतः सर्वांश्चैव यथाक्रमम् ॥ १६ ॥ <br>
दीर्घायुर्भव तैरुक्तः स बालस्तुष्टितत्परैः ॥ <br>
आस्थिताश्च यथाभीष्टं देशं बालं विसर्ज्य तम् ॥ १७ ॥ <br>
तेषां मध्येंऽगिरानाम दिव्यज्ञानसमन्वितः ॥ <br>
तेनावलोकितो बालः सूक्ष्मदृष्ट्या परंतप ॥ १८ ॥ <br>
अथ तानब्रवीत्सर्वान्मुनीन्किंचित्सविस्मयः ॥ <br>
दीर्घायुर्न च बालोऽयं युष्माभिः संप्रकीर्तितः ॥ १९ ॥ <br>
गमिष्यति कुमारोऽयं निधनं पंचमे दिने ॥ <br>
तन्न युक्तं हि नो वाक्यमसत्यं द्विजसत्तमाः ॥ 7.3.41.२० ॥ <br>
यथाऽयं चिरजीवी स्यात्तथा नीतिर्विधीयताम् ॥ <br>
अथ ते मुनयो भीता मिथ्या वाक्यस्य पार्थिव ॥ २१ ॥ <br>
बालकं तं समादाय ब्रह्मलोकं गतास्तदा ॥ <br>
तत्र दृष्ट्वा चतुर्वक्त्रं नमश्चक्रुर्मुनीश्वराः ॥ २२ ॥ <br>
तेषामनंतरं तेन बालके नाभिवादितः ॥ <br>
दीर्घायुर्भव तेनाऽपि ब्रह्मणोक्तः स बालकः ॥ २३ ॥ <br>
ततः सप्तर्षयो हृष्टाः स्वचित्ते नृपसत्तम ॥ <br>
सुखासीनान्सविश्रांतानब्रवीन्मुनिपुंगवान् ॥ २४ ॥ <br>
॥ ब्रह्मोवाच ॥ ॥ <br>
परिपृच्छत किं कार्यं कुतो यूयमिहागताः ॥ २५ ॥ <br>
॥ ऋषय ऊचुः ॥ ॥ <br>
तीर्थयात्राप्रसंगेन भ्रममाणा महीतलम् ॥ <br>
अर्बुदं पर्वतं नाम तस्य तीर्थेषु वै गताः ॥ २६ ॥ <br>
अथागत्य द्रुतं दूराद्बालेनानेन वंदिताः ॥ <br>
दीर्घायुर्भव संदिष्टस्ततश्चायमनेकधा ॥ <br>
पंचमे दिवसेऽस्यापि मृत्युर्देव भविष्यति ॥ २७ ॥ <br>
यथा वयं त्वया सार्द्धमसत्या न चतुर्मुख ॥ <br>
भवामोऽस्य कृते देव तथा किंचिद्विधीयताम्॥ २८॥ <br>
अथ ब्रह्मा प्रहृष्टात्मा दृष्ट्वा तं मुनिदारकम् ॥ <br>
मत्प्रसादादयं बालो भावी कल्पायुरब्रवीत् ॥ २९ ॥ <br>
ततस्ते मुनयो हृष्टास्तमादाय गृहं प्रति ॥ <br>
प्रस्थिता ब्रह्मलोकात्तु नमस्कृत्वा चतुर्मुखम् ॥ 7.3.41.३० ॥ <br>
अथ तस्य पिता तत्र मृकंडो मुनिसत्तमः ॥ <br>
ततो भार्यासमायुक्तो विललाप सुदुःखितः ॥ ३१ ॥<br>
हा पुत्रपुत्र करुणं रुदित्वा धर्मवत्सलः ॥ <br>
अनामंत्र्य च मां कस्माद्दीर्घं पंथानमाश्रितः ॥३२॥ <br>
अकृत्वापि क्रियाः कार्याः कथं मृत्युवशं गतः ॥ <br>
सोऽहं त्वया विना पुत्र न जीवामि कथंचन ॥ ३३ ॥ <br>
एवं विलपतस्तस्य बहुधा नृपसत्तम ॥ <br>
बालश्चाभ्यागतस्तत्र यत्र देशे पुरा स्थितः ॥ ३४ ॥ <br>
अथासौ प्रययौ बालः प्रहृष्टेनांतरात्मना ॥ <br>
तं दृष्ट्वा पथि तातश्च संप्रहृष्टो बभूव ह ॥ ३५ ॥<br>
&nbsp;पप्रच्छांकं समारोप्य चिरागमन कारणम्॥ <br>
ततः स कथयामास सर्वं मुनिविचेष्टितम् ॥ <br>
दर्शनं ब्रह्मलोकस्य पद्मयोनेर्वरं तथा ॥ ३६ ॥ <br>
॥ बालक उवाच ॥ ॥ <br>
अजरश्चामरश्चाहं कृतस्तात स्वयंभुवा ॥ <br>
तस्मात्सत्यं मदर्थे ते व्येत्वसौ मानसो ज्वरः ॥३७॥ <br>
सोऽहमाराधयिष्यामि तथैव चतुराननम् ॥ <br>
कृत्वाऽऽश्रमपदं रम्यमर्बुदे पर्वतोत्तमे ॥ ३८ ॥ <br>
अमृतस्रावि तद्वाक्यं श्रुत्वा पुत्रस्य स द्विजः ॥ <br>
मृकंडो हर्षसंयुक्तो वाचमित्यब्रवीच्च तम् ॥ ३९ ॥ <br>
मार्क्कंडोऽपि द्रुतं गत्वा रम्य मर्बुदपर्वतम् ॥ <br>
तपस्तेपे सुविस्तीर्णं ध्यायन्देवं पितामहम्॥ 7.3.41.४० ॥ <br>
तस्याश्रमपदे पुण्ये श्रावणे मासि पार्थिव ॥ <br>
पौर्णमास्यां विशेषेण यः कुर्यात्पितृतर्पणम् ॥<br>
&nbsp;पितृमेधफलं तस्य सकलं स्यादसंशयम् ॥४१॥ <br>
ऋषियोगेन यस्तत्र तर्पयेद्ब्राह्मणोत्तमान् ॥ <br>
ब्रह्मलोके चिरं वासस्तस्य संजायते नृप ॥ ॥ ४२ ॥ <br>
यः स्नानं कुरुते तत्र सम्यक्छ्रद्धासमन्वितः ॥ <br>
नाल्पमृत्युभयं तस्य कुले क्वापि प्रजायते ॥ ४३ ॥ <br>
इति श्रीस्कान्दे महापुराण एकाशीति साहस्र्यां संहितायां सप्तमे प्रभासखण्ड तृतीयेऽर्बुदखण्डे मार्कंडेयाश्रमपदोत्पत्तिवर्णनंनामैकचत्वारिंशोऽध्यायः ॥४१॥  <br>
<br>
<br>
</span>
