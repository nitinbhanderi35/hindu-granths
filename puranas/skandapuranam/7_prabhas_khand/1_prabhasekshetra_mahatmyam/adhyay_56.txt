<span style="font-size: 14pt; line-height: 200%">॥ ईश्वर उवाच ॥ ॥ <br>
अथ ते पंचमं वच्मि सिद्धलिगं महाप्रभम् ॥ <br>
ब्रह्मणो नैर्ऋते भागे धनुषां षोडशे स्थितम् ॥ १ ॥ <br>
राहुलिंगस्य चाभ्याशे लिंगं धनदनिर्मितम् ॥ <br>
धनदत्वं च संप्राप्तो यत्र तप्त्वा महत्तपः ॥ २ ॥ <br>
संस्थाप्य विधिवत्पूज्य लिंगं वर्षसहस्रकम् ॥ <br>
अलकाधिपतिर्जातस्तत्र शंभोः प्रसादतः ॥ ३ ॥ <br>
जातिं स्मृत्वा पूर्विकां तु ज्ञात्वा दीपदशाफलम् ॥ <br>
शिवरात्रे प्रभावं तु प्रभासं पुनरागतः ॥ ४ ॥ <br>
प्रभावातिशयं ज्ञात्वा स्थापयामास शंकरम् ॥ <br>
तत्र प्रत्यक्षतां नीतस्तपसा येन शंकरः ॥ ५ ॥ <br>
महाभक्त्या महादेवि तस्मिँल्लिंगेऽवतारितः ॥ <br>
तं दृष्ट्वा मानवो भक्त्या पूजयित्वा यथाविधि ॥ ६ ॥ <br>
पञ्चोपचारैः सद्भक्त्या गन्धधूपानुलेपनैः ॥ <br>
तस्यान्वये दरिद्रश्च कदापि न भविष्यति ॥ ७ ॥ <br>
ये चैतत्पूजयिष्यंति लिंगं भक्तियुता नराः ॥ <br>
अजेयास्ते भविष्यंति शत्रूणां दर्पनाशनाः ॥ ८ ॥ <br>
इति ते कथितं सर्वं धनदेशमहोदयम् ॥ <br>
श्रुत्वानुमोद्य यत्नेन दरिद्रो नैव जायते ॥ ९ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये धनदेश्वरमाहात्म्यवर्णनंनाम षट्पञ्चाशोऽध्यायः ॥ ५६ ॥<br>
<br>
<br>
</span>
