<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि देवं गुरुनिषेवितम्॥ <br>
उमायाः पूर्वदिग्भागे सिद्धेशाग्नेयगोचरे ॥ १ ॥ <br>
संस्थितं तु महल्लिंगं देवाचार्य प्रतिष्ठितम् ॥ <br>
आराध्य परया भक्त्या लिंगं वर्षसहस्रकम् ॥ २ ॥ <br>
तोषयामास देवेशं भवं शर्वमुमापतिम् ॥ <br>
प्राप्तवानखिलान्कामानप्राप्यानकृतात्मभिः ॥ ३ ॥ <br>
देवानां चैव पूज्यत्वं प्राप्य ज्ञानमथैश्वरम्॥ <br>
ग्रहत्वं च तथा प्राप्य मोदते दिवि सांप्रतम् ॥ ४ ॥ <br>
तं दृष्ट्वा मानवो भक्त्या न दुर्गति मवाप्नुयात्॥ <br>
बृहस्पतिकृतं लिंगं ये पश्यंति नरोत्तमाः ॥ ५ ॥ <br>
बृहस्पतिकृता पीडा नैव तेषां हि जायते ॥<br>
तत्र शुक्लचतुर्दश्यां गुरुवारे तथा प्रिये ॥ ॥ ६ ॥ <br>
संपूज्य विधिवल्लिंगं सम्यग्राजोपचारतः ॥ <br>
अथवा भक्तिभावेन प्राप्नुयात्परमं पदम् ॥ ७ ॥ <br>
स्नानं पलसहस्रेण पंचामृतरसेन यः ॥ <br>
करोति भक्त्या मर्त्यो वै मुच्यते स ऋणत्रयात् ॥८॥ <br>
मातृकात्पैतृकाद्देवि तथा गुरुसमुद्भवात् ॥ <br>
सर्वपापविशुद्धात्मा निर्द्वंद्वो मुक्तिमाप्नुयात् ॥ ९ ॥ <br>
एवं संक्षेपतः प्रोक्तं माहात्म्यं गुरुदैवतम् ॥ <br>
शृणुयाद्यस्तु भावेन तस्य प्रीतो गुरुर्भवेत् ॥ 7.1.47.१० ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये वृहस्पतीश्वरमाहात्म्यवर्णनंनाम सप्तचत्वारिंशोऽध्यायः ॥ ४७ ॥॥ ॥ <br>
<br>
<br>
</span>
