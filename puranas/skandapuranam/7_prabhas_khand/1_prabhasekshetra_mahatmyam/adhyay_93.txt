<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेद्वरारोहे महाकालेश्वरं हरम् ॥ <br>
अघोरेशादुत्तरतः किंचिद्वायव्यसंस्थितम् ॥ १ ॥ <br>
धनुषां त्रिंशता देवि श्रुतं पातकनाशनम् ॥ <br>
पूर्वं कृतयुगे देवि स्मृतं चित्रांगदेश्वरम्॥ २ ॥ <br>
महाकालेश्वरं देवि कलौ नाम प्रकीर्तितम् ॥ <br>
कालरूपी महारुद्रस्तस्मिँल्लिंगे व्यवस्थितः ॥ ३ ॥ <br>
चराचरगुरुः साक्षाद्देवदानवदर्पहा ॥ <br>
सूर्यरूपेण यत्सर्वं ब्रह्मांडे ग्रसते प्रिये ॥ ४ ॥ <br>
स देवः संस्थितो देवि तस्मिँल्लिंगे महाप्रभः ॥ <br>
यस्तत्पूजयते भक्त्या कल्ये लिंगं मम प्रियम् ॥ <br>
षडक्षरेण मंत्रेण मृत्युं जयति तत्क्षणात् ॥ ५ ॥ <br>
कृष्णाष्टम्यां विशेषेण गुग्गुलं घृतसंयुतम् ॥ <br>
यो दहेद्विधिवत्तत्र पूजां कृत्वा निशागमे ॥ ६ ॥ <br>
अपराधसहस्रं तु क्षमते तस्य भैरवः ॥ <br>
धेनुदानं प्रशंसंति तस्मिन्स्थाने महर्षयः ॥ ७ ॥ <br>
धेनुदस्तारयेन्नूनं दश पूर्वान्दशापरान् ॥ <br>
देवस्य दक्षिणे भागे यो जपेच्छतरुद्रियम् ॥ ८ ॥ <br>
उद्धरेत्पितृवर्गं च मातृवर्गं च मानवः ॥ <br>
बाल्ये वयसि यत्पापं वार्द्धके यौवनेऽपि वा ॥ <br>
क्षालयेच्चैव तत्सर्वं दृष्ट्वा कालेश्वरं हरम् ॥ ९ ॥ <br>
अयने चोत्तरे प्राप्ते यः कुर्याद्घृतकंबलम् ॥ <br>
न स भूयोऽत्र संसारे जन्म प्राप्नोति दारुणम् ॥ 7.1.93.१० ॥ <br>
न दुःखितो दरिद्रो वा दुर्भगो वा प्रजायते ॥ <br>
सप्तजन्मान्तराण्येव महाकालेशदर्शनात् ॥ ११ ॥ <br>
धनधान्यसमायुक्ते स्फीते सञ्जायते कुले ॥ <br>
भक्तिर्भवति भूयोऽपि महाकालेश्वरार्चने ॥ १२ ॥ <br>
इति संक्षेपतः प्रोक्तं महाकालेश्वरं प्रिये ॥ <br>
चित्रांगदो गणो देवि तेन चाराधितं पुरा ॥ १३ ॥ <br>
दिव्याब्दानां सहस्रं तु महा कालेश्वरं हि तत् ॥ <br>
चित्रांगदेश्वरं नाम तेन ख्यातं धरातले ॥ १४ ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभास खंडे प्रथमे प्रभासक्षेत्रमाहात्म्य एकादशरुद्रमाहात्म्ये  महाकालेश्वरमाहात्म्यवर्णनंनाम त्रिणवतितमोऽध्यायः ॥ ९३ ॥ ॥  ॥ <br>
<br>
<br>
</span>
