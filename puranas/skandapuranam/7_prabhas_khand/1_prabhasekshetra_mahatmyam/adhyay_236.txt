<span style="font-size: 14pt; line-height: 200%">ततो गच्छेन्महादेवि दुर्वासादित्यमुत्तमम् ॥ <br>
यत्र दुर्वाससा तप्तं तपो वर्षसहस्रकम् ॥ <br>
निराहारो जिताहारः सूर्याराधनतत्परः ॥ १ ॥ <br>
एवं कालेन महता दिव्यतेजा जनाधिपः ॥ <br>
प्रत्यक्षं दर्शनं गत्वा प्राह सूर्यो महामुनिम् ॥ २ ॥ <br>
॥ सूर्य उवाच ॥ ॥ <br>
मा ब्रह्मन्साहसं कार्षीर्वरं वरय सुव्रत ॥ <br>
अप्राप्यमपि दास्यामि यत्ते मनसि वर्तते ॥ ३ ॥ ॥ <br>
॥ दुर्वासा उवाच ॥ ॥ <br>
प्रसन्नो यदि मे देव वरार्हो यदि चाऽप्यहम् ॥ <br>
अत्र स्थाने त्वया स्थेयं यावत्तिष्ठति मेदिनी ॥ ४ ॥<br>
दुर्वासादित्यना माऽत्र लोके ख्यातिं च गच्छतु ॥ <br>
मया प्रतिष्ठिता या तु प्रतिमा तव सुन्दरी ॥५ ॥ <br>
तस्यां सांनिध्यमेवास्तु तव देव जगत्पते ॥ <br>
सांनिध्यं कुरुत चात्र यमुना दुहिता तव ॥ <br>
त्वत्सुतस्तु महातेजा धर्मराजो महाबलः ॥ ६ ॥<br>
॥ सूर्य उवाच ॥ ॥ <br>
एतत्सर्वं मुनिश्रेष्ठ त्वयोक्तं संभविष्यति ॥ <br>
तीर्थानां कोटिरन्या च गंगादीनां महामुने ॥ ७ ॥ <br>
आगमिष्यति ते स्थानं निश्चितं वचनान्मम ॥ <br>
अत्र स्थाने मया ब्रह्मन्स्थातव्यं सह दैवतैः ॥ ८॥ <br>
आदित्यानां प्रभावैस्तु ब्रह्मांडोदरवासिनाम्॥ <br>
तेषां माहात्म्यसंयुक्तः स्थास्ये चात्र महामुने ॥ ९ ॥ <br>
सवितॄणां सहस्रेण दृष्टेनैव तु यत्फलम् ॥ <br>
तत्फलं कोटिगुणितं दुर्वासादित्यदर्शनात्॥7.1.236.१०॥ <br>
लप्स्यंते प्राणिनः सर्वे यज्ञकोटिफलं तथा ॥ <br>
एवमुक्त्वा तदा सूर्यः सस्मार तनयां निजाम् ॥ <br>
तथा च धर्मेराजानं सर्वप्राणिनियामकम् ॥ ११ ॥ <br>
स्मृतमात्रा तत्र भित्त्वा पातालतलमुद्ययौ ॥ <br>
सा नदीरूपिणी देवी तीर्थकोटिसमन्विता॥१२॥ <br>
यमश्च तत्र भगवान्कालदंडधरस्तदा ॥ <br>
ऊचतुः प्रणयोपेतौ सूर्यं भुवनसाक्षिणम् ॥ १३ ॥ <br>
॥ यम उवाच ॥ ॥ <br>
आज्ञापयतु मां देवो यमुनां च जगत्प्रभुः ॥ <br>
कार्यं यद्भाविनोऽर्थस्य तत्करिष्ये न संशयः ॥१४॥ <br>
॥ सूत उवाच ॥ ॥ <br>
अत्र क्षेत्रे स्वरूपेण स्थातव्यं वचनान्मम ॥ <br>
पापिनां प्राणिनां चात्र रक्षा कार्या प्रयत्नतः ॥ १५ ॥ <br>
सूर्यभक्ताः सदा रक्ष्या ब्राह्मणा गृहमेधिनः ॥ <br>
त्वं चापि यमुने चात्र कोटितीर्थेन संयुता ॥ १६ ॥ <br>
वस त्वं भव सुप्रीता स्थाने दुर्वाससोद्भवे ॥ <br>
इत्येवमुक्त्वा देवेशस्तत्र दुर्वाससोंऽतिके ॥१७॥ <br>
पश्यतां सर्वदेवानामंतर्द्धानमगात्प्रभुः ॥ <br>
दुर्वासास्तु तदा हृष्टो यावत्पश्यति स्वाश्रमम्॥१८॥ <br>
तावत्पातालमार्गेण यमुना प्रादुराभवत् ॥ <br>
यमश्च भगवांस्तत्र दृष्टः क्षेत्रपरूपधृक् ॥१९॥ <br>
॥ ईश्वर उवाच ॥ ॥ <br>
इत्थं समभवत्तत्र यमुनोद्भेदमुत्तमम्॥ <br>
कुण्डमादित्यतो याम्ये दुंदुभिस्तत्र पूर्वतः ॥ 7.1.236.२० ॥ <br>
क्षेत्रपालो महादेवि यतो दुंदुभिनिःस्वनः ॥ <br>
तत्र स्नात्वा महाकुण्डे यः संतर्पयते पितॄन्॥ २१ ॥ <br>
दश वर्षाणि पञ्चैव तृप्तिं यांति पितामहः ॥ <br>
पिंडदानेन दत्तेन पितॄणां तुष्टिमावहेत् ॥ <br>
नरके तु स्थितानां च मुक्तिर्भूयान्न संशयः ॥२२॥ <br>
माघे मासि सिते पक्षे सप्तम्यां संयतात्मवान् ॥ <br>
दुर्वासार्कं च संपूज्य मुच्यते ब्रह्महत्यया ॥ २३ ॥ <br>
स्नात्वा तु यमुना कुण्डे माधवे मासि मानवः ॥ <br>
पूजयेद्भक्तिभावेन रविं गगनभूषणम् ॥ २४ ॥ <br>
पठेत्सहस्रं नाम्ना तु दुर्वासादित्यसंनिधौ ॥ <br>
षण्मासान्मुच्यते जंतुर्यद्यपि ब्रह्महा नरः ॥ २५॥ <br>
सर्वमंगलमांगल्यं सर्वपापप्रणाशनम् ॥ <br>
दुर्वासादित्यनामानं सूर्यं को नु न पूजयेत् ॥ २६ ॥ <br>
न तदस्ति भयं किंचिद्यदनेन न शाम्यति ॥ <br>
दर्शनेनापि सूर्यस्य तत्र दुर्वाससः प्रिये ॥ २७ ॥ <br>
संपद्यंते तथा कामाः सर्व एव यथेप्सिताः ॥ <br>
बंध्यानां पुत्रफलदं भीतानां भयनाशनम्॥ २८ ॥ <br>
भूतिप्रदं दरिद्राणां कुष्ठिनां परमौषधम् ॥ <br>
बालानां चैव सर्वेषां ग्रहरक्षोनिवारणम् ॥ <br>
महापापोपशमनं दुर्वासादित्यदर्शनम्॥ २९ ॥ <br>
हेमाश्वस्तत्र दातव्यः सूर्यमुद्दिश्य भामिनि ॥ <br>
ब्राह्मणे वेदसंयुक्ते तेन दत्ता मही भवेत् ॥ 7.1.236.३० ॥ <br>
यस्तत्र पूजयेद्देवं क्षेत्रपालं च दुन्दुभिम् ॥ <br>
स पुत्रपशुमान्धीमाञ्छ्रीमान्भवति मानवः ॥ ३१ ॥ <br>
न भयं जायते तस्य त्रिविधं वरवर्णिनि ॥ <br>
अर्धगव्यूतिमात्रं तु तत्र क्षेत्रं रवेः स्मृतम्॥ ३२ ॥ <br>
न तत्र प्रविशेज्जन्तुः सूर्यभक्तिविवर्जितः ॥ <br>
इत्येतत्कथितं देवि माहात्म्यं सूर्यदैवतम् ॥ ३३ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये दुर्वासादित्यमाहात्म्यवर्णनंनाम षट्त्रिंशदुत्तरद्विशततमोऽध्यायः ॥ ॥ २३६ ॥<br>
<br>
<br>
</span>
