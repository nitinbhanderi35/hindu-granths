<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि देवं च ऋणमोचनम् ॥ <br>
तस्मिन्दृष्टे ऋणं न स्यान्मातापितृसमुद्भवम् ॥ १ ॥ <br>
पितरस्तु पुरा सर्वे दिव्यक्षेत्रं समागताः ॥ <br>
प्रभासे तपसा युक्ताः स्थिता वर्षगणान्बहून् ॥ २ ॥ <br>
अग्निष्वात्ता बर्हिषदः सोमपा आज्यपास्तथा ॥ <br>
लिंगं संस्थापयामासुः सर्वे भक्तिपरायणाः ॥ ३ ॥ <br>
ततः कालेन महता तुष्टस्तेषां महेश्वरः ॥ <br>
ततः प्रत्यक्षतां गत्वा वाक्यमेतदुवाच ह ॥ ४ ॥ <br>
परितुष्टोऽस्मि भद्रं वो ब्रूत यन्मनसेप्सितम् ॥५॥ <br>
॥ पितर ऊचुः ॥ ॥ <br>
अस्माकं दीयतां वृत्तिर्जगत्यस्मिन्स्वयं कृते ॥ <br>
देवानां च ऋषीणां च मानुषाणां महीतले ॥ ६ ॥ <br>
भवानेव परो लोके सर्वेषां पद्मसंभव॥ <br>
आगत्य वर्णाश्चत्वार इह ये श्रद्धयान्विताः ॥ ७ ॥ <br>
पैतृकात्तु ऋणान्मुक्ता भवंतु गतकल्मषाः ॥ <br>
व्यन्तरत्वं सुरश्रेष्ठ येषां वै पितरो गताः ॥ ८ ॥ <br>
सर्प्पे वह्नि विषैर्वा ये नाशं नीताः पितामहाः ॥ <br>
अपुत्रा वा सपुत्रा वा सपिण्डीकरणं विना ॥ ९ ॥ <br>
न कृतानि पुरा येषामेकोद्दिष्टानि षोडश ॥ <br>
तथा नैव वृषोत्सर्गो गोहताश्चाथ चान्त्यजैः ॥ 7.1.221.१० ॥ <br>
अथापरे ये च मृताः शौचेन तु विना कृताः ॥ <br>
ते चात्र तर्पिताः सर्वे प्रयान्तु परमां गतिम् ॥ ११ ॥ ॥ <br>
॥ श्रीभगवानुवाच ॥ ॥ <br>
स्नात्वा तु सलिले पुण्ये पितृणां चैव तर्पणम् ॥ <br>
ये करिष्यंति मनुजाः पितृभक्तिपरायणाः ॥ १२ ॥ <br>
अहं वरप्रदस्तेषां तारयिष्यामि तत्क्षणात् ॥ <br>
पितृन्सर्वान्न संदेहो यदि पापशतैर्वृताः ॥ १३ ॥ <br>
अस्मिंस्तीर्थे नरः स्नात्वा यो लिंगं पूजयिष्यति ॥ <br>
युष्माभिः स्थापितं लिंगं स मुक्तः पैतृकादृणात् ॥ १४॥ <br>
यस्मादृणात्प्रमुच्येत अस्य लिंगस्य दर्शनात् ॥ <br>
तस्मान्मया कृतं नाम ह्येतस्य ऋणमोचनम् ॥ । १५ ॥ <br>
॥ ईश्वर उवाच ॥ ॥ <br>
हिरण्यं मस्तके दत्त्वा यः स्नाति ऋणमोचने ॥ <br>
आत्मा वै तारितस्तेन दत्तं भवति गोशतम् ॥ १६ ॥ <br>
एवमुक्त्वा स भगवांस्तत्रैवान्तरधीयत ॥ <br>
तस्मात्सर्वप्रयत्नेन तत्र श्राद्धं समाचरेत् ॥ <br>
पूजयेत्तन्महादेवि पितृलिंगं सुरप्रियम् ॥ १७ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य ऋणमोचनमाहात्म्यवर्णनंनामैकविंशत्युत्तरद्विशततमो ऽध्यायः ॥ २२१ ॥ <br>
<br>
<br>
</span>
