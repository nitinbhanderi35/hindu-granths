<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि भल्लतीर्थमनुत्तमम् ॥ <br>
तस्याश्च पश्चिमे भागे यत्र विष्णुश्चतुर्भुजः ॥ १ ॥ <br>
यत्र त्यक्तं शरीरं तु विष्णुना प्रभविष्णुना ॥ <br>
तस्मिन्मित्रवने रम्ये योजनार्द्धार्द्धविस्तृते ॥ २ ॥ <br>
युगेयुगे महादेवि कल्पमन्वतरादिषु ॥ <br>
तत्रैव संस्थितिर्विष्णोर्नान्यत्र च रतिर्भवेत् ॥ ३ ॥ <br>
क्षेत्राणामादिक्षेत्रं तु वैष्णवं तद्विदुर्बुधाः॥ <br>
तिस्रः कोट्यर्द्धकोटिश्च तीर्थानां प्रवराणि च॥ ४ ॥ <br>
दिवि भुव्यंतरिक्षे च तानि तत्रैव भामिनि॥ <br>
तत्र मूर्तिमती गंगा स्वयमेव व्यवस्थिता ॥ ५ ॥<br>
विष्णोः संप्लवनार्थाय प्राणिनां च हिताय वै ॥ <br>
गंगा गया कुरुक्षेत्रं नैमिषं पुष्कराणि च ॥ ६ ॥ <br>
पुरी द्वारवतीं त्यक्त्वा अत्रैव वसते हरिः ॥ <br>
तस्यौर्ध्वदैहिकं देवि प्रकरोमि युगेयुगे ॥ ७ ॥ <br>
नभस्ये द्वादशीयोगे तत्र गत्वा स्वयं प्रिये ॥ <br>
करोमि तद्विधानेन तत्र ब्राह्मणपुंगवैः ॥ ८ ॥ <br>
तत्र दत्त्वा तु दानानि विधिवद्वेदपारगे ॥ <br>
तत्रैव द्वादशीयोगे स्नात्वा चैव विधानतः ॥ ९ ॥ <br>
सन्तर्प्य च पितॄन्भक्त्या मुच्यते सर्वपातकैः ॥ <br>
तत्र विष्णुं तु संपूज्य कृत्वा जागरणं निशि ॥ 7.1.352.१० ॥ <br>
दीपादिदानं कृत्वा तु कृतकृत्योऽभिजायते ॥ ११ ॥ <br>
अथ तस्य प्रवक्ष्यामि पुरावृत्त महं प्रिये ॥ <br>
संहृत्य यादवान्सर्वान्वासुदेवः प्रतापवान् ॥ १२ ॥ <br>
दुर्वाससाऽनुलिप्तेन पायसेन पदस्तले ॥ <br>
वज्रांगभूतदेहस्तु सर्वव्यापी जनार्द्दनः ॥ ॥ १३ ॥ <br>
गत्वा तीरे समुद्रस्य समाधिस्थो बभूव ह ॥ <br>
सर्वस्रोतांसि संयम्य निवेश्यात्मानमात्मनि ॥ १४ ॥ <br>
एतस्मिन्नंतरे प्राप्तो बाणहस्तो जराभिधः ॥ <br>
दाशपुत्रोऽतिकृष्णांगो मत्स्यघाती च पापकृत् ॥ १५ ॥ <br>
तेन दृष्टस्ततो दूरान्निषादात्मसमुद्भवः ॥ <br>
विष्णोः पदं मृगं मत्वा शरं तस्य मुमोच ह ॥ १६ ॥ <br>
ततोऽसौ पश्यते यावद्गत्वा तस्य च संनिधौ ॥ <br>
चतुर्बाहुं महाकायं शंखचक्रगदाधरम् ॥ १७ ॥ <br>
पुरुषं नीलमेघाभं पुडरीकनिभे क्षणम् ॥ <br>
तं दृष्ट्वा भयभीतस्तु वेपमानः कृतांजलिः ॥ <br>
अब्रवीन्न मया ज्ञातस्त्वं विभो दिव्यरूपधृक् ॥ १८ ॥ <br>
अज्ञानात्त्वं मया विद्धस्त्वत्पदाग्रे सुरोत्तम ॥ <br>
क्षन्तुमर्हसि मे नाथ न त्वं क्रोद्धुमिहार्हसि ॥ १९ ॥ <br>
॥ विष्णुरुवाच ॥ ॥ <br>
शापस्यांतोद्य मे भद्र शरपातात्कृतस्त्वया ॥ <br>
तस्मात्त्वं मत्प्रसादेन स्वर्गं गच्छ महाद्युते ॥ 7.1.352.२० ॥ <br>
ये चान्ये मामिहागत्य द्रक्ष्यंति हि नरोत्तमाः ॥ <br>
ते यास्यंति परं स्थानं यत्राहं नित्यसंस्थितः ॥ २१ ॥ <br>
भल्लेनाहं यतो विद्धस्त्वया पादतले शुभे ॥ <br>
भल्लतीर्थमिति ख्यातं ततो ह्येतद्भविष्यति ॥ २२ ॥ <br>
हरिक्षेत्रमिति प्रोक्तं पूर्वं स्वायंभुवेऽन्तरे ॥ २३ ॥  <br>
॥ ईश्वर उवाच ॥ ॥ <br>
इत्युक्त्वांतर्दधे विष्णुर्लुब्धकोऽपि दिवं गतः ॥ <br>
येऽत्र स्नानं करिष्यंति भक्त्या परमया युताः ॥ <br>
विष्णुलोकं गमिष्यंति प्रीत्या ते मत्प्रसादतः ॥ २४ ॥ <br>
येऽत्र श्राद्धं करिष्यंति पितृभक्तिपरायणाः ॥ <br>
तृप्तिं तेषां गमिष्यंति पितरश्चैव तर्पिताः ॥ २५ ॥ <br>
तस्मात्सर्वप्रयत्नेन प्राप्य तत्क्षेत्रमुत्तमम् ॥ <br>
दृश्यो देवश्चतुर्बाहुः स्नात्वा तीर्थे तु भल्लके ॥ २६ ॥ <br>
मद्भक्तिबलदर्पिष्ठा मत्प्रियं न नमंति ये ॥ <br>
वासुदेवं न ते ज्ञेया मद्भक्ताः पापिनो हि ते॥२७॥ <br>
मद्भक्तोऽपि हि यो भूत्वा भुंक्त एकादशीदिने॥ <br>
मल्लिंगस्यार्चनं कार्यं न तेन पापबुद्धिना॥२८॥ <br>
या तिथिर्दयिता विष्णोः सा तिथिर्मम वल्लभा॥ <br>
न तां चोपोषयेद्यस्तु स पापिष्ठतराधिकः॥२९॥ <br>
तद्वत्स द्वादशीयोगे भल्लतीर्थस्य संनिधौ॥ <br>
यस्तु मां पूजयेद्भक्त्या नारी वाऽपि नरोऽपि वा ॥<br>
तस्य जन्मसहस्राणि गृहभंगो न जायते॥7.1.352.३०॥<br>
इत्येतत्कथितं देवि माहात्म्यं पापनाशनम्॥ <br>
भल्लतीर्थस्य विष्णोस्तु सर्व पातकनाशनम् ॥३१॥ <br>
तत्र विष्णोस्तु सांनिध्ये वायव्ये कुम्भमुत्तमम्॥ <br>
भल्लतीर्थं तु विख्यातं यत्र भल्लहतो हरिः ॥३२॥ <br>
तत्र देयानि वासांसि पदं गावो विधानतः ॥ <br>
देयानि विप्रमुख्येभ्यः सम्यग्यात्राफलेप्सुभिः॥३३॥<br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये भल्लतीर्थमाहात्म्यवर्णनंनाम द्विपञ्चाशदुत्तरत्रिशततमोऽध्यायः ॥३५२॥  <br>
<br>
<br>
</span>
