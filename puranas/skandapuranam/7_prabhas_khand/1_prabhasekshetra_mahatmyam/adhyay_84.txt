<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि आदिनारायणं हरिम् ॥ <br>
तस्याश्च पूर्वदिग्भागे सर्वपातकनाशनम् ॥ १ ॥ <br>
पादुकासनसंयुक्तं सर्वदैत्यांतकारिणम् ॥ <br>
आदौ कृतयुगे देवि दैत्योऽभून्मेघवाहनः ॥ २ ॥ <br>
महाबलो महाकायो योजनायुतविस्तरः ॥ <br>
अजेयः सर्वदेवानां त्रैलोक्यक्षयकारकः ॥ <br>
ब्रह्मणा तस्य तुष्टेन वरो दत्तो वरानने ॥ ३ ॥ <br>
यदा पादुकया विष्णुस्त्वां हनिष्यति संयुगे ॥ <br>
तदैव मृत्युर्भविता नान्यथा मरणं तव ॥ ४ ॥ <br>
इति लब्धवरो दैत्यः संतापयति भूतलम् ॥ <br>
युगानां कोटिमेकां तु सदेवासुरमानुषम् ॥ ५ ॥ <br>
संतप्य बहुधा देवि दक्षिणो दधिमागतः ॥ <br>
तत्र विध्वंसयामास ऋषीणामाश्रमाणि वै ॥ ६ ॥ <br>
ततस्त ऋषयः सर्वे विध्वस्ताश्रममण्डलाः ॥ <br>
शरणं चैव संप्राप्ता देवदेवं तु केशवम् ॥ <br>
अजेयं तं तु संज्ञात्वा तुष्टुवुर्गरुडध्वजम् ॥ ७ ॥ <br>
॥ ऋषय ऊचुः  ॥ <br>
नमः परमकल्याणकल्याणायात्मयोगिने ॥ <br>
जनार्द्दनाय देवाय श्रीधराय च वेधसे ॥ ८ ॥ <br>
नमः कमलकिंजल्कसुवर्णमुकुटाय च ॥ <br>
केशवायातिसूक्ष्माय बृहन्मूर्ते नमोनमः ॥ ९ ॥ <br>
महात्मने वरेण्याय नमः पंकजनाभये ॥ <br>
नमोऽस्तु मायाहरये हरये हरिवेधसे ॥ 7.1.84.१० ॥ <br>
हिरण्यगर्भगर्भाय जगतः कारणात्मने ॥ <br>
अच्युताय नमो नित्यमनन्ताय नमोनमः ॥ ११ ॥ <br>
नमो मायापटच्छन्न जगद्धात्रे महात्मने ॥ <br>
संसारसागरोत्तार ज्ञानपोतप्रदायिने ॥ <br>
अकुंठमतये धात्रे सर्गस्थित्यंत कर्मणे ॥ १२ ॥ <br>
यथा हि वासुदेवेति प्रोक्ते नश्यति पातकम् ॥ <br>
तथा विलयमभ्येतु दैत्योऽयं मेघवाहनः ॥ १३ ॥ <br>
यथा विष्णुः स्वभक्तेषु पापमाप्नोति संस्थितम्॥ <br>
तथा विनाशमायातु दैत्योऽयं पापकर्मकृत् ॥ १४ ॥ <br>
स्मृतमात्रो यथा विष्णुः सर्वं पापं व्यपोहति ॥ <br>
तथा प्रणाशमभ्येतु दैत्योऽयं मेघवाहनः ॥ १५ ॥ <br>
भवंतु भद्राणि समस्तदोषाः प्रयांतु नाशं जगतोऽखिलस्य ॥ <br>
अभेद्यभक्त्या परमेश्वरेशे स्मृते जगद्धातरि वासुदेवे ॥ १६ ॥ <br>
ये भूतले ये दिवि येऽन्तरिक्षे रसातले प्राणिगणाश्च केचित् ॥ <br>
भवन्तु ते सिद्धियुता नरोत्तमाः स्मृते जगद्धातरि वासुदेवे ॥ १७ ॥ <br>
ये प्राणिनः कुत्रचिदत्र संति ब्रह्माण्डमध्ये परतश्च केचित् ॥ <br>
तेषां तु सिद्धिः परमास्त्वनिंद्या स्तुते जगद्धातरि वासुदेवे ॥ १८ ॥ <br>
॥ ईश्वर उवाच ॥ ]। <br>
इति स्तुतस्तदा देवि आदिनारायणो हरिः ॥ <br>
ज्ञात्वा स भावि कार्यं तत्समारुह्य च पादुकाम् ॥ १९ ॥ <br>
बभूव तेषां प्रत्यक्ष ऋषीणां पापनाशनः ॥ <br>
उवाच प्रणतान्सर्वान्किं वा कार्यं हृदि स्थितम् ॥ 7.1.84.२० ॥ <br>
कथ्यतां तत्करिष्यामि युष्मत्स्तोत्रेण तर्पितः ॥ २१ ॥ <br>
इत्युक्ता ऋषयः सर्वे कृतांजलिपुटाः स्थिताः ॥ <br>
आदिदेवं हरिं प्रोचुः सर्वे नतशिरोधराः ॥ २२ ॥ <br>
॥ ऋषय ऊचुः ॥ ॥ <br>
जानासि सर्वं त्वं देव न चास्त्यविदितं तव ॥ <br>
इमं दैत्यं महादेव संहरस्व महाबलम्॥ <br>
यथेदं सकलं विश्वं निरातंकं भवेत्प्रभो ॥ २३ ॥ <br>
इत्युक्तस्तैस्तदा विष्णुर्दैत्यमाहूय संयुगे ॥ <br>
ताडयामास तं दैत्यं हृदि पादुकया शुभे॥२४॥ <br>
स हतः पतितो दैत्यो विगतासुर्महोदधौ॥ <br>
हत्वा दैत्यवरं देवस्तत्र स्थाने स्थितोऽभवत्॥ <br>
पादुकासनसंस्थस्तु तत्राद्यापि वरानने ॥ २५ ॥ <br>
यस्तं पूजयते भक्त्या एकादश्यां नरोत्तमः ॥ <br>
सोश्ववमेधफलं प्राप्य मोदते दिवि देववत् ॥ २६ ॥ <br>
गोलक्षं ब्राह्मणे दत्त्वा यत्फलं प्राप्नुयान्नरः ॥ <br>
तदादिदेवे गोविन्दे दृष्टे भक्त्या फलं लभेत् ॥ २७ ॥ <br>
कलौ कृतयुगं तेषां क्लेशस्तेषां सुखाधिकः ॥ <br>
आदिनारायणो देवो येषां हृदयसंस्थितः ॥ २८॥ <br>
एकादश्यां रविदिने स्नात्वा संनिहिता जले ॥ <br>
आदिनारायणं पूज्य मुच्यते भवबन्धनात् ॥२९॥ <br>
इति ते कथितं देवि माहात्म्यं विष्णुदैवतम् ॥ <br>
श्रुतं पापहरं नृणां दारिद्यौघविनाशनम् ॥ 7.1.84.३० ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य आदिनारायणमाहात्म्यवर्णनंनाम चतुरशीतितमोध्यायः ॥ ८४ ॥ <br>
<br>
<br>
</span>
