<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि तयोरुत्तरसंस्थितम् ॥ <br>
तथा वायव्यदिग्भागे ब्रह्मणो बालरूपिणः ॥ १ ॥ <br>
सांबादित्यं सुरश्रेष्ठे यः सांबेन प्रतिष्ठितः ॥ <br>
स्थानानि त्रीणि देवस्य द्वीपेऽस्मिन्भास्करस्य तु ॥ २ ॥ <br>
पूर्वं मित्रवनं नाम तथा मुण्डीरमुच्यते ॥ <br>
प्रभासक्षेत्रमास्थाय सांबादित्यस्तृतीयकः ॥ ३ ॥ <br>
तस्मिन्क्षेत्रे महादेवि पुरं यत्सांबसंज्ञकम् ॥ <br>
द्वितीयं शाश्वतं स्थानं तत्र सूर्यस्य नित्यशः ॥ ४ ॥ <br>
प्रीत्या सांब स्य तत्रार्को जनस्यानुग्रहाय च ॥ <br>
तत्र द्वादशभागेन मित्रो मैत्रेण चक्षुषा ॥ ५ ॥ <br>
अवलोकयञ्जगत्सर्वं श्रेयोर्थं तिष्ठते सदा ॥ <br>
प्रयुक्तां विधिवत्पूजां गृह्णाति भगवान्स्वयम्॥ ६ ॥ <br>
॥ देव्युवाच ॥ ॥ <br>
कोऽयं सांबः सुतः कस्य यस्य नाम्ना रवेः पुरम् ॥ <br>
यस्य वाऽयं सहस्रांशुर्वरदः पुण्यकर्मणः ॥७॥<br>
॥ ॥ ईश्वर उवाच ॥ ॥ <br>
य एते द्वादशादित्या विराजन्ते महाबलाः ॥ <br>
तेषां यो विष्णुसंज्ञस्तु सर्वलोकेषु विश्रुतः ॥ ८ ॥ <br>
इहासौ वासुदेवत्वमवाप भगवान्विभुः ॥ ९ ॥ <br>
तस्य सांबः सुतो जज्ञे जांबवत्यां महाबलः ॥ <br>
स तु पित्रा भृशं शप्तः कुष्ठरोगमवाप्तवान् ॥ <br>
तेन संस्थापितः सूर्यो निजनाम्ना पुरं कृतम् ॥ 7.1.100.१० ॥ <br>
॥ देव्युवाच ॥ ॥ <br>
शप्तः कस्मिन्निमित्तेऽसौ पित्रा पुत्रः स्वयं पुनः ॥ <br>
नाल्पं स्यात्कारणं देव येनासौ शप्तवान्सुतम् ॥ ११ ॥ <br>
॥ ईश्वर उवाच ॥ ॥ <br>
शृणुष्वावहिता भूत्वा तस्य यच्छापकारणम् ॥ <br>
दुर्वासानाम भगवान्ममैवांशसमुद्भवः ॥ १२ ॥ <br>
अटमानः स भगवांस्त्रींल्लोकान्प्रचचार ह ॥ <br>
अथ प्राप्तो द्वारवतीं लोकाः संजज्ञिरे पुरः ॥ १३ ॥ <br>
तमागतमृषिं दृष्ट्वा सांबो रूपेण गर्वितः ॥ <br>
पिंगाक्षं जटिलं रूक्षं विस्वरूपं कृशं तथा ॥ १४ ॥ <br>
अवमानं चकारासौ दर्शनात्स्पर्शनात्तथा ॥ <br>
दृष्ट्वा तस्य मुखं मंदो वक्त्रं चक्रे तथात्मनः ॥ <br>
चक्रे यदुकुलश्रेष्ठो गर्वितो यौवनेन तु ॥ १५ ॥ <br>
अथ क्रुद्धो महातेजा दुर्वासा ऋषिसत्तमः ॥ <br>
सांबं प्रोवाच भगवान्विधुन्वन्मुखमात्म नः ॥ १६ ॥<br>
यस्माद्विरूपं मां दृष्ट्वा आत्मरूपेण गर्वितः ॥ <br>
गमने दर्शने मह्यमहंकारः कृतो यतः ॥ <br>
तस्मात्त्वं कुष्ठरोगेण न चिरेण ग्रसिष्यसे ॥ १७ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये मध्ययात्रायां सांबादित्यमाहात्म्योपक्रमे सांबाय दुर्वाससा शापप्रदानवर्णनंनाम शततमोऽध्यायः ॥ १०० ॥<br>
<br>
<br>
</span>
