<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि यत्र देवीकुमारिका ॥ <br>
तस्यैव पूर्वदिग्भागे स्थिता रक्षार्थमेव हि ॥ १ ॥ <br>
पुरा रथंतरे कल्पे रुरुर्नाम महासुरः ॥ <br>
उत्पन्नः स महाकायः सर्वलोकभयावहः ॥ २ ॥ <br>
तेन देवाः सगन्धर्वास्त्रासितास्त्रिदशा लयात् ॥ <br>
तस्य भीत्या ततः सर्वे ब्रह्मलोकमधिस्थिताः ॥ ३ ॥ <br>
तथा भूमितले विप्रान्यज्वनोऽथ तपस्विनः ॥ <br>
निजघान स दुष्टात्मा ये चान्ये धर्मचारिणः ॥ ४ ॥<br>
निःस्वाध्यायवषट्कारं तदाऽऽसीद्धरणीतलम्॥ <br>
नष्टयज्ञोत्सवं सर्वं रुरोर्भयनिपीडितम्॥ ५ ॥ <br>
ततः प्रव्यथिता देवास्तथा सर्वे महर्षयः ॥ <br>
समेत्यामंत्रयन्मंत्रं वधार्थं तस्य दुर्मतेः ॥ ६ ॥ <br>
ततः कायोद्भवः स्वेदः सर्वेषां समजायत ॥ <br>
तेषां चिंतयतां देवि निरोधाज्जगृहुश्च तम् ॥ ॥७॥ <br>
तत्र कन्या समुत्पन्ना दिव्या कमललोचना ॥ <br>
व्यापयंती दिशः सर्वाः सर्वेषां पुरतः स्थिता ॥८॥ <br>
सर्वान्देवांस्ततः प्राह किमर्थं निर्मितास्म्य हम् ॥ <br>
तद्वः कार्यं करिष्यामि श्रुत्वा तस्यास्तदा गिरम्॥ ९ ॥ <br>
आचख्युः संकटं तस्यास्ते देवा रुरुचेष्टितम् ॥ <br>
श्रुत्वा जहास सा देवी देवानां कार्य सिद्धये ॥ 7.1.242.१० ॥ <br>
तस्या हसंत्या निश्चेरुर्वरांगाः कन्यकाः पुनः ॥ <br>
पाशांकुशधराः सर्वाः पीनश्रोणिपयोधराः ॥ ११ ॥ <br>
फेत्कारारावमात्रेण त्रास यंत्यश्चराचरम् ॥ <br>
अन्वगात्सा रुरुर्यत्र ताभिः सार्द्धं यशस्विनी ॥ १२ ॥ <br>
अथाभूत्तुमुलं तासां युद्धं घोरं तु तैः सह ॥ <br>
शस्त्रास्त्रैर्विविधैर्घोरैः शत्रुपक्ष क्षयंकरैः ॥ १३ ॥ <br>
ताभिस्तदनुगाः सर्वे प्रहारैर्जर्जरीकृताः॥ <br>
पराङ्मुखाः क्षणेनैव जाताः केचिन्निपातिताः ॥ १४ ॥ <br>
ततो हतं बलं दृष्ट्वा रुरुर्मायामथाऽसृजत् ॥ <br>
तामसींनाम देवेशि तयामुह्यत नैव सा ॥ १५ ॥ <br>
तमोभूते ततस्तत्र देवी दैत्यं तदा रुरुम् ॥ <br>
शक्त्या बिभेद हृदये ततो मूर्छां जगाम ह ॥ १६ ॥ <br>
मुहूर्त्ताल्लब्धसंज्ञोऽथ ज्ञात्वा तस्याः पराक्रमम् ॥ <br>
पलायनकृतोत्साहः समुद्राभिमुखो ययौ ॥ १७ ॥ <br>
साऽपि देवी जगामाथ पृष्ठतोऽस्य दुरात्मनः ॥ <br>
स्तूयमाना सुरगणैः किंनरैः समहोरगैः ॥ १८ ॥ <br>
ततः प्रविश्य जलधिं तं दृष्ट्वा दानवं रुषा ॥ <br>
खङ्गाग्रेण शिरश्छित्त्वा चर्ममुण्डधरा ततः ॥ १९ ॥ <br>
निश्चक्राम पुनस्तस्मात्प्रभासं क्षेत्रमागता ॥ <br>
कन्या सैन्येन संयुक्ता बहुरूपेण भास्वता ॥ 7.1.242.२० ॥ <br>
देवैः सुविस्मितैर्दृष्टा चर्ममुण्डधरा वरा ॥ <br>
ततो देवाः स्तुतिं चक्रुः कृतांजलिपुटाः स्थिताः ॥ २१ ॥ <br>
॥ देवा ऊचुः ॥ ॥ <br>
जय त्वं देवि चामुंडे जय भूतापहारिणि ॥ <br>
जय सर्वगते देवि कालरात्रि नमोऽस्तु ते ॥ २२ ॥ <br>
भीमरूपे शिवे विद्ये महामाये महोदये ॥ <br>
महाभागे जये जृम्भे भीमाक्षि भीमदर्शने ॥ २३ ॥ <br>
महामाये विचित्रांगि गेयनृत्यप्रिये शुभे ॥ <br>
विकरालि महाकालि कालिके कालरूपिणि ॥ २४ ॥ <br>
प्रासहस्ते दण्डहस्ते भीमहस्ते भयानने ॥ <br>
चामुण्डे ज्वलमानास्ये तीक्ष्णदंष्ट्रे महाबले ॥ <br>
शवयानस्थिते देवि प्रेतसंघनिषेविते ॥ २५ ॥ <br>
एवं स्तुता तदा देवी सर्वैः शक्रपुरोगमैः ॥ <br>
प्रहृष्टवदना भूत्वा वाक्यमेतदुवाच ह ॥ २६ ॥ <br>
वरं वृणुध्वं भद्रं वो नित्यं यन्मनसि स्थितम् ॥ <br>
अहं दास्यामि तत्सर्वं यद्यपि स्यात्सुदुर्ल्लभम् ॥ २७ ॥ <br>
॥ देवा ऊचुः ॥ ॥<br>
कृतकृत्यास्त्वया भद्रे दानवस्य निषूदनात् ॥ २८ ॥ <br>
स्तोत्रेणानेन यो देवि त्वां वै स्तौति वरानने ॥ <br>
तस्य त्वं वरदा देवि भव सर्वगता सती ॥ २९ ॥<br>
यश्चेदं शृणुयाद्भक्त्या तव देवि समुद्भवम् ॥ <br>
सर्वपापविनिर्मुक्तः स प्राप्नोतु परां गतिम् ॥ 7.1.242.३० ॥ <br>
अस्मिन्क्षेत्रे त्वया देवि स्थितिः कार्या सदा शुभे ॥ ३१ ॥ <br>
अत्र त्वां पूजयेद्यस्तु शुक्लपक्षे समाहितः ॥ <br>
नवम्यामाश्विने मासि तस्य कार्यं सदा शुभम्॥ ३२ ॥ ॥ <br>
॥ ईश्वर उवाच ॥ ॥ <br>
एवमुक्ता महादेवी तत्रैव निरताऽभवत् ॥ <br>
देवास्त्रिविष्टपं जग्मुः प्रहृष्टा हतशत्रवः ॥३३॥ <br>
इति श्रीस्कांदे महापुराण एकाशीति साहस्र्यां सहितायां सप्तमे प्रभासखंडे प्रथमे प्रभासक्षेत्रमाहात्म्ये कुमारीमाहात्म्यवर्णनंनाम द्विचत्वारिंशदुत्तरद्विशततमोऽध्यायः ॥२४२॥   ॥ <br>
<br>
<br>
</span>
