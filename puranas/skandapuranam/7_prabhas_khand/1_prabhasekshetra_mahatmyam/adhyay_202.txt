<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि रामेश्वरमनुत्तमम् ॥ <br>
मंकीशाद्दक्षिणे भागे आग्नेये तु कृतस्मरात् ॥ <br>
पूर्वतस्तु सरस्वत्या बलभद्रप्रतिष्ठितम् ॥ १ ॥ <br>
यत्र मुक्तोऽभवद्देवि रामो ब्रह्मवधात्किल ॥ <br>
पातकात्प्रतिलोमां तामगाहत सरस्वतीम् ॥ २ ॥ <br>
॥ देव्युवाच ॥ ॥ <br>
कथं स पातकान्मुक्तः कथं पापमभूत्पुरा ॥ <br>
कथं तत्स्थापितं लिंगं किंप्रभावं वदस्व मे ॥ ३ ॥ ॥ <br>
॥ ईश्वर उवाच ॥ ॥ <br>
शृणु देवि प्रवक्ष्यामि कथां पापप्रणाशिनीम् ॥ <br>
यां श्रुत्वा मानवो देवि मुक्तः संसारसागरात् ॥ <br>
सर्वान्कामान्स लभते सततं मनसि प्रियान् ॥ ४ ॥ <br>
रामः पूर्वं परां प्रीतिं कृत्वा कृष्णस्य लांगली ॥ <br>
चिन्तयामास बहुधा किं कृतं सुकृतं भवेत् ॥ ५ ॥ <br>
कृष्णेन हि विना नाहं यास्ये दुर्योधनान्तिकम् ॥ <br>
पाण्डवान्वा समाश्रित्य कथं दुर्योधनं नृपम् ॥ ६ ॥ <br>
जामातरं तथा शिष्यं घातयिष्ये नरेश्वरम् ॥ <br>
तस्मान्न पार्थं यास्यामि नापि दुर्योधनं नृपम् ॥ ७ ॥ <br>
तीर्थेष्वाप्लावयिष्यामि तावदात्मानमात्मना ॥ <br>
कुरूणां पाण्डवानां च यावदंताय कल्पते ॥ ॥ ८ ॥ <br>
इत्यादिश्य हृषीकेशं पार्थदुर्योधनावपि ॥ <br>
जगाम द्वारकां शौरिः स्वसैन्यैश्च परीवृतः ॥ ९ ॥ <br>
गत्वा द्वारावतीं रामो हृष्टतुष्टजनाकुलाम् ॥ <br>
स्वैरन्तःपुरगैः सार्धं पपौ पानं हलायुधः ॥ 7.1.202.१० ॥ <br>
पीतपानो जगामाथ रैवतोद्यानमृद्धिमत् ॥ <br>
हस्ते गृहीत्वा स गदां रेवत्यादिभिरन्वितः ॥ ११ ॥ <br>
स्त्रीकदंबकमध्यस्थो ययौ मत्तवदास्खलन् ॥ <br>
ददर्श च वनं वीरो रमणीयमनुत्तमम् ॥ १२ ॥ <br>
सर्वत्र तरुपुष्पाढ्यं शाखामृगगणाकुलम् ॥ <br>
पुष्प पद्मवनोपेतं सपल्वलमहावनम् ॥ १३ ॥ <br>
स शृण्वन्प्रीतिजनकान्वन्यान्मदकलाञ्छुभान् ॥ <br>
श्रोत्ररम्यान्सुमधुराञ्छब्दान्खगसुखेरितान् ॥ १४ ॥ <br>
सर्वतः फलरत्नाढ्यान्सर्वतः कुसुमोज्ज्वलान् ॥ <br>
अपश्यत्पादपांश्चैव विहगैरनुमोदितान् ॥ १५ ॥ <br>
आम्रानाग्रातकान्भव्यान्नालिकेरान्सतिंदुकान् ॥ <br>
आबल्वनांस्था पीतान्दाडिमान्बीजपूरकान्॥ <br>
पनसाँल्लकुचान्मोचांस्तापांश्चापि मनोहरान् ॥ <br>
पालेवतान्कुसंकुल्लान्नलिनानथ वेतसान् ॥ १७ ॥<br>
भल्लातकानामलकींस्तिन्दुकांश्च महाफलान् ॥ <br>
इंगुदान्करमर्दांश्च हरीतकबिभीतकान् ॥ १८ ॥ <br>
एतानन्यांश्च स तरून्ददर्श यदुनन्दनः ॥ <br>
तथैवाशोकपुन्नागकेतकीबकुलांस्तथा ॥ १९ ॥ <br>
चंपकान्सप्तपर्णांश्च कर्णिकारान्सुमालतीः ॥ <br>
पारिजातान्कोविदारा न्मन्दारेन्दीवरांस्तथा ॥ 7.1.202.२० ॥ <br>
पाटलान्पुष्पितान्रम्भान्देवदारुद्रुमांस्तथा ॥ <br>
शालांस्तालांश्च स्तमालांनिचुलान्वञ्जुलांस्तथा ॥ २१ ॥ <br>
चकोरैः शतपत्रैश्च भृंगराजैः समावृतान् ॥ <br>
कोकिलैः कलविंकैश्च हारीतैर्जीवजीवकैः ॥ २२ ॥ <br>
प्रियपुत्रैश्चातकैश्च शुकैरन्यैर्विहंगमैः ॥ <br>
श्रोत्ररम्यं सुमधुरं कूज द्भिश्चाप्यधिष्ठितैः ॥ २३ ॥ <br>
सरांसि च सपद्मानि मनोज्ञसलिलानि च ॥ <br>
कुमुदैः पुण्डरीकैश्च तथा रोचनकोत्पलैः ॥ २४ ॥ <br>
कह्लारैः कमलैश्चापि चर्चितानि समंततः ॥ <br>
कदंबैश्चक्रवाकैश्च तथैव जलकुक्कुटैः ॥ २५ ॥ <br>
कारण्डवैः प्लवैर्हंसैः कूर्मैर्मंडुभिरेव च ॥ <br>
एतैरन्यैश्च कीर्णानि तथान्यैर्जलवा सिभिः ॥ २६ ॥ <br>
क्रमेण संचरन्रामः प्रेक्षमाणो मनोरमम् ॥ <br>
जगामानुगतः स्त्रीभिर्लतागृहमनुत्तमम् ॥ २७ ॥ <br>
स ददर्श द्विजांस्तत्र वेदवेदांगपार गान् ॥ <br>
कौशिकान्भार्गवांश्चैव भारद्वाजांश्च गौतमान् ॥ २८ ॥ <br>
विविधेषु च संभूतान्वंशेषु द्विजसत्तमान् ॥ <br>
कथाश्रवणसोत्कण्ठानुपविष्टान्महा त्मनः ॥ २९ ॥ <br>
कृष्णाजिनोत्तरीयेषु कूर्चेषु च वृसीषु च ॥ <br>
सूते च तेषां मध्यस्थं कथयानं कथाः शुभाः ॥ 7.1.202.३० ॥ <br>
पौराणिकाः सुरर्षीणामा द्यानां चरितक्रियाः ॥ <br>
दृष्ट्वा रामं द्विजाः सर्वे मधुपानारुणेक्षणम् ॥ ३१ ॥ <br>
मत्तोऽयमिति मन्वानाः समुत्तस्थुस्त्वरान्विताः ॥ <br>
पूजयन्तो हलधरं तमृते सूतवंशजम् ॥ ३२ ॥ <br>
ततः क्रोधसमाविष्टो हली सूतं महाबलः ॥ <br>
निजघान विवृत्ताक्षः क्षोभिताशेषदानवः ॥ ३३ ॥ <br>
अन्वासिते पदं ब्राह्म्यं तस्मिन्सूते निपातिते ॥ <br>
निष्क्रान्तास्ते द्विजाः सर्वे वनात्कृष्णाजिनांबराः ॥ ३४ ॥ <br>
अवधूतं तथात्मानं मन्यमानो हलायुधः ॥ <br>
चिन्तयामास सुमहन्मया पापमिदं कृतम् ॥ ३५ ॥ <br>
ब्रह्मासनगतो ह्येष यः सूतो विनिपातितः॥ <br>
तथा ह्येते द्विजाः सर्वे मामवेक्ष्य विनिर्गताः ॥ ३६ ॥ <br>
शरीरस्य च मे गन्धो लोहस्येवासुखावहः ॥ <br>
आत्मानं चावगच्छामि ब्रह्मघ्नमिति कुत्सितम् ॥ ३७ ॥ <br>
धिङ्ममार्थं तथा मद्यं महिमानमकीर्तिदम् ॥ <br>
येना विष्टेन सुमहन्मया पापमिदं कृतम्॥३८॥ <br>
स्मृत्युक्तं ते करिष्यामि प्रायश्चित्तं यथाविधि॥ <br>
उक्तमस्त्येव मनुना प्रायश्चित्तादिकं क्रमात्॥३९॥ <br>
जपः प्रच्छन्नपापानां मनस्ताप एव च॥ <br>
भूतात्मनस्तपोविद्ये बुद्धेर्ज्ञानं विशोधनम्॥7.1.202.४॥ <br>
क्षेत्रेश्वरस्य विज्ञानाद्विशुद्धिः परमा मता॥ <br>
शरीरस्य विशुद्धिस्तु प्रायश्चित्तैः पृथग्विधैः॥ ४१॥ <br>
ततोऽद्यतः करिष्यामि व्रतं द्वादशवार्षिकम्॥ <br>
स्वकर्मख्यापनं कुर्वन्प्रायश्चित्तमनुत्तमम्॥४२॥ <br>
इयं विशुद्धिरज्ञानाद्धत्वा चाकामतो द्विजम् ॥ <br>
कामतो ब्राह्मणवधे निष्कृतिर्न विधीयते ॥ ४३ ॥ <br>
यः कामतो महापापं नरः कुर्य्नात्कथंचन ॥ <br>
न तस्य निष्कृतिर्दृष्टा भृग्वग्निपतनादृते ॥ ४४ ॥ <br>
अकामतः कृते पापे प्रायश्चित्तं विदुर्बुधाः ॥ <br>
कामकारकृतेऽप्याहुरेके श्रुतिनिदर्शनात् ॥ ४५ ॥ <br>
विधिः प्राथमिकस्तस्माद्द्वितीये द्विगुणं चरेत् ॥ <br>
तृतीये त्रिगुणं प्रोक्तं चतुर्थे नास्ति निष्कृतिः ॥ ४६ ॥ <br>
औषधं स्नेहमाहारं ददद्गोब्राह्मणादिषु ॥ <br>
दीयमाने विपत्तिः स्यान्न स पापेन लिप्यते ॥ ४७ ॥ <br>
अकारणं तु यः कश्चिद्द्विजः प्राणान्परित्यजेत् ॥ <br>
तस्यैव तत्र दोषः स्यान्न तु योऽस्मै ददाति तत् ॥ ४८ ॥ <br>
परिष्कृतो यदा विप्रो हत्वाऽऽत्मानं मृतो यदि ॥ <br>
निर्गुणः सहसा क्रोधाद्गृहक्षेत्रादिकारणात् ॥ ४९ ॥ <br>
त्रिवार्षिकं व्रतं कुर्या त्प्रतिलोमां सरस्वतीम् ॥ <br>
गच्छेद्वापि विशुद्ध्यर्थं तत्पापस्येति निश्चितम् ॥ 7.1.202.५० ॥ <br>
उद्दिश्य कुपितो हत्वा तोषितं वासयेत्पुनः ॥ <br>
तस्मिन्मृते न दोषोऽस्ति द्वयोरुच्छ्रावणे कृते ॥ ५१ ॥ <br>
षण्ढं तु ब्राह्मणं हत्वा शूद्रहत्याव्रतं चरेत् ॥ <br>
बहूनामेककार्याणां सर्वेषां शस्त्रधारिणाम् ॥ ५२ ॥ <br>
यद्येको घातयेत्तत्र सर्वे ते घातकाः स्मृताः ॥ <br>
प्रायश्चित्ते व्यवसिते यदि कर्ता विपद्यते ॥ ५३ ॥ <br>
एनस्तत्प्राप्नुयादेनमिह लोके परत्र च ॥ <br>
तदहं किं करोम्येष क्व गच्छामि दुरात्मवान् ॥ ५४ ॥ <br>
धिङ्मां च पापचरितं महादुष्कृतकर्मिणम् ॥ ५५ ॥ <br>
॥ ईश्वर उवाच ॥ ॥ <br>
इत्येवं विलपन्यावच्छोका कुलितमानसः ॥ <br>
तावदाकाशसंभूता वागुवाचाशरीरिणी ॥ ५६ ॥ <br>
भोभो राम न संतापस्त्वया कार्यः कथंचन ॥ <br>
गच्छ प्राभासिकं क्षेत्रं यत्र देवी सरस्वती ॥ ५७ ॥ <br>
पञ्चस्रोताः स्थिता तत्र पञ्चपातकनाशनी ॥ <br>
नदीनां प्रवरा सा तु ब्रह्मभूता सरस्वती ॥ ५८ ॥ <br>
एकतः सर्वतीर्थानि ब्रह्माण्डे सचराचरे ॥ <br>
गंगादीनि नरश्रेष्ठ तेषां पुण्या सरस्वती ॥ ५९ ॥ <br>
तावद्गर्जंति पापानि ब्रह्महत्यादिकानि च ॥ <br>
यावन्न दृश्यते देवी प्रभासस्था सर स्वती ॥ 7.1.202.६० ॥ <br>
तस्मात्तत्रैव गच्छ त्वं यत्र देवी सरस्वती ॥ <br>
नान्यैस्तीर्थैः सहस्रैस्त्वं कर्तुं शक्यो विकल्मषः ॥ ६१ ॥ <br>
तन्मा कार्षीर्विलंबं त्वं गच्छ तीरं महोदधेः ॥ <br>
प्राभासिके महादेवीं प्रतिलोमां विगाहय ॥ ६२ ॥ <br>
तत्रैवाराधय विभुं लिंगरूपिणमीश्वरम् ॥ <br>
प्रतिष्ठाप्य महापापाच्छारी रात्त्वं विमोक्ष्यसि ॥ ६३ ॥ <br>
इति श्रुत्वा वचो रामः परमानंदपूरितः ॥ <br>
प्रभासक्षेत्रगमने मतिं चक्रे महामनाः ॥ ६४ ॥ <br>
ततः स्वसैन्यसंयुक्तो द्रव्योपस्करसंयुतः ॥ <br>
आजगाम महाक्षेत्रं प्रभासमिति विश्रुतम् ॥ ६५ ॥ <br>
दृष्ट्वा मनोरम तीर्थं सरस्वत्यब्धिसंगमे ॥ <br>
चकार हृदि संकल्पं प्रति लोमावगाहने ॥ ६६ ॥ <br>
आहूय ब्राह्मणांस्तत्र प्रभासक्षेत्रवासिनः ॥ <br>
सम्यग्यात्राविधानेन यात्रां तत्राकरोद्विभुः ॥ ६७ ॥ <br>
यानि प्राभासिके क्षेत्रे तीर्थानि विविधानि तु ॥ <br>
रवियोजनसंस्थानि तेषु यात्रां चकार सः ॥ ६८ ॥ <br>
प्रत्येकं च ददौ तेषु दानानि विविधानि तु ॥ <br>
तथाऽधः स्थाप यामास सरस्वत्यब्धिसंगमे ॥ ६९ ॥ <br>
पूर्वभागे महालिंगं कृत्वा यज्ञविधिक्रियाम् ॥ <br>
एवं कृते महादेवि विमुक्तः पातकैरभूत् ॥ 7.1.202.७० ॥ <br>
निर्मर्लांगस्ततो देवि दिनानि दश संस्थितः ॥ <br>
ततस्तां चैव स स्नात्वा प्रतिलोमां क्रमाद्ययौ ॥ <br>
प्लक्षावहरणं यावत्समुद्राच्च हिमाह्वयम् ॥ ॥ ७१ ॥ <br>
एवं मुक्तः स पापौघै रामोऽभूत्प्रथितः प्रिये ॥ <br>
तस्य लिंगस्य माहात्म्यात्सरस्वत्याः प्रसादतः ॥ ७२ ॥ <br>
यस्तत्पूजयते देवि लिंगं पापभयापहम् ॥ <br>
रामेश्वरेति कथितं सोऽपि मुच्येत पातकात् ॥ ७३ ॥ <br>
अष्टम्यां च विशेषेण ब्रह्मकूर्चविधानतः ॥ <br>
यस्तत्र कुरुते देवि सोऽश्वमेधफलं लभेत् ॥ ७४ ॥ <br>
स्नात्वा तत्र वरारोहे सरस्वत्यब्धिसंगमे ॥ <br>
रामेश्वरेतिनामानं ततः संपूज्य शंकरम् ॥ <br>
गोदानं तत्र देयं तु सम्यग्यात्राफलेप्सुभिः ॥ ७५ ॥ <br>
इत्येवं कथितं देवि रामेश्वरमहोदयम् ॥ <br>
यच्छ्रुत्वा मानवः सम्यक्छ्रद्धावान्प्राप्नुयाद्दिवम् ॥ ७६ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये रामेश्वरक्षेत्रमाहात्म्यवर्णनंनाम द्व्युत्तरद्विशततमोऽध्यायः ॥ २०२ ॥ ॥ छ ॥ <br>
<br>
</span>
