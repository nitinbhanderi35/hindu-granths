<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेद्वरारोहे लिंगं सूर्यप्रतिष्ठितम् ॥ <br>
सोमेशात्पश्चिमे भागे धनुषां सप्तके स्थितम्॥ <br>
आदित्येश्वरनामानं सर्वपातकनाशनम् ॥ १ ॥ <br>
त्रेतायुगे महादेवि समुद्रेण महात्मना ॥ <br>
रत्नैः संपूजितं लिंगं वर्षाणामयुतं प्रिये ॥ २ ॥ <br>
तेन रत्नेश्वरंनाम सांप्रतं प्रथितं क्षितौ ॥ <br>
पंचामृतेन संस्नाप्य पंचरत्नैः प्रपूजयेत् ॥३॥ <br>
ततो राजोपचारेण पूजयेद्विधिवन्नरः ॥ <br>
एवं कृते महादेवि मेरुदानफलं लभेत् ॥४॥ <br>
सर्वेषां चैव यज्ञानां दानानां नात्र संशयः ॥५॥ <br>
तीर्थानां चापि सर्वेषां यच्चान्यत्सुकृतं भुवि ॥ <br>
उद्धरेत्पितृवर्गं च मातृवर्गं च मानवः ॥ ६ ॥ <br>
बाल्ये वयसि यत्पापं वार्द्धके यौवनेऽपि वा ॥ <br>
क्षालयेच्चैव तत्सर्वं दृष्ट्वा रत्नेश्वरं नरः ॥ ७ ॥ <br>
धेनुदानं प्रशंसंति तस्मिन्स्थाने महर्षयः ॥ <br>
धेनुदस्तारयेन्नूनं दश पूर्वान्दशापरान् ॥ ८ ॥ <br>
देवस्य दक्षिणे भागे यो जपेच्छतरुद्रियम् ॥ <br>
संपूज्य विधिवल्लिंगं न स भूयः प्रजायते ॥९॥ <br>
एवं संक्षेपतः प्रोक्तमादित्येशमहोदयम् ॥<br>
श्रुत्वाऽवधार्य यत्नेन मुच्यते कर्मबंधनैः ॥ 7.1.43.१० ॥<br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य आदित्येश्वरमाहात्म्यवर्णनंनाम त्रिचत्वारिंशोऽध्यायः ॥ ४३ ॥ <br>
<br>
<br>
</span>
