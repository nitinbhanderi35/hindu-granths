<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महा देवि लिंगं तद्भरतेश्वरम् ॥ <br>
तस्मादुत्तरकोणस्थं नातिदूरं व्यवस्थितम् ॥ १ ॥ <br>
भरतोनाम राजाऽभूदाग्नीध्रः प्रथितः क्षितौ ॥ <br>
यस्येदं भारतं वर्षं नाम्ना लोकेषु गीयते ॥ २ ॥ <br>
स च चक्रे तपो घोरं क्षेत्रेऽस्मिन्पार्वति प्रिये ॥ <br>
दिव्यं वर्षसहस्रं तु प्रतिष्ठाप्य महेश्वरम् ॥ ३ ॥ <br>
पुत्रकामो नरश्रेष्ठः पूजयामास शंकरम् ॥ <br>
ततस्तुष्टः स भगवान्वरं दातुं समुत्सुकः ॥ ४ ॥ <br>
अष्टौ पुत्रान्ददौ तस्मै कन्यां चैकां यशस्विनीम् ॥ <br>
स तु प्राप्याभिलषितं कृतकृत्यो नराधिपः ॥ ५ ॥ <br>
भारतं नवधा कृत्वा पुत्रेभ्यः प्रददौ पृथक् ॥ <br>
तेषां नामांकितान्येव ततो द्वीपानि जज्ञिरे ॥ ६ ॥ <br>
इन्द्रद्वीपः कसेरुश्च ताम्रवर्णो गभस्तिमान् ॥ <br>
नागद्वीपस्तथा सौम्यो गान्धर्वस्त्वथ चारुणः ॥ ७ ॥ <br>
अयं तु नवमो द्वीपः कुमार्या संज्ञितः प्रिये ॥ <br>
अष्टौ द्वीपाः समुद्रेण प्लाविताश्च तथापरे ॥ ८ ॥<br>
ग्रामादिदेशसंयुक्ताः स्थिताः सागरमध्यगाः ॥ <br>
एक एव स्थितस्तेषां कुमार्याख्यस्तु सांप्रतम् ॥ ९ ॥ <br>
बिंदुसरः प्रभृत्येव सागराद्दक्षिणोत्तरम् ॥ <br>
योजनानां सहस्रं तु एकं विस्तीर्ण एव तु ॥ 7.1.172.१० ॥ <br>
योजनानां सहस्राणि नव दैर्घ्यं प्रकीर्तितम् ॥ <br>
तस्यैतज्जृम्भितं देवि भरतस्य महात्मनः ॥ ११ ॥ <br>
षट्पञ्चाशदश्वमेधान्गंगामनु चकार यः॥ <br>
यस्त्रिंशद्यमुनाप्रान्ते भरतो लोकपूजितः ॥ १२ ॥ <br>
स चेश्वरप्रसादेन मोदते दिवि देववत् ॥ १३ ॥ <br>
यस्तत्प्रतिष्ठितं लिंगं भारतं पूजयिष्यति ॥ <br>
स सर्वयज्ञदानानां फलं प्रापयिता धुवम् ॥ १४ ॥ <br>
कार्त्तिक्यां कृत्तिका योगे यस्तं पश्यति मानवः ॥ <br>
न स पश्यति स्वप्नेपि नरकं घोरदारुणम् ॥ १५ ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये भरतेश्वरमाहात्म्यवर्णनंनाम द्विसप्तत्युत्तरशततमोऽध्यायः ॥ १७२ ॥ <br>
<br>
<br>
</span>
