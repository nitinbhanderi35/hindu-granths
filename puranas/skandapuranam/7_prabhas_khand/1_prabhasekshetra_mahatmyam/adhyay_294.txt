<span style="font-size: 14pt; line-height: 200%">॥ ईश्वर उवाच ॥  <br>
ततो गच्छेन्महादेवि कौबेरात्पूर्वसंस्थितम् ॥ <br>
गव्यूतिपंचके देवि पुष्करंनाम नामतः ॥ <br>
यत्र सिद्धो महादेवि कैवर्तो मत्स्यघातकः ॥ १ ॥ <br>
॥ देव्युवाच ॥ ॥ <br>
सविस्तरं मम ब्रूहि कथं स सिद्धिमाप वै ॥ <br>
कथयस्व प्रसादेन देवदेव महेश्वर ॥ २ ॥<br>
॥ ॥ ईश्वर उवाच ॥ ॥ <br>
शृणु त्वं यत्पुरावृत्तं देवि स्वारोचिषेंतरे ॥ <br>
आसीत्कश्चिद्दुराचारः कैवर्तो मत्स्यघातकः ॥ ३ ॥ <br>
स   कदाचिच्चरन्पापः पुष्करे तु जगाम वै ॥ <br>
ददर्श शांकरं वेश्म लतापादपसंकुलम् ॥ ४ ॥ <br>
स माघमासे शीतार्त्तः क्लिन्नजालसमन्वितः ॥ <br>
प्रासादमारुरोहार्त्तः सूर्यतापजिघृक्षया ॥ ५ ॥ <br>
ततः स क्लिन्नजालं तच्छोषणाय रवेः करैः ॥ <br>
प्रासादध्वजदंडाग्रे संप्रसारितवांस्तदा ॥ ६ ॥ <br>
ततः प्रासादतो देवि जाड्यात्संपतितः क्रमात् ॥ <br>
स मृतः सहसा देवि तस्मिन्क्षेत्रे शिवस्य च ॥ ७ ॥ <br>
जालं तस्य प्रभूतेन जीर्णकालेन यत्तदा ॥ <br>
ध्वजा बद्धा यतो जालैः प्रासादे सा शुभेऽभवत् ॥ ८ ॥ <br>
ततोऽसौ ध्वजमाहात्म्याज्जातोऽवन्यां नराधिपः ॥ <br>
ऋतध्वजेति विख्यातः सौराष्ट्रविषये सुधीः ॥ <br>
स हि स्फूर्जद्ध्वजाग्रेण रथेन पर्यटन्महीम् ॥ ९ ॥ <br>
कामभोगाभिभूतात्मा राज्यं चक्रे प्रतापवान् ॥ <br>
ततोऽसौ भवने शंभोर्ददौ शोभासमन्विताम् ॥ <br>
ध्वजां शुभ्रां विचित्रां च नान्यत्किंचिदपि प्रभुः ॥ 7.1.294.१० ॥ <br>
ततो जातिस्मरो राजा प्रभासक्षेत्रमागतः॥ <br>
तत्रायतनं ध्वजाजालसमन्वितम्॥११॥<br>
अजोगन्धस्य देवस्य पूर्वमाराधितस्य च ॥<br>
प्रासादं कारयामास शिवोपकरणानि च॥१२॥ <br>
नित्यं पूजयते भक्त्या तल्लिंगं पापनाशनम् ॥ <br>
दशवर्षसहस्राणि राज्यं चक्रे महामनाः ॥ १३ ॥ <br>
तल्लिंगस्य प्रभावेन ततः कालाद्दिवं गतः ॥ <br>
तस्मात्तत्र प्रयत्नेन गत्वा लिंगं प्रपूजयेत् ॥ १४ ॥ <br>
स्नात्वा पश्चिमतः कुण्डे पुष्करे पापतस्करे ॥ <br>
यत्र ब्रह्माऽयजत्पूर्वं यज्ञैर्विपुलदक्षिणैः ॥ १५ ॥ <br>
समाहूय च तीर्थानि पुष्करात्तत्र भामिनि ॥ <br>
तस्मिन्कुण्डे तु विन्यस्य अजोगन्ध समीपतः ॥ <br>
प्रतिष्ठाप्य महालिंगमजोगन्धेति नामतः ॥ १६ ॥ <br>
त्रिपुष्करे महादेवि कुण्डे पातकनाशने ॥ <br>
सौवर्णं कमलं तत्र दद्याद्ब्राह्मणपुंगवे ॥ १७ ॥ <br>
देवं संपूज्य विधिवद्गन्धपुष्पाक्षतादिभिः ॥ <br>
मुच्यते पातकैः सर्वैः सप्तजन्मार्जितैरपि ॥ १८ ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये पुष्कर माहात्म्येऽजोगन्धेश्वरमाहात्म्यवर्णनंनाम चतुर्णवत्युत्तरद्विशततमोऽध्यायः ॥ २९४ ॥<br>
<br>
<br>
</span>
