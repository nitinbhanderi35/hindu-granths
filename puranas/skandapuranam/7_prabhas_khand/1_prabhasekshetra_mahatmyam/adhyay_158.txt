<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि अनंगेश्वरमुत्तमम् ॥ <br>
रत्नेश्वरादग्रतःस्थं धनुषान्तरमास्थितम् ॥ १ ॥ <br>
स्थापितं कामदेवेन तल्लिंगं विष्णुसूनुना ॥ <br>
ज्ञात्वा तद्वैष्णवं स्थानं कलौ पातकनाशनम् ॥ २ ॥ <br>
तं दृष्ट्वा पूजयित्वा तु कामदेवसमो भवेत् ॥ <br>
स्वर्गविद्याधरीणां च जायते चित्तमोहकः ॥ ३ ॥ <br>
तस्यान्वयेऽपि न भवेत्कुरूपो दुर्भगोऽपि वा ॥ ४ ॥ <br>
तत्रानंगत्रयोदश्यां व्रतेन वरवर्णिनि ॥ <br>
विशेषाराधनं तत्र जन्मसाफल्यकारणम् ॥ ५ ॥ <br>
शय्यादानं तु दातव्यं तत्र विप्राय शीलिने ॥ <br>
विशेषाद्विष्णुभक्ताय सम्यग्यात्राफलं लभेत् ॥ ६ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभास खंडे प्रथमे प्रभासक्षेत्रमाहात्म्ये रत्नेश्वरमाहात्म्येऽनंगेश्वरमाहात्म्यवर्णनंनामाष्टपंचाशदुत्तरशततमोऽध्यायः ॥ १५८ ॥ <br>
<br>
<br>
</span>
