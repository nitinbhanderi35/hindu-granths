<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि उत्तरे देवमुत्तमम् ॥ <br>
यस्तमाराधयेद्देवं महापातकनाशनम् ॥ ॥ १ ॥ <br>
तस्यैव पश्चिमे भागे धनुषां त्रितये स्थितम् ॥ <br>
शेषादिप्रमुखैर्नागैर्महता तपसा युतैः ॥ <br>
समाराध्य महादेवं स्थापितं लिंगमुत्तमम् ॥ २ ॥ <br>
यस्तमाराधयेद्देवं सर्पैराराधितं पुरा ॥ <br>
न विषं क्रमते देहे तस्य जन्मावधि प्रिये ॥ ३ ॥ <br>
सर्पास्तस्य प्रसीदन्ति न कुंथंति कदाचन ॥ <br>
तस्मात्सर्वं प्रयत्नेन तल्लिंगं पूजयेन्नरः ॥ ४ ॥ <br>
तत्र लिंगान्यनेकानि ऋषिभिः स्थापितानि तु ॥ <br>
गंगातीरे महापुण्ये पश्चिमे वरवर्णिनि ॥ ५ ॥ <br>
तानि दृष्ट्वा पूजयित्वा सर्वपापैः प्रमुच्यते ॥ <br>
अश्वमेधसहस्रस्य फलं प्राप्नोति मानवः ॥ ६ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये संगालेश्वरमाहात्म्य उत्तरेश्वरमाहात्म्यवर्णनंनाम त्र्युत्तरत्रिशततमोऽध्यायः ॥ ३०३ ॥ <br>
<br>
<br>
</span>
