<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि लोमशेश्वरमुत्तमम् ॥ <br>
दुःखान्तकारिणीपूर्वे धनुषां सप्तके स्थितम् ॥ १ ॥ <br>
स्थापितं तत्र देवेशि लोमशेन महर्षिणा ॥ <br>
गुहामध्ये महालिंगं तपः कृत्वा सुदुश्चरम् ॥ २ ॥ <br>
कोटीनां त्रितयं सार्धमिंद्राद्याः स्वर्भुजः प्रिये ॥ <br>
यदा नाशं गमिष्यंति तदा तस्य क्षयो ध्रुवम् ॥ ३ ॥ <br>
यावंति देहरोमाणि इन्द्रास्तावन्त एव च ॥ <br>
क्रमादिन्द्रे विनष्टे तु तल्लोमपतनं भवेत् ॥ ४ ॥ <br>
एवमीशप्रसादेन चिरायुर्लोमशोऽभवत् ॥ <br>
ब्रह्माणः षड्विनश्यन्ति समग्रायुषि लोमशे ॥ ५ ॥ <br>
य एवं पूजयेद्भक्त्या तल्लिंगं लोमशार्चितम् ॥ <br>
सोऽपि दीर्घायुराप्नोति निर्व्याधिर्नीरुजः सुखी ॥ ६ ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये लोमशेश्वरमाहात्म्यवर्णनंनाम षट्त्रिंशदुत्तरशततमोऽध्यायः ॥ १३६ ॥ ॥  ॥ ॥ ॥ <br>
<br>
<br>
</span>
