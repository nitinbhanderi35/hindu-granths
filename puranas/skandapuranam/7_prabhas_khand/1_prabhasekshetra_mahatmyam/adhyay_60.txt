<span style="font-size: 14pt; line-height: 200%">॥ ईश्वर उवाच ॥ ॥ <br>
प्रभासक्षेत्रदूतीनां त्रितयं वरवर्णिनि ॥ <br>
अथ ते संप्रवक्ष्यामि शृणु ह्येकमनाः प्रिये ॥ १ ॥ <br>
प्रथमा मंगला देवी विशालाक्षी द्वितीयिका ॥ <br>
तथा चत्वरदेवी तु तृतीया परिकीर्तिता ॥ २ ॥ <br>
यथानुक्रमतः पूज्याः शक्तयस्ता वरानने ॥<br>
प्रभासक्षेत्रयात्रायाः फलप्रेप्सुर्नरो यदि ॥ ३ ॥ <br>
॥ देव्युवाच ॥ ॥ <br>
कस्मिन्स्थाने स्थिता देव दूत्यस्ताः क्षेत्ररक्षिकाः ॥ <br>
कस्य ताः कथमाराध्याः कथं पूज्या जगत्पते ॥४॥ ॥ <br>
॥ ईश्वर उवाच ॥ ॥ <br>
ब्राह्मी तु मंगला प्रोक्ता विशालाक्षी तु वैष्णवी ॥ <br>
रौद्रीशक्तिः समाख्याता देवी सा चत्वरप्रिया ॥ ५ ॥ <br>
मंगला प्रथमं पूज्या अजादेव्युत्तरे स्थिता ॥ <br>
राह्वीशाद्दक्षिणेभागे नातिदूरे वरानने ॥ ६ ॥ <br>
सोमेश्वरप्रतिष्ठाप्य प्रारब्धे यज्ञकर्मणि ॥ <br>
सोमेन तत्र देवानामागता सा दिदृक्षया ॥ ७ ॥<br>
ब्रह्मादीनां च सा यस्मान्मांगल्यं कृतवत्युमे ॥ <br>
तस्मात्सा मंगला प्रोक्ता सर्वमांगल्यदायिनी ॥ ८ ॥ <br>
तृतीयायां तु या नारी नरो वा पूजयिष्यति ॥ <br>
तस्याऽमंगल्यदुःखानि नाशं यास्यंति कृत्स्नशः ॥ ९ ॥ <br>
दम्पतीभोजनं तत्र फलदानं सकञ्चुकम् ॥ <br>
प्रशस्तं पृषदाज्यस्य प्राशनं पापनाशनम् ॥ 7.1.60.१० ॥<br>
इति संक्षेपतः प्रोक्तं महाभाग्यं महोदयम् ॥ <br>
मंगलायाश्च माहात्म्यं सर्वपातकनाशनम् ॥ ११ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये मङ्गलामाहात्म्यवर्णनंनाम षष्टितमोऽध्यायः ॥ ६० ॥ <br>
<br>
<br>
</span>
