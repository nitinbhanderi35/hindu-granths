<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि गोप्यादित्यमनुत्तमम् ॥ <br>
भूतेशाद्वायवे भागे धनुषां त्रिंशकेन्तरे ॥ १ ॥ <br>
बलातिबलदैत्यघ्न्या दक्षिणाग्नेयसंस्थितम् ॥ <br>
धनुषां दशके देवि संस्थितं पापनाशनम् ॥ २ ॥ <br>
तस्योत्पत्तिं प्रवक्ष्यामि महापापहरां शुभाम् ॥ <br>
यां श्रुत्वा मानवो भक्त्या दुःखशोकैः प्रमुच्यते ॥ ३ ॥ <br>
पुरा कृष्णो महातेजा यदा प्रभासमागतः ॥ <br>
सहितो यादवैः सर्वैः षट्पञ्चाशतिकोटिभिः ॥ ४ ॥ <br>
षोडशैव सहस्राणि गोप्यस्तत्र समागताः ॥ <br>
लक्षमेकं तथा षष्टिरेते कृष्णसुताः प्रिये ॥ ५ ॥ <br>
तत्र प्राभासिके क्षेत्रे संस्थिताः पापनाशने ॥ <br>
यादवस्थलमासाद्य यावद्रैवतको गिरि ॥ ६ ॥ <br>
तत्र द्वादशवर्षाणि संस्थितास्ते महाबलाः ॥ <br>
क्षेत्रं पवित्रमादाय शिवलिंगानि ते पृथक् ॥ <br>
स्थापयाञ्चक्रिरे सर्वे ह्यंकितानि स्वनामभिः ॥ ७ ॥ <br>
एवं समग्रं तत्क्षेत्रं यावद्द्वादशयोजनम् ॥ <br>
ध्वजलिंगांकितं चक्रुः सर्वे यादवपुंगवाः ॥ ८ ॥ <br>
हस्तहस्तान्तरे देवि प्रासादाः क्षेत्र मध्यतः ॥ <br>
सुवर्णकलशोपेताः पताकाकुलितांबराः ॥ <br>
विराजंते तु तत्रस्थाः कीर्तिस्तंभा हरेरिव ॥ ९ ॥ <br>
ततो गोप्यो महादेवि आद्या याः षोडश स्मृताः ॥ <br>
तासां नामानि ते वक्ष्ये तानि ह्मेकमनाः शृणु ॥ 7.1.118.१० ॥ <br>
लंबिनी चन्द्रिका कान्ता क्रूरा शान्ता महोदया ॥ <br>
भीषणी नन्दिनीऽशोका सुपर्णा विमलाऽक्षया ॥ ११ ॥ <br>
शुभदा शोभना पुण्या हंसस्यैताः कलाः स्मृताः ॥ <br>
हंस एव मतः कृष्णः परमात्मा जनार्दनः ॥ १२ ॥ <br>
तस्यैताः शक्तयो देवि षोडशैव प्रकीर्तिताः ॥ <br>
चन्द्ररूपी ततः कृष्णः कलारूपास्तु ताः स्मृताः ॥ १३ ॥ <br>
संपूर्णमण्डला तासां मालिनी षोडशी कला ॥ <br>
प्रतिपत्तिथिमारभ्य विचरत्यासु चन्द्रमाः ॥ १४ ॥ <br>
षोडशैव कला यास्ता गोपीरूपा वरानने ॥ <br>
एकैकशस्ताः संभिन्नाः सहस्रेण पृथक्पृथक् ॥ १५ ॥ <br>
एवं ते कथितं देवि रहस्यं ज्ञानसंभवम् ॥ <br>
एवं यो वेद पुरुषः स ज्ञेयो वैष्णवो बुधैः ॥ १६ ॥ <br>
अथ ताभिः कृताञ्ज्ञात्वा प्रासादान्यादवैः पृथक् ॥ <br>
ततो गोप्योऽपि ताः सर्वाः सहस्राणि तु षोडश ॥ <br>
कृष्णमाज्ञाप्य भावेन स्थापयांचक्रिरे रविम् ॥ १७ ॥ <br>
ऋषिभिर्नारदाद्यैस्तास्तथा क्षेत्रनिवासिभिः ॥ <br>
तं प्रतिष्ठापयामासुः प्रतिष्ठाविधिना रविम् ॥ १८ ॥ <br>
प्रतिष्ठिते ततः सूर्ये ददुर्दानानि भूरिशः ॥ <br>
ततः क्षेत्रनिवासिभ्यो गोभूहेमांबराणि च ॥ १९ ॥ <br>
ततस्त ऋषयः सर्वे संतुष्टा हृष्टमानसाः ॥ <br>
चक्रुर्नाम रवेस्तत्र गोप्यादित्येति विश्रुतम्॥ <br>
सर्वपाप हरं देवं महासौभाग्यदायकम् ॥ 7.1.118.२० ॥ <br>
एवं कृते कृतार्थास्ताः संप्राप्यातिमहद्यशः ॥ <br>
जग्मुर्यथागतं सर्वा द्वारकां कृष्णसंयुताः ॥ २१ ॥ <br>
पुनः कालान्तरे देवि शापाद्दुर्वाससः प्रिये ॥ <br>
यादवस्थलतां प्राप्ताः प्रभासे पापनाशने ॥ २२ ॥ <br>
एवं ते कथितो देवि गोप्यादित्यसमुद्भवः ॥ <br>
माहात्म्यं तस्य ते वच्मि पूजावन्दनजं क्रमात् ॥ २३ ॥ <br>
अस्मिन्मित्रवने देवि यो गोपीभिः प्रतिष्ठितः ॥ <br>
तस्य दर्शनमात्रेण दुःखशोकैः प्रमुच्यते ॥ २४ ॥ <br>
सुतप्तेनेह तपसा यज्ञैर्वा बहुदक्षिणैः ॥ <br>
तां गतिं ते नरा यान्ति ये गोपीरविमाश्रिताः ॥ २५ ॥ <br>
येन सर्वात्मना भावो गोप्यादित्ये निवेशितः ॥ <br>
महेश्वरि कृतार्थत्वात्स श्लाघ्यो धन्य एव सः ॥ २६ ॥ <br>
अपि नः स कुले धन्यो जायते कुलपावनः ॥ <br>
भाग्यवान्भक्तिभावेन येन भानुरुपासितः ॥ २७ ॥ <br>
सप्तम्यां पूजयेद्यस्तु माघे मास्युषसि प्रिये ॥ <br>
सप्तावरान्सप्त पूर्वान्पितॄन्सोप्युद्धरेन्नरः ॥ २८ ॥ <br>
छिनत्ति रोगान्दुश्चेष्टान्दुर्जयाञ्जयति ह्यरीन् ॥ २९ ॥ <br>
न सप्तम्यां स्पृशेत्तैलं नीलवस्त्रं न धारयेत् ॥ <br>
न चाप्यामलकैः स्नानं न कुर्यात्कलहं क्वचित् ॥ 7.1.118.३० ॥ <br>
नीलरक्तेन वस्त्रेण यत्कर्म कुरुते द्विजः ॥ <br>
स्नानं दानं जपो होमः स्वाध्यायः पितृतर्पणम् ॥ <br>
वृथा तस्य महायज्ञा नीलसूत्रस्य धारणात् ॥ ३१ ॥ <br>
नीलीरक्तं यदा वस्त्रं विप्रस्त्वंगेषु धारयेत् ॥ <br>
अहोरात्रोषितो भूत्वा पञ्चगव्येन शुद्ध्यति ॥ ३२ ॥ <br>
रोमकूपे यदा गच्छेद्रसं नीलस्य कस्यचित् ॥ <br>
पतितस्तु भवेद्विप्रस्त्रिभिः कृच्छ्रैर्व्यपोहति ॥ ३३ ॥ <br>
नीलमध्यं यदा गच्छेत्प्रमादाद्ब्राह्मणः क्वचित् ॥ <br>
अहोरात्रोषितो भूत्वा पञ्चगव्येन शुद्ध्यति ॥ ३४ ॥ <br>
नीलदारु यदा भिद्येद्ब्राह्मणानां शरीरके ॥ <br>
शोणितं दृश्यते तत्र द्विजश्चान्द्रायणं चरेत् ॥ ३५ ॥ <br>
कुर्यादज्ञानतो यस्तु नीलं वै दन्तधावनम् ॥ <br>
कृत्वा कृच्छ्रद्वयं तस्य शुद्धिरुक्ता मनीषिभिः ॥ ३६ ॥ <br>
इत्येतत्कथितं देवि गोप्यादित्यमहोदय ॥ <br>
पापघ्नं सर्वजन्तूनां श्रुतं सर्वार्थसाधकम् ॥ ॥ ३७ ॥ <br>
गवां शतसहस्रैस्तु दत्तैर्यत्कुरुजांगले ॥ <br>
पुण्यं भवति देवेशि तद्गोप्यादित्यदर्शने ॥ ३८ ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये गोप्यादित्यमाहात्म्यवर्णनंनामाष्टादशोत्तरशततमोऽध्यायः ॥ ११८ ॥<br>
<br>
<br>
</span>
