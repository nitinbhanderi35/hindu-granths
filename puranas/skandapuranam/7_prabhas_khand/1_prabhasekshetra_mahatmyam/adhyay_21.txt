<span style="font-size: 14pt; line-height: 200%">॥ देव्युवाच ॥ ॥ <br>
श्रुतं सर्वमशेषेण चन्द्रस्योत्पत्ति कारणम् ॥ <br>
चिह्नं यथाऽभवत्तस्य सांप्रतं तत्प्रकीर्त्तय ॥ १ ॥ <br>
॥ ईश्वर उवाच ॥ ॥ <br>
ब्रह्मणस्तु पुरा देवि दक्षो नाम सुतोऽभवत् ॥ <br>
प्रजाः सृजेति उद्दिष्टः पूर्वं दक्षः स्वयंभुवा ॥ २ ॥ <br>
षष्टिं दक्षोऽसृजत्कन्या वैरिण्यां वै प्रजापतिः ॥ <br>
ददौ स दश धर्माय कश्यपाय त्रयोदश ॥ ३ ॥<br>
सप्त विशतिं सोमाय चतस्रोऽरिष्टनेमिने ॥ <br>
द्वे चैव भृगुपुत्राय द्वे कृशाश्वाय धीमते ॥ ४ ॥ <br>
द्वे चैवांगिरसे तद्वत्तासां नामानि विस्तरात् ॥ <br>
शृणु त्वं देवि मातॄणां प्रजाविस्तरमादितः ॥ ५ ॥ <br>
मरुत्वती वसुर्जामी लंबा भानुररुन्धती ॥ <br>
संकल्पा च मुहूर्ता च साध्या विश्वा च भामिनि ॥ ६ ॥ <br>
धर्म पत्न्यः समाख्याता दक्षः प्राचेतसो ददौ ॥ <br>
अदितिर्दितिर्दनुस्तद्वदरिष्टा सुरसैव च ॥ ७ ॥ <br>
सुरभिर्विनता चैव नाम्ना क्रोधवशा त्विला ॥ <br>
कद्रूस्त्विषा वसुस्तद्वत्तासां पुत्रान्वदामि वै ॥ ८ ॥ <br>
विश्वेदेवास्तु विश्वायाः साध्या साध्यानजीजनत् ॥ <br>
मरुत्वत्यां मरुत्वंतो वसोस्तु वसवस्तथा ॥ ९ ॥। <br>
भानोस्तु भानवस्तेन मुहूर्त्तायां मुहूर्त्तकाः ॥ <br>
लंबाया घोषनामानो नागवीथिस्तु जामिजा ॥ 7.1.21.१० ॥ <br>
संकल्पायास्तु संकल्पो धर्मपुत्रा दश स्मृताः ॥ <br>
आपो ध्रुवश्च सोमश्च धरश्चैवानलोऽनिलः ॥११॥ <br>
प्रत्यूषश्च प्रभासश्च वसवोष्टौ प्रकीर्तिताः ॥ <br>
आपस्य पुत्रा वैदंड्यः श्रमः शान्तो ध्वनिस्तथा ॥। ॥ १२ ॥ <br>
ध्रुवस्य पुत्रो भगवान्कालो लोकप्रकालनः ॥ <br>
सोमस्य भगवाञ्छर्वो ध्रुवश्च गृहबोधनः ॥ १३ ॥ <br>
हुतहव्यवहश्चैव धरस्य द्रविण स्मृतः ॥ <br>
मनोजवोऽनिलस्यासीदविज्ञातगतिस्तथा ॥ १४ ॥ <br>
देवलो भगवान्योगी प्रत्यूषस्याभवन्सुताः ॥ <br>
बृहस्पतेस्तु भगिनी भुवना ब्रह्मवादिनी ॥ १५ ॥ <br>
प्रभासस्य तु सा भार्या वसूनामष्टमस्य च ॥ <br>
विश्वकर्मा सुतस्तस्य शिल्पकर्त्ता प्रजापतिः ॥ १६ ॥ <br>
तुषितानां तु साध्यानां नामान्येतानि वच्मि ते ॥ <br>
मनोऽनुमन्ता प्राणश्च नरोऽपानश्च वीर्यवान् ॥ १७ ॥ <br>
भक्तिर्भयोऽनघश्चैव हंसो नारायणस्तथा ॥ <br>
विभुश्चैव प्रभुश्चैव साध्या द्वादश कीर्तिताः ॥ १८ ॥<br>
कश्यपस्य प्रवक्ष्यामि सन्ततिं वरवर्णिनि ॥ <br>
अंशो धाता भगस्त्वष्टा मित्रोऽथ वरुणो र्यमा ॥ १९ ॥ <br>
विवस्वान्सविता पूषा ह्यंशुमान्विष्णुरेव च ॥ <br>
एते सहस्रकिरणा आदित्या द्वादश स्मृताः ॥ 7.1.21.२० ॥ <br>
अजैकपादहिर्बुध्न्यो विरूपाक्षोऽथ रैवतः ।। <br>
हरश्च बहुरूपश्च त्र्यंबकश्च सुरेश्वरः ॥ २१ ॥ <br>
सावित्रश्च जयन्तश्च पिनाकी चापराजितः ॥ <br>
एते रुद्राः समाख्याता एकादश गणेश्वराः ॥ २२ ॥ <br>
दितिः पुत्रद्वयं लेभे कश्यपाद्बलगर्वितम् ॥ <br>
हिरण्यकशिपुं श्रेष्ठं हिरण्याक्षं तथानुजम् ॥ २३ ॥ <br>
हिरण्यकशिपोर्दैत्यैः श्लोकोगीतः पुरातनैः ॥२४॥ <br>
राजा हिरण्यकशिपुर्यांयामाशां निरीक्षते ॥ <br>
तस्यां तस्यां दिशि सुरा नमश्चक्रुर्महर्षिभिः ॥ <br>
हिरण्यकशिपोः पुत्राश्चत्वारः सुमहाबलाः ॥ २५ ॥ <br>
प्रह्लादः पूर्वजस्तेषामनुह्रादस्ततः परः ॥ <br>
ह्रादश्चैव ह्रदश्चैव पुत्राश्चैते प्रकीर्तिताः ॥ २६ ॥ <br>
उभौ सुन्दोपसुन्दौ तु ह्रदपुत्रौ बभूवतुः ॥ <br>
ह्रादस्य पुत्रस्त्वेकोऽभून्मूक इत्यभिविश्रुतः ॥ २७ ॥ <br>
मारीचः सुंदपुत्रस्तु ताडकायामजायत ॥ <br>
दण्डके निहतः सोऽयं राघवेण वलीयसा ॥ २८ ॥ <br>
मूको विनिहतश्चापि कैराते सब्यसाचिना ॥ <br>
संह्रादस्य तु दैत्यस्य निवातकवचाः कुले ॥ २९ ॥ <br>
तिस्रः कोट्यस्तु विख्याता निहताः सव्यसाचिना॥  <br>
गवेष्ठी कालनेमिश्च जंभो वल्कल एव च ॥ 7.1.21.३० ॥ <br>
जृंभः षष्ठोनुजस्तेषां स्मृताः प्रह्रादसूनवः ॥ <br>
शुंभश्चैव निशुंभश्च गवेष्ठिनः सुतौ स्मृतौ ॥३१॥ <br>
धनुकश्चासिलोमा च शुंभपुत्रौ प्रकीर्तितौ ॥ <br>
विरोचनस्य पुत्रस्तु बलिरेकः प्रतापवान् ॥ ३२ ॥ <br>
हिरण्याक्षसुताः पंच विक्रांताः सुमहाबलाः ॥ <br>
अन्धकः शकुनिश्चैव कालनाभस्तथैव च ॥ ३३ ॥ <br>
महानाभश्च विक्रांतो भूतसंतापनस्तथा ॥ <br>
शतं शतसहस्राणि निहतास्तारकामये ॥ ३४ ॥ <br>
इति संक्षपतः प्रोक्ता कश्यपान्वयसंततिः ॥ <br>
यया व्याप्तं जगत्सर्वं सदेवासुरमानुषम् ॥ ३५ ॥ <br>
अथ याः कन्यका दत्ताः सप्तविंशतिरिंदवे ॥ <br>
तासां मध्ये महादेवि प्रिया तस्य च रोहिणी ॥ ३६ ॥ <br>
अथ नक्षत्रनाथस्य तासां मध्येतिवल्लभा ॥ <br>
बभूव रोहिणी देवी प्राणेभ्योऽपि गरीयसी ॥ ३७ ॥ <br>
सर्वास्ताः संपरित्यज्य रोहिण्या सहितो रहः ॥ <br>
रेमे कामपरीतात्मा वनेषूपवनेषु च ॥ <br>
रमणीयेषु देशेषु कन्दरेषु गुहासु च ॥ ३८ ॥ <br>
अथ ता दुःखसंपन्नाः पत्न्यः शेषा यशस्विनि ॥ <br>
जग्मुश्च शरणं दक्षं वचनं चेदमब्रुवन् ॥ ३९ ॥ <br>
सोमः सर्वा तिक्रम्य रोहिण्या सह मोदते ॥ <br>
संवत्सरसहस्रं तु क्रीडमानो यथासुखम् ॥ 7.1.21.४० ॥ <br>
अवशिष्टास्तु षड्विंशन्मलिना विगतश्रियः ॥ <br>
पाणिग्रहणमारभ्य रोहिण्या सह चंद्रमाः ॥ ४१ ॥ <br>
संवत्सरसहस्रं तु जानात्येकां स शर्वरीम् ॥ <br>
परित्यक्ता वयं तात शशिना दोषवर्जिताः ॥ ४२ ॥ <br>
स रेमे सह रोहिण्या अस्माकमसुखप्रदः ॥ <br>
अस्माकं दुःखदग्धानां श्रेयोऽतो मरणं भवेत् ॥ ४३ ॥ <br>
तासां तद्वचनं श्रुत्वा दुःखार्तानां प्रजापतिः ॥ <br>
ब्रह्मतेजः समायुक्तः पुत्रीस्नेहेन कर्षितः ॥ <br>
जगाम यत्र ऋक्षेशो वचनं चेदमब्रवीत् ॥ ४४ ॥ <br>
समं वर्त्तस्व कन्यासु मामकासु निशाकर ॥ <br>
अन्यथा दोषभागी त्वं भविष्यसि न संशयः ॥ ४५ ॥ <br>
तस्य तद्वचनं श्रुत्वा लज्जयावनतः स्थितः ॥ <br>
बाढमित्येव ऋक्षेंद्रो दक्षस्य पुरतोऽब्रवीत् ॥ ४६ ॥ <br>
अद्यप्रभृति विप्रर्षे समं वर्त्तयितास्म्यहम्॥ <br>
पुत्रीभिस्तव सत्यं वै शपेऽहं शपथेन ते ॥ ४७ ॥ <br>
एवं प्रतिज्ञासंयुक्ते निशानाथे तदांबिके ॥ <br>
सर्वा रूपेण संयुक्तास्तस्य कन्या निवेदिताः ॥ ४८ ॥ <br>
दक्षः स्वभवनं गत्वा निर्वृतिं परमां गतः ॥ <br>
चन्द्रोऽपि पूर्ववद्देवि रोहिण्यां निरतोऽभवत् ॥ ४९ ॥ <br>
संपरित्यज्य ताः सर्वाः कामोपहतमानसः ॥ <br>
अथ भूयस्तु ताः सर्वा दक्षं वचनमब्रुवन् ॥ 7.1.21.५० ॥ <br>
मलिनास्ताः कृशांग्यश्च दीनाः सर्वा विचेतसः ॥ <br>
ततो दृष्ट्वा तथारूपं दक्षो मोहमुपागतः ॥ ५१ ॥ <br>
लब्धसंज्ञः पुनः सोऽपि क्रोधोद्भूततनूरुहः ॥ <br>
उवाच सर्वाः स्वाः पुत्रीः किमित्थं मलिनांबराः ॥ <br>
किमिदं निष्प्रभाः सर्वाः कथयध्वं ममानघाः ॥ ५२ ॥ <br>
असुरान्सानुगांश्चैव ये चान्ये सुरसत्तमाः ॥ <br>
अद्य शापहतान्पुत्र्यः करिष्यामि न संशयः ॥ ५३ ॥ <br>
एवमुक्तास्तु दक्षेण सर्वास्ताः समुदैरयन् ॥ ५४ ॥ <br>
न चास्माकं निशानाथ ऋतुमात्रमपि प्रभो ॥ <br>
प्रयच्छति पुनस्तेन युष्मत्पार्श्वं समागताः ॥ ५५ ॥ <br>
अनादृत्य तु ते वाक्यं रोहिण्यां निरतो रहः ॥ <br>
रेमे कामपरीतात्मा अस्माकं शोकवर्द्धनः ॥ ५६ ॥ <br>
तासां तद्वचनं श्रुत्वा दक्षः कोपमुपागतः ॥ <br>
गत्वा चंद्रं महादेवि शशाप प्रमुखे स्थितम्॥ ५७ ॥ <br>
अनादृत्य हि मे वाक्यं यस्मात्त्वं रोहिणीरतः ॥ <br>
संत्यज्य पुत्रीश्चास्माकं शेषा दोषेण वर्जिताः ॥ <br>
तस्माद्यक्ष्मा शरीरं ते ग्रसिष्यति न संशयः॥ ॥ ५८ ॥ <br>
एतस्मिन्नेव काले तु यक्ष्मा पर्वतपुत्रिके ॥ <br>
दक्षेण तु समादिष्टस्तस्य कायं समाविशत् ॥ ५९ ॥ <br>
यक्ष्मणा ग्रस्तकायोऽसौ क्षयं याति दिनेदिने ॥ 7.1.21.६० ॥ <br>
एवं सोमस्तु दक्षेण कृतशापो गतप्रभः ॥ <br>
पपात वसुधां देवि निश्चेष्टो रोहिणीयुतः ॥ ६१ ॥ <br>
लब्ध्वसंज्ञो मुहूर्तेन रोहिणीवाक्य मब्रवीत् ।६२। <br>
देवि कार्यं किमधुना त्वत्पित्रा शापितो ह्यहम्॥ <br>
क्षयकुष्ठेन संयुक्तः किं करोम्यधुना प्रिये॥६३॥ <br>
एवमुक्ता रोहिणी तु बाष्पव्याकुललोचना॥ <br>
दक्षशापहतं दृष्ट्वा सोमं वचनमब्रवीत्॥६४॥ <br>
येन शापस्तु ते दत्तस्तमेव शरणं व्रज॥ <br>
स ते शापाभिभूतस्य नूनं श्रेयो विधास्यति॥ ६५॥ <br>
लप्स्यसे तत्प्रसादात्त्वं प्रभां पूर्वोचितां शुभाम्॥ ६६॥ <br>
रोहिण्या वचनं श्रुत्वा गतो दक्षसमीपतः ॥ <br>
चंद्रः प्रोवाच विनयाद्वाष्प व्याकुललोचनः ॥ ६७ ॥ <br>
कुरुष्वानुग्रहं दक्ष प्रसन्नेनांतरात्मना ॥ <br>
कोपं त्यज महर्षे त्वं ममोपरि दयां कुरु ।१ ६८ ॥ <br>
त्वया क्रोधपरीतेन कारणे वाप्यकारणे ॥ <br>
अनुकंपां च मे कृत्वा कार्यं शापस्य मोक्षणम्॥ ६९ ॥ <br>
विदितं तु महाभाग शप्तोहं येन कर्मणा ॥ <br>
कुरुष्वानुग्रहं दक्ष मम दीनस्य याचतः ॥ 7.1.21.७० ॥ <br>
एवं विलपमानस्य सोमस्य तु महात्मनः ॥ <br>
अनुग्रहे मतिं कृत्वा इदं वचनमब्रवीत् ॥७१॥ <br>
॥ दक्ष उवाच ॥ ॥ <br>
मया शापहतः सोम त्रातुं शक्यो न दैवतैः॥ <br>
यद्यद्ब्रवीम्यहं सोम तत्तथेति न संशयः ॥ ७२ ॥ <br>
आयुः कर्म च वित्तं च विद्या निधनमेव च ॥ <br>
पूर्वसृष्टानि यान्येव संभवंति हि तानि वै ॥ ७३ ॥ <br>
असुराश्च सुराश्चैव ये चान्ये यक्षराक्षसाः ॥ <br>
सर्वेपि शक्ता न त्रातुं वर्जयित्वा महेश्वरम् ॥७४॥ <br>
एषां शापो मया दत्तोऽनुग्रहीष्य ति शंकरः॥ <br>
नान्यस्त्रातुं भवेच्छक्तो विना पशुपतिं भवम् ॥ <br>
तत्त्वं शीघ्रतरं गच्छ समाराधय शंकर ॥ ७५ ॥ <br>
न शक्तोऽन्यः पुनश्चंद्रः कर्तुं त्वां निर्मलं पुनः॥ <br>
वर्जयित्वा महादेवं शितिकंठमुमापतिम् ॥७६॥ <br>
दक्षस्य च वचः श्रुत्वा कृतांजलिपुटः स्थितः॥ <br>
प्रत्युवाच तदा सोमः प्रहष्टेनांतरात्मना॥७७॥ <br>
भगवन्यदि तुष्टोसि मम भक्तस्य सुव्रत ॥ <br>
अनुग्रहे कृता बुद्धिस्तदाचक्ष्व कुतः शिवः ॥ ७८ ॥ <br>
कस्मिन्स्थाने मया दक्ष द्रष्टव्योऽसौ महेश्वरः ॥ <br>
तत्स्थानानि चरिष्यामि यानि तानि वदस्व मे ॥ ७९ ॥ <br>
॥ दक्ष उवाच ॥ ॥ <br>
शृणु सोम प्रयत्नेन श्रुत्वा चैवावधारय ॥ <br>
वारुणीं दिशमाश्रित्य सागरानूपसन्निधौ ॥ 7.1.21.८० ॥ <br>
कृतस्मरस्यापरतो धन्वंतरशतत्रये ॥ <br>
लिंगं महाप्रभावं च स्वयंभूतं व्यवस्थितम् ॥ ८१ ॥ <br>
सूर्य्यबिंबसमप्रख्यं सर्प मेखलमंडितम्॥ <br>
कुक्कुटांडकमानं तद्भूमिमध्ये व्यवस्थितम् ॥ ८२ ॥ <br>
स्पर्शलिंगं हि तद्विद्धि तद्भक्त्या ज्ञास्यते भवान् ॥ <br>
तत्र संनिहितो देवः शंकरः परमेश्वरः ॥ ८३ ॥ <br>
गच्छ त्वं तपसोग्रेण आराधय सुरेश्वरम् ॥ ९४ ॥ <br>
प्रशस्य देवदेवेशमात्मानं निर्मलं कुरु ॥ <br>
यस्याशु वरदानेन प्राप्स्यसे रूपमुत्तमम् ॥ ८५ ॥<br>
इति श्रीस्कांदे महापुराण एकाशीतिसाहस्यासंहितायां सप्तमे प्रभासखण्डे प्रथमे प्रभासक्षेत्रमाहात्म्ये सोमेश्वरोत्पत्तिप्रसंगे दक्षेण स्वशापजन्ययक्ष्मरोगार्त्तस्य चंद्रस्य यक्ष्मकुष्ठरोगनिवृत्तये शिवाराधनोपदेशवर्णनंनामैकविंशोऽध्यायः ॥ २१ ॥<br>
<br>
<br>
</span>
