<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि रत्नेश्वरमनुत्तमम् ॥ <br>
तत्र तप्त्वा तपो देवि विष्णुना प्रभविष्णुना ॥ <br>
स्थापितं तत्र तल्लिंगं सर्वकामप्रदं प्रिये ॥ १ ॥ <br>
रत्नकुंडे नरः स्नात्वा यस्तं पूजयते सदा ॥ <br>
सर्वोपचारैर्भक्त्या स प्राप्नुयादीप्सितं फलम् ॥ २ ॥ <br>
अत्र कृत्वा तपो घोरं कृष्णेनामिततेजसा ॥ <br>
प्राप्तं सुदर्शनं चक्रं सर्वदैत्यान्तकारकम् ॥ ३ ॥ <br>
एतत्स्थानं महादेवि सदा प्रियतरं मम ॥ <br>
वसामि तत्र देवेशि प्रलयेऽपि न संत्यजे ॥ ४ ॥ <br>
स्मृतं तद्वैष्णवं क्षेत्रं नाम्ना देवि सुदर्शनम् ॥ <br>
धन्वंतराणि षट्त्रिंशत्समंतात्परिमण्डलम् ॥ ५ ॥ <br>
एतदन्तरमासाद्य ये केचित्प्राणिनोऽधमाः ॥ <br>
मृताः कालवशाद्देवि ते यास्यंति परं पदम् ॥ ६ ॥ <br>
कांचनं तत्र गरुडं पीतानि वसनानि च ॥ <br>
विष्णुमुद्दिश्य यो दद्यात्स तु यात्राफलं लभेत् ॥ ७ ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये रत्नेश्वरमाहात्म्यवर्णनंनाम पंचपंचाशदु त्तरशततमोऽध्यायः ॥ १५५ ॥<br>
<br>
<br>
</span>
