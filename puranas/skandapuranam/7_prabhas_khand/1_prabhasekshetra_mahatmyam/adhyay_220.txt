<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि देवं त्रैलोक्यपूजितम् ॥ <br>
वृषध्वजेश्वरं नाम स्थितं दक्षिणतस्तथा ॥ १ ॥ <br>
यत्तदक्षरमव्यक्तं परं यस्मान्न विद्यते ॥ <br>
योगगम्यमनाद्यंतं वृषभध्वज संमितम् ॥ २ ॥ <br>
सर्वाश्चर्यमयं देवि बुद्धिग्राह्यं निरामयम्॥ <br>
विश्वतः पाणिपादं च विश्वतोऽक्षिशिरोमुखम् ॥ ३ ॥ <br>
तं च देवं चिरं स्थाणुं वृषभध्वजसंज्ञितम् ॥ <br>
पृथुर्मरुच्च भरतः शशबिन्दुर्गयः शिबिः ॥ ४ ॥ <br>
रामोंऽबरीषो मांधाता दिलीपोऽथ भगीरथः ॥ <br>
सुहोत्रो रंतिदेवश्च ययातिः सगरस्तथा ॥ ५ ॥ <br>
षोडशैते नृपा धन्याः प्रभासं क्षेत्रमाश्रिताः ॥ <br>
वृषध्वजेशमाराध्य यज्ञैरिष्ट्वा दिवं गताः ॥ ६ ॥ <br>
सत्यं वच्मि हितं वच्मि सारं वच्मि पुनःपुनः ॥ <br>
असारे दग्धसंसारे सारं तत्र शिवार्चनम् ॥ ७ ॥ <br>
पुनर्जन्म पुनर्मृत्युः पुनः क्लेशः पुनर्जरा ॥ <br>
अहरहर्घटीन्यायो न कदाचिदपीदृशः ॥ ॥ ८ ॥ <br>
तदा श्वेतस्य संसारग्रन्थेरत्यन्तदुर्भिदः ॥ <br>
परं निर्मूलविच्छेदि क्रियतां तद्भवार्चनम् ॥ ९ ॥ <br>
तस्य चिन्तामणिर्गेहे तस्य कल्पद्रुमः कुले ॥ <br>
कुबेरः किंकरस्तस्य भक्तिर्यस्य शिवे स्थिता ॥ 7.1.220.१० ॥ <br>
सेयं लक्ष्मीः पुरा पुंसां सेयं भक्तिः समीहिता ॥ <br>
सेयं श्रेयस्करी मूर्तिर्भक्तिर्या वृषभध्वजे ॥ ११ ॥ <br>
पुष्पैः पंचभिरप्यत्र पूजयित्वा महेश्वरम् ॥ <br>
दशानामश्वमेधानां फलं प्राप्नोति मानवः ॥ १२ ॥ <br>
वृषभस्तत्र दातव्यो वृषभध्वज संनिधौ ॥ <br>
सर्वपातकनाशार्थं सम्यग्यात्राफलेप्सुभिः ॥ १३ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये वृषभध्वजेश्वरमाहात्म्यवर्णनंनाम विंशत्युत्तरद्विशततमोऽध्यायः ॥ २२० ॥ <br>
<br>
<br>
</span>
