<span style="font-size: 14pt; line-height: 200%">॥ ईश्वर उवाच ॥ ॥ <br>
तस्मादाग्नेयकोणे तु मार्कंडेयसमीपगम् ॥ <br>
गुहालिंगं महादेवि नीलकण्ठेति विश्रुतम् ॥ १ ॥ <br>
विष्णुना पूजितं पूर्वं सर्व पातकनाशनम् ॥ २ ॥ <br>
तत्र यः पूजयेद्भक्त्या तल्लिंगं पापमोचनम्॥ <br>
स पुत्रपशुमान्धीमान्मोदते पृथिवीतले ॥ ३ ॥ <br>
एवं तत्र महादेवि मार्कण्डेयेश सन्निधौ ॥ <br>
ऋषीणामाश्रमा येऽत्र दृश्यन्तेऽद्यापि भामिनि ॥ ४ ॥ <br>
अष्टाशीतिसहस्राणि ऋषीणामूर्ध्वरेतसाम् ॥ <br>
तत्र स्थितानि देवेशि मार्कण्डेयाश्रमांतिके ॥ ५ ॥ <br>
ऋषीणां च गुहास्तत्र सर्वा लिंगसमन्विताः ॥ <br>
दृश्यन्ते पुण्यतपसां तदाश्रमनिवासिनाम् ॥ ६ ॥ <br>
तत्र यः स्थापयेल्लिंगं मार्कंडेशसमीपगम्॥ <br>
कुलानां शतमुद्धृत्य मोदते दिवि देववत् ॥ ७ ॥ <br>
सर्वे शिवमया लोकाः शिवे सर्वं प्रतिष्ठितम् ॥ <br>
तस्माच्छिवं यजेद्विद्वान्य इच्छेच्छ्रियमात्मनः ॥ ८ ॥ <br>
शिवभक्तो न यो राजा भक्तोऽन्येषु सुरेषु च ॥ <br>
स्वपतिं युवती त्यक्त्वा रमतेऽन्येषु वै यथा ॥ ९ ॥ <br>
ब्रह्मादयः सुराः सर्वे राजानश्च महर्द्धिकाः ॥ <br>
मानवा मुनयश्चैव सर्वे लिंगं यजंति च ॥ 7.1.219.१० ॥ <br>
स्वनामकृतचिह्नानि लिंगानींद्रादिभिः क्रमात् ॥ <br>
स्थापितानि यथा स्थाने मानवैरपि भूरिशः ॥ ११ ॥ <br>
स्थापनाद्ब्रह्महत्यां च भ्रूणहत्यां तथैव च ॥ <br>
महापापानि चान्यानि निस्तीर्णाः शिवतेजसा ॥ १२ ॥ <br>
वृत्रं हत्वा पुरा शक्रो माहेन्द्रं स्थाप्य शंकरम् ॥ <br>
लिंगं च मुक्तपापौघस्ततोऽसौ त्रिदिवं गतः ॥ १३ ॥ <br>
स्थापयित्वा शिवं सूर्यो गंगासागरसंगमे ॥ <br>
निरामयोऽभूत्सोमश्च प्रभासे पश्चिमोदधेः ॥ १४ ॥ <br>
काश्यां चैव तथादित्यः सह्ये गरुडकाश्यपौ ॥ <br>
प्रतिष्ठां परमां प्राप्तौ प्रतिष्ठाप्य जगत्पतिम् ॥ १५ ॥ <br>
ख्यातदोषा ह्यहिल्याऽपि भर्तृशप्ताऽभवत्तदा ॥ <br>
स्थाप्येशानं पुनः स्त्रीत्वं लेभे पुत्रांस्तथोत्तमान् ॥ १६ ॥ <br>
पश्यंत्यद्यापि याः स्नात्वा तत्राहिल्येश्वरं स्त्रियः ॥ <br>
पुरुषाश्चापि तद्दोषैर्मुच्यन्ते नात्र संशयः ॥ १७ ॥ <br>
स्थापयित्वेश्वरं श्वेतशैले बलिविरोचनौ ॥ <br>
उभावपि हि संजातावमरौ बलिनां वरौ ॥ ॥ १८ ॥ <br>
रामेण रावणं हत्वा ससैन्यं त्रिदशेश्वरम् ॥ <br>
स्थापितो विधिवद्भक्त्या तीरे नदनदीपतेः ॥ १९ ॥ <br>
स्वायंभुवर्षिदैवादिलिंगहीना न भूः क्वचित ॥ व्या<br>
पारान्सकलांस्त्यक्त्वा पूजयध्वं शिवं सदा ॥ <br>
निकटा इव दृश्यंते कृतांतनगरोपगाः ॥ 7.1.219.२० ॥ <br>
देवि किं बहुनोक्तेन वर्णितेन पुनः पुनः ॥ <br>
प्रभासक्षेत्रसारं तु मार्कण्डेयाश्रमं प्रति ॥ २१ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभास क्षेत्रमाहात्म्ये मार्कण्डेयेश्वरमाहात्म्यवर्णनंनामैकोनविंशत्युत्तरद्विशततमोऽध्यायः ॥ २१९ ॥ <br>
<br>
<br>
</span>
