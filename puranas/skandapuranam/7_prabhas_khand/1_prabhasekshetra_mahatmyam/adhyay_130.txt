<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि देवं पाशुपतेश्वरम् ॥ <br>
उग्रसेनेश्वराद्देवि पूर्वभागे व्यवस्थितम् ॥ १ ॥ <br>
गोपादित्यात्तथाग्नेय्यां ध्रुवेशाद्दक्षिणां श्रितम् ॥ <br>
सर्वपापहरं देवि पूर्वभागे व्यवस्थितम् ॥ २ ॥ <br>
गोपादित्यात्तथा लिंगं दर्शनात्सर्वकामदम् ॥ <br>
अस्मिन्युगे समाख्यातं संतोषेश्वरसंज्ञितम् ॥ ३ ॥ <br>
संतुष्टो भगवान्यस्मात्तेषां तत्र तपस्विनाम् ॥ <br>
तेन संतोषनाम्ना तु प्रख्यातं धरणीतले ॥ ४ ॥ <br>
युगलिंगं महादेवि सिद्धिस्थानं महाप्रभम् ॥ <br>
स्थानं पाशुपतानां च भेषजं पापरोगिणाम् ॥ ५ ॥ <br>
चत्वारो मुनयः सिद्धास्तस्मिँल्लिंगे यशस्विनि॥ <br>
वामदेवस्तु सावर्णिरघोरः कपिलस्तथा॥ <br>
तस्मिँल्लिंगे तु संसिद्धा अनादीशे निरंजने॥६॥ <br>
तस्य देवस्य सामीप्ये वने श्रीमुखसंज्ञितम्॥ <br>
लक्ष्मीस्थानं महादेवि सिद्धयोगैस्तु सेवितम्॥७॥ <br>
तत्र पाशुपताः श्रेष्ठा मम लिंगार्चने रताः॥ <br>
तेषां चैव निवासार्थं तद्देव्या निर्मितं वनम् ॥ ८ ॥<br>
तस्य मध्ये तु सुश्रोणि लिंगं पूर्वमुखं स्थितम् ॥ <br>
तस्मिन्पाशुपताः सिद्धा अघोराद्या महर्षयः ॥ <br>
अनेनैव शरीरेण गतास्ते शिवमन्दिरम् ॥ ९ ॥ <br>
तत्र प्राभासिके क्षेत्रे सुरसिद्धनिषेविते ॥ <br>
रोचते मे सदा वासस्तस्मिन्नायतने शुभे ॥ <br>
सर्वेषामेव स्थानानामतिरम्यमतिप्रियम् ॥ 7.1.130.१० ॥ <br>
तत्र पाशुपता देवि मम ध्यानपरायणाः ॥ <br>
मम पुत्रास्तु ते सर्वे ब्रह्मचर्येण संयुताः ॥ ११ ॥ <br>
दान्ताः शांता जितक्रोधा ब्राह्मणास्ते तपस्विनः ॥ <br>
तल्लिंगस्य प्रभावेन सिद्धिं ते परमां गताः ॥ १२ ॥ <br>
तस्मात्तं पूजयेन्नित्यं क्षेत्रवासी द्विजोत्तमः ॥ १३ ॥ <br>
॥ देव्युवाच ॥ ॥ <br>
भगवन्देवदेवेश संसारार्णवतारक ॥ <br>
प्रभासे तु महाक्षेत्रे त्वदीयव्रतचारिणाम् ॥ १४ ॥ <br>
स्थानं तेषां महत्पुण्यं योगं पाशुपतं तथा ॥ <br>
कथयस्व प्रसादेन लिंगमाहात्म्यमुत्तमम् ॥ १५ ॥ <br>
किमादिनाम देवस्य कथं पूज्यो नरोत्तमैः ॥ <br>
कथं पाशुपतास्तत्र सदेहाः स्वर्गमागताः ॥१६॥ <br>
एतत्कथय देवेश दयां कृत्वा मम प्रभो ॥ १७ ॥ <br>
॥ ईश्वर उवाच ॥ ॥ <br>
यस्त्वया पृछ्यते भद्रे योगः पाशुपतो महान् ॥ <br>
तेषां चैव प्रभावो यस्तथा लिंगस्य सुव्रते ॥ १८ ॥ <br>
अनादीशस्य देवस्य आदिनाम महाप्रभे ॥ <br>
तस्मिँल्लिंगे तु ये देवि मदीयव्रतमाश्रिताः ॥ १९ ॥ <br>
चिरं नियोगं सुश्रोणि व्रतं पाशुपतं महत् ॥ <br>
धारयंति यथोक्तं तु मम विस्मयकारकम् ॥ <br>
तेषामनुग्रहार्थाय मम चित्तं प्रधावति ॥ 7.1.130.२० ॥ <br>
॥ सूत उवाच ॥ ॥ <br>
हरस्य वचनं श्रुत्वा देवी विस्मयमागता ॥ <br>
उवाच वचनं विप्राः सर्वलोकपतिं पतिम् ॥ २१ ॥। । <br>
ममापि कौतुकं देव किमकार्षीत्ततो भवान् ॥ <br>
तद्ब्रूहि मे महादेव यद्यहं तव वल्लभा ॥ २२ ॥ <br>
तस्यास्तद्वचनं श्रुत्वा महादेवो जगाद ताम् ॥ <br>
शृणु देवि प्रवक्ष्यामि मम भक्तविचेष्टितम् ॥ २३ ॥ <br>
दृष्ट्वा चैव तपोनिष्ठां तेषामाद्यः सुरेश्वरः ॥ <br>
उवाच वचनं देवः प्रणतान्पार्श्वतः स्थितान् ॥ २४ ॥ ॥ <br>
॥ ईश्वर उवाच ॥ ॥ <br>
गच्छ शीघ्रं नन्दिकेश यत्र ते मम पुत्रकाः ॥ <br>
चरंति च व्रतं घोरं मदीयं चातिदुष्करम् ॥ २५ ॥ <br>
तत्क्षेत्रस्य प्रभावेन भक्त्या च मम नित्यशः ॥ <br>
तेन ते मुनयः सिद्धाः स्वशरीरेण सुव्रताः ॥ २६ ॥ <br>
तस्मान्मद्वचनान्नन्दिन्गच्छ प्राभासिकं शुभम् ॥ <br>
आमन्त्रय त्वं तान्सर्वान्कैलासं शीघ्रमानय ॥ २७ ॥ <br>
इदं पद्मं गृहाण त्वं सनालं कलिकोज्ज्वलम् ॥ <br>
लिंगस्य मूर्ध्नि दत्त्वेदं पद्मनालमिहानय ॥ २८ ॥ <br>
मुक्तस्तदा स वै नन्दी देवदेवेन शंभुना ॥ <br>
कैलासनिलयात्तस्मात्प्रभासं क्षेत्रमागतः ॥ २९ ॥ <br>
दृष्ट्वा चैव पुनर्लिङ्गं देवदेवस्य शूलिनः ॥ <br>
दृष्ट्वा तांश्चैव योगीन्द्रान्परं विस्मयमागतः ॥ 7.1.130.३० ॥ <br>
केचिद्ध्यानरतास्तत्र केचिद्योगं समाश्रिताः ॥ <br>
केचिद्व्याख्यां प्रकुर्वन्ति विचारमपि चापरे ॥३१॥ <br>
कुर्वन्त्यन्ये लिंगपूजां प्रणामं च तथाऽपरे ॥ <br>
प्रदक्षिणं प्रकुर्वन्ति साष्टांगं प्रणमन्ति च ॥ ३२ ॥ <br>
केचित्स्तुतिं प्रकुर्वन्ति भावयज्ञैस्तथा परे ॥ <br>
केचित्पूजां च कुर्वन्ति अहिंसाकुसुमैः शुभैः ॥ ३३ ॥<br>
भस्मस्नानं प्रकुर्वंति गण्डुकैः स्नापयन्ति च ॥ <br>
एवं व्याकुलतां यातं तपस्विगणमण्डलम् ॥ ३४ ॥ <br>
तत्तादृशमथालोक्य नन्दी विस्मयमागतः ॥ <br>
चिन्तयामास मनसा सर्वं तेषां निरीक्ष्य च ॥ ३५ ॥ <br>
आगतोऽहमिमं देशं न कश्चिन्मां निरीक्षते॥ <br>
न केनचिदहं पृष्टोऽभ्यागतः कुत्र कस्य च ॥ ३६ ॥ <br>
अहंकारावृताः सर्वे न वदन्ति च मां क्वचित् ॥ <br>
एवं मनसि संधाय लिंगपार्श्वमुपागतः ॥ ॥ ३७ ॥ <br>
दत्तं लिंगस्य तत्पद्मनालं छित्त्वा तु नन्दिना ॥ <br>
अर्चयित्वा तु तन्नन्दी लिंगं पाशुपतेश्वरम् ॥ <br>
नालं गृहीत्वा यत्नेन ऋषीन्वचनमब्रवीत् ॥ ३८ ॥ <br>
॥ नन्दिकेश्वर उवाच ॥ ॥ <br>
शासनाद्देवदेवस्य भवतां पार्श्वमागतः ॥ <br>
आज्ञापयति देवेशस्तपस्विगणमण्डलम् ॥ ३९ ॥। <br>
युष्माभिस्तत्र गन्तव्यं यत्र देवः सनातनः ॥ <br>
युष्मान्सर्वान्समादाय गमिष्यामि भवालयम् ॥ 7.1.130.४० ॥ <br>
उत्तिष्ठताशु गच्छामः कैलासं पर्वतोत्तमम् ॥ <br>
तूष्णींभूतास्ततः सर्वे प्रोचुस्ते संज्ञया द्विजाः ॥ <br>
गम्यतामग्रतो नन्दिन्पश्चादेष्यामहे वयम् ॥ ४१ ॥ <br>
एवमुक्तस्तु मुनिभिर्नन्दी शीघ्रतरं गतः ॥ <br>
कथयामास तत्सर्वं कुपितेनान्तरात्मना ॥ ४२ ॥ <br>
॥ नन्दिकेश्वर उवाच ॥ ॥ <br>
देव तत्र गतोऽहं वै यत्र ते योगिनः स्थिताः ॥ <br>
सन्तोषितो न चैवाहं केनचित्तत्र संस्थितः ॥ ४३ ॥ <br>
न मां देव निरीक्षन्ते नालपंति कथंचन ॥ <br>
पद्मं तत्र मया देव स्थापितं लिंग मूर्धनि ॥ ४४ ॥। <br>
उक्तं देव मया तेषां योगीन्द्राणां महेश्वर ॥ <br>
आज्ञप्ता देवदेवेन इहागच्छत मा चिरम् ॥ ४५ ॥ <br>
एतच्छ्रुत्वा वचः स्वामिन्सर्वे तत्र महर्षयः ॥ <br>
आगमिष्याम इति वै पृष्ठतो गच्छ मा चिरम् ॥ ४६ ॥ <br>
इत्युक्ते तैस्तथा देव अहं शीघ्रमिहागतः ॥ <br>
शृणु चेमं गृहाण त्वं यथेष्टं कुरु मे प्रभो ॥ ४७ ॥ <br>
एकं मे संशयं देव च्छेत्तुमर्हसि सांप्रतम् ॥ <br>
मया विना महादेव आगमिष्यंति ते कथम् ॥ <br>
संशयो मे महादेव कथयस्व महेश्वर ॥ ४८ ॥। ॥ <br>
॥ ईश्वर उवाच ॥ ॥ <br>
शृणु नंदिन्यथाश्चर्यं तेषां वै भावितात्मनाम् ॥ <br>
न दृश्यन्त इमे सिद्धा मां मुक्त्वाऽन्यैः सुरैरपि ॥४९॥ <br>
मद्भावभावितास्ते वै योगं विंदंति शांकरम् ॥ <br>
पश्यैतत्कौतुकं नंदिन्दर्शयामि तवाधुना ॥ 7.1.130.५० ॥ <br>
आनीतं यत्त्वया नालं तस्मिन्नाले तु सूक्ष्मवत् ॥ <br>
प्रविश्य चागताः सर्वे योगैश्वर्यबलेन च ॥५१॥ <br>
एवमुक्तस्तदा नंदी विस्मयोत्फुल्ललोचनः ॥<br>
अपश्यन्नालमध्यस्थान्महर्षीन्परमाणुवत्॥५२॥ <br>
यथार्करश्मिमध्यस्था दृश्यन्ते परमाणवः ॥ <br>
एवं तन्नालमध्यस्था दृश्यंत ऋषयः पृथक् ॥ ५३ ॥ <br>
एवं दृष्ट्वा तदा नंदी विस्मयोत्फुल्ललोचनः ॥ <br>
आश्चर्यं परमं गत्वा किञ्चिन्नेवाब्रवीत्पुनः ॥ ५४ ॥ <br>
एवं तत्कौतुकं दृष्ट्वा देवी वचनमब्रवीत् ॥ <br>
किं दृश्यते महादेव हृष्टः कस्मान्महेश्वर ॥५५॥ <br>
इत्युक्ते वचने देव्या प्रोवाचेदं महेश्वरः॥ ॥५६॥ <br>
॥ ईश्वर उवाच ॥ ॥ <br>
योगयुक्ता महात्मानो योगे पाशुपते स्थिताः ॥ <br>
एते मां च समाराध्य प्रभासक्षेत्रवासिनम् ॥ <br>
ईदृशीं सिद्धिमापन्नाः स्वच्छंदगतिचारिणः॥ ५७ ॥<br>
इत्युक्तवति देवेश ऋषयस्ते महाप्रभाः ॥ <br>
पद्मनालाद्विनिःसृत्य सर्वे वै योगमायया ॥ <br>
प्रदक्षिणां प्रकुर्वंति देवं देव्या बहिष्कृतम्॥ ५८ ॥ <br>
॥ देव्युवाच ॥ ॥ <br>
किमर्थं मां न पश्यंति दुराचारा इमे द्विजाः ॥ <br>
विस्मयोऽयं महादेव कथयस्व प्रसादतः ॥ ५९ ॥ ॥ <br>
॥ ईश्वर उवाच ॥ ॥ <br>
प्रकृतित्वान्न पश्यंति सिद्धा ह्येते महातपाः ॥ <br>
एवमुक्ता तु गिरिजा देवेदेवेन शूलिना ॥ 7.1.130.६० ॥ <br>
चुकोप तेषां सुश्रोणी शशाप क्रोधितानना ॥ <br>
स्त्रीलौल्येन दुराचारा नाशमेष्यथ गर्विणः ॥ ६१ ॥ <br>
राजप्रतिग्रहासक्ता वृत्त्या देवार्चने रताः॥ <br>
भविष्यथ कलौ प्राप्ते लिंगद्रव्योपजीविनः ॥ ६२ ॥ <br>
वेश्यासक्ताश्च संभ्रांता सर्वलोकबहिष्कृताः ॥ <br>
देवद्रव्यविनाशाय भविष्यथ कलौ युगे ॥ ६३ ॥ <br>
इति दत्ते तदा शाप ऋषीणां च महात्मनाम् ॥ <br>
गौरीं प्रसादयामासुस्ते च सर्वे सुरेश्वराः ॥ ६४ ॥ <br>
देवदेवस्य वचनात्प्रसन्ना साऽभवत्पुनः ॥ <br>
नालं देवोऽपि संगृह्य दक्षिणाशां समाक्षिपत् ॥ ६५ ॥ <br>
पतितं तच्च वै नालं प्रभासक्षेत्रमध्यतः ॥ <br>
तदेव लिंगं संजातं महानालेति विश्रुतम् ॥ ६६ ॥ <br>
कलौ युगे च संप्राप्ते तद्ध्रुवेश्वरसंज्ञितम्॥ <br>
संस्थितं चोत्तरेशाने तस्मात्पाशुपतेश्वरात् ॥६७ ॥ <br>
पुराऽनादीशनामेति पश्चात्पाशुपतेश्वरः ॥ <br>
प्रभासे तु महाक्षेत्रे स्थितः पातकनाशनः ॥६८॥ <br>
इदं स्थानं परं श्रेष्ठं मम व्रतनिषेवणम् ॥ <br>
इदं लिंगं परं ब्रह्म अनादीशेति संज्ञितम् ॥ ६९॥ <br>
अत्र सिद्धिश्च मुक्तिश्च ब्राह्मणानां न संशयः ॥ <br>
अनेनैव शरीरेण षड्भिर्मासस्तु सिद्ध्यति ॥ 7.1.130.७० ॥<br>
&nbsp;संसारस्य विमोक्षार्थमिदं लिंगं तु दृश्यताम् ॥ <br>
दुर्लभं सर्वलोकानामिदं मोक्षप्रदं परम्॥ <br>
इदं पाशुपतं ज्ञानमस्मिँल्लिंगे प्रतिष्ठितम् ॥ ७१ ॥ <br>
यश्चैनं पूजयेद्भक्त्या माघे मासि निरंतरम् ॥ <br>
सर्वेषां वै क्रतूनां च दानानां लभते फलम् ॥ ७२ ॥ <br>
हिरण्यं तत्र दातव्यं सम्यग्यात्राफलेप्सुभिः ॥ ७३ ॥ <br>
इत्येतत्कथितं देवि माहात्म्यं पापनाशनम् ॥ <br>
पशुपाशविमोक्षार्थं सम्यक्पाशुपतेश्वरम् ॥ ७४ ॥ <br>
चतुर्णामपि वर्णानां पूज्यो ब्राह्मण उच्यते ॥ <br>
तस्य चैवाधिकारोऽस्ति चास्मिन्पाशुपतेश्वरे ॥ ७५ ॥ <br>
यद्देवतानां प्रथमं पवित्रं विश्वव्रतं पाशुपतं बभूव ॥ <br>
अयं पन्था नैष्ठिको वै मयोक्तो येन देवा यांति भुवनानि विश्वा ॥ ७६ ॥ <br>
सुरां पीत्वा गुरुदारांश्च गत्वा स्तेयं कृत्वा ब्राह्मणं चापि हत्वा ॥ <br>
भस्मच्छन्नो भस्मशय्याशयानो रुद्राध्यायी मुच्यते पातकेभ्यः ॥ ७७ ॥ <br>
अग्निरित्यादिना भस्म गृहीत्वांगानि संस्पृशेत् ॥ <br>
गृह्णीयात्संयते चाग्नौ भस्म तद्गृहवासिनाम् ॥ ७८ ॥ <br>
अग्निरिति भस्म वायुरिति भस्म जलमिति भस्म स्थलमिति भस्म सर्वं ह वा इदं भस्माभवत् ॥ <br>
एतानि चक्षूंषि नादीक्षितः संस्पृशेत् ॥ ७९ ॥ <br>
ब्राह्मणैश्च समादेयं न तु शूद्रैः कदाचन ॥ <br>
नाधिकारोऽस्ति शूद्रस्य व्रते पाशुपते सदा ॥ 7.1.130.८० ॥ <br>
ब्राह्मणेष्वधिकारोऽस्ति व्रते पाशुपते शुभे ॥ <br>
ब्राह्मणीं तनुमास्थाय संभवामि युगेयुगे ॥ ८१ ॥ <br>
चण्डालवेश्मन्यथ वा स्मशाने राज्ञश्च मार्गेश्वथ वर्त्ममध्ये ॥ <br>
करीषमध्ये निःसृता नराधमाः शैवं पदं यांति न संशयोऽत्र ॥ ८२ ॥ <br>
इति श्रीस्कांदे महापुराण एकाशी तिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये पाशुपतेश्वरमाहात्म्यवर्णनंनाम त्रिंशदुत्तरशततमोध्यायः ॥ १३० ॥ <br>
<br>
<br>
</span>
