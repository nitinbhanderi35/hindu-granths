<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि देवं सिद्धेश्वरं परम् ॥ <br>
तस्यैव पश्चिमे भागे सिद्धैः संस्थापितं पुरा ॥१ ॥ <br>
सिद्धा नाम सुराः पूर्वं तत्रागत्य वरानने ॥ <br>
लिंगं संस्थापयामासुः सिद्ध्यर्थं सर्ववस्तुषु ॥ २॥ <br>
ततस्तुष्टो महादेवि तेषां दृष्ट्वा तपो महत् ॥ <br>
अणिमादिकमैश्वर्यं तेषां सर्वं ददौ शिवः ॥ ३ ॥ <br>
अब्रवीदत्र मे नित्यं सानिध्यं च भविष्यति ॥ ४ ॥ <br>
चैत्रे शुक्लचतुर्द्दश्यां योऽत्र मां पूजयिष्यति ॥ <br>
स यास्यति परं स्थानं प्रसादान्मम पुण्यकृत् ॥ ५ ॥<br>
एवमुक्त्वाऽथ भगवाञ्जगामादर्शनं ततः ॥ <br>
सिद्धाश्चैव तदाऽऽगत्य पूजयंति महेश्वरम् ॥ ६ ॥ <br>
यस्तमाराधयेद्भक्त्या संसिद्धिं लभतेऽद्भुताम्॥ <br>
ईप्सितां च सुरश्रेष्ठे तस्मात्तं पूजयेत्सदा ॥ ७ ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये सिद्धेश्वरमाहात्म्यवर्णनंनाम षष्ट्युत्तरद्विशततमोऽध्यायः ॥ २६० ॥ <br>
<br>
<br>
</span>
