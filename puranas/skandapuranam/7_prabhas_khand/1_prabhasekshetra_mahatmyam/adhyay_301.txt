<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि सिद्धेश्वरमनुत्तमम् ॥ <br>
तस्यैव पूर्वदिग्भागे नातिदूरे व्यवस्थितम् ॥ १ ॥ <br>
यदा देवैः समेत्याशु शिवलिंगं प्रतिष्ठितम् ॥ <br>
संगालेश्वर नामाढ्यं सर्वपापहरं शुभम् ॥ २ ॥ <br>
तदा सिद्धगणाः सर्वे समाराध्य वृषध्वजम् ॥ <br>
स्थापयांचक्रिरे लिंगं सर्वसिद्धिप्रदायकम् ॥ ३ ॥ <br>
तत्सिद्धेश्वर नामाढ्यं महापातकनाशनम् ॥ <br>
तुष्टुवुर्विविधैः स्तोत्रैस्तदा सिद्धगणाः शिवम् ॥ ४ ॥ <br>
ततस्तुष्टो महादेवो याच्यतां वरमुत्तमम् ॥ <br>
नमस्कृत्य ततः सर्वे प्रोचुश्च शशिशेखरम् ॥ ५ ॥ <br>
इहागत्य नरो यस्तु स्नात्वा च विधिपूर्वकम् ॥ <br>
अर्चयेत्सिद्धनाथं च जपेच्च शतरुद्रियम् ॥ ६ ॥ <br>
अघोरं वा जपेन्मन्त्रं गायत्र्यं च महेश्वरम् ॥ <br>
षण्मासाभ्यन्तरेणैव जपेच्च मुनिसत्तमाः ॥ <br>
अणिमादिगुणैश्वर्यं संसिद्धिं प्राप्नुयाद्ध्रुवम् ॥७ ॥ <br>
॥ ईश्वर उवाच ॥  ॥ <br>
एवं भविष्यतीत्युक्त्वा ह्यंतर्धानं गतो हरः ॥ <br>
सिद्धेश्वरं तु संपूज्य ह्यघोरं च जपेन्नरः ॥ ८ ॥ <br>
आश्वयुक्कृष्णपक्षे तु चतुर्दश्यां महानिशि ॥ <br>
धैर्यमालंब्य निर्भीकः स सिद्धिं प्राप्नुयान्नरः ॥ ९ ॥ <br>
इत्येतत्कथितं देवि माहात्म्यं पापनाशनम् ॥ <br>
सिद्धेश्वरस्य देवस्य सर्वकामफलप्रदम् ॥ 7.1.301.१० ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्य सिद्धेश्वरमाहात्म्यवर्णनंनामैकोत्तरत्रिशत तमोऽध्यायः ॥ ३०१ ॥ <br>
<br>
<br>
</span>
