<span style="font-size: 14pt; line-height: 200%">॥ देव्युवाच ॥ ॥ <br>
सकारपंचकं प्रोक्तं यत्त्वया मम शंकर ॥ <br>
कथं तदत्र संवृत्तमेतन्मे संशयं महत् ॥ १ ॥ <br>
कथं वात्र समायाता कुतश्चापि सरस्वती ॥ <br>
कथं स वाडवो जातः कस्मिन्काले कथं ह्यभूत् ॥ <br>
तत्सर्वं विस्तरेणेदं यथावद्वक्तुमर्हसि ॥ २ ॥ <br>
॥ ईश्वर उवाच ॥ ॥ <br>
शृणु देवि यथा जाता तस्मिन्क्षेत्रे सरस्वती ॥ <br>
यतश्चैव समुद्भूता सर्वपापप्रणाशिनी ॥ ३ ॥ <br>
हिरण्या वज्रिणी न्यंकुः कपिला च सरस्वती ॥ ४ ॥ <br>
ऋषिभिः पञ्चभिश्चात्र समाहूता यथा पुरा ॥ <br>
वाडवेनाग्निना युक्ता यथा जाता शृणुष्व तत् ॥ ५ ॥ <br>
पुरा देवासुरे युद्धे निवृत्ते सोमकारणात् ॥ <br>
पितामहस्य वचनात्तारां चन्द्रः समर्पयत् ॥ ६ ॥ <br>
ततो याताः सुराः स्वर्गं पश्यन्तोऽधोमुखा महीम् ॥ <br>
ददृशुस्ते ततो देवा भूम्यां स्वर्गमिवापरम् ॥ ७ ॥ <br>
आश्रमं मुनिमुख्यस्य दधीचेर्लोक विश्रुतम् ॥ <br>
सर्वर्त्तुकुसुमोपेतं पादपैरुपशोभितम् ॥ <br>
केतकीकुटजोद्भूत बकुलामोदमोदितम् ॥ ८ ॥ <br>
एवंविधं समासाद्य तदाश्रमपदं गुरु ॥ <br>
कौतुकाद्द्रष्टुमारब्धाः सर्वे देवा मनोरमम् ॥ ९ ॥ <br>
ते च तीर्थाश्रमे तस्मिन्यानान्युत्सृज्य संयताः ॥ <br>
प्रवृत्तास्तमृषिं द्रष्टुं प्राकृताः पुरुषा यथा ॥ 7.1.31.१० ॥ <br>
दृष्टवंतः सुराः सर्वे पितामहमिवापरम् ॥ <br>
ततस्त ऋषिणा सर्वे पाद्यार्घ्यादिभिरर्च्चिताः ॥ ११ ॥ <br>
यथोक्तमासनं भेजुः सर्वे देवाः सवासवाः ॥ <br>
तेषां मध्ये समुत्थाय शक्रः प्रोवाच तं मुनिम् ॥ १२ ॥ <br>
आयुधानि विमुच्याग्रे भवान्गृह्णात्विमानि हि ॥ <br>
तन्निशम्य वचः प्राह दधीचिः पाकशासनम् ॥ १३ ॥ <br>
मुक्तास्त्राणि ममाभ्याशे यूयं यात त्रिविष्टपम् ॥ <br>
तं शक्रः प्राह चैतानि कार्यकाले ह्युपस्थिते ॥ १४ ॥ <br>
देयानि ते पुनः शत्रूनभिजेष्यामहे रणे ॥ <br>
पुनःपुनस्ततः शक्रः संदिश्य मुनिसत्तमम् ॥ १५ ॥ <br>
अस्माकमेव देयानि न चान्यस्य त्वया मुने॥ <br>
बाढमित्युदिते शक्रमुक्तवान्मुनिसत्तमः॥१६॥ <br>
दास्यामि ते समस्तानि युद्धकाले विशेषतः॥ <br>
नास्य मिथ्या भवेद्वाक्यमिति मत्वा शचीपतिः॥ <br>
मुक्त्वास्त्राणि तदभ्याशे पुनः स्वर्गं गतस्तदा॥१७॥ <br>
अस्त्रार्पणं यः प्रयतः प्रयत्नाच्छृणोति राजा भुवि भावितातात्मा ॥ <br>
सोऽभ्येति युद्धे विजयं परं हि सुतांश्च धर्मार्थयशोभिरामाः ॥ १८ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभा सखण्डे प्रथमे प्रभासक्षेत्रमाहात्म्ये वडवानलोत्पत्तिवृत्तान्ते दधीचिमहर्षये सर्वदेवकृतस्वस्वशस्त्रसमर्पणवर्णनंनामैकत्रिंशोध्यायः॥ ३१ ॥ <br>
<br>
<br>
</span>
