<span style="font-size: 14pt; line-height: 200%">॥ ईश्वर उवाच ॥ ॥ <br>
तस्य दक्षिणनैर्ऋत्ये नातिदूरे व्यवस्थितम् ॥ <br>
लिंगं पापहरं देवि स्वयं सोमप्रतिष्ठितम् ॥ १ ॥ <br>
तत्रैवामृतकुण्डं तु कलाकुण्डं तु तत्स्मृतम् ॥ <br>
तत्र स्नात्वा तु चंद्रेशं यो नरः पूजयिष्यति ॥ २ ॥ <br>
स तु वर्षसहस्रस्य तपःफलमवाप्स्यति ॥ <br>
तत्रैव संस्थितं देवि तडागं चंद्रनिर्मितम् ॥ ३ ॥ <br>
धनुःषोडशविस्तारं चंद्रेशात्पूर्वपश्चिमे ॥ <br>
तत्पूर्वं ते समाख्यातं मुक्तिदानादिपूर्वकम् ॥ ४ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्य आशापूरमाहात्म्ये चंद्रेश्वरकलाकुण्डतीर्थमाहात्म्यवर्णनंनाम द्विचत्वारिंशदुत्तरत्रिशततमोऽध्यायः ॥ ॥ ३४२ ॥  ॥ <br>
<br>
<br>
</span>
