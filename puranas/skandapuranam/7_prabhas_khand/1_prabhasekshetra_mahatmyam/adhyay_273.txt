<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि शंडतीर्थमनुत्तमम् ॥ <br>
सर्वपापोपशमनं सर्वकामफलप्रदम् ॥ १ ॥ <br>
तस्योत्पत्तिं प्रवक्ष्यामि शृणुष्वैकमनाः प्रिये ॥ <br>
पुरा पंचशिरा आसीद्ब्रह्मा लोकपितामहः ॥ २ ॥ <br>
शिरस्तस्य मया छिन्नं कस्मिंश्चित्कारणांतरे ॥ <br>
तत्र गंधवती जाता ब्रह्मणः सा च शोणितैः ॥ ३ ॥ <br>
तत्रोद्गता महातालास्तेन तालवनं स्मृतम् ॥ <br>
अथ करतले लग्नं कपालं ब्रह्मणो मम ॥ ४ ॥ <br>
शरीरं कृष्णतां यातं मम चैव वृषस्य च ॥ <br>
अथ तीर्थान्यनेकानि गतोहं पापशंकया ॥ ५ ॥ <br>
न क्वचिद्व्रजते पापं ततः प्रभासमागतः ॥ <br>
क्षेत्रे तत्र मया दृष्टा प्राची देवी सरस्वती ॥ ६ ॥ <br>
तत्र मे वृषभः स्नातुं प्रविष्टो जलमध्यतः ॥ <br>
तत्क्षणाच्छ्वेतता प्राप्तो मुक्तोहमपि हत्यया ॥ ७ ॥ <br>
करमध्ये च मे लग्नं कपालं पतितं तदा ॥ <br>
कपालमोचनश्चासौ लिंगरूपी स्थितोऽभवत् ॥ ८ ॥ <br>
तत्रापि यो ददेच्छ्राद्धं प्राचीदेव्यास्तु संनिधौ ॥ <br>
मातृकं पैतृकं चैव तृप्तं कुलशतं तथा ॥ ९ ॥ <br>
भवेच्च तस्य तृप्तिस्तु यावत्कल्पास्तु सप्ततिः ॥ <br>
मास आश्वयुजे देवि कृष्णपक्षे चतुर्दशी ॥ <br>
तत्र दद्यात्तु यः श्राद्धं दक्षिणामूर्तिमाश्रितः ॥ 7.1.273.१० ॥ <br>
यथावित्तोपचारेण सुपात्रे च यथाविधि ॥ <br>
यावद्युगसहस्रं तु तृप्ताः स्युस्ते पितामहाः ॥ ११ ॥ <br>
अन्नसुवर्णदानं च दधिकंबलमेव च ॥ <br>
तत्र देयं विधानेन सर्वपापोपशुद्धये ॥ १२ ॥ <br>
कृष्णरूपी वृषो देवि यदा श्वेतत्वमागतः ॥ <br>
शंडतीर्थमितिख्यातं तेन त्रैलोक्यपूजितम् ॥ १३ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभास खण्डे प्रथमे प्रभासक्षेत्रमाहात्म्ये शंडतीर्थमाहात्म्यवर्णनंनाम त्रिसप्तत्युत्तरद्विशततमोऽध्यायः ॥ २७३ ॥ ॥ छ ॥ <br>
<br>
</span>
