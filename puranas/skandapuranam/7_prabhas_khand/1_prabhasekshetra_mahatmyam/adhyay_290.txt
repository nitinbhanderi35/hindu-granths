<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि कुबेरस्थानमुत्तमम् ॥ <br>
यत्र सिद्धः पुरा देवि कुबेरो धनदोऽभवत् ॥ १ ॥ <br>
ब्राह्मणश्चौररूपेण तत्र स्थानेऽवसत्पुरा ॥ <br>
स च मे भक्तियोगेन पुरा वै धनदः कृतः॥ २ ॥ <br>
॥ देव्युवाच ॥ ॥ <br>
कथं स ब्राह्मणो भूत्वा चौररूपो नराधमः ॥ <br>
तन्मे कथय देवेश धनदः स यथाऽभवत् ॥ ३ ॥ <br>
॥ ईश्वर उवाच ॥ ॥ <br>
तस्मिन्नर्थे महादेवि यद्वृत्तं चौत्तमेंऽतरे ॥ <br>
कथयिष्यामि तत्सर्वं शिवमाहात्म्यसूचकम् ॥ ४ ॥ <br>
कश्चिदासीद्द्विजो देवि देवशर्मेति विश्रुतः ॥ <br>
प्रभासक्षेत्रनिलयो न्यंकुमत्यास्तटेऽवसत् ॥ ५ ॥ <br>
पुत्रक्षेत्रकलत्रादिव्यापारैकरतः सदा ॥ <br>
विहायाथ स गार्हस्थ्यं धनार्थं लोभ मोहितः ॥ <br>
प्रचचार महीमेतां सग्रामनगरांतराम् ॥ ६ ॥ <br>
भार्या तस्य विलोलाक्षी तस्य गेहाद्विनिर्गता ॥ <br>
स्वच्छंदचारिणी नित्यं नित्यं चानंगमोहिता ॥ ७ ॥ <br>
तस्यां कदाचित्पुत्रस्तु शूद्राज्जातो विधेर्वशात् ॥ <br>
दुष्टात्माऽतीव निर्मुक्तो नाम्ना दुःसह इत्यतः ॥ ८ ॥ <br>
सोऽथ कालेन महता नामकर्मप्रवर्तितः ॥ <br>
व्यसनोपहतः पापस्त्यक्तो बन्धुजनैस्तथा ॥ ९ ॥ <br>
पूजोपकरणं द्रव्यं स कस्मिंश्चिच्छिवालये ॥ <br>
बहुदोषामुखे दृष्ट्वा हर्तुकामोऽविशत्ततः॥। ॥ 7.1.290.१०॥ <br>
यावद्दीपो गतप्रायो वर्त्तिच्छेदोऽभवत्किल ॥ <br>
तावत्तेन दशा दत्ता द्रव्यान्वेषणकारणात् ॥ ११ ॥ <br>
प्रबुद्धश्चोत्थितस्तत्र देवपूजाकरो नरः ॥ <br>
कोऽयं कोयमिति प्रोच्चैर्व्याहरत्परिघायुधः ॥१२॥ <br>
स च प्राणभयान्नष्टः शूद्रजश्चापि मूढधीः ॥ <br>
विनिन्दन्नात्मनो जन्म कर्म चापि सुदुःखित॥१३॥ <br>
पुरपालैर्हतोऽवन्यां मृतः कालादभूच्च सः॥ <br>
गंधारविषये राजा ख्यातो नाम्ना सुदुर्मुखः॥१४॥ <br>
गीतवाद्यरतस्तत्र वेश्यासु निरतो भृशम्॥ <br>
प्रजोपद्रवकृन्मूर्खः सर्वधर्मबहिष्कृतः ॥ १५ ॥    <br>
किन्त्वर्चयन्सदैवासौ लिंगं राज्यक्रमागतम् ॥ <br>
पुष्पस्रग्धूपनैवेद्यगंधादिभिरमन्त्रवत् ॥१६ ॥ <br>
मुख्येषु च सदा काले देवतायतनेषु च ॥ <br>
दद्यात्स बहुलान्दीपान्वर्तिभिश्च समुज्ज्वलान् ॥ १७ ॥ <br>
कदाचिन्मृगयासक्तो बभ्राम  स च वीर्यवान्॥ <br>
प्रभास क्षेत्रमागात्य पूर्वसंस्कारभावितः ॥ १८ ॥ <br>
परैरभिहतो युद्धे न्यंकुमत्यास्तटे शुभे ॥ <br>
शिवपूजाविधानेन विध्वस्ताशेषपातकः ॥ १९ ॥ <br>
ततो विश्रवसश्चासौ पुत्रोऽभूद्भुवि विश्रुतः ॥ <br>
यः स एव महातेजाः सर्वयज्ञाधिपो बली ॥ 7.1.290.२० ॥ <br>
कुबेर इति धर्मात्मा श्रुतशीलसमन्वितः ॥ <br>
लिंगं प्रतिष्ठयामास न्यंकुमत्याश्च पूर्वतः ॥ २१ ॥ <br>
कौबेरात्पश्चिमे भागे सोमनाथेति विश्रुतम् ॥ <br>
संपूज्य च यथेशानं न्यंकुमत्यास्तटे शुभे ॥ <br>
स्तोत्रेणानेन चास्तौषीद्भक्त्या तं सर्वकामदम् ॥ २२ ॥ <br>
मूर्तिः क्वापि महेश्वरस्य महती यज्ञस्य मूलोदया तुम्बी तुंगफलावती च शतशो ब्रह्माण्डकोटिस्तथा ॥ <br>
यन्मानं न पितामहो न च हरिर्ब्रह्माण्डमध्यस्थितो जानात्यन्यसुरेषु का च गणना सा संततं वोऽवतात् ॥ २३ ॥ <br>
नमाम्यहं देवमजं पुराणमु पेन्द्रमिन्द्रावरराजजुष्टम् ॥ <br>
शशांकसूर्याग्निसमाननेत्रं वृषेन्द्रचिह्नं प्रलयादिहेतुम् ॥ २४ ॥ <br>
सर्वेश्वरैकत्रिबलैकबन्धुं योगाधिगम्यं जगतोऽधिवासम् ॥ <br>
तं विस्मयाधारमनंतशक्तिं ज्ञानोद्भवं धैर्यगुणाधिकं च ॥ २५ ॥ <br>
पिनाकपाशांकुशशूलहस्तं कपर्दिनं मेघसमानघोषम् ॥ <br>
सकालकण्ठं स्फटिकावभासं नमामि शंभुं भुवनैकनाथम् ॥ २६ ॥ <br>
कपालिनं मालिनमादिदेवं जटाधरं भीमभुजंगहारम् ॥ <br>
प्रभासितारं च सहस्रमूर्तिं सहस्रशीर्षं पुरुषं विशिष्टम् ॥ २७ ॥ <br>
यदक्षरं निर्गुणमप्रमेयं सज्योतिरेकं प्रवदंति संतः ॥ <br>
दूरंगमं वेद्यमनिंद्यवन्द्यं सर्वेषु हृत्स्थं परमं पवित्रम् ॥ २८ ॥  <br>
तेजोनिभं बालमृगांकमौलिं नमामि रुद्रं स्फुरदुग्रवक्त्रम् ॥ <br>
कालेन्धनं कामदमस्तसंगं धर्मासनस्थं प्रकृतिद्वयस्थम् ॥ २९ ॥ <br>
अतीन्द्रियं विश्वभुजं जितारिं गुणत्रयातीतमजं निरीहम् ॥ <br>
तमोमयं वेदमयं चिदंशं प्रजापतीशं पुरुहूतमिन्द्रम् ॥ <br>
अनागतैकध्वनिरूपमाद्यं ध्यायंति यं योगविदो यतीन्द्राः ॥ 7.1.290.३० ॥ <br>
संसारपाशच्छिदुरं विमुक्तः पुनः पुनस्त्वां प्रणमामि देवम् ॥ ३१ ॥ <br>
निरूपमास्यं च बलप्रभावं न च स्वभावं परमस्य पुंसः ॥ <br>
विज्ञायते विष्णुपितामहाद्यैस्तं वामदेवं प्रणमाम्यचिंत्यम् ॥ ३२ ॥ <br>
शिवं समाराध्य तमुग्रमू्र्त्तिं पपौ समुद्रं भगवानगस्त्यः ॥ <br>
लेभे दिलीपोऽप्यखिलांश्च कामांस्तं विश्वयोनिं शरणं प्रपद्ये ॥ ३३ ॥ <br>
देवेन्द्रवन्द्योद्धर मामनाथं शम्भो कृपाकारुणिकः किल त्वम् ॥ <br>
दुःखाऽर्णवे मग्नमुमेश दीनं समुद्धर त्वं भव शंकरोऽसि ॥ ३४ ॥ <br>
संपूजयन्तो दिवि देवसंघा ब्रह्मेन्द्ररुद्रा विहरंति कामम् ॥ <br>
तं स्तौमि नौमीह जपामि शर्वं वन्देऽभिवंद्यं शरणं प्रपन्नः ॥३५॥ <br>
स्तुत्वैवमीशं विरराम यावत्तावत्स रुद्रोऽर्कसहस्रतेजाः ॥ <br>
ददौ च तस्मै वरदोंऽधकारिर्वरत्रयं वैश्रवणाय देवः॥<br>
सख्यं च दिक्पालपदं चतुर्थं धनाधिपत्यं च दिवौकसां च ॥ ३६ ॥ <br>
यस्मादत्र त्वया सम्यङ्न्यंकुमत्यास्तटे शुभे ॥ <br>
आराधितोऽहं विधिवत्कृत्वा मूर्त्तिं महीमयीम् ॥ ३७ ॥ <br>
तस्मात्तवैव नाम्ना तत्स्थानं ख्यातं भविष्यति ॥ <br>
कुबेरनगरेत्येवं मम प्रीतिप्रदायकम् ॥ ३८॥ <br>
त्वया प्रतिष्ठितं लिंगमस्मात्स्थानाच्च पश्चिमे ॥ <br>
उमानाथस्य विधिवत्सोमनाथेति तत्स्मृतम् ॥ ३९ ॥ <br>
श्रीपंचम्यां विधानेन यस्तच्च पूजयिष्यति ॥ <br>
सप्तपुरुषावधिर्यावत्तस्य लक्ष्मीर्भविष्यति ॥ 7.1.290.४० ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये न्यंकुमतीमाहात्म्ये कुबेरनगरोत्पत्तिकुबेरस्थापितसोमनाथमाहात्म्यवर्णनंनाम नवत्युत्तरद्विशततमोऽध्यायः ॥२९०॥ <br>
<br>
</span>
