<span style="font-size: 14pt; line-height: 200%">॥ ईश्वर उवाच ॥ ॥ <br>
अथ संपूज्य विधिना देवदेवं कपर्द्दिनम् ॥ <br>
ततो गच्छेन्महादेवि लिगं केदारसंस्थितम् ॥ १ ॥ <br>
तस्यैवाग्नेयभागस्थं भीमेश्वरसमीपगम्॥ <br>
स्वयंभूतं महादेवि कल्पलिंगं मम प्रियम् ॥ २ ॥ <br>
मया संपूजितं देवि वृद्धिलिंग महाप्रभम्॥ <br>
निराहारस्तु यस्तत्र करोत्येकं प्रजागरम् ॥ ३ ॥ <br>
चतुर्दश्यां विशेषेण तस्य लोकाः सनातनाः ॥ <br>
रुद्रेश्वरेति देवस्य त्वासीन्नाम पुरा युगे ॥ ४ ॥<br>
तिष्येस्मिंस्तु पुनः प्राप्ते म्लेच्छस्पर्शभयातुरः ॥ <br>
अस्मिँल्लिंगे लयं यातः केदारश्चाब्धिसंनिधौ ॥ ५ ॥ <br>
तेन केदारनामेति तस्य ख्यातं धरातले ॥ <br>
माघे मासि यताहारः स्नात्वा तु लवणोदधौ ॥६॥ <br>
पद्मके तु महाकुंडे मध्येस्य लवणांभसः ॥ <br>
रुद्रेशाद्दक्षिणे भागे धनुषां दशके स्थिते ॥ ७ ॥ <br>
स्नात्वा विधानतो देवि रुद्रेशं चार्चयिष्यति ॥ <br>
सम्यक्केदारया त्रायाः फलं तस्य भविष्यति ॥ ८ ॥<br>
ब्रह्महत्यादिपापानां पूजनान्नाशनं महत् ॥ <br>
अथ तस्यैव देवस्य इतिहासं पुरातनम् ॥ ९ ॥ <br>
सर्वकामप्रदं नृणां कथ्यते ते सुरप्रिये ॥ <br>
आसीद्राजा पुरा देवि शशबिंदुरिति श्रुतः ॥ 7.1.39.१० ॥ <br>
सार्वभौमो महीपालो विपक्षगणसूदनः ॥ <br>
कलिद्वापरयोः संधौ सभूतः पृथिवीपतिः ॥ ११ ॥ <br>
तस्य भार्याऽभवत्साध्वी प्राणेभ्योऽपि गरीयसी ॥ <br>
न देवी न च गन्धर्वी नासुरी न च पन्नगी ॥ १२ ॥ <br>
तादृग्रूपा वरारोहे यथाऽस्य शुभलोचना॥ <br>
तस्य हेममयं पद्मं शतपत्रं मनोरमम्॥१३॥ <br>
खेचरं वेगि नित्यं च तस्य राज्ञो महात्मनः॥ <br>
स तेन पर्यटँल्लोकान्सर्वान्देवि स्वकामतः॥१४॥ <br>
एकदा फाल्गुने मासि शुक्लपक्षे वरानने ॥ <br>
चतुर्द्दश्यां तु संप्राप्तः प्रभासक्षेत्रमुत्तमम्॥१५॥ <br>
अथापश्यदृषीन्सर्वाञ्छ्रीसोमेशपुरःस्थितान् ॥ <br>
रात्रौ जागरणार्थाय जपहोमपरायणान्॥ १६ ॥ <br>
स दृष्ट्वा सोमनाथं तु प्रणिपत्य विधानतः ॥ <br>
पूजयामास सर्वां स्तान्यथार्हं भक्तिसंयुतः ॥ १७ ॥ <br>
ततः केदारमासाद्य संस्नाप्य विधिवत्प्रिये ॥ <br>
पूजयित्वा विचित्राभिः पुष्पमालाभिरीश्वरम् ॥ १८ ॥ <br>
नैवेद्यैर्विविधैर्वस्त्रैर्भूषणैश्च मनोहरैः ॥ <br>
ततोऽत्र कारयामास जागरं सुसमाहितः ॥ १९ ॥ <br>
ततस्ते मुनयः सर्वे कुतूहलसमन्विताः ॥ <br>
च्यवनो याज्ञवल्क्यश्च शांडिल्यः शाकटायनः ॥ 7.1.39.२० ॥ <br>
रैभ्योऽथ जैमिनिः क्रौंचो नारदः पर्वतः शिलः ॥ <br>
मार्कंडं पुरतः कृत्वा जग्मुस्तस्य समीपतः ॥ २१ ॥ <br>
चक्रुः कथाः सुविचित्रा इतिहासानि भूरिशः ॥<br>
&nbsp;कीर्त्तयंतः स्थितास्तत्र पप्रच्छू राजसत्तमम् ॥ २२ ॥ <br>
॥ ऋषय ऊचुः ॥ ॥ <br>
कस्मात्सोमेश्वरं देवं परित्यज्य नराधिप ॥ <br>
केदारस्य पुरोऽकार्षीर्जागरं तद्ब्रवीहि नः ॥ <br>
नूनं वेत्सि फलं चास्य लिंगस्य त्वं महोदयम् ॥ २३ ॥ ॥ <br>
॥ राजोवाच ॥ ॥ <br>
शृण्वंतु ब्राह्मणाः सर्वे अन्यदेहोद्भवं मम ॥ <br>
पुराऽहं शूद्रजातीय आसं ब्राह्मणपूजकः ॥ २४ ॥ <br>
सौराष्ट्रविषये शुभ्रे धनधान्यसमाकुले ॥ <br>
अथ कालांतरे तत्र अनावृष्टिरभूद्द्विजाः ॥ २५ ॥ <br>
ततोऽहं क्षुधयाविष्टः प्रभासं क्षेत्रमास्थितः ॥ <br>
अथापश्यं सरः शुभ्रं हरिणीमूलसंस्थितम् ॥ २६ ॥ <br>
तच्च रामसरोनाम पद्मिनीषण्डमंडितम् ॥ <br>
क्षीरोदांबुधिसंकाशं दृष्ट्वा स्नातः क्लमान्वितः ॥ २७ ॥ <br>
संतर्प्य च पितॄन्देवान्पीत्वा स्वच्छमथोदकम् ॥ <br>
ततोऽहं भार्यया प्रोक्तो गृहाणेमान्सरोरुहान् ॥ २८ ॥ <br>
एतत्समीपतो रम्यं दृश्यते स्थानमुत्तमम् ॥ <br>
विक्रीणीमोऽत्र गत्वा तु येन स्याद्भोजनं विभो ॥ २९ ॥ <br>
अथावतीर्य सलिलं गृहीतानि मया द्विजाः ॥ <br>
कमलानि सुभू रीणि प्रस्थितश्च पुरं प्रति ॥ 7.1.39.३० ॥ <br>
तत्र गत्वा च रथ्यासु चत्वरेषु त्रिकेषु च ॥ <br>
प्रफुल्लकमलान्येव क्रेतुं वै मुनिसत्तमाः ॥ ३१ ॥ <br>
न कश्चित्प्रति गृह्णाति अस्तं प्राप्तो दिवाकरः ॥ <br>
प्रासादं कंचिदासाद्य सुप्तोहं सह भार्यया ॥३२॥ <br>
तत्र सुप्तस्य मे बुद्धिः श्रुत्वा गीतध्वनिं तदा ॥ <br>
समुत्पन्ना सभा र्यस्य क्षुधार्तस्य विशेषतः ॥ <br>
नूनं जागरणं ह्येतत्कस्मिंश्चिद्विबुधालये ॥ ३३ ॥ <br>
सरोरुहाणि चादाय व्रजाम्यत्र सुरालये ॥ <br>
यदि कश्चित्प्रगृह्णाति प्राणयात्रा ततो भवेत् ॥ ३४ ॥ <br>
अथोत्थाय समायातो ह्यत्राहं मुनिपुंगवाः ॥ <br>
अपश्यं लिंगमेतत्तु पूजितं कुसुमैः शुभैः ॥ ३५ ॥ <br>
रुद्रेश्वराभिधमिदं वृद्धलिंगं स्वयंभुवम् ॥ <br>
वेश्यानंगवतीनाम्नी शिवरात्रिपरायणा ॥ ३६ ॥ <br>
जागर्त्ति पुरतस्तस्य गीतनृत्योत्सवादिना ॥ <br>
ततः कश्चिन्मया दृष्टः किमेतद्रात्रिजागरम् ॥३७॥ <br>
केयं स्त्री दृश्यतेऽत्यर्थं गीतनृत्योत्सवे रता ॥ <br>
सोऽब्रवीच्छिवधर्मोक्ता शिवरात्रिः सुधर्मदा ॥३८॥ <br>
तां चानंगवतीनाम्नी वेश्येयं धर्मसंयुता ॥ <br>
जागर्त्ति परमं श्रेयः शिवरात्रिव्रतं शुभम्॥ ३९ ॥ <br>
शिवरात्रिव्रतं ह्येतद्यः सम्यक्कुरुते नरः ॥ <br>
न स दुःखमवाप्नोति न दारि द्र्यं न बंधनम्॥ 7.1.39.४० ॥ <br>
दुष्टं चारिष्टयोगं वा न रोगं न भयं क्वचित् ॥ <br>
सुखसौभाग्यसंपन्नो जायते सत्कुले नरः ॥ ४१ ॥ <br>
तेजस्वी च यशस्वी च सर्वकल्याणभाजनम् ॥ <br>
भवेदस्य प्रसादेन एवमाहुर्मनीषिणः ॥ ४२ ॥ <br>
॥ राजोवाच ॥ ॥ <br>
अथ मे बुद्धिरुत्पन्ना तद्व्रतं प्रति निश्चला ॥ <br>
चिंतितं मनसा ह्येतन्मयाब्राह्मणसत्तमाः ॥ ४३ ॥ <br>
अन्नाभावान्ममोत्पन्न उपवासो बलाद्यतः ॥ <br>
तदहं पद्मके तीर्थेस्नात्वा च लवणांभसि ॥ ४४ ॥ <br>
एतैः सरोरुहैर्देवं पूजयामि महेश्वरम्॥ <br>
ततो मया सभार्येण रुद्रेशः संप्रपूजितः ॥ ४५ ॥ <br>
पद्मैश्च भक्तियुक्तेन सभार्येण विशेषतः ॥ <br>
जाग्रत्स्थितस्तु देवाग्रे तां रात्रिं सह भार्यया ॥ ४६ ॥ <br>
ततः प्रभातसमय उदिते सूर्यमण्डले ॥ <br>
सा वेश्या मामुवाचेदं कलधौतपलत्रयम् ॥ ४७ ॥ <br>
गृहाणमूल्यं पद्मानां न गृहीतं मया हि तत् ॥ <br>
सात्त्विकं भावमास्थाय सभार्येण द्विजोत्तमाः ॥ ४८ ॥ <br>
ततो भिक्षां समाहृत्य प्राणयात्रा मया कृता ॥ <br>
कालेन महता प्राप्तः कालधर्मं मुनीश्वराः ॥ ४९ ॥ <br>
इयं मे दयिता साध्वी प्राणेभ्योऽपि गरीयसी ॥ <br>
मम देहं समादाय प्रविष्टा हव्यवाहनम्॥ ॥ 7.1.39.५० ॥ <br>
तत्प्रभावादहं जातः सर्वभौमो महीपतिः ॥ <br>
जातिस्मरः सभार्यस्तु सत्यमेतद्द्विजोत्तमाः ॥ ५१ ॥ <br>
एतस्मात्कारणादस्य भक्तिर्लिंगस्य चोपरि ॥ <br>
मम नित्यं सभार्यस्य सत्यमेतद्ब्रवीमि वः ॥ ५२ ॥ <br>
मया क्रियाविहीनेन भक्तिबाह्येन सत्तमाः ॥ <br>
व्रतमेतत्समाचीर्णं तस्येदं सुमहत्फ लम्॥ ५३ ॥ <br>
अधुना भक्तियुक्तस्य यथोपकरणान्मम ॥ <br>
भविष्ये यत्फलं किंचिन्नो वेद्मि च मुनीश्वराः ॥ <br>
येन सोमेशमुत्सृज्य अत्राहं भक्ति तत्परः ॥ ५४ ॥ <br>
॥ ईश्वर उवाच ॥ ॥ <br>
एवं श्रुत्वा तु ते विप्रा विस्मयोत्फुल्ललोचनाः ॥ <br>
साधुसाध्विति जल्पंतो राजानं संप्रशंसिरे ॥ ५५ ॥ <br>
पूजयामासुरनिशं लिंगं तत्र स्वयंभुवम् ॥ <br>
ततोऽसौ पार्थिवश्रेष्ठो लिंगस्यास्यप्रसादतः ॥ <br>
संसिद्धिं परमां प्राप्तो दुर्ल्लभां त्रिदशैरपि ॥ ५६ ॥ <br>
सा च वेश्या भगवती शिवरात्रिप्रभावतः ॥ <br>
तस्य लिंगस्य माहात्म्याद्रंभानामाप्सराऽभवत् ॥ ५७ ॥ <br>
तस्मात्सर्वप्रयत्नेन तल्लिंगं पूजयेद्बुधः ॥ <br>
धर्मकामार्थमोक्षं च यो वांछत्यखिलप्रदम् ॥ ५८ ॥ <br>
इति श्रीस्कांदे महापुराण एकाशीतिसाहस्र्यां सहितायां सप्तमे प्रभासखण्डे प्रथमे प्रभास क्षेत्रमाहात्म्ये केदारेश्वर (रुद्रेश्वर)लिङ्गमाहात्म्यवर्णनं नामैकोनचत्वारिंशोऽध्यायः॥३९॥ <br>
<br>
<br>
</span>
