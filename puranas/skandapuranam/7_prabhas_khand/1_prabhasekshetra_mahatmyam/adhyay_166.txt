<span style="font-size: 14pt; line-height: 200%">॥ देव्युवाच ॥ ॥ <br>
प्रभासे संस्थिता या तु सावित्री ब्रह्मणः प्रिया ॥ <br>
तस्याश्चरित्रं मे ब्रूहि देवदेव जगत्पते ॥ १ ॥ <br>
व्रतमाहात्म्यसंयुक्तमितिहाससमन्वितम् ॥ <br>
पाति व्रत्यकरं स्त्रीणां महाभाग्यं महोदयम् ॥ २ ॥ <br>
॥ ईश्वर उवाच ॥ ॥ <br>
कथयामि महादेवि सावित्र्याश्चरितं महत् ॥ <br>
प्रभासक्षेत्रसंस्थायाः स्थल स्थाने महेश्वरि ॥ <br>
यथा चीर्णं व्रतकरं सावित्र्या राजकन्यया ॥ ३ ॥ <br>
आसीन्मद्रेषु धर्मात्मा सर्वभूतहिते रतः ॥ <br>
पार्थिवोऽश्वपतिर्नाम पौरजानपद प्रियः ॥ ४ ॥ <br>
क्षमावाननपत्यश्च सत्यवादी जितेन्द्रियः ॥ <br>
प्रभासक्षेत्रयात्रायामाजगाम स भूपतिः ॥ <br>
यात्रां कुर्वन्विधानेन सावित्रीस्थलमागतः ॥ ५ ॥ <br>
स सभार्यो व्रतमिदं तत्र चक्रे नृपः स्वयम् ॥ <br>
सावित्रीति प्रसिद्धं यत्सर्वकामफलप्रदम् ॥ ६ ॥ <br>
तस्य तुष्टाऽभवद्देवि सावित्री ब्रह्मणः प्रिया ॥ <br>
भूर्भुवःस्वरितीत्येषा साक्षान्मूर्तिमती स्थिता ॥ ७ ॥ <br>
कमंडलुधरा देवी जगामादर्शनं पुनः ॥ <br>
कालेन वहुना जाता दुहिता देवरूपिणी ॥ ८ ॥ <br>
सावित्र्या प्रीतया दत्ता सावित्र्याः पूजया तथा ॥ <br>
सावित्रीत्येव नामाऽस्याश्चक्रे विप्राज्ञया नृपः॥ ९ ॥ <br>
सा विग्राहवतीव श्रीः प्रावर्धत नृपात्मजा ॥ <br>
सावित्री सुकुमारांगी यौवनस्था बभूव ह ॥ 7.1.166.१० ॥ <br>
या सुमध्या पृथुश्रोणी प्रतिमा काञ्चनी यथा ॥ <br>
प्राप्तेयं देवकन्या वा दृष्ट्वा तां मेनिरे जनाः ॥ ॥ ११ ॥ <br>
सा तु पद्मा विशालाक्षी प्रज्वलतीव तेजसा ॥ <br>
चचार सा च सावित्री व्रतं यद्भृगुणोदितम् ॥१२॥ <br>
अथोपोष्य शिरःस्नाता देवतामभिगम्य च ॥ <br>
हुत्वाग्निं विधिवद्विप्रान्वाचयेद्वरवर्णिनी ॥१३॥ <br>
तेभ्यः सुमनसः शेषां प्रतिगृह्य नृपात्मजा॥ <br>
सखीपरिवृताऽभ्येत्य देवी श्रीवत्सरूपिणी ॥१४॥ <br>
साऽभिवाद्य पितुः पादौ शेषां पूर्वं निवेद्य च ॥ <br>
कृताञ्जलिर्वरारोहा नृपतेः पार्श्वतः स्थिता ॥ १५ ॥ <br>
तां दृष्ट्वा यौवनप्राप्तां स्वां सुतां देवरूपिणीम् ॥ <br>
उवाच राजा संमन्त्र्य पुत्र्यर्थं सह मन्त्रिभिः ॥ १६ ॥ <br>
पुत्रि प्रदानकालस्ते न हि कश्चिद्वृणोति माम् ॥ <br>
विचारयन्न पश्यामि वरं तुल्यमिहात्मनः ॥ ॥१७॥<br>
देवादीनां यथा वाच्यो न भवेयं तथा कुरु ॥<br>
पठ्यमानं मया पुत्रि धर्मशास्त्रेषु च श्रुतम् ॥१८॥ <br>
पितुर्गेहे तु या कन्या रजः पश्यत्यसंस्कृता ॥ <br>
ब्रह्महत्या पितुस्तस्य सा कन्या वृषली स्मृता ॥ १९ ॥<br>
अतोऽर्थं प्रेषयामि त्वां कुरु पुत्रि स्वयंवरम् ॥ <br>
वृद्धैरमात्यैः सहिता शीघ्रं गच्छावधारय ॥ ॥ 7.1.166.२० ॥ <br>
एवमस्त्विति सावित्री प्रोच्य तस्माद्विनिर्ययौ ॥ <br>
तपोवनानि रम्याणि राजर्षीणां जगाम सा ॥ २१ ॥ <br>
मान्यानां तत्र वृद्धानां कृत्वा पादाभिवन्दनम् ॥ <br>
ततोऽभिगम्य तीर्थानि सर्वाण्येवाश्रमाणि च ॥ २२ ॥<br>
आजगाम पुनर्वेश्म सावित्री सह मंत्रिभिः ॥ <br>
तत्रापश्यत देवर्षिं नारदं पुरतः शुचिम् ॥ २३ ॥ <br>
आसीनमासने विप्रं प्रणम्य स्मितभाषिणी ॥ <br>
कथयामास तत्कार्यं येनारण्यं गता च सा ॥ २४ ॥ <br>
॥ सावित्र्युवाच ॥ <br>
आसीच्छाल्वेषु धर्मात्मा क्षत्रियः पृथिवीपतिः ॥ <br>
द्युमत्सेन इति ख्यातो दैवादन्धो वभूव सः ॥ २५ ॥ <br>
आर्यस्य बालपुत्रस्य द्युमत्सेनस्य रुक्मिणा ॥ <br>
सामन्तेन हृतं राज्यं छिद्रेऽस्मिन्पूर्ववैरिणा ॥ २६ ॥ <br>
स बालवत्सया सार्धं भार्यया प्रस्थितो वनम् ॥ २७ ॥ <br>
स तस्य च वने वृद्धः पुत्रः परमधार्मिकः ॥ <br>
सत्यवागनुरूपो मे भर्तेति मनसेप्सितः ॥ २८ ॥ <br>
॥ नारद उवाच ॥ ॥ <br>
अहो बत महत्कष्टं सावित्र्या नृपते कृतम् ॥ <br>
बालस्वभावादनया गुणवान्सत्यवाग्वृतः ॥ २९ ॥ <br>
सत्यं वदत्यस्य पिता सत्यं माता प्रभाषते ॥ <br>
सत्यं वदेति मुनिभिः सत्यवान्नाम वै कृतम् ॥7.1.166.३०॥ <br>
नित्यं चाश्वाः प्रियास्तस्य करोत्यश्वाश्च मृन्मयान् ॥ <br>
चित्रेऽपि च लिखत्यश्वांश्चित्राश्व इति चोच्यते ॥ ३१ ॥ <br>
सत्यवान्रंतिदेवस्य शिष्यो दानगुणैः समः ॥ <br>
ब्रह्मण्यः सत्यवादी च शिबिरौशीनरो यथा ॥ ३२ ॥ <br>
ययातिरिव चोदारः सोमवत्प्रियदर्शनः ॥ <br>
रूपेणान्यतमोऽश्विभ्यां द्युमत्सेनसुतो बली ॥ ३३ ॥ <br>
एको दोषोऽस्ति नान्यश्च सोऽद्यप्रभृति सत्यवान् ॥ <br>
संवत्सरेण क्षीणायुर्देहत्यागं करिष्यति ॥ ३४ ॥ <br>
नारदस्य वचः श्रुत्वा दुहिता प्राह पार्थिवम् ॥ ३५ ॥ <br>
॥ सावित्र्युवाच ॥ ॥ <br>
सकृज्जल्पंति राजानः सकृज्जल्पंति ब्राह्मणाः ॥ <br>
सकृत्कन्या प्रदीयेत त्रीण्येतानि सकृत्सकृत् ॥ ३६ ॥ <br>
दीर्घायुरथवाल्पायुः सगुणो निर्गुणोऽपि वा ॥ <br>
सकृद्वृतो मया भर्ता न द्वितीयं वृणोम्यहम्  ॥ ३७ ॥ <br>
मनसा निश्चयं कृत्वा ततो वाचाऽभिधीयते ॥ <br>
क्रियते कर्मणा पश्चात्प्रमाणं हि मनस्ततः ॥ ३८ ॥ <br>
॥ नारद उवाच ॥ ॥ <br>
यद्येतदिष्टं भवतः शीघ्रमेव विधीयताम् ॥ <br>
अविघ्नेन तु सावित्र्याः प्रदानं दुहितुस्तव ॥ ३९ ॥ <br>
एवमुक्त्वा समुत्पत्य नारूदस्त्रिदिवं गतः ॥ <br>
राजा च दुहितुः सर्वं वैवाहिकमथाकरोत् ॥ <br>
शुभे मुहूर्ते पार्श्वस्थैर्ब्राह्मणैर्वेदपारगैः ॥ 7.1.166.४० ॥ <br>
सावित्र्यपि च तं लब्ध्वा भर्तारं मनसेप्तितम् ॥। <br>
मुमुदेऽतीव तन्वंगी स्वर्गं प्राप्येव पुण्यकृत् ॥ ४१ ॥ <br>
एवं तत्राश्रमे तेषां तदा निवसतां सताम् ॥ <br>
कालस्तु पश्यतां किञ्चिदतिचक्राम पार्वति ॥ ४२ ॥ <br>
सावित्र्यास्तु तदा नार्यास्तिष्ठन्त्याश्च दिवानिशम् ॥ <br>
नारदेन यदुक्तं तद्वाक्यं मनसि वर्तते ॥ ४३ ॥ <br>
ततः काले बहुतिथे व्यतिक्रान्ते कदाचन ॥ <br>
प्राप्तः कालोऽथ मर्तव्यो यत्र सत्यव्रतो नृपः ॥ ४४ ॥ <br>
ज्येष्ठमासे सिते पक्षे द्वादश्यां रजनीमुखे ॥ <br>
गणयंत्याश्च सावित्र्या नारदोक्तं वचो हृदि ॥ ४५ ॥ <br>
चतुर्थेऽहनि मर्तव्यमिति संचिंत्य भामिनी ॥ <br>
व्रतं त्रिरात्रमुद्दिश्य दिवारात्रं स्थिताऽऽश्रमे ॥ ४६ ॥ <br>
ततस्त्रिरात्रं न्यवसत्स्नात्वा संतर्प्य देवताम् ॥ <br>
श्वश्रूश्वशुरयोः पादौ ववंदे चारुहासिनी ॥ ४७ ॥ <br>
अथ प्रतस्थे परशुं गृहीत्वा सत्यवान्वनम् ॥ <br>
सावित्र्यपि च भर्तारं गच्छंतं पृष्ठतोऽन्वयात् ॥ ४८ ॥ <br>
ततो गृहीत्वा तरसा फलपुष्पसमित्कुशान् ॥ <br>
अथ शुष्काणि चादाय काष्ठभारमकल्पयत् ॥ ४९ ॥ <br>
अथ पाटयतः काष्ठं जाता शिरसि वेदना ॥ <br>
काष्ठभारं क्षणात्त्यक्त्वा वटशाखावलंबितः ॥ 7.1.166.५० ॥ <br>
सावित्रीं प्राह शिरसो वेदना मां प्रबाधते ॥ <br>
तवोत्संगे क्षणं तावत्स्वप्तुमिच्छामि सुन्दरि ॥ ५१ ॥ <br>
विश्रमस्व महाबाहो सावित्री प्राह दुःखिता ॥ <br>
पश्चादपि गमिष्यामि ह्याश्रमं श्रमनाशनम् ॥ ॥ ५२ ॥ <br>
यावदुत्संगगं कृत्वा शिरोस्य तु महीतले ॥ <br>
तावद्ददर्श सावित्री पुरुषं कृष्णपिंगलम् ॥ ५३ ॥ <br>
किरीटिनं पीतवस्त्रं साक्षात्सूर्यमिवोदितम् ॥ <br>
तमुवाचाथ सावित्री प्रणम्य मधुराक्षरम् ॥ ५४ ॥ <br>
कस्त्वं देवोऽथवा दैत्यो यो मां धर्षितुमागतः ॥ <br>
न चाहं केनचिच्छक्या स्वधर्माद्देव रोधितुम् ॥ ५५ ॥ <br>
विद्धि मां पुरुषश्रेष्ठ दीप्तामग्निशिखामिव ॥ ५६ ॥ <br>
॥ यम उवाच ॥ ॥ <br>
यमः संयमनश्चास्मि सर्वलोकभयंकरः ॥ ५७ ॥ <br>
क्षीणायुरेष ते भर्ता संनिधौ ते पतिव्रते ॥ <br>
न शक्यः किंकरैर्नेतुमतोऽहं स्वयमागतः ॥ ५८ ॥ <br>
एवमुक्त्वा सत्यव्रतशरीरात्पाशसंयुतः ॥ <br>
अंगुष्ठमात्रं पुरुषं निचकर्ष यमो बलात् ॥ ५९ ॥ <br>
अथ प्रयातुमारेभे पंथानं पितृसेवितम् ॥ <br>
सावित्र्यपि वरारोहा पृष्ठतोऽनुजगाम ह ॥ 7.1.166.६० ॥ <br>
पतिव्रतत्वाच्चाश्रांता तामुवाच यमस्तथा ॥ <br>
निवर्त गच्छ सावित्रि मुहूर्तं त्वमिहागता ॥ ६१ ॥ <br>
एष मार्गो विशालाक्षि न केनाप्यनुगम्यते ॥ ६२ ॥ <br>
॥ सावित्र्युवाच ॥ ॥ <br>
न श्रमो न च मे ग्लानिः कदाचिदपि जायते ॥ <br>
भर्तारमनुगच्छन्त्या विशिष्टस्य च संनिधौ ॥ ६३ ॥ <br>
सतां सन्तो गतिर्नान्या स्त्रीणां भर्ता सदा गतिः ॥ <br>
वेदो वर्णाश्रमाणां च शिष्याणां च गतिर्गुरुः ॥ ६४ ॥ <br>
सर्वेषामेव भूतानां स्थानमस्ति महीतले ॥ <br>
भर्त्तारमेकमुत्सृज्य स्त्रीणां नान्यः समाश्रयः ॥ ६५ ॥ <br>
एवमन्यैः सुमधुरैर्वाक्यैर्धर्मार्थसंहितैः ॥ <br>
तुतोष सूर्यतनयः सावित्रीं वाक्यमब्रवीत् ॥ ६६ ॥ <br>
॥ यम उवाच ॥ ॥ <br>
तुष्टोऽस्मि तव भद्रं ते वरं वरय भामिनि ॥ <br>
सापि वव्रे च राज्यं स्वं विनयावनतानना ॥ ६७ ॥ <br>
चक्षुःप्राप्तिं तथा राज्यं श्वशुरस्य महात्मनः ॥ <br>
पितुः पुत्रशतं चैव पुत्राणां शतमात्मनः ॥ ६८ ॥ <br>
जीवितं च तथा भर्तुर्धर्मसिद्धिं च शाश्वतीम् ॥ <br>
धर्मराजो वरं दत्त्वा प्रेषयामास तां ततः ॥ ६९ ॥ <br>
अथ भर्तारमासाद्य सावित्री हृष्टमानसा ॥ <br>
जगाम स्वाश्रमपदं सह भर्त्रा निराकुला ॥ 7.1.166.७० ॥<br>
ज्येष्ठस्य पूर्णिमायां च तया चीर्णं व्रतं त्विदम् ॥ <br>
माहात्म्यतोऽस्य नृपतेश्चक्षुःप्राप्तिरभूत्पुरः ॥ ७१ ॥ <br>
ततः स्वदेशराज्यं च  प्राप निष्कण्टकं नृपः ॥ <br>
पितास्याः पुत्रशतकं सा च लेभे सुताञ्छतम् ॥ ७२ ॥ <br>
एवं व्रतस्य माहात्म्यं कथितं सकलं मया ॥ ७३ ॥ ॥ <br>
॥ देव्युवाच ॥ ॥ <br>
कीदृशं तद्व्रतं देव सावित्र्या चरितं महत् ॥ <br>
तस्मिंस्तु ज्येष्ठमासे हि विधानं तस्य कीदृशम् ॥ ७४ ॥ <br>
का देवता व्रते तस्मिन्के मन्त्राः किं फलं विभो ॥ <br>
विस्तरेण महेश त्वं ब्रूहि धर्मं सनातनम् ॥ ७६ ॥ <br>
॥ ईश्वर उवाच ॥ ॥ <br>
श्रूयतां देवदेवेशि सावित्रीव्रतमा दरात् ॥ <br>
कथयामि यथा चीर्णं तया सत्या महेश्वरि ॥ ७६ ॥ <br>
त्रयोदश्यां तु ज्येष्ठस्य दन्तधावनपूर्वकम् ॥ <br>
त्रिरात्रं नियमं कुर्यादुपवासस्य भामिनि ॥ ७७ ॥ <br>
अशक्तस्तु त्रयोदश्यां नक्तं कुर्याज्जितेन्द्रियः ॥ <br>
अयाचितं चतुर्दश्यां ह्युपवासेन पूर्णिमाम् ॥ ७८ ॥ <br>
नित्यं स्नात्वा तडागे वा महानद्यां च निर्झरे ॥ <br>
पांडुकूपे तु सुश्रोणि सर्वस्नानफलं लभेत् ॥ ७९ ॥ <br>
विशेषात्पूर्णिमायां तु स्नानं सर्षपमृज्जलैः ॥ 7.1.166.८० ॥ <br>
गृहीत्वा वालुकं पात्रे प्रस्थमात्रे यशस्विनि ॥ <br>
अथवा धान्यमादाय यवशालितिलादिकम् ॥ ८१ ॥ <br>
ततो वंशमये पात्रे वस्त्रयुग्मेन वेष्टिते ॥ <br>
सावित्रीप्रतिमां कृत्वा सर्वावयवशोभिताम्॥ ८२ ॥ <br>
सौवर्णीं मृन्मयीं वापि स्वशक्त्या दारुनिर्मिताम् ॥ <br>
रक्तवस्त्रद्वयं दद्यात्सावित्र्या ब्रह्मणः सितम् ॥ ८३ ॥ <br>
सावित्रीं ब्रह्मणा सार्धमेवं शक्त्या प्रपूजयेत् ॥ <br>
गन्धैः सुगन्धपुष्पैश्च धूपनैवेद्यदीपकैः ॥ ९४ ॥ <br>
पूर्णकोशातकैः पक्वैः कूष्माण्डकर्कटीफलैः ॥ <br>
नालिकेरैः सखर्जूरैः कपित्थैर्दाडिमैः शुभैः ॥ ८५ ॥ <br>
जंबूजंबीरनारिंगैरक्षोटैः पनसैस्तथा ॥ <br>
जीरकैः कटुखण्डैश्च गुडेन लवणेन च ॥ ८६ ॥ <br>
विरूढैः सप्तधान्यैश्च वंशपात्रप्रकल्पितैः ॥ <br>
रंजयेत्पट्टसूत्रैश्च शुभैः कुंकुमकेसरैः ॥ ८७ ॥ <br>
अवतारं करोत्येवं सावित्री ब्रह्मणः प्रिया ॥ ८८ ॥ <br>
तामर्च्चयीत मन्त्रेण सावित्र्या ब्रह्मणा समम्॥ <br>
इतरेषां पुराणोक्तो मंत्रोऽयं समुदाहृतः ॥ ८९ ॥ <br>
ओंकारपूर्वके देवि वीणापुस्तकधारिणि ॥ <br>
वेदांबिके नमस्तुभ्यमवैधव्यं प्रयच्छ मे ॥7.1.166.९०॥ <br>
एवं संपूज्य विधिवज्जागरं तत्र कारयेत्॥ <br>
गीतवादित्रशब्देननरनारीकदंबकम् ॥ <br>
नृत्यद्धसन्नयेद्रात्रिं नृत्यशास्त्रविशारदैः ॥ ९१ ॥ <br>
सावित्र्याख्यानकं चापि वाचयीत द्विजोत्तमान्॥ <br>
यावत्प्रभातसमयं गीतभावरसैः सह ॥ ९२ ॥ <br>
विवाहमेवं कृत्वा तु सावित्र्या ब्रह्मणा सह ॥ <br>
परिधाप्य सितैर्वस्त्रैर्दंपतीनां तु सप्तकम् ॥ ९३ ॥ <br>
गृहदानं प्रदातव्यं सर्वोपस्करसंयुतम् ॥ <br>
ब्राह्मणे वेदविदुषे सावित्रीं विनिवेदयेत् ॥ ९४ ॥ <br>
अथ सावित्रीकल्पज्ञे सावित्र्याख्यानवाचके ॥ <br>
दैवज्ञे ह्युञ्छवृत्तिस्थे दरिद्रे चाग्निहोत्रिणि ॥ ९५ ॥ <br>
एवं दत्त्वा विधानेन तस्यां रात्रौ निमन्त्रयेत् ॥ <br>
पौर्णमास्यां वटाधस्ताद्दंपतीनां चतुर्दश ॥ ९६ ॥ <br>
ततः प्रभातसमये उषःकाल उपस्थिते ॥ <br>
भक्ष्यभोज्यादिकं सर्वं सावित्रीस्थलमानयेत् ॥ ९७॥<br>
पाकं कृत्वा तु शुचिना रक्षां कृत्वा प्रयत्नतः ॥ <br>
ब्राह्मणान्गृहिणीयुक्तांस्तत आह्वानयेत्सुधीः ॥ ९८ ॥ <br>
सावित्र्याः स्थलके तत्र कृत्वा पादाभिषेचनम् ॥ <br>
सुस्नातान्ब्राह्मणांस्तत्र सभार्यानुपवेशयेत् ॥ ९९ ॥ <br>
सावित्र्याः पुरतो देवि दंपत्योर्भोजनं ददेत् ॥ <br>
तेनाहं भोजितस्तत्र भवामीह न संशय ॥ 7.1.166.१०० ॥ <br>
द्वितीयं भोजयेद्यस्तु भोजितस्तेन केशवः ॥ <br>
लक्ष्म्याः सहायो वरदो वरांस्तस्य प्रयच्छति ॥ १०१ ॥ <br>
सावित्र्या सहितो ब्रह्मा तृतीये भोजितो भवेत् ॥ <br>
एकैकं भोजनं तत्र कोटिभोजसमं स्मृतम् ॥ १०२ ॥ <br>
अष्टादशप्रकारेण षड्रसीकृतभोजनम् ॥ <br>
देव्यास्तत्र महादेवि सावित्रीस्थलसन्निधौ ॥ १०३ ॥ <br>
विधवा न कुले तस्य न वंध्या न च दुर्भगा ॥ <br>
न कन्याजननी चापि न च स्याद्भर्तुरप्रिया ॥ <br>
अष्टौ दोषास्तु नारीणां न भवंति कदाचन ॥ १०४ ॥ <br>
तस्मात्सर्वप्रयत्नेन सावित्र्यग्रे च भोजनम् ॥ <br>
दातव्यं सर्वदा देवि कटुनीलविवर्जितम् ॥ १०५ ॥ <br>
न चाम्लं न च वै क्षारं स्त्रीणां भोज्यं कदाचन ॥ <br>
पंचप्रकारं मधुरं हृद्यं सर्वं सुसंस्कृतम् ॥ १०६ ॥ <br>
घृतपूर्णापूपकाश्च बहुक्षीरसमन्विताः ॥ <br>
पूपकास्तादृशाः कार्या द्वितीयाऽशोकवर्तिका ॥ १०७ ॥ <br>
तृतीया पूपिका कार्या खर्जुरेण समन्विताः ॥ <br>
चतुर्थश्चैव संयावो गुडाज्याभ्यां समन्वितः ॥ ॥ १०८ ॥ <br>
आह्लादकारिणी पुंसां स्त्रीणां चातीव वल्लभा ॥ <br>
धनधान्यजनोपेतं नारीनरशताकुलम् ॥ <br>
पूपकैस्तु कुलं तस्या जायते नात्र संशयः ॥ ॥ १०९ ॥ <br>
न ज्वरो न च संतापो दुःखं च न वियोगजम् ॥ <br>
अशोकवर्तिदानेन कुलानामेकविंशतिः ॥ 7.1.166.११० ॥ <br>
वधूभिश्च सुतैश्चैव दासीदासैरनन्तकैः ॥ <br>
पूरितं च कुलं तस्याः पूरिका या प्रयच्छति ॥ १११ ॥ <br>
पुत्रिण्यो वै दुहितरो वधूभिः सहिताः कुले ॥ <br>
शिखरिणीप्रदात्रीणां युवतीनां न संशयः ॥ ११२ ॥ <br>
मोदते च कुलं सर्वं सर्वसिद्धिप्रपूरितम् ॥ <br>
मोदकानां प्रदानेन एवमाह पितामहः ॥ ११३ ॥ <br>
एतच्च गौरिणीनां तु भोजनं हि विशिष्यते ॥ ११४ ॥ <br>
सुभगा पुत्रिणी साध्वी धनऋद्धिसमन्विता ॥ <br>
सहस्रभोजिनी देवि भवेज्जन्मनिजन्मनि ॥ ११५ ॥ <br>
पानानि चैव मुख्यानि हृद्यानि मधुराणि च ॥ <br>
द्राक्षापानं तु चिंचायाः पानं गुडसमन्वितम् ॥ ११६ ॥ <br>
सरसेन तु तोयेन कृतखण्डेन वै शुभम् ॥ <br>
सुवासिनीनां पेयं वै दातव्यं च द्विजन्मनाम् ॥ ११७ ॥ <br>
इतरैरितराण्येव वर्णयोग्यानि यानि च ॥ <br>
सुरभीणि च पानानि तासु योग्यानि दापयेत् ॥ ११८ ॥ <br>
प्रतिपूज्य विधानेन वस्त्रदानैः सकंचुकैः ॥ <br>
कुङ्कुमेनानुलिप्तांगाः स्रग्दामभिरलंकृताः ॥ <br>
गंधैर्धूपैश्च संपूज्य नालिकेरान्प्रदापयेत् ॥ ११९ ॥ <br>
नेत्राणां चाञ्जनं कृत्वा सिन्दूरं चैव मस्तके ॥ <br>
पूगीफलानि हृद्यानि वासितानि मृदूनि च ॥ <br>
हस्ते दत्त्वा सपात्राणि प्रणिपत्य विसर्जयेत् ॥ 7.1.166.१२० ॥ <br>
स्वयं च भोजयेत्पश्चाद्बंधुभिर्बालकैः सह ॥ १२१ ॥ <br>
अथवा नैव संपद्येत्तीर्थे चैव तु भोजनम् ॥ <br>
गृहे गत्वा प्रभोक्तव्यं तुष्टा देवी यथा भवेत् ॥ ११२ ॥ <br>
एवमेव पितॄणां च आगम्य स्वे च मन्दिरे ॥ <br>
पिण्डप्रदानपूर्वं तु श्राद्धं कृत्वा विधानतः ॥ <br>
पितरस्तस्य तुष्टा वै भवन्ति ब्रह्मणो दिनम् ॥१२३॥ <br>
तीर्थादष्टगुणं पुण्यं स्वगृहे ददतः शुभे ॥ <br>
न च पश्यन्ति वै नीचाः श्राद्धं दत्तं द्विजातिभिः ॥ १२४ ॥ <br>
एकान्ते तु गृहे गुप्ते पितॄणां श्राद्धमिष्यते ॥ <br>
नीचं दृष्ट्वा हतं तत्तु पितॄणां नोपतिष्ठति ॥ १२५ ॥ <br>
तस्मात्सर्वप्रयत्नेन श्राद्धं गुप्तं च कारयेत् ॥ <br>
पितॄणां तृप्तिदं प्रोक्तं स्वयमेव स्वयंभुवा ॥१२६॥ <br>
गौरीभोज्यादिका या तु उत्सर्गात्क्रियते क्रिया ॥ <br>
राजसी सा समाख्याता जनानां कीर्तिदायिनी ॥ १२७ ॥ <br>
इदं दानं सदा देयमात्मनो हित मिच्छता ॥ <br>
श्राद्धे चैव विशेषेण यदीच्छेत्सात्त्विकं फलम् ॥ १२८ ॥ <br>
इदमुद्यापनं देवि सावित्र्यास्तु व्रतस्य च ॥ <br>
सर्वपातकशुद्ध्यर्थं कार्यं देवि नरैः सदा ॥ <br>
अकामतः कामतो वा पापं नश्यति तत्क्षणात् ॥ १२९ ॥ <br>
इह लोके तु सौभाग्यं धनं धान्यं वराः स्त्रियः ॥ <br>
भवंति विविधास्तेषां यैर्यात्रा तत्र वै कृता ॥ 7.1.166.१३० ॥ <br>
इदं यात्राविधानं तु भक्त्या यः कुरुते नरः ॥ <br>
शृणोति वा स पापैस्तु सर्वैरेव प्रमुच्यते ॥ १३१ ॥ <br>
ज्येष्ठस्य पूर्णिमायां तु सावित्रीस्थलके शुभे ॥ <br>
प्रदक्षिणा यः कुरुते फलदानैर्यथाविधि ॥ १३२ ॥ <br>
अष्टोत्तरशतं वापि तदर्धार्धं तदर्धकम् ॥ <br>
यः करोति नरो देवि सृष्ट्वा तत्र प्रदक्षिणाम् ॥ १३३ ॥ <br>
अगम्यागमनं यैश्च कृतं ज्ञानाच्च मानवैः ॥ <br>
अन्यानि पातकान्येवं नश्यंते नात्र संशयः ॥ १३४ ॥ <br>
यैर्गत्वा स्थलके संध्या सावित्र्याः समुपासिता ॥ <br>
स्वपत्न्याश्चैव हस्तेन पांडुकूपजलेन च ॥ १३५ ॥ <br>
भृंगारकनकेनैव मृन्मयेनाथ भामिनि ॥ <br>
आनीय तु जलं पुण्यं संध्योपास्तिं करोति यः ॥ <br>
तेन द्वादशवर्षाणि भवेत्संध्या ह्युपासिता ॥ १३६ ॥ <br>
अश्वमेधफलं स्नाने दाने दशगुणं तथा ॥ <br>
उपवासे त्वनंतं च कथायाः श्रवणे तथा ॥ १३७ ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभास खण्डे प्रथमे प्रभासक्षेत्रमाहात्म्ये सावित्रीव्रतविधिपूजनप्रकारोद्यापनादिकथनंनाम षट्षष्ट्युत्तरशततमोऽध्यायः ॥ १६६ ॥<br>
<br>
<br>
</span>
