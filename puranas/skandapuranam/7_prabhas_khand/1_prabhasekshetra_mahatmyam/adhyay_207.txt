<span style="font-size: 14pt; line-height: 200%">॥ ईश्वर उवाच ॥ ॥ <br>
॥ ईश्वर उवाच ॥ ॥ <br>
अतः परं प्रवक्ष्यामि श्राद्धदानान्यनुक्रमात् ॥ <br>
तारणाय च भूतानां सरस्वत्यब्धिसंगमे ॥ १ ॥ <br>
लोके श्रेष्ठतमं सर्वं ह्यात्मनश्चापि यत्प्रियम् ॥ <br>
सर्वं पितॄणां दातव्यं तदेवाक्षय्यमिच्छताम् ॥ २ ॥ <br>
जांबूनदमयं दिव्यं विमानं सूर्यसन्निभम् ॥ <br>
दिव्याप्सरोभिः संकीर्णमन्नदो लभतेऽक्षयम् ॥ ३ ॥ <br>
आच्छादनं तु यो दद्यादहतं श्राद्धकर्मणि ॥ <br>
आयुः प्रकाशमैश्वर्यं रूपं तु लभते च सः ॥ ४ ॥ <br>
कमण्डलुं च यो दद्याद्ब्राह्मणे वेदपारगे ॥ <br>
मधुक्षीरस्रवा धेनुर्दातारमनुगच्छति ॥ ५ ॥ <br>
यः श्राद्धे अभयं दद्यात्प्राणिनां जीवितैषिणाम् ॥ <br>
अश्वदानसहस्रेण रथदानशतेन च   ॥ <br>
दन्तिनां च सहस्रेण अभयं च विशिष्यते ॥ ६ ॥ <br>
यानि रत्नानि मेदिन्यां वाहनानि स्त्रियस्तथा ॥ <br>
क्षिप्रं प्राप्नोति तत्सर्वं पितृभक्तस्तु मानवः ॥ ७ ॥ <br>
पितरः सर्वलोकेषु तिथिकालेषु देवताः ॥ <br>
सर्वे पुरुषमायांति निपानमिव धेनवः ॥ ८ ॥ <br>
मा स्म ते प्रतिगच्छेयुः पर्वकाले ह्यपूजिताः ॥ <br>
मोघास्तेषां भवन्त्वाशाः परत्रेह च मा क्वचित् ॥ ९ ॥ <br>
सरस्वत्यास्तु सान्निध्यं यस्त्वेकं भोजयेद्द्विजम् ॥ <br>
कोटिभोज्यफलं तस्य जायते नात्र संशयः ॥ 7.1.207.१० ॥<br>
अमावास्यां नरो यस्तु परान्नमुपभुञ्जते ॥ <br>
तस्य मासकृतं पुण्यमन्नदातुः प्रजायते ॥ ११ ॥ <br>
षण्मासमयने भुंक्ते त्रीन्मासान्विषुवे स्मृतम् ॥ <br>
वर्षैर्द्वादशभिश्चैव यत्पुण्यं समुपार्जितम् ॥ <br>
तत्सर्वं विलयं याति भुक्त्वा सूर्येन्दुसंप्लवे ॥ १२ ॥ <br>
साग्रं मासं रवेः क्रान्तावाद्यश्राद्धे त्रिवत्सरम् ॥ <br>
मासिकेऽप्यथ वर्षस्य षण्मासे त्वर्धवत्सरम् ॥ १३ ॥ <br>
तथा संचयनश्राद्धे जातिजन्मकृतं नृणाम् ॥ <br>
मृत शय्याप्रतिग्राही वेदस्यैव च विक्रयी ॥ <br>
ब्रह्मस्वहारी च नरस्तस्य शुद्धिर्न विद्यते। ॥ १४ ॥ <br>
तडागानां सहस्रेण ह्यश्वमेधशतेन च ॥ <br>
गवां कोटि प्रदानेन भूमिहर्ता न शुद्ध्यति ॥ १५ ॥ <br>
सुवर्णमाषं गामेकां भूमेरप्यर्धमंगुलम् ॥ <br>
हरन्नरकमाप्नोति यावदाभूतसंप्लवम् ॥ १६ ॥ <br>
ब्रह्महत्या सुरापानं दरिद्रस्य तु यद्धनम् ॥ <br>
गुरोः पत्नी हिरण्यं च स्वर्गस्थमपि पातयेत्। ॥ १७ ॥ <br>
सहस्रसंमिता धेनुरनड्वान्दश धेनवः ॥ <br>
दशानडुत्समं यानं दशयानसमो हयः ॥ १८ ॥ <br>
दशहयसमा कन्या भूमिदानं ततोऽधिकम् ॥ <br>
तस्मात्सर्वप्रयत्नेन विक्रयं नैव कारयेत् ॥ १९ ॥ <br>
विशेषतो महाक्षेत्रे सर्वपातकनाशने ॥ <br>
चितिकाष्ठं च वै स्पृष्ट्वा यज्ञयूपांस्तथैव च ॥ <br>
वेदविक्रयकर्तारं स्पृष्ट्वा स्नानं विधीयते ॥ 7.1.207.२० ॥ <br>
आदेशं पठते यस्तु आदेशं च ददाति यः ॥ <br>
द्वावेतौ पापकर्माणौ पातालतलवासिनौ ॥ २१ ॥ <br>
आदेशं पठते यस्तु राजद्वारे तु मानवः ॥ <br>
सोऽपि देवि भवेद्वृक्ष ऊषरे कंटकावृतः ॥ <br>
स्थितो वै नृपतिद्वारि यः कुर्याद्वेदविक्रयम् ॥२२॥ <br>
ब्रह्महत्यासमं पापं न भूतं न भविष्यति ॥ <br>
वरं कुर्वन्ध्रुवं देवि न कुर्याद्वेदविक्रयम् ॥२३॥ <br>
हत्वा गाश्च वरं मांसं भक्षयीत द्विजाधमः ॥ <br>
वरं जीवेत्समं म्लेच्छैर्न कुर्याद्वेदविक्रयम् ॥ २४ ॥ <br>
प्रत्यक्षोक्तिः प्रत्ययश्च प्रश्नपूर्वः प्रतिग्रहः ॥ <br>
याजनाऽध्यापने वादः षड्विधो वेदविक्रयः ॥ २५ ॥ <br>
वेदाक्षराणि यावन्ति नियुंक्ते स्वार्थकारणात् ॥ <br>
तावतीर्भ्रूणहत्या वै प्राप्नुयाद्वेदविक्रयी ॥ २६ ॥ <br>
वेदानुयोगाद्यो दद्याद्ब्राह्मणाय प्रतिग्रहम् ॥ <br>
स पूर्वं नरकं याति ब्राह्मणस्तदनन्तरम् ॥ २७ ॥ <br>
वैश्वदेवेन हीना ये हीनाश्चातिथ्यतोऽपि ये ॥ <br>
कर्मणा सर्ववृषला वेदयुक्ता ह्यपि द्विजाः ॥ २८ ॥ <br>
येषामध्ययनं नास्ति ये च केचिदनग्नयः ॥ <br>
कुलं वाऽश्रोत्रियं येषां ते सर्वे शूद्रजातयः ॥ २९ ॥ <br>
मृतेऽहनि पितुर्यस्तु न कुर्याच्छ्राद्धमादरात् ॥ <br>
मातुश्चैव वरारोहे स द्विजः शूद्रसंनिभः ॥ 7.1.207.३० ॥ <br>
मृतके यस्तु भुञ्जीत गृहीतशशिभास्करे ॥ <br>
गजच्छायासु यः कश्चित्तं च शूद्रवदाचरेत् ॥ ३१ ॥ <br>
ब्रह्मचारिणि यज्ञे च यतौ शिल्पिनि दीक्षिते ॥ <br>
यज्ञे विवाहे सत्रे च सूतकं न कदाचन ॥ ३२ ॥<br>
गोरक्षकान्वणिजकांस्तथा कारुकुशीलवान् ॥ <br>
स्पृश्यान्वार्धुषिकांश्चैव विप्रान्शूद्रवदाचरेत् ॥ ३३ ॥ <br>
ब्राह्मणः पतनीयेषु वर्तमानो विकर्मसु ॥ <br>
दाम्भिको दुष्कृतप्रायः स च शूद्रसमः स्मृतः ॥ ३४ ॥<br>
अस्नाताशी मलं भुंक्ते अजापी पूयशोणितम् ॥ <br>
अहुत्वा तु कृमीन्भुंक्ते अदत्त्वा विषभोजनम् ॥ ३५ ॥ <br>
परान्नेन तु भुक्तेन मिथुनं योऽधिगच्छति ॥ <br>
यस्यान्नं तस्य ते पुत्रा अन्नाच्छुक्रं प्रवर्तते ॥ ३६ ॥ <br>
राजान्नं तेज आदत्ते शूद्रान्नं ब्रह्मवर्चसम् ॥ <br>
आयुः सुवर्णकारान्नं यशश्चर्मावकर्तिनः ॥ ३७ ॥ <br>
कारुकान्नं प्रजा हन्ति बलं निर्णेजकस्य च ॥ <br>
गणान्नं गणिकान्नं च लोकेभ्यः परिकृन्तति ॥ ३८ ॥ <br>
पूयं चिकित्सकस्यान्नं पुंश्चल्यास्त्वन्नमिन्द्रियम् ॥ <br>
विष्ठा वार्धुषिकस्यान्नं शस्त्रविक्रयिणो मलम् ॥ ३९ ॥ <br>
गायत्रीसारमात्रोऽपि वरं विप्रः सुयन्त्रितः ॥ <br>
नायंत्रितश्चतुर्वेदी सर्वाशी सर्वविक्रयी ॥ 7.1.207.४० ॥ <br>
सद्यः पतति मांसेन लाक्षया लवणेन च ॥ <br>
त्र्यहेण शूद्रो भवति ब्राह्मणः क्षीरविक्रयात् ॥ ४१ ॥ <br>
रसा रसैर्नियंतव्या न त्वेव लवणं रसैः ॥ <br>
कृतान्नं च कृतान्नेन तिला धान्येन तत्समाः ॥ ४२ ॥ <br>
भोजनाभ्यञ्जनाद्दानाद्यदन्यत्कुरुते तिलैः ॥ <br>
कृमिभूतः स विष्ठायां पितृभिः सह मज्जति ॥ ४३ ॥ <br>
अपूपश्च हिरण्यं च गामश्वं पृथिवीं तिलान् ॥ <br>
अविद्वान्प्रतिगृह्णाति भस्मीभवति काष्ठवत् ॥४४॥ <br>
हिरण्यमायु रत्नं च भूर्गौश्चाकर्षतस्तनुम् ॥ <br>
अश्वश्चक्षुस्त्वचं वासो घृतं तेजस्तिलाः प्रजाः ॥ ४५ ॥ तिल<br>
अग्निहोत्री तपस्वी च क्षणवान्क्रियते यदि ॥ <br>
अग्निहोत्रं तपश्चैव सर्वं तद्धनिनो धनम् ॥ ४६ ॥ <br>
सोमविक्रयणे विष्ठा भेषजे पूयशोणितम् ॥ <br>
नष्टं देवलके दानं ह्यप्रतिष्ठं च वार्धुके ॥ ४७ ॥ <br>
देवार्चनपरो विप्रो वित्तार्थी भुवनत्रये ॥ <br>
असौ देवलकोनाम हव्यकव्येषु गर्हितः ॥ ४८ ॥ <br>
भ्रातुर्मृतस्यभायायां यो गच्छेत्कामपूर्वकम् ॥ <br>
धर्मेणापि नियुक्तायां स ज्ञेयो दिधिषूपतिः ॥ ४९ ॥<br>
दाराग्निहोत्रसंयोगं कुरुते योऽग्रजे स्थिते ॥ <br>
परिवेत्ता स विज्ञेयः परिवित्तिस्तु पूर्वजः ॥ 7.1.207.५० ॥ <br>
यो नरोऽन्यस्य वासांसि कूपोद्यानगृहाणि च ॥ <br>
अदत्तान्युपयुंजानः स तत्पापतुरीयभाक् ॥ ५१ ॥ <br>
आमन्त्रितस्तु यः श्राद्धे वृषल्या सह मोदते ॥ <br>
दातुर्यद्दुष्कृतं किञ्चित्तत्सर्वं प्रतिपद्यते ॥ ५२ ॥ <br>
ऋतामृताभ्यां जीवेत मृतेन प्रमृतेन वा ॥ <br>
सत्यानृताभ्यां जीवेत न श्ववृत्त्या कथंचन ॥ ५३ ॥ <br>
भक्ष्यं नित्यमृतं ज्ञेयममृतं स्यादयाचितम् ॥ <br>
मृतं तु वृद्ध्याजीवित्वं प्रमृतं कर्षणं स्मृतम् ॥ ५४ ॥ <br>
सत्यानृतं च वाणिज्यं तेन चैवोपजीव्यते ॥ <br>
सेवा श्ववृत्तिराख्याता तस्मात्तां परिवर्जयेत ॥ ५५ ॥ <br>
विप्रयोनिं समासाद्य संकरं परिवर्जयेत् ॥ <br>
मानुष्यं दुर्लभं लोके ब्राह्मण्यमधिकं ततः ॥ ५६ ॥ <br>
एकशय्यासनं पक्तिर्भाण्डपक्वान्नमिश्रणम् ॥ <br>
याजनाध्यापनं योनिस्तथा च सह भोजनम् ॥<br>
नवधा संकरः प्रोक्तो न कर्तव्योऽधमैः सह ॥ ५७ ॥ <br>
अजीवन्कर्मणा स्वेन विप्रः क्षात्त्रं समाश्रयेत् ॥ <br>
वैश्यकर्माऽथवा कुर्याद्वार्षलं परिवर्जयेत् ॥ ५८ ॥ <br>
कुसीदं कृषिवाणिज्यं प्रकुर्वीत स्वयं कृतम् ॥ <br>
आपत्काले स्वयं कुर्वन्स्नानेन स्पृश्यते द्विजः ॥ ॥५९॥ <br>
लब्धलाभः पितॄन्देवान्ब्रांह्मणांश्चैव तर्पयेत् ॥ <br>
ते तृप्तास्तस्य तत्पापं शमयंति न  संशयः ॥7.1.207.६०॥<br>
जलगोशकटारामयाञ्चावृद्धिवणिक्क्रियाः ॥ <br>
अनूपं पर्वतो राजा दुर्भिक्षे जीविका स्मृताः ॥ ६१ ॥ <br>
असतोऽपि समादाय साधुभ्यो यः प्रयच्छति ॥ <br>
धनं स्वामिनमात्मानं संतारयति दुस्तरात् ॥ ६२ ॥ <br>
शूद्रे समगुणं दानं वैश्ये तद्द्विगुणं स्मृतम् ॥ <br>
श्रोत्रिये तच्च साहस्रमनन्तं चाग्निहोत्रिके ॥ ६३ ॥ <br>
ब्राह्मणातिक्रमो नास्ति नाचरेद्यो व्यवस्थितिम् ॥ <br>
ज्वलंतमग्निमुत्सृज्य न हि भस्मनि हूयते ॥ ६४ ॥ <br>
विद्यातपोभ्यां हीनेन नैव ग्राह्यः प्रतिग्रहः ॥ <br>
गृह्णन्प्रदातारमधो नयत्यात्मानमेव च ॥ ६५ ॥ <br>
तस्माच्छ्रोत्रिय एवार्हो गुणवाञ्छीलवाञ्छुचिः ॥ <br>
अव्यंगस्तत्र निर्दोषः पात्राणां परमं स्मृतम् ॥ ६६ ॥ <br>
कपालस्थं यथा तोयं श्वदृतौ च यथा पयः ॥ <br>
दूषितं स्थानदोषेण वृत्तहीने तथा श्रुतम् ॥ ६७ ॥ <br>
दत्तं पात्रमतिक्रम्य यदपात्रे प्रतिग्रहः ॥ <br>
तद्दत्तं गामतिक्रम्य गर्दभस्य गवाह्निकम् ॥ ६८ ॥ <br>
वृत्तं तस्मात्तु संरक्षेद्वित्तमेति गतं पुनः ॥ <br>
अक्षीणो वित्ततः क्षीणो वृत्ततस्तु हतो हतः ॥ ६९ ॥ <br>
प्रथमं तु गुरौ दानं दत्त्वा श्रेष्ठमनुक्रमात् ॥ <br>
ततोऽन्येषां तु विप्राणां दद्यात्पात्रानुरूपतः ॥ 7.1.207.७० ॥ <br>
गुरौ च दत्तं यद्दानं दत्तं पात्रेषु मानवैः ॥ <br>
निष्फलं तद्भवेत्प्रेत्य यात्युताधोगतिं प्रति ॥ ७१ ॥ <br>
अवमानं गुरोः कृत्वा कोपयित्वा तु दुर्मतिः ॥ <br>
गुर्वमानहतो मूढो न शांतिमधि गच्छति ॥ ७२ ॥ <br>
गुरोरभावे तत्पुत्रं तद्भार्यां तत्सुतं विना ॥ <br>
पुत्रं प्रपौत्रं दौहित्रं ह्यन्यं वा तत्कुलोद्भवम् ॥ ७३ ॥ <br>
पंचयोजनमध्ये तु श्रूयते स्वगुरुर्यदा ॥ <br>
तदा नातिक्रमेद्दानं दद्यात्पात्रेषु मानवः ॥ ७४ ॥ <br>
यतिश्चेत्प्रार्थयेल्लोभाद्दीयमानं प्रतिग्रहम् ॥ <br>
न तस्य देयं विद्वद्भिर्न लोभः शस्यते यतेः ॥ ७५ ॥ <br>
धनं प्राप्य यतिर्लोके मौनं ज्ञानं च नाभ्यसेत् ॥ <br>
उपभोगं तु दानेन जीवितं ब्रह्मचर्यया ॥ ७६ ॥ <br>
कुले जन्म च दीक्षाभिर्ये  गतास्ते नरोत्तमाः॥ <br>
सौभाग्यमाप्नुयाल्लोके नूनं रसविवर्जनात्॥७७॥ <br>
आयुष्मत्यः प्रजाः सर्वा भवन्त्यामिषवर्जनात्॥७८॥ <br>
चीरवल्कलधृक्त्यक्त्वा वस्त्राण्याभरणानि च॥ <br>
नागाधिपत्यं प्राप्नोति उपवासेन मानवः॥७९॥ <br>
क्रीडते सत्यवाक्येन स्वर्गे वै देवतैः सह॥ <br>
अहिंसया तथाऽऽरोग्यं दानात्कीर्तिमनुक्रमात्॥7.1.207.८०॥ <br>
द्विजशुश्रूषया राज्यं द्विजत्वं चातिपुष्कलम्॥ <br>
दिव्यरूपमवाप्नोति देवशुश्रूषया नरः॥८१॥ <br>
अन्नदानाद्भवेत्तृप्तिः सर्वकामैरनुत्तमैः ॥ <br>
दीपस्य तु प्रदानेन चक्षुष्माञ्जायते नरः ॥ ८२ ॥ <br>
तुष्टिर्भवेत्सर्वकालं प्रदानाद्गन्धमाल्ययोः ॥ <br>
लवणस्य तु दातारस्तिलानां सर्पिषस्तथा ॥ <br>
तेजस्विनोऽपि जायन्ते भोगिनश्चिरजीविनः ॥ ८३ ॥ <br>
सुचित्रवस्त्राभरणोपधानं दद्यान्नरो यः शयनं द्विजाय ॥ <br>
रूपान्वितां पक्ष्मवतीं मनोज्ञां भार्यामरालोपचितां लभेत्सः ॥ ८४ ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये श्राद्धकल्पे पात्रापात्रविचारवर्णनंनाम सप्तोत्तरद्विशततमोऽध्यायः ॥ २०७ ॥ <br>
<br>
<br>
</span>
