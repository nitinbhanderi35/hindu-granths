<span style="font-size: 14pt; line-height: 200%">॥ देव्युवाच ॥ ॥ <br>
स्नात्वा तत्राग्नितीर्थेषु कं देवं पूर्वमर्च्चयेत् ॥ <br>
निर्विघ्ना जायते येन यात्रा नृणां सुरेश्वर ॥ <br>
तन्मे यात्राविधानं तु यथावद्वक्तुमर्हसि ॥ १ ॥ <br>
॥ ईश्वर उवाच ॥ ॥ <br>
एवं स्नात्वा विधानेन दत्त्वार्घ्यं च महोदधौ ॥ <br>
संपूज्य गंधपुष्पैश्च वस्त्रैः पुष्पावलेपनैः ॥ २ ॥ <br>
हिरण्मयं यथाशक्त्या प्रक्षिपेत्तत्र कंकणम् ॥ <br>
ततः पितॄंस्तर्पयित्वा गच्छेद्देवं कपर्दिनम् ॥ ३ ॥ <br>
पुष्पैर्धूपैस्तथा गन्धैर्वस्त्रैः संपूज्य भक्तितः ॥ <br>
गणानां त्वेति मन्त्रेण अर्घ्यं चास्मै निवेदयेत् ॥ ४ ॥ <br>
शूद्राणामथ देवेशि मंत्रश्चाष्टाक्षरः स्मृतः ॥ <br>
तत्र सोमेश्वरं गच्छेद्देवं पापहरं परम् ॥ ५ ॥ <br>
स्नापयित्वा विधानेन जपेच्च शतरुद्रियम् ॥ <br>
तथा रुद्रान्सपञ्चांगास्तथान्या रुद्रसंहिताः ॥ ६ ॥ <br>
स्नापयेत्पयसा चैव दध्ना घृतयुतेन च ॥ <br>
मधुनेक्षुरसेनैव कुंकुमेन विलेपयेत् ॥ ७ ॥ <br>
कर्पूरोशीरमिश्रेण मृगनाभियुतेन च ॥ <br>
चन्दनेन सुगन्धेन पूज्यं संपूजयेत्ततः ॥ ८ ॥ <br>
धूपैर्बहुविधैर्देवं धूपयित्वा यथाविधि ॥ <br>
वस्त्रैः संवेष्टयेत्पश्चाद्दद्यान्नैवेद्यमुत्तमम् ॥ ९ ॥ <br>
आरार्तिकं ततः कृत्वा नृत्यं कुर्याद्यथेच्छया ॥ <br>
अष्टांगं प्रणिपत्यैवं गीतवाद्यादिकं ततः ॥ 7.1.30.१० ॥ <br>
धर्मश्रवणसंयुक्तं कार्यं प्रेक्षणकं विभोः ॥ <br>
ततो दद्याद्द्विजातिभ्यस्तपस्विभ्यश्च शक्तितः ॥ ११ ॥ <br>
दीनांधकृपणेभ्यश्च दानं कार्पटिकेषु च ॥ <br>
वृषभस्तत्र दातव्यः प्रवृत्ते क्रूरकर्मणि ॥ <br>
उपवासं ततः कुर्यात्तस्मिन्नहनि भामिनि ॥ १२ ॥ <br>
यस्मिन्नहनि पश्येत देवं सोमेश्वरं नरः ॥ <br>
सा तिथिर्वर्षमेकं तु उपोष्या भक्तितत्परैः ॥ १३ ॥ <br>
एवं कृत्वा नरो भक्त्या लभते जन्मनः फलम् ॥ <br>
तथा च सर्वतीर्थानां सकलं लभते फलम् ॥ ॥१४॥ <br>
उद्धरेत्पितृवर्गं च मातृवर्गं च भामिनि ॥ <br>
बाल्ये वयसि यत्पापं वार्धक्ये यौवनेऽपि वा ॥ १५ ॥ <br>
क्षालयेच्चैव तत्सर्वं दृष्ट्वा सोमेश्वरं नरः ॥ <br>
न दुःखितो न दारिद्रो दुर्भगो वा न जायते ॥ १६ ॥ <br>
सप्तजन्मान्तरेणैव दृष्टे सोमेश्वरे विभौ ॥ <br>
धनधान्यसमायुक्ते स्फीते सञ्जायते कुले ॥ १७ ॥<br>
भक्तिर्भवति भूयोऽपि सोमनाथं प्रति प्रभुम् ॥ <br>
क्षीरेण स्नपनं पूर्वं ततो धारासमुद्भवम् ॥ १८ ॥ <br>
प्रथमे प्रथमे यामे महास्ना नमतः परम् ॥ <br>
मध्याह्ने देवदेवस्य ये प्रपश्यन्ति मानवाः ॥ <br>
संध्यामारार्तिकं भूयो न जायन्ते च मानुषाः ॥ १९ ॥ <br>
मत्वा कलियुगं रौद्रं बहुपापं वरानने ॥ <br>
नान्येन तरते दुर्गां कर्मणा दुर्गतिं नरः ॥ 7.1.30.२० ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्र माहात्म्ये सोमेश्वरमाहात्म्ये सोमेश्वरपूजामाहात्म्यवर्णनंनाम त्रिंशोध्यायः ॥ ३० ॥ <br>
<br>
<br>
</span>
