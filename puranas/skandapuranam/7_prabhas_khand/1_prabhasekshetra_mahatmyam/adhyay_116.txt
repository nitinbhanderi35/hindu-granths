<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि देवीं सौभाग्यकारिणीम् ॥ <br>
कुण्डेश्वरीति विख्यातां पुष्कराद्वायुगोचरे ॥ १ ॥ <br>
धनुषां त्रिंशता देवि भूतनाथाच्च नैर्ऋते ॥ <br>
संस्थिता पापदमनी दारिद्र्यौघविनाशिनी ॥ २ ॥ <br>
तस्या नैर्ऋतदिग्भागे धनुःपञ्चदशे स्थितम् ॥ <br>
शंखोदकंनाम कुण्डं सर्वपातकनाशनम् ॥ ३ ॥ <br>
तत्र स्नात्वा तु ये मर्त्या नारी वा शुभवारिणि ॥ <br>
पूजयेत्तां महादेवि शंखावर्तेति विश्रुताम् ॥ ४ ॥ <br>
कलौ कुण्डेश्वरीनाम सर्वसौख्यप्रदायिनी ॥ <br>
शंखो नाम पुरा देवि विष्णुना निहतः प्रिये ॥ ५ ॥ <br>
तस्य देहं समादाय महान्तं शंखरूपिणम् ॥ <br>
तीर्थोदकेन संपूर्य प्रभासं क्षेत्रमागतः ॥ ६ ॥ <br>
तत्र शंखं तु प्रक्षाल्य कृतं तीर्थं महाप्रभम् ॥ <br>
तत्र पूरितवाञ्छङ्खं मेघगम्भीरनिस्वनम् ॥७ ॥ <br>
तस्य नादेन महता देवी तत्र समागता ॥ <br>
पृच्छती कारणं तत्र तत्कुण्डस्य समीपगा ॥ <br>
तेन कुण्डेश्वरी ख्याता कुण्डं शंखोदकं स्मृतम् ॥ ८ ॥ <br>
माघे मासि तृतीयायां यस्तां पूजयते नरः ॥ <br>
नारी वा भक्तिसंयुक्ता स गौरीपदमाप्नुयात् ॥ ९ ॥ <br>
दंपत्योर्भोजनं तत्र देयं यात्राफलेप्सुभिः ॥ <br>
कञ्चुकं फलदानं च गौरिणीनां च भोजनम् ॥ 7.1.116.१० ॥ <br>
इति श्रीस्कान्दे महापुराण एकाशीतिसाहस्र्यां सहितायां सप्तमे प्रभासखण्डे प्रथमे प्रभासक्षेत्रमाहात्म्ये शंखोदककुण्डेश्वरीगौरीमाहात्म्यवर्णनंनाम षोडशोत्तरशततमोऽध्यायः ॥ ११६ ॥  ॥ <br>
<br>
</span>
