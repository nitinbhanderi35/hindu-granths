<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि अक्षमालेश्वरं परम् ॥ <br>
सागरार्कादीशकोणे पंचाशद्धनुषान्तरे ॥ १ ॥ <br>
संस्थितं पापशमनं युगलिंगं महाप्रभम् ॥ <br>
अक्षमालेश्वरंनाम पुरा तस्य प्रकीर्तितम् ॥ <br>
उग्रसेनेश्वरं नाम ख्यातं तस्यैव साम्प्रतम् ॥ २॥ <br>
॥ देव्युवाच ॥ ॥ <br>
अक्षमालेश्वरं नाम यत्पूर्वं समुदाहृतम् ॥ <br>
कथं तदभवद्देव कथयस्व प्रसादतः ॥ ३ ॥ <br>
॥ ईश्वर उवाच ॥ ॥ <br>
आसीत्पुरा महादेवि सती चाध मयोनिजा ॥ <br>
अक्षमालेति वै नाम्ना सतीधर्मपरायणा ॥ ४ ॥ <br>
कदाचित्समनुप्राप्ते दुर्भिक्षे कालपर्ययात् ॥ <br>
ऋषयश्च महादेवि क्षुधाक्रान्ता विचेतसः ॥ ५ ॥ <br>
सर्वे चान्नं परीप्संतो गताश्चण्डालवेश्मनि ॥ <br>
ज्ञात्वान्नसंग्रहं तस्य प्रार्थयाञ्चक्रुरन्त्यजम् ॥ ६ ॥ <br>
भोभोऽन्त्यज महाबुद्धे रक्षास्मानन्नदानतः ॥ <br>
प्राणसंदेहमापन्नान्कृशांगान्क्षुत्प्रपीडितान् ॥ ७ ॥ <br>
अहो धन्योऽसि पूज्योऽसि न त्वमन्त्यज उच्यसे ॥ <br>
यदस्मिन्प्रलये याते स्थितं धान्यं गृहे तव ॥ ८ ॥ <br>
अनावृष्टिहते देशे सस्ये च प्रलयं गते ॥ <br>
एकं यो भोजयेद्विप्रं कोटिर्भवति भोजिता ॥ ९ ॥ <br>
॥ अन्त्यज उवाच ॥  <br>
अहो आश्चर्यमतुलं यदेतद्दृश्यतेऽधुना ॥ <br>
यदेतन्मद्गृहं प्राप्ता ऋषयश्चान्नकांक्षिणः ॥ 7.1.129.१० ॥ <br>
शूद्रान्नमपि नादेयं ब्राह्मणैः किमुतान्त्यजात् ॥ ११ ॥ <br>
आमं वा यदि वा पक्वं शूद्रान्नं यस्तु भक्षति ॥ <br>
स भवेच्छूकरो ग्राम्यस्तस्य वा जायते कुले ॥ १२ ॥ <br>
अमृतं बाह्मणस्यान्नं क्षत्रियान्नं पयः स्मृतम् ॥ <br>
वैश्यान्नमन्नमित्याहुः शूद्रान्नं रुधिरं स्मृतम् ॥ १३ ॥ <br>
शूद्रान्नं शूद्रसंपर्कं शूद्रेण च सहासनम् ॥ <br>
शूद्रादन्नागमश्चैव ज्वलंतमपि पातयेत् ॥ १४ ॥<br>
अग्निहोत्री तु यो विप्रः शूद्रान्नान्न निवर्तते ॥ <br>
एते तस्य प्रणश्यंति आत्मा ब्रह्म त्रयोऽग्नयः ॥ १५ ॥ <br>
शूद्रान्नेनोदरस्थेन ब्राह्मणो म्रियते यदि ॥ <br>
षण्मासाभ्यन्तरे विप्रः पिशाचः सोऽभिजायते ॥ १६ ॥ <br>
शूद्रान्नेन द्विजो यस्तु अग्निहोत्रं जुहोति च ॥ <br>
चण्डालो जायते प्रेत्य शूद्राच्चैवेह दैवतः ॥ १७ ॥ <br>
यस्तु भुञ्जति शूद्रान्नं मासमेकं निरन्तरम्॥ <br>
इह जन्मनि शूद्रत्वं मृतः शूद्रोऽभिजायते ॥ १८ ॥ <br>
राजान्नं तेज आदत्ते शूद्रान्नं ब्रह्मवर्चसम्॥ <br>
आयुः सुवर्णकारान्नं यशश्चर्मावकर्तिनः ॥ १९ ॥ <br>
कारुकान्नं प्रजा हन्ति बलं निर्णेजकस्य च ॥ <br>
गणान्नं गणिकान्नं च लोकेभ्यः परिकृन्तति ॥ 7.1.129.२० ॥ <br>
पूयं चिकित्सकस्यान्नं पुंश्चल्याश्चान्नमिन्द्रियम्॥ <br>
विष्ठा वार्धुषिकस्यान्नं शस्त्रविक्रयिणो मलम् ॥ २१ ॥ <br>
सहस्रकृत्वस्त्वेतेषामन्ने यद्भक्षिते भवेत् ॥ <br>
तदेकवारं भुक्तेन कन्याविक्रयिणो भवेत् ॥ २२ ॥ <br>
सहस्रकृत्वस्तस्यैव भुक्तेऽन्ने यत्फलं भवेत् ॥ <br>
तदन्त्यजानामन्नेन सकृद्भुक्तेन वै भवेत् ॥ २३ ॥ <br>
तत्कथं मम विप्रेन्द्राश्चंडालस्याधमात्मनः ॥ <br>
धर्ममेवं विजानन्तो नूनमन्नं जिहीर्षथ ॥ २४ ॥ ॥ <br>
॥ ऋषय ऊचुः ॥ ॥ <br>
जीवितात्ययमापन्नो योऽन्नमाद्रियते ततः ॥ <br>
आकाश इव पंकेन न स पापेन लिप्यते ॥ २५ ॥ <br>
अजीगर्तः सुतं हंतुमुपसर्पन्बुभुक्षितः ॥ <br>
न चालिप्यत पापेन क्षुत्प्रतीघातमाचरन् ॥ २६ ॥ <br>
भारद्वाजः क्षुधार्तस्तु सपुत्रो विजने वने ॥ <br>
बह्वीर्गा उपजग्राह बृहज्ज्योतिर्महामनाः ॥ २७ ॥ <br>
क्षुधार्तो गीतमभ्यागाद्विश्वामित्रः श्वजाघनीम् ॥ <br>
चण्डालहस्तादादाय धर्माधर्मविचक्षणः ॥ २८ ॥ <br>
श्वमांसमिच्छन्नर्तौ तु धर्मान्न च्ययते स्म सः ॥ <br>
प्राणानां परिरक्षार्थं वामदेवो न लिप्तवान् ॥ २९ ॥ <br>
एवं ज्ञात्वा धर्मबुद्धे सांप्रतं मा विचारय ॥ <br>
ददस्वान्नं ददस्वान्नमस्माकमिह याचताम्॥ 7.1.129.३० ॥ <br>
॥ चंडाल उवाच ॥ ॥ <br>
यद्येवं भवतां कार्यमिदमंगीकृतं धुवम्॥ <br>
तदियं मत्सुता कन्या भवद्भिः परिगृह्यताम् ॥ ३१ ॥ <br>
भवतां योग्रणीर्ज्येष्ठः स चेमामुद्वहेद्ध्रुवम् ॥ <br>
दास्ये वर्षाशनं पश्चादीप्सितं भवतां द्विजाः ॥ ३२ ॥ <br>
॥ ईश्वर उवाच ॥ ॥ <br>
इत्युक्ता ऋषयो देवि लज्जयाऽऽनतकन्धराः ॥ <br>
प्रत्यालोच्य यथान्यायं वसिष्ठं समनूद्वहन्॥ ३३ ॥ <br>
वसिष्ठोऽपि समाख्याय आपद्धर्मं महामनाः ॥ <br>
कालस्यानन्तरप्रेक्षी प्रोद्ववाहाऽन्त्यजाङ्गनाम् ॥ <br>
अक्षमालेति वै नाम्नीं प्रसिद्धा भुवनत्रये ॥ ३४ ॥ <br>
यदा स्वकीयतेजोभिरर्कबिंबमरुन्धत ॥ <br>
अरुंधती तदा जाता देवदानव वंदिता ॥ ३५ ॥ <br>
यादृशेन तु भर्त्रा स्त्री संयुज्येत यथाविधि ॥ <br>
सा तादृगेव भवति समुद्रेणेव निम्नगा ॥ ३६ ॥ <br>
अक्षमाला वसिष्ठेन संयुक्ताऽधम योनिजा ॥ <br>
शार्ङ्गीव मन्दपालेन जगाम ह्यर्हणीयताम् ॥ ३७ ॥ <br>
एवं कालक्रमेणैव प्रभासं क्षेत्रमागताः ॥ <br>
सप्तर्षयो महात्मानो ह्यरुंधत्या समन्विताः ॥ ३८ ॥<br>
तीर्थानि प्रेषयामासुः सर्वसिद्धिप्रदानि ताम् ॥ ३९ ॥ <br>
एषामन्वेषमाणानां तव देवी ह्यरुंधती॥ <br>
अपश्यल्लिंगमेकं तु वृक्षजालांतरे  स्थितम् ॥ 7.1.129.४० ॥ <br>
तं दृष्ट्वा देवदेवेशमेवं जातिस्मराऽभवत् ॥ <br>
पूर्वस्मिञ्जन्मनि मया रजोभावांतरस्थया ॥ ४१ ॥ <br>
अज्ञानभावाद्देवेशो नूनं चात्रार्चितः। शिवः ॥ <br>
तस्मात्कर्मफलं प्राप्तमन्त्यजत्वं द्विजन्मना ॥ ४२॥ <br>
कस्तेन सदृशो देवः शंभुना भुवनत्रये ॥ <br>
राज्यं नियमिनामेवं यो रुष्टोऽपि प्रयच्छति ॥ ४३ ॥ <br>
इति संचिंत्य मनसा तत्रैव निरताऽभवत् ॥ <br>
पूजयामास तल्लिंगं दिव्याब्दानां शतं प्रिये ॥ ४४ ॥ <br>
एवं तस्य प्रभावेन दृश्यते गगनांतरे ॥ <br>
अरुंधती सती ह्येषा दृष्टा दुष्कृतनाशिनी ॥ ४५ ॥ <br>
अक्षमालेश्वरस्त्वेवं यथावत्कथितस्तव ॥ <br>
ततस्तु द्वापरस्यान्ते कलौ संध्यांशके गते ॥ ४६ ॥। <br>
अंधासुरसुतश्चासीदुग्रसेन इति श्रुतः ॥ <br>
स प्रभासं समासाद्य पुत्रार्थं लिंगमेयिवान् ॥ ४७ ॥ <br>
अक्षमालेश्वरं नाम ज्ञात्वा माहात्म्यमद्भुतम् ॥ <br>
समाराध्य महादेवं नव वर्षाणि पंच च ॥ <br>
संप्राप्तवांस्तदा पुत्रं कंसासुरमिति श्रुतम् ॥ ४८ ॥ <br>
तत्कालान्तरमारभ्य उग्रसेनेश्वरोऽभवत् ॥ <br>
पापघ्नं सर्वजंतूनां दर्शनात्स्पर्शनादपि ॥ ४९ ॥ <br>
ब्रह्महत्या सुरापानं स्तेयं गुर्वंगनागमः ॥ <br>
महान्ति पातकान्याहुर्नश्यंति तस्य दर्शनात् ॥ 7.1.129.५० ॥ <br>
तत्रैव ऋषिपञ्चम्यां प्राप्ते भाद्रपदे शुभे ॥ <br>
अक्षमालेश्वरं पूज्य मुच्यते नारकाद्भयात् ॥ ५१ ॥ <br>
गोप्रदानं प्रशंसंति तत्रान्नमुदकं तथा ॥ <br>
सर्वपापविनाशाय प्रेत्यानंतसुखाय च ॥ ५२ ॥ <br>
इति ते कथितं देवि ह्यक्षमालेश्वरोद्भवम् ॥ <br>
माहात्म्यं पापशमनं श्रुतं दुःखनिबर्हणम् ॥ ५३ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य उग्रसेनेश्वरमाहात्म्यवर्णनंनामैकोनत्रिंशदुत्तरशततमोऽध्यायः ॥ १२९ ॥<br>
<br>
<br>
</span>
