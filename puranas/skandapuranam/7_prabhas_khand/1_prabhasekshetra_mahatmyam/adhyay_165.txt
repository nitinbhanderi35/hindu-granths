<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि सावित्रीं लोकमातरम् ॥ <br>
महा पापप्रशमनीं सोमेशादीशदिक्स्थिताम् ॥ १ ॥ <br>
संयतात्मा नरः पश्येत्तत्र तां नियतात्मवान् ॥ २ ॥ <br>
ब्रह्मणा यष्टुकामेन सावित्री सहधर्मिणी ॥ <br>
कृता तां बलतो ज्ञात्वा गायत्रीं कोपमाविशत् ॥ ३ ॥ <br>
ततः संत्यज्य सा देवी ब्रह्माणं कमलोद्भवम् ॥ <br>
सपत्नीरोषसन्तप्ता प्रभासं क्षेत्रमाश्रिता ॥ ४ ॥ <br>
तपः करोति विपुलं देवैरपि सुदुःसहम् ॥ <br>
तत्र स्थले स्थिता देवी साऽद्यापि प्रियदर्शना ॥ ५ ॥ <br>
॥ श्रीदेव्युवाच ॥ ॥ <br>
किमर्थं सा परित्यक्ता सावित्री ब्रह्मणा पुरा ॥ <br>
गायत्री च कथं प्राप्ता केन चास्य निवेदिता ॥ ६ ॥ <br>
कीदृशीं तां च गायत्रीं लब्धवान्पद्मसंभवः ॥ <br>
यस्तां पत्नीं समुत्सृज्य तस्यामेव मनो दधौ ॥ ७ ॥ <br>
कस्य सा दुहिता देव किमर्थं च विवाहिता ॥ <br>
एतन्मे कौतुकं सर्वं यथावद्वक्तुमर्हसि ॥ ८ ॥ ॥ <br>
॥ ईश्वर उवाच ॥ ॥ <br>
शृणु देवि प्रवक्ष्यामि सावित्र्याश्चरितं महत् ॥ <br>
यथा सा ब्रह्मणा त्यक्ता गायत्री च विवाहिता ॥ ९ ॥ <br>
पुरा बुद्धिः समुत्पन्ना ब्रह्मणोऽव्यक्तजन्मनः ॥ <br>
इति वेदा मया प्रोक्ता यज्ञार्थं नात्र संशयः ॥ 7.1.165.१० ॥ <br>
यज्ञैः संतर्पिता देवा वृष्टिं दास्यंति भूतले ॥ <br>
ततश्चौषधयः सर्वा भविष्यंति धरातले ॥ ११ ॥ <br>
तस्मात्संजायते शुक्रं शुक्रात्सृष्टिः प्रवर्तते ॥ <br>
सृष्ट्यर्थं सर्वलोकानां ततो यज्ञं करोम्यहम् ॥ १२ ॥ <br>
दृष्ट्वा मां यज्ञ आसक्तं ये च विप्रा धरातले ॥ <br>
ते यज्ञान्प्रचरिष्यंति शतशोऽथ सहस्रशः ॥ १३ ॥ <br>
एवं स निश्चयं कृत्वा यज्ञार्थं सुरसुंदरि ॥ <br>
तीर्थं निवेशयामास पुष्करं नाम नामतः ॥ १४ ॥ <br>
यज्ञवाटो महांस्तत्र आसीत्तस्य महात्मनः ॥ <br>
तत्र देवर्षयः सर्वे देवाः सेन्द्रपुरोगमाः ॥ १५ ॥ <br>
समायाता महादेवि यज्ञे पैतामहे तदा ॥ <br>
पुण्यास्तेऽपि द्विजश्रेष्ठास्तत्रर्त्विजः प्रजज्ञिरे ॥ १६ ॥ <br>
सावित्री लोकजननी पत्नी तस्य महात्मनः ॥ <br>
गृहकार्ये समासक्ता दीक्षा कालव्यतिक्रमात् ॥ <br>
अध्वर्युणा समाहूता सावित्री वाक्यमब्रवीत् ॥ १७ ॥ <br>
॥ सावित्र्युवाच ॥ ॥ <br>
अद्यापि न कृतो वेषो न गृहे गृहमण्डनम् ॥ <br>
लक्ष्मीर्नाद्यापि संप्राप्ता न भवानी न जाह्नवी ॥ १८ ॥ <br>
न स्वाहा न स्वधा चैव तथा चैवाप्यरुंधती ॥ <br>
इन्द्राणी देवपत्न्योऽन्याः कथमेकाकिनी व्रजे ॥ १९ ॥ <br>
उक्तः पितामहो गत्वा पुलस्त्येन महात्मना ॥ <br>
सावित्री देव नायाति प्रसक्ता गृहकर्मणि ॥ 7.1.165.२० ॥ <br>
त्वत्पत्नी किमिदं कर्म फलेन संप्रवर्तते ॥ <br>
तच्छ्रुत्वा दीक्षितो वाचं शिखी मुंडी मृगाजिनी ॥ २१ ॥ <br>
पत्नीकोपेन संतप्तः प्राह देवं पुरंदरम् ॥ २२ ॥ <br>
गच्छ मद्वचनाच्छक्र पत्नीमन्यां कुतश्चन ॥ <br>
गृहीत्वा शीघ्रमागच्छ न स्यात्कालात्ययो यथा ॥ २३ ॥ <br>
जगाम बलहा तूर्णं वचनात्परमेष्ठिनः ॥ <br>
अपश्यमानः कांचित्स्त्रीं या योग्या हंसवाहने ॥ २४ ॥ <br>
अथ शापाद्बिभीतेन सहस्राक्षेण धीमता ॥ <br>
दृष्टा गोपालकन्यैका रूपयौवनशालिनी ॥ २५ ॥ <br>
बिभ्रती तत्र पूर्णं सा कुम्भं कन्येत्यचोदयत् ॥ <br>
तां गृहीत्वा ततः शक्रः समायाद्यत्र दीक्षितः ॥<br>
&nbsp;देवदेवश्चतुर्वक्त्रो विष्णुरुद्रसमन्वितः ॥ २६ ॥ <br>
संप्रदानं तु कृतवान्कन्याया मधुसूदनः ॥२७॥ <br>
प्रेरितः शंकरेणैव ब्रह्मा देवर्षिभिस्तथा॥ <br>
परिणीयतां ततो दीक्षां तस्याश्चक्रे यथात्मनः ॥२८ ॥ <br>
ततः प्रवर्तितो यज्ञः सर्वकामसमन्वितः ॥२९॥ <br>
अत्रिर्होतार्चिकस्तत्र पुलस्त्योऽध्वर्युरेव च॥ <br>
उद्गाताऽथो मरीचिश्च ब्रह्माहं सुरपुंगवः॥7.1.165.३०॥<br>
सनत्कुमारप्रमुखाः सदस्यास्तस्य निर्मिताः॥ <br>
वस्त्रैराभरणैर्युक्ता मुकुटैरंगुलीयकैः ॥ ३१ ॥ <br>
भूषिता भूषणोपेता एकैकस्य पृथक्पृथक् ॥ <br>
त्रयस्त्रयः पृष्ठतोऽन्ये ते चैवं षोडशर्त्विजः ॥३२॥ <br>
प्रोक्ता भवद्भि र्यज्ञेऽस्मिन्ननुगृह्योऽस्मि सर्वदा ॥ <br>
पत्नी ममेयं गायत्री यज्ञेऽस्मिन्ननुगृह्यताम् ॥ ३३ ॥ <br>
मृदुवस्त्रधरां साक्षात्क्षौमवस्त्रावगुण्ठिताम् ॥ <br>
निष्क्रम्य पत्नीशालात ऋत्विग्भिर्वेदपारगैः ॥ ३४ ॥ <br>
औदुम्बरेण दण्डेन संवृतो मृगचर्मणा ॥ <br>
तया सार्धं प्रविष्टश्च ब्रह्मा तं यज्ञमण्डपम् ॥३५॥ <br>
॥ ईश्वर उवाच ॥ ॥ <br>
एतस्मिन्नेव काले तु संप्राप्ता देवयोषितः ॥ <br>
संप्राप्ता यत्र सावित्री यज्ञे तस्मिन्निमंत्रिताः ॥ ३६ ॥ <br>
भृगोः ख्यात्यां समुत्पन्ना विष्णुपत्नी यशस्विनी ॥ <br>
आमन्त्रिता सा लक्ष्मीश्च तत्रायाता त्वरान्विता ॥ ३७ ॥ <br>
तत्र देवी महाभागा योगनिद्रादिभूषिता ॥ <br>
देवी कांतिस्तथा श्रद्धा द्युतिस्तुष्टिस्तथैव च ॥ ३८ ॥ <br>
सती या दक्षतनया उमा या पार्वती शुभा ॥ <br>
त्रैलोक्यसुन्दरी देवी स्त्रीणां सौभाग्यदायका ॥३९॥ <br>
जया च विजया चैव गौरी चैव महाधना ॥ <br>
मनोजवा वायुपत्नी ऋद्धिश्च धनदप्रिया ॥ 7.1.165.४० ॥ <br>
देवकन्यास्तथाऽऽयाता दानव्यो दनुवंशजाः ॥ <br>
सप्तर्षीणां तथा पत्न्य ऋषीणां च तथैव च ॥ ४१ ॥ <br>
प्लवा मित्रा दुहितरो विद्याधरगणास्तथा ॥ <br>
पितरो रक्षसां कन्यास्तथाऽन्या लोकमातरः ॥ ४२ ॥ <br>
वधूभिश्चैव मुख्याभिः सावित्री गन्तुमिच्छति ॥ <br>
अदित्याद्यास्तथा देव्यो दक्षकन्याः समागताः ॥ ४३ ॥ <br>
ताभिः परिवृता सार्धं ब्रह्माणी कमलालया ॥ <br>
काश्चिन्मोदकमादाय काश्चित्पूपं वरानने ॥ ४४ ॥ <br>
फलानि तु समादाय प्रयाता ब्रह्मणोऽन्तिकम् ॥ <br>
आढकीश्चैव निष्पावान्राजमाषांस्तथाऽपराः ॥ ४५ ॥ <br>
दाडिमानि विचित्राणि मातुलिंगानि शोभने॥ <br>
करीराणि तथा चान्या गृहीत्वा करमर्दकान्॥४६॥ <br>
कौसुंभं जीरकं चैव खर्जूरं चापरास्तथा॥ <br>
उततीश्चापरा गृह्य नालिकेराणि चापराः॥४७॥ <br>
द्राक्षया पूरितं चाम्रं शृङ्गाराय यथा पुरा॥ <br>
कर्बुराणि विचित्राणि जंबूकानि शुभानि च॥४८॥<br>
अक्षोडामलकान्गृह्य जंबीराणि तथा पराः ॥ <br>
बिल्वानि परिपक्वानि चिर्भटानि वरानने ॥ ४९ ॥ <br>
अन्नपानाधिकाराणि बहूनि विविधानि च ॥ <br>
शर्करापुत्तलीं चान्या वस्त्रे कौसुम्भके तथा ॥ 7.1.165.५० ॥ <br>
एवमादीनि चान्यानि गृह्य पूर्वे वरानने ॥ <br>
सावित्र्या सहिताः सर्वाः संप्राप्तास्तु तदा शुभाः ॥ ५१ ॥ <br>
सावित्रीमागतां दृष्ट्वा भीतस्तत्र पुरंदरः ॥ <br>
अधोमुखः स्थितो ब्रह्मा किमेषा मां वदिष्यति ॥ ५२ ॥ <br>
त्रपान्वितौ विष्णुरुद्रौ सर्वे चान्ये द्विजातयः ॥ <br>
सभासदस्तथा भीतास्तथैवान्ये दिवौकसः ॥ ५३ ॥ <br>
पुत्रपौत्रा भागिनेया मातुला भ्रातरस्तथा ॥ <br>
ऋतवो नाम ये देवा देवानामपि देवताः ॥ ५४ ॥ <br>
विलक्षास्तु तथा सर्वे सावित्री किं वदिष्यति ॥ <br>
ब्रह्मवाक्यानि वाच्यानि किं नु वै गोपकन्यया ॥ ॥ ५५ ॥ <br>
मौनीभूतास्तु शृण्वानाः सर्वेषां वदतां गिरः ॥ <br>
अध्वर्युणा समाहूता नागता वरवर्णिनी ॥ ५६ ॥ <br>
शक्रेणान्या तथाऽऽनीता दत्ता सा विष्णुना स्वयम् ॥ <br>
अनुमोदिता च रुद्रेण पित्रा दत्ता स्वयं तथा ॥ ५७ ॥ <br>
कथं सा भविता यज्ञः समाप्तिं वा कथं व्रजेत् ॥ <br>
एवं चिन्तयतां तेषां प्रविष्टा कमलालया ॥ ५८ ॥ <br>
वृतो ब्रह्मा भार्यया स ऋत्विग्भिर्वेदपारगैः ॥ <br>
हूयन्ते चाग्नयस्तत्र ब्राह्मणैर्वेदपारगैः ॥ ५९ ॥ <br>
पत्नीशाले तथा गोपी रौप्यशृंगा समेखला ॥ <br>
क्षौमवस्त्रपरीधाना ध्यायन्ती परमेश्वरम् ॥ 7.1.165.६० ॥ <br>
पतिव्रता पतिप्राणा प्राधान्येन निवेशिता ॥ <br>
कृपान्विता विशालाक्षी तेजसा भास्करोपमा ॥ ६१ ॥ <br>
द्योतयंती सदस्तत्र सूर्यस्येव यथा प्रभा ॥ <br>
ज्वलमानस्तथा वह्निर्भ्रमंते चर्त्विजस्तथा ॥ ६२ ॥ <br>
पशूनामवदानानि गृह्णंति द्विजसत्तमाः ॥ <br>
प्राप्ता भागार्थिनो देवा विलंबसमयोऽभवत् ॥ ६३ ॥ <br>
कालहीनं न कर्तव्यं कृतं न फलदं भवेत् ॥ <br>
वेदेष्वयमधीकारो दृष्टः सर्वो मनीषिभिः ॥ ६४ ॥ <br>
प्रवर्ग्ये क्रियमाणे तु ब्राह्मणैर्वेदपारगैः ॥ <br>
क्षीरद्वये हूयमाने मंत्रेणाध्वर्युणा तथा ॥ ६५ ॥ <br>
उपहूतोपहूतेन आगतेषु द्विजन्मसु ॥ <br>
क्रियमाणे तथा भक्ष्ये दृष्ट्वा देवी क्रुधान्विता ॥ <br>
उवाच देवी ब्रह्माणं सदोमध्ये तु मौनिनम् ॥ ६६ ॥ <br>
किमेवं बुध्यते देव कृतमेतद्विचेष्टितम् ॥ <br>
मां परित्यज्य यः कामात्कृतवानसि किल्बिषम् ॥ ६७ ॥ <br>
न तुल्या पादरजसा समा साऽधिशिरः कृता ॥ ६८ ॥ <br>
यद्वदंति नराः सर्वे संगताः सदसि स्थिताः ॥ <br>
आश्चर्यं च प्रभूणां तु कुरुते यं यमिच्छति ॥ ६९ ॥ <br>
भवता रूपलोभेन कृतं कर्म विगर्हितम् ॥ 7.1.165.७० ॥ <br>
न पुत्रेषु कृता लज्जा पौत्रेषु च न ते विभो ॥ <br>
कामकारकृतं मन्ये ह्येतत्कर्म विगर्हितम् ॥ ७१ ॥ <br>
पितामहोऽसि देवानामृषीणां प्रपितामहः ॥ <br>
कथं न ते त्रपा जाता आत्मनः पश्यतस्तनुम् ॥ ७२ ॥ <br>
लोकमध्ये कृतं हास्यमिह चैव विगर्हितः ॥ <br>
यद्येष ते स्थितो भावस्तिष्ठ देव नमोऽस्तु ते ॥७३॥<br>
अहं कथं सखीनां तु दर्शयिष्यामि वै मुखम् ॥ <br>
भर्त्रा मे विहिता पत्नी कथमेतदहं वदे ॥ ७४ ॥ <br>
॥ ब्रह्मोवाच ॥ ॥ <br>
ऋत्विग्भिरहमाज्ञप्तो दीक्षा कालोऽतिवर्तते ॥ <br>
पत्नीं विना न होमोत्र शीघ्रं पत्नीमिहानय ॥ ७५ ॥ <br>
शक्रेणैषा समानीता दत्ता चैवाऽथ विष्णुना ॥ <br>
गृहीता च मया त्वं हि क्षमस्वैकं मया कृतम् ॥ <br>
न चापराध्यं भूयोऽन्यं करिष्ये तव सुव्रते ॥ ७६ ॥ <br>
॥ ईश्वर उवाच ॥ ॥ <br>
एवमुक्ता तदा क्रुद्धा ब्रह्माणं शप्तुमुद्यता॥ <br>
यदि मेऽस्ति तपस्तप्तं गुरवो यदि तोषिताः ॥ ७७ ॥ <br>
सर्वब्राह्मणशालासु स्थानेषु विविधेष्वपि ॥ <br>
न तु ते ब्राह्मणाः पूजां करिष्यंति कदाचन ॥ ॥ ७८ ॥ <br>
ऋते वै कार्तिकीमेकां पूजां सांवत्सरीं तव ॥ <br>
करिष्यंति द्विजाः सर्वे सत्येनानेन ते शपे ॥ <br>
एतद्बुद्ध्वा न कोपोस्तु हतो हन्ति न संशयः ॥ ॥ ७९ ॥ <br>
॥ सावित्र्युवाच ॥ ॥ <br>
भोभोः शक्र त्वयानीता आभीरी ब्रह्मणोऽन्तिकम् ॥ <br>
यस्मादीदृक्कृतं कर्म तस्मात्त्वं लप्स्यसे फलम् ॥7.1.165.८०॥ <br>
यदा संग्राममध्ये त्वं स्थाता शक्र भविष्यसि ॥ <br>
तदा त्वं शत्रुभिर्बद्धो नीतः परमिकां दशाम् ॥ ८१ ॥ <br>
अकिंचनो नष्टसुतः शत्रूणां नगरे स्थितः॥ <br>
पराभवं महत्प्राप्य अचिरादेव मोक्ष्यसे ॥ ८२ ॥ <br>
शक्रं शप्त्वा तदा देवी विष्णुं चाऽथ वचोब्रवीत् ॥ ८३ ॥ <br>
गुरुवाक्येन ते जन्म यदा मर्त्ये भवि ष्यति ॥ <br>
भार्याविरहजं दुःखं तदा त्वं तत्र भोक्ष्यसे ॥ ८४ ॥ <br>
हृतां शत्रुगणैः पत्नीं परे पारे महोदधेः ॥ <br>
न च त्वं ज्ञायसे सीतां शोकोपहचेतनः ॥ ८५ ॥ <br>
भ्रात्रा सह परां काष्ठामापदं दुःखितस्तथा ॥ <br>
पशूनां चैव संयोगश्चिरकालं भविष्यति ॥ ८६ ॥ <br>
तथाऽऽह रुद्रं कुपिता यदा दारुवने स्थितः ॥ <br>
तदा ते मुनयः क्रुद्धाः शापं दास्यंति ते हर ॥ ८७ ॥ <br>
भोभोः कापालिक क्षुद्र पत्न्योऽस्माकं जिहीर्षसि ॥ <br>
तदेतद्भूषितं लिंग भूमौ रुद्र पतिष्यति ॥ ८८ ॥ <br>
विहीनः पौरुषेण त्वं मुनिशापाच्च पीडितः ॥ <br>
गंगातीरे स्थिता पत्नी सा त्वामाश्वासयिष्यति ॥ ८९ ॥ <br>
अग्ने त्वं सर्वभक्षोऽसि पूर्वं पुत्रेण मे कृतः ॥ <br>
भ्रूणहा धर्म इत्येष कथं दग्धं दहाम्यहम् ॥ 7.1.165.९० ॥ <br>
जातवेदस रुद्रस्त्वां रेतसा प्लावयिष्यति ॥ <br>
मेध्येषु च कृतज्वाला ज्वालया त्वां ज्वलिष्यति ॥ ९१ ॥ <br>
ब्राह्मणानृत्विजः सर्वान्सावित्री ह्यशपत्तदा ॥ ९२ ॥ <br>
प्रतिग्रहाग्निहोत्राश्च वृथा दारा वृथाश्रमाः ॥ <br>
सदा क्षेत्राणि तीर्थानि लोभादेव गमिष्यथ ॥ ९३ ॥ <br>
परान्नेषु सदा तृप्ता अतृप्ताः स्वगृहेषु च ॥ <br>
अयाज्ययाजनं कृत्वा कुत्सितस्य प्रतिग्रहम् ॥ ९४ ॥ <br>
वृथा धनार्जनं कृत्वा व्यवश्चैव तथा वृथा ॥ <br>
मृतानां तेन प्रेतत्वं भविष्यति न संशयः ॥ ९५ ॥ <br>
एवं शक्रं तथा विष्णुं रुद्रं वै पावकं तथा ॥ <br>
ब्रह्माणं ब्राह्मणांश्चैव सर्वांस्तानशपत्तदा ॥ ९६ ॥ <br>
शापं दत्त्वा तथा तेषां तदा सावस्थिता स्थिरा ॥ ९७ ॥ <br>
लक्ष्मीः प्राह सखीं तां च इन्द्राणी च वरानना ॥ <br>
अन्या देव्यस्तथा प्राहुः साऽऽह स्थास्यामि नात्र वै ॥<br>
तत्र चाहं गमिष्यामि यत्र श्रोष्ये न तु ध्वनिम् ॥ ९८ ॥ <br>
ततस्ताः प्रमदाः सर्वाः प्रयाताः स्वं निकेतनम् ॥ <br>
सावित्री कुपिता तासां पुनः शापाय चोद्यता ॥ ९९ ॥ <br>
यस्मान्मां संपरित्यज्य गतास्ता देवयोषितः ॥ <br>
तासामपि तथा शापं प्रदास्ये कुपिता भृशम् ॥ 7.1.165.१०० ॥ <br>
नैकत्र वासो लक्ष्म्यास्तु भविष्यति कदाचन ॥ <br>
रुद्रापि चंचला तावन्मूर्खेषु च वसिष्यसि ॥ १०१ ॥ <br>
म्लेच्छेषु पर्वतीयेषु कुत्सिते कुष्ठिते तथा ॥ <br>
वाचाटे चावलिप्ते च अभिशस्ते दुरात्मनि ॥ <br>
एवंविधे नरे तुभ्यं वसतिः शापकारिता ॥ १०२ ॥ <br>
शापं दत्त्वा ततस्तस्या इन्द्राणीमशपत्तदा ॥ १०३ ॥ <br>
त्वष्टुर्वाचा गृहीतेन्द्रे पत्यौ ते दुष्टकारिणि ॥ <br>
नहुषाय गते राज्ये दृष्ट्वा त्वां याचयिष्यति ॥ ॥ १०४ ॥ <br>
अहमिन्द्रः कथं चैषा नोपतिष्ठति चालसा ॥ <br>
सर्वान्देवान्हनिष्यामि लप्स्ये नाहं शचीं यदि ॥ १०५ ॥ <br>
नष्टा त्वं च तदा शस्ता वने महति दुःखिता ॥ <br>
वसिष्यसि दुराचारे शापेन मम गर्विते ॥ १०६ ॥ <br>
देवभार्यासु सर्वासु तदा शापमयच्छत ॥ १०७ ॥ <br>
न चापत्यकृता प्रीतिः सर्वास्वेव भविष्यति ॥ <br>
दह्यमाना दिवारात्रौ वंध्याशब्देन दुःखिताः ॥१०८॥ <br>
गौरीमेवं तथा शप्त्वा सा देवी वरवर्णिनी ॥ <br>
उच्चै रुरोद सावित्री भर्तृ यज्ञाद्बहिः स्थिता ॥ १०९ ॥ <br>
रोदमाना तु सा दृष्टा विष्णुना च प्रसादिता ॥ <br>
मा रोदीस्त्वं विशालाक्षि एह्यागच्छ सदः शुभे ॥ 7.1.165.११० ॥ <br>
प्रविष्टा च शुभे यागे मेखलां क्षौमवाससी ॥ <br>
गृहाण दीक्षां ब्रह्माणि पादौ ते प्रणमे शुभे ॥ १११ ॥ <br>
एवमुक्ताऽब्रवीदेनं नाहं कुर्यां वचस्तव ॥ <br>
तत्राहं च गमिष्यामि यत्र श्रोष्ये न च ध्वनिम् ॥ ११२ ॥ <br>
एतावदुक्त्वा व्यरमदुच्चैः स्थाने क्षितौ स्थिता ॥ ११३ ॥ <br>
विष्णुस्तदग्रतः स्थित्वा बद्ध्वा च करसंपुटम् ॥ <br>
तुष्टाव प्रणतो भूत्वा भक्त्या परमया युतः ॥ ११४ ॥ <br>
॥ विष्णुरुवाच ॥ ॥ <br>
नमोऽस्तु ते महादेवि भूर्भुवःस्वस्त्रयीमयि ॥ <br>
सावित्रि दुर्गतरिणि त्वं वाणी सप्तधा स्मृता ॥ ११५ ॥ <br>
सर्वाणि स्तुतिशास्त्राणि लक्षणानि तथैव च ॥ <br>
भविष्या सर्वशास्त्राणां त्वं तु देवि नमोऽस्तु ते ॥ ॥ ११६ ॥ <br>
श्वेता त्वं श्वेतरूपासि शशांकेन समानना ॥ <br>
शशिरश्मिप्रकाशेन हरिणोरसि राजसे ॥ <br>
दिव्यकुंडलपूर्णाभ्यां श्रवणाभ्यां विभूषिता ॥ ॥ ११७ ॥ <br>
त्वं सिद्धिस्त्वं तथा ऋद्धिः कीर्तिः श्रीः संततिर्मतिः ॥ <br>
संध्या रात्रि प्रभातस्त्वं कालरात्रिस्त्वमेव च ॥ ११८ ॥ <br>
कर्षुकाणां यथा सीता भूतानां धारिणी तथा ॥<br>
एवं स्तुवंतं सावित्री विष्णुं प्रोवाच सुव्रता ॥ ११९ ॥ <br>
सम्यक्स्तुता त्वया पुत्र अजेयस्त्वं भविष्यसि ॥ <br>
अवतारे सदा वत्स पितृमातृसु वल्लभः ॥ 7.1.165.१२० ॥ <br>
अनेन स्तवराजेन स्तोष्यते यस्तु मां सदा ॥ <br>
सर्वदोषविनिर्मुक्तः परं स्थानं गमिष्यति ॥ १२१ ॥ <br>
गच्छ यज्ञं चिरं तस्य समाप्तिं नय पुत्रक ॥ १२२ ॥ <br>
कुरुक्षेत्रे प्रयागे च भविष्ये यज्ञकर्मणि ॥ <br>
समीपगा स्थिता भर्तुः करिष्ये तव भाषितम् ॥ १२३ ॥ <br>
एवमुक्तो गतो विष्णुर्ब्रह्मणः सद उत्तमम् ॥ <br>
सावित्री तु समायाता प्रभासे वरवर्णिनि ॥१२४॥ <br>
गतायामथ सावित्र्यां गायत्री वाक्यमब्रवीत् ॥१२५॥ <br>
शृण्वंतु मुनयो वाक्यं मदीयं भर्तृसन्निधौ ॥ <br>
यदहं वच्मि संतुष्टा वरदानाय चोद्यता ॥ १२६ ॥ <br>
ब्रह्माणं पूजयिष्यंति नरा भक्तिसमन्विताः ॥ <br>
तेषां वस्त्रं धनं धान्यं दाराः सौख्यं सुताश्च वै ॥ १२७ ॥ <br>
अविच्छिन्नं तथा सौख्यं गृहं वै पुत्रपौत्रिकम् ॥ <br>
भुक्त्वाऽसौ सुचिरं कालं ततो मोक्षं गमिष्यति ॥१२८॥ <br>
शक्राहं ते वरं वच्मि संग्रामे शत्रुभिः सह ॥ <br>
तदा ब्रह्मा मोचयिता गत्वा शत्रुनिकेतनम् ॥ १२९ ॥ <br>
सपुत्रशत्रुनाशात्त्वं लप्स्यसे च परं मुदम् ॥ <br>
अकंटकं महद्राज्यं त्रैलोक्ये ते भविष्यति ॥ 7.1.165.१३० ॥ <br>
मर्त्यलोके यदा विष्णो ह्यवतारं करिष्यसि ॥ <br>
भ्रात्रा सह परं दुःखं स्वभार्या हरणं च यत् ॥ १३१ ॥ <br>
हत्वा शत्रुं पुनर्भार्यां लप्स्यसे सुरसन्निधौ ॥ <br>
गृहीत्वा तां पुनः प्राज्यं राज्यं कृत्वा गमिष्यसि ॥ १३२ ॥ <br>
एकादश सहस्राणि कृत्वा राज्यं पुनर्दिवम्॥ <br>
ख्यातिस्ते विपुला लोके चानुरागो भविष्यति॥ १३३ ॥ <br>
गायत्री ब्राह्मणांस्तांश्च सर्वानेवाब्रवीदिदम् ॥१३४ ॥ <br>
युष्माकं प्रीणनं कृत्वाऽ तृप्तिं यास्यंति देवताः॥ <br>
भवंतो भूमिदेवा वै सर्वे पूज्या भविष्यथ ॥ १३५ ॥ <br>
युष्माकं पूजनं कृत्वा दत्त्वा दानान्यनेकशः॥ <br>
प्राणायामेन चैकेन सर्वमेतत्तरिष्यथ॥१३६॥ <br>
प्रभासे तु विशेषेण जप्त्वा मां वेदमातरम्॥ <br>
प्रतिग्रहकृतान्दोषान्न प्राप्स्यध्वं द्विजोत्तमाः॥१३७ ॥ <br>
पुष्करे चान्नदानेन प्रीताः सर्वे च देवताः ॥ <br>
एकस्मिन्भोजिते विप्रे कोटिर्भवतिभोजिता ॥ १३८ ॥ <br>
ब्रह्महत्यादिपापानि दुरितानि च यानि च ॥ <br>
तरिष्यंति नराः सर्वे दत्ते युष्मत्करे धने ॥ १३९ ॥ <br>
महीयध्वे तु जाप्येन प्राणायामैस्त्रिभिः कृतैः ॥ <br>
ब्रह्महत्यासमं पापं तत्क्षणादेव नश्यति ॥ 7.1.165.१४० ॥ <br>
दशभिर्जन्मजनितं शतेन तु पुरा कृतम् ॥ <br>
त्रियुगं तु सहस्रेण गायत्री हंति किल्बिषम् ॥ १४१ ॥ <br>
एवं ज्ञात्वा सदा पूज्या जाप्ये च मम वै कृते ॥ <br>
भविष्यध्वं न सन्देहो नात्र कार्या विचारणा ॥ १४२ ॥ <br>
ओंकारेण त्रिमात्रेण सार्धेन च विशेषतः ॥ <br>
पूज्याः सर्वे न सन्देहो जप्त्वा मां शिरसा सह ॥ १४३ ॥ <br>
अष्टाक्षरस्थिता चाहं जगद्व्याप्तं मया त्विदम् ॥ <br>
माताऽहं सर्ववेदानां वेदैः सर्वैरलङ्कता ॥ १४४॥ <br>
जत्वा मां परमां सिर्द्धि पश्यन्ति द्विजसत्तमाः ॥ <br>
प्राधान्यं मम जाप्येन सर्वेषां वो भविष्यति ॥ १४५ ॥ <br>
गायत्रीसारमात्रोऽपि वरं विप्रः सुयन्त्रितः॥ <br>
नायंत्रितश्चतुर्वेदः सर्वाशी सर्वविक्रयी॥१४६॥ <br>
यस्माद्भवतां सावित्र्या शापो दत्तो सदे त्विह॥ <br>
अत्र दत्तं हुतं चापि सर्वमक्षयकारकम्॥ <br>
दत्तो वरो मया तेन युष्माकं द्विजसत्तमाः ॥ १४७ ॥ <br>
अग्निहोत्रपरा विप्रास्त्रिकालं होमदायिनः ॥ <br>
स्वर्गं ते तु गमिष्यंति एकविंशतिभिः कुलैः ॥ १४८ ॥ <br>
एवं शक्रे च विष्णौ च रुद्रे वै पावके तथा ॥ <br>
ब्रह्मणो ब्रह्मणानां च गायत्री सा वरं ददौ ॥ <br>
तस्मिन्काले वरं दत्त्वा ब्रह्मणः पार्श्वगाऽभवत् ॥ १४९ ॥ <br>
हरिणा तु समाख्यातं लक्ष्म्याः शापस्य कारणम् ॥ <br>
युवतीनां च सर्वासां शापस्तासां पृथक्पृथक् ॥ 7.1.165.१५० ॥ <br>
लक्ष्म्यास्तदा वरं प्रादाद्गायत्री ब्रह्मणः प्रिया ॥ १५१ ॥ <br>
अकुत्सिताः सदा पुत्रि तव वासेन शोभने ॥ <br>
भविष्यति न संदेहः सर्वेभ्यः प्रीतिदायकाः ॥ १५२ ॥ <br>
ये त्वया वीक्षिताः सर्वे सर्वे वै पुण्यभाजनाः ॥ <br>
तेषां जातिः कुलं शीलं धर्मश्चैव वरानने ॥ १५३ ॥ <br>
परित्यक्तास्त्वया ये तु ते नरा दुःखभागिनः ॥ <br>
सभायां ते न शोभन्ते मन्यन्ते न च पार्थिवैः ॥ १५४ ॥ <br>
आशिषश्चैव तेषां तु कुर्वते वै द्विजोत्तमाः ॥ <br>
सौजन्यं तेषु कुर्वन्ति नप्ता भ्राता पिता गुरुः ॥ १५५ ॥ <br>
बांधवोऽसि न संदेहो न जीवेऽहं त्वया विना ॥ <br>
त्वयि दृष्टे प्रसन्ना मे दृष्टिर्भवति शोभना ॥ <br>
मनः प्रसीदतेऽत्यर्थं सत्यंसत्यं वदामि ते ॥ १५६ ॥ <br>
एवंविधानि वाक्यानि त्वया दृष्ट्या निरीक्षिते ॥ <br>
सज्जनास्ते वदिष्यन्ति जनानां प्रीतिदायकाः ॥ १५७ ॥ <br>
इन्द्राणि नहुषः प्राप्य स्वर्गं त्वां याचयिष्यति ॥ <br>
अदृष्ट्वा तु हतः पापो अगस्त्यवचनाद्द्रुतम्॥ १५८ ॥ <br>
सर्पत्वं समनुप्राप्य प्रार्थयिष्यति तं मुनिम् ॥ <br>
दर्पेणाहं विनष्टोऽस्मि शरणं मे मुने भव ॥ १५९ ॥ <br>
वाक्येन तेन तस्यासौ नृपस्य भगवानृषिः ॥ <br>
कृत्वा मनसि कारुण्यमिदं वचनमब्रवीत् ॥ 7.1.165.१६० ॥ <br>
उत्पत्स्यति कुले राजा त्वदीये कुरुनंदन ॥ <br>
सार्पं कलेवरं दृष्ट्वा प्रश्नैस्त्वामुद्धरिष्यति ॥ १६१ ॥ <br>
सोऽप्यजगरतां त्यक्त्वा पुनः स्वर्गं गमिष्यति ॥ <br>
अश्वमेधे कृते भर्त्रा सह यासि पुनर्दिवि ॥ <br>
प्राप्स्यसे वर दानेन ममानेन सुलोचने ॥ १६२ ॥ <br>
देवपत्न्यस्तदा सर्वास्तुष्टया परिभाषिताः ॥ <br>
अपत्यैरपि हीनाः स्युर्नैव दुःखं भविष्यति ॥ १६३ ॥ <br>
इति दत्त्वा वरान्देवी गायत्री लोकसंमता ॥ <br>
जगामादर्शनं देवी सर्वेषां पश्यतां तदा ॥ १६४ ॥ <br>
सावित्री तु तदा देवी प्रभासं क्षेत्रमागता ॥ <br>
कृतस्मरस्य शृङ्गे तु श्रीसोमेश्वरपूर्वतः ॥ १६५ ॥ <br>
मन्वन्तरे चाक्षुषे च द्वितीये द्वापरे शुभे ॥ <br>
तत्र यज्ञः समारब्धो ब्रह्मणा लोककारिणा ॥ १६६ ॥ <br>
यज्ञे याता महात्मानो देवाः सप्तर्षयो वराः ॥ <br>
स्वायंभुवे तु ये शस्ताः शप्तास्ते चाभवन्पुरा ॥ १६७ ॥ <br>
तस्मात्कालात्समारभ्य प्रभासं क्षेत्रमाश्रिताः ॥ १६८ ॥ <br>
सावित्री लोकजननी लोकानुग्रहकारिणी ॥ <br>
यस्तां पूजयते भक्त्या पक्षमेकं निरंतरम् ॥ <br>
ब्रह्मपूजाविधानेन तस्य पुत्रो ध्रुवो भवेत् ॥ १६९ ॥ <br>
पाण्डुकूपे नरः स्नात्वा दृष्ट्वा लिंगानि पञ्च वै ॥ <br>
पाण्डवैः स्थापितानीह दृष्ट्वा यज्ञफलं लभेत् ॥ 7.1.165.१७० ॥<br>
ज्येष्ठस्य पूर्णिमायां तु सावित्रीस्थलसंनिधौ ॥ <br>
पठेद्यो ब्रह्मसूक्तानि मुच्यते सर्वपातकैः ॥ १७१ ॥ <br>
एतत्ते सर्वविख्यातमाख्यातं कल्मषापहम् ॥ <br>
यश्चेदं शृणुयाद्भक्त्या स गच्छेत्परमं पदम् ॥ १७२ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये सावित्रीमाहात्म्यवर्णनंनाम पञ्चषष्ट्युतरशततमोऽध्यायः ॥ १६५ ॥ <br>
<br>
<br>
</span>
