<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि देवं वैश्वानरेश्वरम् ॥ <br>
तस्यैवाग्नेयकोणस्थं धनुषां पंचके स्थितम् ॥ १ ॥ <br>
पापघ्नं सर्वजंतूनां दर्शनात्स्पर्शनादपि ॥ <br>
तत्र कश्चिच्छुकः पूर्वं नीडं देवि चकार ह ॥ २ ॥ <br>
प्रासादे भार्यया सार्द्धं निवस न्सुचिरं स्थितः ॥ <br>
ततस्तौ दंपती नित्यं प्रदक्षिणं प्रचक्रतुः ॥ ३ ॥ <br>
कुलायस्य वशाद्देवि न तु भक्त्या कथंचन ॥ <br>
कालेन महता तौ च पंचत्वं समुपस्थितौ ॥ ४ ॥ <br>
जातौ तेन प्रभावेन उक्तौ जातिस्मरौ भुवि ॥ <br>
लोपामुद्रागस्त्यनामप्रसिद्धिं परमां गतौ ॥ ५ ॥ <br>
अथ गाथा पुरी गीता अगस्त्येन महात्मना ॥ <br>
स्मरता पूर्वदेहं तु विस्मयेनानुभूतिजा ॥ ६ ॥ <br>
कृत्वा प्रदक्षिणं सम्यग्वह्नीशं यः प्रपश्यति ॥ <br>
नूनं प्रसिद्धिमाप्नोति इतश्चाहं यथा पुरा ॥ ७ ॥ <br>
एवं देवि तवाख्यातं माहात्म्यं वह्निदैवतम् ॥ <br>
श्रुतं पापहरं नृणां सर्वकामफलप्रदम् ॥ ८ ॥ <br>
घृतेन तं तु संस्नाप्य विधिना वै समर्चयेत् ॥ <br>
हेम दद्याच्च विप्रेंद्र सम्यक्छ्रद्धासमन्वितः ॥ ९ ॥ <br>
एवं कृत्वा विधानेन सम्यग्यात्राफलं लभेत् ॥ <br>
वह्निलोकं तु संप्राप्य मोदते कालमक्षयम् ॥ 7.1.78.१० ॥<br>
इति श्रीस्कांदे महापुराण एकाशीति साहरुया संहितायां सप्तमे प्रभासखण्डे प्रथमे प्रभासक्षेत्रमाहात्म्ये वैश्वानरेश्वरमाहात्म्यवर्णनंनामाष्टसप्तति तमोऽध्यायः ॥ ७८ ॥ <br>
<br>
<br>
</span>
