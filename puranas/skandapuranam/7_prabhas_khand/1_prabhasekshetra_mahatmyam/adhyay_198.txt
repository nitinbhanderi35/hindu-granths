<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि महाप्रभासमुत्तमम् ॥ <br>
जलप्रभासतो याम्ये यममार्गविघातकम् ॥ १ ॥ <br>
शृणु तस्यैव माहात्म्यं यथा जातं धरातले ॥ ॥ २ ॥ <br>
पूर्वं त्रेतायुगे देवि स्पर्शलिंगं तु तत्स्मृतम् ॥ <br>
दिव्यं तेजोमयं नृणां स्पर्शनान्मुक्तिदायकम् ॥ ३ ॥ <br>
अथ काले च कस्मिंश्चिद्वज्रिणाच्छादितं प्रिये ॥ <br>
इन्द्रेणागत्य वसुधां भयाक्रांतेन सुन्दरि ॥ ४ ॥ <br>
उष्मा तदुद्भवो देवि निर्गच्छन्नवरोधितः ॥ <br>
दशकोटिप्रविस्तीर्णं ज्वालाग्रं लिंगरूपधृक् ॥ ५ ॥ <br>
प्रभासक्षेत्रमास्थाय भित्त्वाऽऽविर्भावमास्थितम् ॥ <br>
वज्रेण रुंधिते देवि भित्त्वा चैव वसुंधराम् ॥ ६ ॥ <br>
धूमसंघैः समेतं तु व्यापयामास तज्जगत् ॥ <br>
ततस्त्रैलोक्यमखिलं ज्वालाभिर्व्याकुलीकृतम् ॥ ७ ॥ <br>
ततः सुरगणाः सर्व ऋषयो वेदपारगाः ॥ <br>
अस्तुवन्विविधैः सूक्तैर्वेदोक्तैः शशिशेखरम् ॥ ८ ॥ <br>
संहरस्व सुरश्रेष्ठ तेजः स्वदहनात्मकम् ॥ त्रै<br>
लोक्यं व्याकुलीभूतमेवं सर्वं चराचरम् ॥ <br>
न यावत्प्रलयं याति तावद्रक्ष सुरेश्वर ॥ ९ ॥ <br>
॥ ईश्वर उवाच ॥ ॥ <br>
एवमाभाषमाणेषु त्रिदिवेषु सुरेश्वरि ॥ <br>
तत्तेजः पञ्चधाविष्टं व्याप्याशेषं जगत्त्रयम् ॥ ॥ 7.1.198.१० ॥ <br>
पञ्चप्रभासरूपेण भित्त्वा तत्र वसुन्धराम्॥ <br>
येन मार्गेण निष्क्रान्तं तन्मार्गे च महन्महः ॥ ११ ॥ <br>
तत्र तैः स्थापितं द्वारं सुप्रदेशेऽश्मजं प्रिये ॥ <br>
पिहितेऽथ च रंध्रेऽस्मिन्धूमो नाशमुपेयिवान् ॥ १२ ॥ <br>
स्वस्थाश्चैवाभवँल्लोकास्तेजस्तत्रैव संस्थितम् ॥ <br>
एवं मया प्रेरितास्ते लिंगं तत्र समादधुः ॥ १३ ॥ <br>
तन्महस्तत्र देवेशि विश्राममकरोत्तदा ॥ <br>
ततो महाप्रभासेति कीर्त्यते देवदानवैः ॥ १४ ॥ <br>
यस्तं पूजयते भक्त्या लिंगं पुष्पैः पृथग्विधैः ॥ <br>
स याति परमं स्थानं जरामरणवर्जितम् ॥ १५ ॥ <br>
दृष्टेन तेन देवेशि मुच्यते पातकैर्नरः ॥ <br>
लभते वाञ्छितान्कामान्मनसा चेप्सितान्प्रिये ॥ १६ ॥ <br>
हिरण्यं तत्र दातव्यं ब्राह्मणे शंसितव्रते ॥ <br>
गोदानं विधिवत्तत्र देयं चैव द्विजन्मने ॥ १७ ॥ <br>
एवं कृत्वा महादेवि लभते जन्मनः फलम् ॥ <br>
राजसूयाश्वमेधानां प्राप्नुयात्फलमूर्जितम् ॥ १८ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये पञ्चमप्रभासक्षेत्रमाहात्म्यवर्णनंनामाष्टानवत्युत्तरशततमोऽध्यायः ॥ १९८ ॥ <br>
<br>
<br>
</span>
