<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि ऋषितीर्थस्य सन्निधौ ॥ <br>
कामिकं हि परं क्षेत्रं देविकानाम नामतः ॥ १ ॥ <br>
महासिद्धिवनं तत्र ऋषिसिद्धसमावृतम् ॥ <br>
नानाद्रुमलताकीर्णं पर्वतैरुपशोभितम्॥ २ ॥ <br>
चंपकैर्बकुलैर्दिव्यैरशोकैः स्तबकैः परैः ॥ <br>
पुन्नागैः किंकिरातैश्च सुगन्धैर्नागकेसरैः ॥ ३ ॥ <br>
मल्लिकोत्पलपुष्पैश्च पाटलापारिजातकैः ॥ <br>
चूतचंपकपित्थैश्च श्रीफलैः पनसैस्तथा ॥ ४ ॥ <br>
खर्जूरैर्बदरैश्चान्यैर्मातुलिंगैः सदाडिमैः ॥ <br>
जंबीरैश्चैव दिव्यैश्च नारंगैरुप शोभितम्॥ ५ ॥ <br>
शिखिभिः कोकिलाभिश्च गीयमानं तु षट्पदैः ॥ <br>
मृगैर्ऋक्षैर्वराहैश्च सिंहैर्व्याघ्रैस्तथा परैः ॥ ६ ॥ <br>
श्वापदैर्विविधाकारैः कन्दरै र्गह्वरैस्तथा ॥ <br>
सुरासुरगणैः सिद्धैर्यक्षगन्धर्वपन्नगैः ॥ ७ ॥ <br>
अप्सरोरगनागैश्च बहुभिस्तु समाकुलम् ॥ <br>
केचित्स्तुवंति ईशं तु केचिन्नृत्यंति चाग्रतः ॥ ८ ॥ <br>
पुष्पैर्वृष्टिं तु मुञ्चंति मुखवाद्यानि चापरे ॥ <br>
हसंति चापरे हृष्टा गर्जंति च तथापरे ॥ ९ ॥ <br>
ऊर्द्ध्वबाहवस्तथा चान्ये अन्ये ध्यायंति तद्गताः ॥ <br>
तस्मिन्स्थानं महादेवि देविकायास्तटे शुभे ॥ 7.1.276.१० ॥ <br>
उमापतीश्वरो नाम तत्राहं संस्थितः सदा ॥ <br>
युगेयुगे सदा पूर्णे कल्पे मन्वन्तरे तथा ॥ ११ ॥ <br>
न त्यजामि सदा देवि देविकायास्तटं शुभम् ॥ <br>
दुर्ल्लभं सर्वलोकेऽस्मिन्पवित्रं सुप्रियं हि मे ॥ १२ ॥ <br>
त्वया सह स्थितश्चाहं तस्मि न्स्थाने वरानने ॥ <br>
उमया युक्तदेहत्वात्तेन ख्यातं उमापतिः ॥ १३ ॥ <br>
पुष्यमासे त्वमावस्यां दद्याच्छ्राद्धं समाहितः ॥ <br>
न पश्यामि क्षयं तस्य तस्मिन्दत्तस्य पार्वति ॥ १४ ॥ <br>
ब्रह्महत्यासहस्रं तु तस्य दर्शनतो व्रजेत् ॥ <br>
गोभूहिरण्यवासांसि तत्र दद्याद्विचक्षणः ॥ १५ ॥ <br>
स एकः परमः पुत्रो यो गत्वा तत्र सुन्दरि ॥ <br>
ददेच्छ्राद्धं पितॄणां च तस्यांतो नैव विद्यते ॥ १६ ॥ <br>
देवैः सर्वैः समाहूता स्नानार्थं सा सरिद्वरा ॥ <br>
देविकेति समाख्याता तेन सा पापनाशिनी ॥ १७ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये देविकायामुमापतिमाहात्म्यवर्णनंनाम षट्सप्तत्युत्तरद्विशततमोऽध्यायः ॥ २७६ ॥ <br>
<br>
<br>
</span>
