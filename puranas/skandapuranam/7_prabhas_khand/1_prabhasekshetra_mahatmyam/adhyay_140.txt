<span style="font-size: 14pt; line-height: 200%">ततो गच्छेन्महादेवि नदीं चित्रपथां ततः ॥ <br>
ब्रह्मकुण्डसमीपस्थां चित्रादित्यस्य मध्यतः ॥ १ ॥ <br>
यदा च चित्रः संनीतो यमदूतैः सुरप्रिये ॥ <br>
सशरीरो महाप्राज्ञो यमादेशपरायणैः ॥ २ ॥ <br>
एवं ज्ञात्वा तु तत्रस्था भगिनी तस्य दुःखिता ॥ <br>
चित्रा नदी ततो भूत्वा स्वसा तस्य महात्मनः ॥ ३ ॥ <br>
प्रविष्टा सागरे देवि अन्वेषन्ती च बांधवम् ॥ <br>
ततश्चित्रपथानाम तस्याश्चक्रुर्द्विजातयः ॥ ४ ॥ <br>
एवं तत्र समुत्पन्ना सा नदी वरवर्णिनि ॥ ५ ॥   <br>
तस्यां स्नात्वा नरो यस्तु चित्रादित्यं प्रपश्यति ॥ <br>
स याति परमं स्थानं यत्र देवो दिवाकरः ॥ ६ ॥ <br>
अस्मिन्कलियुगे देवि अंतर्धानं गता नदी ॥ <br>
प्रावृट्काले च दृश्येत दुर्लभं तत्र दर्शनम् ॥ ७ ॥ <br>
स्नानं दानं विशेषेण सर्वपातकनाशनम् ॥ ८ ॥ <br>
भुक्तो वाप्यथवाऽभुक्तो रात्रौ वा यदि वा दिवा ॥ <br>
पर्वकालेऽथवाऽकाले पवित्रोऽप्यथवाऽशुचिः ॥ ९ ॥ <br>
यदैव दृश्यते तत्र नदी चित्रपथा प्रिये ॥ <br>
प्रमाणं दर्शनं तस्या न कालस्तत्र कारणम् ॥ 7.1.140.१० ॥ <br>
दृष्ट्वा नदीं महादेवि पितरः स्वर्गसंस्थिताः ॥ <br>
गायंति तत्र सामानि नृत्यन्ति च हसंति च ॥ ११ ॥ <br>
अस्माकं वंशजः कश्चिच्छ्राद्धमत्र करिष्यति ॥ <br>
यावत्कल्पं तथाऽस्माकं प्रीतिमुत्पादयिष्यति ॥ १२ ॥<br>
एवं ज्ञात्वा नरस्तत्र स्नानं श्राद्धं च कारयेत् ॥ <br>
सर्वपापविनाशार्थं पितॄणां प्रीतये तथा ॥ ॥ १३ ॥ <br>
इत्येतत्कथितं देवि यथा चित्रपथा नदी ॥ <br>
प्रभासक्षेत्रमासाद्य संस्थिता पापनाशिनी ॥ १४ ॥ <br>
इति श्रीस्कांदे महापुराण एका शीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये चित्रपथानदीमाहात्म्यवर्णनंनाम चत्वारिंशदुत्तरशततमोऽध्यायः ॥। ॥ १४० ॥ <br>
<br>
<br>
</span>
