<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि नागस्थानमनुत्तमम् ॥ <br>
मंकीशात्पश्चिमे भागे संगमत्रितयं गतम् ॥ १ ॥ <br>
पापघ्नं सर्वजंतूनां पातालविवरं महत् ॥ २ ॥ <br>
बलभद्रः पुरा देवि श्रुत्वा कृष्णस्य पंचताम् ॥ <br>
भल्लतीर्थे तु भल्लेन ततः प्रभासमागतः ॥ ३ ॥ <br>
क्षेत्रं महाप्रभावं हि ज्ञात्वा सर्वार्थसिद्धिदम् ॥ <br>
यादवानां क्षयं कृत्वा ततो वैराग्यमेयिवान् ॥ ॥ ४ ॥ <br>
शेषनागेशरूपेण निष्क्रम्य च शरीरतः ॥ <br>
गच्छन्गच्छंस्तदा प्राप्य तीर्थं त्रैसंगमं परम् ॥ ५ ॥ <br>
पातालस्य तदा दृष्ट्वा द्वारं विवररूपकम् ॥ <br>
प्रविष्टोऽथ जगामाशु यत्रानंतः स्वयं स्थितः ॥ ६ ॥ <br>
यतो नागस्वरूपेण स्थानेऽस्मिंश्च समाविशत् ॥ <br>
तत्प्रभृत्येव देवेशि नागस्थानमिति श्रुतम् ॥ ७ ॥ <br>
नागरादित्यपूर्वेण यत्र कायो विसर्जितः ॥ <br>
तदद्यापि प्रसिद्धं वै शेषस्थानमिति श्रुतम् ॥ ८ ॥ <br>
अतः स्नात्वा महादेवि तत्र तीर्थे त्रिसंगमे । <br>
नागस्थानं समभ्यर्च्य पञ्चम्यामकृताशनः ॥९॥ <br>
श्राद्धं कृत्वा यथाशक्त्या दत्त्वा विप्राय दक्षिणाम् ॥ <br>
विमुक्तः सर्वदुःखेभ्यो रुद्रलोकं स गच्छति ॥ १० ॥ <br>
पायसं मधुसंमिश्रं भक्ष्यभोज्यैः समन्वितम् ॥ <br>
शेषनागं समुद्दिश्य विप्रं यस्तत्र भोजयेत् ॥ <br>
कोटिभोज्यं कृतं तेन जायते नात्र संशयः ॥ ११ ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये नाग स्थानमाहात्म्यवर्णनंनाम षडशीत्युत्तरशततमोऽध्यायः ॥ १८६ ॥ <br>
<br>
<br>
</span>
