<span style="font-size: 14pt; line-height: 200%">॥ ईश्वर उवाच॥ ॥ <br>
ततो गच्छेन्महादेवि लकुलीशं महाप्रभम् ॥ <br>
तस्य पश्चिमदिग्भागे धनुषां सप्तके स्थितम् ॥ १ ॥ <br>
पापघ्नं सर्वजंतूनां शांतं मूर्तिस्थितं प्रभुम् ॥ <br>
समायातं महाक्षेत्रे तत्र कायावरोहणात् ॥ २ ॥ <br>
कृत्वा तत्र तपश्चोग्रं दीक्षयित्वात्मशिष्य कान् ॥ <br>
कुशकादींश्च चतुर उक्त्वा शास्त्राण्यनेकशः ॥ ३ ॥ <br>
न्यायवैशेषिकादीनि ततः सिद्धिं परां गतः॥ <br>
एवं ज्ञात्वा तु यः सम्यक्तं समर्चयते नरः ॥ ४ ॥ <br>
कार्त्तिक्यां तु विशेषेण अयने चोत्तरेपि वा ॥ <br>
विद्यादानं च तत्रैव दद्याद्विप्राय शालिने ॥ ५ ॥ <br>
सप्तजन्मानि विप्रस्य धनाढ्यस्य कुले शुभे ॥ <br>
जायते मतिमान्धीमाञ्छ्रीमानेवं पुनःपुनः ॥ ६ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभास क्षेत्रमाहात्म्ये लकुलीश्वरमाहात्म्य वर्णनंनामैकोनाशीतितमोऽध्यायः ॥ ७९ ॥ ॥ <br>
<br>
<br>
</span>
