<span style="font-size: 14pt; line-height: 200%">ऋषय ऊचुः॥ <br>
कथितो भवता सर्गः प्रतिसर्गस्तथैव च॥ <br>
वंशानुवंशचरितं पुराणानामनुक्रमः॥१॥ <br>
मन्वन्तरप्रमाणं  च ब्रह्मांडस्य च विस्तरः॥<br>
ज्योतिश्चक्रस्वरूपं च यथावदनुवर्णितम्॥ <br>
श्रोतुमिच्छामहे त्वत्तः सांप्रतं तीर्थविस्तरम्॥२॥ <br>
पृथिव्यां यानि तीर्थानि पापघ्नानि शुभानि च॥<br>
तानि सूतज कार्त्स्न्येन यथावद्वक्तुमर्हसि॥३॥<br>
सूत उवाच॥<br>
इदं पृष्टं पुरा देव्या कैलासशिखरोत्तमे॥<br>
नानाधातुविचित्रांगे नानारत्नसमन्विते॥४॥<br>
नानाद्रुमलताकीर्णे नानापुष्पोपशोभिते॥ <br>
यक्षविद्याधराकीर्णे ह्यप्सरोगणसेविते॥५।<br>
तत्र ब्रहमा च विष्णुश्च स्कन्दनन्दिगणेश्वराः॥ <br>
चंद्रादित्यौ ग्रहैः सार्धं नक्षत्रध्रुवमण्डलम्॥६॥ <br>
वायुश्च वरुणश्चैव कुबेरो धनदस्तथा॥ <br>
ईशानश्चाग्निरिंद्रश्च यमो निर्ऋतिरेव च॥७॥<br>
सरितः सागराः सर्वे पर्वता उरगास्तथा॥ <br>
ब्राह्म्याद्या मातरश्चैव ऋषयश्च तपोधनाः॥८॥<br>
मूर्तिमंति च तीर्थानि क्षेत्राण्यायतनानि च॥ <br>
दानवासुरदैत्याश्च पिशाचा भूतराक्षसाः॥7.1.3.१० <br>
तत्र सिंहासनं दिव्यं शतयोजनविस्तृतम्॥११। <br>
लक्षायुतसहस्रैश्च रुद्रकोटिभिरावृतम्॥ <br>
तन्मध्ये सर्वतोभद्रं सिंहद्वारैः सुतोरणैः॥१२॥<br>
स्वच्छमौक्तिकसंकाशं प्राकारशिखरावृतम्॥ <br>
नन्दीश्वरमहाकालद्वारपालगणैर्वृतम्॥१३॥ <br>
किंकिणीजालमुखरैः सत्यताकैरलंकृतम्॥<br>
वितानच्छत्रखंडैश्च मुक्तादामप्रलंबितैः॥१४॥ <br>
घंटाचामरशोभाढयैर्दर्पणैश्चोपशोभितम्॥ <br>
कलशैर्द्वारविन्यस्तरत्नपल्लवसंयुतैः॥१५॥ <br>
चित्रितं चित्रशास्त्रज्ञै रत्नचूर्णैः समु्ज्वलैः॥<br>
स्वस्तिकैः पत्रवल्याद्यैर्लिंगोद्भवलतादिभिः॥१६॥<br>
शतसिंहासनाकीर्णं वेदिकाभिश्च शोभितम्॥<br>
आसीनै रुद्रवृन्दैश्च रुद्रकन्याकदम्बकैः॥१७॥ <br>
लक्षपत्रदलाढ्यैश्च श्वेतपद्मैश्च भूषितम्॥<br>
अप्सरोभिः समाकीर्णं पुष्पप्रकरविस्तृतम्॥१८॥ <br>
धूपितं धूपवर्त्तीभिः कुंकुमोदकसेचितम्॥ <br>
वंशवीणामृदंगैश्च गोमुखैर्मुखवादनैः॥१९॥ <br>
शंखभेरीनिनादेन दुन्दुभिध्वनितेन च॥ <br>
गर्जद्भिर्गणवृन्दैश्च मेघस्वनितनिस्वनैः॥7.1.3.२० ॥<br>
गणानां स्तोत्रशब्देन सामवेदरवेण च॥<br>
प्रेक्षणीयैर्महानादैर्गेयहुङ्कारशोभितम्॥२१॥<br>
वृषनर्दितशब्देन गजवाजिरवेण च॥ <br>
कांचीनूपुरशब्देन समाकीर्णदिगंतरम्॥२२॥<br>
सर्वसंपत्करं श्रीमच्छंकरस्यैव मंदिरम्॥<br>
वंश वीणामृदंगैश्च नादितं तत्र तत्र ह ॥<br>
ऋग्वेदो मूर्तिमांश्चैव शक्रनीलसमद्युतिः ॥ २३ ॥ <br>
दिव्यगन्धानुलिप्तांगो दिव्याभरणभूषितः ॥ <br>
संस्थितः पूर्वतस्तस्य दीप्यमानः स्वतेजसा ॥ २४ ॥ <br>
उत्तरेण यजुर्वेदः शुद्धस्फटिकसन्निभः ॥ <br>
दिव्यकुण्डलधारी च महाकायो महाभुजः ॥ २५ ॥ <br>
स्थितः पश्चिम दिग्भागे सामवेदः सनातनः ॥ <br>
रक्तांबरधरः श्रीमान्पप्ररागसमप्रभः ॥२६॥ <br>
स्रग्दामधारी चित्रश्च गीतभूषणभूषितः ॥ <br>
अथवांऽजनवच्छयामः स्थितो दक्षिणतस्तथा ॥ २७ ॥ <br>
पिंगाक्षो लोहितग्रीवो हरिकेशो महातनुः ॥ <br>
इतिहासषडंगानि पुराणान्यखिलानि च ॥ २८ ॥ <br>
वेदोपनिषदश्छन्दो मीमांसारण्यकं तथा ॥ <br>
स्वाहाकारवषट्कारौ रहस्यानि तथैव च ॥२९॥ <br>
एतैः समन्वितैश्चैव तत्र ब्रह्मा स्वयं स्थितः ॥ <br>
शक्तिरूपधरैर्मन्त्रैर्योगैश्वर्यसमन्वितैः॥ ॥ 7.1.3.३० ॥<br>
सहस्रपत्रकमलैरंकितैः सुरपूजितैः ॥ <br>
पूजितैर्गणरुद्रैश्च ब्रह्मविष्विंद्रवंदितैः ॥३१॥<br>
चामराक्षेपव्यजनैर्वीजितैश्च समन्ततः ॥ <br>
शोभितश्च सदा श्रीमांश्चंद्रकोटिसमप्रभः ॥ ३२ ॥<br>
ज्ञानामृतसुतृप्तात्मा योगैश्वर्यप्रसादकः ॥ <br>
योगींद्रमानसांभोज राजहंसो द्विजोत्तमः ॥ ३३ ॥<br>
अज्ञानतिमिरध्वंसी षट्त्रिंशत्तत्त्वभूषणः ॥ <br>
सर्वसौख्यप्रदाता च तत्रास्ते चंद्रशेखरः ॥३४॥ <br>
तस्योत्संगगता देवी तप्तकांचनसप्रभा ॥ <br>
पूजितो योगिनीवृन्दैः साधकैः सुरकिन्नरैः ॥ ३५ ॥<br>
सर्वलक्षणसंपूर्णा सर्वाभरणभूषिता ॥ <br>
योगसिद्धिप्रदा नित्यं मोक्षाभ्युदयदायिनीम् ॥ ३६ ॥<br>
सौभाग्यकदलीकन्दमूलबीजं च पार्वती ॥ <br>
देवस्य मुखमालोक्य विस्मिता चारुलोचना ॥ ३७ ॥ <br>
आनंदभावं संज्ञाय आनन्दास्राविलेक्षणम् ॥ <br>
उवाच देवी मधुरं कृतांजलिपुटा सती ॥ ३८ ॥ ॥ <br>
देव्युवाच ॥ ॥ <br>
जन्मकोटिसहस्राणि जन्मकोटिशतानि च ॥ <br>
शोधितस्त्वं जगन्नाथ मया प्राणनचिंतया ॥ ३९ ॥ <br>
अर्द्धांग संस्थया वापि त्वद्वक्त्रध्यानकाम्यया ॥ <br>
तथापि ते जगन्नाथ नांतो लब्ध्वो महेश्वर ॥ 7.1.3.४० ॥ <br>
अनन्तरूपिणे तुभ्यं देवदेव नमोऽस्तु ते ॥ <br>
नमो वेदरहस्याय नमो वेदैः स्तुताय च ॥ ४१ ॥ <br>
श्मशानरतिनित्याय नमो गगनचारिणे ॥ <br>
ज्येष्ठसामरहस्याय शतरुद्रप्रियाय च ॥ ४२ ॥ <br>
नमो वृषकृतांकाय यजुर्वेदधराय च ॥ <br>
ब्रह्मांडकोटिसंलग्नमालिने गगनात्मने ॥ ४३ ॥ <br>
मणिचित्रितकन्दाय नमः सर्वार्थसिद्धये ॥ <br>
नमो वेदस्वरूपाय द्विज सिद्धिप्रियाय च ॥ ४४ ॥ <br>
पुंस्त्रीविकाररूपाय नमश्चंद्रार्द्धधारिणे ॥ <br>
नमोग्नये सहोमाय आदित्यवरुणाय च ॥ ४५ ॥ <br>
पृथिव्यै चांतरिक्षाय वायवे दीक्षिताय च ॥ <br>
संयोगाय वियोगाय धात्रे कर्त्रेऽपहारिणे ॥ ४६ ॥ <br>
प्रदीप्तशूलहस्ताय ब्रह्मदण्डधराय च ॥ <br>
नमः पतीनां पतये महतां पतये नमः ॥।. ॥ ४७ ॥ <br>
नमः कालाग्निरुद्राय सप्तलोकनिवासिने ॥ <br>
त्वं गतिः सर्वभूतानां भूतानां पतये नमः ॥ ४८ ॥ <br>
नमस्ते भगवन्रुद्र नमस्ते भगवञ्छिव ॥ <br>
नमस्ते परतः श्रेष्ठ नमस्ते परतः पर ॥ ४९ ॥<br>
जिह्वाचापल्यभावेन खेदितोऽसि मया प्रभो ॥ <br>
तत्क्षन्तव्यं महेशान ज्ञानदिव्य नमोऽस्तु ते ॥7.1.3.५० ॥ <br>
॥ ईश्वर उवाच ॥ ॥ <br>
ममोत्संगस्थिता देवि किं त्वं सास्राविलेक्षणा ॥ <br>
अद्यापि किमपूर्णं ते तत्सर्वं करवाण्यहम् ॥ ५१ ॥ <br>
वरं ब्रवीहि भद्रं ते स्तवेनानेन सुव्रते ॥ <br>
ददामि ते न संदेहः शोकं त्यज महेश्वरि ॥ ५२ ॥ <br>
निष्कले सकले देवि स्थूले सूक्ष्मे चराचरे ॥ <br>
न तत्पश्यामि देवेशि यत्त्वया रहितं भवेत् ॥ ५३ ॥ <br>
अहं ते हृदये गौरि त्वं च मे हृदि संस्थिता ॥ <br>
अहं भ्राता च पुत्रश्च बंधुर्भर्ता तथैव च ॥ ५४ ॥ <br>
त्वं तु मे भगिनी भार्या दुहिता बांधवी स्नुषा ॥ <br>
अहं यज्ञपतिर्यज्वा त्वं च श्रद्धा सदक्षिणा ॥ ५५ ॥ <br>
ओंकारोऽहं वषट्कारः सामाहमृग्यजुस्तथा ॥ <br>
अहमग्निश्च होता च यजमानस्तथैव च ॥ ५६ ॥ <br>
अध्वर्युरहमुद्गाता ब्रह्माहं ब्रह्मवित्तथा ॥ <br>
त्वं तु देव्यरणी चैव पत्नी तु परिकीर्त्यसे ॥ ५७ ॥ <br>
स्वाहा स्वधा च सुश्रोणि त्वयि सर्वं प्रतिष्ठितम् ॥ <br>
अहमिष्टो महायज्ञः पूर्वो यज्ञस्त्वमुच्यसे ॥ ५८ ॥ <br>
पुरुषोऽहं वरारोहे प्रकृतिस्त्वं निगद्यसे ॥ <br>
अहं विष्णुर्महावीर्यस्त्वं लक्ष्मीर्लोकभाविनी ॥ ५९ ॥ <br>
अहमिन्द्रो महातेजाः प्राची त्वं परमेश्वरी ॥ <br>
प्रजापतीनां रूपेण सर्वमाहं व्यवस्थितः ॥ 7.1.3.६० ॥ <br>
तेषां या नायिकास्तास्त्वं रूपैस्तैस्तैरवस्थिता ॥ <br>
दिवसोऽहं महादेवि रजनी त्वं निगद्यसे ॥ ६१ ॥ <br>
निमेषोऽहं मुहूर्तश्च त्वं कला सिद्धिरेव च ॥ <br>
अहं तेजोऽधिकः सूर्यस्त्वं तु संध्या प्रकीर्त्त्यसे ॥ ६२ ॥ <br>
अहं बीजधरः श्रेष्ठस्त्वं तु क्षेत्रं वरानने। <br>
अहं वनस्पतिः प्लक्षस्त्वं वनस्पतिरुच्यसे ॥ ॥ ६३ ॥ <br>
शेषरूपधरो नित्ये फणामणिविभूषितः ॥ <br>
रेवती त्वं विशालाक्षि मदविभ्रमलोचना ॥ ६४ ॥ <br>
मोक्षोऽहं सर्वदुःखानां त्वं तु देवि परा गतिः ॥ <br>
अपां पतिरहं भद्रे त्वं तु देवि सरिद्वरा ॥ ६५ ॥ <br>
वडवाग्निरहं भद्रे त्वं तु दीप्तिः प्रकीर्तिता ॥ <br>
प्रजापतिरहं कर्त्ता त्वं प्रजा प्रकृतिस्तथा ॥ ॥ ६६ ॥ <br>
नागानामधिपश्चाहं पातालतलवासिनाम् ॥ <br>
त्वं नागी नागराजोऽहं सहस्रफणभूषितः ॥ ६७ ॥ <br>
निशाकरवरश्चाहं श्रेष्ठा त्वं रजनीकरी ॥ <br>
कामोऽहं कामदो देवि त्वं रतिः स्मृतिरेव च ॥ ६८ ॥ <br>
दुर्वासाश्चाप्यहं भद्रे त्वं क्षमा समचारिणी ॥ <br>
लोभमोहतपश्चाहं त्वं तृष्णा तामसी स्मृता ॥ ६९ ॥ <br>
ककुद्मान्वृषभश्चाहं योगमाता तपस्विनी ॥ <br>
वायुरप्यहमव्यक्तस्त्वं गतिर्मनसूदनी ॥ 7.1.3.७० ॥ <br>
अहं मोचयिता लोभे निर्ममा त्वं यशस्विनि ॥ <br>
नयोऽहं सर्वकार्येषु नीतिस्त्वं कमलेक्षणा ॥ ७१ ॥ <br>
अहमन्नं  च भोक्ता च ओषधी त्वं निगद्यसे ॥ <br>
अहमग्निश्च धूमश्च त्वमूष्मा ज्वालमेव च ॥ ७२ ॥ <br>
अहं संवर्त्तको मेघस्त्वं च धारा ह्यनेकशः ॥ <br>
अहं मुनीनां रूपेण त्वं तत्पत्नी प्रकीर्तिता ॥ ७३ ॥ <br>
अहं संसारकर्त्ता वै त्वं तु सृष्टिर्वरानने ॥ <br>
अहं शुक्रास्थिरोमाणि त्वं मज्जा बलमेव च ॥ ७४ ॥ <br>
पर्जन्योऽहं महाभागे त्वं वृष्टिः परमेश्वरि ॥ <br>
अहं संवत्सरो देवि त्वमृतुः परिकीर्त्तिता ॥ ७५ ॥ <br>
अहं कृतयुगो देवि त्वं तु त्रेता निगद्यसे ॥ <br>
युगोऽहं द्वापरः श्रीमांस्त्वं कलिः परमेश्वरि ॥ ७६ ॥ <br>
आकाशश्चाप्यहं भद्रे पृथिवी त्वमिहोच्यसे ॥ <br>
अहमदृश्यमूर्तिश्च दृश्यमूर्तिस्त्वमुच्यसे ॥ ७७ ॥ <br>
वरदोऽहं वरारोहे मंत्रस्त्वमिति चोच्यसे ॥ <br>
अहं द्रष्टा च श्रोता च त्वं दृश्या श्रुतिरेव च ॥७८॥ <br>
अहं वक्ता रमयिता त्वं वाच्या परमेश्वरि ॥ <br>
अहं श्रोता च गाता च त्वं गीतिर्गेयमेव च॥७९॥ <br>
अहं त्राता च गन्धश्च त्वं तु निघ्राणमेव च ॥ <br>
अहं स्पर्शयिता कर्ता स्पर्श्यस्त्वं सृष्टमेव च ॥ 7.1.3.८० ॥ <br>
अहं सर्वमिदं भूतं त्वं तु देवि न संशयः ॥ <br>
स्रष्टाऽहं तव देवेशि त्वं सृजस्यखिलं जगत् ॥ ८१ ॥ <br>
त्वया मया च देवेशि ओतप्रोतमिदं जगत् ॥ <br>
एकधा दशधा चैव तथा शतसहस्रधा ॥ ८२ ॥ <br>
ऐश्वर्येण तु संयुक्तौ सर्वप्राणि व्यवस्थितौ ॥ <br>
अहं त्वं च विशालाक्षि सततं संप्रतिष्ठितौ ॥ ८३ ॥ <br>
क्रीडामि क्रीडया देवि त्वया सार्द्धं वरानने ॥ <br>
त्वं धृतिर्धारिणी लक्ष्मीः कांता मत्प्रकृतिर्ध्रुवम् ॥ ८४ ॥ <br>
रतिः स्मृतिः कामचारी मम चांगनिवासिनी ॥ <br>
देवि किं बहुनोक्तेन प्राणेभ्योऽपि गरीयसी ॥ ८५ ॥ <br>
वरं वरय देवशि यत्किंचिन्मनसि स्थितम्॥ <br>
तत्ते ददामि तुष्टोऽहं यद्यपि स्यात्सुदुर्ल्लभम् ॥ ८६ ॥ <br>
॥ देव्युवाच ॥ ॥ <br>
धन्याहं कृतपुण्याहं तपः सुचरितं मया ॥ <br>
यत्त्वयाऽहं जगन्नाथ हर्षदृष्ट्याऽवलोकिता ॥ ८७ ॥ <br>
यदि तुष्टोऽसि मे देव वरं दातुं ममेच्छसि ॥ <br>
तन्मे कथय देवेश सांप्रतं तीर्थविस्तरम् ॥ ॥ ८८ ॥ <br>
पृथिव्यां यानि तीर्थानि पापघ्नानि शिवानि च ॥ <br>
तानि देवेश कार्त्स्न्येन यथावद्वक्तुमर्हसि ॥ ८९ ॥ <br>
॥ ईश्वर उवाच ॥ ॥ <br>
शृणु देवि प्रवक्ष्यामि तीर्थमाहात्म्यमुत्तमम् ॥ <br>
सर्वपापहरं नृणां पुण्यं देवर्षिसत्कृतम् ॥ 7.1.3.९० ॥ <br>
तीर्थानां दर्शनं श्रेष्ठं स्नानं चैव सुरेश्वरि ॥ <br>
श्रवणं च प्रशंसंति सदैव ऋषिसत्तमाः ॥ ९१ ॥ <br>
पृथिव्यां नैमिषं तीर्थमंतरिक्षे च पुष्करम् ॥ <br>
केदारं च प्रयागं च विपाशा चोर्मिला तथा ॥ ९२ ॥ <br>
कर्णवेणा महादेवी चंद्रभागा सरस्वती ॥ <br>
गंगासागरसंभेदस्तथा वाराणसी शुभा ॥ ९३ ॥ <br>
अर्घतीर्थं समाख्यातं गंगाद्वारं तथैव च ॥ <br>
हिमस्थानं महातीर्थं तथा मायापुरी शुभा ॥ ९४ ॥ <br>
शतभद्रा महाभागा सिन्धुश्चैव महा नदी ॥ <br>
ऐरावती च कपिला शोणश्चैव महानदः ॥ ९५ ॥ <br>
पयोधिः कौशिकी तद्वत्तथा गोदावरी शुभा ॥ <br>
देवखातं गया चैव तथा द्वारावती शुभा ॥ ९६ ॥ <br>
प्रभासं च महातीर्थं सर्वपातकनाशनम् ॥ ९७ ॥ <br>
एवमादीनि तीर्थानि यानि संति महीतले ॥ <br>
तानि दृष्ट्वा तु देवेशि पुनर्जन्म न विन्दते ॥९८॥ <br>
तिस्रः कोट्योऽर्धकोटी च तीर्थानामिह भूतले ॥ <br>
संजातानि पवित्राणि सर्वपापहराणि च ॥९९॥ <br>
गंतव्यानि महादेवि स्वधर्मस्य विवृद्धये ॥ <br>
अशक्यानि शिवान्येवं गंतुं चैव सुरेश्वरि ॥ <br>
मनसा तानि सर्वाणि गंतव्यानि समाहितैः ॥ 7.1.3.१०० ॥<br>
। देव्युवाच॥ <br>
भगवन्प्राणिनः सर्वे सर्वोपद्रवसंकुलाः॥ <br>
अल्पायुषः सदा बद्धा व्यामोहैर्मंदिरोद्भवैः॥१०१॥ <br>
त्रेतायां द्वापरे चैव किं नु वै दारुणे कलौ ॥ <br>
तस्मात्तेषां हितार्थाय तत्तीर्थं त्वं प्रकीर्तय ॥ <br>
येन दृष्टेन सर्वेषां तीर्थानां लभ्यते फलम् ॥१०२॥ <br>
एवमुक्तस्तु पार्वत्या प्रहस्य परमेश्वरः ॥ <br>
उवाच परया प्रीत्या वाचा मधुरया प्रभुः ॥१०३॥ ॥ <br>
ईश्वर उवाच ॥ ॥ <br>
त्वमेव हि चराः प्राणाः सर्वस्य जगतोरणिः ॥ <br>
त्वया विरहितो देवि मुहूर्तमपि नोत्सहे ॥१०४॥ <br>
शिवस्य च तथा शक्तेरंतरं नास्ति पार्वति ॥ <br>
न तदस्ति महादेवि यन्न जानासि शोभने ॥ १०५ ॥ <br>
त्वया विनाऽहं न क्वास्मि न त्वं देवि मया विना ॥ <br>
चंद्रचंद्रिकयोर्यद्वदग्नेरुष्णत्वमेव हि ॥ १०६ ॥ <br>
तव देवि ममापीह नास्ति चैवांतरं प्रिये ॥ <br>
सर्वं चैव सुरेशानि यथावत्कथयाम्यहम् ॥ १०७ ॥ <br>
रहस्यानां रहस्यं तु गोपनीयं प्रयत्नतः ॥ <br>
नास्तिकाय न दातव्यं न च पापरताय च ॥ १०८ ॥ <br>
दातव्यं भक्ति युक्ताय स्वशिष्याय सुताय वा ॥ <br>
पूर्वमेव मया ख्यातं सारात्सारतरं प्रिये ॥१०९॥ <br>
तीर्थोपनिषदः ख्याता लिंगोपनिषदस्तथा ॥ <br>
योगोपनिषदो देवि पूर्वं वै कथितास्तव ॥ 7.1.3.११० ॥ <br>
॥ पार्वत्युवाच ॥ ॥ <br>
लेशेनापि न सिद्ध्यंति कांक्षमाणाः परं पदम् ॥ <br>
योनीर्भ्रमंतो दृश्यंते नरा नास्तिकवृत्तयः॥ ॥ १११ ॥ <br>
तीर्थव्रतानि सेवन्ते प्रत्ययो नैव जायते ॥ <br>
मोहितं तु जगत्पूर्वं मिथ्याज्ञानेन शंकर ॥ ११२ ॥ <br>
किं ते फलं सुरश्रेष्ठ जगद्व्यामोहने कृते ॥ ११३ ॥ <br>
सारात्सारतरं नाथ तव प्राणप्रियं हि यत् ॥ <br>
तन्मे कथय देवेश प्रियाहं यदि ते प्रभो ॥ ११४ ॥ <br>
इत्युक्तः स तया देव्या श्रीकंठः सुरनायकः ॥ <br>
प्रहस्योवाच भगवान्गंभीरार्थमिदं वचः ॥ ११५ ॥ <br>
॥ईश्वर उवाच ॥ ॥ <br>
शृणुष्वावहिता भूत्वा पृष्टोऽहं यस्त्वयाऽधुना ॥ <br>
निष्फलं तत्प्रवक्ष्यामि वस्तुतत्त्वं यथास्थितम् ॥ ११६ ॥ <br>
पूर्वमुक्तानि तीर्थानि यानि ते सुरसुंदरि ॥ <br>
तिस्रः कोट्योऽर्द्धकोटी च ब्रह्मांडे सचराचरे ॥११७॥ <br>
तेषां च गोपितं तीर्थं प्रभासं चैव सुव्रते ॥११८॥ <br>
एवमुक्तं महादेवि प्रभासं क्षेत्रमुत्तमम् ॥ <br>
दृष्ट्वा संस्काररहिताः कलौ पापेन मोहिताः ॥ ११९ ॥ <br>
राजसास्तामसाश्चैव पापोपहतचेतसः ॥ <br>
परदारपरद्रव्यपरहिंसारता नराः ॥ 7.1.3.१२० ॥ <br>
उद्वेगं च परं यांति प्रतप्यंति यतस्ततः ॥ <br>
आत्मसंभाविता  मूढा मिथ्याज्ञानेन मोहिताः॥<br>
वर्णाश्रमविरुद्धं तु तीर्थे कु्र्वन्ति येऽधमाः॥१२१॥ <br>
तीर्थयात्रां प्रकुर्वंति दंभेन कपटेन च॥ <br>
तीर्थे मृता न सिध्यंति ते नरा वरवर्णिनि ॥ १२२ ॥<br>
एतदर्थं मया देवि तीर्थानि विविधानि च ॥ <br>
लिंगानि चैव सुश्रोणि गोपितानि प्रयत्नतः ॥ <br>
न सिद्धिदानि देवेशि कलौ कल्मषकारिणाम् ॥ १२३ ॥ <br>
ये नरास्तु जितक्रोधा जितलोभा जितेंद्रियाः ॥ <br>
ब्राह्मणाः क्षत्रिया वैश्याः शूद्राश्चादम्भमत्सराः ॥ १२४ ॥ <br>
मद्भावभाविता देवि तीर्थं सेवंति सुव्रताः ॥ <br>
तेषां चैव हितार्थाय कथयामि यशश्विनि ॥ १२५ ॥ <br>
प्रभासमिति विख्यातं क्षेत्रं त्रैलोक्यवंदितम् ॥ <br>
तत्क्षेत्रं नैव जानंति मम मायाविमोहिताः ॥ १२६ ॥ <br>
परोहं त्वेकचित्तैश्च बहुजन्मभिरर्चितः ॥ <br>
ते विदंति परं क्षेत्रं प्रभासं पापनाशनम् ॥ १२७ ॥ <br>
मद्भावभाविता देवि मम व्रतनिषेविणः ॥ <br>
तेषां प्रभासिकं क्षेत्रं विदितं नात्र संशयः ॥ १२८ ॥ <br>
यमैश्च नियमैर्युक्ता अहंकारविवर्ज्जिताः ॥ <br>
तेषामर्थे वदिष्यामि तव प्रश्नं सुदुर्ल्लभम् ॥ <br>
ब्रह्मविष्ण्विन्द्रदेवानां पुराणं कथितं मया ॥ १२९ ॥ <br>
सोऽहं देवि वदिष्यामि कर्णं देहि वरानने ॥ <br>
पृथिव्यामपि सर्वेषां तीर्थानां सुरसुंदरि ॥ 7.1.3.१३० ॥ <br>
एकं मे वल्लभं तत्र प्रभासं क्षेत्रमुत्तमम् ॥ <br>
तस्मिंश्चैव महाक्षेत्रे तीर्थैः सोमेन पूजितः ॥ <br>
वरांस्तस्मै प्रदायाथ सदैकांते स्थितो ह्यहम् ॥१३१॥ <br>
तेन गुह्यं कृतं स्थानं तव देवि प्रकाशितम्॥ <br>
तत्र मे योगयुक्तस्य दिव्यं लिंगं बभूव ह ॥ १३२ ॥ <br>
दिव्यतेजस्समा युक्तं वह्निमेखलमंडितम् ॥ <br>
लक्षमात्रस्थितं शांतं दुर्निरीक्ष्यं तु मानवैः ॥ १३३ ॥ <br>
इच्छाज्ञानक्रियाख्याश्च तिस्रो वै शक्तयश्च याः ॥ <br>
तस्माल्लिंगात्समुत्पन्ना जगत्कर्तृत्वहेतवे ॥ १३४ ॥ <br>
तस्मिँल्लिंगे लयं याति जगदेतच्चराचरम् ॥ <br>
पुनस्तेनैव संभूतं दृश्यते सचराचरम् ॥ १३५ ॥ <br>
गुह्यं चैव तु संभूतं न कश्चिद्वेद तत्परम् ॥ <br>
जन्माभ्यासेन तल्लिंगं ज्ञायते भुवि मानवैः ॥ १३६ ॥ <br>
क्षेत्रं प्रभासिकं प्रोक्तं क्षेत्रज्ञोऽहं न संशयः ॥ <br>
तत्र सोमेशनामाहमस्मिन्क्षेत्रं वरानने ॥ १३७ ॥ <br>
ममांशसंभवा ये च अस्मिन्क्षेत्रे समुद्भवाः ॥ <br>
तेषां तु विदितं लिंगं पूर्वकल्पे तु भैरवम् ॥ १३८ ॥ <br>
अन्यैरपि युगैर्देवि इदं लिंगं सुदुर्लभम् ॥ <br>
घोरे कलियुगे पापे विशेषेण च दुर्लभम् ॥ १३९ ॥ <br>
अन्यन्निदर्शनं तत्र तत्प्रवक्ष्यामि पार्वति ॥ 7.1.3.१४० ॥ <br>
कलौ युगे महाघोरे हेतुवादरता नराः ॥ <br>
वदिष्यंति महापापाः सर्वे पाखण्डसंस्थिताः ॥ १४१ ॥ <br>
मिथ्या चैतत्कृतं सर्वं मूर्खैश्चापि प्रकीर्तितम् ॥ <br>
क्व क्षेत्रं क्व प्रभावश्च कुत्र वै सन्ति देवताः ॥ १४२ ॥ <br>
सर्वं चापि तथालीकं मूढैश्चापि प्रकीर्तितम् ॥ १४३ ॥ <br>
एवं मूर्खा वदिष्यंति प्रहसिष्यन्ति चापरे ॥ <br>
नारका नास्तिका लोकाः पापोपहतचेतसः ॥ <br>
सिद्धिं नैव प्रयास्यंति संप्राप्ते तु कलौ युगे॥१४४॥ <br>
तीर्थे चैव मृता ये तु शिवनिन्दापरायणाः॥ <br>
तिर्यग्योनिप्रसूताश्च दृश्यन्ते सर्वयोनिषु॥१४५॥ <br>
एतस्मात्कारणाद्देवि तीर्थे चैव सुदुःखिताः ॥ <br>
दृश्यन्ते युगमाहात्म्यात्सत्यशौचविवर्जिताः ॥ १४६ ॥ <br>
इदं हि कारणं प्रोक्तं क्षेत्राणां चैव गोपने ॥ <br>
एतत्ते कथितं सर्वं सिद्धिर्येन सुदुर्ल्लभा ॥ १४७ ॥ <br>
युगेयुगे तु तीर्थानि कीर्तितानि सुरेश्वरि ॥ <br>
तेषां मे वल्लभं देवि प्रभासं क्षेत्रमेव च ॥ १४८ ॥ <br>
इत्येतत्कथितं देवि रहस्यं पापनाशनम् ॥ <br>
क्षेत्रबीजं महादेवि किमन्यत्परिपृच्छसि ॥ १४९ ॥ <br>
इदं महापातकनाशनं ये श्रोष्यंति वै क्षेत्रमहाप्रभावम् ॥ <br>
ते चापि यास्यन्ति मम प्रभावात्त्रिविष्टपं पुण्यजनाधिवासम् ॥ 7.1.3.१५० ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभास खण्डे प्रभासक्षेत्रमाहात्म्ये देवीप्रश्नवर्णनं नाम तृतीयोऽध्यायः ॥ ३ ॥<br>
<br>
<br>
</span>
