<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि यादवस्थलमुत्तमम् ॥ <br>
यादवा यत्र नष्टा वै षट्पंचाशच्च कोटयः ॥ १ ॥ <br>
यत्र वज्रेश्वरो देवो वज्रेणाराधितः सदा ॥ <br>
यत्राभूद्दिव्यदृष्टीनामृषीणामाश्रमं कुलम् ॥ २ ॥ <br>
॥ देव्युवाच ॥ ॥ <br>
कथं विनष्टा भगवन्नन्धका वृष्णिभिः सह ॥ <br>
पश्यतो वासुदेवस्य भोजाश्चैव महारथाः ॥ ३ ॥ <br>
केन शप्तास्तु ते वीरा नष्टा वृष्ण्यन्धकादयः ॥ <br>
भोजाश्चैव महादेव विस्तरेण वदस्व मे ॥ ४ ॥ <br>
॥ ईश्वर उवाच ॥ ॥ <br>
षट्त्रिंशे च कलौ वर्षे संप्राप्तेऽन्धकवृष्णयः ॥ <br>
अन्योन्यं मुशलैस्ते हि निजघ्नुः कालनोदिताः ॥ ५ ॥ <br>
विश्वामित्रं च कण्वं च नारदं च यशस्विनम् ॥ <br>
सारणप्रमुखान्भोजान्ददृशुर्द्वारकां गतान् ॥ ६ ॥ <br>
ते वै सांबं समानिन्युर्भूषयित्वा स्त्रियं यथा ॥ <br>
अब्रुवन्नुपसंगम्य देवदंडनिपीडिताः ॥ ७ ॥ <br>
इयं स्त्री पुत्रकामस्य बभ्रोरमिततेजसः ॥ <br>
ऋषयः साधु जानीत किमियं जनयिष्यति ॥ ८ ॥ <br>
इत्युक्तास्ते तदा देवि विप्रलंभप्रधर्षिताः ॥ <br>
प्रत्यब्रुवंस्तान्मुनयस्तच्छृणुष्व यथातथम् ॥ ९ ॥ <br>
॥ ऋषय ऊचुः ॥ ॥ <br>
वृष्ण्यन्धकविनाशाय मुशलं घोरमायसम्॥ <br>
वासुदेवस्य दायादः सांबोऽयं जनयिष्यति ॥ 7.1.237.१० ॥ <br>
येन यूयं सुदुर्वृत्ता नृशंसा जातमन्यवः ॥ <br>
उच्छेत्तारः कुलं सर्वमृते रामाज्जनार्द्दनात् ॥ ११ ॥ <br>
त्यक्त्वा यास्यति वः श्रीमांत्यक्त्वा भूमिं हलायुधः ॥ <br>
जरा कृष्णं महाभागं शयानं तु निवेत्स्यति ॥ १२ ॥ <br>
इत्यब्रुवंस्ततो देवि प्रलब्धास्ते दुरात्मभिः ॥ <br>
मुनयः क्रोधरक्ताक्षाः समीक्ष्याथ परस्परम् ॥ १३ ॥ <br>
तथोक्ता मुनयस्ते तु ततः केशवमभ्ययुः ॥ <br>
अथावदत्तदा वृष्णीञ्छ्रुत्वैवं मधुसूदनः ॥ १४ ॥ <br>
अभिज्ञो मतिमांस्तस्य भवितव्यं तथेति तत् ॥ <br>
एवमुक्त्वा हृषीकेशः प्रविवेश पुनर्गृहान् ॥ १५ ॥ <br>
कृतांतमन्यथाकर्त्तुं नैच्छत्स जगतः प्रभुः ॥ <br>
श्वोभूते सततः सांबो मुसलं तदसूत वै ॥१६॥ <br>
येन वृण्ष्यन्धककुले पुरुषा भस्मसात्कृताः॥ <br>
वृष्ण्यन्धकविनाशाय किंकरप्रतिमं महत् ॥ १७ ॥ (किंकर – यमकिंकर)<br>
असूत शापजं घोरं तच्च राज्ञे न्यवेदयत् ॥ <br>
विषण्णोऽथ ततो राजा सूक्ष्मं चूर्णमकारयत् ॥ १८ ॥ <br>
प्राक्षिपत्सागरे तत्र पुरुषो राजशासितः ॥ <br>
अथोवाच स्वनगरे वचनादाहुकस्य हि ॥ १९ ॥ <br>
जनार्द्दनस्य रामस्य बभ्रोश्चैव महात्मनः ॥ <br>
अद्यप्रभृति सर्वेषां वृष्णन्धकगृहेष्विह ॥ <br>
सुरासवो न कर्त्तव्यः सर्वैर्विषयवासिभिः ॥ 7.1.237.२॥।  <br>
यश्च वो विदितं कुर्यादेवं कश्चित्क्वचिन्नरः ॥ <br>
स जीवञ्छूलमारोहेत्स्वयं कृत्वा सबांधवः ॥ २१ ॥ <br>
ततो राजभयात्सर्वे नियमं तत्र चक्रिरे ॥ <br>
नराः शासनमाज्ञाय रामस्याक्लिष्टकर्मणः ॥ २२ ॥<br>
एवं प्रयतमानानां वृष्णीनामन्धकैः सह ॥ <br>
कालो गृहाणि सर्वाणि परिचक्राम नित्यशः ॥ २३ ॥ <br>
करालो विकटो मुंडः पुरुषः कृष्णपिंगलः ॥<br>
सम्मार्जनी महाकेतुर्जपापुष्पावतंसकः ॥ २४ ॥ <br>
कृकलासवाहनश्च रत्तिकाकर्णभूषणः ॥ <br>
गृहाण्यवेक्ष्य वृष्णीनां नादृश्यत पुनः क्वचित् ॥ २५ ॥ <br>
तस्य चासन्महेष्वासाः शरैः शतसहस्रशः ॥ <br>
न चाशक्यत वेद्धुं स सर्वभूताप्ययं सदा ॥ २६ ॥ <br>
उत्पेदिरे महावाता दारुणा हि दिने दिने ॥ <br>
वृष्ण्यन्धकविनाशाय बहवो लोमहर्षणाः ॥ २७ ॥ <br>
विवृद्ध्य मूषिका रथ्यावितुन्नमणिकास्तथा ॥ <br>
केशान्ददंशुः सुप्तानां नृणां युवतयो निशि ॥ २८ ॥ <br>
चीचीकूचीत्यवाशंत सारिका वृष्णिवेश्मसु ॥ <br>
नोपशाम्यति शब्दश्च स दिवारात्रमेव वा ॥ २९ ॥ <br>
अन्वकुर्वन्नुलूकाश्च वायसान्वृष्णिवेश्मसु ॥ <br>
अजाः शिवानां च रुतमन्वकुर्वत भामिनि ॥ 7.1.237.३० ॥ <br>
पांडुरारक्तपादाश्च विहगाः कालप्रेरिताः ॥ <br>
वृष्ण्यन्धकगृहेष्वेवं कपोता व्यचरंस्तदा ॥ ३१ ॥ <br>
व्यजायंत खरा गोषु करभाश्चाश्वतरीषु च ॥ <br>
शुनीष्वपि बिडालाश्च मूषका नकुलीषु च ॥ ३२ ॥ <br>
तापत्रयांत पापानि कुर्वंतो वृष्णयस्तथा ॥ <br>
अद्विषन्ब्राह्मणांश्चापि पितॄन्देवांस्तथैव च ॥३३॥ <br>
गुरूंश्चाप्यवमन्यंते न तु रामजनार्दनौ ॥ <br>
भार्याः पतीन्व्युच्चरंति पत्नीश्च पुरुषास्तथा ॥ ३४ ॥ <br>
विभावसुः प्रज्वलितो वामं विपरिवर्त्तते ॥ <br>
नीललोहितमांजिष्ठा विसृजंश्चार्चिषः पृथक् ॥ ३५ ॥ <br>
उदयास्तमने नित्यं पर्यस्तः स्याद्दिवाकरः ॥ <br>
व्यदृश्यत सकृत्पुंभिः कबन्धैः परिवारितः ॥ ३६ ॥ <br>
महानसेषु सिद्धांते संस्कृतेऽन्ने तु भामिनि ॥ <br>
उत्तार्यमाणे कृमयो दृश्यंते च वरानने ॥ ३७ ॥ <br>
पुण्याहे वाच्यमाने च पठत्सु च महात्मसु ॥ <br>
अभिधावंति श्रूयंते न चादृश्यत कश्चन ॥ ३८ ॥ <br>
परस्परस्य नक्षत्रं हन्यमानं पुनःपुनः ॥ <br>
ग्रहैरपश्यन्सर्वैस्ते नात्मनस्तु कथञ्चन ॥ ३९ ॥ <br>
न हुतं पाचयत्यग्निर्वृष्ण्यंधकपुरस्कृतम् ॥ <br>
समंतात्प्रत्यवाशंत  रासभा दारुणस्वनाः ॥ 7.1.237.४० ॥ <br>
एवं पश्यन्हृषीकेशः संप्राप्तान्कालपर्ययान् ॥ <br>
त्रयोदशीं ह्यमावास्यां तां दृष्ट्वा प्राब्रवीदिदम्॥ ४१ ॥ <br>
त्रयोदशी पंचदशी कृतेयं राहुणा पुनः ॥ <br>
तदा च भारते युद्धे प्राप्ता चाद्य क्षयाय नः ॥ ४२ ॥ <br>
धिग्धिगित्येवकालं तं परिचिंत्य जनार्दनः ॥ <br>
मेने प्राप्तं स षट्त्रिंशं वर्षं केशिनिषूदनः ॥ <br>
पुत्रशोकाभिसंतप्ता गांधारी यदुवाच ह ॥ ४३ ॥ <br>
एवं पश्यन्हृषीकेशस्तदिदं समुपस्थितम्॥ <br>
इदं च समनुप्राप्तमब्रवीद्यद्युधिष्ठिरः ॥ ४४ ॥ <br>
पुरा व्यूढेष्वनीकेषु दृष्ट्वोत्पातान्सुदारुणान्॥ <br>
पुण्यग्रन्थस्य श्रवणाच्छांतिहोमाद्विशोधनात् ॥४५॥ <br>
पूततीर्थाभिषेकांच्च नान्यच्छ्रेयो भवेदिति ॥ <br>
इत्युक्त्वा वासुदेवस्तच्चिकीर्षन्सत्यमेव च ॥ <br>
आज्ञापयामास तदा तीर्थयात्रामरिंदमः ॥ ४६ ॥ <br>
अघोषयंत पुरुषास्तत्र केशवशासनात् ॥ <br>
तीर्थयात्रा प्रभासे वै कार्येति वरवर्णिनि ॥ ४७ ॥ <br>
अथारिष्टानि वक्ष्यामि पुरीं द्वारवतीं प्रति ॥ <br>
काली स्त्री पांडुरैर्दंतैः प्रविश्य नगरीं निशि ॥ ४८ ॥ <br>
स्त्रियः स्वप्नेषु मुष्णन्ती द्वारकां प्रति धावति ॥ <br>
अग्निहोत्रनिकेतं च सुमेध्येषु च वेश्मसु ॥ ४९ ॥ <br>
वृष्ण्यंधकांश्च खादंती स्वप्ने दृष्टा भयानका ॥ <br>
कुर्वंती भीषणं  नादं कुर्कुटश्वानसंयुता ॥ 7.1.237.५० ॥ <br>
तथा सहस्रशो रौद्राश्चतुर्बाहव एव च ॥ <br>
स्त्रीणां गर्भेष्वजायंत राक्षसा गुह्यकास्तथा ॥ ॥ ५१ ॥ <br>
अलंकाराश्च च्छत्राणि ध्वजाश्च कवचानि च ॥ <br>
ह्रियमाणानि दृश्यंते रक्षोभिस्तु भयानकैः ॥ ५२॥ <br>
यच्चाग्निदत्तं कृष्णस्य वज्रनाभमयस्मयम् ॥ <br>
दिवमाचक्रमे चक्रं वृष्णीनां पश्यतां तदा ॥ ५३ ॥ <br>
युक्तं रथं दिव्यमादित्यवर्णं भयावहं पश्यतो दारुकस्य ॥ <br>
ते सागरस्योपरिष्टाद्वर्तमानान्मनोजवांश्चतुरो वाजिमुख्यान् ॥ ५४ ॥ <br>
तालः सुपर्णश्च महाध्वजौ तौ सुपूजितौ रामजनार्दनाभ्याम् ॥ <br>
उच्चैर्जगुः स्वप्सरसो दिवानिशं वाचं चोचुर्गम्यतां तीर्थयात्राम् ॥ ५५ ॥ <br>
ततो जिगमिषंतस्ते वृष्ण्यंधकमहारथाः ॥ <br>
सांतःपुरास्तीर्थयात्रामीहंते स्म नरर्षभाः ॥५६॥ <br>
ततो मांसपरा हृष्टाः पेयं वेश्मसु वृष्णयः ॥ <br>
बहु नानाविधं चक्रुर्मांसानि विविधानि च ॥ ५७ ॥ <br>
तथा सीधुषु बद्धेषु निर्ययुर्नगराद्बहिः ॥ <br>
यानैरश्वैर्गजैश्चैव श्रीमंतस्तिग्मतेजसः ॥ ५८ ॥ <br>
ततः प्रभासे न्यवसन्यथोद्देशं यथागृहम् ॥ <br>
प्रभूतभक्ष्यपेयास्ते सदारा यादवास्तदा ॥ ५९ ॥ <br>
निर्विष्टांस्तान्निशम्याथ समुद्रांते स योगवित् ॥ <br>
जगामामंत्र्य तान्वीरानुद्धवोर्थविशारदः ॥ 7.1.237.६० ॥ <br>
प्रस्थितं तं महात्मानमभिवाद्य कृतांजलिम्॥ <br>
जानन्विनाशं भोजानां नैच्छद्वारयितुं हरिः ॥ ६१ ॥ <br>
ततः कालपरीतास्ते वृष्ण्यंधकमहारथाः ॥ <br>
अपश्यन्नुद्धवं यांतं तेजसाऽऽदीप्य रोदसी ॥ ६२ ॥ <br>
ब्राह्मणार्थेषु यत्क्लृप्तमन्नं तेषां वरानने ॥ <br>
तद्वाहनेभ्यः प्रददुः सुरागंधरसान्वितम्॥६३॥<br>
ततस्तूर्यशताकीर्णं नटनर्त्तकसंकुलम्॥ <br>
प्रावर्त्तत महापानं प्रभासे तिग्मतेजसाम्॥ ६४॥ <br>
कृष्णस्य संनिधौ रामः सहितः कृतवर्मणा ॥ <br>
अपिबद्युयुधानश्च गदो बभ्रुस्तथैव च ॥६५॥ <br>
ततः परिषदो मध्ये युयुधानो मदोत्कटः ॥ <br>
अब्रवीत्कृतवर्माणमवहस्यावमन्य च ॥ ६६ ॥<br>
कः क्षत्रियो मन्यमानः सुप्तान्हन्यान्मृतानिव ॥ <br>
न तन्मृष्यत हार्दिक्यस्त्वया तत्साधु यत्कृतम् ॥ ६७ ॥ <br>
इत्युक्ते युयुधानेन पूजयामास तद्वचः ॥ <br>
प्रद्युम्नो रथिनां श्रेष्ठो हार्दिक्यमथ भर्त्सयन् ॥ ६८ ॥ <br>
ततः पुनरपि क्रुद्धः कृतवर्मा तमब्रवीत् ॥ <br>
निर्विशन्निव सावज्ञं तदा सव्येन पाणिना ॥ ६९ ॥ <br>
भूरिश्रवाश्छिन्नबाहुर्युद्धे प्रायोगतस्त्वया ॥ <br>
व्याधेनेव नृशंसेन कथं वैरेण घातितः ॥ 7.1.237.७० ॥ <br>
इति तस्य वचः श्रुत्वा केशवः परवीरहा ॥ <br>
तिर्यक्सरोषया दृष्ट्या वीक्षांचक्रे समः पुमान् ॥ ७१ ॥ <br>
मणिं स्यमंतकं चैव यः स सत्राजितोऽभवत् ॥ <br>
स कथं स्मारयामास सात्यकिर्मधुसूदनम् ॥ ७२ ॥ <br>
तच्छ्रुत्वा केशवस्यांकमगमद्रुदती सती ॥ <br>
सत्यभामा प्रक्षुभिता कोपयन्ती जनार्द्दनम् ॥ ७३ ॥ <br>
तत उत्थाय स क्रोधात्सात्यकिर्वाक्यमब्रवीत् ॥ <br>
पंचानां द्रौपदेयानां धृष्टद्युम्नशिखंडिनः ॥ ७४ ॥ <br>
एष गच्छामि पदवीं सत्ये तव पथे सदा ॥ <br>
सौप्तिके निहता ये च सुप्तास्तेन दुरात्मना ॥ ७५ ॥ <br>
द्रोणपुत्रसहायेन पापेन कृतवर्मणा ॥ <br>
समाप्तं चायुरस्याद्य यशश्चापि सुमध्यमे ॥ ७६ ॥ <br>
इतीदमुक्त्वा खङ्गेन केशवस्य समीपतः ॥ <br>
अभिहत्य शिरः क्रुद्धश्चिच्छेद कृतवर्मणः ॥ ७७ ॥ <br>
तथान्यानपि निघ्नंतं युयुधानं समंततः ॥ <br>
अन्वधावद्धृषीकेशो विनिवारयिषुस्तथा ॥ ७८ ॥ <br>
एकीभूतास्ततस्तस्य कालपर्यायप्रेरिताः ॥ <br>
भोजांधका महाराजं शैनेयं पर्यवारयन् ॥ ७९ ॥ <br>
तान्दृष्ट्वाऽऽपततस्तूर्णमभिक्रुद्धाञ्जनार्द्दनः ॥ <br>
न चुक्रोध महातेजा जानन्कालस्य पर्ययम् ॥ 7.1.237.८० ॥ <br>
ते च पानमदाविष्टाश्चोदिताश्चैव मन्युना ॥ <br>
युयुधानमथाजघ्नुरुच्छिष्टै र्भोजनैस्तथा ॥ ८१ ॥ <br>
हन्यमाने तु शैनेये कुद्धो रुक्मिणिनंदनः ॥ <br>
तदंतरमथाधावन्मोक्षयिष्यञ्छिनेः सुतम् ॥ ८२ ॥ <br>
स भोजैः सह संयुक्तः सात्यकिश्चांधकैः सह ॥ <br>
बहुत्वात्तु हतौ वीरावुभौ कृष्णस्य पश्यतः ॥ ८३ ॥ <br>
हतं दृष्ट्वा तु शैनेयं पुत्रं च यदुनंदनः ॥ <br>
एरकाणां तदा मुष्टिं कोपाज्जग्राह केशवः ॥ ८४ ॥ <br>
तदभून्मुशलं घोरं वज्रकल्पमयस्मयम् ॥ <br>
जघान तेन कृष्णोपि ये तस्य प्रमुखे स्थिताः ॥ ८९ ॥ <br>
ततोंऽधकाश्च भोजाश्च शिनयो वृष्णयस्तदा ॥ <br>
न्यघ्नन्नन्योन्यमाक्रन्दैर्मुशलैः कालप्रेरिताः ॥ ८६ ॥ <br>
यश्चैकामेरकां कश्चिज्जग्राह रुषितो नरः ॥ <br>
वज्रभूता च सा देवि ह्यदृश्यत तदा प्रिये ॥ ८७ ॥ <br>
तृणं च मुशलीभूतमण्वपि तत्र दृश्यते ॥ <br>
ब्रह्मदंडकृतं सर्वमिति तद्विद्धि भामिनि ॥ ८८ ॥ <br>
आविध्याविध्य देवेशि प्रहरंति स्म सायकान्॥ <br>
तद्वज्रभूतं मुशलमपश्यंत तदा दृढम् ॥ ८९ ॥ <br>
अवधीत्पितरं पुत्रः पिता पुत्रं च भामिनि ॥ <br>
मत्तास्ते पर्यटंति स्म योधमानाः परस्परम् ॥ 7.1.237.९० ॥ <br>
पतंगा इव चाग्नौ तु न्यपतन्यदुपुंगवाः ॥ <br>
नासीत्पलायने बुद्धिर्वध्यमानस्य कस्यचित् ॥ ९१ ॥ <br>
तं तु पश्यन्महाबाहुर्जानन्कालस्यपर्ययम् ॥ <br>
मुशलं समवष्टभ्य तस्थौ स मधुसूदनः ॥ ९२ ॥ <br>
सांबं च निहतं दृष्ट्वा चारुदेष्णं च माधवः ॥ <br>
प्रद्युम्नमनिरुद्धं च ततश्चुक्रोध भामिनि ॥ ९३ ॥ <br>
यादवान्क्ष्माशयानांश्च भृशं कोपसमन्वितः ॥ <br>
स निःशेषं तदा चक्रे शार्ङ्गचक्रगदाधरः ॥ ९४ ॥ <br>
एवं तत्र महादेवि अभवद्यादव स्थलम् ॥ <br>
गव्यूतिमात्रं तद्देवि यादवानां चिताः स्मृताः ॥ ९५ ॥ <br>
तेषां किलास्थिनिचयैः स्थलरूपं बभूव तत् ॥ <br>
भस्मपुंजनिभाकारं तेनाभूद्यादव स्थलम् ॥ ९६ ॥ <br>
दिव्यरत्नसमायुक्तं मणिमाणिक्यपूरितम् ॥ <br>
यादवानां किरीटैश्च दिव्यगन्धैः सुपूरितम्॥ ९७ ॥ <br>
तेषां रक्षानिमित्तं हि गंगा गणपतिस्तथा ॥ <br>
यादवानां तु सर्वेषां जीवितो वज्र एव हि ॥ ९८ ॥ <br>
वयसोंते ततः सोऽपि प्रभासं क्षेत्रमागतः ॥ <br>
निषिच्य स्वसुतं राज्ये नाम्ना ख्यातं महद्बलम् ॥ ९९ ॥ <br>
तेनापि स्थापितं लिंगं यादवेन्द्रेण धीमता ॥ <br>
वज्रेश्वरमिति ख्यातं तत्स्थितं यादवस्थले ॥7.1.237.१००॥ <br>
तत्रैव सुचिरं कालं तपस्तप्तं सुपुष्कलम् ॥ <br>
नारदस्योपदेशेन प्रभासे पापनाशने ॥ १०१ ॥ <br>
प्राप्तवान्परमां सिद्धिं स राजा यादवोत्तमः ॥ <br>
तत्रैव यो नरः सम्यक्स्नात्वा जांबवती जले ॥ १०२ ॥ <br>
वज्रेश्वरं तु संपूज्य ब्राह्मणांस्तत्र भोजयेत् ॥ <br>
यादवस्थलसामीप्ये गोसहस्रफलं लभेत् ॥ १०३ ॥<br>
षट्कोणं तत्र दातव्यमंगुल्या यादवस्थले ॥ <br>
यात्राफलमवाप्नोति सम्यक्छ्रद्धासमन्वितः ॥ १०४ ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमेप्रभासक्षेत्रमाहात्म्ये यादवस्थलोत्पत्तौ वज्रेश्वरमाहात्म्यवर्णनंनाम सप्तत्रिंशदुत्तरद्विशततमोऽध्यायः ॥ २३७ ॥ <br>
<br>
<br>
</span>
