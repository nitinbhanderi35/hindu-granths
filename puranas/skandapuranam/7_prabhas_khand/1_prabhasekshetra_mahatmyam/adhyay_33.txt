<span style="font-size: 14pt; line-height: 200%">॥ देव्युवाच ॥ ॥ <br>
पितुर्वधामर्षसुजात मन्युना यद्यत्कृतं कर्म पुरा महर्षिणा ॥ <br>
दधीचिपुत्रेण सुरप्रसाधिना सर्वं श्रुतं तद्धि मया समाधिना ॥ १ ॥ <br>
पुनःपुनर्वै विबुधैः समानं यद्वृत्तमासीत्किमपि प्रधानम् ॥ <br>
कार्यं हि तत्सर्वमनुक्रमेण विज्ञातुमिच्छामि कुतूहलेन ॥ २ ॥ <br>
॥ ईश्वर उवाच ॥ ॥ <br>
उक्तो यदासौ विबुधैः समस्तैरापः पुरा त्वं भुवि भक्षयस्व ॥ <br>
यतोऽमराणां प्रथमं हि जाता आपोऽग्रजाः सर्वसुरासुरेभ्यः ॥ ३ ॥ <br>
तेनैवमुक्तस्तु महात्मना तदा प्रदर्शयध्वं मम ता यतः स्थिताः ॥ <br>
पीत्वा सुराः सर्वमहं पुरस्तात्कृत्यं करिष्ये सुरभक्षणं हि ॥ ४ ॥ <br>
तत्रापि नेतुं यदि मां समर्था यत्रासते वारिचयाः समेताः ॥ <br>
अतोऽन्यथा नाहमलीकवादी प्राणे प्रयाते मुनिवाक्यकारी ॥ ५ ॥ <br>
आहोक्ते पुंडरीकाक्ष और्वं हि वाडवं तदा ॥ <br>
त्वां प्रापयिष्ये यत्रापः केन यानेन वाडव ॥ ६ ॥ <br>
॥ वाडव उवाच ॥ ॥ <br>
नाहं हयादिभिर्यानैर्गंतुं तत्र समुत्सहे ॥ <br>
कुमारीकरसंपर्कमेकं मुक्त्वा मतं हि मे ॥ ७ ॥ <br>
॥ विष्णुरुवाच ॥ ॥ <br>
एतत्ते सुलभं यानं तां कन्यामानयाम्यहम् ॥ <br>
या त्वां नेतुं समर्था स्यादपां स्थानं सुनिश्चितम् ॥ ८ ॥ <br>
॥ ईश्वर उवाच ॥ ॥<br>
सुरभीशापसंतप्ता प्रागुपात्तदशाफला ॥ <br>
सरस्वती यानभूता तस्य सा विष्णुना कृता ॥ ९ ॥ <br>
ततोऽब्रवीद्विभुर्गंगां पार्श्वतः समुपस्थिताम् ॥ <br>
एनं वह्निं महाभागे वेगान्नय महोदधिम्॥ <br>
नान्या शक्ता समानेतुं त्वां विना लोकपावनि ॥ 7.1.33.१० ॥ <br>
॥ गङ्गोवाच ॥ ॥ <br>
नास्ति मे भगवञ्छक्ति रौर्वं वोढुं जगत्पते॥ <br>
रौद्ररूपी महानेष दहत्येवानलो भृशम् ॥ ११ ॥ <br>
ततस्तु यमुनां प्राह सिन्धुं तस्या ह्यनन्तरम् ॥ <br>
अन्या नदीश्च विविधाः पृथक्पृथगुदारधीः ॥ १२ ॥ <br>
अशक्तास्ताः समानेतुं पृष्टाश्च सुरसत्तमैः ॥ <br>
ततः सरस्वतीं प्राह देवदेवो जनार्द्दनः ॥ <br>
त्वमेव व्रज कल्याणि प्रतीच्यां लवणोदधौ ॥ १३ ॥ <br>
एवं कृते सुराः सर्वे भविष्यन्ति भयोज्झिताः ॥ <br>
अन्यथा वाडवेनैते दह्यंते स्वेन तेजसा ॥ १४ ॥ <br>
तस्मात्त्वं रक्ष विबुधाने तस्मात्तुमुलाद्भयात् ॥ <br>
मातेव भव सुश्रोणि सुराणामभयप्रदा ॥ १५ ॥ <br>
एवमुक्ता हि सा तेन विष्णुना प्रभविष्णुना ॥ <br>
आह नाहं स्वतन्त्रास्मि पिता मे ध्रियते चिरात् ॥ १६ ॥ <br>
तस्याहं कारिणी नित्यं कुमारी च धृतव्रता ॥ <br>
कालत्रयेप्यस्वतन्त्रा श्रूयते विबुधैः सुता ॥ १७ ॥ <br>
पित्रादेशं विना नाहं पदमेकमपि क्वचित् ॥ <br>
गच्छामि तस्मात्कोऽप्यन्य उपायश्चिंत्यतां हरे ॥ १८ ॥ <br>
तत्स्वरूपं विदित्वैवं समभ्येत्य पितामहम् ॥ <br>
तमब्रवीद्वासुदेवो देवकार्यमिदं कुरु ॥ १९ ॥ <br>
नान्यथा शक्यते नेतुं वाडवोऽग्निर्महाबलः ॥ <br>
अदृष्टदोषां मुक्त्वेमां कुमारीं तनयां तव ॥ 7.1.33.२० ॥ <br>
तच्छ्रुत्वा विष्णुना प्रोक्तं कुमारीं तनयां तदा ॥ <br>
शिरस्याधाय सस्नेहमुवाच प्रपितामहः ॥ २१ ॥ <br>
याहि देवि सुरान्सर्वान्रक्ष त्वं भयमागतान् ॥ <br>
विनिक्षिप त्वं नीत्वैनं वाडवं लवणांभसि ॥ <br>
पितुर्वाक्यं हि सा श्रुत्वा प्रोवाच श्रुतिलक्षणा ॥२२॥ <br>
॥ सरस्वत्युवाच ॥ ॥ <br>
एषास्मि प्रस्थिता तात तव वाक्या दसंशयम्॥ <br>
रौद्रोऽयं वाडवो वह्निस्तनुं मे भक्षयिष्यति ॥ २३ ॥ <br>
प्राप्तं कलियुगं रौद्रं सांप्रतं पृथिवीतले ॥ <br>
लोकः पापसमाचारः स्पर्शयिष्यति मां प्रभो ॥२४॥<br>
ततो दुःखतरं किं स्याद्यत्पापैः सह संगमः॥२५॥ <br>
॥ ब्रह्मोवाच ॥ ॥ <br>
यदि पापजनाकीर्णं न वांछसि धरातलम् ॥ <br>
पातालतलसंस्था त्वं नय वह्निं महोदधौ॥२६॥ <br>
यदातिश्रमसंयुक्ता वह्निना दह्यसे भृशम्॥ <br>
तदा विभिद्य वसुधां प्रत्यक्षा भव पुत्रिके॥२७॥ <br>
कृत्वा वक्त्रं विशालाक्षि प्राची भव सुमध्यमे॥ <br>
ततो यास्यंति तीर्थानि त्वां श्रांतां चारुहासिनीम्॥२८॥ <br>
तानि सर्वाणि चागत्य साहाय्यं ते वरानने॥ <br>
करिष्यंति त्रयस्त्रिंशत्कोट्यो वै मम शासनात्॥२९॥ <br>
गच्छ पुत्रि न संतापस्त्वया कार्यः कथंचन॥ <br>
अरिष्टं व्रज पंथानं मा सन्तु परिपंथिनः॥7.1.33.३०।<br>
॥ ईश्वर उवाच॥ <br>
एवमुक्ता तदा तेन ब्रह्मणाथ सरस्वती॥ <br>
त्यक्त्वा भयं हृष्टमनाः प्रयातुं समुपस्थिता॥३१॥ <br>
तस्याः प्रयाणसमये शंखदुंदुभिनिःस्वनैः ॥ <br>
मंगलानां च निर्घोषैर्जगदापूरितं शुभैः ॥ ३२ ॥ <br>
सितांबरधरा देवी सितचंदनगुंठिता ॥ <br>
शारदांबुदसंकाशा तारहारविभूषिता ॥ ३३ ॥ <br>
संपूर्णचंद्रवदना पद्मपत्रायतेक्षणा ॥ <br>
कीर्तिर्यथा महेंद्रस्य पूरयन्ती दिशो दश ॥ ३४ ॥ <br>
स्वतेजसा द्योतयंती सर्वमाभासयज्जगत् ॥ <br>
अनुव्रजंती गंगा वै तयोक्ता वरवर्णिनि ॥ ३५ ॥ <br>
द्रक्ष्यामि त्वां पुनरहं कुत्र वै वसतीं सखि ॥ <br>
एवमुक्ता तया गंगा प्रोवाच स्निग्धया गिरा ॥ ३६ ॥ <br>
यदैव वीक्षसे प्राचीदिशि प्राप्स्यसि मां तदा ॥ <br>
सुरैः परिवृता सर्वैस्तत्राहं तव सुवृते ॥ ३७ ॥ <br>
दर्शनं संप्रदास्यामि त्यज शोकं शुचिस्मिते ॥ <br>
तामापृच्छ्य ततो गंगां पुनर्दर्शनमस्तु ते ॥ ३८ ॥ <br>
गच्छ स्वमालयं भद्रे स्मर्त्तव्याऽहं त्वयाऽनघे ॥ <br>
यमुनापि तथा चैवं गायत्री सुमनोरमा ॥ ३९ ॥ <br>
सावित्रीसहिताः सर्वाः सख्यः संप्रेषितास्तदा ॥ <br>
ततो विसृज्य तां देवी नदी भूत्वा सरस्वती ॥ 7.1.33.४० ॥ <br>
हिमवंतं गिरिं प्राप्य प्लक्षात्तत्र विनिर्गता ॥ <br>
अवतीर्णा धरापृष्ठे मत्स्यकच्छपसंकुला ॥ ४१ ॥ <br>
ग्राहडिंडिमसंपूर्णा तिमिनक्रगणैर्युता ॥ <br>
हसंती च महादेवी फेनौघैः सर्वतो दिशम्॥४२॥ <br>
पुण्यतो यवहा देवीस्तूयमाना द्विजातिभिः ॥ <br>
वाडवं वह्निमादाय हयवेगेन निःसृता ॥ ४३ ॥ <br>
भित्त्वा वेगाद्धरापृष्ठं प्रविष्टाथ महीतलम्॥ <br>
यदायदाभवच्छ्रांता दह्यते वाडवाग्निना ॥ <br>
तदातदा मर्त्यलोके याति प्रत्यक्षतां नदी ॥ ४४ ॥ <br>
ततस्तु जायते प्राची संतप्ता वाडवेन तु ॥ <br>
ततो वै यानि तीर्थानि कीर्त्तितानि पुरातनैः ॥ ४५ ॥ <br>
दिव्यांतरिक्षभौमानि सांनिध्यं यांति भामिनि ॥ <br>
ततश्चाश्वासिता तैः सा सरस्वती पुनर्नदी ॥ <br>
पातालतलमा साद्य जगाम मकरालयम् ॥ ४६ ॥ <br>
खदिरामोदमासाद्य तत्र सा वीक्ष्य सागरम् ॥ <br>
गंतुं प्रवृत्ता तं वह्निमादाय सुरसुंदरि ॥४७॥ <br>
निरूढभारमात्मानं देवादेशाद्विचिंत्य सा ॥ <br>
प्रहृष्टा सुमनास्तस्मात्प्रवृत्ता दक्षिणामुखी ॥ ४८ ॥ <br>
एतस्मिन्नेव काले तु ऋषयो वेदपारगाः ॥ <br>
चत्वारश्च महादेवि प्रभासं क्षेत्रमाश्रिताः ॥ ४९ ॥ <br>
हरिणश्चाथ वज्रश्च न्यंकुः कपिल एव च ॥ <br>
तपस्तप्यंति तत्रस्थाः स्वाध्यायासक्तमानसाः ॥ 7.1.33.५० ॥ <br>
पृथक्पृथक्समाहूताः स्नानार्थं तैः सरस्वती ॥ <br>
सागरः सम्मुखस्तस्याः सहसा सम्मुपस्थितः ॥ ५१ ॥ <br>
ततः सा चिन्तयामास कथं मे सुकृतं भवेत् ॥ <br>
शापभीता च सा साध्वी पंचस्रोतास्तदाऽभवत् ॥ ५२ ॥ <br>
एकैकं तोषयामास तमृषिं वरवर्णिनि ॥ <br>
ततोऽस्याः पंच नामानि जातानि पृथिवीतले ॥ ५३ ॥ <br>
हरिणी वज्रिणी न्यंकुः कपिला च सरस्वती ॥ <br>
पानावगाहनान्नृणां पंचस्रोताः सरस्वती ॥ ५४ ॥ <br>
ब्रह्महत्या सुरापानं स्तेयं गुर्वंगनागमः ॥ <br>
एषां संयोगजं चान्यन्नराणां पंचमं हि यत् ॥ ५५ ॥ <br>
एतत्पंचविधं पुंसां पंचधाऽवस्थिता सती ॥ <br>
नाशयेत्पातकं घोरं सखीभिः सहिता नदी॥५६॥<br>
ब्रह्महत्यां महाघोरां प्रतिलोमा सरस्वती ॥ <br>
पानावगाहनान्नृणां नाशयत्यखिलं हि सा ॥ ५७ ॥ <br>
प्रमादान्मदिरापानदोषेणोपहतात्मनाम् ॥ <br>
तद्व्यपोहाय कपिला द्विजानां वहते नदी ॥ ५८ ॥ <br>
उपवासाज्जपाद्धोमात्स्नानात्पानाद्द्विजन्मनाम् ॥ <br>
सप्ताहान्नाशयेत्पापं तत्तद्भावेन चेतसा॥५९॥ <br>
स्वयं तेऽपि विशुध्यंति यथोक्तविधिकारिणः ॥ <br>
न्यंकुं नदीं समासाद्य महतः पातकात्कृतात् ॥ 7.1.33.६० ॥ <br>
स्नानोपासनपानेन वज्रिणी गुरुतल्पगम् ॥ <br>
नाशयत्यखिलं पुंसां पापं भूरिभयंकरम् ॥ ६१ ॥ <br>
संयोगजस्य पापस्य हरणाद्धरिणी स्मृता ॥ <br>
नदी पुण्यजलोपेता सप्ताहमवगाहनात् ॥ ६२ ॥ <br>
एवमेतानि पापानि सर्वाणि सुरसुंदरि ॥ <br>
नदी नाशयते तथ्यं पंचस्रोता सरस्वती ॥ ६३ ॥ <br>
ततोऽपश्यत्पुनश्चारु सा देवी पथि संस्थितम् ॥ <br>
पर्वतं सागरस्यांते रोद्धुं मार्गमिव स्थितम् ॥ ६४ ॥ <br>
ब्रह्माण्डमानदण्डोऽयं पुरतो गिरिसत्तमः ॥ <br>
व्रजन्त्याः सुरकार्येण मम विघ्नकरः स्थितः ॥ ॥ ६५ ॥ <br>
उच्चैस्तरं महाशैलमवलोक्य सरस्वती ॥ <br>
अथ वेगेन रुद्धेन गिरिणा विस्मिता सती ॥ ६६ ॥ <br>
एवं संचिन्तयेद्यावन्मनसा तन्म हाद्भुतम् ॥ <br>
तावन्मंगलशब्देन प्रतिबुद्धः कृतस्मरः ॥ ६७ ॥ <br>
गिरिशृंगद्वंद्वचरं ददर्श पुरुषं च सा ॥ <br>
तामाह देवीं स नगो मार्गो नास्तीह सुव्रते ॥ ६८ ॥ <br>
अन्यत्र क्वापि गच्छ त्वं यत्र तेऽभिमतं शुभे ॥ <br>
आहैवमुक्ते सा देवी नरं नगशिरःस्थितम् ॥ ६९ ॥ <br>
देवादेशात्समायाता न निरोध्या गिरे त्वया ॥ <br>
एवमुक्ते गिरिः प्राह तां देवीं सुमनोरमाम् ॥ 7.1.33.७० ॥ <br>
पर्वतोऽहं त्वया भद्रे किं न ज्ञातः कृतस्मरः ॥ <br>
त्वत्स्पर्शनान्न दोषोस्ति कुमारी त्वं यतोऽनघे ॥ ७१ ॥ <br>
अतस्त्वां वरये देवि भार्या मे भव सुव्रते ॥ ७२ ॥ <br>
॥ सरस्वत्युवाच ॥ ॥ <br>
पिता मे ध्रियते यस्मात्तेन नाहं स्वयंवरा ॥ <br>
तव भार्या भविष्यामि मार्गं यच्छ ममाधुना ॥ ७३ ॥ <br>
एवमुक्तो गिरिः प्राह अनिच्छंतीं महाबलात् ॥ <br>
उद्वाहयिष्ये त्वां भद्रे कस्त्राता स्ति तवाधुना ॥ ७४ ॥ <br>
सा तं मनोभवाक्रान्तं मत्वा दिव्येन चक्षुषा ॥ <br>
आह नास्ति मम त्राता त्वामेव शरणं गता ॥ ७५ ॥ <br>
त्वयोद्वाह्या यद्य वश्यमहमेवं महाबल ॥ <br>
अस्नातां नोद्वह विभो स्नानं कर्त्तुं च देहि मे ॥ ७६ ॥ <br>
तामुवाच ततः शैलः स्वसंपदभिमानवान् ॥ <br>
सौख्यदं पश्य सुभगे मयि संपूर्णवैभवम् ॥ ७७ ॥ <br>
द्वंद्वानि यत्र गायंति किंनराणां मनोरमम् ॥ <br>
श्रूयते च सुनिध्वानं तंत्रीवाद्यमथापरम् ॥ ७८ ॥ <br>
तत्र तालास्तमालाश्च पिप्पलाः पनसास्तथा ॥ <br>
सदैव फलपुष्पाश्चा दृश्यंते सुमनोरमाः ॥७९॥ <br>
कुटजैः कोविदारैश्च कदंबैः कुरबैस्तथा ॥ <br>
मत्तालिकुलघुष्टैश्च भूधरो भाति सर्वतः ॥ 7.1.33.८० ॥ <br>
हरांगरागवद्भाति क्वचित्कुटजकुड्मलैः ॥ <br>
क्वचित्तु कर्णिकारैश्च विष्णोर्वासःसमप्रभः ॥ ८१ ॥ <br>
तमालदलसंछन्नः क्वचिद्वैवस्वतद्युतिः॥ <br>
क्वचिद्धातुविलिप्तांगो गणाध्यक्षवपुर्नगः ॥ ८२ ॥<br>
चतुर्मुख इवाभाति हरितालवपुः क्वचित् ॥ <br>
क्वचित्सप्तच्छदैर्विष्णोर्वपुषा भात्ययं गिरिः॥ ८३ ॥ <br>
क्वचित्कात्यायनीप्रख्यः प्रियंगुसुसमाकुलः ॥ <br>
क्वचित्केसरसंयुक्तैरनलाभो विभात्यसौ ॥ ८४ ॥ <br>
वृत्तैः सपुलकैः स्निग्धैः स्त्रीणामिव पयोधरैः ॥ <br>
दुष्प्राप्यैरल्पपुण्यानां क्वचिदाभाति बिल्वकैः ॥ ८५ ॥ <br>
सिंहैर्व्याघ्रैर्मृगैर्नागैर्वराहैर्वानरैस्तथा ॥ <br>
क्वचित्क्वचिदसौ भाति परस्परमनुव्रतैः ॥ ८६ ॥ <br>
शूलिकोद्भिन्नमाकाशमिव कुर्वद्भिरुच्चकैः ॥ <br>
एवमुक्ते प्रत्युवाच शारदा तं नगोत्तमम् ॥ ८७ ॥ <br>
यदि मां त्वं परिणये रुदंतीमेकिकां तथा ॥ <br>
गृहाण वाडवं हस्ते यावत्स्नानं करोम्यहम् ॥ ८८ ॥ <br>
एवमुक्ते स जग्राह त नगेद्रोऽपवर्जिम् ॥ <br>
कृतस्मरस्तत्संस्पर्शात्क्षणाद्भस्मत्वमागतः ॥ ८९ ॥ <br>
ततः प्रभृति ते तस्य पाषाणा मृदुतां गताः ॥ <br>
गृहदेवकुलार्थाय गृह्यंते शिल्पिभिः सह ॥ 7.1.33.९० ॥ <br>
दग्ध्वा कृतस्मरं देवी पुनरादाय वाडवम् ॥ <br>
समुद्रस्य समीपे सा स्थिता हृष्टतनूरुहा ॥ ९१ ॥ <br>
तत्रस्था सा महादेवी तमाह वडवानलम् ॥ <br>
पश्य वाडव गर्जन्तं सागरं पुरतः स्थितम् ॥ ९२ ॥ <br>
गर्जंतं सोऽपि तं दृष्ट्वा प्रसर्पंतं च वीचिभिः ॥ <br>
तामाह किमिदं भद्रे भीतो मे लवणोदधिः ॥ ९३ ॥ <br>
प्रहस्योवाच सा बाला को न भीतस्तवानल ॥ <br>
भक्ष्यस्ते विहितो यस्मात्तव देवैर्महाबल ॥ ९४ ॥ <br>
स तस्यास्तद्वचः श्रुत्वा संप्रहृष्टस्तु पावकः ॥ <br>
दास्यामि ते वरं भद्रे यथेष्टं प्रार्थयस्व नः ॥९५॥ <br>
तेनैवमुक्ता सा देवी वाडवेनाग्निना तदा ॥ <br>
सस्मार कारणात्मानं विष्णुं कमललोचनम् ॥ ९६ ॥ <br>
दृष्टोसावात्महृत्संस्थस्तया देवो जनार्द्दनः ॥ <br>
स्मृतमात्रः सरस्वत्या परस्त्रिभुवनेश्वरः ॥९७॥ <br>
मनोदृष्ट्या विलोक्याह सा तमंतःस्थमच्युतम् ॥ <br>
वाडवो यच्छति वरमहं तं प्रार्थयामि किम्॥९८॥ <br>
ततस्तेन हृदिस्थेन प्रोक्ता देवी सरस्वती ॥ <br>
प्रार्थनीयो वरो भद्रे सूचीवक्त्रत्वमादरात् ॥ ९९ ॥ <br>
ततस्त्वभिहितो देव्या यदि मे त्वं वरप्रदः ॥ <br>
ततः सूचीमुखो भूत्वा त्वं पिबापो महाबल ॥ 7.1.33.१०० ॥ <br>
एवमुक्तेन तत्तेन सूचीवेधसमं कृतम् ॥ <br>
घटिकापूरणं यद्वत्पपौ तद्वदनं जलम् ॥ १०१ ॥ <br>
एवं स वाडवो वह्निः सुराणां भक्षणोद्यतः ॥ <br>
वंचितो विष्णुना याति मेधामाधाय यत्नतः ॥ १०२ ॥ <br>
सर्गमेतं नरः पुण्यं वाच्यमानं शृणोति यः ॥ <br>
स विष्णु लोकमासाद्य तेनैव सह मोदते ॥१०३॥<br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये सर स्वतीवृत्तांतवडवानलवचनवर्णनंनाम त्रयस्त्रिंशोऽध्यायः ॥ ३३ ॥ छ ॥ <br>
<br>
</span>
