<span style="font-size: 14pt; line-height: 200%">॥ ईश्वर उवाच ॥ ॥ <br>
तं दृष्ट्वा घोरवदनं मदं देवः शतक्रतुः ॥ <br>
आयांतं भक्षयिष्यन्तं व्यात्ताननमिवान्तकम् ॥ १ ॥ <br>
भयात्स्तंभितरूपेण लेलिहानं मुहुर्मुहुः ॥ <br>
प्रणतोऽब्रवीन्महादेवि च्यवनं भयपीडितः ॥ २ ॥ <br>
सोमार्हावश्विनावेतावद्यप्रभृति भार्गव ॥ <br>
भविष्यतः सर्वमेतद्वचः सत्यं ब्रवीमि ते ॥ ३ ॥<br>
मा ते मिथ्या समारम्भो भवत्वथ तपोधन ॥ <br>
जानामि चाहं विप्रर्षे न मिथ्या त्वं करिष्यसि ॥ ४ ॥ <br>
सोमार्हावश्विनावेतौ यथैवाद्य त्वया कृतौ ॥ <br>
भूय एव तु ते वीर्यं प्रकाशेदिति भार्गव ॥ ५ ॥ <br>
सुकन्यायाः पितुश्चास्य लोके कीर्तिर्भवेदिति ॥ <br>
अतो मयैतद्विहितं तद्वीर्यस्य प्रकाशनम् ॥ <br>
तस्मात्प्रसादं कुरु मे भवत्वेतद्यथेच्छसि ॥ ६ ॥ <br>
एवमुक्तस्य शक्रेण च्यवनस्य महात्मनः ॥ <br>
मन्युर्व्युपारमच्छीघ्रं मानश्चैव सुरेशितुः ॥ ७ ॥ <br>
मदं च व्यभजद्देवि पाने स्त्रीषु च वीर्यवान् ॥ <br>
अक्षेषु मृगयायां च पूर्वं सृष्टं पुनःपुनः ॥ <br>
तथा मदं विनिक्षिप्य शक्रं संतर्प्य चेंदुना ॥ ८ ॥ <br>
अश्विभ्यां सहितान्सर्वान्याजयित्वा च तं नृपम् ॥ <br>
विख्याप्य वीर्यं सर्वेषु लोकेषु वरवर्णिनि ॥ ९ ॥ <br>
सुकन्यया महारण्ये क्षेत्रेऽस्मिन्विजहार सः ॥ <br>
तस्यैतद्देवि संयुक्तं च्यवनेश्वरनामभृत् ॥ 7.1.283.१० ॥ <br>
लिंगं महापापहरं च्यव नेन प्रतिष्ठितम् ॥ <br>
पूजयेत्तं विधानेन सोऽश्वमेधफलं लभेत् ॥११॥ <br>
तस्माच्चन्द्रमसस्तीर्थमृषयः पर्युपासते ॥ <br>
वैखानसाख्या ऋषयो वालखिल्यास्तथैव च ॥ १२ ॥ <br>
अत्राश्विने मासि नरः पौर्णमास्यां विशेषतः ॥ <br>
श्राद्धं कुर्याद्विधानेन ब्राह्मणान्भोजयेत्पृथक् ॥ <br>
कोटितीर्थफलं तस्य भवेन्नैऽवात्र संशयः ॥ १३ ॥ <br>
य इमां शृणुयाद्देवि कथां पातकनाशिनीम् ॥ <br>
समस्तजन्मसंभूतात्पापान्मुक्तो भवेन्नरः ॥ १४ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये च्यवनेश्वरमाहात्म्यवर्णनंनाम त्र्यशीत्युत्तरद्विशततमोऽध्यायः ॥२८३ ॥ ॥ <br>
<br>
<br>
</span>
