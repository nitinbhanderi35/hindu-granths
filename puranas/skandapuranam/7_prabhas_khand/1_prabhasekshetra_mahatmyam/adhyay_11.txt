<span style="font-size: 14pt; line-height: 200%">॥ सूत उवाच ॥ ॥ <br>
इति प्रोक्ता तदा देवि विस्मयोत्फुल्ललोचना ॥ <br>
रोमांचकञ्चुका सुभ्रूः पुनः पप्रच्छ भूसुराः ॥१॥ <br>
॥ देव्युवाच ॥ ॥ <br>
धन्याऽहं कृतपुण्याऽहं तपः सुचरितं मया ॥ <br>
यदेष क्षेत्र महिमा महादेवान्मया श्रुतः ॥२॥ <br>
भगवन्देवदेवेश संसारार्णवतारक ॥ <br>
पृष्टं तु यन्मया पूर्वं तत्सर्वं कथितं हर ॥ ३ ॥ <br>
पुनश्च देवदेवेश त्वद्वाक्यामृतरंजिता ॥ <br>
न तृप्तिमधिगच्छामि देवदेव महेश्वर ॥ ४ ॥ <br>
किंचित्प्रष्टुमनाश्चास्मि प्रभासक्षेत्रविस्तरम् ॥ <br>
तन्मे कथय कामेश दयां कृत्वा जगत्प्रभो ॥ ॥ ५ ॥ <br>
॥ ईश्वर उवाच ॥ ॥ <br>
पृथिव्या मध्यगर्भस्थं जंबूद्वीपमिति स्मृतम् ॥ <br>
तच्च वै नवधा भिन्नं वर्षभेदेन सुन्दरि॥६॥ <br>
तस्याद्यं भारतं वर्षं तच्चापि नवधा स्मृतम् ॥ <br>
नवयोजनसाहस्रं दक्षिणोत्तरमानतः ॥ ७ ॥ <br>
अशीतिश्च सहस्राणि पूर्वपश्चायतं स्मृतम् ॥ <br>
उत्तरे हिमवानस्ति क्षीरोदो दक्षिणे स्मृतः ॥ ८ ॥ <br>
एतस्मिन्नंतरे देवि भारतं क्षेत्रमुत्तमम् ॥ <br>
कृतं त्रेता द्वापरं च तिष्यं युगचतुष्टयम् ॥ ९ ॥ <br>
अत्रैवैषा युगावस्था चतुर्वर्णश्च वै जनः ॥ <br>
चत्वारि त्रीणि च द्वे च तथैवैक शरच्छतम् ॥ 7.1.11.१० ॥ <br>
जीवन्त्यत्र नरा देवि कृतत्रेतादिषु क्रमात् ॥ <br>
यदेतत्पार्थिवं पद्मं चतुष्पत्रं मयोदितम् ॥ ११ ॥ <br>
वर्षाणि भारताद्यानि पत्राण्यस्य चतुर्द्दिशम्॥ <br>
भारतं केतुमालं च कुरु भद्राश्वमेव च॥१२॥<br>
भारतं नाम यद्वर्षं दाक्षिणात्यं मयोदितम्॥ <br>
दक्षिणापरतो यस्य पूर्वेण च महोदधिः ॥ <br>
हिमवानुत्तरेणास्य कार्मुकस्य यथा गुणः ॥ १३॥ <br>
तदेतद्भारतं वर्षं सर्वबीजं वरानने ॥ <br>
तत्कर्मभूमिर्नान्यत्र संप्राप्तिः पुण्यपापयोः ॥ १४ ॥ <br>
देवानामपि देवेशि सदैवैष मनोरथः ॥ <br>
अपि मानुष्यमाप्स्यामो भारते प्रत्युत क्षितौ ॥ १५ ॥ <br>
भद्राश्वेऽश्वशिरा विष्णुर्भारते कूर्मसंस्थितः ॥ <br>
वराहः केतुमाले च मत्स्यरूपस्तथोत्तरे ॥ १६ ॥ <br>
तेषु नक्षत्रविन्यासाद्विषयाः समवस्थिताः ॥ <br>
चतुर्ष्वपि महादेवि विग्रहो नव पादकः ॥ १७ ॥<br>
भारतो यो महादेवि कूर्मरूपेण संस्थितः ॥ <br>
नक्षत्रग्रहविन्यासं तस्य ते कथयाम्यहम् ॥ १८ ॥ <br>
प्राङ्मुखो भगवान्देवो कूर्मरूपी व्यवस्थितः ॥ <br>
आक्रम्य भारतं वर्षं नवभेदमिदं प्रिये ॥ १९ ॥ <br>
नवधा संस्थितस्यास्य नक्षत्राणि निबोध मे ॥ <br>
कृत्तिका रोहिणी सौम्यं तृतीयं कूर्मपृष्ठिगम् ॥ 7.1.11.२० ॥ <br>
रौद्रं पुनर्वसुः पुष्यं नक्षत्रत्रितयं मुखे ॥ <br>
आश्लेषाख्यं तथा पैत्रं फाल्गुनी प्रथमा प्रिये ॥ २१ ॥ <br>
नक्षत्रत्रितयं पादमाश्रितं पूर्वदक्षिणम् ॥ <br>
फाल्गुनी चोत्तरा हस्तं चित्रा चर्क्षत्रयं स्मृतम् ॥ २२ ॥ <br>
कूर्मस्य दक्षिणे कुक्षौ चर्क्षपादं तथाऽपरम् ॥ <br>
स्वाती विशाखा मैत्रं च नैर्ऋते त्रितयं स्मृतम् ॥ २३ ॥ <br>
ऐंद्रं मूलं तथाषाढा पृष्ठे तु त्रितयं स्मृतम् ॥ <br>
आषाढा श्रवणं चैव धनिष्ठा चात्र शब्दिता ॥ २४ ॥ <br>
नक्षत्रितयं पादे वायव्ये तु यशस्विनि ॥ <br>
वारुणं चैव नक्षत्रं तथा प्रोष्ठपदाद्वयम् ॥ २५ ॥ <br>
कूर्मस्य वामकुक्षौ तु त्रितयं संस्थितं प्रिये ॥ <br>
रेवती चाश्विदैवत्यं याम्यं चर्क्षमिति त्रयम् ॥ <br>
ईशपादे समाख्यातं शुभाशुभफलं शृणु ॥ २६ ॥ <br>
यस्यर्क्षस्य पतिर्यो वै ग्रहस्तद्धैन्यतो भयम् ॥ <br>
तद्देशस्य महादेवि तथोत्कर्षे शुभागमः ॥ २७ ॥ <br>
एष कूर्मो मयाख्यातो भारते भगवानिह ॥ <br>
नारायणो ह्यचिंत्यात्मा यत्र सर्वं प्रतिष्ठितम् ॥ २८ ॥ <br>
मेषवृषौ हृदो मध्ये मुखे च मिथुनादिकौ ॥ <br>
प्राग्दक्षिणे तथा पादे कर्कसिंहौ व्यवस्थितौ ॥ २९ ॥ <br>
सिंहकन्यातुलाश्चैव कुक्षौ राशित्रयं स्मृतम् ॥ <br>
धटोऽध वृश्चिकाश्चोभौ पादे दक्षिणपश्चिमे ॥ 7.1.11.३० ॥ <br>
पुच्छे तु वृश्चिकश्चैव सधनुश्च व्यवस्थितः ॥ <br>
वायव्ये वामपादे च धनुर्ग्राहादिकं त्रयम् ॥ ३१ ॥ <br>
कुम्भ मीनौ तथा चास्य उत्तरां कुक्षिमाश्रितौ ॥ <br>
मीनमेषौ महादेवि पादे पूर्वोत्तरे स्थितौ ॥ ३२ ॥ <br>
कूर्म्मदेशांस्तथर्क्षाणि देशेष्वेतेषु वै प्रिये ॥ <br>
राशयश्च तथर्क्षेषु ग्रहा राशिव्यवस्थिताः ॥ ३३ ॥ <br>
तस्माद्ग्रहर्क्षपीडासु देशपीडां विनिर्दिशेत् ॥ <br>
तत्र स्नानं प्रकुर्वंति दानं होमादिकं तथा ॥ ३४ ॥ <br>
स एष वैष्णवः पादो देवि मध्ये ग्रहोऽस्य यः ॥ <br>
नारायणाख्योऽचिंत्यात्मा कारणं जगतः प्रभुः ॥ ३५ ॥ <br>
भौमशुक्रबुधेंद्वर्कबुधशुक्रमहीसुताः ॥ <br>
गुरुमंदासुराचार्या मेषादीनामधीश्वराः ॥ ३६ ॥ <br>
एवंविधो महादेवि कूर्मरूपी जनार्द्दनः ॥ <br>
तस्य नैऋतपादे तु सौराष्ट्र इति विश्रुतः ॥ ३७ ॥ <br>
स चैवं नवधा भिन्नः पुरभेदेन सुंदरि ॥ <br>
तस्य यो नवमो भागः सागरस्य च सन्निधौ ॥ ३८ ॥ <br>
प्रभास इति विख्यातो मम देवि प्रियः सदा ॥ <br>
योजनानां दशद्वे च विस्तीर्णः परिमण्डलम् ॥ ३९ ॥ <br>
मध्येस्य पीठिका प्रोक्ता पंचयोजनविस्तृता ॥ <br>
तन्मध्ये मद्ग्रहं देवि तिष्ठत्युदधिसंनिधौ ॥ ॥ 7.1.11.४० ॥ <br>
तस्य मध्ये महादेवि लिंगरूपो वसाम्यहम् ॥ ४१ ॥ <br>
कृतस्मरात्पश्चिमतो धनुषां च शतत्रये ॥ <br>
वसामि तत्र देवेशि त्वया सह वरानने ॥ ४२ ॥<br>
तन्मे स्थानं महादेवि कैलासादपि वल्लभम् ॥ <br>
गोचर्ममात्रं तत्रापि महागोप्यं वरानने ॥ ४३ ॥ <br>
अकथ्यं देवदेवेशि तव स्नेहात्प्रकाशितम् ॥ <br>
एतत्प्राभासिकं क्षेत्रं प्रभया दीपितं मम ॥ ४४ ॥ <br>
तेन प्रभासमित्युक्तमादिकल्पे वरानने ॥ <br>
द्वितीये तु प्रभा लब्धा सर्वैर्देवैः सवासवैः ॥ ४५ ॥ <br>
मम प्रभाभा देवेशि तेन प्राभासिकं स्मृतम् ॥ <br>
प्रभाववन्तो देवेशि यत्र संति महासुराः ॥ ४६ ॥ <br>
अथवा तेन लोकेषु प्रभासमिति कीर्त्यते ॥ <br>
प्रथमं भासते देवि सर्वेषां भुवि तेजसाम् ॥ <br>
तीर्थानामादितीर्थं यत्प्रभासं तेन कीर्त्तितम् ॥ ॥। ४७ ॥ <br>
प्रकृष्टं भानुरथवा भासितो विश्वकर्मणा ॥ <br>
यत्र साक्षात्प्रभापातो जातः प्राभासिकं ततः ॥ ४८ ॥ <br>
अथवा दक्षसंशप्तेनेन्दुना निष्प्रभेणच ॥ <br>
तत्र देवि प्रभा लब्धा तेन प्राभासिकं स्मृतम् ॥ <br>
प्रोद्दधे भारती देवी ह्यौर्वाग्निं वडवानलम् ॥ ४९ ॥ <br>
अथवा तेन देवेशि प्रभासमिति कीर्त्यते ॥ <br>
प्रकृष्टा भारती ब्राह्मी विप्रोक्ता श्रूयतेऽध्वनि ॥ <br>
सदा यत्र महादेवि प्रभासं तेन कीर्तितम् ॥ 7.1.11.५० ॥ <br>
प्रोल्लसद्वीचिभिर्भाति सर्वदा सागरः प्रिये ॥ <br>
तेन प्रभास नामेति त्रिषु लोकेषु विश्रुतम् ॥ ५१ ॥ <br>
प्रत्यक्षं भास्करो यत्र सदा तिष्ठति भामिनि ॥ <br>
तेन प्रभास नामेति प्रसिद्धिमगमत्क्षितौ ॥ ५२ ॥ <br>
प्रकृष्टं भाविनां सर्वं कामं तत्र ददाम्यहम् ॥ <br>
तेन प्रभासनामेति तीर्थं त्रैलोक्यविश्रुतम् ॥ ५३ ॥ <br>
कल्पभेदेन नामानि तथैव सुरसुन्दरि ॥ <br>
निरुक्तभेदैर्बहुधा भिद्यंते कारणैः प्रिये ॥ <br>
प्रभासमिति यन्नाम दातव्यं निश्चलं स्मृतम् ॥ ५४ ॥ <br>
अप्तत्त्वे संस्थितं देवि विष्णोराद्यकलेवरे ॥ <br>
इति ते कथितं देवि संक्षेपात्क्षेत्रकारणम् ॥ ५५ ॥ <br>
पुनस्ते कथयाम्यद्य यत्पृच्छसि वरानने ॥ <br>
तद्ब्रूहि शीघ्रं कल्याणि यत्ते मनसि वर्तते ॥ ५६ ॥ <br>
॥ देव्युवाच ॥ ॥ <br>
अस्मिन्कल्पे यथा जातं क्षेत्रं प्राभासिकं हर ॥ <br>
तन्मे विस्तरतो ब्रूहि उत्पत्तिं कारणं तथा ॥ ५७ ॥ <br>
॥ ईश्वर उवाच ॥ ॥ <br>
शृणु देवि प्रवक्ष्यामि यथावत्क्षेत्रकारणम् ॥ <br>
यच्छ्रुत्वा मानवो भक्त्या मुच्यते सर्वपातकैः॥ ५८ ॥ <br>
आदिक्षेत्रस्य माहात्म्यं रहस्यं पापनाशनम् ॥ <br>
कथयिष्ये वरारोहे तव स्नेहेन भामिनि ॥ ५९ ॥ <br>
अस्मिन्कल्पे तु यद्देवि आदावेव वरानने ॥ <br>
स्वायंभुवे मनौ तत्र ब्रह्मणः सृजतः पुरा ॥ 7.1.11.६० ॥ <br>
दक्षिणाल्लोचनाज्जातः पूर्वं सूर्य इति प्रिये ॥ <br>
ततः कालान्तरे तस्य भार्ये द्वे च बभूवतुः ॥ ६१ ॥ <br>
तयोस्तु राज्ञी द्यौर्ज्ञेया निक्षुभा पृथिवी स्मृता ॥ <br>
सौम्यमासस्य सप्तम्यां द्यौः सूर्येण च युज्यते ॥ ६२ ॥ <br>
माघमासे तु सप्तम्यां मह्या सह भवेद्रविः॥ <br>
भूश्चादित्यश्च भगवान्गच्छते संगमं तदा॥ ६३ ॥ <br>
ऋतुस्नाता मही तत्र गर्भं गृह्णाति भास्करात् ॥ <br>
द्यौर्जलं सूयते गर्भं वर्षास्वास्विह भूतले ॥६४॥ <br>
ततस्त्रैलोक्यवृत्त्यर्थं मही सस्यानि सूयते ॥ <br>
सस्योपयोगात्संहृष्टा जुह्वत्याहुतिभिर्द्विजाः ॥ ६५ ॥ <br>
स्वाहाकारस्वधाकारैर्यजंति पितृदेवताः ॥ <br>
निःक्षुधः कुरुते यस्माद्गर्भौषधिसुधाऽमृतैः ।1 ६६ ॥ <br>
मर्त्यान्पितॄंश्च देवांश्च तेन भूर्निक्षुभा स्मृता ॥ <br>
यथा राज्ञी च संजाता यस्य चेयं सुता मता ॥ ॥ ६७ ॥ <br>
अपत्यानि च यान्यस्यास्तानि वक्ष्याम्यशेषतः ॥ <br>
मरीचिर्ब्रह्मणः पुत्रो मारीचः कश्यपः स्मृतः ॥ ६८ ॥ <br>
तस्माद्धिरण्यकशिपुः प्रह्रादस्तस्य चात्मजः ॥ <br>
प्रह्रादस्य सुतो नाम्ना विरोचन इति स्मृतः ॥ ६९ ॥ <br>
विरोचनस्य भगिनी संज्ञा या जननी तु सा ॥ <br>
हिरण्यकशिपोः पौत्री दितेः पुत्रस्य सा स्मृता ॥ 7.1.11.७० ॥ <br>
सा विश्वकर्मणः पत्नी प्राह्लादी प्रोच्यते बुधैः ॥ ७१ ॥ <br>
अथ नाम्नातिरूपेति मरीचिदुहिता शुभा ॥ <br>
पत्नी ह्यंगिरसः सा तु जननी च बृहस्पतेः ॥ ७२ ॥ <br>
बृहस्पतेस्तु भगिनी विश्रुता ब्रह्मवादिनी ॥ <br>
प्रभासस्य तु सा पत्नी वसूनामष्टमस्य वै ॥ ७३ ॥ <br>
प्रसूता विश्वकर्माणं सर्वशिल्पवतां वरम् ॥ <br>
स चैव नाम्ना त्वष्टा तु पुनस्त्रिदशवार्द्धकिः ॥ ७४ ॥ <br>
देवाचार्यस्य तस्येयं दुहिता विश्वकर्मणः ॥ <br>
सुरेणुरिति विख्याता त्रिषु लोकेषु भामिनी ॥ ७५ ॥ <br>
प्रह्रादपुत्री या प्रोक्ता भार्या वष्टुस्तु सा स्मृता ॥ <br>
तस्यां स जनयामास पुत्रीस्ता लोकमातरः ॥ ७६ ॥ <br>
राज्ञी संज्ञा च द्यौस्त्वष्ट्री प्रभा सैव विभाव्यते ॥ <br>
तस्यास्तु वलया छाया निक्षुभा सा महीयसी ॥ ७७ ॥ <br>
सा तु भार्या भगवती मार्तंडस्य महात्मनः ॥ <br>
साध्वी पतिव्रता देवी रूपयौवनशालिनी ॥ ७८ ॥ <br>
न तु तां नररूपेण भार्यां भजति वै पुरा ॥ <br>
आदित्यस्येह तप्तत्वं महता स्वेन तेजसा ॥ ७९॥ <br>
गात्रेष्वप्रतिरूपेषु मासिकांतमिवाभवत् ॥ <br>
संज्ञा च रविणा दृष्टा निमीलयति लोचने ॥ <br>
यतस्ततः सरोषोऽर्कः संज्ञां वचनमब्रवीत् ॥ 7.1.11.८० ॥ <br>
॥ रविरुवाच ॥ ॥ <br>
मयि दृष्टे सदा यस्मात्कुरुषे नेत्रसंक्षयम् ॥ <br>
तस्माज्जनिष्यसे मूढे प्रजासंयमनं यमम् ॥ ८१ ॥ <br>
॥ ईश्वर उवाच ॥ ॥ <br>
ततः सा चपला दृष्टिं देवी चक्रे भयाकुला ॥ <br>
विलोलितदृशं दृष्ट्वा पुनराह च तां रविः ॥ ८२ ॥ <br>
॥ रविरुवाच ॥ ॥ <br>
यस्माद्विलोलिता दृष्टिर्मयि दृष्टे त्वया पुनः ॥ <br>
तस्माद्विलोलां तनयां नदीं त्वं प्रसविष्यसि ॥ ॥ ८३ ॥ <br>
॥ ईश्वर उवाच ॥ ॥ <br>
ततस्तस्यास्तु संजज्ञे भर्तृशापेन तेन वै ॥ <br>
यमश्च यमुना चेयं प्रख्याता सुमहानदी ॥ <br>
तृतीयं च सुतं जज्ञे श्राद्धदेवं मनुं शुभम् ॥ ८४ ॥ <br>
सापि संज्ञा रवेस्तेजो गोलाकारं महाप्रभम् ॥ <br>
असहन्ती च सा चित्ते चिन्तयामास वै तदा ॥ ८५ ॥ <br>
किं करोमि क्व यास्यामि क्व गतायाश्च निर्वृतिः ॥ <br>
भवेन्मम कथं भर्ता कोपमर्क्कश्च नेष्यति ॥ ८६ ॥ <br>
इति संचिन्त्य बहुधा प्रजापतिसुता तदा ॥ <br>
बहु मेने महाभागा पितृसंश्रयमेव च ॥ ८७ ॥ <br>
ततः पितृगृहं गन्तुं कृतबुद्धिर्यशस्विनी ॥ <br>
छायामयीमात्मतनुं प्रत्यंगमिव निर्मिताम् ॥ ८८ ॥ <br>
सम्मुखं प्रेक्ष्य तां देवीं स्वां छायां वाक्यमब्रवीत् ॥ ८९ ॥ <br>
॥ संज्ञोवाच ॥ ॥ <br>
अहं यास्यामि भद्रं ते स्वकं च भवनं पितुः ॥ <br>
निर्विकारं त्वया त्वत्र स्थेयं मच्छासनाच्छुभे ॥ 7.1.11.९० ॥ <br>
इमौ च बालकौ मह्यं कन्या च वरवर्णिनी ॥ <br>
संभाव्या नैव चाख्येयमिदं भगवते त्वया ॥ ९१ ॥ <br>
पृष्टयापि न वाच्यं ते तथैतद्गमनं मम ॥ <br>
तेनास्मि नामसंज्ञेति वाच्यसे तत्प्रतिष्ठया ॥ ९२ ॥ <br>
॥ छायोवाच ॥ ॥ <br>
आ केशग्रहणाद्देवि आ शापान्नैव कर्हिचित् ॥ <br>
आख्यास्यामि मतं तुभ्यं गम्यतां यत्र वांछितम् ॥ ९३ ॥ <br>
॥ ईश्वर उवाच ॥ ॥ <br>
इत्युक्ता सा तदा देवी जगाम भवनं पितुः ॥ <br>
ददर्श तत्र त्वष्टारं तपसा धूतकल्मषम् ॥ ९४ ॥ <br>
बहुमानाच्च तेनापि पूजिता विश्वकर्मणा ॥ <br>
वर्षाणां च सहस्रं तु वसमाना पितुर्गृहे ॥ <br>
तस्थौ पितृगृहे सा तु किंचित्कालमनिंदिता ॥ ९५ ॥ <br>
ततस्तां प्राह चार्वंगीं पिता नातिचिरोषिताम् ॥ <br>
स्तुत्वा तु तनयां प्रेम्णा बहुमानपुरःसरम् ॥ ९६ ॥ <br>
॥ विश्वकर्मोवाच ॥ ॥ <br>
त्वामेव पश्यतो वत्से दिनानि सुबहून्यपि ॥ <br>
मुहूर्तार्द्धसमानि स्युः किं तु धर्मो विलुप्यते ॥ ९७ ॥ <br>
बांधवेषु चिरं वासो नारीणां न यशस्करः ॥ <br>
मनोरथा बांधवानां नार्या भर्तृगृहे स्थितिः ॥ ९८ ॥ <br>
सा त्वं त्रैलोक्यनाथेन भर्त्रा सूर्येण संयुता ॥ <br>
पितुर्गृहे चिरं कालं वस्तुं नार्हसि पुत्रिके ॥ ९९ ॥ <br>
तत्त्वं भर्तृगृहं गच्छ दृष्टोऽहं पूजितासि मे ॥ <br>
पुनरागमनं कार्यं दर्शनाय शुचिस्मिते ॥ 7.1.11.१०० ॥ <br>
॥ ईश्वर उवाच ॥ ॥ <br>
इत्युक्ता सा तदा पित्रा गच्छगच्छेति सा पुनः ॥ <br>
संपूजयित्वा पितरं वडवारूपधारिणी ॥ १०१ ॥ <br>
मेरोरुत्तरतस्तत्र वर्षं यद्धनुषाकृति ॥ <br>
उत्तराः कुरवो लोके प्रख्याता ये यशस्विनि ॥ १०२ ॥ <br>
तत्र तेपे तपः साध्वी निराहाराऽश्वरूपिणी ॥ <br>
एतस्मिन्नंतरे देवि तस्याश्छाया विवस्वतः ॥ १०३ ॥ <br>
समीपस्था तदा देवी संज्ञाया वाक्यतत्परा ॥ <br>
तस्यां च भगवान्सूर्यो द्वितीयायां दिवस्पतिः ॥ १०४ ॥ <br>
संज्ञेयमिति मन्वानो रूपौदार्येण मोहितः ॥ <br>
तस्यां च जनयामास द्वौ पुत्रौ कन्यकां तथा ॥ १०५ ॥ <br>
पूर्वं यस्तु मनोस्तुल्यः सावर्णिस्तेन सोऽभवत् ॥ <br>
यः सूर्यात्प्रथमं जातः पुत्रयोः सुरसुन्दरि ॥ १०६ ॥ <br>
द्वितीयो योऽभवच्चान्यः स ग्रहोऽभूच्छनैश्चरः ॥ <br>
कन्या ऽभूत्तपती या तां वव्रे संवरणो नृपः ॥ १०७ ॥ <br>
तापीनाम नदी चेयं विंध्यमूलाद्विनिःसृता ॥ <br>
नित्यं पुण्यजला स्नाने पश्चिमोदधिगामिनी ॥१०८॥ <br>
अन्या चैव तथा भद्रा जाता पुत्री महाप्रभा ॥ <br>
संज्ञा तु पार्थिवी छाया आत्मजानां यथाकरोत् ॥ १०९ ॥ <br>
स्नेहं न पूर्वजातानां तथा कृतवती सती॥ <br>
लालनाद्युपभोगेषु विशेषमनुवासरम्॥7.1.11.११०॥ <br>
यथा स्वेष्वनुवर्तेत न तथान्येषु भामिनी ॥ <br>
मनुस्तु क्षांतवांस्तस्या भविष्यो यो हि पार्वति ॥१११॥ <br>
मेरौ तिष्ठति सोऽद्यापि तपः कुर्वन्वरानने ॥ <br>
सर्वं तत्क्षांतवान्मातुर्यमस्तस्या न चक्षमे ॥ ११२ ॥ <br>
बहुशो याचमानस्तु छाययाऽतीव कोपितः ॥ <br>
स वै कोपाच्च बाल्याच्च भाविनोऽर्थस्य वै बलात् ॥ ११३ ॥ <br>
ताडनाय ततः कोपात्पादस्तेन समुद्यतः ॥ <br>
तथा पुनः क्षांतिमता न तु देहे निपातितः ॥ ११४ ॥ <br>
पदा संतर्जयामास छायां संज्ञासुतो यमः ॥ ११५ ॥ <br>
तं शशाप ततश्छाया क्रुद्धा सा पार्थिवी भृशम् ॥ <br>
किंचित्प्रस्फुरमाणोष्ठी विचलत्पाणिपल्लवा ॥ ११६ ॥ <br>
॥ छायोवाच ॥ ॥ <br>
पितुः पत्नीममर्याद यन्मां तर्जयसे पदा ॥ <br>
भुवि तस्मादयं पादस्तवाद्यैव पतिष्यति॥ ११७ ॥ ॥ <br>
॥ ईश्वर उवाच ॥ ॥ <br>
यमस्तु तेन शापेन भृशं पीडितमानसः ॥ <br>
मनुना सह धर्मात्मा पित्रे सर्वं न्यवेदयत्॥ ११८ ॥ <br>
॥ यम उवाच ॥ ॥ <br>
तातैतन्महदाश्चर्यं न दृष्टमिह केनचित् ॥ <br>
माता वात्सल्यमुत्सृज्य शापं पुत्रे प्रयच्छति ॥११९॥ <br>
स्नेहेन तुल्यमस्मासु माताद्य नैव वर्त्तते ॥<br>
विसृज्य ज्यायसो यस्मात्कनीयःसु बुभूषति ॥ 7.1.11.१२० ॥ <br>
तस्या मयोद्यतः पादो न तु देहे निपातितः ॥ <br>
बाल्याद्वा यदि वा मोहात्तद्भवान्क्षंतुमर्हति ॥१२१॥ <br>
शप्तोऽहं तात कोपेन तया सुत इति स्फुटम् ॥ <br>
अतो न मह्यं जननी सा भवेद्वदतां वर ॥ १२२ ॥ <br>
निगुर्णेष्वपि पुत्रेषु न माता निर्गुणा भवेत् ॥ <br>
पादस्ते पततां पुत्र कथमेतत्तयोदितम् ॥ १२३ ॥ <br>
तव प्रसादाच्चरणो न पतेद्भगवन्यथा ॥ <br>
मातृशापादयं मेऽद्य तथा चिंतय गोपते ॥ १२४ ॥ <br>
॥ रविरुवाच ॥ ॥ <br>
असंशयं महत्पुत्र भविष्यत्यत्र कारणम् ॥ <br>
येन ते ह्याविशत्क्रोधो धर्मज्ञस्य महात्मनः ॥ १२६ ॥ <br>
सर्वेषामेव शापानां प्रतिघातोऽपि विद्यते ॥ <br>
न तु मात्राभिशप्तानां क्वचिच्छापनिवर्त्तनम् ॥ १२६ ॥ <br>
न युक्तमेतन्मिथ्या तु कर्तुँ मातुर्वचस्तव ॥ <br>
किंचित्ते संविधास्यामि पुत्रस्नेहादनुग्रहम् ॥ १२७ ॥ <br>
कृमयो मांसमादाय प्रयास्यंति महीतलम् ॥ <br>
कृतं तस्या वचः सत्यं त्वं च त्रातो भविष्यसि ॥ १२८ ॥ <br>
॥ ईश्वर उवाच ॥ ॥ <br>
आदित्यस्त्वब्रवीच्छायां किमर्थं तनयेषु वै ॥ <br>
तुल्येष्वप्यधिकः स्नेह एकत्र क्रियते त्वया ॥ १२९ ॥<br>
नूनं न चैषां जननी त्वं संज्ञा क्वापि सा गता ॥ <br>
विकलेष्वप्यपत्येषु न माता शापदा भवेत् ॥ 7.1.11.१३० ॥ <br>
अपि दोषसहस्राणि यदि पुत्रः समाचरेत् ॥ <br>
प्राणद्रोहेऽपि निरतो न माता पापमाचरेत् ॥ <br>
तस्मात्सत्यं मम ब्रूहि मा शापवशगा भव ॥ १३१ ॥ ॥ <br>
॥ ईश्वर उवाच ॥ ॥ <br>
तं शप्तुमुद्यतं दृष्ट्वा छायासंज्ञा दिनाधिपम् ॥ <br>
भयेन कंपती देवी यथावृत्तं महासती ॥ १३२ ॥ <br>
सा चाह तनया त्वष्टुरहं संज्ञा विभावसो ॥ <br>
पत्नी तव त्वया पत्या पतियुक्ता दिवाकर ॥ १३३ ॥ <br>
इत्थं विवस्वतः सा तु बहुशः पृच्छतोऽन्यथा ॥ <br>
न वाचा भाषते क्रुद्धः शापं दातुं समुद्यतः ॥ १३४ ॥ <br>
शापोद्यतकरं दृष्ट्वा सूर्यं छाया विवस्वतः ॥ <br>
कथयामास तत्सर्वं संज्ञायाः सुविचेष्टितम् ॥ १३५ ॥ <br>
तच्छ्रुत्वा भगवान्सूर्यो जगाम त्वष्टुरालयम् ॥ <br>
ततः संपूजयामास तदा त्रैलोक्यपूजितम् ॥ १३६ ॥ <br>
निर्दग्धुकामं रोषेण सान्त्वयामास पार्वति ॥ <br>
भास्वंतं निजया दीप्त्या निजगेहमुपागतम् ॥ <br>
क्व संज्ञेति च पृच्छन्तं कथयामास विश्वकृत् ॥ १३७ ॥ <br>
॥ विश्वकर्म्मोवाच ॥ ॥ <br>
आगतैव हि मे वेश्म भवता श्रूयतां वचः ॥ <br>
विख्यातं तेजसाऽऽढ्यं त इदं रूपं सुदुःसहम् ॥ १३८ ॥ <br>
असहन्ती ततः संज्ञा वने चरति वै तपः ॥ <br>
द्रक्ष्यसे तां भवानद्य स्वभार्यां शुभचारिणीम् ॥ १३९ ॥ <br>
रूपार्थं चरतेऽरण्यं चरंती सुमहत्तपः ॥ <br>
मतं मे ब्रह्मणो वाक्याद्यदि ते देव रोचते ॥ <br>
रूपं निर्वर्त्तयाम्यद्य तव कांतं दिवस्पते ॥ 7.1.11.१४० ॥ <br>
॥ ईश्वर उवाच ॥ ॥ <br>
यतो हि भास्वतो रूपं प्रागासीत्परिमंडलम् ॥ <br>
ततस्तथेति तं प्राह त्वष्टारं भगवान्रविः ॥ १४१ ॥ <br>
विश्वकर्मात्वनुज्ञातः शाकद्वीपे विवस्वता ॥ <br>
भृ(भू?)मिमारोप्य तत्तेजः शातनायोपचक्रमे ॥१४२॥ <br>
भ्रमताऽशेषजगतामधिभूतेन भास्वता ॥ <br>
समुद्रा द्रविणोपेताश्चुक्षुभुश्च समन्ततः ॥ १४३ ॥ <br>
भ्रमता खलु देवेशि सचंद्रग्रहतारकम्॥ <br>
अधोगति महाभागे बभूवाक्षिप्तमाकुलम् ॥१४४॥ <br>
विक्षिप्तसलिलाः सर्वे बभूवुश्च तथा नदाः ॥ <br>
व्यभिद्यंत तथा शैलाः शीर्णसानुनिबंधनाः ॥ १४५ ॥ <br>
ध्रुवाधाराण्यशेषाणि धिष्ण्यानि वरवर्णिनि ॥ <br>
भ्राम्यद्रश्मिनिबद्धानि अधो जग्मुः सहस्रशः ॥ १४६ ॥ <br>
व्यशीर्यंत महामेघा घोरारावविराविणः ॥ <br>
भास्वद्भ्रमणविभ्रांतभूम्याकाशमहीतलम् ॥ १४७ ॥ <br>
जगदाकुलमत्यर्थं तदाऽऽसीद्वरवर्णिनि ॥ <br>
त्रैलोक्ये सकले देवि भ्रममाणे महर्षर्यः ॥ <br>
देवाश्च ब्रह्मणा सार्द्धं भास्वंतमभितुष्टुवुः॥१४८॥ <br>
॥ देवा ऊचुः॥ ॥ <br>
आदिदेवोऽसि देवानां जातमेतत्स्वयं तव ॥ <br>
सर्गस्थित्यंतकालेषु त्रिधा भेदेन तिष्ठसि ॥ १४९ ॥ <br>
स्वस्ति तेऽस्तु जगन्नाथ घर्मवर्षहिमाकर ॥ <br>
इंद्र आगम्य तं देवं लिख्यमानमथास्तवीत् ॥ <br>
जय देव जगत्स्वामिञ्जय देव जगत्पते ॥7.1.11.१५॥। <br>
ऋषयश्च ततः सप्त वसिष्ठात्रिपुरोगमाः ॥ <br>
तुष्टुवुर्विविधैः स्तोत्रैः स्वस्ति स्वस्तीति वादिनः ॥<br>
वेदोक्तिभिरथाग्र्याभिर्वालखिल्याश्च तुष्टुवुः ॥ १५१ ॥ <br>
॥ वालखिल्या ऊचुः ॥ ॥ <br>
नमस्त ऋक्स्वरूपाय सामरूपाय ते नमः ॥ <br>
यजुःस्वरूपरूपाय साम्नां धामग ते नमः ॥ १५२ ॥ <br>
ज्ञानैकरूपदेहाय निर्धूततमसे नमः ॥ <br>
शुद्धज्योतिःस्वरूपाय त्रिमूर्तायामलात्मने ॥ १५३ ॥ <br>
वरिष्ठाय वरेण्याय सर्वस्मै परमात्मने ॥ <br>
नमोऽखिलजगद्व्यापिरूपायानंतमूर्त्तये ॥ १५४ ॥ <br>
सर्वकारणभूताय निष्ठाय ज्ञान चेतसाम् ॥ <br>
नमः सूर्यस्वरूपाय प्रकाशालक्ष्यरूपिणे ॥ १५५ ॥ <br>
भास्कराय नमस्तुभ्यं तथा दिनकृते नमः ॥ <br>
सर्वस्मै हेतवे चैव संध्याज्यो त्स्नाकृते नमः ॥ १५६ ॥ <br>
त्वं सर्वमेतद्भगवञ्जगच्च भ्रमता त्वया ॥ <br>
भ्रमत्याविश्वमखिलं ब्रह्मांडं सचराचरम् ॥ <br>
त्वदंशुभिरिदं सर्वं स्पृष्टं वै जायते शुचि ॥ १५७ ॥ <br>
क्रियते त्वत्करस्पर्शैर्जलादीनां पवित्रता ॥ १५८ ॥ <br>
होमदानादिको धर्मो नोपकाराय जायते ॥ <br>
तात यावन्न संयोगि जगदेतत्त्वदंशुभिः ॥ १५९ ॥ <br>
ऋचस्ते सकला ह्येतास्तथा यानि यजूंषि च ॥ <br>
सकलानि च सामानि निपतंति त्वदंगतः ॥ 7.1.11.१६० ॥ <br>
ऋङ्मयस्त्वं जगन्नाथ त्वमेव च यजुर्मयः ॥ <br>
यतः साममयश्चैव ततो नाथ त्रयीमयः ॥ १६१ ॥ <br>
त्वमेव ब्रह्मणो रूपं परं चापरमेव च ॥ <br>
मूर्त्तामूर्त्तं तथा सूक्ष्मं स्थूलं रूपेण संस्थितः ॥ १६२ ॥ <br>
निमेषकाष्ठादिमयः कालरूपक्षणात्मकः॥ <br>
प्रसीद स्वेच्छया रूपं स्वं तेजः शमनं कुरु॥ <br>
त्वं देव जगतां हेतोर्दुःखं सहसि दुःसहम्॥ १६३॥ <br>
त्वं नाथ मोक्षिणां मोक्षो ध्येयस्त्वं ध्यायतां वरः॥ <br>
त्वं गतिः सर्वभूतानां कर्मकांडनिवर्तिनाम्॥१६४॥ <br>
शं प्रजाभ्योऽस्तु देवेश शन्नोऽस्तु जगतांपते॥१६५॥ <br>
त्वं धाता विसृजसि विश्वमेक एव त्वं पाता स्थितिकरणाय संप्रवृत्तः॥ <br>
त्वय्यंते   लयमखिलं प्रयाति चैतत्त्वत्तोन्यो न हि तपनास्ति सर्वदाता ॥ १६६ ॥ <br>
त्वं ब्रह्मा हरिहरसंज्ञितस्त्वमिन्द्रो वित्तेशः पितृपितरंबुपः समीरः ॥ <br>
सोमोऽग्निर्गगनमहाधरादिरूपः किं न त्वं सकलमनोरथप्रदाता ॥ १६७ ॥ <br>
यज्ञैस्त्वामनुदिनमात्मकर्म्मसक्ताः स्तुवन्तो विविधपदैर्द्विजा यजंति ॥ <br>
ध्यायन्तः सविनयचेतसो भवन्तं योगस्थाः परमपदं प्रयांति मर्त्त्या ॥ १६८ ॥ <br>
तपसि पचसि विश्वं पासि भस्मीकरोषि प्रकटयसि मयूखैर्ह्लादयतस्यंशुगर्भैः॥ <br>
सृजसि कमलजन्मा पालयस्यच्युताख्यः क्षपयसि च युगांते रुद्ररूपस्त्वमेकः॥१६९॥ <br>
ईश्वर उवाच॥ <br>
लिखमानस्ततो भानुं विश्वकर्मा प्रजापतिः॥<br>
उद्भूतपुलकः स्तोत्रमिदंचक्रे विवस्वतः॥7.1.11.१७॥। <br>
विवस्वते प्रणतजनानुकम्पिने महात्मने  समजवसप्तसप्तये ॥ <br>
सतेजसे कमलकुलालिबंधवे सदा तमःपटलपटावपाटिने ॥१७१॥ <br>
पावनातिशयसर्वचक्षुषे नैककामविषयप्रदायिने ॥ <br>
भासुरामलमयूखमालिने सर्वभूतहितकारिणे नमः ॥१७२॥<br>
अजाय लोकत्रयभावनाय भूतात्मने गोपतये वृषाय ॥ <br>
नमो महाकारुणिकोत्तमाय सूर्याय वस्तुप्रभवालयाय ॥ १७३ ॥ <br>
विवस्वते ज्ञानभृतेऽन्तरात्मने जगत्प्रतिष्ठाय जगद्धितैषिणे ॥ <br>
स्वयंभुवे निर्मललोकचक्षुषे सुरोत्तमायामिततेजसे नमः ॥ १७४॥ <br>
क्षणमुदयाचलभालितार्च्चिः सुरगणगीतिगरिष्ठगीतः ॥ <br>
त्वमुत मयूखसहस्रवज्जगति विकासितपद्मनाभः ॥१७५॥   <br>
तव तिमिरासवपानमदाद्भवति विलोहितविग्रहता ॥ <br>
मिहिरविभासतया सुतरां त्रिभुवनभावनमात्रपरः ॥ १७६ ॥ <br>
रथमारुह्य समावयवं रुचिरविकलितदिव्यहयम्॥ <br>
सततमरिबले भगवंश्चरसि जगद्धितबद्धरसः ॥ १७७ ॥ <br>
अमृतमयेन रसेन समं विबुधपितॄनपि तर्प्पयसे ॥ <br>
अरिगणसूदन तेन तव प्रणतिमुपेत्य लिखामि वपुः ॥ ॥ १७८ ॥ <br>
शुभसमवर्णमयं रचितं तव पदपांसुपवित्रतमम् ॥ <br>
नतजनवत्सल मां प्रणतं त्रिभुवनपावन पाहि रवे ॥ १७९ ॥ <br>
इति सकलजगत्प्रसूति भूतं त्रिभुवनभावनधामहेतुमेकम् ॥ <br>
रविमखिलजगत्प्रदीपभूतं त्रिदशवरं प्रणतोऽस्मि देवदेवम्॥ 7.1.11.१८० ॥ <br>
॥ ईश्वर उवाच ॥ ॥ <br>
हाहाहूहश्च गन्धर्वो नारदस्तुंबरुस्तथा ॥ <br>
उपगातुं समारब्धा गांधर्वकुशला रविम्॥ १८१ ॥ <br>
षड्जमध्यमगांधारग्रामत्रयविशारदाः ॥ <br>
मूर्छनाभिश्च तानैश्च सुप्रयोगैः सुखप्रदम्॥ १८२ ॥ <br>
सप्तस्वरविनिर्वृत्तं यतित्रयविभूषितम्॥ <br>
सप्तधातुसमायुक्तं षड्जाति त्रिगुणाश्रयम् ॥ १८३ ॥ <br>
चतुर्गीतसमायुक्तं चतुवर्णसमुत्थितम् ॥ <br>
चतुर्वर्णप्रतीकारं सप्तालंकारभूषितम्॥ १८४ ॥ <br>
त्रिस्थानशुद्धं त्रिलयं सम्यक्कालव्यवस्थितम्॥ <br>
चित्ते चित्ते च नृत्ये च रसेषु लयसंयुतम् ॥ १८५ ॥ <br>
चतुर्विंशद्गुणैर्युक्तं जगुर्गीतं च गायनाः ॥ <br>
विश्वार्ची च  घृताची च उर्वश्यथ तिलोत्तमा ॥ १८६ ॥ <br>
मेनका सहजन्या च रंभा चाप्सरसां वरा ॥ <br>
चतुर्विधपदं तालं त्रिप्रकारं लयत्रयम् ॥ १८७ ॥ <br>
यतित्रयं तथाऽऽतोद्यं नाट्यं चैव चतुर्विधम् ॥ <br>
ननृतुर्जगतामीशे लिख्यमाने विभावसौ ॥ १८८ ॥ <br>
भावान्भावविशारद्यः कुर्वन्त्यो विधिवद्बहून् ॥ <br>
देवदुन्दुभयः शंखाः शतशोऽथ सहस्रशः ॥ १८९ ॥ <br>
अनाहता महादेवि नेदिरे घननिस्वनाः ॥ <br>
गायद्भिश्चैव गंधर्वैर्नृत्यद्भिश्चाप्सरोगणैः ॥ 7.1.11.१९० ॥ <br>
अवाद्यंत ततस्तत्र वेणुवीणादिझर्झराः ॥ <br>
पणवाः पुष्कराश्चैव मृदंगपटहानकाः ॥ १९१ ॥ <br>
तूर्यवादित्रघोषैश्च सर्वं कोलाहलीकृतम् ॥ <br>
ततः कृतांजलिपुटा भक्तिनम्रात्ममूर्त्तयः ॥ १९२ ॥ <br>
ततः कलकले तस्मिन्सर्वदेवसमागमे ॥ <br>
संवत्सरं भ्रमस्थस्य विश्वकर्मा रवेस्ततः ॥ १९३ ॥ <br>
तेजसः शातनं चक्रे स्तूयमानस्य दैवतैः ॥ <br>
देवं चक्रे समारोप्य भ्रामयामास सूत्रभृत् ॥१९४॥ <br>
मृत्पिंडवत्कुलालस्य संस्पृशन्क्षुरधारया ॥ <br>
पतंगस्य स्तवं कुर्वन्विश्वकर्मा दिवस्पतेः॥ १९५ ॥ <br>
तेजसः षोडशं भागं मण्डलस्थमधारयत् ॥ <br>
शातितं तस्य तत्तेजो यावत्पादौ वरानने ॥ १९६ ॥ <br>
यत्तस्य ऋङ्मयं तेजस्तत्प्रभासेऽपतत्प्रिये ॥ <br>
यजुर्मयेन देवेशि भाविता द्यौर्महाप्रभोः ॥ १९७ ॥ <br>
स्वर्गं साममयेनापि भूर्भुवःस्वरितिस्थितम् ॥ <br>
ततस्तैस्तेजसो भागैर्दशभिः पंचभिस्तथा॥ १९८ ॥ <br>
तेन वै निर्मितं चक्रं विष्णोः शूलं हरस्य च ॥ <br>
महाप्रभं महाकायं शिबिका धनदस्य च ॥ १९९ ॥ <br>
दण्डः प्रेतपतेः शक्तिर्देवसेनापतेस्तथा ॥ <br>
अन्येषां च सुराणां च अस्त्राण्युक्तानि यानि वै ॥ 7.1.11.२०० ॥ <br>
यक्षविद्याधराणां च तानि चक्रे स विश्वकृत् ॥ <br>
ततः षोडशमं भागं बिभर्त्ति भगवान्रविः॥ ॥ <br>
तत्तेजो रविभागश्च खस्थो विचरति प्रिये ॥ २०१ ॥ <br>
इति शातिततेजाः स श्वशुरेणातिशोभनम् ॥ <br>
वपुर्दधार मार्त्तंडः पुष्पबाणमनोरमम् ॥ २०२ ॥ <br>
ततः सुरूप धृग्भानुरुत्तरानगमत्कुरून्॥ <br>
ददृशे तत्र संज्ञां तु वडवारूपधारिणीम् ।१ २०३ ॥ <br>
अपापां सर्वभूतानां तपसा नियमेन च ॥ <br>
सा च दृष्ट्वा तमायांतं परपुंसो विशंकया ॥ <br>
जगाम संमुखं तस्य अश्वरूपधरस्य च ॥२०४॥ <br>
ततश्च नासिकायोगे तयोस्तत्र समेतयोः॥ <br>
नासत्यदस्रौ तनयावश्ववक्त्रौ विनिर्गतौ ॥२०५॥ <br>
रेतसोन्ते च रेवन्तः खड्गी छत्री तनुत्रभृत् ॥ <br>
पितुर्गृह्योत्तमं सोऽश्वं जातमात्रः पलायत ॥ २०६ ॥ <br>
स तस्मिन्सकृदारूढस्तमश्वं नैव मुंचति ॥ <br>
ततोर्केण समादिष्टौ दंडनायकपिंगलौ ॥२०७॥ <br>
अश्वं प्रत्यानयध्वं मे मा बलाच्छिद्रतोऽस्यतु ॥ <br>
पार्श्वस्थौ तिष्ठतस्तस्य अश्वच्छिद्राभिकांक्षिणौ॥२०८॥ <br>
न च च्छिद्रं लभेते तौ तस्याद्यापि महात्मनः॥ <br>
अग्रे गच्छति रेवंते पृष्ठगौ दण्डपिंगलौ ॥२०९॥ <br>
उत्तरेभ्यः कुरुभ्यस्तु निर्गतौ वेगवत्तरौ ॥ <br>
दक्षिणं भारतं प्राप्तौ यत्र क्षेत्र प्रभासिकम् ॥7.1.11.२१॥। <br>
अत्यर्थं वेगखिन्नौ तौ स च रेवंतकोऽपि हि ॥ <br>
प्रस्विन्नगात्रः सोच्छ्वासो रेवंतस्तत्र संस्थितः ॥२११॥ <br>
मुहूर्तेन समाक्रान्तं लक्षयोजनमंडलम् ॥ <br>
उत्तराद्दक्षिणं देवि रेवतेन महात्मना ॥ २१२ ॥ <br>
स्विन्नगात्रस्ततो देवि प्रभासे समवस्थितः ॥ <br>
दण्डपिंगलकसंयुक्तो  ह्यश्वारूढः स तिष्ठति॥२१३॥ <br>
सावित्र्या नैर्ऋते भागे नातिदूरे व्यवस्थितः॥<br>
राज्ञीपुत्रो यतो देवि राजा भट्टारकस्ततः॥ २१४॥ <br>
लोके ख्यातिं समायाति राजभट्टारिकेति च॥ <br>
गुह्यभट्टारकत्वे च रेवंतो विनियोजितः॥ २१५॥ <br>
एवमभ्येत्याह ततो भगवाँल्लोकतापनः॥ <br>
त्वमप्यशेषलोकस्य पूज्यो वत्स भविष्यसि॥ २१६॥ <br>
अरण्ये च महादावे वैरिदस्युभयेषु च॥ <br>
त्वां स्मरिष्यंति ये मर्त्त्या मोक्ष्यन्ते ते महापदः॥२१७॥ <br>
क्षेममृद्धिं सुखं राज्यमारोग्यं कीर्तिमुन्नतिम्॥ <br>
नराणामतितुष्टस्त्वं पूजितः संप्रदास्यसि॥ २१८ ॥ <br>
अश्विनौ देवभिषजौ कृतौ पित्रा महात्मना॥ <br>
धर्मदृष्टिर्यमश्चासौ समो मित्रे तथाऽहिते॥ २१९॥ <br>
ततो नियोगं तं चास्य चकार तिमिरापहः॥ <br>
यमुनां च नदीं चक्रे कलिन्दान्तरवाहिनीम् ॥ 7.1.11.२२० ॥<br>
छायासंज्ञासुतश्चापि सावर्णिस्तु महायशाः ॥ <br>
भाव्यः सोनागते काले मनुः सावर्णिकोष्टमः ॥ २२१ ॥ <br>
मेरुपृष्ठे तपो घोरमद्यापि चरति प्रभुः ॥ <br>
भ्राता शनैश्चरस्तस्य ग्रहोऽभूच्च प्रिये ध्रुवम् ॥ २२२ ॥ <br>
एवं तेभ्यो वरान्दत्त्वा रेवंतस्यापि भास्करः ॥ <br>
पुनर्नाम निरुक्तं स रेवंतस्याकरोत्प्रमुः ॥२२३॥ <br>
एवंगच्छत्यसौ यस्मात्संज्ञायाः शांतिदः सुतः ॥ <br>
अश्वानामाधिपत्ये तु भानुना च नियोजितः ॥ २२४ ॥ <br>
क्षेमेण गच्छतेऽध्वानं यस्तु पूजयते पथि ॥ <br>
सुखप्रसाद्यो मर्त्त्यानां सदा च वरवर्णिनि ॥ २२५ ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये राजभट्टारकोत्पत्तिवर्णनंनामैकादशोऽध्यायः ॥ ११ ॥ ॥ छ ॥ <br>
<br>
</span>
