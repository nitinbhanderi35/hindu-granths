<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि तस्य दक्षिणसंस्थितम् ॥ <br>
दुर्गादित्येतिनामानं सर्वपापप्रणाशनम् ॥ १ ॥ <br>
यदा दुःखमनुप्राप्ता दुर्गा दुःखविनाशिनी ॥ <br>
सूर्यमाराधयामास तदा दुःखविनुत्तये ॥ २ ॥ <br>
ततः कालेन बहुना तस्यास्तुष्टो दिवाकरः ॥ <br>
उवाच मधुरं वाक्यं दुर्गां देवो महाप्रभाम् ॥ <br>
वरं वरय देवेशि तपसा तुष्टवानहम् ॥ ३ ॥ <br>
॥ दुर्गोवाच ॥ ॥ <br>
यदि तुष्टो दिवानाथ दुःखसंघं विनाशय ॥ ४ ॥ <br>
॥ सूर्य उवाच ॥ ॥ <br>
अचिरेणैव कालेन भगवांस्त्रिपुरांतकः ॥ <br>
संप्राप्स्यत्युत्तमं लिंगमुन्नते स्थान उत्तमे ॥ ५ ॥ <br>
दुर्गादित्येति मे नाम इह देवि भविष्यति ॥ <br>
एवमुक्त्वा महादेवि तत्रैवान्तर्दधे रविः ॥ <br>
सप्तम्यां रविवारेण दुर्गादित्यं प्रपूजयेत् ॥ ६ ॥ <br>
तस्य दुःखानि सर्वाणि कुष्ठानि विविधानि च ॥ <br>
विलयं यांति देवेशि दुर्गादित्यप्रपूजनात् ॥ ७ ॥ <br>
इति श्रीस्कांदे महापुराण एकाशीतिसा हरुयां संहितायां सप्तमे प्रभासखंडे प्रथमे प्रभासक्षेत्रमाहात्म्ये दुर्गादित्यमाहात्म्यवर्णनंनाम द्वाविंशत्युत्तरत्रिशततमोऽध्यायः ॥ ३२२ ॥<br>
<br>
<br>
</span>
