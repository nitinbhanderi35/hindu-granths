<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि पूर्वोक्तं ब्रह्मपूजितम् ॥ <br>
सरस्वत्यास्तटे संस्थं पर्णादित्यस्य पश्चिमे ॥ १ ॥ <br>
तस्योत्पत्तिं प्रवक्ष्यामि शृणुष्वैकमनाः प्रिये ॥ <br>
सृजतो ब्रह्मणः पूर्वं भूतग्रामं चतुर्विधम् ॥ २ ॥ <br>
उत्पन्नाद्भुतरूपाढ्या नारी कमललोचना ॥ <br>
कंबुग्रीवा सुकेशांता बिंबोष्ठी तनुमध्यमा ॥ ३ ॥ <br>
गंभीरनाभिः सुश्रोणी पीनश्रोणिपयोधरा ॥ <br>
पूर्णचन्द्रमुखी सा तु गूढगुल्फा सितानना ॥ ४ ॥ <br>
न देवी न च गन्धर्वी नासुरी न च पन्नगी ॥ <br>
यादृग्रूपा वरारोहा तादृशी सा व्यजायत ॥ ५ ॥ <br>
तां दृष्ट्वा रूपसंपन्नां ब्रह्मा कामवशोऽभवत् ॥ <br>
अथ तां प्रार्थयामास रत्यर्थं वरवर्णिनि ॥ ६ ॥ <br>
अथ प्रार्थयतस्तस्य न्यपतत्पंचमं शिरः ॥ <br>
खररूपं महादेवि तेन पापेन तत्क्षणात्॥ ७ ॥ <br>
ततो ज्ञात्वा महत्पापं दुहितुः कामसंभवम् ॥ <br>
घृणया परया युक्तः प्रभासं क्षेत्रमागतः ॥ ८ ॥ <br>
न कायस्य यतः शुद्धिर्विना तीर्थावगाहनात् ॥ <br>
स स्नातः सलिले पुण्ये सरस्वत्या वरानने ॥ ९ ॥ <br>
लिंगं संस्थापयामास देवदेवस्य शूलिनः ॥ <br>
ततो विकल्मषो भूत्वा जगाम स्वगृहं पुनः ॥ 7.1.248.१० ॥<br>
स्नात्वा सारस्वते तोये यस्तल्लिंगं प्रपश्यति ॥ <br>
सर्वपापविनिर्मुक्तो ब्रह्मलोके महीयते ॥ ११ ॥ <br>
चैत्रे शुक्लचतुर्दश्यां यस्तं पश्यति मानवः ॥ <br>
स याति परमं स्थानं यत्र देवो महेश्वरः ॥ १२ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये ब्रह्मेश्वरमाहात्म्यवर्णनंनामाष्टचत्वारिंशदुत्तरद्विशततमोऽध्यायः ॥ २४८ ॥ <br>
<br>
<br>
</span>
