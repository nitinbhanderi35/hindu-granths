<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि लिंगमिंद्रप्रतिष्ठितम् ॥ <br>
पापमोचननामाढ्यं दक्षिणे पुरुषोत्तमात्॥ १ ॥ <br>
वृत्रं हत्वा पुरा शक्रो ब्रह्महत्यासमन्वितः ॥ <br>
अब्रवीत्स ऋषीन्दिव्यान्कथमेषा गमिष्यति ॥ २ ॥ <br>
ब्रह्महत्या हि दुष्प्रेक्ष्या विवर्णजननी मम ॥ <br>
दुर्गंधचारिणी चैव सर्वतेजोविनाशिनी ॥ ३ ॥ <br>
अथोचुस्तं सुरगणा नारदाद्या महर्षयः ॥ <br>
प्रभासं गच्छ देवेश क्षेत्रं पापहरं हि तत् ॥ ४ ॥ <br>
तत्राराध्य महादेवं मोक्ष्यसे ब्रह्महत्यया ॥ <br>
स तथेति प्रतिज्ञाय गतस्तत्र वरानने ॥ ५ ॥ <br>
लिंगं संस्थापयामास देवदेवस्य शूलिनः ॥ <br>
तस्य पूजारतो नित्यं धूपगंधानुलेपनैः ॥ ६ ॥ <br>
ततोऽस्य गात्रदौर्गंध्यं नाशमाश्वभ्यगच्छत ॥ <br>
विवर्णत्वं गतं सर्वं वपुश्चाभूत्तथोत्तमम्॥ ७ ॥ <br>
अथ हृष्टमना भूत्वा वाक्यमेतदुवाच ह ॥ <br>
तत्रागत्य नरो भक्त्या यश्चैनं पूजयिष्यति ॥ ८ ॥ <br>
ब्रह्महत्यादिकं पापं नाशं तस्य प्रयास्यति ॥ <br>
एवमुक्त्वा सहस्राक्षः प्रहृष्टस्त्रिदिवं ययौ ॥ ९ ॥ <br>
ब्रह्महत्याविनिर्मुक्तः पूज्यमानो दिवौकसैः ॥ <br>
गोदानं तत्र दातव्यं ब्राह्मणे वेदपारगे ॥ <br>
ब्रह्महत्यापनोदार्थं तत्र श्राद्धं समाचरेत् ॥ 7.1.224.१० ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य इन्द्रेश्वरमाहात्म्यवर्णनंनाम चतुर्विंशत्युत्तरद्विशततमोऽध्यायः ॥ २२४ ॥ <br>
<br>
<br>
</span>
