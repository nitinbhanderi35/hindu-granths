<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि ब्रह्मकुण्डमनुत्तमम् ॥ <br>
तस्यैव नैर्ऋते भागे ब्रह्मणा निर्मितं पुरा ॥ १ ॥ <br>
यदा तु ऋक्षराजेन सोमनाथः प्रति ष्ठितः ॥ <br>
तदा ब्रह्मादयो देवाः सर्वे तत्र समागताः ॥ <br>
प्रतिष्ठार्थं हि देवस्य शशांकेन निमन्त्रिताः ॥ २ ॥ <br>
अथाऽब्रवीन्निशानाथो ब्रह्माणं विनयान्वितः ॥ ३ ॥ <br>
कृतं भवद्भिर्जानाति स्थापनं वै यथा जनः ॥ <br>
तथा कुरु सुरश्रेष्ठ चिह्नमात्मसमुद्भवम् ॥ ४ ॥ <br>
एवं श्रुत्वा तदा ब्रह्मा ध्यानं कृत्वा तु निश्चलम् ॥ <br>
आह्वयत्सर्वतीर्थानि पुष्करादीनि सर्वशः ॥ ५ ॥ <br>
स्वर्गे वै यानि तीर्थानि तथैव च रसातले ॥ <br>
तपःसामर्थ्ययोगेन ब्रह्मणा ऽऽकर्षितानि च ॥ <br>
अतस्तस्यैव नाम्ना तु ब्रह्मकुण्डं तु गीयते ॥ ६ ॥ <br>
गणानां च सहस्रैस्तु चतुर्दशभिरीक्ष्यते ॥ <br>
अतश्चाभक्तियुक्तानां दुष्प्राप्यं तीर्थमुत्तमम् ॥ ७ ॥<br>
अथाब्रवीत्सर्वदेवान्ब्रह्मा लोकपितामहः ॥ ८ ॥ <br>
अत्र कुण्डे नरः स्नात्वा यः पितॄंस्तर्पयिष्यति ॥ <br>
अग्निष्टोमफलं सव लप्स्यते स च मानवः ॥ <br>
तत्प्रसादात्स्वर्गलोके विमानेन चरिष्यति ॥ ९ ॥ <br>
गोदानं चाश्वदानं च तथा स्वर्णकमण्डलुम् ॥ <br>
दद्याद्विप्राय विदुषे सर्वपापापनुत्तये ॥ 7.1.147.१० ॥ <br>
पौर्णमास्यां महादेवि तथा च प्रतिपद्दिने ॥ <br>
सर्वपापविनाशार्थं तत्र स्नाति सरस्वती ॥ ११ ॥ <br>
सिद्धं रसायनं देवि तत्र वै ह्युदकं प्रिये ॥ <br>
नानावर्णसमायुक्तमुपदेशेन सिद्ध्यति ॥ १२ ॥ <br>
दारिद्र्यदुःखरुक्छोकान्मानवः सेवते कथम् ॥ <br>
ब्रह्मकुण्डमनुप्राप्य कल्पवृक्षमिवापरम् ॥ ॥ १३ ॥ <br>
॥ देव्युवाच ॥ ॥ <br>
भगवन्विस्तराद्ब्रूहि ब्रह्मकुण्डमहोदयम् ॥ <br>
सर्वप्राणिहितार्थाय विस्तराद्वद मे प्रभो ॥ १४ ॥ <br>
ब्रह्मकुंडस्य माहात्म्यं श्रोतुं मे कौतुकं महत्॥ <br>
लोकानां दुःखनाशाय दारिद्यक्षयहेतवे ॥ १५ ॥ <br>
भगवन्मानुषाः सर्वे दुःखशोकनिपीडिताः ॥ <br>
भ्रमंति सकलं जन्म रसायनविमोहिताः ॥ १६ ॥ <br>
तेषां हिताय मे ब्रूहि निर्वाणं रसमुत्तमम् ॥ <br>
आदाविह शरीरं तु अक्षय्यं तु यथा भवेत् ॥ १७ ॥ <br>
अष्टसिद्धिसमा युक्तं सर्वविद्यासमन्वितम् ॥ <br>
कामरूपं क्रियायुक्तं सर्वव्याधिविवर्जितम् ॥ १८ ॥ <br>
ततस्तु परमं देव निर्वाणं येन वै लभेत् ॥ <br>
मानवः कृतकृत्यश्च जायते च यथा प्रभो ॥ १९ ॥ <br>
तथा कथय मे देव दयां कृत्वा जगत्प्रभो ॥ <br>
निर्वाणपरमं कल्पं सर्वभ्रांतिविवर्जितम् ॥ <br>
प्रसिद्धं सुखदं दिव्यं समा चक्ष्व महेश्वर ॥ 7.1.147.२० ॥ <br>
॥ ईश्वर उवाच ॥ ॥ <br>
साधुसाधु महादेवि लोकानां हितकारिणि ॥ <br>
मर्त्यलोके महादेवि तीर्थं(?) तीर्थवरं शुभम् ॥ ॥ २१ ॥ <br>
प्रभासं परमं ख्यातं तच्च द्वादशयोजनम् ॥ <br>
तत्र सोमेश्वरो देवस्त्रिषु लोकेषु विश्रुतः ॥ २२ ॥ <br>
तस्य पूर्वे समाख्यातः श्रीकृष्णो दैत्यसूदनः ॥ <br>
चण्डिका योगिनी तत्र सखीभिः परिवारिता ॥ २३ ॥ <br>
ततः पूर्वे दिशां भागे चतुर्वक्त्रेण निर्मितम् ॥ <br>
तीर्थात्तीर्थं वरं दिव्यं सर्वाश्चर्यमयं शुभम् ॥ २४ ॥ <br>
सेवितं सर्वदेवैस्तु सिद्धैः साध्यैर्ग्रहैस्तथा ॥ <br>
अप्सरोमुनिभिर्दिव्यैर्यक्षैश्च पन्नगैः सदा ॥ २५ ॥ <br>
सिद्ध्यर्थं सर्वकामार्थं दिव्यभोगावहं शुभम् ॥ <br>
ब्रह्मकुण्डमिति ख्यातं ब्रह्मणा निर्मितं यतः ॥ २६ ॥ <br>
तस्य वायव्यकोणे तु हिर ण्येशः स्वयं स्थितः ॥ <br>
तमाराध्य महादेवं हिरण्येश्वरमुत्तमम् ॥ २७ ॥ <br>
महामन्त्रं जपेत्क्षिप्रं दशांशं होमयेत्सुधीः ॥ <br>
होमेन सिद्ध्यते मन्त्रः सत्यं सत्यं वरानने ॥ २८ ॥ <br>
तस्योत्तरे तु दिग्भागे किञ्चिदीशानमाश्रितः ॥ <br>
चतुर्वक्त्रो महादेवि क्षेत्रपो लिंगरूपधृक् ॥ २९ ॥ <br>
तत्स्थानं रक्षते देवि लिंगरूपेण शंकरः ॥ <br>
तमाराध्य प्रयत्नेन ततः कुण्डं समाश्रयेत् ॥ 7.1.147.३० ॥ <br>
सर्वैश्वर्यमयं देवि नानावर्णविचित्रितम् ॥ <br>
कुण्डस्यास्येशदिग्भागे भैरवेश्वरमुत्तमम् ॥ ३१ ॥ <br>
दुर्गन्धा भासुरा देवि वहते रसरूपिणी ॥ <br>
तस्या रसेन संयुक्तं पृथग्वर्णं हि कर्बुरम् ॥ ३२ ॥ <br>
मेघवर्णं महादिव्यं राजतं च पुनः शुभम् ॥ <br>
कपिलं दुग्धवर्णं च कर्पूराभं सुशोभनम् ॥ ३३ ॥ <br>
कदा कस्तूरिकाभासं कुंकुमच्छविकावहम् ॥ <br>
सौगन्धं चंदनोपेतं कदाचिद्रौधि रोदकम् ॥ ३४ ॥ <br>
एते रसाश्च विविधा दृश्यंते तत्र सर्वदा ॥ <br>
यस्य तुष्टो महादेवः सिद्ध्यते तस्य तत्क्षणात् ॥ ३५ ॥ <br>
रजतं क्षिप्यते तत्र सुवर्ण मिव जायते ॥ <br>
प्रत्यक्षमेव तत्रैव रसायनमनुत्तमम् ॥ ३६ ॥ <br>
पश्यंति मानवा देवि कौतुकं तत्क्षणाद्भृशम् ॥ <br>
रसं हि परमं दिव्यं तत्रस्थं च कलौ युगे ॥ ३७ ॥ <br>
सिद्धं सिद्धरसं पुंसां व्याधीनां क्षयकारकम् ॥ <br>
हेमबीजमयं दिव्यं ब्रह्मकुण्डोद्भवं महत् ॥ ३८ ॥ <br>
इदानीं ते प्रवक्ष्यामि मनुष्याणां हिताय वै ॥ <br>
दारिद्र्यं क्षयमाप्नोति तत्क्षणाच्च यशस्विनि ॥ ३९ ॥ <br>
आदावेव प्रकुर्वन्ति ताम्रकुम्भं दृढं शुभम् ॥ <br>
तीर्थोदकं क्षिपेत्तत्र पत्रैस्ताम्रस्तथा युतम् ॥ 7.1.147.४० ॥ <br>
निक्षिप्य भूमौ तत्कुम्भं ज्वालयेदनलं ततः ॥ <br>
चुह्लीरूपेण षण्मासं पाचयेत्तं शनैःशनैः ॥ ४१ ॥ <br>
पश्चादुद्धृत्य तं कुम्भं पुनरेव जलं क्षिपेत् ॥ <br>
मासमेकं पुनः कुर्यान्मासमेकं पुनर्भृशम् ॥४२॥ <br>
ततः सर्वाणि खण्डानि एकीकृत्य प्रयत्नतः ॥ <br>
पुनरेवोदकेनैव प्लाव्य चावर्तयेत्पुनः ॥ ॥४३॥ <br>
कांचनं जायते तत्र यदि तुष्टो महेश्वरः ॥४४॥ <br>
सिद्धिं शरीरजां देवि यदीच्छेन्मानवोत्तमः ॥ <br>
स स्नानमादितः कृत्वा संवत्सरत्रयं पुनः ॥ ॥ ४५ ॥ <br>
मौनेन नियमेनैव महामंत्रजपान्वितः ॥ <br>
पूजयेच्च हिरण्येशं क्षेत्रपालं प्रयत्नतः ॥४६॥ <br>
पंचोपचारसंयुक्तं ध्यानधारणसंयुतम् ॥ <br>
तीर्थोदकेन पाकं वै पेयं तद्वदुदुम्बरे ॥४७॥ <br>
एवं वर्षत्रयेणैव दिव्यदेहः प्रजायते ॥ <br>
तेजस्वी वलवान्प्राज्ञः सर्वव्याधिविवर्जितः ॥४८ ॥ <br>
जीवेद्वर्षेशतान्येव त्रीणि दुःखविवर्जितः ॥ <br>
वर्षत्रयमविच्छिन्नं यस्तत्र स्नानमाचरेत् ॥४९॥ <br>
वागीश्वरीं जपेन्नित्यं पूजाहोमसमन्वितः ॥ <br>
तस्य प्रवर्तते वाणी सिद्धिः सारस्वती भवेत् ॥7.1.147.५०॥ <br>
संस्कृतं प्राकृतं चैवापभ्रंशं भूतभाषितम् ॥ <br>
गांगस्रोतःप्रवाहेण उद्गिरेद्गिरमात्मवान् ॥ <br>
अश्रान्तां च वरारोहे ह्यविच्छिन्नां च संततम् ॥५१॥ <br>
वदेद्वादिसहस्रैस्तु न श्रमस्तस्य जायते ॥ <br>
तीर्थस्यास्य प्रभावेण सर्वशास्त्रविशारदाः ॥ ५२ ॥ <br>
पंडिता गर्विताः सर्वे तर्कशास्त्रविशारदाः ॥ <br>
आगच्छन्ति समं तात विद्ययोद्धतकन्धराः ॥ <br>
न शक्नुवंति ते वक्तुं द्रष्टुं वक्त्रमपि प्रिये ॥ ५३ ॥ <br>
वादिनां च सहस्राणि भनक्त्येवं निरीक्षणात् ॥ ५४ ॥ <br>
उद्वाहयति शास्त्राणि विबुद्धार्थानि सत्वरम् ॥ <br>
विमलं पाञ्चरात्रं च वैष्णवं शैवमेव च ॥ ५५ ॥ <br>
इतिहासपुराणं च भूततंत्रं च गारुडम् ॥ <br>
भैरवं च महातंत्रं कुलमार्गं द्विधा प्रिये ॥ ५६ ॥ <br>
रथप्रवरवेगेन वाणी चास्खलिता भवेत् ॥ <br>
नश्यंति वादिनः सर्वे गरुडस्येव पन्नगाः ॥ ५७ ॥ <br>
न दारिद्र्यं न रोगश्च न दुःखं मानसं पुनः ॥ <br>
राजमान्यो महामानी भवेद्ब्रह्मप्रसादतः ॥ ५८ ॥ <br>
उत्साहबलसंयुक्तो देववज्जीवते सुधीः ॥ <br>
दाता भोक्ता च वाग्ग्मी च तीर्थस्यास्य प्रसादतः ॥ ५९ ॥<br>
तैलाभ्यक्तस्य यत्तेजो जायते मनुजेषु च ॥ <br>
स्नातमात्रे तथा तेजस्तीर्थस्यैव प्रसादतः ॥ 7.1.147.६० ॥ <br>
यत्पापं  कुरुते जंतुः पैशुन्यं च कृतघ्नताम् ॥ <br>
मित्रद्रोहे च यत्पापं यत्पापं पारदारिकम् ॥ <br>
तत्सर्वं विलयं याति कुंडस्नानरतस्य च ॥ ६१ ॥ <br>
मुशलं लङ्घयेद्  यस्तु यो गास्त्यजति वै द्विजः ॥ <br>
तत्पापं क्षयमाप्नोति ब्रह्मकुण्डस्य दर्शनात् ॥ ६२ ॥ <br>
पृथिव्यां यानि तीर्थानि दैवतानि तथा पुनः ॥ <br>
पूजितानि च सर्वाणि कुण्डस्नानप्रभावतः ॥ ६३ ॥ <br>
सप्तजन्मार्जितं पापं दर्शनात्क्षयमाव्रजेत् ॥ ६४ ॥ <br>
यत्पापं गुरुगोघ्ने च परस्वहरणेषु च ॥ <br>
तत्पापं क्षयमाप्नोति ब्रह्मकुण्डनिषेवणात् ॥ ६५ ॥ <br>
प्रदक्षिणं च यः कुर्यात्स्नात्वा कुण्डस्य नामतः ॥ <br>
संख्यया पंचदश वै शृणु तस्यापि यत्फलम् ॥ ६६ ॥ <br>
प्रदक्षिणीकृता तेन सप्तद्वीपा वसुन्धरा ॥ <br>
सप्तपातालसहिता तीर्थकोटिभिरावृता ॥ ६७ ॥ <br>
आहारमात्रं यो दद्यात्तत्र वेदविदां वरे ॥ <br>
लक्षभोज्यं कृतं तेन तीर्थस्यास्य प्रभावतः ॥ ६८ ॥ <br>
ब्रह्मेश्वरं च संपूज्य हिरण्येश्वरमुत्तमम् ॥ <br>
क्षेत्रपालं चतुर्वक्त्रं पूजयेच्चिन्तितं लभेत् ॥ ६९ ॥ <br>
एकविंशत्कुलै र्युक्तः सर्वपापविवर्जितः ॥ <br>
ब्रह्मलोकं स वै याति नात्र कार्या विचारणा ॥ 7.1.147.७० ॥ <br>
विरंचिकुण्डे स्नात्वा वा यो जपेद्वेदमातरम् ॥ <br>
लक्षजाप्यविधानेन स मुक्तः पातकैर्भवेत् ॥ ७१ ॥ <br>
स एव पुण्यकर्त्ता च स एव पुरुषोत्तमः ॥ <br>
यात्रा तत्र कृता येन ब्रह्मकुण्डे वरानने ॥ ७२ ॥ <br>
अष्टाशीतिसहस्राणि ऋषीणामूर्ध्वरेतसाम् ॥ <br>
ब्रह्मकुण्डं समाश्रित्य ब्रह्मदेवमुपासते ॥ ७३ ॥ <br>
तावद्गर्जंति तीर्थानि त्रैलोक्ये सचराचरे ॥ <br>
यावद्ब्रह्मेश्वरं तीर्थं न पश्यन्ति नराः प्रिये ॥ ७४ ॥ <br>
ब्रह्मकुण्डे च पानीयं ये पिबन्ति नराः सकृत् ॥ <br>
न तेषां संक्रमेत्पापं वाचिकं मानसं तनौ ॥ ७५ ॥ <br>
ब्रह्मांडोत्तरमध्ये तु यानि तीर्थानि संति वै ॥ <br>
तेषां पुण्यमवाप्नोति ब्रह्मकुण्डे प्रदक्षिणात् ॥ ७६ ॥ <br>
याज्ञवल्क्यो महात्मा च परब्रह्मस्वरूपवान् ॥ <br>
सोऽपि कुंडं न मुंचेत निकुं भस्तु गणस्तथा ॥ ७७ ॥ <br>
इति संक्षेपतः प्रोक्तं माहात्म्यं ब्रह्मकुण्डजम् ॥ <br>
तव स्नेहेन देवेशि किमन्यत्परिपृच्छसि ॥ ७८ ॥ <br>
य इदं शृणुयान्मर्त्यः  सम्यक्छ्रद्धासमन्वितः ॥ <br>
स मुक्तः पातकैः सर्वैर्ब्रह्मलोकं च गच्छति ॥ ७९ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये ब्रह्मकुण्डमाहात्म्यवर्णनंनाम सप्तचत्वारिंशदुत्तरशततमोऽध्यायः ॥ १४७ ॥ ॥ छ ॥ <br>
<br>
</span>
