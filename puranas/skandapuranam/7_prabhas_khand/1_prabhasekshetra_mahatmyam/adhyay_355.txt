<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि देवगुप्तेश्वरं प्रिये ॥ <br>
तत्र पश्चिमवायव्ये यत्र सोमोऽकरोत्तपः ॥ १ ॥ <br>
गुप्तो भूत्वा कुष्ठरोगाल्लज्जयाधोमुखः स्थितः ॥ <br>
दिव्यं वर्षसहस्रं तु प्रभासक्षेत्र उत्तमे ॥ २ ॥ <br>
ततः प्रत्यक्षतां यातः सर्वदेवपतिः शिवः ॥ <br>
तुष्टो बभूव चंद्रस्य क्षयनाशं तथाऽकरोत् ॥ ३ ॥ <br>
क्षयरोगविनिर्मुक्तस्ततोऽभून्मृगलांछनः ॥ <br>
प्रतिष्ठाप्य महालिंगं सुरासुरनमस्कृतम् ॥ ४ ॥ <br>
गुप्तस्तेपे तपो यस्मात्तस्माद्गुप्तेश्वरः स्मृतः ॥ <br>
सर्वकुष्ठहरो देवो दर्शनात्स्पर्शनादपि ॥ ५ ॥ <br>
सोमवारे विशेषेण यस्तल्लिंगं प्रपूजयेत् ॥ <br>
तस्यान्वयेऽपि देवेशि कुष्ठी कश्चिन्न जायते ॥ ६ ॥ <br>
इति श्रीस्कान्दे महा पुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये गुप्तेश्वरमाहात्म्यवर्णनंनाम चतुष्पञ्चाशदुत्तरत्रिशततमो ऽध्यायः ॥ ३५४ ॥   <br>
<br>
<br>
</span>
