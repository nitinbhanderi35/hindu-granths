<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि ह्युन्नतस्थानमुत्तमम् ॥ <br>
तस्यैवोत्तरदिग्भाग ऋषितोयातटे शुभे ॥ १ ॥ <br>
एतत्स्थानं महादेवि विप्रेभ्यः प्राददां बलात् ॥ <br>
सर्वसीमासमायुक्तं चंडीगणसुरक्षितम् ॥ २ ॥ <br>
॥ देव्युवाच ॥ ॥ <br>
कथमुन्नतनामास्य बभूव सुरसत्तम ॥ <br>
कथं त्वया बलाद्दत्तं कियत्सीमासमन्वितम् ॥ ३ ॥ <br>
एतत्सर्वं ममाचक्ष्व संक्षेपान्नातिविस्तरात् ॥ ४ ॥ <br>
॥ ईश्वर उवाच ॥ ॥ <br>
शृणु देवि प्रवक्ष्यामि कथां पापप्रणाशिनीम् ॥ <br>
यां श्रुत्वा मानवो देवि मुच्यते सर्वपातकैः ॥ ५ ॥ <br>
एतत्सर्वं पुरा प्रोक्तं स्थानसंकेतकारणम् ॥ <br>
तृतीये ब्रह्मणः कुंडे सृष्टिसंक्षेपसूचके ॥ ६ ॥ <br>
तथापि ते प्रवक्ष्यामि संक्षेपाच्छुणु पार्वति ॥ ७ ॥ <br>
उन्नामितं पुनस्तत्र यत्र लिंगं महोदये ॥ <br>
तदुन्नतमिति प्रोक्तं स्थानं स्थानवतां वरम्॥ ८ ॥ <br>
अथवा चोन्नतं द्वारं पूर्वं प्राभासिकस्य वै ॥ <br>
तदुन्नतमिति प्रोक्तं स्थानं स्थानवतां वरम् ॥ ९ ॥ <br>
विद्यया तपसा चैव यत्रोत्कृष्टा महर्षयः ॥ <br>
तदुन्नतमिति प्रोक्तं स्थानं स्थानवतां वरम् ॥ 7.1.319.१० ॥ <br>
यदा देवकुले विप्रा मूलचंडीशसंज्ञकम् ॥ <br>
प्रसाद्य च महादेवं पुनः प्राप्ता महोदयम् ॥ ११ ॥ <br>
षष्टिवर्षसहस्राणि तपस्तेपुर्महर्षयः ॥ <br>
ध्यायमाना महेशानमनादिनिधनं परम् ॥ १२ ॥ <br>
तेषु वै तप्यमानेषु कोटिसंख्येषु पार्वति ॥ <br>
ऋषितोयातटे रम्ये पवित्रे पापनाशने ॥ <br>
भिक्षुर्भूत्वा गतश्चाहं पुनस्तत्रैव भामिनि ॥ १३ ॥ <br>
त्रिकालं दर्शिभिस्तत्र दोषरागविवर्जितैः ॥ <br>
तपस्विभिस्तदा सर्वैर्लक्षितोऽहं वरानने ॥ १४ ॥ <br>
दृष्टमात्रस्तदा विप्रैर्विरराम महेश्वरः ॥ <br>
क्व यासि विदितो देव इत्युक्त्वानुययुर्द्विजाः ॥ १५ ॥ <br>
यावदायांति मुनय ईशेशेति प्रभाषकाः ॥ <br>
धावमानाः स्वतपसा द्योतयन्तो दिशोदश ॥ १६ ॥ <br>
लिंगमेव प्रपश्यंति न पश्यंति महेश्वरम् ॥ १७ ॥ <br>
येये च ददृशुर्लिंगं मूलचण्डीशसंज्ञकम् ॥ <br>
तदा च मुनयः सर्वे सदेहाः स्वर्गमाययुः ॥ १८ ॥ <br>
यदा त्रिविष्टपं व्याप्तं दृष्टं वै शतयज्वना ॥ <br>
आयांति च तथैवान्ये मुनयस्तपसोज्वलाः ॥ १९ ॥ <br>
एतदंतरमासाद्य समागत्य महीतले ॥ <br>
लिंगमाच्छादयामास वज्रेणैव शतक्रतुः ॥ 7.1.319.२० ॥ <br>
अष्टादशसहस्राणि मुनीनामूर्ध्वरेतसाम् ॥ <br>
स्थितानि न तु पश्यंति लिंगमेतदनुत्तमम् ॥ २१ ॥ <br>
शक्रस्तु सहसा दृष्टो वज्रेणैव समन्वितः ॥ <br>
यावद्वदंति शापं ते तावन्नष्टः पुरंदरः ॥ २२॥ <br>
दृष्ट्वा तान्कोपसंयुक्तान्भगवांस्त्रिपुरांतकः ॥ <br>
उवाच सांत्वयन्देवो वाचा मधुरया मुनीन् ॥ २३ ॥ <br>
कथं खिन्ना द्विजश्रेष्ठाः सदा शांतिपरायणाः ॥ <br>
प्रसन्नवदना भूत्वा श्रूयतां वचनं मम ॥ २४ ॥ <br>
भवद्भिर्ज्ञानसंयुक्तैः स्वर्गः किं मन्यते बहु ॥ <br>
यत्रैके वसवः प्रोक्ता आदित्याश्च तथा परे ॥२५ ॥ <br>
रुद्रसंज्ञास्तथा चैके ह्यश्विनावपि चापरौ ॥ <br>
एतेषामधिपः कश्चिदेक इन्द्रः प्रकीर्तितः ॥ २६ ॥ <br>
स्वपुण्यसंख्यया प्राप्ते यस्माद्विभ्रश्यते नरैः ॥ <br>
एवं दुःखसमायुक्तः स्वर्गो नैवेष्यते बुधैः ॥ २७ ॥ <br>
एतस्मात्कारणाद्विप्राः कुरुध्वं वचनं मम ॥ <br>
गृह्णीध्वं नगरं रम्यं निवासाय महाप्रभम् ॥ २८ ॥ <br>
हूयंतामग्निहोत्राणि देवताः सर्वदा द्विजाः ॥ <br>
इज्यंतां विविधैर्यागैः क्रियतां पितृपूजनम् ॥ २९ ॥ <br>
आतिथ्यं क्रियता नित्यं वेदाभ्यासस्तथैव हि ॥ 7.1.319.३० ॥ <br>
एवं हि कुर्वतां नित्यं विना ज्ञानस्य संचयैः ॥ <br>
प्रसादान्मम विप्रेन्द्राः प्रांते मुक्तिर्भविष्यति ॥ ३१ ॥ <br>
॥ ऋषय ऊचुः ॥ ॥ <br>
असमर्थाः परित्राणे जिताहारास्तपोन्विताः ॥ <br>
नगरेणेह किं कुर्मस्तव भक्तिमभीप्सवः ॥ ॥ ३२ ॥ <br>
॥ ईश्वर उवाच ॥ ॥ <br>
भविष्यति सदा भक्तिर्युष्माकं परमेश्वरे ॥ <br>
गृह्णीध्वं नगरं रम्यं कुरुध्वं वचनं मम ॥ ३३ ॥ <br>
इत्युक्त्वा भगवान्देव ईषन्मीलितलोचनः ॥ <br>
सस्मार विश्वकर्माणं सर्वशिल्पवतां वरम् ॥ ३४ ॥ <br>
स्मृतमात्रो विश्वकर्मा प्रांजलिश्चाग्रतः स्थितः ॥ <br>
आज्ञापयतु मां देवो वचनं करवाणि ते ॥ ३५ ॥ <br>
॥ ईश्वर उवाच ॥ ॥ <br>
नगरं क्रियतां त्वष्टर्विप्रार्थं सुंदरं शुभम् ॥ ३६ ॥ <br>
इत्युक्तो विश्वकर्मा स भूमिं वीक्ष्य समंततः ॥ <br>
उवाच प्रणतो भूत्वा शंकरं लोकशंकरम् ॥ ३७ ॥ <br>
परीक्षिता मया भूमिर्न युक्तं नगरं त्विह ॥ <br>
अत्र देवकुलं साक्षाल्लिंगस्य पतनं तथा ॥ ३८ ॥ <br>
यतिभिश्चात्र वस्तव्यं न युक्तं गृहमेधिनाम् ॥ ३९ ॥ <br>
त्रिरात्रं पंचरात्रं वा सप्तरात्रं महेश्वर ॥ <br>
पक्षं मासमृतुं वापि ह्ययनं यावदेव च ॥ <br>
पुत्रदारयुतैस्तीर्थे वस्तव्यं गृहमेधिभिः ॥ 7.1.319.४० ॥ <br>
वसत्यूर्ध्वं तु षण्मासाद्यदा तीर्थे गृहाधिपः ॥ <br>
अवज्ञा जायते तस्य मनश्चापल्यभावतः ॥ <br>
तदा धर्माद्विनश्यंति सकला गृहमेधिनः ॥ ४१ ॥ <br>
इत्युक्तः स तदा देवस्तेन वै विश्वकर्मणा ॥ <br>
पुनः प्रोवाच तं तस्य प्रशस्य वचनं शिवः ॥ ४२ ॥ <br>
रोचते मे न वासोऽत्र विप्राणां गृहमेधिनाम् ॥ <br>
यत्र चोन्नामितं लिंगमृषितोयातटे शुभे ॥ <br>
तत्र निर्मापय त्वष्टर्नगरं शिल्पिनां वर ॥ ४३ ॥ <br>
तस्य तद्वचनं श्रुत्वा विश्वकर्मा त्वरान्वितः ॥ <br>
गत्वा चकार नगरं शिल्पिकोटिभिरावृतः ॥ ४४ ॥ <br>
उन्नतं नाम यल्लोके विख्यातं सुरसुन्दरि ॥ <br>
ततो हृष्टमना भूत्वा विलोक्य नगरं शिवः ॥ <br>
आहूय ब्राह्मणान्सर्वानुवाचानतकन्धरः ॥४५ ॥ <br>
इदं स्थानं वरं रम्यं निर्मितं विश्वकर्मणा ॥ <br>
ग्रामाणां च सहस्रैस्तु प्रोक्तं सर्वासु दिक्षु च॥४६ ॥ <br>
नगरात्सर्वतः पुण्यो देशो नग्नहरः स्मृतः ॥ <br>
अष्टयोजनविस्तीर्ण आयामव्यासतस्तथा ॥ ४७ ॥ <br>
नग्नो भूत्वा हरो यत्र देशे भ्रांतो यदृच्छया ॥ <br>
तं नग्नहरमित्याहुर्देशं पुण्यतमं जनाः ॥ ४८ ॥ <br>
पूर्वे तु शांकरी चाऽऽर्या पश्चिमे न्यंकुमत्यपि ॥ <br>
उत्तरे कनकनंदा दक्षिणे सागरावधिः ॥ <br>
एतदंतरमासाद्य देशो नग्नहरः स्मृतः ॥ ४९ ॥ <br>
अष्टयोजनमानेन आयामव्यासतस्तथा ॥ <br>
प्रोक्तोऽयं सकलो देश उन्नतेन समं मया ॥ 7.1.319.५० ॥ <br>
गृह्यतां नगरश्रेष्ठं प्रसीदध्वं द्विजोत्तमाः ॥ <br>
अत्र भक्तिश्च मुक्तिश्च भविष्यति न संशयः ॥ ५१ ॥ <br>
इत्युक्तास्ते तदा सर्वे विप्रा ऊचुर्महेश्वरम् ॥ ५२ ॥ <br>
॥ विप्रा ऊचुः ॥ ॥ <br>
ईश्वराज्ञा वृथा कर्तुं न शक्या परमात्मनः ॥<br>
तपोऽग्निहोत्रनिष्ठानां वेदाध्ययनशालिनाम् ॥५३॥ <br>
अस्माकं रक्षिता कोऽस्ति कलिकाले च दारुणे ॥ <br>
को दाताऽऽरोग्यदः कश्च को वै मुक्तिं प्रदास्यति ॥ ५४ ॥ <br>
॥ ईश्वर उवाच ॥ ॥ <br>
महाकाल स्वरूपेण स्थित्वा तीर्थे महोदये ॥ <br>
नाशयिष्यामि शत्रून्वः सम्यगाराधितो ह्यहम् ॥ ५५ ॥ <br>
उन्नतो विघ्नराजस्तु विघ्नच्छेत्ता भविष्यति ॥ <br>
गणनाथस्वरूपोऽयं धनदो निधीनां पतिः ॥ ५६ ॥ <br>
युष्मभ्यं दास्यति द्रव्यं सम्यगाराधितोऽपि सः ॥ <br>
आरोग्यदायको नित्यं दुर्गादित्यो भविष्यति ॥ ५७ ॥ <br>
महोदयं महानन्ददायकं वो भविष्यति ॥ <br>
सम्यगाराधितो ब्रह्मा सर्वकार्येषु सर्वदा ॥ <br>
सर्वान्कामांश्च मुक्तिं च युष्मभ्यं संप्रदास्यति ॥ ५८ ॥ <br>
॥ विप्रा ऊचुः ॥ ॥ <br>
यदि तीर्थानि तिष्ठंति सर्वाणि सुरसत्तम ॥ <br>
संगालेश्वरतीर्थे च तथा देवकुले शिवे ॥ ॥ ५९ ॥ <br>
कलावपि महारौद्रे ह्यस्माकं पावनाय वै ॥ <br>
स्थातव्यं तर्हि गृह्णीमो नान्यथा च महेश्वर ॥ 7.1.319.६० ॥ <br>
स तथेति प्रतिज्ञाय ददौ तेभ्यः पुरं वरम् ॥ <br>
सप्तभौमैः शशांकाभैः प्रासादैः परिभूषितम् ॥ <br>
नानाग्रामसमायुक्तं सर्वतः सीमयान्वितम् ॥ ६१ ॥ <br>
॥ सूत उवाच ॥ ॥ <br>
एवं तेभ्यो हि नगरं दत्त्वा देवो महेश्वरः ॥ <br>
ददर्श विश्वकर्माणं प्राञ्जलिं पुरतः स्थितम् ॥ ६२ ॥ <br>
॥ विश्वकर्मोवाच ॥ ॥ <br>
विलोक्यतां महादेव नगरं नगरोपमम् ॥ <br>
सौवर्णस्थलमारुह्य निर्मितं त्वत्प्रसादतः ॥ ६३ ॥ <br>
विश्वकर्मवचः श्रुत्वा भगवांस्त्रिपुरान्तकः ॥ <br>
समारुरोह स्थलकं सह सर्वैर्महर्षिभिः ॥ ६४ ॥ <br>
नगरं विलोकयामास रम्यं प्राकारमण्डितम् ॥ <br>
ऋषयस्तुष्टुवुः सर्वे तत्रस्थं त्रिपुरान्तकम् ॥ <br>
तानुवाच महादेवो वृणुध्वं वरमुत्त मम्॥ ६५ ॥ <br>
॥ ऋषय ऊचुः ॥ ॥ <br>
यदि तुष्टो महादेव स्थलकेश्वरनामभृत् ॥ <br>
अवलोकयंश्च नगरं सदा तिष्ठ स्थले हर ॥ ६६ ॥ <br>
इत्युक्तस्तैस्तदा देवः स्थलकेऽस्मिन्सदा स्थितः ॥ <br>
कृते रत्नमयं देवि त्रेतायां च हिरण्मयम् ॥ ६७ ॥ <br>
रौप्यं च द्वापरे प्रोक्तं स्थलमश्ममयं कलौ ॥ <br>
एवं तत्र स्थितो देवः स्थलकेश्वरनामतः ॥ ६८ ॥ <br>
सदा पूज्यो महादेव उन्नतस्थानवासिभिः ॥ <br>
माघे मासि चतुर्दश्यां विशेषस्तत्र जागरे ॥ ६९ ॥ <br>
इत्येतत्कथितं देवि ह्युन्नतस्य महोद्यम् ॥<br>
श्रुतं पापहरं नॄणां सर्वकामफलप्रदम् ॥ 7.1.319.७० ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य उन्नतस्थानमाहात्म्यवर्णनंनामैकोनविंशत्युत्तरत्रिशततमोऽध्यायः ॥ ३१९ ॥ <br>
<br>
<br>
</span>
