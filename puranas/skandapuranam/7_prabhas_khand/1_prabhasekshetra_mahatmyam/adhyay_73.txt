<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि कुमारेश्वरमुत्तमम् ॥ <br>
लिंगं महाप्रभावं हि महापातकनाशनम् ॥ १ ॥ <br>
धनुषां त्रिंशता देवि वरुणान्नैऋते स्थितम् ॥ <br>
गौरीतपोवनाद्देवि दक्षिण स्थानसंस्थितम् ॥ २ ॥<br>
षण्मुखेन महादेवि तत्र कृत्वा महत्तपः ॥ <br>
प्रतिष्ठितं महालिंगं कुमारेशस्ततोऽभवत् ॥ ३ ॥ <br>
यस्तं पूजयते भक्त्या मासमेकं निरन्तरम् ॥ <br>
षण्मासस्यार्चनेनैव यत्पुण्यमुपजायते ॥ ४ ॥ <br>
तत्पुण्यं सकलं तस्य कुमारेशार्चनात्सकृत् ॥ <br>
लभते दिवसैकेन विधिना यदि पूजयेत् ॥ ५ ॥ <br>
कामं क्रोधं तथा लोभं रागं त्यक्त्वा तु मत्सरम् ॥ <br>
ब्रह्मचारी यतिर्भूत्वा सकृदप्येनमर्चयेत् ॥ ६ ॥ <br>
एवं संपूजिते देवि सम्यग्यात्रा फलं लभेत् ॥ ७ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये कुमारेश्वरमाहात्म्यवर्णनं नाम त्रिसप्ततितमोऽध्यायः ॥ ७३ ॥ <br>
<br>
<br>
</span>
