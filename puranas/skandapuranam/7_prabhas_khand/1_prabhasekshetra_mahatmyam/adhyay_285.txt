<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि पुनर्न्यंकुमतीं नदीम् ॥ <br>
तत्र कृत्वा गयाश्राद्धं गोष्पदे तीर्थ उत्तमे ॥ १ ॥ <br>
ततः पश्येद्वराहं तु तस्माद्धरिगृहं व्रजेत् ॥ <br>
तत्र मातृस्तु संपूज्य स्नात्वा सागरसंगमे ॥ २ ॥ <br>
न्यंकुमत्यर्णवोपेते ततः पूर्वमनु व्रजेत् ॥ <br>
अगस्तेराश्रमं दिव्यं क्षुधाहरमितिस्मृतम् ॥ ३ ॥ <br>
यत्रेल्वलं च वातापिं संहृत्य भगवान्मुनिः ॥ <br>
मुक्त्वाऽऽपद्भ्यो ब्राह्मणांश्च तेभ्यः स्थानं ततो ददौ ॥ ४ ॥<br>
अगस्त्याश्रममेतद्धि अगस्तिप्रियमुत्तमम् ॥ <br>
न्यंकुमत्यास्तटे रम्ये सर्वपातकनाशने ॥ ५ ॥ <br>
॥ देव्युवाच ॥ ॥ <br>
अगस्तिनेह वातापिः किमर्थमुपशामितः ॥ <br>
अत्र वै किंप्रभावश्च स दैत्यो ब्राह्मणांतकः ॥ <br>
किमर्थं चोद्गतो मन्युरगस्तेस्तु महात्मनः ॥६॥ <br>
॥ ईश्वर उवाच ॥ ॥ <br>
इल्वलो नाम दैत्येन्द्र आसीद्वै वरवर्णिनि ॥ <br>
मणिमत्यां पुरा पुर्यां वातापिस्तस्य चानुजः ॥ ७ ॥ <br>
स ब्राह्मणं तपोयुक्तमुवाच दितिनंदनः ॥ <br>
पुत्र मे भगवन्नेकमिंद्रतुल्यं प्रयच्छतु ॥८॥ <br>
तस्मिन्स ब्राह्मणो नैच्छत्पुत्रं दातुं तथाविधम् ॥ <br>
चुक्रोध दितिजस्तस्य ब्राह्मणस्य ततो भृशम् ॥ ९ ॥ <br>
प्रभासक्षेत्रमासाद्य स दैत्यः पापबुद्धिमान् ॥ <br>
मेषरूपी च वातापिः कामरूपोऽभवत्क्षणात् ॥ 7.1.285.१० ॥ <br>
संस्कृत्य भोजयेत्तत्र विप्रान्स च जिघांसति ॥ <br>
समा ह्वयति तं वाचा गतं चैव ततः क्षयम् ॥ ११ ॥ <br>
स पुनर्देहमास्थाय जीवन्स्म प्रत्यदृश्यत ॥ <br>
ततो वातापिरपि तं छागं कृत्वा सुसंस्कृतम् ॥ <br>
ब्राह्मणं भोजयित्वा तु पुनरेव समाह्वयत् ॥ १२ ॥ <br>
स तस्य पार्श्वं निर्भिद्य ब्राह्मणस्य महात्मनः ॥ <br>
वातापिः प्रहसंस्तत्र निश्चक्राम द्विजोदरात् ॥ १३ ॥ <br>
एवं स ब्राह्मणान्देवि भोजयित्वा पुनःपुनः ॥ <br>
विनिर्भिद्योदरं तेषामेवं हंति द्विजान्बहून् ॥१४॥ <br>
ततो वै ब्राह्मणाः सर्वे भयभीताः प्रदुद्रुवुः ॥ <br>
अगस्तेराश्रमं जग्मुः कथयामासुरग्रतः ॥ १५ ॥ <br>
भगवञ्छृणु नो वाक्यमस्माकं तु भयावहम् ॥ <br>
निमंत्रिताः स्म सर्वे वा इल्वलेन वयं प्रभो ॥ १६ ॥ <br>
अस्माकं मृत्युरूपं तद्भोजनं नास्ति संशयः ॥ <br>
तदस्मान्रक्ष भगवन्विषण्णागतचेतसः ॥ १७ ॥ <br>
ततः प्रभासमासाद्य यत्र तौ दैत्यपुंगवौ ॥ <br>
ब्रह्मघ्रौ पापनिरतौ ददर्श स महामुनिः ॥ १८ ॥ <br>
वातापिं संस्कृतं दृष्ट्वा मेषरूपं महासुरम् ॥ <br>
उवाच देहि मे भोज्यं बुभुक्षा मम वर्तते ॥ १९ ॥ <br>
इत्युक्तौ स्वागतं तत्र चक्राते मुनये तदा ॥ <br>
भगवन्भोजनं तुभ्यं दास्येऽहं बहुविस्तरम् ॥ <br>
कियन्मानस्तवाहारस्तावन्मानं पचाम्यहम् ॥ 7.1.285.२० ॥ <br>
॥ अगस्त्य उवाच ॥ ॥ <br>
अन्नं पचस्व दैत्येन्द्र किंचित्तृप्तिर्भविष्यति ॥ <br>
एवमस्त्विति दैत्येन्द्रः पक्वमाह महामुने ॥२१॥ <br>
आस्यतामासनमिदं भुज्यतां स्वेच्छया मुने ॥ <br>
इत्युक्तोऽघोरमंत्रं स जपन्कल्पांतकारकम् ॥ <br>
धुर्यासनमथासाद्य निषसाद महामुनिः ॥ २२ ॥ <br>
तं पर्यवेषद्दैत्येंद्र इल्वलः प्रहसन्निव ॥ <br>
शतहस्तप्रमाणेन राशिमन्नस्य सोऽकरोत् ॥ २३ ॥ <br>
ततो हष्टमनाऽगस्त्यः प्राग्रसत्कवलद्वयम् ॥ <br>
रूपं कृत्वा महत्तद्वद्यद्वत्सागरशोषणे ॥ २४ ॥ <br>
समस्तमेव तद्भोज्यं वातापिं बुभुजे ततः ॥ <br>
भुक्तवत्यसुरो ह्वानमकरोत्तस्य इल्वलः ॥ २५ ॥ <br>
ततोऽसौ दत्तवानन्नमगस्त्यस्य महात्मनः ॥ <br>
भस्मीचकार सर्वं स तदन्नं च सदानवम् ॥२६॥ <br>
इल्वलं क्रोधमुष्ट्या तु भस्मीचक्रे महामुनिः ॥ <br>
ततो हाहारवं कृत्वा सर्वे दैत्या ननंशिरे ॥ २७ ॥ <br>
ततोऽगस्त्यो महातेजा आहूय द्विजपुंगवान् ॥ <br>
तत्स्थानं च ददौ तेभ्यो दैत्य्रानां द्रव्यपूरितम्॥ २८ ॥ <br>
क्षुधा हृता ततो देवि तत्रागस्त्यस्य दानवैः ॥ <br>
तेन क्षुधा हरंनाम स्थानमासीद्विजन्मनाम् ॥ २९ ॥ <br>
तस्य पश्चिमभागे तु नातिदूरे व्यवस्थितम् ॥ <br>
गंगेश्वरमिति ख्यातं गंगया यत्प्रतिष्ठितम् ॥ 7.1.285.३० ॥ <br>
वातापिभक्षणेपूर्वमगस्त्येन महात्मना ॥ <br>
दैत्यसंभक्षणोत्पन्नसर्वपातकशुद्धये ॥ <br>
समाहूता महादेवि गंगापातकनाशिनी ॥ ३१ ॥ <br>
ततो देवि समा याता गंगा पातकनाशिनी ॥ <br>
शुद्धिं चकार तस्यर्षेस्तत्र स्थाने स्थिताऽभवत् ॥३२॥ <br>
अगस्त्यस्याऽऽश्रमे रम्ये नृणां पापभयापहे ॥ <br>
तत्र गंगेश्वरं दृष्ट्वा अभक्ष्योद्भवपातकात्॥ <br>
मुच्यते नात्र संदेहः स्नानदानजपादिना ॥ ३३ ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमेप्रभासक्षेत्रमाहात्म्ये न्यंकुमतीमाहात्म्येऽगस्त्याश्रमगंगेश्वरमाहात्म्यवर्णनंनाम पञ्चाशीत्युत्तरद्विशततमोऽध्यायः॥ २८५ ॥  <br>
<br>
<br>
</span>
