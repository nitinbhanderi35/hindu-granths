<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि सांबादित्यमनुत्तमम् ॥ <br>
तस्मादुत्तरभागे तु सर्वपातकनाशनम् ॥ १ ॥ <br>
यत्र सांबस्तपस्तप्त्वा ह्याराध्य च दिवाकरम् ॥ <br>
प्राप्तवान्सुन्दरं देहं सहस्रांशुप्रसादतः ॥ २ ॥ <br>
यदा रोषेण संशप्तः पित्रा जांबवतीसुतः ॥ <br>
आराधयामास तदा विष्णुं कमललोचनम् ॥ ३ ॥ <br>
अनुग्रहार्थं शापस्य सांबो जांबवतीसुतः ॥ <br>
प्रसन्नवदनो भूत्वा विष्णुः प्रोवाच तं प्रति ॥ ४ ॥ <br>
गच्छ प्राभासिके क्षेत्रे ब्रह्मभागमनुत्तमम् ॥ <br>
ऋषितोयातटे रम्ये ब्राह्मणैरुपशोभिते ॥ ५ ॥ <br>
तत्राऽहं सूर्यरूपेण वरं दास्यामि पुत्रक ॥ <br>
इत्युक्तः स तदा सांबो विष्णुना प्रभविष्णुना ॥ ६ ॥ <br>
गतः प्राभासिके क्षेत्रे रम्ये शिवपुरे शिवे ॥ <br>
तत्राराध्य परं देवं भास्करं वारितस्करम् ॥ ७ ॥ <br>
प्रसादयामास तदा स्तुत्वा स्तोत्रैरनेकधा ॥ ८ ॥ <br>
प्रत्युवाच रविः सांबं प्रसन्नस्ते स्तवेन वै ॥ <br>
शीघ्रं गच्छ नरश्रेष्ठ ऋषितोयातटे शुभे ॥ ९ ॥ <br>
इत्युक्तः स तदाऽऽगत्य ऋषितोयातटं शुभम् ॥ <br>
नारदो यत्र ब्रह्मर्षिस्तपस्तप्यति चैव हि ॥ 7.1.306.१० ॥ <br>
तत्र गत्वा हरेः सूनुरुन्नतस्थानवासिनः ॥ <br>
आसन्ये ब्राह्मणास्तान्स इदं वचनमब्रवीत् ॥ ११ ॥ <br>
॥ सांब उवाच ॥ ॥ <br>
एष वै ब्रह्मणो भागः प्रभासे क्षेत्र उत्तमे ॥ <br>
अत्र वै ब्राह्मणा ये तु ते वै श्रेष्ठाः स्मृता भुवि ॥ १२ ॥ <br>
भवतां वचनाद्विप्राः सूर्यमाराधयाम्यहम् ॥ <br>
मम वै पूर्वमादिष्टं स्थानमेतच्च विष्णुना ॥ १३ ॥ <br>
॥ विप्रा ऊचुः ॥ ॥ <br>
सिद्धिस्ते भविता सांब आराधय दिवाकरम् ॥ <br>
इत्युक्तः स तदा विप्रैः प्रविष्टोऽथ प्रभाकरम्॥ १४ ॥ <br>
नित्यमाराधयामास सांबो जांबवतीसुतः ॥ <br>
तपोनिष्ठं च तं दृष्ट्वा विष्णुः कारुणिको महान् ॥ १५ ॥ <br>
इदं वै चिन्तयामास पुत्रवात्सल्यसंयुतः ॥ <br>
यथैश्वर्यप्रदो रुद्रो यथा विष्णुश्च मुक्तिदः ॥ १६ ॥ <br>
यज्ञैरिष्टो हि देवेन्द्रो यथा स्वर्गप्रदः स्मृतः ॥ <br>
शुद्धिकर्तृ यथा तोयं मृत्तिकाभस्मसंयुतम् ॥ <br>
दहनात्मा यथा वह्निर्विघ्नहर्त्ता गणेश्वरः ॥ १७ ॥ <br>
स्वच्छंदभारतीदाने यथा ब्रह्मसुता नृणाम् ॥ <br>
तथाऽऽरोग्यप्रदाता च नान्यो देवो दिवाकरात् ॥ १८ ॥ <br>
अनेकधाऽऽराधितोऽपि स देवो भास्करः शुचिः ॥ <br>
न ददाति वरं यत्तु तन्मे शापस्य कारणात् ॥ १९ ॥ <br>
एवं संचिन्त्य भगवान्विष्णुः कमललोचनः ॥ <br>
सूर्यरूपं समाश्रित्य तस्य तुष्टो जनार्दनः ॥ 7.1.306.२० ॥ <br>
योऽपरनारायणख्यस्तस्यैव सन्निधौ स्थितः ॥ <br>
प्रत्यक्षः स ततो विष्णुः सूर्यरूपी दिवाकरः ॥ <br>
उवाच परमप्रीतो वरदः पुण्यकर्मणाम् ॥ २१ ॥ <br>
अलं क्लेशेन ते सांब किमर्थं तप्यसे तपः ॥ <br>
प्रसन्नोऽहं हरेः सूनो वरं वरय सुव्रत ॥ २२ ॥ <br>
॥ सांब उवाच ॥ ॥ <br>
निर्मलस्त्वत्प्रसादेन कुष्ठमुक्तकलेवरः ॥ <br>
भवानि देवदेवेश प्रत्यक्षाऽम्बरभूषण ॥ <br>
अस्मिन्स्थाने स्थितो रम्ये नित्यं सन्निहितो भव ॥ २३ ॥<br>
॥ सूर्य उवाच ॥ ॥ <br>
अधुना निर्मलो देहस्तव सांब भविष्यति ॥ इहागत्य नरो यस्तु सप्तम्यां रविवासरे ॥ <br>
उपवासपरो भूत्वा रात्रौ जागरणे स्थितः ॥ २४ ॥ <br>
अष्टादशानि कुष्ठानि पापरोगास्तथैव च ॥ <br>
कदाचिन्न भविष्यन्ति कुले तस्य महात्मनः ॥ २५ ॥ <br>
कृत्वा स्नानं नरो यस्तु भक्तियुक्तो जितेन्द्रियः ॥ <br>
पूजयेद्रविवारेण सांबादित्यं महाप्रभम् ॥ <br>
स रोगहीनो धनवान्पुत्रवाञ्जायते नरः ॥ २६ ॥ <br>
तस्यैव पूर्वदिग्भागे किञ्चिदीशानमाश्रितम् ॥ <br>
कुंडं पापहरं पुण्यं स्वच्छोदपरि पूरितम्॥ २७ ॥ <br>
तत्र स्नात्वा च् विधिवत्कुर्याच्छ्राद्धं विचक्षणः ॥ <br>
भोजयेद्ब्राह्मणान्यस्तु सांबादित्यं प्रपूजयेत् ॥ २८ ॥ <br>
सर्वकामसमृद्धात्मा सूर्य लोके महीयते ॥ २९॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये सांबादित्य माहात्म्यवर्णनंनाम षडुत्तरत्रिशततमोध्यायः ॥ ३०६ ॥ <br>
<br>
<br>
</span>
