<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि रत्नकुण्डमनुत्तमम् ॥ <br>
रत्नेशाद्दक्षिणे भागे धनुषां सप्तके स्थितम् ॥ <br>
महापापोपशमनं विष्णुना निर्मितं स्वयम् ॥ १ ॥ <br>
अष्टकोटीस्तु तीर्थानि भूद्योऽन्तरिक्षगाणि तु ॥ <br>
समानीय तु कृष्णेन तत्र क्षिप्तानि भूरिशः ॥ २ ॥ <br>
गणानां कोटिरेका तु तत्कुण्डं रक्षति प्रिये ॥ <br>
कलौ युगे तु संप्राप्ते दुष्प्राप्यमकृतात्मभिः ॥ ३ ॥ <br>
तत्र स्नात्वा महादेवि विधिदृष्टेन कर्मणा ॥ <br>
प्राप्नुयादश्वमेधस्य फलं शतगुणोत्तरम् ॥ ४ ॥ <br>
एकादश्यां विशेषेण पिंडं तत्र प्रदापयेत् ॥ <br>
अक्षय्यां तृप्तिमायांति पितरस्तस्य भामिनि ॥ ५ ॥ <br>
कुर्याज्जागरणं तत्र एकादश्यां विधानतः ॥ <br>
वाञ्छितं लभते देवि यदि श्रद्धा दृढा भवेत् ॥ ६ ॥<br>
देयानि पीतवस्त्राणि तथा धेनुः पयस्विनी ॥ <br>
तत्र विष्णुं समुद्दिश्य सम्यग्यात्राफलाप्तये ॥ ७ ॥ <br>
हेमकुण्डं कृते प्रोक्तं त्रेतायां रौप्यनामकम् ॥ <br>
द्वापरे चक्रकुंडं तु रत्नकुंडं कलौ स्मृतम् ॥ ८ ॥ <br>
पातालवाहिनीगंगा स्रोतांसि तत्र भूरिशः ॥ <br>
समानीतानि हरिणा तत्र तिष्ठंति भामिनि ॥ ९ ॥ <br>
तत्र स्नानेन देवेशि सर्वतीर्थाभिषेचनम् ॥ 7.1.159.१० ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये रत्नेश्वरमाहात्म्यवर्णनं- नामैकोनषष्ट्युत्तरशततमोऽध्यायः ॥१५९॥<br>
<br>
<br>
</span>
