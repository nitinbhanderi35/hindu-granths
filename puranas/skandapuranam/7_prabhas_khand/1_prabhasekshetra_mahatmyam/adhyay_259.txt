<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि पर्णादित्यं सुरेश्वरम् ॥ <br>
प्राचीसरस्वतीकूले तटे चोत्तरतः स्थितम्॥ १ ॥ <br>
पुरा त्रेतायुगे देवि पर्णादोनाम वै द्विजः ॥ <br>
प्रभासं क्षेत्रमासाद्य तपस्तेपे सुदारुणम् ॥ <br>
आराधयामास रविं भक्त्या परमया युतः ॥ २ ॥ <br>
तर्पयित्वा ततः सूर्यं धूपमाल्यविलेपनैः ॥ <br>
वेदोक्तैः स्तवनैः सूक्तैर्दिवारात्रं समाहितः ॥ ३ ॥ <br>
एवं च ध्यायतस्तस्य कालेन महता ततः ॥ <br>
तुतोष भगवान्सूर्यो वाक्यमेतदुवाच ह ॥ ४ ॥ <br>
परितुष्टोऽस्मि विप्रेन्द्र तपसानेन सुव्रत ॥ <br>
वरं वरय भद्रं ते नित्यं यन्मनसेप्सितम्॥ ५ ॥ <br>
॥ ब्राह्मण उवाच ॥ ॥ <br>
एष एव वरः कामो यत्तुष्टो भगवान्स्वयम् ॥ <br>
दर्शनं तव देवेश स्वप्नेष्वपि च दुर्ल्लभम्॥ ६ ॥ <br>
अवश्यं यदि दातव्यो वरो मम दिवाकर ॥ <br>
अत्र संनिहतो देव सदा त्वं भव भास्कर ॥ ७ ॥ <br>
तव प्रसादात्ते यांतु तव लोकं दिवा कर ॥ <br>
एवं भविष्यतीत्युक्त्वा ह्यन्तर्धानं गतो रविः ॥ ८ ॥ <br>
पर्णादोऽपि स्थितस्तत्र तस्याराधनतत्परः ॥ <br>
तत्र भाद्रपदे मासे षष्ठ्यां स्नानं समाचरेत् ॥ <br>
पर्णादित्यं ततः पश्येन्न स दुःखमवाप्नुयात् ॥ ९ ॥ <br>
गोशतस्य प्रयागे तु सम्यग्दत्तस्य यत्फलम् ॥ <br>
तत्फलं लभते मर्त्यः पर्णादित्यस्य दर्शनात् ॥ 7.1.259.१० ॥ <br>
ये सेवंते महाकुष्ठं पांगुल्यं च विवर्चिकाः ॥ <br>
पर्णादित्यं न जानंति नूनं ते मंदबुद्धयः ॥ ११ ॥ <br>
इति श्रीस्कान्दे महपुराण एकाशीति साहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये पर्णादित्यमाहात्म्यवर्णनंनामैकोनषष्ट्युत्तरद्विशततमोऽध्यायः ॥२५९॥<br>
<br>
<br>
</span>
