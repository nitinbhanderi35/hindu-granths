<span style="font-size: 14pt; line-height: 200%">॥ ईश्वर उवाच ॥ ॥ <br>
एवं विध्वंसिते यज्ञे गतास्ते ब्राह्मणा गृहम् ॥ <br>
अप्राप्तकामना देवि ये चान्ये तत्र वै गताः ॥ १ ॥ <br>
हरोऽपि विगतामर्षः कैलासं पर्वतं गतः ॥ २ ॥ <br>
एतस्मिन्नेव काले तु तारकोनाम दानवः ॥ <br>
उत्पन्नः स महाबाहुर्देवानां बलदर्पहा ॥ ३ ॥ <br>
तेन इन्द्रादिकान्सर्वान्सुराञ्जित्वा महाहवे ॥ <br>
स्वर्गः स्वैर्व्यापितो देवि ब्रह्मलोकं ततो गताः ॥ <br>
ऊचुः सुरा दुःखयुक्ता ब्रह्माणं पर्वतात्मजे ॥ ४ ॥ <br>
तारकेण सुरश्रेष्ठ स्वर्गान्निर्वासिता वयम् ॥ <br>
स्वयमिन्द्रः समभवद्वसवोऽन्ये तथा कृताः ॥ ५ ॥ <br>
रुद्राः साध्यास्तथा विश्वे अश्विनौ मरुतस्तथा ॥ <br>
आदित्याश्च वधोपायं तस्माद्वद पितामह ॥ ६ ॥ <br>
॥ ब्रह्मोवाच ॥ ॥ <br>
अवध्यः स तु सर्वेषां देवानामिति मे मतिः ॥ <br>
ऋते तु शांकरं तेजो नान्येन विनिपात्यते ॥ <br>
तस्माद्गच्छत भद्रं वो देवदेवं महेश्वरम् ॥ ७ ॥ <br>
तस्य भार्या मृता पूर्वं जाता हिमवतो गृहे ॥ <br>
तस्यां च जायते पुत्रः स हनिष्यति तारकम् ॥ <br>
तस्मात्प्रसादयध्वं वै तदर्थं शूलपाणिनम् ॥ ८ ॥ <br>
ततो देवैः समादिष्टः कामदेवो वरानने ॥ <br>
मृतभार्यं हरं गत्वा ततः पीडय सायकैः ॥ ९ ॥ <br>
येनासौ कामसंतप्तो भार्यार्थं यत्नवान्भवेत् ॥६ <br>
अयं गच्छतु ते भ्राता वसंतश्च मनोहरः ॥ 7.1.200.१० ॥ <br>
स तथेति प्रतिज्ञाय कैलासं पर्वतं गतः ॥ <br>
ततो दृष्ट्वा महादेवः कामदेवं धृतायुधम् ॥ ११ ॥ <br>
वसन्तसहितं देवि रुद्रोऽन्धकनिषूदनः ॥ <br>
गंगाद्वारमनुप्राप्य अपश्यद्यावदग्रतः ॥ १२ ॥ <br>
दत्तायुधं कामदेवं दुद्रुवे स भयात्पुनः ॥ <br>
ततो वाराणसीं गत्वा नैमिषं पुष्करं तथा ॥ १३ ॥ <br>
श्रीकंठं रुद्रकोटिं च कुरुक्षेत्रं गयां तथा ॥ <br>
ज्वालामार्गं प्रयागं च विशालामर्बुदं शुभम् ॥ १४ ॥<br>
बहून्वर्षगणानेवं भ्रमन्स धरणीतले ॥ <br>
कामदेवभयाद्देवि देवदेवो महेश्वरः ॥ १५ ॥ <br>
अवैक्षत तदा कामं विस्फार्य नयनं तदा ॥ <br>
तृतीयं देवदेवेशि देवदेवस्त्रिलोचनः ॥ १६ ॥ <br>
तस्य तं वीक्षमाणस्य संजाताः पावकार्चिषः ॥ <br>
ताभिः स धनुषा युक्तो भस्मसात्समपद्यत ॥ १७ ॥ <br>
तं दग्ध्वा भगवाञ्छंभुर्गत्वा रोषस्य निर्णयम् ॥ <br>
निवासमकरोत्तत्र क्षेत्रे प्राभासिके शुभे ॥ १८ ॥ <br>
तस्मिन्दग्धे तदा कामे रतिः शोकपरायणा ॥ <br>
विललाप सुदुःखार्ता पतिभक्तिपरायणा ॥ १९ ॥ <br>
हा नाथनाथ भोः स्वामिन्किं जहासि पतिव्रताम् ॥ <br>
पतिव्रतां पतिप्राणां कस्मान्मां त्यजसि प्रभो ॥ 7.1.200.२० ॥ <br>
एवं विलपतीं तां तु वागुवाचाशरीरिणी ॥ <br>
मा त्वं रुद विशालाक्षि पुनरेव पतिस्तव ॥ २१ ॥ <br>
प्रसादाद्देवदेवस्य उच्छ्वास्यति शिवस्य तु ॥ <br>
एतां वाचं रतिः श्रुत्वा ततः स्वस्था बभूव ह ॥ २२ ॥ <br>
ततो देवाः शिवं नत्वा प्रार्थयामासुरीश्वरि ॥ <br>
कलत्रसंग्रहं देव कुरु कार्यार्थसंग्रहे ॥ २३ ॥ <br>
एष कामस्त्वया दग्धः क्रोधेन महता स्वयम् ॥ <br>
विना तेन विभो नष्टा सृष्टिर्वै धरणीतले ॥ २४ ॥ <br>
॥ भगवानुवाच ॥ ॥ <br>
एष कामो मया दग्धः क्रोधेन सुरसत्तमाः ॥ <br>
तस्मादनंग एवैष प्रजासु प्रचरिष्यति ॥ <br>
तद्वीर्यस्तत्प्रभावश्च विना देहं भविष्यति ॥ २५ ॥ <br>
॥ देवा ऊचुः ॥ ॥ <br>
भगवन्कुरु पूर्वं त्वं संस्मरस्व रतीश्वरम् ॥ <br>
हिताय सर्व लोकानां यथा नः प्रत्ययो भवेत् ॥ २६ ॥ <br>
ततः स स्मृतवान्कामं स्वयं देवो महेश्वरः ॥ <br>
ततस्तच्छाश्वतं लिंगं समुत्तस्थौ महीतले ॥ २७ ॥ <br>
कृतस्मरः पुनस्तत्र अनंगो बलवांस्तथा ॥ <br>
तेनोढा शैलजा तेन शंकरेण महात्मना ॥ २८ ॥ <br>
जातः स्कन्दः सुरश्रेष्ठस्तारको येन सूदितः ॥ <br>
पतितेनैव लिंगेन यस्माच्चैव कृतस्मरः ॥ २९ ॥ <br>
तस्मात्कृतस्मरो लोके कीर्त्यते स महीतले ॥ <br>
तं दृष्ट्वा न जडो नांधो नासुखी न च दुर्भगः ॥ <br>
जायते तु कदा मर्त्यो न दरिद्रो न रोगवान् ॥ 7.1.200.३० ॥ <br>
एवं ते सर्वमाख्यातं यन्मां त्वं परिपृच्छसि ॥ <br>
दग्धो यथा स्मरः पूर्वं पुनर्वीर्यान्वितः स्थितः ॥ ३१ ॥ <br>
॥ ईश्वर उवाच ॥ ॥ <br>
तत्रैव संस्थितं कुण्डं दक्षिणेन कृतस्मरात् ॥ <br>
कामकुंडेति वै नाम यत्रोद्भूतः पुनः स्मरः ॥ ३२ ॥ <br>
अनंगरूपी देव्यत्र स्नानाद्वै रूपवान्भवेत् ॥ <br>
इक्षवस्तत्र वै देयाः सुवर्णं गास्तथैव च ॥ <br>
वस्त्राणि चैव विधिवद्ब्राह्मणे वेदपारगे ॥३३॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये कामकुण्डमाहात्म्यवर्णनंनाम द्विशततमोऽध्यायः ॥ २०० ॥ <br>
<br>
<br>
</span>
