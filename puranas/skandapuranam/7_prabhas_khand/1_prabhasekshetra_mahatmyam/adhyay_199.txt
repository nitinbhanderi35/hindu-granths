<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि तस्य दक्षिणतः स्थितम् ॥ <br>
सरस्वत्यास्तटे रम्ये देवं तत्र कृतस्मरम् ॥ १ ॥ <br>
स्वयंभूतं महादेवि सर्वपापप्रणाशनम् ॥ <br>
तस्योत्पत्तिं प्रवक्ष्यामि यथा जातं महीतले ॥ २ ॥ <br>
पुरा कामो मया दग्धो यदा तत्र वरानने ॥ <br>
तदा रतिः समागम्य विललाप सुदुःखिता ॥ ३ ॥<br>
तां तु शोकातुरां दृष्ट्वा तत्राहं करुणान्वितः ॥ <br>
अवोचं मा रुदिष्वेति तव भर्ता पुनः शुभे ॥ <br>
समुत्थास्यति कालेन मत्प्रसादान्न संशयः ॥ ४ ॥ <br>
॥ देव्युवाच ॥ ॥ <br>
किमर्थं स पुरा दग्धः कामदेवस्त्वया विभो ॥ <br>
कथमाप पुनर्जन्म विस्तरात्कथयस्व मे ॥ ५ ॥ <br>
॥ ईश्वर उवाच ॥ ॥ <br>
दक्षः प्रजापतिः पूर्वं बभूव त्वत्पिता प्रिये ॥ <br>
शतं सुतानां जज्ञेऽस्य गौरीणां दीर्घचक्षुषाम् ॥ ६ ॥<br>
ददौ त्वां प्रथमं मह्यं सतीनामेति कीर्तिताम् ॥ <br>
ददौ दश च धर्माय श्रद्धा मेधा धृतिः क्षमा ॥ ७ ॥ <br>
अनसूया शुचिर्लज्जा स्मृतिः शक्तिः श्रुतिस्तथा ॥ <br>
द्वे भार्ये कामदेवाय रतिः प्रीतिस्तथैव च ॥ ८ ॥ <br>
एकां स्वाहां ददौ वह्नेः पितॄणां च ततः स्वधाम् ॥ <br>
सप्तविंशच्छशाङ्काय अश्विन्याद्याः प्रकीर्तिताः ॥ ९ ॥ <br>
तवापि विदिता देवि रेवत्यन्तास्तथा जने ॥ <br>
कश्यपाय ददौ देवि स तु कन्यास्त्रयोदश ॥ 7.1.199.१० ॥ <br>
अदितिश्च दितिश्चैव विनता कद्रुरेव च ॥ <br>
सिंहिका सुप्रभा चैव उलूकी या वरानने ॥ ११ ॥ <br>
अनुविद्धा सिता चैव ईर्ष्या हिंसा तथा परा ॥ <br>
माया निष्कृतिसंयुक्ता दक्षः पूर्वं महामतिः ॥ १२ ॥ <br>
गौरी च सुप्रभा चैव वार्त्ता साध्वी सुमालिका ॥ <br>
वरुणाय ददौ पञ्च तदाऽसौ पर्वतात्मजे ॥ १३ ॥ <br>
भद्रा च मदिरा चैव विद्या धन्या धना शुभा ॥ <br>
ददौ पञ्च कुबेराय पत्न्यर्थं पर्वतात्मजे ॥ १४ ॥ <br>
जया च विजया चैव मधुस्पन्दा इरावती ॥ <br>
सुप्रिया जनका कान्ता सुभद्रा धार्मिका शुभा ॥ १५ ॥ <br>
रुद्राणां प्रददौ कन्या दशानां धर्मवित्तदा ॥ <br>
प्रभावती सुभद्रा च विमला निर्मलाऽनृता ॥ १६ ॥ <br>
तीव्रा दक्षारुणा विद्या धारपाला च वर्चसा ॥ <br>
आदित्यानां ददौ दक्षः कन्याद्वादशकं प्रिये ॥ १७ ॥ <br>
योगनिद्राभिभूतस्य संसर्पा सरमा गुहा ॥ <br>
माला चंपा तथा ज्योत्स्ना स विश्वेभ्यश्च एव च ॥ १८ ॥ <br>
अश्विभ्यां द्वे तथा कन्ये सुवेषा भूषणा शुभा ॥ <br>
एका कन्या तथा वायोर्दत्ता एताः प्रकीर्तिताः ॥ १९ ॥ <br>
सावित्रीं ब्रह्मणे प्रादाल्लक्ष्मीं विष्णोर्महात्मनः ॥ <br>
कस्यचित्त्वथ कालस्य स ईजे दक्षिणावता ॥ 7.1.199.२० ॥ <br>
यज्ञेन पर्वतसुते हिमवन्ते महागिरौ ॥ <br>
यज्ञवाटो ह्यभूत्तस्य सर्वकामसमृद्धिमान् ॥ २१ ॥ <br>
तस्मिन्यज्ञे समायाता आदित्या वसव स्तथा ॥ <br>
विश्वेदेवाश्च मरुतो लोकपालाश्च सर्वशः ॥ २२ ॥ <br>
ब्रह्मा विष्णुः सहस्राक्षो वारुणो यम एव च ॥ <br>
धनदश्च कुमारश्च तथा नद्यश्च सागराः ॥ ॥ २३ ॥ <br>
वाप्यः कूपास्तथा चैव तडागाः पल्वलानि च ॥ <br>
सुपर्णश्चाथ ये नागाः सर्वे मूर्ता व्यवस्थिताः ॥ २४ ॥ <br>
दानवाप्सरसश्चैव यक्षाः किन्नरगुह्यकाः ॥ <br>
सानुगास्ते सभार्याश्च वेदवेदांगपारगाः ॥ २५ ॥ <br>
महर्षयो महाभागास्तथा देवर्षयश्च ये ॥ <br>
ते भार्यासहितास्तत्र वसंति च वरानने ॥२६॥<br>
कपालमालाभरणश्चिताभस्म बिभर्ति यः ॥ <br>
अपवित्रतया शंभुर्नाहूतस्तु तथाविधः ॥ २७ ॥ <br>
यतस्ततः समायाताः कैलासे पर्वतोत्तमे ॥ <br>
अश्विन्याद्या भगिन्यस्तास्त्वां प्रतीदं वचोऽबुवन् ॥ २८ ॥ <br>
किं तुष्टेव च कल्याणि तिष्ठसि त्वं सुमध्यमे ॥ <br>
वयं च प्रस्थिताः सर्वाः पितुर्यज्ञे सभर्तृकाः॥२९॥ <br>
वयमाकारितास्तेन सुताः सर्वा यशस्विनि ॥ <br>
न त्वामाहूतवान्दक्षस्त्रपते शंकराद्यतः॥7.1.199.३०॥<br>
तासां वचनमाकर्ण्य सती प्राह क्रुधान्विता॥ <br>
हा धिग्दक्ष दुराचार किं वदिष्ये महेश्वरम् ॥३१॥ <br>
कथं संदर्शये वक्त्रमित्युक्त्वाऽऽत्मानमात्मना ॥ <br>
विससर्ज तपोयोगात्सस्मारान्यन्न किञ्चन ॥३२॥ <br>
अथ दृष्ट्वा महादेवः सतीं प्राणैर्विना स्थिताम् ॥ <br>
अवमानात्तथाऽऽत्मानं त्यक्त्वा मत्वा कपालिनम् ॥३३॥ <br>
गणान्संप्रेषयामास यज्ञविध्वंसनाय च ॥ <br>
ते गताश्च गणा रौद्राः शतशोऽथ सहस्रशः ॥ ३४ ॥ <br>
विकृता विकृताकारा असंख्याता महाबलाः ॥ <br>
रुद्रेण प्रेरितान्दृष्ट्वा वीरभद्रपुरोगमान् ॥३५॥ <br>
ततो देवगणाः सर्वे वसवः सह भास्करैः ॥ <br>
विश्वेदेवाश्च साध्याश्च धनुर्हस्ता महाबलाः ॥ ३६ ॥ <br>
युद्धाय च विनिष्क्रान्ता मुञ्चन्तः सायकाञ्छितान् ॥ <br>
ते समेत्य ततोऽन्योन्यं प्रमथा विबुधैः सह ॥ ३७ ॥ <br>
मुमुचुः शरवर्षाणि वारिधारां यथा घनाः ॥ <br>
तेषां हस्ती गणेनाथ शूलेन हृदि भेदितः ॥ ३८ ॥ <br>
स तु तेन प्रहारेण विसंज्ञो निषसाद ह ॥ <br>
अथ मुष्ट्या हतः कुम्भे नाग ऐरावणस्तदा ॥ ३९ ॥ <br>
सहसा स हतस्तेन वारणो भैरवान्रवान्॥ <br>
विनदञ्जवमास्थाय यज्ञवाटमुपाद्रवत् ॥ 7.1.199.४० ॥ <br>
विश्वेदेवा निरुच्छ्वासाः कृता रौद्रैर्महाशरैः ॥ <br>
चकर्ष स धनुष्येण वसुमान्बलवतरः ॥ ॥ ४१ ॥ <br>
निस्तेजसस्तदादित्याः कृतास्तेन रणाजिरे ॥ <br>
एतस्मिन्नन्तरे देवाः कृतास्तेन पराङ्मुखाः ॥ ४२ ॥ <br>
ततस्ते शरणं जग्मुर्विष्णुं तत्र च संस्थितम् ॥ <br>
ततः कोपसमाविष्टो विष्णुर्देवान्सवासवान् ॥ ४३ ॥ <br>
दृष्ट्वा विद्रावितान्सर्वान्मुमोचाशु सुदर्शनम् ॥ <br>
तमापतन्तं वेगेन विष्णोश्चक्रं सुदर्शनम् ॥ ४४ ॥ <br>
प्रसार्य वक्त्रं सहसा उदरस्थं चकार ह ॥ <br>
तस्मिंश्चक्रे तदा ग्रस्ते अमोघे पर्वतात्मजे ॥ ४५ ॥ <br>
चुकोप भगवान्विष्णुः शार्ङ्गहस्तो ऽभ्यधावत ॥ <br>
स हत्वा दशभिस्तीक्ष्णैर्नंदिं भृङ्गिं शतेन च ॥ ४६ ॥ <br>
महाकालं सहस्रेण ह्ययुतेन गणाधिपम् ॥ <br>
बाणानामयुतैर्भित्त्वा वीरभद्रमुपाद्रवत् ॥ ४७ ॥ <br>
तं हत्वा गदया विष्णुर्विह्वलं रुधिरोक्षितम् ॥ <br>
गृहीत्वा पादयोर्भूमौ निजघानातिरोषितः ॥ ४८ ॥ <br>
हन्यमानस्य तस्याथ भूमौ चक्रं सुदर्शनम्॥ <br>
रुधिरोद्गारसंयुक्तं प्रहारमकरोन्न तु ॥४९॥ <br>
रुद्रलब्धवरो देवि वीरभद्रो गणेश्वरः ॥ <br>
यन्न पञ्चत्वमापन्नो गदया पीडितोऽपि सः ॥ 7.1.199.५० ॥ <br>
पतितं वीक्ष्य तं सर्वे विष्णुतेजोबलार्दिताः ॥ <br>
विद्रुताः सर्वतो याता यत्र देवो महेश्वरः ॥ ५१ ॥ <br>
तस्मै सर्वं तथा वृत्तं समाचख्युः पराभवम् ॥ <br>
विक्रमं वीरभद्रस्य ततः क्रुद्धो महेश्वरः ॥ ५२ ॥<br>
प्रगृह्य सहसा शूलं प्रस्थितः स्वगणैः सह ॥ <br>
यज्ञवाटं तु दक्षस्य पराभवभवं ततः ॥ <br>
विक्रमन्वीरभद्रेण यत्र विष्णुः स्वयं स्थितः ॥५३॥ <br>
तमायान्तं समालोक्य कोपयुक्तं महेश्वरम् ॥ <br>
संग्रामे सोऽजयं मत्वा तत्रैवान्तरधीयत ॥५४॥ <br>
मरुद्भिः सार्धमिन्द्रोऽपि वसुभिः सह किन्नरैः ॥ <br>
शिवः क्रोधपरीतात्मा ततश्चादर्शनं गतः ॥५५॥ <br>
केवलं ब्राह्मणास्तत्र स्थिताः सदसि भामिनि ॥ <br>
ते दृष्ट्वा शंकरं प्राप्तं कोपसंरक्तलोचनम् ॥ ५६ ॥ <br>
होमं चक्रुस्ततो भीता रुद्रमंत्रैः समंततः ॥ <br>
अन्ये त्राससमायुक्ताः पलायंते दिशो दश ॥ ५७ ॥ <br>
अथागत्य महादेवो दृष्ट्वा तान्ब्राह्मणोत्तमान् ॥ <br>
अपश्यमानो विबुधांस्तत्र यज्ञं जघान सः ॥ ५८ ॥ <br>
स च मृगवपुर्भूत्वा प्रणष्टः शिवभीतितः ॥ <br>
पृष्ठतस्तु धनुष्पाणिर्जगाम भगवाञ्छिवः ॥ <br>
अद्यापि दृश्यते व्योम्नि तारारूपो महेश्वरि ॥ ५९ ॥<br>
&nbsp;इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये दक्षयज्ञविध्वंसनोनाम नवनवत्युत्तरशततमोऽध्यायः ॥ १९९ ॥ <br>
<br>
<br>
</span>
