<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि तीर्थं त्रैलोक्यविश्रुतम् ॥ <br>
तस्यैव पश्चिमे भागे ऋषीणां पुण्यकर्मणाम् ॥ १ ॥ <br>
तस्मिंस्त्रिनेत्रा मत्स्याश्च दृश्यंतेऽद्यापि भामिनि ॥ <br>
अंगिरा गौतमोऽगस्त्यः सुमतिः सुसखिस्तथा ॥ २ ॥ <br>
विश्वामित्रः स्थूलशिराः संवर्त्तः प्रतिमर्द्दनः ॥ <br>
रैभ्यो बृहस्पतिश्चैव च्यवनः कश्यपो भृगुः ॥ ३ ॥ <br>
दुर्वासा जामदग्न्यश्च मार्कंडेयोऽथ गालवः ॥ <br>
उशनाऽथ भरद्वाजो यवक्रीतस्त्रितस्तथा ॥ ४ ॥ <br>
नारदः पर्वतश्चैव वसिष्ठोऽरुंधती तथा ॥ ५ ॥ <br>
काण्वोऽथ गौतमो धौम्यः शतानन्दोऽकृतव्रणः ॥ <br>
जमदग्निस्तथा रामो बकश्चेत्येवमादयः ॥ <br>
कृष्णद्वैपायनश्चैव पुत्रशिष्यैः समन्वितः ॥ ६ ॥ <br>
एतत्क्षेत्रं समा साद्य प्रभासं मुनिसत्तमाः ॥ <br>
तपस्तेपुर्महात्मानो विविधं परमाद्भुतम् ॥ ७ ॥ <br>
एवं ते नियतात्मानो दमयुक्तास्तपस्विनः ॥ <br>
समाधिना जिगीषन्ते ब्रह्मलोकं सनातनम्॥ ८ ॥<br>
अथाभवदनावृष्टिः कदाचिन्महती प्रिये ॥ <br>
कृच्छ्रं प्राप्तो ह्यभूत्तत्र सर्वलोकः क्षुधार्दितः ॥ ९ ॥ <br>
ततो निरन्ने लोकेऽस्मिन्नात्मानं ते परीप्सवः ॥ <br>
मृतं कुमारमादाय कृच्छ्रं प्राप्तास्तदाऽपचन् ॥ 7.1.255.१० ॥ <br>
अथोपरिचरस्तत्र क्लिश्यमानान्हि तानृषीन्॥  <br>
दृष्ट्वा राजा  वृषादर्भिः प्रोवाचेदं वचस्तदा॥ ११॥  <br>
राजोवाच ॥ <br>
प्रतिग्रहो ब्राह्मणानां दृष्टा वृत्तिरनिंदिता॥   <br>
तस्मात्प्रतिग्रहं मत्त गृह्णीध्वं मुनिपुंगवाः ॥ १२॥<br>
मुद्गान्माषांश्च व्रीहींश्च तथा रत्नानि कांचनम् ॥ <br>
युष्माकं संप्रदास्यामि यच्चान्यदपि दुर्ल्लभम् ॥ <br>
निवर्त्तध्वमतः सर्वे ह्येतस्मात्पातकात्परम्॥॥ १३ ॥ <br>
॥ ऋषय ऊचुः ॥ ॥ <br>
तज्जानंतः कथं राजन्गृह्णीमस्ते प्रतिग्रहम् ॥ १४ ॥ <br>
दशसूनासमश्चक्री दशचक्रिसमो ध्वजी ॥ <br>
दशध्वजि समा वेश्या दशवेश्यासमो नृपः ॥ १५ ॥ <br>
यो राज्ञां प्रतिगृह्णाति ब्राह्मणो लोभमोहितः ॥ <br>
तामिस्रादिषु घोरेषु नरकेषु स पच्यते ॥ १६ ॥ <br>
तद्गच्छ कुशलं तेऽस्तु सह दानेन पार्थिव ॥ <br>
अन्येषां दीयतामेतदित्युक्त्वा ते वनं ययुः ॥ १७ ॥ <br>
अथ राज्ञः समादेशात्तत्र गत्वा च मंत्रिणः ॥ <br>
ऊदुम्बराणि व्यकिरन्हेमगर्भाणि भूतले ॥१८॥ <br>
अथ तानि व्यचिन्वंश्च ऋषयो वरवर्णिनि ॥ <br>
गुरूणीति विदित्वा तु न ग्राह्याण्यंगिराऽब्रवीत् ॥ १९ ॥ <br>
॥ अत्रिरुवाच ॥ ॥ <br>
नास्महेनास्महे मूढ वयमज्ञानबुद्धयः ॥ <br>
हैमानीमानि जानीमः प्रतिबुद्धाः स्म जाड्यतः ॥7.1.255.२०॥ <br>
॥ वसिष्ठ उवाच ॥ ॥ <br>
धर्मार्थं संचयो यस्य द्रव्याणां स न शस्यते ॥ <br>
तपःसंचयनं मन्ये वसिष्ठो धनसंचयम् ॥ २१ ॥ <br>
त्यजध्वं संचयान्सर्वाञ्जातीनां समुपद्रवान् ॥ <br>
न हि संचयवान्कश्चिद्दृश्यते निरुपद्रवः ॥ २२ ॥ <br>
यथायथा न गृह्णाति ब्राह्मणोऽसत्प्रतिग्रहम् ॥ <br>
तथातथाऽनिशं चास्य ब्रह्मतेजस्तु वर्धते ॥ २३ ॥ <br>
अकिंचनत्वं राज्यं च तुलया समतोलयम्॥ <br>
अकिंचनत्वमधिकं राज्यादपि न संशयः ॥ २४ ॥ <br>
॥कश्यप उवाच ॥ ॥ <br>
अनर्थो ब्राह्मणस्यैष यदर्थनिचयो महान् ॥ <br>
अर्थैश्वर्यविमूढोऽपि श्रेयसो भ्रश्यते द्विजः ॥ २५ ॥ <br>
अर्थसंपद्विमोहाय बहुशोकाय चैव हि ॥ <br>
तस्मादर्थमनर्थाख्यं श्रेयोऽर्थी दूरतस्त्यजेत् ॥ २६ ॥ <br>
यस्य धर्मार्थमप्यर्थास्तस्यापि न हि दृश्यते ॥ <br>
प्रक्षालनाद्धि पंकस्य दूरादस्पर्शनं वरम् ॥२७॥ <br>
॥ भरद्वाज उवाच॥ ॥ <br>
जीर्यंति जीर्यतः केशा दंता जीर्यंति जीर्यतः॥ <br>
चक्षुः श्रोत्रे च जीर्येते तृष्णैका न तु जीर्यते ॥ २८ ॥ <br>
सूची सूत्र तथा वस्त्रे समानयति सूचिका ॥ <br>
तद्वत्संसारसूत्रस्य तृष्णा सूची विधीयते ॥ २९ ॥ <br>
यथा शृंगं रुरोः काये वर्द्धमाने हि वर्द्धते ॥ <br>
अनंतपारा दुर्वारा तृष्णा दुःखप्रदा सदा ॥ <br>
अधर्मबहुला चैव तस्मात्तां परिवर्जयेत्॥ ॥। 7.1.255.३० ॥ <br>
॥ गौतम उवाच ॥ ॥ <br>
संतुष्टः को न शक्नोति फलैश्चापि हि वर्त्तितुम्॥ <br>
सर्वोऽपींद्रियलोभेन संकटान्यभिगाहते ॥३१॥ <br>
सर्वत्र संपदस्तस्य संतुष्टं यस्य मानसम् ॥ <br>
उपानद्गूढपादस्य ननु चर्मावृतेव भूः ॥ ३२ ॥ <br>
संतोषामृततृप्तानां यत्सुखं शांतचेतसाम्॥ <br>
कुतस्तद्धनलुब्धानां सुखं चाशांतचेतसाम् ॥३३॥ <br>
॥ विश्वामित्र उवाच ॥ ॥ <br>
कामं कामयमानस्य यदि कामः स सिद्ध्यति ॥ <br>
तथैनमपरः कामो भूयो विध्यति बाणवत् ॥३४॥ <br>
न जातु कामः कामानामुपभोगेन शाम्यति ॥ <br>
हविषा कृष्णवर्त्मेव भूय एवाभिवर्द्धते ॥ ३५ ॥ <br>
कामानभिलषन्लोभान्न नरः सुखमेधते॥ <br>
समालभ्य तरुच्छायां भवनं वाञ्छो नरः ॥३६॥ <br>
चतुःसागरसंयुक्तां यो भुंक्ते पृथिवीमिमाम् ॥ <br>
एकस्तु वनवासी च स कृतार्थो न पार्थिवः ॥३७॥ ॥ <br>
॥ जमदग्निरुवाच ॥ ॥<br>
प्रतिग्रहसमर्थो यस्तपो वर्द्धयते महान्॥ <br>
न करोति तपस्तस्य जायते च सहस्रधा ॥ ३८ ॥ <br>
प्रतिग्रहसमर्थानां निवृत्तानां प्रतिग्रहात् ॥ <br>
य एव ददतां लोकास्त एवाप्रतिगृह्णताम् ॥ ३९ ॥ <br>
॥ अरुंधत्युवाच ॥ ॥ <br>
बिसतंतुर्यथा नित्यं समंतान्नालसंस्थितः ॥ <br>
तृष्णा चैवमनाद्यंता तथा देहाश्रिता सदा ॥ 7.1.255.४० ॥ <br>
या दुस्त्यजा दुर्मतिभिर्या न जीर्यति जीर्यतः ॥ <br>
योऽसौ प्राणांतिको रोगस्तां तृष्णां त्यजतः सुखम् ॥ ॥ ४१ ॥ <br>
॥ चंडोवाच ॥ ॥ <br>
उग्रात्प्रतिग्रहाद्यस्माद्बिभ्यत्येते महेश्वराः ॥ <br>
बलीयांसो दुर्बलवत्तथा चैव बिभेम्यहम् ॥ ४२ ॥ <br>
॥ पशुमुख उवाच ॥ ॥ <br>
यदाचरंति विद्वांसः सदा धर्मपरायणाः ॥ <br>
तदेव विदुषा कार्यमात्मनो हितमिच्छता ॥ ४३ ॥ <br>
॥ ईश्वर उवाच ॥ ॥ <br>
इत्युक्त्वा हेमगर्भाणि त्यक्त्वा तानि फलानि च ॥ <br>
ऋषयो जग्मुरन्यत्र सर्व एव दृढव्रताः ॥ ४४ ॥ <br>
ततस्ते विचरंतो वै ददृशुः सुमहत्सरः ॥ <br>
पद्मिनीभिः समाकीर्णं सर्वतो वरवर्णिनि ॥ ४५ ॥ <br>
तस्मिन्देशे तदा प्राप्तः परिव्राजः शुनोमुखः ॥ <br>
तेनैव सहितास्तत्र स्नाताः सर्वे महर्षयः ॥ ४६ ॥ <br>
तत्रावतारं कृत्वा तैर्गृहीतानि बिसानि तु ॥ <br>
निक्षिप्य सरसस्तीरे चक्रुः पुण्यां जलक्रियाम् ॥ ४७ ॥ <br>
अथोत्तीर्य जलात्तस्मात्ते समेत्य परस्परम् ॥ <br>
बिसानि तान्यपश्यंत इदं वचनमब्रुवन् ॥ ४८ ॥ <br>
॥ ऋषय ऊचुः ॥ ॥ <br>
केन क्षुधाभितप्तानामस्माकं पापकर्मणा ॥ <br>
बिसानि तानि सर्वाणि हृतानि च मुनीश्वराः ॥ ॥ ४९ ॥ <br>
ते शंकमानास्त्वन्योन्यं पर्यपृच्छन्द्विजोत्तमाः ॥ <br>
चक्रुस्ते शपथान्सर्वे यथान्यायं च भामिनि ॥ 7.1.255.५० ॥ ॥ <br>
कश्यप उवाच ॥ ॥ <br>
सर्वभक्षः स भवतु न्यासलोपं करोतु सः ॥ <br>
कूटसाक्षित्वमभ्येतु बिसस्तैन्यं करोति यः ॥ ५१ ॥ <br>
॥ वसिष्ठ उवाच ॥ ॥ <br>
अनृतौ मैथुनं यातु पर नारीं विशेषतः ॥ <br>
अतिथिः स्यात्तथान्योन्यं बिसस्तैन्यं करोति यः ॥ ५२ ॥ <br>
॥ भरद्वाज उवाच॥ <br>
नृशंसो वै स भवतु समृद्ध्या चाप्यहंकृ तः ॥ <br>
मत्सरी पिशुनश्चैव बिसस्तैन्यं करोति यः ॥ ५३ ॥ <br>
॥ विश्वामित्र उवाच ॥ ॥ <br>
नित्यं कामरतः सोस्तु दिवा सेवतु मैथुनम् ॥ <br>
नीचकर्मरतश्चैव बिसस्तैन्यं करोति यः ॥ ५४ ॥ <br>
॥ जमदग्निरुवाच ॥ ॥ <br>
कन्यां यच्छतु वृद्धाय स भूयाद्वृषलीपतिः ॥ <br>
अस्तु वार्द्धुषिको नित्यं बिसस्तैन्यं करोति यः ॥ ५५ ॥ <br>
॥ गौतम उवाच ॥ ॥ <br>
स गृह्णात्वविकादानं करोतु हयविक्रयम् ॥ <br>
प्रकरोतु गुरोर्निंदां बिसस्तैन्यं करोति यः ॥ ५६ ॥ <br>
(?)अत्रिरुवाच ॥ ॥ <br>
मातरं पितरं नित्यं दुर्मतिः सोऽवमन्यताम् ॥ <br>
शूद्रं पृच्छतु धर्मार्थं बिसस्तैन्यं करोति यः ॥ ५७ ॥ <br>
॥ अरुन्धत्युवाच ॥ ॥ <br>
करोतु पत्युः पूर्वं सा भोजनं शयनं तथा ॥ <br>
नारी दुष्टसमाचारा बिसस्तैन्यं करोति या ॥ ५८ ॥ <br>
॥ चण्डोवाच ॥ ॥ <br>
स्वामिनः प्रतिकूलास्तु धर्मद्वेषं करोतु च ॥ <br>
साधुद्वेषपरा चैव बिसस्तैन्यं करोति या ॥५९॥ <br>
॥ पशुमुख उवाच ॥ ॥ <br>
परस्य प्रेष्यतां यातु सदा जन्मनिजन्मनि ॥ <br>
सर्वधर्म क्रियाहीनो बिसस्तैन्यं करोति यः॥7.1.255.६०॥ <br>
॥ शुनोमुख उवाच॥ ॥ <br>
वेदान्स पठतु न्यायाद्गृहस्थः स्यात्प्रियातिथिः ॥ <br>
सत्यं वदतु चाजस्रं बिसस्तैन्यं करोति यः ॥६१॥ <br>
॥ ऋषय ऊचुः ॥ ॥ <br>
इष्टमेतद्द्विजातीनां यस्त्वया शपथः कृतः ॥ <br>
त्वया कृतं बिसस्तैन्यं सर्वेषां नः शुनोमुख ॥६२॥ <br>
॥ शुनोमुख उवाच ॥ ॥ <br>
मया हृतानि सर्वेषां बिसानीमानि वै द्विजाः ॥ <br>
धर्मं वै श्रोतुकामेन जानीध्वं मां पुरंदरम्॥६३॥ <br>
अलोभादक्षया लोका जिता वै मुनिसत्तमाः ॥ <br>
प्रार्थयध्वं वरं शुभ्रं सर्वमेव ह्यसंशयम् ॥६४॥ <br>
॥ ऋषय ऊचुः ॥ ॥ <br>
इहागत्य नरो यस्तु त्रिरात्रोपोषितः शुचिः ॥ <br>
कृत्वा स्नानं पितॄंस्तर्प्य श्राद्धं कुर्यात्समाहितः ॥६५॥ <br>
सर्वतीर्थोद्भवं तस्य पुण्यं भूयात्पुरंदर ॥ <br>
नाधोगतिमवाप्नोति विबुधैस्सह मोदताम् ॥ <br>
तथेत्युक्त्वा ततः शक्रस्त त्रैवान्तर्हितोऽभवत्॥६६॥<br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्य ऋषितीर्थमाहात्म्य वर्णनं नाम पञ्चपञ्चाशदुत्तरद्विशततमोऽध्यायः ॥२५५॥ <br>
<br>
<br>
</span>
