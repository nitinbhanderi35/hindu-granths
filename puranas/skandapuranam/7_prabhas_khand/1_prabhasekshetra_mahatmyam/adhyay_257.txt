<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि त्रितकूपमिति स्मृतम्॥ <br>
नंदादित्यस्य पूर्वेण योजनत्रितयेन तु ॥ १ ॥ <br>
पुरा बभूव राजेन्द्रः सौराष्ट्रविषये सुधीः ॥ <br>
आत्रेय इति विख्यातो वेदवेदांगपारगः ॥२॥ <br>
तस्य पुत्रत्रयं जज्ञ ऋतुकालाभिगामिनः ॥ <br>
एकतश्चद्वितश्चैव त्रितश्चैवेति भामिनि ॥३॥ <br>
त्रितस्तेषां कनिष्ठोऽभूद्वेदवेदांगपारगः ॥ <br>
सर्वैरेव गुणैर्युक्तो मूर्खो ज्येष्ठौ बभूवतुः ॥ ४ ॥ <br>
कस्यचित्त्वथकालस्य आत्रेयो द्विज सत्तमः ॥ <br>
तपः कृत्वा तु विपुलं कालधर्ममुपेयिवान्॥ ५ ॥ <br>
ततस्तेषां त्रितो राजा बभूव गुणवत्तरः ॥ <br>
धुरमाकर्षयामास पुत्रोऽयं तस्य या पुरा ॥ ६॥<br>
तस्य बुद्धिः समुत्पन्ना कथं यज्ञं करोम्यहम् ॥ <br>
सन्निमंत्र्य द्विजश्रेष्ठान्यज्ञकर्मस्वधिष्ठितान् ॥ ७ ॥ <br>
इन्द्रादींश्च सुरान्सर्वानावाह्य विधिपूर्वकम् ॥ <br>
दक्षिणार्थं द्विजेन्द्राणां प्रभासं स जगाम ह ॥ <br>
गृहीत्वा भ्रातरौ ज्येष्ठौ गवार्थं प्रस्थितो द्विजः ॥ ८ ॥ <br>
यस्य यस्य गृहे याति स त्रितो वेदपारगः ॥ <br>
तत्र तत्र वरां पूजां लेभे गाश्चैव पुष्कलाः ॥ ९ ॥ <br>
एवं स गोधनं प्राप्य भ्रातृभ्यां सहितस्तदा ॥ <br>
गृहाय प्रस्थितो देवि निर्वृतिं परमां गतः ॥ 7.1.257.१० ॥ <br>
त्रितस्ताभ्यां पुरो याति पृष्ठतो भ्रातरौ च तौ ॥ <br>
गोधनं चालयंतस्ते प्रभासं क्षेत्रमागताः ॥ ११ ॥ <br>
अथ तद्गोधनं दृष्ट्वा भूरि दानार्थमाहृतम् ॥ <br>
भ्रातृभ्यां त्रितये चेति पापा मतिरजायत ॥ १२ ॥ <br>
परस्परमूचतुस्तौ भ्रातरौ दुष्टचेतसौ ॥ <br>
त्रितो यज्ञेषु कुशलो वेदेषु कुशलस्तथा॥ १३ ॥ <br>
मान्यः पूज्यश्च सर्वत्र आवां मूर्खौ निरर्थकौ ॥ <br>
एतद्धि गोधनं सर्वं त्रितो दास्यति सन्मखे ॥ १४ ॥ <br>
अस्माकं पितृपर्यातो यदाप्तं तत्समं भवेत्॥ <br>
तस्मादत्रैव युक्तोऽस्य वधो वै त्रितयज्ञिनः ॥ १५ ॥ <br>
एवं तौ निश्चयं कृत्वा प्रस्थितौ भ्रातरावुभौ ॥ <br>
त्रितस्तु पुरतो याति निर्विकल्प ऋजुः सुधीः ॥१६॥ <br>
अनु तत्र समुत्तस्थौ व्याघ्रो रौद्रतराकृतिः ॥ <br>
व्यादितास्यो रवं देवि व्यनद्भैरवं ततः ॥ १७ ॥ <br>
तस्य शब्देन ता गावो नष्टा जग्मुर्दिशो दश ॥ <br>
अन्धकूपो महांस्तत्र प्रदेशे दारुणोऽभवत् ॥ १८ ॥ <br>
एकतो दारुणो व्याघ्रः कूपोऽन्यत्र सुदारुणः ॥ <br>
दृष्ट्वा ते भ्रातरः सर्वे भयोद्विग्नाः प्रदुद्रुवुः॥१९ ॥ <br>
अथ ते विषमं प्राप्य तटं कूपस्य भामिनि ॥ <br>
स्थिता यावद्गतो व्याघ्रस्ततो गंतुं मनो दधुः ॥ 7.1.257.२० ॥ <br>
अथ ताभ्यां त्रितो देवि भ्रातृभ्यां नृपसत्तम ॥ <br>
प्रक्षिप्तो दारुणे कूपे जीर्णे तोयविवर्जिते ॥ २१ ॥ <br>
ततस्तद्गोधनं गृह्य प्रस्थितौ हृष्टमानसौ ॥ <br>
त्रितस्तु पतितस्तत्र कूपे जलविवर्जिते ॥ २२ ॥ <br>
चिन्तयामास मेधावी नाहं शोचामि जीवितुम् ॥ <br>
मयाहूता द्विजश्रेष्ठा यज्ञार्थं वेदपारगाः ॥ <br>
इन्द्राद्याश्च सुराः सर्वे स क्रतुः स्यान्न मे त्वतः ॥ २३ ॥ <br>
स एवं चिन्तयामास वेदवेदांगपारगः ॥ <br>
मानसं यज्ञमारभ्य तत्रैव वरवर्णिनि ॥ २४ ॥ <br>
स्वयमेव स सूक्तानि प्रोक्त्वा प्रोक्त्वा द्विजोत्तमः ॥ <br>
कृतवान्बालुकाहोमं तेन तुष्टाश्च देवताः ॥ २५ ॥ <br>
श्रद्धां तस्य विदित्वा तु भूयस्तृप्तास्तु देवताः ॥ <br>
आगत्य ब्राह्मणं प्रोचुः कूपमध्ये व्यवस्थितम् ॥ ॥ २६ ॥ <br>
॥ देवा ऊचुः ॥ ॥ <br>
भोभो विप्र त्वया नूनं सर्वे संतर्पिता वयम् ॥ <br>
मानसेन तु यज्ञेन तस्माद्ब्रूहि मनोगतम् ॥ २७ ॥ <br>
॥ ब्राह्मण उवाच ॥ ॥ <br>
यदि देवाः प्रसन्ना मे कूपान्निष्कमणे त्वहम् ॥ <br>
यष्टा स्वं मंदिरं गत्वा देवयज्ञं करोम्यहम्॥ २८ ॥ <br>
॥ ईश्वर उवाच  ॥ <br>
अथ देवैः समादिष्टा तस्मिन्कूपे सरस्वती ॥ <br>
निर्गत्य वसुधां भित्त्वा पूरयामास वारिणा ॥ २९ ॥ <br>
अथ निष्क्रम्य विप्रोऽसौ यातः स्वभवनं प्रति ॥ <br>
ततः प्रभृति देवेशि त्रितकूपः स उच्यते ॥ 7.1.257.३० ॥ <br>
स्नात्वा तत्र शुचिर्भूत्वा त्वथ संतर्पयेत्पितॄन् ॥ <br>
अश्वमेधमवाप्नोति सर्वपापविवर्जितः ॥ ३१ ॥ <br>
तिल दानं तु देवेशि तत्र शस्तं सकाञ्चनम् ॥ <br>
पितॄणां वल्लभं तीर्थं नित्यं चैव तु भामिनि ॥ ३२ ॥ <br>
अग्निष्वात्ता बर्हिषद आयंतुन इति स्मृताः ॥ <br>
ये दिव्याः पितरो देवि तेषां सांनिध्यमत्र हि ॥ ३३ ॥ <br>
दर्शनादपि तीर्थस्य तस्य वै सुरसत्तमे ॥ <br>
मुच्यन्ते प्राणिनः पापादाजन्ममरणांतिकात् ॥ ॥ ३४ ॥ <br>
तस्मात्सर्वप्रयत्नेन तत्र स्नानं समाचरेत् ॥ <br>
प्रभासं क्षेत्रमासाद्य यदीच्छेच्छ्रेय आत्मनः ॥ ३५ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये त्रितकूपमाहात्म्यवर्णनंनाम सप्तपञ्चाशदुत्तरद्विशततमोऽध्यायः ॥ २५७॥<br>
<br>
</span>
