<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि अंगारेश्वरमुत्तमम् ॥ <br>
स्थापितं भूमिपुत्रेण सोमेशादीश गोचरे ॥ १ ॥ <br>
त्रिपुरं दग्धुकामस्य पुरा मम वरानने ॥ <br>
क्रोधादश्रु विनिष्क्रांतं लोचनत्रितयेन तु ॥२॥ <br>
तच्च भूमौ निपतितं ततो भूभिसुतोऽभवत् ॥ <br>
स प्रभासं ततो गत्वा बाल्यात्प्रभृति शंकरम् ॥ ३ ॥ <br>
तपसाऽऽराधयामास बहून्वर्षगणान्प्रिये ॥ <br>
तस्य तुष्टो महादेवः सुप्रीतात्मा वरं ददौ ॥ ४ ॥ <br>
सोऽब्रवीद्यदि मे देव तुष्टोसि वृषभध्वज ॥ <br>
ग्रहत्वं देहि सर्वेश न चान्यं वरमुत्सहे ॥ ५ ॥ <br>
स तथेति प्रतिज्ञाय पुनस्तं वाक्यमब्रवीत् ॥ <br>
इहागत्य नरो यो मां पूजयिष्यति भक्तितः ॥ ६ ॥ <br>
न भविष्यति वै पीडा तावकी तस्य कुत्रचित् ॥ <br>
पुष्पाणि रक्तवर्णानि मध्वाज्याक्तानि भूरिशः ॥ ७ ॥ <br>
होमयिष्यति यो भक्त्या लक्षमेकं तदग्रतः ॥ <br>
पंचोपचारविधिना त्वां तु संपूज्य यत्नतः ॥ ८ ॥ <br>
तस्य जन्मावधिर्नैव तव पीडा भविष्यति ॥। <br>
तथा विद्रुमदानेन लप्स्यते फलमीप्सितम् ॥ ९ ॥ <br>
एवमुक्त्वा स भगवानत्रैवांतरधीयन ॥ <br>
भौमोऽपि ग्रहमध्यस्थो विमानेन विराजते ॥7.1.45.१०॥ <br>
एवं संक्षेपतः प्रोक्तं भौममाहात्म्यमुत्तमम्॥ <br>
श्रुतं हरति पापानि तथारोग्यं प्रयच्छति ॥ ११ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्येंऽगारेश्वरमाहात्म्यवर्णनंनाम पञ्चचत्वारिंशोध्यायः ॥ ४५ ॥<br>
<br>
<br>
</span>
