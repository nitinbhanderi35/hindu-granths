<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेद्वरारोहे लिंगं मृत्युञ्जयेश्वरम् ॥ <br>
तस्यैव वह्नि कोणस्थं धनुषां दशके स्थितम् ॥ १ ॥ <br>
पश्चिमे सागरादित्यात्स्थितं धनुश्चतुष्टये ॥ <br>
पापघ्नं सर्वजन्तूनां दर्शनात्स्पर्शनादपि ॥ २ ॥ <br>
पूर्वे युगे समाख्यातं नाम नन्दीश्वरेति च ॥ <br>
यत्र तप्तं तपो घोरं नन्दिनाम्ना गणेन मे ॥ ३ ॥ <br>
प्रतिष्ठाप्य महालिंगं नित्यं पूजापरेण च ॥ <br>
तत्र जप्तो महामन्त्रो मृत्युञ्जय इति श्रुतः ॥ ४ ॥ <br>
कोटीनां नियुतं देवि ततस्तुष्टो महेश्वरः ॥ <br>
ददौ गणेशतां तस्य मुक्तिं सामीप्यगां तथा ॥ ५ ॥ <br>
मृत्युञ्जयेन मन्त्रेण तस्य तुष्टो यतो हरः ॥ <br>
तेन मृत्युञ्जयेशेति ख्यातं लिंगं धरातले ॥ ६ ॥ <br>
यस्तं पूजयते भक्त्या पश्येद्वा भावितात्मवान् ॥ <br>
नाशयेत्तस्य पापानि सप्तजन्मार्जितान्यपि ॥ ७ ॥ <br>
स्नापयेत्पयसा लिंगं दध्ना घृतयुतेन च ॥ <br>
मधुनेक्षुरसेनैव कुंकुमेन विलेपयेत् ॥ ८ ॥ <br>
कर्पूरोशीर मिश्रेण मृगनाभिरसेन च ॥ <br>
चन्दनेन सुगन्धेन पुष्पैः संपूजयेत्ततः ॥ ९ ॥ <br>
दद्याद्धूपं पुरो देवि ततो देवस्य चागुरुम् ॥ <br>
वस्त्रैः संपूज्य विविधैरात्मवित्तानुसारतः ॥ 7.1.95.१० ॥ <br>
नैवेद्यं परमान्नं च दत्त्वा दीपसमन्वितम् ॥ <br>
अष्टांगं प्रणिपातं च ततः कार्यं च भक्तितः ॥ ११ ॥ <br>
हेमदानं प्रदातव्यं ब्राह्मणे वेदपारगे ॥ १२ ॥ <br>
एवं यात्रा भवेत्तस्य शास्त्रोक्ता नात्र संशयः ॥ <br>
एवं कृत्वा नरो देवि लभते जन्मनः फलम् ॥ १३ ॥ <br>
इति संक्षेपतः प्रोक्तं मृत्युञ्जयमहोदयम् ॥ <br>
पापघ्नं सर्वजंतूनां सर्वकामफलप्रदम् ॥ १४ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभास खण्डे प्रथमे प्रभासक्षेत्रमाहात्म्य एकादशरुद्रमाहात्म्ये मृत्युञ्जयमाहात्म्यवर्णनंनाम पञ्चनवतितमोऽध्यायः ॥ ९५ ॥<br>
<br>
<br>
</span>
