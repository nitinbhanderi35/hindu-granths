<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि मार्कण्डेयेशमुत्तमम् ॥ <br>
तस्मादुत्तरदिग्भागे मार्कण्डेन प्रतिष्ठितम् ॥१॥ <br>
सावित्र्याः पूर्वभागे तु नातिदूरे व्यवस्थितम् ॥ <br>
महर्षिरभवत्पूर्वं मार्कण्डेय इति श्रुतः ॥ २ ॥ <br>
अजरश्चामरश्चैव प्रसादात्पद्मयोनिनः ॥ <br>
स गत्वा तत्र विप्रेन्द्रो देवदेवस्य शूलिनः ॥ <br>
लिंगं तु स्थापयामास ज्ञात्वा तत्क्षेत्रमुत्तमम् ॥ ३ ॥ <br>
स तं पूज्य विधानेन स्थित्वा दक्षिणतो मुनिः ॥ <br>
पद्मासनधरो भूत्वा ध्यानावस्थस्तदाऽभवत् ॥ ४ ॥ <br>
तस्य ध्यानरतस्यैव प्रयुतान्यर्बुदानि च ॥ <br>
युगानां समतीतानि न जानाति मुनीश्वरः ॥ ५ ॥ <br>
अथ लोपं समापन्नः प्रासादः शांकरः स्थितः ॥ <br>
कालेन महता देवि पांसुभिर्मारुतोद्भवैः ॥ ६ ॥<br>
कस्यचित्त्वथ कालस्य प्रबुद्धो मुनिसत्तमः ॥ <br>
अपश्यत्पांसुभिर्व्याप्तं तत्सर्वं शिवमन्दिरम् ॥ ७ ॥ <br>
ततः कृच्छ्रात्स निष्क्रान्तः खनित्वा मुनिपुंगवः ॥ <br>
अकरोत्सुमहाद्वारं पूजार्थं तस्य भामिनि ॥ ८ ॥ <br>
प्रविश्य तत्र यो भक्त्या पूजयेद्वृषभध्वजम् ॥ <br>
स याति परमं स्थानं यत्र देवो महेश्वरः ॥ ॥ ९ ॥ <br>
देव्युवाच  ॥ <br>
अमरत्वं कथं प्राप्तो मार्कंण्डो मुनिसत्तमः ॥ <br>
अभवत्कौतुकं ह्येतत्तस्मात्त्वं वक्तुमर्हसि ॥ 7.1.209.१० ॥ <br>
अमरत्वं यतो नास्ति प्राणिनां भुवि शंकर ॥ <br>
देवानामपि कल्पांते स कथं न मृतो मुनिः ॥ ११ ॥ <br>
॥ ईश्वर उवाच ॥ ॥ <br>
अथातस्त्वां प्रव क्ष्यामि यथासावमरोऽभवत् ॥ <br>
आसीन्मुनिः पुराकल्पे मृकण्ड इति विश्रुतः ॥ १२ ॥ <br>
भृगोः पुत्रो महाभागः सभार्यस्तपसि स्थितः ॥ <br>
तस्य पुत्रस्तदा जातो वसतस्तु वनांतरे ॥ १३ ॥ <br>
स पाञ्चवार्षिको भूत्वा बाल एव गुणान्वितः ॥ <br>
कस्यचित्त्वथ कालस्य ज्ञानी तत्र समागतः ॥१४॥ <br>
तेन दृष्टस्तदा बालः प्रांगणे विचरन्प्रिये ॥ <br>
स्मृत्वाऽहसच्चिरं कालं भाव्यर्थं प्रति नोदितः ॥ १५ ॥ <br>
तस्य पित्रा स दृष्टस्तु सामुद्रज्ञो विदुत्तमः ॥ <br>
हास्यस्य कारणं पृष्टो विस्मयान्वितचेतसा ॥ १६ ॥ <br>
कस्मान्मे सुतमालोक्य स्मितं विप्र कृतं त्वया ॥ <br>
तत्र मे कारणं ब्रह्मन्यथावद्वक्तुमर्हसि ॥ ॥ १७ ॥ <br>
इति तस्य वचः श्रुत्वा ज्ञानी विप्रो वचोऽब्रवीत् ॥ १८ ॥ <br>
अयं पुत्रस्तव मुने सर्वलक्षणसंयुतः ॥ <br>
अद्यप्रभृति षण्मासमध्ये मृत्युमवाप्स्यति ॥ १९ ॥ <br>
यदि जीवेत्पुनरयं चिरायुर्वै भविष्यति ॥ <br>
अतो मया कृतं हास्यं विचित्रा कर्मणो गतिः ॥ 7.1.209.२० ॥ <br>
एतच्छ्रुत्वा वचो रौद्रं ज्ञानिना समुदाहृतम् ॥ <br>
व्रतोपनयनं चक्रे बालकस्य पिता तदा ॥ २१ ॥ <br>
आह चैनमृषिः पुत्रं दृष्ट्वा ब्राह्मणमागतम्॥ <br>
अभिवाद्यास्त्रयो वर्णास्ततः श्रेयो ह्यवाप्स्यसि ॥ २२ ॥ <br>
एवमुक्तः स वै विप्रः करोत्येवाभिवादनम् ॥ <br>
न वर्णावरजं वेत्ति बालभावाद्वरानने ॥ २३ ॥ <br>
पंचमासा ह्यतिक्रान्ता दिवसाः पञ्चविंशतिः ॥ <br>
एतस्मिन्नेव काले तु प्राप्ताः सप्तर्षयोऽमलाः ॥ २४ ॥ <br>
तीर्थयात्राप्रसंगेन तेन मार्गेण भामिनि ॥ <br>
कालेन तेन सर्वेऽथ यथावदभिवादनैः ॥ <br>
आयुष्मान्भव तैरुक्तः स बालो दण्डवल्कली ॥ २५ ॥ <br>
उक्त्वा ते तु पुनर्बालं वीक्ष्य वै क्षीणजीवितम् ॥ <br>
दिनानि पंच ते ह्यायुर्ज्ञात्वा भीतास्ततोऽनृतात् ॥ २६ ॥ <br>
ब्रह्मचारिणमादाय गतास्ते ब्रह्मणोऽन्तिके ॥ <br>
प्रतिमुच्याग्रतो बालं प्रणेमुस्ते पितामहम् ॥ २७ ॥ <br>
ततस्तेनापि बालेन ब्रह्मा चैवाभिवादितः ॥ <br>
चिरायुर्ब्रह्मणा बालः प्रोक्तोऽसावृषिसन्निधौ ॥ २८ ॥ <br>
ततस्ते मुनयः प्रीताः श्रुत्वा वाक्यं पितामहात् ॥ <br>
पितामहस्तु तान्दृष्ट्वा ऋषीन्प्रोवाच विस्मितान् ॥ <br>
केन कार्येण वाऽऽयाताः केन बालो निवेदितः ॥२९॥ <br>
॥ ऋषय ऊचुः ॥ ॥ <br>
भृगोः पुत्रो मृकण्डस्तु क्षीणायुस्तस्य बालकः ॥ <br>
अकालेन पिता ज्ञात्वा बबंधास्य च मेखलाम् ॥ 7.1.209.३० ॥ <br>
यज्ञोपवीतं च ततस्तेन विप्रेण बोधितः ॥ <br>
यं कञ्चिद्द्रक्ष्यसे लोके भ्रमन्तं भूतले द्विजम् ॥ ३१ ॥ <br>
तस्याभिवादनं कार्यं नित्यमेव च पुत्रक ॥<br>
&nbsp;ततो वयमनेनैव दृष्टा बालेन सत्तम ॥ ॥ ३२ ॥ <br>
तीर्थयात्राप्रसंगेन दैवयोगात्पितामह ॥ <br>
चिरायुरेष वै प्रोक्तो ह्यमीभिश्चाभिवादितैः ॥ ३३ ॥<br>
त्वत्सकाशं समानीतस्त्वया चैवमुदाहृतः ॥ <br>
कथं वागनृता देव ह्यस्माकं भवता सह ॥ ३४ ॥ <br>
उवाच बालमुद्दिश्य प्रहसन्पद्मसंभवः ॥ <br>
मत्समानायुषो बालो मार्कण्डेयो भविष्यति ॥ ३५ ॥<br>
कल्पस्यादौ तथा चान्ते सहायो मे भविष्यति ॥ <br>
ततस्तु मुनयः प्रीता गृहीत्वा मुनिदारकम् ॥ <br>
तस्मिन्नेव प्रदेशे तु मुमुचुश्चेष्टितं यतः ॥ ३६ ॥ <br>
तीर्थयात्रां गता विप्रा मार्कण्डेयो गृहं ययौ ॥ <br>
गत्वा गृहमथोवाच मृकण्डं मुनिसत्तमम् ॥ ३७ ॥ <br>
ब्रह्मलोकमहं नीतो मुनिभिस्तात सप्तभिः ॥ <br>
उक्तोऽयं ब्रह्मणा कल्पस्यादौ चान्ते च मे सखा ॥ ३८ ॥ <br>
भविष्यति न संदेहो मत्समायुश्च बालकः ॥ <br>
ततस्तैः पुनरानीतो मुक्तश्चैवाश्रमं प्रति ॥ ३९ ॥ <br>
मत्कृते हि द्विजश्रेष्ठ यातु ते मनसो ज्वरः ॥ <br>
मार्कण्डेयवचः श्रुत्वा मृकण्डो मुनिसत्तमः ॥ <br>
जगाम परमं हर्षं क्षणमेकं सुदुःसहम् ॥ 7.1.209.४० ॥ <br>
ततौ धैर्यं समास्थाय वाक्यमेतदुवाच ह ॥ ४१ ॥ <br>
अद्य मे सफलं जन्म जीवितं च सुजीवितम् ॥ <br>
यत्त्वया मे सुपुत्रेण दृष्टो लोकपितामहः ॥ ४२ ॥ <br>
वाजपेयसहस्रेण राजसूयशतेन च ॥ <br>
यं न पश्यन्ति विद्वांसः स त्वया लीलया सुत ॥ ४३ ॥ <br>
दृष्टश्चिरायुरप्येवं कृतस्तेनाब्जयोनिना ॥ <br>
दिवारात्रमहं तात तव दुःखेन दुखितः ॥ <br>
न निद्रामनुगच्छामि तन्मेदुःखं गतं महत् ॥ ४४ ॥ <br>
इति श्रीस्कान्दे महा पुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये मार्कण्डेयेश्वरमाहात्म्यवर्णनंनाम नवोत्तरद्विशततमोऽध्यायः ॥ ॥ २०९.॥ <br>
<br>
<br>
</span>
