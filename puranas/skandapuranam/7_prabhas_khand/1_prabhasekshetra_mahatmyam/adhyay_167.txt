<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि तत्रस्थां भूतमातृकाम् ॥<br>
सावित्र्या वारूणे भागे शतधन्वंतरे स्थिताम् ॥ <br>
नवकोटि गणैर्युक्तां प्रेतभूतसमाकुलाम् ॥ <br>
पूजितां सिद्धगंधर्वैर्देवादिभिरनेकशः ॥ २ ॥ <br>
॥ देव्युवाच ॥ ॥ <br>
भूतमातेति संहृष्टा ग्रामेग्रामे पुरेपुरे ॥ <br>
गायन्नृत्यन्हसँल्लोकः सर्वतः परिधावति ॥ ३ ॥ <br>
उन्मत्तवत्प्रलपते क्षितौ पतति मत्तवत् ॥ <br>
क्रुद्धवद्धावति परान्मृतवत्कृष्यते हि सः ॥ ४ ॥ <br>
सुखभंगांश्च कुरुते लोको वातगृहीतवत् ॥ <br>
भूतवद्भस्ममूत्रांबुकर्दमानवगाहते ॥ ५ ॥ <br>
किमेष शास्त्रनिर्दिष्टो मार्गः किमुत लौकिकः ॥ <br>
मुह्यते मे मनो देव तेन त्वं वक्तुमर्हसि ॥ ६ ॥ <br>
कथं सा पुरुषैः पूज्या प्रभासक्षेत्रवासिभिः ॥ <br>
कस्मात्तत्र गता देवी कस्मिन्काले समागता ॥ <br>
कस्मिन्दिने तु मासे तु तस्याः कार्यो महोत्सवः ॥ ७ ॥ <br>
॥ ईश्वर उवाच ॥ ॥ <br>
शृणु देवि प्रवक्ष्यामि यत्ते किंचिन्मनोगतम् ॥ <br>
आस्तिकाः श्रद्दधानाश्च भवन्तीति मतिर्मम ॥ ८ ॥ <br>
चाक्षुषस्यान्तरेऽतीते प्राप्ते वैवस्वतेऽन्तरे ॥ <br>
दक्षापमानात्संजाता तदा पर्वतपुत्रिका ॥ ९ ॥ <br>
द्वापरे तु द्वितीये वै दत्ता त्वं पर्वतेन मे ॥ <br>
विवाहे चैव संजाते सर्वदेवमनोरमे ॥ 7.1.167.१० ॥ <br>
त्वया च सहितः पूर्वं मन्दरे चारुकंदरे ॥ <br>
अक्रीडं च मुदा युक्तो दिव्यक्रीडनकैः प्रिये ॥ <br>
पीनोन्नतनितंबेन भ्राजमाना कुचोन्नताम् ॥ ११ ॥ <br>
सिताब्जवदनां हृष्टां दृष्ट्वाऽहं त्वां महाप्रभाम् ॥ <br>
दग्धकामतरोः कन्दकंदलीमिव निःसृताम् ॥ <br>
महार्हशयनस्थां त्वां तदा कामितवानहम् ॥ १२ ॥ <br>
सुरते तव संजातं दिव्यं वर्षशतं यदा ॥ <br>
तदा देवि समुत्थाय निरोधान्निर्गता बहिः ॥ ॥ १३ ॥ <br>
तवोदकात्समुत्तस्थौ नार्येका गह्वरोदरा ॥ <br>
कृष्णा करालवदना पिंगाक्षी मुक्तमूर्धजा ॥ १४ ॥ <br>
कपालमालाभरणा बद्धमुण्डार्धपिंडका ॥ <br>
खट्वांगकंकालधरा रुण्डमुंडकरा शिवा ॥ १५ ॥ <br>
द्वीपिचर्माम्बरधरा रणत्किंकिणिमेखला ॥ <br>
डमड्डमरुकारा च फेत्कारपूरिताम्बरा ॥ १६ ॥ <br>
तस्याश्च पार्श्वगा अन्यास्तासां नामानि मे शृणु ॥ <br>
सख्यो ब्राह्मणराक्षस्यस्तासां चैव सुदर्शनाः ॥ १७ ॥ <br>
दशकोटिप्रभेदेन धरां व्याप्य सुसंस्थिताः ॥ <br>
मुख्यास्तत्र चतस्रो वै महाबलपराक्रमाः ॥ १८ ॥ <br>
रक्तवर्णा महाजिह्वाऽक्षया वै पापकारिणी ॥ <br>
एतासामन्वये जाताः पृथिव्यां ब्रह्मराक्षसाः ॥ १९ ॥ <br>
श्लेष्मातकतरौ ह्येते प्रायशः सुकृतालयाः ॥ <br>
उत्तालतालचपला नृत्यंति च हसंति च ॥ 7.1.167.२० ॥ <br>
विज्ञेया इह लोकेऽस्मिन्भूतानां मूलनायकाः ॥ <br>
अतिकृष्णा भवन्त्येते व्यंतरान्तरचारिणः ॥ २१ ॥ <br>
वृक्षाग्रमात्रमाकाशं ते चरंति न संशयः ॥ ॥ २२ ॥ <br>
तथैव मम वीर्यात्तु मद्रूपाभरणः पुमान् ॥ <br>
कपालखट्वांगधरो जातश्चर्मविगुण्ठितः ॥ २३ ॥ <br>
अनुगम्यमानो बहुभिर्भूतैरपि भयंकरः ॥ <br>
सिंहशार्दूलवदनैर्वदनोल्लिखितांबरैः ॥ २४ ॥ <br>
एवं देवि तदा जातः क्षुधाक्रान्तो बभाष माम् ॥ <br>
अतोऽहं क्षुधितं दृष्ट्वा वरं हीमं च दत्तवान् ॥ २५ ॥ <br>
युवयोर्हस्तसंस्पर्शान्नक्तमेवास्तु सर्वशः ॥ <br>
नक्तं चैव बलीयांसौ दिवा नातिबलावुभौ ॥ <br>
पुत्रवद्रक्षतं लोकान्धर्मश्चैवानुपाल्यताम् ॥ ॥ २६ ॥ <br>
इत्युक्तौ तौ मया तत्र भूतमातृगणौ प्रिये ॥<br>
एकीभूतौ क्षणेनैव तौ भवानीभवोद्भवौ ॥ २७ ॥ <br>
दृष्ट्वा हृष्टमनाश्चाहमवोचं त्वां शुचिस्मिते ॥ २८ ॥ <br>
कल्याणि पश्यपश्यैतौ ममांशाच्च समुद्भवौ ॥ <br>
बीभत्साद्भुतशृंगारधारिणौ हास्यकारिणौ ॥२९॥ <br>
भ्रातृभांडा भूतमाता तथैवोदकसेविता ॥ <br>
संज्ञात्रयं स्मृतं देवि लोके विख्यातपौरुषम् ॥7.1.167.३०॥<br>
पुनः कृतांजलिपुटौ दृष्ट्वा मामूचतुस्तदा ॥ <br>
आवयोर्भगवन्कुत्र स्थाने वासो भविष्यति ॥३१॥ <br>
इत्युक्तवन्तौ तौ तत्र वरेण च्छन्दितौ मया ॥ <br>
अस्ति सौराष्ट्रविषये भारते क्षेत्रमुत्तमम् ॥३२॥ <br>
प्रभासेति समाख्यातं तत्र क्षेमं मम प्रियम् ॥ <br>
कूर्मस्य नैर्ऋते भागे स्थितं वै दक्षिणे परे॥३३॥ <br>
स्वाती विशाखा मैत्रं च यत्र ऋक्षत्रयं स्मृतम्॥<br>
तस्मिन्स्थाने सदा स्थेयं यावन्मन्वन्तरावधि॥३४॥<br>
अन्यदा जीविकं वच्मि तव भूतप्रिये सदा ॥ ३५ ॥ <br>
यत्र कण्टकिनो वृक्षा यत्र निष्पाववल्लरी ॥ <br>
भार्या पुनर्भूर्वल्मीकस्तास्ते वसतयश्चिरम् ॥ ३६ ॥ <br>
यस्मिन्गृहे नराः पञ्च स्त्रीत्रयं तावतीश्च गाः ॥ <br>
अन्धकारेंधनाग्निश्च तद्गृहे वसतिस्तव ॥ ३७ ॥ <br>
भूतैः प्रेतैः पिशाचैश्च यत्स्थानं समधिष्ठितम् ॥ <br>
एकावि चाष्टबालेयं त्रिगवं पञ्चमाहिषम् ॥ <br>
षडश्वं सप्तमातंगं तद्गृहे वसतिस्तव ॥ ३८ ॥ <br>
उद्दालकान्नपिटकं तद्वत्स्थाल्यादिभाजनम् ॥ <br>
यत्र तत्रैव क्षिप्तं च तव तच्च प्रतिश्रयम् ॥ ३९ ॥ <br>
मुशलोलूखले स्त्रीणामास्या तद्वदुदुंबरे ॥ <br>
भाषणं कटुकं चैव तत्र देवि स्थितिस्तव ॥ 7.1.167.४० ॥ <br>
खाद्यन्ते यत्र धान्यानि पक्वापक्वानि वेश्मनि ॥ <br>
तद्वच्छाखाश्च तत्र त्वं भूतैः सह चरिष्यसि ॥ ४१ ॥ <br>
स्थालीपिधाने यत्राग्निं ददते विकला नराः ॥ <br>
गृहे तत्र दुरिष्टानामशेषाणां समाश्रयः ॥ ४२ ॥ <br>
मानुष्यास्थि गृहे यत्र अहोरात्रे व्यवस्थितम् ॥ <br>
तत्रायं भूतनिवहो यथेष्टं विचरिष्यति ॥ ४३ ॥ <br>
सर्वस्मादधिकं ये न प्रवदन्ति पिनाकिनम् ॥ <br>
साधारणं वदंत्येनं तत्र भूतैः समाविश ॥ ४४ ॥ <br>
कन्या च यत्र वै वल्ली रोहीनाम जटी गृहे ॥ <br>
अगस्त्य पादपो वापि बंधुजीवो गृहेषु वै ॥ ४५ ॥ <br>
करवीरो विशेषेण नंद्यावर्तस्तथैव च ॥ <br>
मल्लिका वा गृहे येषां भूतयोग्यं गृहं हि तत् ॥ ४६ ॥ <br>
तालं तमालं भल्लातं तिंतिणीखंडमेव वा ॥ <br>
बकुलं कदलीखंडं कदंबः खदिरोऽपि वा ॥४७॥ <br>
न्यग्रोधो हि गृहे येषामश्वत्थं चूत एव वा ॥ <br>
उदुंबरश्च पनसः सर्वभूत प्रियं हि तत् ॥४८॥ <br>
यत्र काकगृहं वै स्यादारामे वा गृहेऽपि वा ॥ <br>
भिक्षुबिंबं च वै यत्र गृहे दक्षिणके तथा ॥४९॥ <br>
बिंबमूर्ध्वं च यत्रस्थं तत्र भूतनिवेशनम् ॥7.1.167.५०॥ <br>
लिंगार्चनं न यत्रैव यत्र नास्ति जपादिकम् ॥ <br>
यत्र भक्तिविहीना वै भूतानां तान्गृहान्वदेत् ॥५१॥ <br>
मलिनास्यास्तु ये मर्त्या मलिनांबर धारिणः ॥ <br>
मलदंता गृहस्था ये गृहं तेषां समाविश ॥५२॥ <br>
अगम्यनिरता ये तु मैथुने व्यभिचारतः ॥ <br>
संध्यायां मैथुनं यांति गृहं तेषां समाविश ॥ ॥ ५३ ॥ <br>
बहुना किं प्रलापेन नित्यकर्मबहिष्कृताः ॥ <br>
रुद्रभक्तिविहीना ये गृहं तेषां समाविश ॥ ५४ ॥ <br>
अदत्त्वा भुंजते योऽन्नं बंधुभ्योऽन्नं तथोदकम् ॥ <br>
सपिण्डान्सोदकांश्चैव तत्कालात्तान्नरान्भज ॥ ५५ ॥ <br>
यत्र भार्या च भर्ता च परस्परविरोधिनौ ॥ <br>
सह भूतैर्गृहं तस्य विश त्वं भयवर्ज्जिता ॥ ५६ ॥<br>
वासुदेवे रतिर्नास्ति यत्र नास्ति सदा हरिः ॥ <br>
जपहोमादिकं नास्ति भस्म नास्ति गृहे नृणाम् ॥ ५७ ॥ <br>
पर्वस्वप्यर्चनं नास्ति चतुर्दश्यां विशेषतः ॥ ५८ ॥ <br>
कृष्णाष्टम्यां च ये मर्त्याः संध्यायां भस्मवर्जिताः ॥ <br>
पंचदश्यां महादेवं न यजंति च यत्र वै ॥५९॥ <br>
पौरजानपदैर्यत्र प्राक्प्रसिद्धा महोत्सवाः ॥ <br>
क्रियते पूर्ववन्नैव तद्गृहं वसतिस्तव ॥ 7.1.167.६० ॥ <br>
वेदघोषो न यत्रास्ति गुरुपूजादिकं न च ॥ <br>
पितृकर्मविहीनं च तद्भूतस्य गृहं स्मृतम् ॥। ॥ ६१ ॥ <br>
रात्रौरात्रौ गृहे यस्मिन्कलहो जायते मिथः ॥ <br>
बालानां प्रेक्षमाणानां यत्र वृद्धश्च पूर्वतः ॥ <br>
भक्षयेत्तत्र वै हृष्टा भूतैः सह समाविश ॥६२॥ <br>
कस्मिन्मासे दिने चापि भवित्री लोकपूजिता ॥ <br>
इत्युक्तोऽहं तया देवि तामवोचं पुनः प्रिये ॥६३॥ <br>
अमा या माधवे मासि तस्मिन्या च चतुर्दशी ॥ <br>
तस्यां महोत्सवस्तत्र भविता ते चिरंतनः॥६४॥<br>
याः स्त्रियस्तां च यक्ष्यंति तस्मिन्काले महोत्सवे॥ <br>
बलिभिः पुष्पधूपैश्च मा तासां त्वं गृहे विश॥६५॥ <br>
नारायण हृषीकेश पुण्डरीकाक्ष माधव ॥ <br>
अच्युतानंत गोविंद वासुदेव जनार्दन ॥ ६६ ॥ <br>
नृसिंह वामनाचिंत्य केशवेति च ये जनाः ॥ <br>
रुद्र रुद्रेति रुद्रेति शिवाय च नमोनमः ॥ ६७ ॥ <br>
वक्ष्यंति सततं हृष्टास्तेषां धनगृहादिषु ॥ <br>
आरामे चैव गोष्ठे च मा विशेथाः कथंचन ॥ ६८ ॥ <br>
देशाचाराञ्ज्ञा तिधर्माञ्जपं होमं च मंगलम् ॥ <br>
दैवतेज्यां विधानेन शौचं कुर्वंति ये जनाः ॥ <br>
लोकापवादभीता ये पुमांसस्तेषु मा विश ॥६९॥ <br>
॥ देव्युवाच ॥ <br>
कदा पूजा प्रकर्तव्या भूतमातुः सुखार्थिभिः ॥ <br>
पुरुषैर्देवदेवेश एतन्मे वक्तुमर्हसि ॥ 7.1.167.७० ॥ <br>
॥ ईश्वर उवाच ॥ ॥ <br>
सर्वत्रैषा भगवती बालानां हितकारिणी ॥ <br>
नामभेदैः कालभेदैः क्रियाभेदैश्च पूज्यते ॥७१॥ <br>
प्रतिपत्प्रभृति वैशाखे यावच्चतुर्दशीतिथिः ॥ <br>
तावत्पूजा प्रकर्तव्या प्रेरणीप्रेक्षणीयकैः ॥ ७२ ॥ <br>
भग्नामपि गतां चैनां जरत्तरुतले स्थिताम् ॥ <br>
सेचयिष्यंति ये भक्त्या जलसंपूर्णगंडुकैः ॥ ७३ ॥ <br>
ग्रीवासूत्रकसिन्दूरैः पुष्पैर्धूपैस्तथार्चयेत्॥ <br>
तत्र सिद्धवटः पूज्यः शाखां चास्य विनिक्षिपेत्॥ ७४ ॥ <br>
पूजितां तां नरैर्यत्नादवलोक्य शुभेप्सुभिः ॥ <br>
भोजयेत्क्षिप्रासंयावकृशरापूपपायसैः ॥७५॥ <br>
एवं विधिं यः कुरुते पुरुषो भक्तिभावतः ॥ <br>
स पुत्रपशुवृद्धिं च शरीरारोग्यमाप्नुयात् ॥७६॥ <br>
न शाकिन्यो गृहे तस्य न पिशाचा न राक्षसाः ॥ <br>
पीडां कुर्वन्ति शिशवो यान्ति वृद्धिमनामयाम् ॥ ७७ ॥ <br>
अथ देवि प्रवक्ष्यामि प्रतिपत्प्रभृति क्रमात् ॥ <br>
यथोत्सवो नरैः कार्यः प्रेरणीप्रेक्षणीयकैः ॥७८॥ <br>
विकर्मफलनिर्द्देशैः पाखंडानां विटंबनैः ॥ <br>
प्रदर्श्यते हास्यपरैर्नरैरद्भुतचेष्टितैः ॥ ७९ ॥ <br>
पञ्चम्यां तु विशेषेण रात्रौ कोलाहलः शुभे ॥ <br>
जागरं तत्र कुर्वीत देवीं पूज्य प्रयत्नतः ॥ 7.1.167.८० ॥ <br>
विश्वस्य धनलोभेन स्वाध्यायो निहतः पतिः॥ <br>
आरोप्यमाणं शूलाग्रमेनं पश्यत भो जनाः॥८१॥ <br>
दृष्टो भवद्भिर्दुष्टः स परदारावमर्शकः ॥ <br>
छित्त्वा हस्तौ च खड्गेन खरारूढस्तु गच्छति ॥ ८२ ॥ <br>
शीर्णश्चैवासिपत्रेण अस्याभरणभूषितः ॥ <br>
सुखासन समारूढः सुकृती यात्यसौ सुखम् ॥ ८३ ॥ <br>
हे जनाः किं न पश्यध्वं स्वामिद्रोहकरं परम् ॥ <br>
करपत्रैर्विदार्यंतमुच्छलच्छोणितान्तरम् ॥ ८४ ॥ <br>
चौरः किलायं संप्राप्तः सर्वोद्वेगकरः परः ॥ <br>
दंडप्रहाराभिहतो नीयते दंडपाशकैः ॥ ८५ ॥ <br>
प्रेक्षकैश्चेष्टितः शश्वदारटन्विविधैः स्वरैः ॥ <br>
संयम्य नीयते हन्तुं लज्जितोऽधोमुखो जनाः ॥ ८६ ॥ <br>
सितकेशं सितश्मश्रुं सितांबरधरध्वजम् ॥ <br>
विटंकाद्यैश्च चेटीभिर्हन्यमानं न पश्यथि ॥८७॥ <br>
गृहान्निष्क्राम्य मां रंडां गृहं नीत्वाऽकरोद्रतिम् ॥ <br>
कस्मादसौ न कुरुते मूढो भरणपोषणम् ॥ ८८ ॥ <br>
भैरवाभरणो नेता सदा घूर्णितलोचनः ॥ <br>
प्रवृत्ततंद्रवन्मूढो वध्यश्चासावितस्ततः ॥८९॥ <br>
निर्वेदेकोऽस्य हृदये धनक्षेत्रादिसंभवः ॥ <br>
गृहीतं यदनेनाद्य बालेनापि महाव्रतम् ॥ <br>
रक्ताक्षं काककृष्णांगं सत्वरं किं न पश्यथि ॥ 7.1.167.९० ॥ <br>
तरुकोटरगान्बद्ध्वा अन्याञ्छृंखलया तथा ॥ <br>
शरौघैः काष्ठकैश्चैव बहुभिः शकलीकृतान् ॥ ९१ ॥ <br>
विमुक्तहक्काहुंकारा न्सुप्रहारान्निरीक्षत ॥ ९२ ॥ <br>
इमां कृष्णार्धवदनां ग्रहीष्यसि दुरात्मिकाम् ॥ <br>
विमुक्तकेशां नृत्यन्तीं पश्यध्वं योगिनीमिव ॥ ९३ ॥ <br>
गम्भीर नूपुरध्वानप्रवृद्धोद्धततांडवा ॥ <br>
उन्मत्तनेत्रचरणा यात्येषा डिम्भमण्डली ॥ ९४ ॥ <br>
कटीतटस्थपिटिकोल्लसत्कंबलधारिणी ॥ <br>
अटते नटती ह्युर्वी परितश्च गृहाद्गृहम् ॥ ९५ ॥ <br>
इत्येवमादिभिर्नित्यं प्रेरणीप्रेक्षणीयकैः ॥ <br>
प्रेरयेत्तान्महानित्थं पुत्रभ्रातृसुहृद्वृतः ॥ ९६ ॥ <br>
एकादश्यां नवम्यां वा दीपं प्रज्वाल्य कुण्डकम् ॥ <br>
मुखबिंबानि तत्रैव लेपदारुकृतानि वै ॥ ९७ ॥ <br>
विचित्राणि महार्हाणि रौद्रशान्तानि कारयेत् ॥ <br>
मातृणां चण्डिकादीनां राक्षसानां तथैव च ॥ ९८ ॥ <br>
भूतप्रेतपिशाचानां शाकिनीनां तथैव च ॥ <br>
मुखानि कारयेत्तत्र हावभावकृतानि च ॥ ९९ ॥ <br>
रक्षिभिर्बहुभिर्गुप्तं तिर्य ग्ध्वनिपुरःसरम् ॥ <br>
अमावास्यां महादेवि क्षिपेत्पूजाक्रमैर्नरः ॥ 7.1.167.१०० ॥ <br>
ततः प्रदोषसमये यत्र देवी जनैर्वृता ॥ <br>
तत्र गच्छेन्महारावैः फेत्कारा कुलकीर्तनैः ॥ १०१ ॥ <br>
वीरचर्याविधानेन नगरे भ्रामयेन्निशि ॥ <br>
वीरचर्या स कथितो दीपः सर्वार्थसाधकः ॥ १०२ ॥ <br>
नित्यं निष्क्रामयेद्दीपं याव त्पञ्चदशी तिथिः ॥ <br>
पञ्चदश्यां प्रकुर्वीत भूतमातुर्महोत्सवम् ॥ <br>
तस्य गृहेश्वरं यावद्गृहे विघ्नं न जायते ॥ १०३ ॥ <br>
अथ कालान्तरेऽतीते भूतमातुः शरीरतः ॥ <br>
जाताः प्रस्वेदबिन्दुभ्यः पिशाचाः पञ्चकोटयः ॥ १०४ ॥ <br>
सर्वे ते क्रूरवदना जिह्वाज्वालाकृशोदराः ॥ <br>
पाणिपात्राः पिशाचास्ते निसृष्टबलिभोजनाः ॥ १०५ ॥ <br>
धमनीसंतताः शुष्काः श्मश्रुलाश्चर्मवाससः ॥ <br>
उलूखलैराभरणैः शूर्पच्छत्रासनांबराः ॥ १०६ ॥ <br>
नक्तं ज्वलितकेशाढ्या अंगारानुद्गिरंति वै ॥ <br>
अंगारकाः पिशाचास्ते मातृमार्गानुसारिणः ॥ १०७ ॥ <br>
आकर्णदारितास्याश्च लंबभ्रूस्थूलनासिकाः ॥ <br>
बलाढ्यास्ते पिशाचा वै सूतिकागृहवासिनः ॥ १०८ ॥<br>
पृष्ठतः पाणिपादाश्च पृष्ठगा वातरंहसा ॥ <br>
विषादनाः पिशाचास्ते संग्रामे पिशिताशनाः ॥ ॥ १०९ ॥ <br>
एवंविधान्पिशाचांस्तु दृष्ट्वा दीनानुकम्पया ॥ <br>
तेभ्योऽहमवदं किञ्चित्कारुण्यादल्पचेतसाम् ॥ 7.1.167.११० ॥ <br>
अन्तर्धानं प्रजादेहे कामरूपित्वमेव च ॥ <br>
उभयोः संध्ययोश्चारं स्थानान्याजीवितं तथा ॥ १११ ॥ <br>
गृहाणि यानि नग्नानि शून्यान्यायतनानि च ॥ <br>
विध्वस्तानि च यानि स्यू रचनारोषितानि च॥ ११२ ॥ <br>
राजमार्गोपरथ्याश्च चत्वराणि त्रिकाणि च ॥ <br>
द्वाराण्यट्टालकांश्चैव निर्गमान्संक्रमांस्तथा ॥ ॥ ११३ ॥ <br>
पथो नदीश्च तीर्थानि चैत्यवृक्षान्महापथान् ॥ <br>
स्थानानि तु पिशाचानां निवासायाददां प्रिये ॥ ११४ ॥ <br>
अधार्मिका जनास्तेषामा जीवो विहितः पुरा ॥ <br>
वर्णाश्रमाचारहीनाः कारुशिल्पिजनास्तथा ॥ ११५ ॥ <br>
अनुतापाश्च साधूनां चौरा विश्वासघातिनः ॥ <br>
एतैरन्यैश्च बहुभिरन्यायोपार्जितैर्धनैः ॥ ११६ ॥ <br>
आरभ्यते क्रिया यास्तु पिशाचास्तत्र देवताः ॥ <br>
मधुमासदिने दध्ना तिलचूर्णसुरासवैः ॥ ११७ ॥ <br>
पूपैर्हारिद्रकृशरैस्तिलैरिक्षुगुडौदनैः ॥ <br>
कृष्णानि चैव वासांसि धूम्राः सुमनसस्तथा ॥ ११८ ॥ <br>
सर्वभूतपिशाचानां कृता देवी मया शुभा ॥ <br>
एवंविधा भूतमाता सर्वभूतगणैर्वृता ॥ ११९ ॥ <br>
प्रभासे संस्थिता देवी समुद्रादुत्तरेण तु ॥ <br>
य एतां वेद वै देव्या उत्पत्तिं पापनाशिनीम् ॥ 7.1.167.१२० ॥ <br>
कुत्सिता संतति स्तस्य न भवेच्च कदाचन ॥ <br>
भूतप्रेतपिशाचानां न दोषैः परिभूयते ॥ १२१ ॥ <br>
सर्वपापविनिर्मुक्तः सर्वसौभाग्यसंयुतः ॥ <br>
सर्वान्कामानवाप्नोति नारीहृदयनंदनः ॥ १२२ ॥ <br>
ये मानयंति निजहासकलैर्विलासैः संसेवया अभयदा भवभूतमाताम् ॥ <br>
ते भ्रातृभृत्यसुतबंधुजनैर्युताश्च सर्वोपसर्ग रहिताः सुखिनो भवन्ति ॥ १२३ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये भूत मातृकामाहात्म्यवर्णनंनाम सप्तषष्ट्युत्तरशततमोऽध्यायः ॥ १६७ ॥<br>
<br>
<br>
</span>
