<span style="font-size: 14pt; line-height: 200%">॥ ईश्वर उवाच ॥ ॥ <br>
तस्यैवोत्तरदिग्भागे किञ्चिद्वायव्यसंस्थितम् ॥ <br>
संगालेश्वरनामास्ति सर्वपातकनाशनम् ॥ १ ॥ <br>
तत्र ब्रह्मा च विष्णुश्च लिंगस्याराधनोद्यतौ ॥ <br>
शक्रश्चैव महातेजा लिंगं पूजितवान्प्रिये ॥ २ ॥ <br>
वरुणो धनदश्चैव धर्मराजोऽथ पावकः ॥ <br>
आदित्यैर्वसुभिश्चैव लोकपालैः समंततः ॥ ३ ॥ <br>
आराधितं महालिंगं संगालेश्वरनामभृत् ॥ <br>
पूजयित्वा तु ते सर्वे दृष्ट्वा माहात्म्यमुत्तमम् ॥ ४ ॥ <br>
ऊचुश्च सहसा देवि परमानंदसंयुताः ॥ <br>
देवानां निवहैर्यस्मात्समागत्य प्रतिष्ठितम् ॥ <br>
संगालेश्वरनामास्य भविष्यति धरातले ॥ ५ ॥ <br>
संगालेश्वरनामानं पूजयिष्यंति मानवाः ॥ <br>
न तेषामन्वये कश्चिन्निर्धनः संभविष्यति ॥ ६ ॥ <br>
गोसहस्रस्य दत्तस्य कुरुक्षेत्रे च यत्फलम् ॥ <br>
तत्फलं समवाप्नोति संगालेश्वरदर्शनात् ॥ ७ ॥ <br>
अमावास्यां च संप्राप्य स्नानं कृत्वा विधानतः ॥ <br>
यः करोति नरः श्राद्धं पितॄणां रोषवर्जितः ॥ <br>
पितरस्तस्य तृप्यंति यावदाभूतसंप्लवम् ॥ ८ ॥ <br>
अर्धक्रोशं च तत्क्षेत्रं समंतात्परिमण्डलम् ॥ <br>
सर्वकामप्रदं नृणां सर्वपातकनाशनम् ॥ ९ ॥ <br>
अस्मिन्क्षेत्रे महादेवि जीवा उत्तममध्यमाः ॥ <br>
कालेन निधनं प्राप्तास्तेऽपि यांति परां गतिम् ॥7.1.300.१०॥। <br>
गृहीत्वानशनं ये तु प्राणांस्त्यक्ष्यंति मानवाः ॥ <br>
निश्चयं ते महादेवि लीयंते परमेश्वरे ॥११॥ <br>
गवा हता द्विजहता ये च वै दंष्ट्रिभिर्हता॥ <br>
आत्मनो घातका ये तु सर्पदष्टाश्च ये मृताः ॥ १२ ॥ <br>
शय्यायां विगतप्राणा ये च शौचविवर्जिताः ॥ <br>
अस्मिंस्तीर्थे महापुण्ये अपुनर्भवदायके॥ १३ ॥ <br>
दत्तैः षोडशभिः श्राद्धैर्वृषोत्सर्गे कृते पुनः ॥ <br>
विधिवद्भोजितैर्विप्रैर्भवेन्मुक्तिर्न संशयः ॥ १४ ॥ <br>
एवमुक्त्वा सुराः सर्वे गतवंतस्त्रिविष्टपम् ॥ १५ ॥ <br>
संगालेश्वरमाहात्म्यं संक्षेपात्कथितं तव ॥ <br>
श्रुतं हरति पापानि दुःखशोकांस्तथैव च ॥ १६ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये संगालेश्वरमाहात्म्यवर्णनंनाम त्रिशततमोऽध्यायः ॥ ३०० ॥ <br>
<br>
<br>
</span>
