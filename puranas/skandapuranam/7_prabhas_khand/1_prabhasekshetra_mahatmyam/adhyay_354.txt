<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि कर्दमालमनुत्तमम् ॥ <br>
तीर्थं त्रैलोक्यविख्यातं सर्वपातकनाशनम् ॥ १ ॥ <br>
तस्मिन्नेकार्णवे घोरे नष्टे स्थावरजंगमे ॥ <br>
चन्द्रार्कतपने नष्टे ज्योतिषि प्रलयं गते ॥ २ ॥ <br>
रसातलगतामुर्वीं दृष्ट्वा देवो जनार्दनः ॥ <br>
वाराहं रूपमास्थाय दंष्ट्राग्रेण वरानने ॥ <br>
उत्क्षिप्य धरणीं मूर्ध्ना स्वस्थाने संन्यवेशयत् ॥ ३॥ <br>
उद्धृत्य भगवान्विष्णुर्वाक्यमेतदुवाच ह ॥ ४ ॥ <br>
अत्र स्थाने स्थितेनैव मया त्वं देवि चोद्धृता ॥ <br>
ममात्र नियतं वासः सदैवायं भविष्यति ॥ ५ ॥ <br>
ये पितॄंस्तर्पयिष्यंति कर्दमाले वरानने ॥ <br>
आकल्पं तर्पितास्तेन भविष्यंति न संशयः ॥ ६ ॥ <br>
तत्र श्राद्धं करिष्यंति शाकैर्मूलफलेन वा ॥ <br>
भविष्यति कृतं श्राद्धं सर्वतीर्थेषु वै शुभे ॥ ७ ॥ <br>
अत्र तीर्थे नरः स्नात्वा यो मां पश्यति मानवः ॥ <br>
अपि कीटपतंगा ये निधनं यांति मानवाः ॥ <br>
ते मृतास्त्रि दिवं यान्ति सुकृतेन यथा द्विजाः ॥ ८ ॥ <br>
ततो द्वीपेषु जायन्ते धनाढ्याश्चोत्तमे कुले ॥ <br>
दंष्ट्राभेदेन यत्तोयं निर्गतं ते शरीरतः ॥ ९ ॥ <br>
तत्र स्नात्वा नरो देवि तिर्यग्योनौ न जायते ॥ 7.1.353.१० ॥ <br>
॥ ईश्वर उवाच ॥ ॥ <br>
शृणु देवि यथावृत्तमाश्चर्यं तत्र वै पुरा ॥ <br>
मृगयूथं सुसन्त्रस्तं लुब्धकैः परिपीडितम् ॥ <br>
प्रविष्टं कर्दमाले तु सद्यो मानुषतां गतम् ॥ ११ ॥ <br>
अथ ते लुब्धका दृष्ट्वा विस्मयोत्फुल्ललोचनाः ॥ <br>
अपृच्छंत च संभ्रातास्तान्मर्त्यान्वरवर्णिनि ॥ १२ ॥ <br>
मृगयूथमनुप्राप्तं केन मार्गेण निर्गतम् ॥ <br>
अथोचुस्ते वयं प्राप्ता मानुषं मृगरूपिणः ॥ १३ ॥ <br>
एतत्तीर्थप्रभावोऽयं न विद्मो ह्यात्म कारणम् ॥ <br>
ततस्ते लुब्धकास्त्यक्त्वा धनूंषि सशराणि च ॥ <br>
तत्र स्नात्वा महाभागे मुक्ताश्च सर्वपातकैः ॥ १४ ॥ <br>
॥ पार्वत्युवाच ॥ ॥ <br>
भगवन्विस्तरं ब्रूहि कर्दमालमहोदयम् ॥ <br>
उत्पत्तिं च विधानं च क्षेत्रसीमादिकं क्रमात् ॥ १५ ॥ <br>
॥ ईश्वर उवाच ॥ ॥ <br>
शृणु देवि रहस्यं तु कर्द मालसमुद्भवम् ॥ <br>
गूढं ब्रह्मर्षिसर्वस्वं न देयं कस्यचित्त्वया ॥ १६ ॥ <br>
पूर्वमेकार्णवे घोरे नष्टे स्थावरजंगमे ॥ <br>
चन्द्रार्कपवने नष्टे ज्योतिषि प्रलयं गते ॥ १७ ॥ <br>
एकार्णवं जगदिदं ब्रह्मापश्यदशेषतः ॥ <br>
तस्मिन्वसुमती मग्ना पातालतलमागता ॥ १८ ॥ <br>
ततो यज्ञवराहोऽसौ कृत्वा यज्ञमयं वपुः ॥ <br>
उद्दधार महीं कृत्स्नां दंष्ट्राग्रेण वरानने ॥ १९ ॥<br>
</span>
