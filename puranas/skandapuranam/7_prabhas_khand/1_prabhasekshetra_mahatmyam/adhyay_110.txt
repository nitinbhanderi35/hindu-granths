<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेद्वरारोहे प्रभासेश्वरमुत्तमम् ॥ <br>
गौरीतपोवनाद्देवि पश्चिमे समुदाहृतम् ॥१॥ <br>
धनुषां सप्तके देवि नातिदूरे व्यवस्थितम् ॥<br>
स्थापितं तन्महालिंगं वसूनामष्टमेन हि ॥ २ ॥ <br>
प्रभास इति नाम्ना हि शिवपूजारतेन वै ॥ <br>
स पुत्रकामो देवेशि प्रभासक्षेत्रमागतः ॥३॥ <br>
प्रतिष्ठाप्य महालिङ्गं चचार विपुलं तपः ॥ <br>
आग्नेयमिति विख्यातं दिव्याब्दानां शतं प्रिये ॥ ४ ॥ <br>
ततस्तस्य महादेवि सम्यक्छ्रद्धान्वि तस्य वै ॥ <br>
तुतोष भगवान्रुद्रो ददौ यन्मनसीप्सितम् ॥५॥ <br>
बृहस्पतेस्तु भगिनी भुवना ब्रह्मवादिनी ॥ <br>
प्रभासस्य तु सा भार्या वसूनामष्टमस्य च ॥ ॥६॥ <br>
विश्वकर्मा सुतस्तस्याः सृष्टिकर्ता प्रजापतिः॥ <br>
देवानां तक्षको विद्वान्मनोर्मातामहः स्मृतः ॥७॥ <br>
तक्षकः सूर्यबिंबस्य तेजसः शातनो महान्॥ <br>
एवं तस्याऽभवत्पुत्रो वसूनामष्टमस्य वै ॥ ८ ॥ <br>
प्रभासनाम्नो देवेशि तल्लिंगाराधनोद्यतः ॥ <br>
इति ते कथितं देवि प्रभासेश्वरसूचकम् ॥ ९ ॥ <br>
माहात्म्यं सर्वपापघ्नं सर्वकामप्रदं शुभम् ॥ <br>
यस्तं पूजयते भक्त्या सम्यक्छ्रद्धासमन्वितः ॥ 7.1.110.१० ॥ <br>
भूमिशायी निराहारो जपन्वै शतरुद्रियम् ॥ <br>
माघे मासि चतुर्दश्यां स्नात्वा सागरसंगमे ॥ ११ ॥ <br>
पंचामृतेन संस्नाप्य पूजयित्वा विधानतः ॥ १२ ॥<br>
य एवं कुरुते देवि सम्यग्यात्रामहोत्सवम् ॥ <br>
स मुक्तः पातकैः सर्वैः सर्वकामैः समृद्ध्यते ॥ <br>
वृषस्तत्रैव दातव्यः सम्यग्यात्राफलेप्सुभिः ॥ १३ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये प्रभासेश्वरमाहात्म्यवर्णनंनाम दशोत्तरशततमोऽध्यायः ॥ ११० ॥ <br>
<br>
<br>
</span>
