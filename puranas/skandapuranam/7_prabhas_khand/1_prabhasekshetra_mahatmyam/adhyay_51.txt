<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि केतुलिंगं महाप्रभम् ॥ <br>
राह्वीशानादुत्तरे च मंगलायाश्च दक्षिणे ॥ १ ॥ <br>
धनुषोंतरमानेन नातिदूरे व्यवस्थितम् ॥ <br>
लिंगं महाप्रभावं हि सर्वपातकनाशनम् ॥ २ ॥ <br>
केतुर्नाम ग्रहोत्युग्रः शिवसद्भावभावितः ॥ <br>
वर्तुलोऽतीव विस्तीर्णो लोचनाभ्यां सुभीषणः ॥ ३ ॥ <br>
पलालधूमसंकाशो ग्रहपीडापहारकः ॥ <br>
तत्राकरोत्तपश्चोग्रं दिव्याब्दानां शतं प्रिये ॥ ४ ॥ <br>
तस्य तुष्टो महादेवो ग्रह त्वं प्रददौ प्रिये ॥ <br>
एकादशशतानां च ग्रहाणामाधिपत्यताम् ॥ ५ ॥ <br>
तत्रस्थं पूजयेद्भक्त्या केतुलिंगं महाप्रभम् ॥ <br>
केतूदये महाघोरे तस्मिन्दृष्टे विशेषतः ॥ ६ ॥ <br>
ग्रहपीडासु चोग्रासु पूजयेत्तं विधानतः ॥ <br>
पुष्पैर्गंधैस्तथा धूपैर्नैवेद्यैर्विविधैः शुभैः ॥ ७ ॥ <br>
तोषयेद्विधिवद्देवं केतुं कल्मषनाशनम् ॥ ८ ॥ <br>
इति संक्षेपतः प्रोक्तं केतुलिंगं महोदयम् ॥ <br>
ग्रहपीडोपशमनं सर्वपातकनाशनम् ॥ ९ ॥ <br>
एतानि नव लिंगानि ग्रहाणां कथितानि ते ॥ <br>
यः पश्यति नरो नित्यं तस्य पीडाभयं कुतः ॥ 7.1.51.१० ॥ <br>
न दौर्भाग्यं कुले तस्य न रोगी नैव दुःखितः ॥ <br>
जायते पुत्रवद्देवि तं रक्षंति महाग्रहाः ॥ ११ ॥ <br>
इति ते कथितं सम्यक्चतुर्दशायतनं प्रिये ॥ <br>
विघ्नेश्वरं समारभ्य यावत्केतुप्रतिष्ठितम् ॥ १२ ॥ <br>
नवग्रहेश्वराणां तु माहात्म्यं पापनाशनम् ॥ <br>
तथैव पंचलिंगानां श्रुत्वा पापैः प्रमुच्यते ॥ १३ ॥ <br>
कपर्द्दिनं समारभ्य चंडनाथांतकानि च ॥ <br>
पंचैव मुद्रालिंगानि नापुण्यो वेद मानवः ॥ १४ ॥ <br>
सूर्येश्वरं समारभ्य केतुलिंगांतकानि वै ॥ <br>
नवग्रहाणां लिंगानि नान्यो जानाति कश्चन ॥ १५ ॥ <br>
चतुर्दशविधा त्वेवं प्रोक्ताऽऽयतनसंगतिः ॥ <br>
यश्चैनां वेद भावेन स क्षेत्रफलमश्नुते ॥ १६ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये केत्वीश्वरमाहात्म्यवर्णननामैकपंचाशोऽध्यायः ॥ ५१ ॥<br>
<br>
<br>
</span>
