<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि नीलरुद्रं द्वितीयकम्॥ <br>
भूतेशादुत्तरे भागे धनुषां षोडशे स्थितम् ॥ १ ॥ <br>
महालिंगं महादेवि गणगंधर्वपूजितम्॥ <br>
संस्नाप्य तं विधानेन ईशमंत्रेण पूजयेत्॥ २ ॥ <br>
कुमुदोत्पलसंभारैः सम्यक्संभावितात्मवान् ॥ <br>
कृत्वा प्रदक्षिणां तस्य नमस्कारेण पूजयेत् ॥ ३ ॥ <br>
एवं कृत्वा नरो देवि राजसूयफलं लभेत् ॥ <br>
वृषस्तत्रैव दातव्यः सम्यग्यात्राफलेप्सुभिः ॥ ४ ॥ <br>
नीलांजननिभो दैत्यो निहतश्चांतकः पुरा ॥  <br>
तस्य रोदयिता स्त्रीणां नीलरुद्रस्ततः स्मृतः॥५॥ <br>
तस्य संक्षेपतः प्रोक्तं माहात्म्यं पापनाशनम् ॥ <br>
सम्यक्छ्रद्धान्वितैः प्राप्यं श्राव्यं तद्दर्शनोत्सुकैः ॥ ६ ॥<br>
इतिश्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य एकादशरुद्रमाहात्म्ये नील रुद्रमाहात्म्यवर्णनंनामाष्टाशीतितमोऽध्यायः ॥ ८८ ॥<br>
<br>
<br>
</span>
