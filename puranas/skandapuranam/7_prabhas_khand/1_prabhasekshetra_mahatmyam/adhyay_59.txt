<span style="font-size: 14pt; line-height: 200%">॥ ईश्वर उवाच ॥ ॥ <br>
अथ वच्मि तृतीयां ते ज्ञानशक्तिं शिवात्मिकाम् ॥ <br>
प्रभासक्षेत्रमध्यस्थां दारिद्र्यौघविनाशिनीम् ॥ १ ॥ <br>
अजेति नाम्नीं तां देवीं राह्वीशाद्दक्षिणे स्थिताम् ॥ <br>
मम वक्त्राद्विनिष्क्रांता षष्ठाद्वै विष्णुपूजितात् ॥ २ ॥ <br>
॥ देव्युवाच ॥ ॥ <br>
पंचवक्त्राणि देवेश प्रसिद्धानि तव प्रभौ ॥ <br>
षष्ठं यद्वदनं देव तस्य किं नाम संस्मृतम् ॥ <br>
समुत्पन्ना कथं तस्मादजादेवीति या श्रुता ॥ ३ ॥ <br>
॥ ईश्वर उवाच ॥ ॥ <br>
साधु पृष्टं त्वया देवि यद्गोप्यं स्वसुतेष्वपि ॥ <br>
तत्तेऽहं संप्रवक्ष्यामि अप्रसिद्धागमोदितम् ॥ ४ ॥ <br>
वक्त्राणि मम देवेशि सप्तासन्पूर्वमेव हि ॥ <br>
सद्योजातादिपंचैव षष्ठं स्मृतमजेति च ॥ ५ ॥ <br>
सप्तमं पिचुनामेति सप्तैवं वदनानि मे ॥ <br>
तेभ्योऽजं ब्रह्मणे दत्तं पिचुवक्त्रं तु विष्णवे ॥ ६ ॥ <br>
तस्मादहं महादेवि पंचवक्त्रोऽधुनाऽभवम् ॥ <br>
अजस्तु ब्रह्मा सञ्जज्ञे पिचुर्विष्णुरजायत ॥ ७ ॥ <br>
अजवक्त्रान्महादेवि अजा जाता महाप्रभा ॥ <br>
अन्धासुररणे घोरे मम क्रोधेन भामिनि ॥ ८ ॥ <br>
खड्गचर्मधरादेवी सुरूपा सिंहवाहिनी ॥ <br>
मर्द्दयन्ती महादैत्यान्देवीकोटिसमन्विता ॥ ९ ॥ <br>
तस्या भयेन ये दैत्या विद्रुता दक्षिणार्णवम् ॥ <br>
पृष्ठतोऽनुययौ तान्वै सा देवी सिंहवाहिनी ॥ 7.1.59.१० ॥ <br>
इतस्ततस्ते धावन्तो मार्यमाणाश्च तद्गणैः ॥ <br>
प्रभास क्षेत्रसंप्राप्ता नश्यमाना महार्णवम् ॥ ११ ॥ <br>
केचित्तत्र हता दैत्याः केचित्पातालमाययुः ॥ <br>
निःशेषान्निहतान्दृष्ट्वा सा देवी सिंहवाहिनी ॥ १२ ॥ <br>
क्षेत्रं पवित्रमाज्ञाय तत्र स्थाने स्थिता शुभा ॥ <br>
सोमेशादीशकोणस्था सौरीशादुत्तरे स्थिता ॥ १३ ॥ <br>
यस्तां तत्र स्थितां पश्येद्योषिद्वाथ नरोऽपि वा ॥ <br>
स भूयात्सत्त्वसौभाग्यैः सप्तजन्मानि संयुतः ॥१४॥ <br>
गीतवाद्यादिकं नृत्यं यस्तत्र कुरुते नरः ॥ <br>
तस्यान्वये न दौर्भाग्यं भूयात्तस्याः प्रसादतः॥ ॥१५॥ <br>
घृतेन दीपकं तत्र या नारी संप्रयच्छति॥ <br>
रक्तवर्त्या महादेवि यावंतस्तत्र तंतवः ॥<br>
तावज्जन्मांतराण्येव सा सौभाग्यमवाप्नुयात्॥१६॥<br>
यश्चैतत्तु पठेन्नित्यं तृतीयायां विशेषतः ॥ <br>
शृणुयाद्वाऽपि यो भक्त्या स कामानखिलाल्लँभेत् ॥ १७ ॥ <br>
इति संक्षेपतः प्रोक्तो रुद्रशक्तित्रयक्रमः ॥ १८॥ <br>
एताः शक्तीः पूजयित्वा सोमेशं पूजयेत्ततः ॥ <br>
सम्यग्यात्राफलापेक्षी एकां वा वरदामथ ॥ १९ ॥<br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्येऽजादेवीमाहात्म्यवर्णनंनामैकोनषष्टितमोऽध्यायः ॥ ५९ ॥</span>
