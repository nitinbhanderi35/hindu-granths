<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि चित्रादित्यमनुत्तमम् ॥ <br>
तस्यैव दक्षिणे भागे ब्रह्मकुण्डसमीपतः ॥ १ ॥<br>
महाप्रभावो देवेशि सर्वदारिद्र्यनाशनः ॥ <br>
मित्रो नाम पुरा देवि धर्मात्माऽभूद्धरातले ॥ <br>
कायस्थः सर्वभूतानां नित्यं भूतहिते रतः ॥ २ ॥ <br>
तस्यापत्यद्वयं जज्ञ ऋतुकालाभिगामिनः ॥ <br>
पुत्रः परमतेजस्वी चित्रोनाम वरानने ॥ ३ ॥ <br>
तथा चित्राऽभवत्कन्या रूपाढ्या शीलमंडना ॥ ४ ॥ <br>
आभ्यां तु जातमात्राभ्यां मित्रः पञ्चत्वमेयिवान् ॥ <br>
अथ तस्य वरा भार्या सह तेनाग्निमाविशत् ॥ ५ ॥ <br>
अथ तौ बालकौ दीनावृषिभिः परिपालितौ ॥ <br>
वृद्धिं गतौ महारण्ये बालावेव स्थितौ व्रते ॥ ६ ॥ <br>
प्रभासं क्षेत्रमासाद्य तपः परममास्थितौ ॥ <br>
प्रतिष्ठाप्य महा देवं भास्करं वारितस्करम् ॥ ७ ॥ <br>
पूजयामास धर्मात्मा धूपमाल्यानुलेपनैः ॥ <br>
वसिष्ठकथितैश्चैव ह्यष्टषष्टिसमन्वितैः ॥ <br>
नामभिः सूर्यदेवेशं तुष्टाव प्राञ्जलिः प्रभुम् ॥ ८ ॥ <br>
॥ चित्र उवाच ॥ ॥ <br>
प्रणम्य शिरसा देवं भास्करं गगनाधिपम् ॥ <br>
आदिदेवं जगन्नाथं पापघ्नं रोगनाशनम् ॥ ९ ॥। <br>
सहस्राक्षं सहस्रांशुं सहस्रकिरणद्युतिम् ॥ 7.1.139.१० ॥ <br>
तमहं संस्तविष्यामि संपृक्तं गुह्यनामभिः ॥ <br>
मुंडीरस्वामिनं प्रातर्गंगासागरसंगमे ॥ <br>
कालप्रियं तु मध्याह्ने यमुनातीरमाश्रितम् ॥ ११ ॥ <br>
मूलस्थानं चास्तमने चन्द्रभागातटे स्थितम्॥ <br>
यत्र सांबः स्वयं सिद्ध उपवासपरायणः ॥१२॥ <br>
वाराणस्यां लोहिताक्षं गोभिलाक्षे बृहन्मुखम् ॥ <br>
प्रयागेषु प्रतिष्ठानं वृद्धादित्यं महाद्युतिम् ॥१३॥ <br>
कोट्यक्षे द्वादशादित्यं गंगादित्यं चतुर्घटे ॥ <br>
नैमिषे चैव गोघ्ने च भद्रं भद्रपुटे स्थितम् ॥१४॥ <br>
जयायां विजयादित्यं प्रभासे स्वर्णवेतसम् ॥ <br>
कुरुक्षेत्रे च सामंतं त्रिमंत्रं च इलावृते ॥१५॥ <br>
महेन्द्रे क्रमणादित्यमृणे सिद्धेश्वरं विदुः ॥<br>
कौशांब्यां पद्मबोधं च ब्रह्मबाहौ दिवाकरम्॥१६॥ <br>
केदारे चण्डकांतिं च नित्ये च तिमिरापहम् ॥ <br>
गंगामार्गे शिवद्वारमादित्यं भूप्रदी पने ॥१७॥ <br>
हंसं सरस्वतीतीरे विश्वामित्रं पृथूदके ॥ <br>
उज्जयिन्यां नरद्वीपं सिद्धायाममलद्युतिम् ॥१८॥ <br>
सूर्यं कुन्तीकुमारे च पञ्चनद्यां विभावसुम् ॥। <br>
मथुरायां विमलादित्यं संज्ञादित्यं तु संज्ञिके ॥ १९ ॥ <br>
श्रीकण्ठे चैव मार्तण्डं दशार्णे दशकं स्मृतम् ॥ <br>
गोधने गोपतिं देवं कर्णं चैव मरुस्थले ॥7.1.139.२०॥। <br>
पुष्पं देवपुरे चैव केशवार्कं तु लोहिते ॥ <br>
वैदिशे चैव शार्दूलं शोणे वारुणवासिनम् ॥ २१ ॥ <br>
वर्धमाने च सांबाख्यं कामरूपे शुभंकरम् ॥ <br>
मिहिरं कान्यकुब्जे च मंदारं पुण्यवर्धने ॥ २२ ॥ <br>
गन्धारे क्षोभणादित्यं लंकायाममरद्युतिम् ॥ <br>
कर्णादित्यं च चंपायां प्रबोधे शुभदर्शिनम् ॥ २३ ॥ <br>
द्वारा वत्यां तु पार्वत्यं हिमवन्ते हिमापहम् ॥ <br>
महातेजं तु लौहित्ये अमलांगे च धूजटिम् ॥ २४ ॥ <br>
रोहिके तु कुमाराख्यं पद्मायां पद्मसंभवम्॥ <br>
धर्मादित्यं तु लाटायां मर्द्दके स्थविरं विदुः ॥ २५ ॥ <br>
सुखप्रदं तु कौबेर्यां कोसले गोपतिं तथा ॥ <br>
कौंकणे तु पद्मदेवं तापनं विन्ध्यपर्वते ॥ २६ ॥ <br>
त्वष्टारं चैव काश्मीरे चरित्रे रत्नसंभवम् ॥ <br>
पुष्करे हेमगर्भस्थं विद्यात्सूर्यं गभस्तिके ॥ २७ ॥ <br>
प्रकाशायां तु मुज्झालं तीर्थग्रामे प्रभाकरम् ॥ <br>
कांपिल्ये रिल्लकादित्यं धनके धनवासिनम् ॥२८॥<br>
अनलं नर्मदातीरे सर्वत्र गमनाधिकम्॥ <br>
अष्टषष्टिं तु देवस्य भास्करस्यामितद्युतेः ॥ २९ ॥ <br>
प्रातरुत्थाय वै नित्यं शक्तिमाञ्छुचिमान्नरः ॥ <br>
यः पठेच्छृणुयाद्वापि सर्वपापैः प्रमुच्यते ॥ 7.1.139.३० ॥ <br>
राज्यार्थी लभते राज्यं धनार्थी लभते धनम् ॥ <br>
पुत्रार्थी लभते पुत्रान्सौख्यार्थी लभते सुखम् ॥ ३१ ॥ <br>
रोगार्तो मुच्यते रोगाद्बद्धो मुच्येत बन्धनात् ॥ <br>
यान्यान्प्रार्थयते कामांस्तांस्तान्प्राप्नोति मानवः ॥३२॥ ॥ <br>
॥ ईश्वर उवाच ॥ ॥ <br>
एवं च स्तुवतस्तस्य चित्रस्य विमलात्मनः ॥ <br>
ततस्तुष्टः सहस्रांशुः कालेन महता विभुः ॥ ३३ ॥ <br>
अब्रवीद्वत्स भद्रं ते वरं वरय सुव्रत ॥ ३४ ॥ <br>
सोऽब्रवीद्यदि मे तुष्टो भगवंस्तीक्ष्णदीधितेः ॥ <br>
प्रौढत्वं सर्वकार्येषु नय मां ज्ञानितां तथा ॥ ३५ ॥ <br>
तत्तथेति प्रति ज्ञातं सूर्येण वरवर्णिनि ॥ <br>
ततः सर्वज्ञतां प्राप्तश्चित्रो मित्रकुलोद्भवः ॥३६॥ <br>
तं ज्ञात्वा धर्मराजस्तु बुद्ध्या परमया युतम्॥ <br>
चिंतयामास मेधावी लेख कोऽयं भवेद्यदि ॥ ३७ ॥ <br>
ततो मे सर्वसिद्धिः स्यान्निर्वृतिश्च परा भवेत् ॥ <br>
एवं चिंतयतस्तस्य धर्मराजस्य भामिनि॥३८॥ <br>
अग्नितीर्थे गते चित्रे स्ना नार्थं लवणाम्भसि ॥ <br>
स तत्र प्रविशन्नेव नीतस्तु यमकिंकरैः ॥३९॥ <br>
सशरीरो महादेवि यमादेशपरायणैः ॥ <br>
स चित्रगुप्तनामाऽभूद्विश्वचारित्रलेखकः ॥ 7.1.139.४० ॥ <br>
चित्रादित्येतिनामाऽभूत्ततो लोके वरानने ॥ ४१ ॥ <br>
सप्तम्यां नियताहारो यस्तं पूजयते नरः ॥ <br>
सप्त जन्मानि दारिद्र्यं न दुःखं तस्य जायते ॥४२॥ <br>
तत्रैव चाश्वो दातव्यः सकोषं खड्गमेव च ॥ <br>
हिरण्यं चैव विप्राय एवं यात्राफलं लभेत् ॥४३॥ <br>
इति श्रीस्कांदे महापुराण एकाशीति साहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये चित्रादित्यमाहात्म्यवर्णनंनामैकोनचत्वारिंशदुत्तरशततमोऽध्यायः ॥१३९॥। <br>
<br>
</span>
