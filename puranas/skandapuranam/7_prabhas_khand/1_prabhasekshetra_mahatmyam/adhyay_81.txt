<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि देवेशं दैत्यसूदनम् ॥ <br>
पापघ्नं सर्वजंतूनां प्रभासक्षेत्रवासिनाम् ॥ १ ॥ <br>
अनादियुगसंस्थानं सर्व कामप्रदं शुभम्॥ <br>
संसारसागरे घोरे स्थितं नौरिव तारणे ॥ २ ॥ <br>
अन्ये सर्वेऽपि नश्यंति कल्पांते ब्रह्मणो दिने ॥ <br>
एतानि मुक्त्वा देवेशि न्यग्रोधं सप्त कल्पगम ॥३॥ <br>
कल्पवृक्षं तथाऽगारं वैडूर्यं पर्वतोत्तमम्॥ <br>
श्रीदैत्यसूदनं देवं मार्कंडेयं महामुनिम्॥४॥ <br>
अक्षयाश्चाव्ययाश्चैते सप्तकल्पानि सुन्दरि ॥ <br>
देवि किं बहुनोक्तेन वर्णितेन पुनःपुनः ॥ ५ ॥ <br>
श्रीदैत्यसूदनाद्देवि नान्यास्ति भुवि देवता ॥ <br>
यवाकारं तु तस्यैव क्षेत्रपातकनाशनम्॥ ६ ॥ <br>
सेवितं चर्षिभिः सिद्धैर्यक्षविद्याधरोरगैः ॥ <br>
तस्य सीमां प्रवक्ष्यामि विष्णुक्षेत्रस्य भामिनि ॥ ७ ॥ <br>
पूर्वे यमेश्वरं यावच्छ्रीसोमेशं तु पश्चिमे ॥ <br>
उत्तरे तु विशालाक्षी दक्षिणे सरितां पतिः ॥ ८ ॥ <br>
एतत्क्षेत्रं यवाकारं वैष्णवं पापनाशनम् ॥९॥ <br>
अत्र क्षेत्रे मृता ये तु पापिनोऽपि नरा ध्रुवम् ॥ <br>
स्वर्गं गच्छंति ते सर्वे संतः सुकृतिनो यथा ॥7.1.81.१०॥ <br>
अत्र दत्तं हुतं जप्तं तपस्तप्तं कृतं हि यत् ॥ <br>
तत्सर्वं चाक्षयं प्रोक्तं सप्तकल्पावधि प्रिये ॥ ११ ॥ <br>
तत्रैकमपि यो देवि ब्राह्मणं भोजयिष्यति ॥ <br>
विधिना विष्णुमुद्दिश्य कोटिर्भवति भोजिता ॥ १२ ॥ <br>
तत्रोपवासं यः कुर्यान्नरो भक्तिसमन्वितः ॥ <br>
एकेनैवोपवासेन उपवासायुतं फलम् ॥ <br>
चक्रतीर्थे नरः स्नात्वा सोपवासो जितेंद्रियः ॥ १३ ॥ <br>
द्वादश्यां कार्त्तिके मासि दद्याद्विप्रेषु कांचनम् ॥ <br>
विष्णुं संपूज्य विधिवन्मुच्यते सर्वपातकैः ॥ १४ ॥ <br>
॥ देव्युवाच ॥ ॥ <br>
दैत्यसूदननामेति कथं तस्य प्रकीर्तितम् ॥ <br>
कस्मिन्काले तु देवेश तन्मे विस्तरतो वद ॥ १५ ॥ <br>
॥ ईश्वर उवाच ॥ ॥ <br>
शृणु देवि प्रवक्ष्यामि माहात्म्यं पापनाशनम् ॥ <br>
दैत्यसूदनदेवस्य पुरा वृत्तं महोदयम् ॥ १६ ॥ <br>
देवि तस्यैव नामानि कल्पेकल्पे भवंति वै॥ <br>
अनादिनिधनान्येव संभवन्ति पुनःपुनः॥१७॥ <br>
पूर्वकल्पे श्रिया वृत्तो वामनस्तु द्वितीयके॥ <br>
वज्रांगस्तु तृतीये वै तुरीये कमलाप्रियः॥१८॥ <br>
पंचमे दुःखहर्त्ता च षष्ठे तु पुरुषोत्तमः॥ <br>
श्रीदैत्यसूदनो देवः कल्पे वै सप्तमे स्मृतः॥१९॥  <br>
तस्यैव नाम चोत्पत्तिं कथयामि यथार्थतः ॥ 7.1.81.२० ॥ <br>
पुरा देवासुरे युद्धे दानवैर्देवकंटकैः ॥ <br>
निर्जिता देवताः सर्वे जग्मुस्ते शरणं हरिम् ॥ <br>
क्षीरोदवासिनं देवमस्तुवन्प्रणताः स्थिताः ॥ २१ ॥ <br>
॥ देवा ऊचुः॥ ॥ <br>
जय देव जगन्नाथ दैत्यासुरविमर्द्दन ॥ <br>
वाराहरूपमास्थाय उद्धृता वसुधा त्वया ॥ २२ ॥ <br>
उद्धृता मत्स्यरूपेण वेदा उदधिमध्यतः ॥ <br>
कूर्मरूपी तथा भूत्वा क्षीरोदार्णवमंथनम् ॥ २३ ॥ <br>
कृत्वा त्वया जगन्नाथ उद्धृता श्रीर्नमो ऽस्तु ते ॥ <br>
श्रीपतिः श्रीधरो देव आर्त्तानामर्तिनाशनः ॥ २४ ॥ <br>
बलिर्वामनरूपेण त्वया बद्धोऽसुरारिणा ॥ <br>
हिरण्याक्षो महादैत्यो हिरण्यकशिपुर्हतः ॥ २५ ॥ <br>
नारसिंहेन रूपेण अन्तरिक्षे धृतस्त्वया ॥ <br>
देवमूल महादेव उद्धृतं भुवनं त्वया ॥ २६ ॥ <br>
त्वया विना जगन्नाथ भुवनं निष्प्रभी कृतम् ॥ <br>
सूर्येणेव तु विक्रान्तं तमोभिरिव दानवैः ॥ २७ ॥ <br>
श्रुत्वा स्तोत्रमिदं देवि विष्णुः कमललोचनः ॥ <br>
उवाच देवान्ब्रह्माद्यान्क्षीरोदार्णव बोधितः ॥ २८ ॥ <br>
भयं त्यजध्वं वै देवा दानवान्प्रति सर्वथा ॥ <br>
अचिरेणैव कालेन घातयिष्यामि दानवान् ॥ २९ ॥ <br>
एवमुक्त्वाथ तैः सार्द्धमा जगाम जनार्द्दनः ॥ <br>
दानवान्घातयामास स चक्रेण पृथक्पृथक् ॥ 7.1.81.३० ॥ <br>
भयार्त्ता दानवाः सर्वे पलायनपरायणाः ॥ <br>
प्रभासं क्षेत्रमासाद्य समुद्राभिमुखा भवन्॥ ३१ ॥ <br>
नश्यमानास्ततो दृष्ट्वा दैत्यान्दैत्यविनाशनम् ॥ <br>
संजघ्ने तान्स चक्रेण निःशेषान्सर्वदानवान् ॥ ३२ ॥ <br>
हतेषु सर्वदैत्येषु देवब्राह्मणतापसैः ॥ <br>
कल्याणमभवत्तत्र जगत्स्वस्थमनाकुलम् ॥ ३३ ॥ <br>
तत्प्रभृत्येव देवस्य दैत्यसूदननाम तत् ॥ <br>
एतन्माहात्म्यमतुलं कथितं तव सुन्दरि ॥ <br>
दैत्यसूदनदेवस्य महाभाग्यं महोदयम् ॥ ३४ ॥ <br>
तं दृष्ट्वा न जडो नांधो न दरिद्रो न दुःखितः ॥ <br>
जायते सप्त जन्मानि सत्यंसत्यं वरानने ॥ ३५ ॥ <br>
श्रवणद्वादशीं पुण्यां रोहिण्यां चाष्टमीं शुभाम् ॥ <br>
शयनोत्थापनीं चैव नरः कृत्वा प्रयत्नतः ॥ ३६ ॥ <br>
एकैकेनोप वासेन उपवासायुतं फलम् ॥ <br>
लभते नात्र सन्देहो दैत्यसूदनसन्निधौ ॥ ३७ ॥ <br>
चण्डालः श्वपचो वापि तिर्यग्योनिगतोऽपि वा ॥ <br>
प्राणत्यागे कृते तस्मिन्नाच्युतं लोकमाप्नुयात् ॥ ३८ ॥ <br>
कार्तिक्यां चैव वैशाख्यां मासमेकमुपोषयेत् ॥ <br>
दैत्यसूदनमध्यस्थः सम्यक्छ्रद्धासमन्वितः ॥ ३९ ॥। <br>
एकैकेनोपवासेन कोटिकोटि पृथक्पृथक् ॥ <br>
लभते तत्फलं सर्वं विष्णुक्षेत्रप्रभावतः ॥ 7.1.81.४० ॥ <br>
दीपं ददाति यस्तत्र मासं वा पक्षमेव वा ॥ <br>
एकैक दीपदानेन कोटिदीपफलं लभेत् ॥ ४१ ॥ <br>
पंचामृतेन संस्नाप्य  देवदेवं चतुर्भुजम् ॥ <br>
एकादश्यां निराहारः पूजयित्वाऽच्युतो भवेत् ॥ ४२ ॥ <br>
चातुर्मास्यं विधानेन दैत्यसूदनसन्निधौ ॥ <br>
नियमेन क्षिपेद्यस्तु तस्य तुष्यति केशवः ॥ ४३ ॥ <br>
अन्यक्षेत्रेषु यत्कृत्वा चातुर्मास्यानि कोटिशः ॥ <br>
तत्फलं लभते सर्वं दैत्यसूदनदर्शनात् ॥ ४४ ॥<br>
ब्रह्माण्डं सकलं दत्त्वा यत्पुण्यफलमाप्नुयात् ॥ <br>
तत्पुण्यं लभते सर्वं दैत्यसूदनदर्शनात्॥ ४५॥ <br>
एकादश्यां तु यस्तत्र कुरुते जागरं नरः ॥ <br>
गीतनृत्यैस्तथा वाद्यैः प्रेक्षणीयैस्तथाविधैः ॥ <br>
स याति वैष्णवं लोकं यं गत्वा न निवर्त्तते ॥ ४६ ॥<br>
हत्याऽयुतानीह सुसंचितानि स्तेयानि रुक्मस्य न सन्ति संख्या ॥ <br>
निहंति केनापि पुरा कृतानि सर्वाणि भद्रा निशि जागरेण ॥ ४७॥ <br>
मार्गा न ते प्रेतपुरी न दूता वनं च तत्खेचरखड्गपत्रम् ॥ <br>
स्वप्ने न पश्यंति च ते मनुष्या येषां गता जागरणेन भद्रा ॥ ४८ ॥ <br>
कन्यासहस्रं विधिवद्ददाति रत्नैरलंकृत्य स्वधर्मबुद्ध्या ॥ <br>
गवां सहस्रं कुरुजांगले तु तेषां परं जागरणेन विष्णोः ॥ ४९ ॥ <br>
कृत्वा चैवोपवासं च योऽश्नाति द्वादशीदिने ॥ <br>
नैवेद्यं तुलसीमिश्रं हत्याकोटिविनाशनम् ॥ 7.1.81.५० ॥ <br>
इति ते कथितं देवि माहात्म्यं पापनाशनम् ॥ <br>
दैत्यसूदनदेवस्य किमन्यत्परिपृच्छसि ॥ ॥ ५१ ॥ <br>
पीतवस्त्राणि देवस्य गां हिरण्यं च दापयेत् ॥ <br>
स्नात्वा चक्रवरे तीर्थे मुच्यते सर्वपातकात् ॥ ५२ ॥ <br>
इति श्रीस्कांदे महापुराण एकाशीति साहस्र्यां संहितायां सप्तमे प्रभासखण्डे प्रथमेप्रभासक्षेत्रमाहात्म्ये श्रीदैत्यसूदनमाहात्म्यवर्णनंनामैकाशीतितमोऽध्यायः ॥ ८१ ॥ ॥  ॥ <br>
<br>
<br>
</span>
