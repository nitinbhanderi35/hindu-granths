<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि सर्वकामफलप्रदम् ॥ <br>
प्रभासपंचकं पुण्यमाद्यं तत्र व्यवस्थितम् ॥ १ ॥ <br>
तस्यैव पश्चिमे भागे प्रभास इति चोच्यते ॥ <br>
वृद्धप्रभासश्च ततो दक्षिणे नातिदूरतः ॥ २ ॥ <br>
जल प्रभासश्च ततो दक्षिणेन वरानने ॥ <br>
कृतस्मरप्रभासश्च श्मशानं यत्र भैरवम् ॥ ३ ॥ <br>
एवं पंचप्रभासान्यः पश्येद्भक्तया समन्वितः ॥ <br>
स याति परमं स्थानं जरामरणवर्जितम् ॥ ४ ॥ <br>
न निवर्तति यत्प्राप्य दुष्प्राप्यं त्रिदशैरपि ॥ <br>
प्रभासं प्रथमं तीर्थं त्रिषु लोकेषु विश्रुतम् ॥ ५ ॥ <br>
देवानामपि दुष्प्राप्यं महापातकनाशनम् ॥ <br>
प्रभासे त्वेकरात्रेण अमावास्यां कृतोदकः ॥ ६ ॥ <br>
मुच्यते पातकैः सर्वैः शिवलोकं स गच्छति ॥ <br>
सप्तजन्मकृतं पापं गंगासागरसंगमे ॥ ७ ॥ <br>
जन्मनां च सहस्रेण यत्पापं कुरुते नरः ॥ <br>
स्नानादेवास्य नश्येत सागरे लवणांभसि ॥ ८ ॥ <br>
चतुर्दश्याममावास्यां पञ्चदश्यां विशेषतः ॥ <br>
अहोरात्रोषितो भूत्वा ब्राह्मणान्भोज्य शक्तितः ॥ ९ ॥ <br>
दत्त्वा गां कांचनं तेभ्यः शिवः प्रीतो भवत्विति ॥ <br>
एवं कृत्वा नरो देवि कुलानां तारयेच्छतम् ॥ 7.1.187.१० ॥ <br>
॥ देव्युवाच ॥ ॥ <br>
प्रभासपंचकं ह्येतद्यत्त्वया परिकीर्तितम् ॥ <br>
कथमत्र समुद्भूतमेतन्मे कौतुकं महत् ॥ ११ ॥ <br>
एक एव श्रुतोऽस्माभिः प्रभासस्तीर्थवासितः ॥ <br>
प्रभासाः पंच देवेश यत्त्वया परिकीर्तिताः ॥ १२ ॥ <br>
एतन्मे संशयं सर्वं यथावद्वक्तुमर्हसि ॥ ॥ १३ ॥ <br>
॥ ईश्वर उवाच ॥ ॥ <br>
शृणु देवि प्रवक्ष्यामि कथां पापप्रणाशनीम् ॥ <br>
यां श्रुत्वा मानवो भक्त्या प्राप्नोति परमां गतिम् ॥ १४ ॥ <br>
पुरा महेश्वरो देवश्चचार वसुधामिमाम् ॥ <br>
दिव्यरूपधरः कान्तो दिग्वासाः स यदृच्छया ॥ १५ ॥ <br>
एवं च रममाणस्तु ऋषीणामाश्रमं महत् ॥ <br>
जगाम कौतुकाविष्टो भिक्षार्थं दारुके वने ॥ १६ ॥ <br>
भ्रममाणस्य तस्याथ दृष्ट्वा रूपमनुत्तमम् ॥ <br>
ता नार्यः कामसंतप्ता बभूवुर्व्यथितेन्द्रियाः ॥ १७ ॥ <br>
सानुरागास्ततः सर्वा अनुगच्छंति तं सदा ॥ <br>
समालिंगंति ताः काश्चित्काश्च वीक्षंति रागतः ॥ १८ ॥ <br>
प्रार्थयंति तथा चान्याः परित्यज्य गृहान्स्वकान् ॥ १९ ॥ <br>
एवं तासां स्वरूपं ते दृष्ट्वा सर्वे महर्षयः ॥ <br>
कोपेन महता युक्ताः शेपुस्तं वृषभध्वजम् ॥ ॥ 7.1.187.२० ॥ <br>
यस्मात्त्वं नग्नतामेत्य आश्रमेऽस्मिन्ममागतः ॥ <br>
मोहयानः स्त्रियोऽस्माकं लज्जां नैवं करोषि च ॥ <br>
तस्मात्ते पतताल्लिंगं सद्य एव वृषध्वज ॥ २१ ॥<br>
ततस्तत्पतितं लिंगं तत्क्षणाच्छंकरस्य च ॥ <br>
तस्मिन्प्रपतिते भूमौ प्राकंपत वसुंधरा ॥ २२ ॥ <br>
क्षुभिताः सागराः सर्वे मर्यादा विजहुस्तदा ॥ <br>
शीर्णानि गिरिशृंगाणि त्रस्ताः सर्वे दिवौकसः ॥ २३ ॥ <br>
ततो देवाः सगन्धर्वाः समहोरगकिन्नराः ॥ <br>
ऊचुः पितामहं गत्वा किमेतत्कारणं विभो ॥ २४ ॥ <br>
सागराः क्षुभिता येन प्लावयंति वसुंधराम् ॥ <br>
शीर्यंते गिरिशृङ्गाणि कंपते च वसुंधरा ॥ २५ ॥ <br>
चिह्नानि लोकनाशाय दृश्यन्ते दारुणानि च ॥ <br>
तेषां तद्वचन श्रुत्वा ब्रह्मलोके पितामहः ॥ २६ ॥ <br>
ध्यात्वा तु सुचिरं कालं वाक्यमेतदुवाच ह ॥ <br>
शिवलिंगं निपतितं पृथिव्यां सुरसत्तमाः ॥ २७ ॥ <br>
शापेन ऋषिमुख्यानां भार्गवाणां महात्मनाम् ॥ <br>
तस्मिन्निपतिते भूमौ त्रैलोक्यं सचराचरम् ॥ २८ ॥ <br>
एतदवस्थतां प्राप्तं तस्मात्तत्रैव गम्यताम् ॥ <br>
विष्णुना सह गीर्वाणास्तथा नीतिर्विधीयताम् ॥ २९ ॥ <br>
ततः क्षीरोदधिं जग्मुर्ब्रह्माद्यास्त्रिदिवौकसः ॥ <br>
यत्र शेते चतुर्बाहुर्योगनिद्रां च संगतः ॥ 7.1.187.३० ॥ <br>
तस्मै सर्वं समाचख्युस्तेनैव सहितास्ततः ॥ <br>
जग्मुर्यत्र महादेवो लिंगेन रहितो विभुः ॥ ३१ ॥ <br>
ऊचुः समाहिताः सर्वे प्रणिपत्य दिवौकसः ॥३२॥ <br>
लिंगमुत्क्षिप्यतामेतद्यत्क्षितौ पतितं विभो ॥ <br>
एते महार्णवाः सर्वे प्लावयंति वसुंधराम् ॥३३॥ <br>
॥ भगवानुवाच ॥ ॥ <br>
ऋषिभिः पातितं ह्येतन्मम लिंगं सुरेश्वराः ॥ <br>
न तु शक्यो मया कर्तुं बाधस्तेषां महात्मनाम् ॥३४॥ <br>
शापो हि भार्गवेन्द्राणामतो मे श्रूयतां वचः ॥ <br>
पूजयध्वं सुराः सर्वे ब्रह्मविष्णुपुरस्सराः ॥३५॥ <br>
लिंगमेतत्ततः सर्वे सर्वं लिप्सथ सत्तमाः ॥ <br>
प्रकृतिं सागराः सर्वे यास्यंति गिरयस्तथा ॥ ३६ ॥ <br>
एतत्पुण्यतमे क्षेत्रे धृत्वा सर्वे समाहिताः ॥ <br>
अथोद्धृत्य सुराः सर्वे प्रभासं क्षेत्रमागताः ॥३७॥ <br>
तत्रैव निदधुः सर्वे ततः पूजां प्रचक्रिरे ॥ <br>
ब्रह्मणा पूजितं लिंगं विष्णुना प्रभविष्णुना ॥ ३८ ॥ <br>
शक्रेणाथ कुबेरेण यमेन वरुणेन च ॥ <br>
ऊचुश्चैव ततो देवा लिंगं संपूज्य भक्तितः ॥ ३९ ॥ <br>
अद्यप्रभृति रुद्रस्य लिंगं संपूज्य भक्तितः ॥ <br>
भविष्यामो न संदेहस्तथा पितृगणाश्च ये ॥ 7.1.187.४० ॥ <br>
य एनं पूजयिष्यंति भक्तियुक्ताश्च मानवाः ॥ <br>
यास्यंति ते सुरावासं सशरीरा नरोत्तमाः ॥ ४१ ॥ <br>
अत्रैव प्रथमं लिगं यतोस्माऽभिः प्रतिष्ठितम् ॥ <br>
प्रभासं नाम चास्यापि प्रभासेति भविष्यति ॥ ४२ ॥ <br>
एवमुक्त्वा गताः सर्वे त्रिदिवं सुरसत्तमाः ॥ <br>
तं दृष्ट्वा त्रिदिवं यान्ति भूयांसः प्राणिनो भुवि ॥ ४३ ॥ <br>
ततस्त्रिविष्टपं व्याप्तं बहुभिः प्राणिभिः प्रिये ॥ <br>
तद्दृष्ट्वा त्रिदिवं व्याप्तं सहस्राक्षः सुदुःखितः ॥ ४४ ॥ <br>
ज्ञात्वा लिंगप्रभावं तु ततश्चागत्य भूतलम् ॥ <br>
वज्रेणाच्छादयामास समंतात्स वरानने ॥ ४५ ॥ <br>
ततः प्रभृति नो देवि स्वर्गं गच्छंति मानवाः ॥ <br>
इति संक्षेपतः प्रोक्तः प्रभासस्य महोदयः ॥ <br>
सर्वपापोपशमनः सर्वकामफलं प्रदः ॥४६॥<br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमेप्रभासक्षेत्रमाहात्म्ये प्रभासपञ्चकमाहात्म्यवर्णनंनाम सप्ताशीत्युत्तरशततमोऽध्यायः ॥ १८७ ॥<br>
<br>
<br>
</span>
