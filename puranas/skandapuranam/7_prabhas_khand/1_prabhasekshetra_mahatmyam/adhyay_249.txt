<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि देवं वै संगमेश्वरम् ॥ <br>
गोलक्षमिति विख्यातं सर्वपातकनाशनम् । १ ॥ <br>
तस्यैव पश्चिमे भागे सर्वकामफलप्रदम् ॥ <br>
ऋषिरुद्दालकोनाम पुरा ह्यासीन्महातपाः ॥ २ ॥ <br>
स पुरा संगमं प्राप्य सर्वपापप्रणाशनम् ॥ <br>
सरस्वत्याश्च पिंगायास्तपस्तेपे सुरेश्वरि ॥ ३ ॥ <br>
ततस्तपस्यतस्तस्य तपो रौद्रं महात्मनः ॥ <br>
पुरतो ह्युत्थितं लिंगं भक्त्या युक्तस्य सुन्दरि ॥ ४ ॥ <br>
एतस्मिन्नेव काले तु वागुवाचाशरीरिणी ॥ <br>
उद्दालक महाबाहो शृणुष्वैतद्वचो मम ॥ ५ ॥ <br>
अद्यप्रभृति वासोऽत्र मम नित्यं भविष्यति ॥ <br>
यस्मादत्र समुत्पन्नं संगमे लिंगमुत्तमम् ॥ <br>
संगमेश्वरमित्येव नाम चास्य भवि ष्यति ॥ ६ ॥ <br>
येत्र स्नानं नराः कृत्वा संगमे लोकविश्रुते ॥ <br>
संगमेश्वरमीक्षन्ते ते यांति परमां गतिम् ॥ ७ ॥ <br>
॥ ईश्वर उवाच ॥ ॥ <br>
ततस्तं पूजयामास दिवारात्रमतंद्रितः ॥ <br>
ततो देहावसानेऽसौ गतो यत्र महेश्वरः ॥ ८ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे ,प्रभासखण्डे प्रथमे प्रभासक्षेत्रमाहात्म्ये संगमेश्वरमाहात्म्यवर्णनंनामैकोनपञ्चाशदुत्तरद्विशततमोऽध्यायः ॥ २४९ ॥ <br>
<br>
<br>
</span>
