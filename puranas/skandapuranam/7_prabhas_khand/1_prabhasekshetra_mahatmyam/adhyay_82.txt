<span style="font-size: 14pt; line-height: 200%"><br>
॥देव्युवाच ॥ ॥ <br>
चक्रतीर्थेति किं नाम त्वया प्रोक्तं वृषध्वज ॥ <br>
कुत्र तिष्ठति तत्तीर्थं किं प्रभावं वदस्व मे ॥ १ ॥ <br>
॥ ईश्वर उवाच ॥ ॥ <br>
पुरा देवासुरे युद्धे हत्वा दैत्याञ्जनार्द्दनः ॥ <br>
चक्रं प्रक्षालयामास तत्र वै रक्तरंजितम्॥ २ ॥ <br>
अष्टकोटिसुतीर्थानि तत्रानीय स्वयं हरिः ॥ <br>
तीर्थे प्रकल्पयामास शुद्धिं कृत्वा सुदर्शने ॥ <br>
तीर्थस्य चक्रे नामापि चकतीर्थमिति श्रुतम्॥ ३ ॥ <br>
अष्टायुतानि तीर्थानामष्टौ कोट्यस्तथैव च ॥ <br>
तत्र संति महादेवि चक्रतीर्थे न संशयः ॥ ४ ॥ <br>
यस्तत्र कुरुते स्नानमेकचित्तो नरोत्तमः॥ <br>
सर्वतीर्थाभिषेकस्य स प्राप्नोत्यखिलं फलम्॥५ ॥ <br>
तीर्थानामष्टकोटिस्तु निवसंति वरानने ॥ <br>
एकादश्यां विशेषेण चन्द्रसूर्यग्रहे तथा ॥ ६ ॥ <br>
तत्र स्नात्वा महादेवि यज्ञकोटिफलं लभेत् ॥ <br>
तस्यैव कल्पनामानि शृणु ते कथयाम्यहम् ॥ ७ ॥ <br>
कोटितीर्थं पूर्वकल्पे श्रीनिधानं द्वितीयके ॥ <br>
तृतीये शतधारं च चक्रतीर्थं चतुर्थके ॥ ८ ॥ <br>
एवं ते कल्पनामानि ह्यतीतान्यखिलानि वै ॥ <br>
कथितान्येवमन्यानि ज्ञेयानि विबुधैः क्रमात्॥ ९ ॥ <br>
तत्र यद्दीयते दानं तस्य संख्या न विद्यते ॥ <br>
अर्द्धक्रोशप्रमाणं हि विष्णुक्षेत्रं प्रकीर्त्तितम् ॥ 7.1.82.१० ॥ <br>
ब्रह्महत्या नोपसर्पेत्सत्यमेतन्मयोदितम् ॥ <br>
मासोपवासी तत्क्षेत्रे अग्निहोत्री यतव्रतः ॥ ११ ॥ <br>
स्वाध्यायी यज्ञयाजी च तपश्चांद्रायणा दिकम् ॥ <br>
तिलोदकं पितॄणां च श्राद्धं च विधिपूर्वकम् ॥ १२ ॥ <br>
एकरात्रं त्रिरात्रं वा कृच्छ्रं सांतपनं तथा ॥ <br>
मासोपवासं तच्चैव अन्यद्वा पुण्यकर्म तत् ॥ १३ ॥<br>
दैत्यारिक्षेत्रमासाद्य यत्किंचित्कुरुते नरः ॥ <br>
अन्यक्षेत्रात्कोटिगुणं पुण्यं भूयान्न संशयः ॥ १४ ॥ <br>
सुदर्शने वरे तीर्थे गोदानं तत्र दापयेत् ॥ <br>
सम्यग्यात्राफलप्रेप्सुः सर्वपापविशुद्धये ॥ १५ ॥ <br>
चंडालः श्वपचो वाऽपि तिर्यग्योनिगतस्तथा ॥ <br>
तस्मिंस्तीर्थे मृतः सम्यगाच्युतं लोकमाप्नुयात् ॥ १६ ॥ <br>
इति संक्षेपतः प्रोक्तं चक्रतीर्थसमुद्भवम् ॥ <br>
माहात्म्यं सर्वपापघ्नं सर्वकामफलप्रदम् ॥ १७ ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये दैत्यसूदन माहात्म्यप्रसंगेन चक्रतीर्थोत्पत्तिवृत्तान्तमाहात्म्यवर्णनंनाम द्व्यशीतितमोऽध्यायः ॥ ८२ ॥<br>
<br>
</span>
