<span style="font-size: 14pt; line-height: 200%">॥ ॥ ईश्वर उवाच ॥ ॥ <br>
ततो गच्छेन्महादेवि शशापानमिति स्मृतम् ॥ <br>
तस्यैव दक्षिणे तीर्थं सर्वपापप्रणाशनम् ॥ १ ॥ <br>
यस्मिन्स्नात्वा नरः सम्यङ्नापमृत्युभयं लभेत् ॥ <br>
शृणु यस्मात्तदुत्पत्तिं वदतो मम वल्लभे ॥ २ ॥ <br>
मथित्वा सागरं देवा गृहीत्वाऽमृतमुत्तमम् ॥ <br>
सत्वरास्तत्र ते गत्वा पपुश्चैव यथेप्सया ॥ ३ ॥ <br>
पिबतां तत्र पीयूषं देवानां वरवर्णिनि ॥ <br>
बिंदवः पतिता भूमौ शतशोथ सहस्रशः ॥ ४ ॥ <br>
एतस्मिन्नेव काले तु शशकस्तत्र चागतः ॥ <br>
प्रविष्टः सलिले तत्र तृषार्तो वरवर्णिनि ॥ ५ ॥ <br>
अमरत्वमनुप्राप्तो वर्द्धते सलिलालये ॥ <br>
तं दृष्ट्वा त्रिदशाः सर्वे स्पर्द्धमाना मुहुर्मुहुः ॥ <br>
ज्ञात्वामृतान्वितं तोयं मंत्रं चक्रुर्भयान्विताः ॥ ६ ॥ <br>
अमृतं पतितं भूमौ भक्षयिष्यंति मानवाः ॥ <br>
ततोऽमर्त्त्या भविष्यंति नात्र कार्या विचारणा ॥ ७ ॥ <br>
तिर्यग्योन्यां समुत्पन्नः कृपणः शशको ह्ययम् ॥ <br>
अस्माभिः स्पर्द्धते तस्मात्ततो भयमुपस्थितम् ॥ ८ ॥ <br>
अथ प्राप्तो निशानाथो व्याधिना स परिप्लुतः ॥ <br>
अब्रवीत्त्रिदशान्सर्वानमृतं मे प्रयच्छत ॥ ९ ॥ <br>
कृच्छ्रेण महता प्राप्तो नाहं शक्तो विसर्पितुम् ॥ <br>
अथोचुस्त्रिदशाः सर्वे सर्वमस्माभिर्भक्षितम् ॥ 7.1.258.१० ॥ <br>
विस्मृतस्त्वं निशानाथ चिरात्कस्मादिहागतः ॥ <br>
कुरुष्व वचनं चंद्र अस्माकं तिमिरापह ॥ ॥ ११ ॥ <br>
अस्मिञ्जलेऽमृतं भूरि पतितं पिबतां हि नः ॥ <br>
तत्पिबस्व निशानाथ सर्वमेतज्जलाशयम् ॥ १२ ॥ <br>
अर्द्धं निपतितं चात्र सत्यमेतन्निशामय ॥ <br>
तेषां तद्वचनं श्रुत्वा शीतरश्मिस्त्वरान्वितः ॥ १३ ॥ <br>
तृषार्तो वाऽपिबत्तोयं शशकेन समन्वितम् ॥ <br>
अस्थिशेषं तु तत्तस्य कायं पीयूषभक्षणात् ॥ १४ ॥ <br>
तत्क्षणात्पुष्टिमगमत्कांत्या परमया युतः ॥ <br>
धातुषु क्षीयमाणेषु पुष्टो हि सुधया हि सः ॥ १५ ॥ <br>
स चापि शशकस्तस्य न मृतो जठरं गतः ॥ <br>
अद्यापि दृश्यते तत्र देहे पीयूषभक्षणात् ॥१६॥ <br>
तत्क्षणात्तुष्टिमगमत्कांत्या परमया युतः ॥ <br>
अब्रुवन्खन्यतामेतद्यथा भूयो जलं भवेत् ॥ ॥ १७ ॥ <br>
अस्माकं संगमादेतच्छुष्कं श्वभ्रं जलाशयम् ॥ <br>
तद्युक्तं च कृतं कर्म नैतत्साधुविचेष्टितम् ॥ १८ ॥ <br>
ततोऽखनंश्च ते सर्वे यावत्तोयविनिर्गमः ॥ <br>
अथाब्रुवंस्ततः सर्वे हर्षेण महतान्विताः ॥ १९ ॥ <br>
यस्माच्छशेन संयुक्तं पीतमेतज्जलाशयम् ॥ <br>
चंद्रेण हि शशापानं तस्मादेतद्भविष्यति ॥ ॥ 7.1.258.२० ॥ <br>
अत्रागत्य नरः स्नानं यः करिष्यति भक्तितः ॥ <br>
स यास्यति परं स्थानं यत्र देवो महेश्वरः ॥ २१ ॥ <br>
अत्रान्नं संप्रदास्यंति ब्राह्मणेभ्यः समा हिताः ॥ <br>
सर्वयज्ञफलं तेषां भविष्यति न संशयः ॥ २२ ॥ <br>
अस्मिन्दृष्टे सुराः सर्वे दृष्टाः स्युः सर्वदेवताः ॥ <br>
एवमुक्त्वा सुराः सर्वे जग्मुश्चैव सुरालयम्॥ २३ ॥ <br>
अथ कालेन महता प्राप्ता तत्र सरस्वती ॥ <br>
वडवाग्निं समादाय तयानुप्लावितं पुनः ॥२४॥ <br>
ततो मेध्यतरं जातं तीर्थं च वरवर्णिनि ॥ <br>
तस्मात्सर्वप्रयत्नेन तत्र स्नानं समाचरेत् ॥ २५ ॥<br>
<br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये शशापानमाहात्म्यवर्णनंनामाष्टापञ्चाशदुत्तरद्विशततमोऽध्यायः ॥ २५८ ॥ ॥ छ ॥ <br>
<br>
</span>
