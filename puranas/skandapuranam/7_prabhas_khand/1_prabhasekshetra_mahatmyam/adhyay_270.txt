<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि यत्र प्राची सरस्वती ॥ <br>
तत्र स्थाने स्थितं लिंगं मंकीश्वरमिति श्रुतम् ॥ १ ॥ <br>
तस्योत्पत्तिं प्रवक्ष्यामि सर्वपातकनाशिनीम् ॥ <br>
शृणु देवि महाभागे ह्याश्चर्यं यदभूत्पुरा ॥ २ ॥ <br>
ऋषिर्मंकणको नाम स तेपे परमं तपः ॥ <br>
प्राचीमेत्य यताहारो नित्यं स्वाध्यायतत्परः॥ ३ ॥ <br>
बहुवर्षसहस्राणि तस्यातीतानि भामिनि ॥ <br>
कस्यचित्त्वथ कालस्य विद्धादस्य वरानने ॥ ४ ॥ <br>
कराच्छाकरसो जातः कुशाग्रेणेति नः श्रुतम् ॥ <br>
स तं दृष्ट्वा महाश्चर्यं विस्मयं परमं गतः॥५॥ <br>
मेने सिद्धिं परां प्राप्तो हर्षान्नृत्यमथाकरोत् ॥ <br>
तस्मिन्संनृत्यमाने च जगत्स्थावरजंगमम् ॥ ६ ॥ <br>
अनर्त्तत वरारोहे प्रभावात्तस्य वै मुनेः ॥ <br>
ततो देवा महेंद्राद्या ब्रह्मविष्णुपुरस्सराः ॥ <br>
ऊचुस्त्रिपुरहंतारं नायं नृत्येत्तथा कुरु ॥ ७ ॥ <br>
चलिताः पर्वताः स्थानात्क्षुभितो मकरालयः ॥ <br>
धरणी खण्डशो देव वृक्षाश्च निधनं गताः ॥ ८ ॥ <br>
उत्पथाश्च महानद्यो ग्रहा उन्मार्गसंस्थिताः ॥ <br>
त्रैलोक्यं व्याकुलीभूतं यावत्प्राप्नोति संक्षयम् ॥९॥ <br>
तावन्निवारयस्वैनं नान्यः शक्तो निवारणे ॥ 7.1.270.१० ॥ <br>
स तथेति प्रतिज्ञाय गत्वा तस्य समीपतः ॥ <br>
द्विजरूपं समास्थाय तमृषिं वाक्यमब्रवीत् ॥ ११ ॥ <br>
को हर्षविषयः कस्मात्त्वयैतन्नृत्यते द्विज ॥ <br>
तस्मात्कार्यं वदाशु त्वं परं कौतूहलं द्विजः ॥ १२ ॥ <br>
॥ ऋषिरुवाच ॥ ॥ <br>
किं न पश्यसि मे ब्रह्मन्कराच्छाकर सं च्युतम्॥ <br>
अत एव हि मे नृत्यं सिद्धोऽहं नात्र संशयः ॥ १३ ॥ <br>
॥ ईश्वर उवाच ॥ ॥ <br>
तस्य तद्वचनं श्रुत्वा भगवांस्त्रिपुरांतकः ॥ <br>
अंगुष्ठं ताडयामास अंगुल्यग्रेण भामिनि ॥ १४ ॥ <br>
ततो विनिर्गतं भस्म तत्क्षणाद्धिमपांडुरम् ॥ <br>
अथाब्रवीत्प्रहस्यैनं भगवान्भूतभावनः ॥ १५ ॥ <br>
पश्य मेंऽगुष्ठतो ब्रह्मन्भूरि भस्म विनिर्गतम् ॥ <br>
न नृत्येऽहं न मे हर्षस्तथापि मुनिसत्तम ॥ १६ ॥ <br>
तद्दृष्ट्वा सुमहाश्चर्यं विस्मयं परमं गतः ॥ <br>
अब्रवीत्प्रांजलिर्भूत्वा हर्षगद्गदया गिरा ॥ १७ ॥ <br>
नान्यं देवमहं मन्ये .त्वां मुक्त्वा वृषभध्वजम् ॥ <br>
नान्यस्य विद्यते शक्तिरीदृशी धरणीतले ॥ १८ ॥ ॥ <br>
॥ भगवानुवाच ॥ ॥ <br>
ज्ञातोऽस्मि मुनिशार्दूल त्वया वेदविदां वर ॥ <br>
वरं वरय भद्रं ते नित्यं यन्मनसेप्सितम् ॥ १९ ॥ <br>
॥ ऋषिरुवाच ॥ ॥ <br>
प्रसादाद्देवदेवस्य नृत्येन महता विभो ॥ <br>
यथा न स्यात्तपोहानिस्तथा नीतिर्विधीयताम् ॥ 7.1.270.२० ॥<br>
॥ शंभुरुवाच  ॥ ॥ <br>
तपस्ते वर्द्धतां विप्र मत्प्रसादात्सहस्रधा ॥ <br>
प्राचीमन्विह वत्स्यामि त्वया सार्द्धमहं सदा ॥ २१ ॥ <br>
सरस्वती महापुण्या क्षेत्रे चास्मिन्विशेषतः ॥ <br>
सरस्वत्युत्तरे तीरे यस्त्यजेदात्मनस्तनुम् ॥ २२ ॥ <br>
प्राचीने ह्यृषिशार्दूल न चेहागच्छते पुनः ॥ <br>
आप्लुतो वाजिमेधस्य फलं प्राप्नोति पुष्कलम् ॥ २३ ॥ <br>
नियमैश्चोप वासैश्च शोषयन्देहमात्मनः॥ <br>
जलाहारा वायुभक्षाः पर्णाहाराश्च तापसाः ॥ <br>
तथा च स्थंडिलशया ये चान्ये नियताः पृथक् ॥।२४॥ <br>
ये स्नानमाचरिष्यंति तीर्थेऽस्मिन्नियमान्विताः ॥ <br>
ते यांति परमां सिद्धिं ब्रह्मणः परमं पदम् ॥ २५ ॥ <br>
अस्मिंस्तीर्थे तु यो दानं त्रुटिमात्रं च कांचनम् ॥ <br>
ददाति द्विजमुख्याय मेरुतुल्यं भवेत्फलम् ॥२६॥ <br>
अस्मिंस्तीर्थे तु ये श्राद्धं करिष्यंतीह मानवाः॥ <br>
एकविंशत्कुलोपेताः स्वर्गं यास्यंति ते ध्रुवम् ॥२७॥ <br>
पितॄणां वल्लभं तीर्थं पिंडेनैकेन तर्पिताः ॥ <br>
ब्रह्मलोकं गमिष्यंति सुपुत्रेणेह तारिताः ॥ २८ ॥ <br>
भूयश्चान्नं प्रयच्छंति मोक्षमार्गं व्रजंति ते ॥ २९ ॥ <br>
अत्र ये शुभ कर्माणः प्रभासस्थां सरस्वतीम् ॥ <br>
पश्यंति तेपि यास्यंति स्वर्गलोकं द्विजोत्तमाः ॥7.1.270.३०॥ <br>
ये पुनस्तत्र भावेन नराः स्नानपरायणाः ॥ <br>
ब्रह्मलोकं समासाद्य ते रमिष्यंति सर्वदा ॥ ३१ ॥<br>
दधि प्रदद्याद्योऽपीह ब्राह्मणाय मनोरमम् ॥ <br>
सोऽप्यग्निलोकमासाद्य भुंक्ते भोगान्सुशोभनान् ॥ ३२ ॥ <br>
ऊर्णाप्रावरणं योऽपि भक्त्या दद्याद्द्विजोत्तमे ॥ <br>
सोऽपि याति परां सिद्धिं मर्त्यैरन्यैः सुदुर्लभाम् ॥ ३३ ॥ <br>
ये चात्र मलनाशाय विशेयुर्मानवा जलम् ॥ <br>
गोप्रदानफलं तेषां सुखेन फलमादिशेत् ॥ ३४ ॥ <br>
भावेन हि नरः कश्चित्तत्र स्नानं समाचरेत् ॥ <br>
सर्वपापविनिर्मुक्तो विष्णुलोके महीयते ॥ ३५ ॥ <br>
तर्पणात्पिंडदानाच्च नरकेष्वपि संस्थिताः ॥ <br>
स्वर्गं प्रयांति पितरः सुपुत्रेणेह तारिताः ॥ ३६ ॥ <br>
ते लभंतेऽक्षयांल्लोका न्ब्रह्मविष्ण्वीशशब्दितान् ॥ <br>
भूयस्त्वन्नं प्रयच्छन्ति मोक्षमार्गं लभंति ते ॥ ३७ ॥ <br>
स्वर्गनिश्रेणिसंभूता प्रभासे तु सरस्वती ॥ <br>
नापुण्यवद्भिः संप्राप्तुं पुंभिः शक्या महानदी ॥ ३८ ॥ <br>
प्राची सरस्वती चैव अन्यत्रैव तु दुर्लभा ॥ <br>
विशेषेण कुरुक्षेत्रे प्रभासे पुष्करे तथा ॥ ३९ ॥ <br>
प्राचीं सरस्वतीं प्राप्य योन्यत्तीर्थं हि मार्गते ॥ <br>
स करस्थं समुत्सृज्य कूर्परेण समाचरेत् ॥ 7.1.270.४० ॥ <br>
कृष्णपक्षे चतुर्दश्यां स्नानं च विहितं सदा ॥ <br>
पिण्याकेंगुदकेनापि पिंडं तत्र ददाति यः ॥ <br>
पितॄणामक्षयं भूयात्पितृलोकं स गच्छति ॥ ४१ ॥ <br>
सरस्वतीवाससमा कुतो रतिः सरस्वतीवाससमाः कुतो गुणाः ॥ <br>
सरस्वतीं प्राप्य गता दिवं नराः पुनः स्मरिष्यंति नदीं सरस्वतीम् ॥ ४२ ॥ <br>
॥ ईश्वर उवाच ॥ ॥ <br>
उक्त्वैवं भगवान्देवस्तत्रैवांतरधीयत ॥ <br>
सांनिध्यमकरोत्तत्र ततःप्रभृति शंकरः ॥ ४३ ॥ <br>
अत्र गाथा पुरा गीता विष्णुना प्रभविष्णुना ॥ <br>
स्नेहार्द्रेण च चित्तेन धर्मपुत्रं प्रति प्रिये ॥ ४४ ॥ <br>
मा  गंगां व्रज कौंतेय मा प्रयागं च पुष्करम् ॥ <br>
तत्र गच्छ कुरुश्रेष्ठ यत्र प्राची सरस्वती ॥ ४५ ॥ <br>
एतत्ते सर्वमाख्यातं यन्मां त्वं परिपृच्छसि ॥ <br>
माहात्म्यं च सरस्वत्या भूयः किं श्रोतुमिच्छसि ॥ ४६ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये प्राचीसरस्वतीमंकीश्वरमाहात्म्यवर्णनंनाम सप्तत्युत्तरद्विशततमोऽध्यायः ॥ २७० ॥ <br>
<br>
<br>
</span>
