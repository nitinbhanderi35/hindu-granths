<span style="font-size: 14pt; line-height: 200%">॥ ईश्वर उवाच ॥ ॥ <br>
पंचाथ सिद्धलिंगानि कथयामि यशस्विनि ॥ <br>
येषां दर्शनतो देवि सिद्धा यात्रा भवेन्नृणाम् ॥ १ ॥ <br>
सोमेशादीशदिग्भागे वरारोहेति या स्मृता ॥ <br>
तस्याश्च पूर्वदिग्भागे देवं सिद्धेश्वरं परम् ॥ <br>
अभिगम्य नरो भक्त्या अणिमादिकमाप्नुयात् ॥ २ ॥ <br>
सिद्धैः प्रतिष्ठितं लिंगं दृष्ट्वा भक्त्या तु मानवः ॥ <br>
मुच्यते पातकैः सर्वैः सिद्धलोकं स गच्छति ॥ ३ ॥ <br>
विघ्नानि नाशमायांति तत्र क्षेत्रनिवासिनाम् ॥ <br>
कामः क्रोधो भय लोभो रागो मत्सर एव च ॥ ४ ॥<br>
ईर्ष्या दंभस्तथाऽऽलस्यं निद्रा मोहस्त्वहंकृतिः ॥ <br>
एतानि विघ्नरूपाणि सिद्धेर्विघ्नकराणि तु ॥ ५ ॥ <br>
तानि नाशं समायांति तत्र सिद्धे श्वरार्चनात् ॥ <br>
एवं ज्ञात्वा तु यत्नेन तत्र यात्रां समाचरेत् ॥ ६ ॥ <br>
इत्येवं कथितं देवि सिद्धेश्वरमहोदयम्॥ <br>
सर्वकामप्रदं नृणां श्रुतं पातकनाशनम् ॥ ७ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये सिद्धेश्वरमाहात्म्यवर्णनंनाम द्विपञ्चाशत्तमोऽध्यायः ॥ ५२ ॥<br>
<br>
<br>
</span>
