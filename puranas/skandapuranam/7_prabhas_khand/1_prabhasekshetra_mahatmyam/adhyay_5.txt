<span style="font-size: 14pt; line-height: 200%">॥ सूत उवाच ॥ ॥ <br>
इत्येवमुक्ते विप्रेंद्रा शंकरेण महात्मना ॥ <br>
पुनः पप्रच्छ सा देवी हर्षसंपूर्णमानसा ॥ १ ॥ <br>
॥ देव्युवाच ॥ ॥ <br>
देवदेव जगन्नाथ सर्वप्राणहिताय वै ॥ <br>
प्रभासक्षेत्रमाहात्म्यं विस्तराद्वद मे प्रभो ॥ २ ॥ <br>
॥ ईश्वर उवाच ॥ ॥ <br>
अन्यद्दृष्टांतरूपं ते कथयामि यशस्विनि ॥ <br>
येन सृष्टं महादेवि क्षेत्रमेतन्मम प्रियम् ॥ ३ ॥ <br>
या गतिर्ध्यायतां नित्यं निःसंगानां च योगिनाम् ॥ <br>
सैवं संत्यजतां प्राणान्प्रभासे तु परा गतिः ॥ ४ ॥ <br>
अनेककल्पस्थायी च मार्कंडेयो महातपाः ॥ <br>
सोऽपि देवं विरूपाक्षं प्रभासे तु सदाऽर्चति ॥५॥ <br>
अटित्वा सर्वतीर्थानि प्रभासं नैव मुंचति ॥ <br>
दुर्वासाश्च महातेजा लिंगस्याराधनोद्यतः ॥ <br>
न मुंचति क्षणं देवि तत्क्षेत्रं शशिमौलिनः ॥ ६ ॥ <br>
भरद्वाजो मरीचिश्च मुनिश्चोद्दालकस्तथा ॥ <br>
क्रतुश्चैव वसिष्ठश्च कश्यपो भृगुरेव च ॥। ७ ॥॥ <br>
दक्षश्चैव तु सावर्णिर्यमश्चांगिरसस्तथा॥  ॥ <br>
शुको विभांडकश्चैव ऋष्यशृंगोऽथ गोभिलः ॥८॥ <br>
गौतमश्च ऋचीकश्च अगस्त्यः शौनको महान्॥ <br>
नारदो जमदग्निश्च विश्वामित्रोऽथ लोमशः ॥ ९ ॥ <br>
अन्ये च ऋषयश्चैव दिव्या देवर्षयस्तथा ॥ <br>
न मुंचंति महाक्षेत्रं लिंगस्याराधनोद्यताः ॥ 7.1.5.१० ॥ <br>
अहं तत्रैव तिष्ठामि लिंगाराधनतत्परः ॥ <br>
न मुंचामि महाक्षेत्रं सत्यंसत्यं वरानने ॥ ११ ॥ <br>
सर्वतीर्थानि देवेशि मया दृष्टानि भूतले ॥ <br>
प्रभासेन समं क्षेत्रं नैव दृष्टं कदाचन ॥ १२ ॥ <br>
देवि षष्टिसहस्राणि याज्ञवल्क्यपुरस्कृताः ॥ <br>
जपं कुर्वंति रुद्राणां चन्द्रभागां व्यवस्थिताः ॥ १३ ॥ <br>
चत्वारिंशत्सहस्राणि ऋषीणामूर्द्ध्वरेतसाम् ॥ <br>
देविकातटमाश्रित्य जपंति शतरुद्रियम् ॥ १४ ॥ <br>
कोटयश्चैव पंचाशन्मुनीनामूर्द्ध्वरेतसाम् ॥ <br>
उमापतिं समासाद्य लिंगं तत्रैव संस्थितम् ॥ १५ ॥ <br>
रुद्राणां कोटि जाप्यं तु कृतं तत्रैव तैः पुरा ॥ <br>
कोटिस्तत्रैव संसिद्धास्तस्मिंल्लिंगे न संशयः ॥१६॥ <br>
शतं चैव सहस्राणां देवेशं शशिभूषणम् ॥ <br>
पूजयंति महासिद्धा मम क्षेत्रनिषेविणः ॥१७॥ <br>
वेदांतेषु च यत्प्रोक्तं फलं चैव महर्षिभिः ॥ <br>
तत्फलं सकलं तत्र चंद्रभूषणदर्शनात् ॥ १८ ॥ <br>
अग्नितीर्थे ऋषीणां तु कोटिः साग्रा स्थिता शुभे ॥ <br>
रुद्रेश्वरे स्मृतं लक्षं कंपर्द्दीशे तथैव च ॥ १९ ॥ <br>
रत्नेश्वरे सहस्रं तु ऋषीणामूर्द्ध्वरेतसाम् ॥ <br>
अर्कस्थले महापुण्ये कोटिः साग्रा स्थिता शुभे ॥ 7.1.5.२० ॥ <br>
षष्टिश्चैव सहस्राणि तत्र सिद्धेश्वरे स्थिताः ॥ <br>
सप्त चैव सहस्राणि मार्कंडेये तु संस्थिताः ॥ २१ ॥ <br>
सरस्वत्यां ब्रह्मकुण्डेऽसंख्याता मुनयः स्मृताः ॥ <br>
दशार्बुदसहस्राणि कोटित्रितयमेव च ॥ २२ ॥ <br>
ऋषयस्तत्र तिष्ठंति यत्र प्राची सरस्वती ॥ <br>
ब्रह्महत्या गता यत्र शंकरस्य च तत्क्षणात् ॥ २३ ॥ <br>
कायः सुवर्णतां प्राप कपालं पतितं करात् ॥ <br>
ज्ञात्वैवं शंकिना पूर्वं कृतं तत्र महातपः ॥ २४ ॥ <br>
तुष्टः श्रीशंकरो देवो लिंग वासवरेण तु ॥ <br>
कोटियज्ञफलं स्नाने प्राच्यां लिंगस्य पूजने ॥ २५ ॥ <br>
पिंडे गयाशतगुणममासोमयुते दिने ॥ <br>
भूतायां पिंडदस्तत्र कुलकोटिं समुद्धरेत् ॥ २६ ॥ <br>
ये चात्र मलनाशाय निमङ्क्ष्यंति च मानवाः ॥ <br>
दशगोदानजं पुण्यं तेषामपि भविष्यति ॥२७॥ <br>
पादेन वा क्रीडमाना जलं लिप्संति ये नरा ॥ <br>
तेषामपि श्राद्धफलं विधिवत्संभविष्यति ॥ <br>
तत्र लिंगानि पूज्यानि शूलभेदादिकानि तु ॥ २८ ॥ <br>
एवं विकल्प्य लिंगानि अश्वमेध फलानि तु ॥ <br>
दर्शनेनापि सर्वेषां स्पर्शाद्धि द्विगुणं फलम् ॥२९॥ <br>
एवं तुष्टो जगन्नाथः स्थितः प्राचीवने ध्रुवम् ॥ <br>
मनोऽपि ये करिष्यंति स्नानदानेषु का कथा ॥7.1.5.३॥। <br>
तेषां तुष्टो जगन्नाथः शंकरो नीललोहितः ॥ <br>
त्रिंशत्कोटिगणस्तत्र प्राचीं रक्षंति सर्वतः ॥३१॥ <br>
महापापसमाचारः पापिष्ठो वाऽति किल्बिषी ॥ <br>
घुणाक्षरमिव प्राणान्प्राच्यां मुक्त्वा शिवं व्रजेत् ॥ ३२ ॥ <br>
दधिकंबलदानं तु तत्र देयं द्विजोत्तमे ॥ <br>
कथितं पापशमनं सारात्सारतरं ध्रुवम् ॥ ३३ ॥ <br>
अधुना संप्रवक्ष्यामि हिरण्याश्च महोदयम् ॥ <br>
दुर्वाससा तपस्तप्तं तत्र सूर्यः प्रतिष्ठितः ॥ ३४ ॥ <br>
कोटिरेका तु तत्रैव ऋषीणामूर्द्ध्वरेतसाम् ॥ <br>
चतुर्विंशतितत्त्वानामधिको बलरूपधृक् ॥ ३५ ॥ <br>
यत्र तिष्ठति देवेशि भृगुकोटिसमन्वितः ॥ <br>
अन्यत्र ब्राह्मणानां तु कोट्या यच्च फलं लभेत् ॥ ३६ ॥ <br>
ब्रह्मस्थाने तथैकेन भोजितेन तु तत्फलम् ॥ <br>
एवं ज्ञात्वा महादेवि तत्र तिष्ठामि निर्वृतः।। <br>
कोटिर्भिर्देवऋषिभिर्देवैः सह समावृतः ॥ <br>
तीर्थानि तत्र तिष्ठंति अंतर्भूतानि वै कलौ ॥ ३८ ॥ <br>
तत्र क्षेत्रे महारम्ये यत्र सोमेश्वरः स्थितः॥ <br>
मम देवि गणौ द्वौ तु विभ्रमः संभ्रमः परः ॥ ३९ ॥ <br>
तौ चात्र क्षेत्रसंस्थानां लोकानां भ्रमविभ्रमैः ॥ <br>
योजयंति सदा चित्तं विकल्पानैक्यसंकुलम् ॥ 7.1.5.४० ॥ <br>
विनायकोपसर्गाश्च दश दोषास्तथा परे ॥ <br>
एवं क्षेत्रं तु रक्षंति पापिनां दुष्टचेतसाम् ॥ ४१ ॥ <br>
दंडपाणिं तु ये भक्त्या पश्यंतीह नरोत्तमाः ॥ <br>
न तेषां जायते विघ्नं तत्र क्षेत्रनिवासिनाम् ॥ ४२ ॥ <br>
ब्राह्मणाः क्षत्रिया वैश्याः शूद्रा वै वर्णसंकराः ॥ <br>
अकामा वा सकामा वा प्रभासे ये मृताः शुभे ॥ ४३ ॥ <br>
चंद्रार्द्धमौलिनः सर्वे ललाटाक्षा वृषध्वजाः ॥ <br>
शिवे मम पुरे दिव्ये जायंते तत्र मानवाः ॥ ४४ ॥ <br>
यस्तत्र वसते विप्रः संयतात्मा समाहितः ॥ <br>
त्रिकालमपि भुंजानो वायुभक्षसमो भवेत् ॥ ४५ ॥ <br>
मेरोः शक्या गुणा वक्तुं द्वीपानां च गुणास्तथा ॥ <br>
समुद्राणां च सर्वेषां शक्या वक्तुं गुणाः प्रिये ॥ ४६ ॥ <br>
आदिदेवस्य देवेशि महेशस्य महाप्रभोः ॥ <br>
शक्या नैव गुणा वक्तुं वर्षाकोटिशतैरपि ॥ ४७ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये क्षेत्रस्थर्षिदेवगणवर्णनं नाम पंचमोऽध्यायः ॥ ५ ॥ <br>
<br>
<br>
</span>
