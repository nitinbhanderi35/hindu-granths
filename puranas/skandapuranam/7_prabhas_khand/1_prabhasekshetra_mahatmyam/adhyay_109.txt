<span style="font-size: 14pt; line-height: 200%">॥ ईश्वर उवाच ॥ ॥<br>
ततो गच्छेन्महादेवि अनिलेश्वरमुत्तमम्॥ <br>
तस्योत्तरेशानदिक्स्थं धनुषां त्रितये प्रिये ॥ १ ॥ <br>
लिंगं महाप्रभावं हि दर्शनात्पापनाशनम् ॥ <br>
वसूनां पञ्चमो योऽसावनिलः परिकीर्तितः ॥ २ ॥ <br>
स चाऽऽराध्य महादेवं प्रत्यक्षीकृतवान्भवम् ॥ <br>
लिंगं प्रतिष्ठयामास सम्यक्छ्रद्धासमन्वितः ॥ ३ ॥<br>
एवमीशप्रभावेन सुतस्तस्याऽप्यभूद्बली ॥ <br>
मनोजवेति विख्यातो ह्यविज्ञातगतिस्तथा ॥ ४ ॥ <br>
तं दृष्ट्वा व्याधिना मर्त्यो पीड्यते न कदाचन ॥ <br>
नान्धो न बधिरो मूको न रोगी न च निर्धनः ॥ <br>
कदाचिज्जायते मर्त्यस्तेन दृष्टेन भूतले ॥ ५ ॥ <br>
पुष्पमेकं तु यो दद्यात्तस्य लिंगस्य चोपरि ॥ <br>
सुखसौभाग्यसंपन्नः स सदा रूपवान्भवेत् ॥ ६ ॥ <br>
इत्येवं कथितं देवि माहात्म्यं पापनाशनम्॥ <br>
श्रुत्वाऽनुमोद्य भावेन सर्वकामैः समृद्ध्यते ॥ ७ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये ऽनिलेश्वरमाहात्म्यवर्णनंनाम नवोत्तरशतत मोऽध्यायः ॥१०९॥ <br>
<br>
<br>
</span>
