<span style="font-size: 14pt; line-height: 200%">ईश्वर उवाच ॥ ॥ <br>
ऋषितोयापश्चिमे तु तत्र गव्यूतिमात्रतः ॥ <br>
संगालेश्वरनामास्ति सर्वपातकनाशनः ॥ १ ॥ <br>
गुप्तस्तत्र प्रयागश्च देवो वै माधवस्तथा ॥ <br>
जाह्नवी यमुना चैव देवी तत्र सरस्वती ॥ २ ॥ <br>
अन्यानि तत्र तीर्थानि बहूनि च वरानने ॥ <br>
स्नात्वा दृष्ट्वा पूजयित्वा मुक्तः स्यात्सर्वकिल्बिषैः ॥ ३ ॥ <br>
॥ पार्वत्युवाच ॥ ॥<br>
कथय त्वं महेशान सर्वदेवनमस्कृत ॥ <br>
तीर्थराजः प्रयागस्तु कथं विष्णुः सनातनः ॥ ४ ॥ <br>
कथं गंगा च यमुना तथा देवी सरस्वती ॥ <br>
अन्यान्यपि बहून्येव तीर्थानि वृषभध्वज ॥ ५ ॥ <br>
समायातानि तत्रैव संगालेश्वरसंनिधौ ॥ <br>
संगालेशेति किं नाम ह्येतन्मे वद कौतुकम् ॥ ६ ॥ <br>
॥ ईश्वर उवाच ॥ ॥ <br>
पुरा वै लिंगपतने सर्वदेवसमागमे ॥ <br>
सार्धत्रितयकोटीनि पुण्यानि सुरसुन्दरि ॥ ७ ॥ <br>
तीर्थानि तीर्थराजोऽयं प्रयागः समुपस्थितः ॥ <br>
आत्मानं गोपयामास तीर्थकोटिभिरावृतम् ॥ ८ ॥ <br>
ततस्तत्र समायाता ब्रह्मविष्णुपुरोगमाः ॥ <br>
विबुधास्तीर्थराजं तं ददृशुर्दिव्यचक्षुषा ॥ ९ ॥ <br>
तीर्थकोटिभिराकीर्णं पवित्रं पापनाशनम् ॥ <br>
लिंगस्य पतनं श्रुत्वा महादुःखेन संवृताः ॥ 7.1.298.१० ॥ <br>
स्थिताः सर्वे तदा देवि ब्रह्माद्याः सुरसत्तमाः ॥ ११ ॥ <br>
एतस्मिन्नेव काले तु देवो रुद्रः सनातनः ॥ <br>
निरानंदः समायातो वाक्यमेतदुवाच ह ॥ १२ ॥ <br>
शृणुध्वं वचनं देवा ब्रह्मविष्णुपुरोगमाः ॥ <br>
ऋषिशापान्निपतितं मम लिंगमनुत्तमम् ॥ <br>
तस्माल्लिंगं पूजयत सर्व कामार्थसिद्धये ॥१३ ॥ <br>
एवमुक्त्वा महादेवो देशे तस्मिन्स्थितः प्रिये ॥ <br>
ब्राह्मं च वैष्णवं रौद्रं तत्र कुण्डत्रयं स्मृतम् ॥ १४ ॥ <br>
चतुर्थं त्रिसंगमाख्यं नदीनां यत्र संगमः ॥ <br>
गंगायाश्च सरस्वत्याः सूर्यपुत्र्यास्तथैव च ॥ १५ ॥ <br>
कोटिरेका च तीर्थानां ब्रह्मकुण्डे व्यवस्थिता ॥ <br>
तथा च वैष्णवे कुण्डे कोटिरेका प्रकीर्तिता ॥ १६ ॥ <br>
सार्धकोटिस्तु संप्रोक्ता शिवकुण्डे प्रकीर्तिता ॥ <br>
पश्चिमे ब्रह्मकुण्डं च पूर्वे वै वैष्णवं स्मृतम् ॥ १७ ॥ <br>
मध्यभागे स्थितं यच्च रुद्रकुण्डं प्रकीर्तितम् ॥ <br>
कुण्डमध्याद्विनिर्गत्य यत्र गंगा वरानने ॥ १८ ॥ <br>
सूर्यपुत्र्या समेता च तत्त्रिसंगम उच्यते ॥ <br>
अनयोरंतरे सूक्ष्मे तत्र गुप्ता सरस्वती ॥ १९ ॥ <br>
एषु सन्निहितो नित्यं प्रयागस्तीर्थनायकः ॥ <br>
अत्रागत्य नरो यस्तु माघमासे वरानने ॥ 7.1.298.२० ॥ <br>
स्नायात्प्रभातसमये मकरस्थे रवौ प्रिये ॥ <br>
किञ्चिदभ्युदिते सूर्ये शृणु तस्य च यत्फलम् ॥ २१ ॥ <br>
आद्येनैकेन स्नानेन पापं यन्मनसा कृतम्॥ <br>
व्यपोहति नरः सम्यक्छ्रद्धायुक्तो जितेन्द्रियः ॥ २२ ॥ <br>
वाचिकं तु द्वितीयेन कायिकं तु तृतीयकात् ॥ <br>
संसर्गजं चतुर्थेन रहस्यं पञ्चमेन तु ॥ २३ ॥ <br>
उपपातकानि षष्ठेन स्नानेनैव व्यपोहति॥२४॥ <br>
अभिषेकेण कुण्डानां सप्तकृत्वो वरानने॥ <br>
महांति चैव पापानि क्षाल्यंते पुरुषैः सदा॥२५॥ <br>
यः स्नाति सकलं मासं प्रयागे गुप्तसंज्ञके ॥ <br>
ब्रह्मादिभिर्न तद्वक्तुं शक्यते कल्पकोटिभिः ॥ २६ ॥ <br>
यानि कानि च तीर्थानि प्रभासे संति भामिनि ॥ <br>
तेभ्योऽतिवल्लभं तीर्थं सर्वपापप्रणाशनम् ॥ २७ ॥ <br>
एषां संरक्षणार्थाय मया वै तत्र मातरः ॥ <br>
पूजनीयाः प्रयत्नेन नैवेद्यैर्विविधैः शुभैः ॥ २८ ॥ <br>
कृष्णपक्षे चतुर्दश्यां श्रद्धायुक्तेन चेतसा ॥ <br>
तासामनुचरा देवि भूतप्रेताश्च कोटिशः ॥ २९ ॥ <br>
तेषां भयविनाशाय ता मातॄश्च प्रपूजयेत् ॥ <br>
अस्मिंस्तीर्थे नरः स्नात्वा ब्रह्महत्यां व्यपोहति ॥7.1.298.३०॥ <br>
यः कश्चित्कुरुते श्राद्धं पितॄनुद्दिश्य भक्तितः ॥ <br>
उद्धरेच्च पितुर्वर्गं मातुर्वर्गं नरोत्तमः ॥३१॥ <br>
वृषभस्तत्र दातव्यः सम्यग्यात्राफलेप्सुभिः ॥ <br>
एवं यः कुरुते यात्रां तस्य फलमनन्तकम् ॥ ३२ ॥ <br>
एवं गुप्तप्रयागस्य माहात्म्यं कथितं तव ॥ <br>
श्रुत्वाभिनन्द्य पुरुषः प्राप्नुयाच्छंकरालयम् ॥ ३३ ॥<br>
&nbsp;इति श्रीस्कांदेमहापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये गुप्तप्रया गमाहात्म्यवर्णनंनामाष्टनवत्युत्तरद्विशततमोऽध्यायः ॥ २९८ ॥ <br>
<br>
<br>
</span>
