<span style="font-size: 14pt; line-height: 200%">॥ ॥ ईश्वर उवाच ॥ ॥ <br>
तृतीयो भैरवः प्रोक्तश्चतुर्थं भैरवं शृणु ॥ <br>
ब्रह्मेशात्पश्चिमे भागे धनुषां त्रितये स्थितम् ॥ १ ॥ <br>
सर्वपापप्रशमनं सर्व कामप्रदं नृणाम् ॥ <br>
नारदेश्वरनामानं स्थापितं नारदेन वै ॥ २ ॥ <br>
ब्रह्मलोके स्थितः पूर्वं नारदो भगवानृषिः ॥ <br>
तत्र दृष्ट्वा महावीणां दिव्यां तंत्र्ययुतै र्युताम् ॥ ३ ॥ <br>
सरस्वत्या विनिर्मुक्तां ब्रह्मलोके महाप्रभाम् ॥ <br>
तेनासौ कौतुकाविष्टो वादयामास तां तदा ॥ ४ ॥ <br>
तंत्रीभ्यो वाद्यमानाभ्यो ब्राह्मणाः पतिता भुवि ॥ <br>
सप्त स्वरास्ते विख्याता मूर्च्छिताः षड्जकादयः ॥ ५ ॥ <br>
तान्दृष्ट्वा विस्मयाविष्टो मुक्त्वा वीणां प्रयत्नतः ॥ <br>
पप्रच्छ देवं ब्रह्माणं किमिदं कौतुकं विभो ॥ ६ ॥ <br>
वाद्यमानासु तन्त्रीषु पतिता ब्राह्मणा भुवि ॥ <br>
क एते ब्राह्मणा देव किं मृता इव शेरते ॥ ७ ॥ <br>
॥ ब्रह्मोवाच ॥ ॥ <br>
एते स्वरा महाभाग मूर्च्छिताः पतिता भुवि ॥ <br>
अज्ञानवादनेनैव पापं जातं तवाधुना ॥ ८ ॥ <br>
सप्तब्राह्मणविध्वंसपातकं ते समा गतम् ॥ <br>
तस्माच्छीघ्रं व्रज मुने प्रभासं क्षेत्रमुत्तमम् ॥ ९ ॥ <br>
समाराधय देवेशं सर्वपापविशुद्धये ॥ <br>
इत्युक्तो नारदस्तत्र संतप्य च मुहुर्मुहुः ॥ 7.1.152.१० ॥ <br>
कृत्वा विषादं बहुशः प्रभासं क्षेत्रमागतः ॥ <br>
तत्रैव ब्रह्मकुण्डं तु समासाद्य प्रयत्नतः ॥ ११ ॥ <br>
भैरवं पूजयामास दिव्याब्दानां शतं प्रिये ॥ <br>
ततो निष्कल्मषो भूत्वा गीतज्ञश्चाभवत्तथा ॥ १२ ॥ <br>
ततः प्रभृति तल्लिंगं नारदेश्वरभैरवम् ॥ <br>
ख्यातं लोके महादेवि सर्वपातकनाशनम् ॥ १३ ॥ <br>
अज्ञानाद्वादयेद्यस्तु वीणां चैव तथा स्वरान् ॥ <br>
स तत्पातकशुद्ध्यर्थं तत्र गच्छेन्महेश्वरि ॥ १४ ॥ <br>
माघे मासि जिताहारस्त्रिकालं योऽर्चयेत्ततः ॥ <br>
नारदेशं भैरवं स स्वर्गरामामनोहरः ॥ १५ ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्र माहात्म्ये ब्रह्मकुण्डमाहात्म्ये नारदेश्वरभैरवमाहात्म्यवर्णनंनाम द्विपंचाशदुत्तरशततमोऽध्यायः ॥ १५२ ॥ ॥ छ ॥ <br>
<br>
</span>
