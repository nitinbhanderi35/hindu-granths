<span style="font-size: 14pt; line-height: 200%">॥ ईश्वर उवाच ॥ ॥ <br>
तस्माच्च पूर्वदिग्भागे किञ्चिदाग्नेयसंस्थितम् ॥ <br>
लिंगद्वयं महापुण्यं विश्वकर्मप्रतिष्ठितम् ॥ १ ॥ <br>
यदा वै नगरं कर्तुं त्वष्टा तत्र समागतः ॥ <br>
प्रतिष्ठाप्य महादेवं नगरं कृतवांस्ततः ॥ २ ॥ <br>
कृत्वा च नगरं रम्यं लिंगस्यास्य प्रभावतः ॥ <br>
पुनः प्रतिष्ठितं र्लिगं तेन वै विश्वकर्मणा ॥ ३ ॥ <br>
कर्मादौ कर्मणश्चान्ते यात्रोद्वाहगृहादिके ॥ <br>
लिंगद्वयं पूजयित्वा सिद्धिमाप्नोति तत्क्षणात् ॥ ४ ॥ <br>
तस्मात्सर्वप्रयत्नेन गंधामृतरसोदकैः ॥ <br>
नैवेद्यै विविधैर्देवि लिंगयुग्मं प्रपूजयेत् ॥ ५ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य उन्नतस्थानमाहात्म्ये लिंगद्वयमाहात्म्यवर्णनंनाम विंशोत्तरत्रिशततमोऽध्यायः ॥ ३२० ॥ <br>
<br>
<br>
</span>
