<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि यत्र जांबवती नदी ॥ <br>
पुरा जांबवतीनाम विष्णोर्या महिषीप्रिया ॥ <br>
अपृच्छदर्जुनं साध्वी वद वार्तां कुरू द्वह ॥ १ ॥ <br>
तस्यास्तद्वचनं श्रुत्वा अर्जुनो निश्वसन्मुहुः ॥ <br>
वाष्पगद्गदया वाचा इदं वचनमब्रवीत् ॥ २ ॥ <br>
परित्यक्ता वयं भद्रे यादवैः सुमहात्मभिः ॥९ <br>
बलदेवस्य वीरस्य सात्यकेश्च महात्मनः ॥ ३ ॥ <br>
अन्येषां यदुवीराणां पापकर्मातिनिर्घृणः ॥ <br>
जिजीविषुरिह प्राप्तो वासुदेवनिराकृतः ॥ ४ ॥ <br>
सा श्रुत्वा भर्तृनिधनमर्जुनाच्च महासती ॥ <br>
गंगातीरे समुत्पाद्य पावकं पावकप्रभा ॥ <br>
समुत्सृज्य महाकायं नदीभूत्वा विनिर्ययौ ॥ ५ ॥ <br>
सा गृहीत्वा सती भर्तुर्भस्म सर्वं चितेस्तथा ॥ <br>
प्रविष्टा सागरं देवि तदा जांबवती शुभा ॥६॥ <br>
या नारी तत्र देवेशि भक्त्या स्नानं समाचरेत् ॥ <br>
तदन्वयेपि काचित्स्त्री न वैधव्यमवाप्नुयात् ॥ ७ ॥ <br>
तस्मात्सर्वप्रयत्नेन तत्र स्नानं समाचरेत् ॥ <br>
नरो वा यदि वा नारी प्राप्नोति परमां गतिम् ॥ ८ ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये जांबवतीनदीमाहात्म्यवर्णनंनामैकत्रिंशदुत्तरद्वि शततमोऽध्यायः ॥ २३१ ॥ ॥ छ ॥ <br>
<br>
</span>
