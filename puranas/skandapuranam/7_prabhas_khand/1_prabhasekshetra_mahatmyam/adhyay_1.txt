<span style="font-size: 14pt; line-height: 200%">॥ व्यास उवाच ॥ ॥ <br>
यश्चाद्यः पुरुषः पुराण इति यः संस्तूयते सर्वतः सोमेशः सुरसंयुतः क्षितितले यैर्वीक्षितो हीक्षणैः॥ <br>
ते तीर्त्वा विततांतरं भवभयं भूत्याऽभिसंभूषिताः स्वर्गं यानवरैःप्रयान्ति सुकृतैर्यज्ञै यथा यज्विनः ॥ १ ॥ <br>
प्रसरद्बिन्दुनादाय शुद्धामृतमयात्मने ॥ <br>
षड्त्रिंशत्तत्त्वदेहाय नमश्चिन्मात्रमूर्तये ॥ २ ॥ <br>
अमृतेनोदरस्थेन म्रियन्ते सर्वदेवताः ॥ <br>
कंठस्थित विषेणापि यो जीवति स पातुः वः ॥ ३ ॥ <br>
सत्रान्ते सूतमनघं नैमिषेया महर्षयः॥ <br>
पुराणसंहितां पुण्यां पप्रच्छू रोमहर्षणम्॥ ४ ॥ <br>
त्वया सूत महा बुद्धे भगवान्ब्रह्मवित्तमः ॥ <br>
इतिहासपुराणार्थे व्यासः सम्यगुपासितः ॥ ५ ॥ <br>
तस्य ते सर्वरोमाणि वचसा हर्षितानि यत् ॥ <br>
द्वैपायनस्यानुभावात्ततोऽभू रोमहर्षणः ॥ ६ ॥ <br>
भवन्तमेव प्रथमं व्याजहार स्वयं प्रभुः ॥ <br>
मुनीनां संहितां वक्तुं व्यासः पौराणिकीं कथाम् ॥ ७ ॥ <br>
त्वं हि स्वायंभुवे यज्ञे सुत्याहे वितते हरिः ॥ <br>
संभूतः संहितां वक्तुं स्वांशेन पुरुषोत्तमः ॥ ८ ॥ <br>
तस्माद्भवन्तं पृच्छामः पुराणे स्कन्दकीर्तिते ॥ <br>
प्रभासक्षेत्रमाहात्म्ये ब्राह्मी यात्रा श्रुता पुरा ॥ ९ ॥ <br>
अधुना वैष्णवीं रौद्रीं यात्रां सर्वार्थसंयुताम् ॥ <br>
वक्तुमर्हसि चास्माकं पुराणार्थविशारद ॥ 7.1.1.१० ॥ <br>
मुनीना वचनं श्रुत्वा सूतः पौराणिकोत्तमः ॥ <br>
प्रणम्य शिरसा प्राह व्यासं सत्यवतीसुतम् ॥ ११ ॥ <br>
॥ रोमहर्षण उवाच ॥ ॥ <br>
श्रीवत्सांकं जगद्योनिं हरिमोंकाररूपिणम् ॥ <br>
अप्रमेयं गुरुं देवं निर्मलं निर्मलाश्रयम् ॥ १२ ॥ <br>
हंसं शुचिषदं व्योम व्यापकं सर्वदं शिवम् ॥ <br>
उदासीनं निरायासं निष्प्रपञ्चं निरञ्जनम् ॥ १३ ॥ <br>
शून्यं बिंदुस्वरूपं तु ध्येयं ध्यानविवर्जितम् ॥ <br>
अस्ति नास्तीति यं प्राहुः सुदूरे चान्तिके च यत् ॥ १४ ॥ <br>
मनोग्राह्यं परं धाम पुरुषाख्यं जगन्मयम् ॥ <br>
हृत्पंकजसमासीनं तेजोरूपं निरिन्द्रियम् ॥ १५ ॥ <br>
एवंविधं नमस्कृत्य परमात्मानमीश्वरम् ॥ <br>
कथां वदिष्ये द्विविधां द्विशरीरां तथैव तु ॥ १६ ॥ <br>
दिव्यभाषासमोपेतां वेदाधिष्ठानसंयुताम् ॥ <br>
पञ्चसंधिसमायुक्तां षडलंकारभूषिताम् ॥ १७ ॥ <br>
सप्तसाधनसंयुक्तां रसाष्टगुणरंजिताम् ॥ <br>
गुणैर्नवभिराकीर्णां दशदोषविवर्जिताम् ॥ १८ ॥ <br>
विभाषाभूषितां तद्वदेकायत्तां मनोहराम् ॥ <br>
पञ्चकारणसंयुक्तां चतुष्करणसम्मताम् ॥१९ ॥<br>
Comments on Prabhaasa<br>
पुनश्च द्विविधां तद्वज्ज्ञानसंदोहदायिनीम् ॥ <br>
व्यासेन कथितां पुण्यां शृणुध्वं पापनाशिनीम् ॥ 7.1.1.२० ॥ <br>
यां श्रुत्वा पापकर्मापि गच्छेद्धि परमां गतिम् ॥ <br>
दुःखत्रयविनिर्मुक्तः सर्वातङ्कविवर्जितः ॥ २१ ॥ <br>
न नास्तिके कथां पुण्यामिमां ब्रूयात्कदाचन ॥ <br>
श्रद्दधानाय शान्ताय कीर्तनीया द्विजातये ॥२२ ॥ <br>
निषेकादिः श्मशानान्तो मन्त्रैर्यस्योदितो विधिः ॥ <br>
तस्य शास्त्रेऽधिकारोऽस्ति ज्ञेयो नान्यस्य कस्यचित्॥ २३ ॥ <br>
चतुःपक्षावदातस्य विशुद्धिर्ब्राह्मणस्य च ॥ <br>
सद्वृत्तस्याधिकारोऽस्ति शास्त्रेऽस्मिन्वेदसम्मते ॥ २४ ॥ <br>
यथा सुराणां प्रवरो देवदेवो महेश्वरः ॥ <br>
नदीनां च यथा गंगा वर्णानां ब्राह्मणो यथा ॥ २५ ॥ <br>
अक्षराणां तु सर्वेषामोंकारः प्रथमो यथा ॥ <br>
पूज्यानां तु यथा माता गुरूणां च यथा पिता ॥ <br>
तथैव सर्वशास्त्राणां प्रधानं स्कन्दकीर्तितम् ॥ २६ ॥ <br>
पुरा कैलासशिखरे ब्रह्मादीनां च सन्निधौ ॥ <br>
स्कान्दं पुराणं कथितं पार्वत्यग्रे पिनाकिना ॥ ॥ २७ ॥ <br>
पार्वत्या षण्मुखस्याग्रे तेन नन्दिगणाय वै ॥ <br>
नन्दिना तु कुमाराय तेन व्यासाय धीमते ॥ २८ ॥ <br>
व्यासेन मे समाख्यातं भवद्भ्योऽहं प्रकीर्तये ॥ २९ ॥ <br>
यूयं सद्भावसंयुक्ता यतः सर्वे महर्षयः ॥ <br>
तेन मे भाषितुं श्रद्धा भवतां स्कन्दसंहिताम् ॥ 7.1.1.३० ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये प्रश्नाध्यायवर्णनं नाम प्रथमोऽध्यायः ॥ १ ॥ <br>
<br>
<br>
</span>
