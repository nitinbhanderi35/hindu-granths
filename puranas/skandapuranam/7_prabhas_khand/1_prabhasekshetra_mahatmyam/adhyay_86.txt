<span style="font-size: 14pt; line-height: 200%">॥ ईश्वर उवाच ॥ ॥ <br>
तस्यास्तु दक्षिणे भागे स्थितं लिंगं महाप्रभम् ॥ <br>
पांडवेश्वरनामाढ्यं पंचभिः स्थापितं क्रमात् ॥ १ ॥ <br>
गुप्तचर्यां यदा याताः पांडवा वनवासिनः ॥ <br>
तीर्थयात्राप्रसंगेन प्रभासं क्षेत्रमागताः ॥ २ ॥ <br>
तस्मिन्काले महादेवि सं प्राप्ते सोमपर्वणि ॥ <br>
स्थापयामासुस्ते सर्वे लिंगं संनिहिता तटे ॥ ३ ॥ <br>
मार्कण्डप्रमुखान्कृत्वा ऋत्विजो ब्राह्मणोत्तमान् ॥ <br>
वेदोक्तैः कारयामासुरभिषेकं वृषान्ददुः ॥ ४ ॥ <br>
ततः प्रसन्ना ऋषयो मार्कंडप्रमुखाः प्रिये ॥ <br>
प्रतिष्ठितस्य लिंगस्य पांडवैर्वरवर्णिनि ॥ ५ ॥ <br>
॥ ऋषय ऊचुः ॥ ॥ <br>
ये चैतत्पूजयिष्यंति लिंगं पांडवपूजितम् ॥ <br>
ते वै पूज्या भविष्यंति देवदानवरक्षसाम् ॥ ६ ॥ <br>
अश्वमेधफलं तेषां सम्यक्छ्रद्धार्चनेन वै ॥ <br>
भविष्यति न संदेहो ह्यस्मद्वाक्यप्रभावतः ॥ ७ ॥ <br>
स्नात्वा संनिहिताकुंडे योऽर्चयेत्पांडवेश्वरम् ॥ <br>
माघे मासि समग्रे तु स साक्षात्पुरुषोत्तमः ॥ ८ ॥ <br>
दर्शनेनापि तस्यापि पापं याति सहस्रधा ॥ <br>
विष्णुरूपो हि स प्रोक्तो नात्र कार्या विचारणा ॥ ९॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये संनिहित्यामाहात्म्ये पांडवेश्वरमाहात्म्यवर्णनंनाम षडशीतितमोऽध्यायः ॥ ८६ ॥ <br>
<br>
<br>
</span>
