<span style="font-size: 14pt; line-height: 200%">॥ ईश्वर उवाच ॥ ॥<br>
ततो गच्छेन्महादेवि मंकीश्वरमनुत्तमम् ॥ <br>
त्रिसंगमसमीपस्थं सर्वपातकनाशनम्॥ १ ॥ <br>
मंकीनाम ऋषिः पूर्वमासीत्स तपतां वरः ॥ <br>
स च ज्ञात्वा महाक्षेत्रं प्रभासं शंकरप्रियम् ॥ २ ॥ <br>
अतपद्वै तपो घोरं कन्दमूलफलाशनः ॥ <br>
वर्षाणामयुतं साग्रं प्रतिष्ठाप्य महेश्वरम् ॥ ३ ॥ <br>
ततस्तुष्टो महादेवो ददौ प्रीतो वरं तदा ॥ <br>
स वव्रे यदि तुष्टोऽसि अस्मिन्स्थाने स्थितो भव ॥ ४ ॥ <br>
मन्नामांकितलिंगस्तु वस कल्पायुतायुतम् ॥ <br>
एवमस्त्वित्यथेत्युक्त्वा तत्रैवान्तरधीयत ॥ ५ ॥ <br>
तदाप्रभृति तल्लिंगं मंकीश्वरमिति श्रुतम्॥ <br>
माघे मासे त्रयोदश्यां चतुर्दश्यामथापि वा ॥ ६ ॥ <br>
पूज्याः पंचोपचारेण प्राप्नुयादीप्सितं फलम् ॥ <br>
गोदानं तत्र वै देयं सम्यग्यात्राफलेप्सुभिः ॥ ७ ॥ <br>
इति श्रीस्कान्दे महापुराण एकाशीतिसाहस्र्यां सहितायां सप्तमे प्रभासखण्डे प्रथमे प्रभासक्षेत्रमाहात्म्ये मंकीश्वरमाहात्म्यवर्णनंनाम चतुरशीत्युत्तरशततमोऽध्यायः ॥ १८४ ॥<br>
<br>
<br>
</span>
