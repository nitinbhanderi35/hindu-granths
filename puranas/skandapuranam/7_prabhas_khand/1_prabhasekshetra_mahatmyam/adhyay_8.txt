<span style="font-size: 14pt; line-height: 200%">॥ देव्युवाच ॥ ॥ <br>
पुनः कथय देवेश माहात्म्यं लोकशंकर ॥ <br>
श्रीसोमेश्वरदेवस्य सर्वपातकनाशनम्॥ <br>
ब्रह्मविष्ण्वीशदैवत्यं तथात्र त्रितयं वद ॥ ॥। १ ॥ <br>
॥ ईश्वर उवाच ॥ ॥ <br>
शृणुष्वैकमना भूत्वा मम गोप्यं पुरातनम् ॥ <br>
तस्मिँल्लिंगे च यद्वृत्तमाश्चर्यं परमं महत् ॥ २ ॥ <br>
षष्टिकोटि सहस्राणि ऋषीणामूर्द्ध्वरेतसाम् ॥ <br>
तस्मिँल्लिंगे प्रविष्टानि ते घृताहुतिरिवानले ॥ ३ ॥ <br>
सिद्धिर्वृद्धिस्तथा तुष्टिर्ऋद्धिः पुष्टिस्तु पंचमी ॥ <br>
कीर्तिः शांतिस्तथा लक्ष्मीस्तस्मिंल्लिंगे समुत्थिता ॥ ४ ॥ <br>
सप्तकोट्यस्तु मंत्राणां सिद्धीनां चैव संभवः ॥ <br>
दिव्ययोगरसाश्चान्ये दिव्यौषधिरसायनाः ॥ ५ ॥ <br>
गारुडं भूततंत्रं च खेचर्यो व्यंतरीस्तथा ॥ <br>
ते सर्वे सह योगेन तस्माल्लिंगात्समुत्थिताः ॥ ६ ॥ <br>
अन्याश्चैव तु याः काश्चित्सिद्धयोऽष्टौ प्रकीर्तिताः ॥ <br>
ताः सर्वाः सह लिंगेन तस्मात्स्थानात्समुत्थिताः ॥ ७ ॥ <br>
अन्यद्देवि प्रवक्ष्यामि अत्र सिद्धिं गतास्तु ये ॥ <br>
ममांशसंभवाः प्राप्ता अस्मिँल्लिंगे लयं गताः ॥ ९ ॥ <br>
तेषां च विक्रमान्सर्वान्प्रवक्ष्याम्यनुपूर्वशः ॥ <br>
पुराक्रमा ग्रहा मुण्डा गुडकाश्च सहेतुकाः ॥ ९ ॥ <br>
विमला दंडिकाश्चैव सप्तैते कुत्सिकाः स्मृताः ॥ <br>
अस्मिंल्लिंगे पुरा सिद्धा योगात्पाशुपतान्मम ॥ 7.1.8.१० ॥ <br>
रुद्रो विप्रस्तथा दानश्चंद्रो मन्थोऽवलोककः ॥ <br>
सूर्यावलोकश्चेति गार्गेयाः सप्त कीर्त्तिताः ॥ ११ ॥ <br>
सोमेश्वरे च ते सिद्धाः प्रभासे वरवर्णिनि ॥ <br>
मूकमन्यः शिवश्चैव प्रकाशः कपिलस्तथा ॥ १२ ॥ <br>
सत्कुलः कर्णिकारश्च पौरुषेयाः प्रकीर्त्तिताः ॥ <br>
सोमेश्वरे पुरा सिद्धाः प्रभासे पापनाशने ॥ १३ ॥ <br>
युगेयुगे पुरा सिद्धास्तस्मिँल्लिंगे प्रिये मम ॥ <br>
एते चान्ये च ये विप्रा भविष्यंति कलौ युगे ॥ १४ ॥ <br>
तत्र सिद्धिं गमिष्यंति दुर्ल्लभां त्रिदशैरपि ॥ <br>
एतत्ते सर्वमाख्यातं तल्लिंगं सिद्धिदं परम् ॥ १९ ॥ <br>
दुर्ल्लभं सर्वमर्त्त्यानां प्रभासे तु व्यवस्थितम् ॥ <br>
न च कश्चिद्विजानाति अशुभैः कर्मभिर्वृतः ॥ १६ ॥ <br>
ग्रहदोषास्तु ये केचिद्भूतदोषास्तथा परे ॥ <br>
डाकिनीप्रेतवेताला राक्षसा ग्रहपूतनाः ॥ १७ ॥ <br>
पिशाचा यातुधानाश्च मातरो जातहारिकाः ॥ <br>
बालग्रहास्तथा चान्ये बुद्धाश्चैव तु ये ग्रहाः ॥ १८ ॥ <br>
ज्वरभूत ग्रहाश्चान्ये ह्यतिसारभगंदराः ॥ <br>
अश्मरी मूत्रकृच्छ्रं च रोगाश्चान्ये सहस्रशः ॥ १९ ॥ <br>
दुर्नामकास्तथा चान्ये कुष्ठरोगास्तथा परे ॥ <br>
क्षयरोगास्तथा चान्ये वातगुल्मास्तथैव च ॥ <br>
अन्ये चैव तु ये केचिद्व्याधयस्तु प्रकीर्त्तिताः ॥ 7.1.8.२० ॥ <br>
सोमेश्वरं समासाद्य तस्य लिंगस्य दर्शनात् ॥ <br>
सर्व एव विनश्यंति वह्नौ क्षिप्तमिवेन्धनम् ॥ २१ ॥ <br>
उपसर्गाश्च () चान्ये सर्पघोणपवृश्चिकाः ॥ <br>
सर्वे तत्र विनश्यंति श्रीसोमेश्वरदर्शनात् ॥ २२ ॥ <br>
योऽसौ सोमेश्वरो नाम्ना पश्चिमो भैरवः स्मृतः ॥ <br>
कालाग्निरुद्रनाथेति पर्यायैर्नामभिः श्रुतः ॥ २३ ॥ <br>
तस्मिंस्तिष्ठामि देवेशि भक्तानुग्रहकारकः ॥ <br>
सर्वं च दुष्कृतं नृणां भक्षयामि न संशयः ॥ २४ ॥ <br>
योऽसौ प्राणः शरीरस्थो देहिनां देहसंचरः ॥ <br>
ब्रह्मांडमेतद्यस्यांतरेको यश्चाप्यनेकधा ॥ २५ ॥ <br>
वेदाः सर्वेऽपि यं देवं प्रशंसंति महर्षयः ॥ <br>
परस्य ब्रह्मणो रूपं यस्य द्वारेण लभ्यते ॥ २६ ॥ <br>
सोऽयं देवि महादेवः प्रभासे संव्यवस्थितः ॥ <br>
यथा गुप्तं गृहे रत्नं न कश्चिद्विंदते नरः ॥ २७ ॥<br>
प्रभासे तु स्थितं तद्वद्रत्नभूतं गृहे मम ॥ <br>
तच्च लिंगं पुरा कल्पे सप्तपातालभेदकम् ॥ २८ ॥ <br>
कथितं कोटि सूर्यस्य प्रलयानलसंनिभम् ॥ <br>
तेनकालाग्निरुद्रेति प्रोक्तं सोमेश्वरः पुरा ॥ २९ ॥ <br>
इति देवि समासेन कथितं तव पार्वति ॥ <br>
सोमेश्वरस्य माहात्म्यं सर्वपातकनाशनम् ॥ 7.1.8.३० ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासमाहात्म्ये श्रीसोमेश्वरैश्वर्यवर्णनं नामाष्टमोऽध्यायः ॥ ८ ॥  <br>
<br>
<br>
</span>
