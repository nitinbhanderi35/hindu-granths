<span style="font-size: 14pt; line-height: 200%">॥ देव्युवाच ॥ ॥ <br>
यदेतद्भवता प्रोक्तं पश्येत्पूर्वं कपर्द्दिनम् ॥ <br>
भगवन्संशयं ह्येनं यथावद्वक्तुमर्हसि ॥ १ ॥ <br>
स भृत्यः किल देवेश तव शम्भो महाप्रभः ॥ <br>
प्रभोरनन्तरं भृत्य एष धर्मः सनातनः ॥ २  ॥ <br>
ईश्वर उवाच ॥ ॥ <br>
शृणु देवि प्रवक्ष्यामि यथा पूज्यतमो हि सः ॥ <br>
कपर्द्दी सर्वदेवानामाद्यो विघ्नेश्वरः प्रभुः ॥ ३ ॥<br>
योऽसावतींद्रियग्राह्यः प्रभासक्षेत्रसंस्थितः ॥ <br>
सोमेश्वरो महादेवि लिंगरूपी सदाशिवः ॥ ४ ॥। <br>
तस्य वामे स्थितो विष्णुर्वराह इति यः स्मृतः ॥ <br>
तस्य दक्षिणभागे तु स्थितो ब्रह्मा प्रजापतिः ॥ <br>
कपर्द्दिरूपमास्थाय सावित्र्याः कोपकारणात् ॥ ५ ॥ <br>
कृते हेरंबनामा तु त्रेतायां विघ्नमर्द्दनः ॥ <br>
लंबोदरो द्वापरे तु कपर्द्दी तु कलौ स्मृतः ॥ ६ ॥ <br>
एवं युगेयुगे तस्य अवतारः पृथक्पृथक् ॥ <br>
यथाकार्यानुरूपेण जायते च पुनःपुनः ॥ ७ ॥ <br>
अष्टाविंशतिमे तत्र देवि प्राप्ते चतुर्युगे ॥ <br>
कारणात्मा यथोत्पन्नः कपर्द्दी तत्र मे शृणु ॥ ८ ॥ <br>
पुरा द्वापरसंधौ तु संप्राप्ते च कलौ युगे ॥ <br>
स्त्रियो म्लेच्छाश्च शूद्राश्च ये चान्ये पापकारिणः ॥ <br>
प्रयांति स्वर्गमेवाशु दृष्ट्वा सोमेश्वरं प्रभुम् ॥ ९ ॥ <br>
न यज्ञा न तपो दानं न स्वाध्पायो व्रतं न च ॥ <br>
कुर्वतोपि नरा देवि सर्वे यांति शिवालयम् ॥ 7.1.38.१० ॥ <br>
तं प्रभावं विदित्वैवं सोमेश्वरसमुद्भवम् ॥ <br>
अग्निष्टोमादिकाः सर्वाः क्रिया नष्टाः सुरेश्वरि ॥ ११ ॥ <br>
ततो बालाश्च वृद्धाश्च ऋषयो वेदपारगाः ॥ <br>
शूद्राः स्त्रियोऽपि तं दृष्ट्वा प्रयांति परमां गतिम् ॥ १२ ॥ <br>
नष्टयज्ञोत्सवे काले शून्ये च वसुधातले ॥ <br>
ऊर्द्ध्वबाहुभिराक्रांतं परिपूर्णं त्रिविष्टपम् ॥ १३ ॥ <br>
ततो देवा महेंद्राद्या दुःखेनैव समन्विताः ॥ <br>
परिभूता मनुष्यैस्ते शंकरं शरणं गताः ॥ १४ ॥ <br>
ऊचुः प्रांजलयः सर्व इन्द्राद्याः सुरसत्तमाः ॥ <br>
व्याप्तोयं मानुषैः स्वर्गः प्रसादात्तव शंकर ॥ १५ ॥ <br>
निवासाय प्रभोऽस्माकं स्थानं किंचित्समादिश ॥ <br>
अहं श्रेष्ठो ह्यहं श्रेष्ठ इत्येवं ते परस्परम्॥ <br>
जल्पंतः सर्वतो देव पर्यटंति यथेच्छया ॥ १६ ॥<br>
धर्मराजः सुधर्मात्मा तेषां कर्म शुभाशुभम्॥<br>
स्वयं लिखितमालोक्य तूष्णीमास्ते सुविस्मितः ॥१७॥ <br>
येषामथ कृतं सज्जं कुम्भीपाकं सुदारुणम् ॥ <br>
रौरवः शाल्मलिर्देव दृष्ट्वा तान्दिवि संस्थितान् ॥ <br>
वैलक्ष्यं परमं गत्वा व्यापारं त्यक्तवानसौ ॥ ॥ १८ ॥ <br>
॥ श्रीभगवानुवाच ॥ ॥ <br>
प्रतिज्ञातं मया सर्वं भक्त्या तुष्टेन वै सुराः ॥ <br>
सोमाय मम सांनिध्यमस्मिन्क्षेत्रे भविष्यति ॥ १९ ॥ <br>
न शक्यमन्यथाकर्तुमात्मनो यदुदीरितम्॥ <br>
एवं यास्यंति ते स्वर्गं ये मां द्रक्ष्यंति तत्र वै ॥ 7.1.38.२० ॥ <br>
भयोद्विग्नास्ततो देवाः पार्वतीं प्रेक्ष्य विश्वतः ॥ <br>
ऊचुः प्रांजलयः सर्वे त्वमस्माकं गतिर्भव ॥ २१ ॥ <br>
एवमुक्त्वाऽस्तुवन्देवाः स्तोत्रेणानेन सत्तम ॥ <br>
जानुभ्यां धरणीं गत्वा शिरस्याधाय चांजलिम् ॥ ॥ २२ ॥ <br>
॥ देवा ऊचुः ॥ ॥ <br>
नमस्ते देवदेवेशि नमस्ते विश्वधात्रिके ॥ <br>
नमस्ते पद्मपत्राक्षि नमस्ते कांचनद्युते ॥२३ ॥ <br>
नमस्ते संहर्त्रि कर्त्रि नमस्ते शंकरप्रिये ॥ <br>
कालरात्रि नमस्तुभ्यं नमस्ते गिरिपुत्रिके॥२४॥ <br>
आर्ये भद्रे विशालाक्षि नमस्ते लोकसुन्दरि॥ <br>
त्वं रतिस्त्वं धृतिस्त्वं श्रीस्त्वं स्वाहा त्वं सुधा सती ॥ २५ ॥<br>
त्वं दुर्गा त्वं मनिर्मेधा त्वं सर्वं त्वं वसुन्धरा ॥ <br>
त्वया सर्वमिदं व्याप्तं त्रैलोक्यं सचराचरम् ॥ २६ ॥ <br>
नदीषु पर्वताग्रेषु सागरेषु गुहासु च ॥ <br>
अरण्येषु च चैत्येषु संग्रामेष्वाश्रमेषु च ॥ २७ ॥ <br>
त्रैलोक्ये तत्र पश्यामो यत्र त्वं देवि न स्थिता ॥ <br>
एतज्ज्ञात्वा विशालाक्षि त्राहि नो महतो भयात् ॥२८॥ <br>
॥ ईश्वर उवाच ॥ ॥ <br>
एवमुक्ता तु सा देवी देवैरिंद्रपुरोगमैः ॥ <br>
कारुण्यान्निजदेहं त्वं तदा मर्द्दितवत्यसि ॥ २९ ॥ <br>
मर्दयंत्यास्तव तदा संजातं च महन्मलम् ॥ <br>
तत्र जज्ञे गजेंद्रास्यश्चतुर्बाहुर्मनोहरः ॥ 7.1.38.३० ॥ <br>
ततोब्रवीत्सुरान्सर्वान्भवती करुणात्मिका ॥ <br>
एष एव मया सृष्टो युष्माकं हितकाम्यया ॥ ३१ ॥ <br>
एष विघ्नानि सर्वाणि प्राणिनां संविधास्यति ॥३२ ॥ <br>
मोहेन महताऽऽविष्टाः कामोपहतबुद्धयः ॥ <br>
सोमनाथमपश्यंतो यास्यंति नरकं नराः ॥३३॥ <br>
एवं ते वचनं श्रुत्वा सर्वे ते हृष्टमानसाः ॥ <br>
स्वस्थानं भेजिरे देवास्त्यक्त्वा मानुषजं भयम् ॥३४॥ <br>
अथे भवदनः प्राह त्वां देवि विनयान्वितः ॥ <br>
किं करोमि विशालाक्षि आदेशो दीयतां मम ॥ ३५ ॥ <br>
॥ श्रीभगवत्युवाच ॥ ॥ <br>
गच्छ प्राभासिकं क्षेत्रं यत्र संनिहितो हरः ॥ <br>
तद्रक्ष मानुषाणां च यथा नायाति गोचरम् ॥३६॥ <br>
लिंगं तु देवदेवस्य स्थापितं शशिना स्वयम् ॥ <br>
भवत्याऽऽदेशितो नित्यं नृणां विघ्नं करोति यः ॥ ३७ ॥ <br>
प्रस्थितं पुरुषं दृष्ट्वा सोमनाथं प्रति प्रभुम्॥ <br>
स करोति महाविघ्नं कपर्दी लोकपूजितः ॥ ३८ ॥ <br>
पुत्रदारगृहक्षेत्र धनधान्यसमुद्भवम् ॥ <br>
जनयेत्स महामोहं ततः पश्यति नो हरम् ॥ ३९ ॥ <br>
अथवा गडुगंडादि व्याधिं चैव समुत्सृजेत् ॥ <br>
तैर्ग्रस्तः पुरुषो मोहान्न पश्यति ततो हरम्॥ 7.1.38.४० ॥ <br>
तस्मात्सर्वप्रयत्नेन सोमेश्वरपरीप्सया ॥ <br>
स नित्यं पूजनीयस्तु स्मर्तव्यस्तु  दिवानिशम् ॥ ४१ ॥ <br>
स्तोत्रेणानेन देवेशि सर्वविघ्नांतकेन वै॥<br>
समाराध्य गणाध्यक्षः प्रभासक्षेत्ररक्षकः ॥४२॥<br>
तत्तेऽहं संप्रवक्ष्यामि स्तोत्रं तद्विघ्रमर्दनम्॥ <br>
कपर्दिनो महादेवि सावधानावधारय ॥ ॥४३॥ <br>
ॐ नमो विघ्नराजाय नमस्तेऽस्तु कपर्दिने॥<br>
नमो महोग्रदंष्ट्राय प्रभासक्षेत्रवासिने॥४४॥<br>
कपर्दिनं नमस्कृत्य यात्रानिर्विघ्रहेतवे॥<br>
स्तोष्येऽहं विघ्नराजानं सिद्धिबुद्धिप्रियं शुभम् ॥४५॥ <br>
महागणपतिं शूरमजितं जयवर्द्धनम्॥ <br>
एकदंतं च द्विदंतं चतुर्दंतं चतुर्भुजम्॥४६॥ <br>
त्र्यक्षं च शूलहस्तं च रक्त नेत्रं वरप्रदम् ॥ <br>
अजेयं शंकुकर्णं च प्रचण्डं दंडनायकम्॥ <br>
आयस्कदंडिनं चैव हुतवक्त्रं हुतप्रियम् ॥ ४७॥ <br>
अनर्चितो विघ्नकरः सर्वकार्येषु यो नृणाम् ॥ <br>
तं नमामि गणाध्यक्षं भीममुग्रमुमासुतम् ॥ ४८ ॥ <br>
मदवतं विरूपाक्षमिभवक्त्रसमप्रभम् ॥ <br>
ध्रुवं च निश्चलं शांतं तं नमामि विनायकम् ॥४९॥ <br>
त्वया पूर्वेण वपुषा देवानां कार्यसिद्धये ॥ <br>
गजरूपं समास्थाय त्रासिताः सर्वदानवाः ॥ 7.1.38.५० ॥ <br>
ऋषीणां देवतानां च नायकत्वं प्रकाशितम् ॥ ५१ ॥ <br>
इति स्तुतः सुरैरग्रे पूज्यसे त्वं भवात्मज ॥ <br>
त्वामाराध्य गणाध्यक्षमिभवक्त्रसमप्रभम्॥ ५२ ॥ <br>
ध्रुवं च निश्चलं शांतं परीतं वि जयश्रिया ॥ <br>
कार्यार्थं रक्तकुसुमै रक्तचंदनवारिभिः ॥ ५३ ॥<br>
रक्तांबरधरो भूत्वा चतुर्थ्यामर्चयेत्तु यः ॥ <br>
एककालं द्विकालं वा नियतो नियताशनः ॥ ५४ ॥ <br>
राजानं राजपुत्रं वा राजमंत्रिणमेव च ॥ <br>
राज्यं वा सर्वविघ्नेशो वशीकुर्यात्सराष्ट्रकम् ॥ ५५ ॥ <br>
यत्फलं सर्वतीर्थेषु सर्वयज्ञेषु यत्फलम्॥ <br>
स तत्फलमवाप्नोति स्मृत्वा देवं विनायकम् ॥ ५६ ॥ <br>
विषमं न भवेत्तस्य न स गच्छेत्पराभवम् ॥<br>
न च विघ्नं भवेत्तस्य जनो जातिस्मरो भवेत् ॥ ५७ ॥ <br>
य इदं पठति स्तोत्रं षड्भिर्मासैर्वरं लभेत् ॥ <br>
संवत्सरेण सिद्धिं च लभते नात्र संशयः ॥ ५८ ॥ <br>
प्रसादाद्दर्शनं याति तस्य सोमेश्वरः प्रभुः॥ <br>
कपर्दाकारमुदरं यतोऽस्य समुदाहृतम्॥ <br>
ततोऽस्य नाम जानीहि कपर्द्दीति महात्मनः ॥ ५९ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये कपर्दिविनायकमाहात्म्यवर्णनंनामाष्टात्रिंशोध्यायः ॥ ३८ ॥ <br>
<br>
<br>
</span>
