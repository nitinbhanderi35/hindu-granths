<span style="font-size: 14pt; line-height: 200%">॥ देव्युवाच ॥ ॥ <br>
तत्र संनिहिता प्रोक्ता या त्वया वृषभध्वज ॥ <br>
कथं देव समायाता कुरुक्षेत्रान्महानदी ॥ <br>
किं प्रभावा तु सा प्रोक्ता फलं स्नानादिकेन किम् ॥ ॥ १ ॥ <br>
॥ ईश्वर उवाच ॥ ॥ <br>
शृणु देवि प्रवक्ष्यामि यत्र संनिहिता शुभा ॥ <br>
पापघ्नी सर्वजंतूनां दर्शनात्स्पर्शनादपि ॥ २ ॥ <br>
आदिनारायणाद्देवि पश्चिमे धनुषां त्रये ॥ <br>
संस्थिता सा महादेवी सरिद्रूपा महानदी ॥ ३ ॥ <br>
कथयामि समासेन तदुत्पत्तिं शृणु प्रिये ॥ <br>
जरासंधभयाद्देवि विष्णुः परिजनैः सह ॥ ४ ॥ <br>
गृहीत्वा यादवान्सर्वान्बालवृद्धवणिग्जनान् ॥ <br>
स शून्यां मथुरां कृत्वा प्रभासं समुपागतः ॥ ५ ॥ <br>
समुद्रं प्रार्थयामास स्थानं संवासहेतवे ॥ <br>
एतस्मिन्नेव काले तु देवदेवो दिवाकरः ॥ ६ ॥ <br>
संग्रस्तो राहुणा देवि पर्वकाले ह्युपस्थिते ॥ <br>
तं दृष्ट्वा यादवाः सर्वे विषादं परमं गताः ॥ ७ ॥ <br>
अप्राप्ताः संनिहित्यायां तानुवाच जनार्द्दनः ॥ <br>
मा विषादं यदुश्रेष्ठा व्रजध्वं मयि संस्थिते ॥ ८ ॥ <br>
दृश्यतां मत्प्रभावोऽद्य धर्मा र्थमिह भूतले ॥ <br>
आनयिष्याम्यहं सम्यक्पुण्यं सांनिहितं सरः ॥ ९ ॥ <br>
एवमुक्त्वा स भगवान्समाधिस्थो बभूव ह ॥ <br>
एवं संध्यायतस्तस्य विष्णोरमिततेजसः ॥ 7.1.85.१० ॥ <br>
प्रादुर्भूता ततस्तस्य वारिधाराऽग्रतः शुभा ॥ <br>
बिभेद्य धरणीपृष्ठं स्नानार्थं चासुरद्विषः ॥ ११ ॥ <br>
तत स्ते यादवाः सर्वे रामसांबपुरोगमाः ॥ <br>
चक्रुः स्नानं महादेवि राहुग्रस्ते दिवाकरे ॥ १२ ॥ <br>
प्राप्तपुण्या बभूवुस्ते संनिहित्यासमुद्भवम् ॥ <br>
कुरुक्षेत्रस्य यात्रायाः प्राप्य सम्यक्फलं हि ते ॥ १३ ॥ <br>
एवं तत्समनुप्राप्तं पुण्यं सान्निहितं सरः ॥ <br>
तत्र स्नात्वा महादेवि राहुग्रस्ते दिवाकरे ॥ <br>
अग्निष्टोमस्य यज्ञस्य फलं प्राप्नोत्यशेषतः ॥ १४ ॥ <br>
यस्तत्र भोजयेद्विप्रं षड्रसं विधिपूर्वकम् ॥ <br>
एकेन भोजितेनैव कोटिर्भवति भोजिता ॥ १५ ॥ <br>
यस्तत्र कारयेद्धोमं संनिहित्यासमीपतः ॥ <br>
एकैकाहुतिदानेन कोटिहोमफलं लभेत् ॥ १६ ॥ <br>
मन्त्रजाप्यं तु कुरुते तत्र स्थाने स्थितो यदि ॥ <br>
एकैकमंत्रजाप्येन कोटिजाप्यफलं लभेत् ॥ १७ ॥ <br>
सुवर्णदानं दातव्यं तत्र यात्राफलेप्सुभिः ॥ <br>
स्नात्वा संपूजनीयश्च आदिदेवो जनार्द्दनः ॥ १८ ॥<br>
इति वै कथितं सम्यक्फलं सांनिहितं तव ॥ <br>
श्रुतं पापहरं नृणां सम्यक्छ्रद्धावतां प्रिये ॥ १९ ॥। <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये संनिहित्यामाहात्म्यवर्णनंनाम पंचाशीतितमोऽध्यायः ॥ ८५ ॥ <br>
<br>
<br>
</span>
