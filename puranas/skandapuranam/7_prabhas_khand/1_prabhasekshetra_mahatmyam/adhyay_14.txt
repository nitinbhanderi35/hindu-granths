<span style="font-size: 14pt; line-height: 200%">॥ देव्युवाच ॥ ॥ <br>
यदेतद्भवता प्रोक्तं माहात्म्यं सूर्यदैवतम्॥ <br>
तन्मे विस्तरतो ब्रूहि देवदेव जगत्पते ॥ १ ॥ <br>
कथमर्कस्थलो भूतः प्रभासक्षेत्रभूषणः ॥ <br>
पूजनीयो महादेवः सम्यग्यात्राफलेप्सुभिः ॥ २ ॥ <br>
के मंत्राः किं विधानं तु केषु पर्वसु पूजयेत्॥ <br>
जैगीषव्येश्वरो भूत्वा ह्यभूत्सिद्धेश्वरः कथम् ॥ <br>
तन्मे कथय देवेश विस्तरात्सर्वमेव हि ॥ ३ ॥ <br>
पाताले विवरं तत्र योगिन्यस्तत्र किं पुरा ॥ <br>
तथा मातृगणश्चैव कथमेतदभूत्पुरा ॥ ४ ॥ <br>
एतत्सर्वमशेषेण दयां कृत्वा जगत्पते ॥ <br>
ममाचक्ष्व विरूपाक्ष यद्यहं ते प्रिया हर ॥ ५ ॥ <br>
॥ ईश्वर उवाच ॥ ॥ <br>
साधु पृष्टं त्वया देवि कथयामि समासतः ॥ <br>
सिद्धेश्वरो ह्यभूद्येन जैगीषव्येश्वरो हरः ॥ ६ ॥ <br>
पूजाविधानं विस्तीर्य तन्मे निगदतः शृणु ॥ <br>
आसीदस्मिन्कृते देवि सर्व ज्ञानविशारदः ॥ ७ ॥ <br>
पुत्रः शतकलाकस्य जैगीषव्य इति श्रुतः ॥ <br>
प्रभासक्षेत्रमासाद्य स चक्रे दुश्चरं तपः ॥ ८ ॥ <br>
अतिष्ठद्वायुभक्षश्च वर्षाणां शतकं किल ॥ <br>
अम्बुभक्षः सहस्रं तु शाकाहारोऽयुतं तथा ॥ ९ ॥ <br>
चांद्रायणसहस्रं च कृतं सांतपनं पुनः ॥ <br>
शोषयित्वा मिताहारो दिग्वासाः समपद्यत ॥ 7.1.14.१० ॥ <br>
पूर्वे कल्पे स्वयं भूतं महोदयमिति श्रुतम् ॥ <br>
स लिंगं देवदेवस्य प्रतिष्ठाप्यार्चयन्नपि ॥ ११ ॥ <br>
भस्मशायी भस्मदिग्धो नृत्त गीतैरतोषयत् ॥ <br>
जपेन वृषनादैश्च तपसा भावितः शुचिः ॥ १२ ॥ <br>
तमेवं तोषयाणं तु भक्त्या परमया युतम् ॥ <br>
भगवांश्च तमभ्येत्य इदं वचनमब्रवीत् ॥ १३ ॥ <br>
जैगीषव्य महाबुद्धे पश्य मां दिव्यचक्षुषा ॥ <br>
तुष्टोऽस्मि वरदश्चाहं ब्रूहि यत्ते मनोगतम् ॥ १४ ॥ <br>
स एवमुक्तो देवेन देवं दृष्ट्वा त्रिलोचनम्॥ <br>
प्रणम्य शिरसा पादाविदं वचनमब्रवीत् ॥ १५ ॥ <br>
॥ जैगीषव्य उवाच ॥ ॥ <br>
भगवन्देवदेवेश मम तुष्टो यदि प्रभो ॥ <br>
ज्ञानयोगं हि मे देहि यः संसारनिकृन्तनम्॥ १६ ॥ <br>
भगवन्नान्यदिच्छामि योगात्परतरं हितम् ॥ <br>
त्वयि भक्तिश्च नित्यं मे देव्यां स्कन्दे गणेश्वरे ॥ ॥ १७ ॥ <br>
न च व्याधिभयं भूयान्न च तेजोऽपमानता ॥ <br>
अनुत्सेकं तथा क्षांतिं दमं शममथापि च ॥ १८ ॥ <br>
एतान्वरान्महादेव त्वदिच्छामि त्रिलोचन ॥ १९ ॥ <br>
॥ ईश्वर उवाच ॥ ॥ <br>
अजरश्चामरश्चैव सर्वशोकविवर्जितः ॥ <br>
महायोगी महावीर्यो योगैश्वर्यसमन्वितः॥7.1.14.२०॥ <br>
प्रभावाच्चास्य क्षेत्रस्य गुह्यस्य मम शाश्वतम् ॥ <br>
योगाष्टगुणमैश्वर्यं प्राप्स्यसे परमं महत् ॥ २१ ॥ <br>
भविष्यसि मुनिश्रेष्ठ योगाचार्यः सुविश्रुतः ॥ २२ ॥ <br>
यश्चेदं त्वत्कृतं लिगं नियमेनार्चयिष्यति ॥ <br>
सर्वपापविनिर्मुक्तो योगं दिव्यमवाप्स्यति ॥ २३ ॥ <br>
जैगीषव्यगुहां चेमां प्राप्य योगं करोति यः ॥ <br>
स सप्तरात्राद्युक्तात्मा संसारं संतरिष्यति ॥ २४ ॥ <br>
मासेन पूर्वजातिं च जन्मातीतं च वेत्स्यति ॥ <br>
एकरात्रात्तनुं शुद्धां द्वाभ्यां तारयते पितॄन्॥ <br>
त्रिरात्रेण व्यतीतेन त्वपरान्सप्त तारयेत् ॥ २५ ॥ <br>
पुनश्च तव विप्रर्षे अजेयत्वं च योगिभिः ॥ <br>
इच्छतो दर्शनं चैव भविष्यति च ते मम ॥ २६ ॥ <br>
इति देवो वरान्दत्त्वा तत्रैवांतरधीयत ॥ <br>
एतत्कृतयुगे वृत्तं तव देवि प्रभाषितम् ॥ २७ ॥ <br>
त्रेतायुगे महादेवि द्वापरेऽपि तथैव च ॥ <br>
कलियुगप्रवेशे तु वालखिल्या महर्षयः ॥ २८ ॥ <br>
अस्मिन्प्राभासिके क्षेत्रे सूर्यस्थलसमीपतः ॥ <br>
आराधयंतो देवेशं गुहामध्यनिवासिनम् ॥ २९ ॥ <br>
अष्टाशीतिसहस्राणि ऋषयश्चोर्द्धरेतसः ॥ <br>
वर्षायुतं तपस्तप्त्वा सिद्धिं जग्मुस्तदात्मिकाम्॥7.1.14.३०॥ <br>
ततः सिद्धेश्वरं लिंगं कलौ ख्यातं वरानने ॥ <br>
यदा सोमेन संयुक्ता कृष्णा शिवचतुर्दशी ॥ <br>
तदैव तस्य देवस्य दर्शनं देवि दुर्ल्लभम् ॥ ३१ ॥ <br>
ब्रह्मांडं सकलं दत्त्वा यत्पुण्यमुपजायते ॥ <br>
तत्पुण्यं लभते देवि सिद्धलिंगस्य पूजनात् ॥ ३२ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये सिद्धेश्वरोत्पत्तिवर्णनंनाम चतुर्दशोऽध्यायः ॥ १४ ॥  <br>
<br>
</span>
