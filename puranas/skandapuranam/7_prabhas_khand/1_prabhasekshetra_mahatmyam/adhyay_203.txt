<span style="font-size: 14pt; line-height: 200%">॥ईश्वर उवाच ॥ ॥ <br>
ततो गच्छेन्महादेवि मंकीश्वर महालयम् ॥ <br>
रामेशादुत्तरे भागे देवमातुः समीपगम् ॥ १ ॥ <br>
अर्कस्थलात्ततो याम्ये पूर्वतश्च कृतस्मरात् ॥ <br>
लिंगं महाप्रभावं तु मंकिना स्थापितं पुरा ॥ २ ॥ <br>
तं दृष्ट्वा मानवः सम्यगश्वमेधफलं लभेत् ॥ ३ ॥ <br>
॥ देव्युवाच ॥ ॥ <br>
कोऽसौ मंकिर्महादेव कथं लिंगं प्रतिष्ठितम् ॥ <br>
किं प्रभावं च तल्लिंगमेतन्मे वद विस्तरात् ॥ ४ ॥ <br>
॥ ईश्वर उवाच ॥ ॥ <br>
मंकिर्नामाभवत्पूर्वं कुब्जकायो द्विजोत्तमः ॥ <br>
प्रभासं क्षेत्रमासाद्यतपस्तेपे महत्तमम् ॥ ५ ॥ <br>
प्रतिष्ठाप्य महादेवं शिवभक्तिपरायणः ॥ <br>
न तुतोष हरस्तस्य वहुवर्षगणार्चितः ॥ ६ ॥ <br>
तस्यैवं तप्यमानस्य सिद्धिं प्राप्ता ह्यनेकशः ॥ <br>
तत्राराध्य महादेवं स्वर्गलोकमितो गताः ॥ ७ ॥ <br>
ततो दुःखं समभवन्मंकेस्तत्र वरानने ॥ <br>
कस्मान्मे भगवांस्तुष्टिं न गच्छति महेश्वरः ॥ ८ ॥ <br>
ततस्तीव्ररतिं चक्रे कृत्वा तीव्रनिवर्तनम् ॥ <br>
एवं वृद्धत्वमापन्नो जपध्यानपरायणः ॥ ९ ॥ <br>
तस्य तुष्टो महादेवो वयसोऽन्ते वरं ददौ ॥ <br>
परितुष्टोऽस्मि ते मंके ब्रूहि किं करवाणि ते ॥ 7.1.203.१० ॥ <br>
॥ मंकिरुवाच ॥ ॥ <br>
किं वरेण सुरश्रेष्ठ मम वृद्धस्य सांप्रतम् ॥ <br>
किञ्चिन्मे परमं दुःखं स्थितस्यात्र परं प्रभो ॥ ११ ॥ <br>
॥ शिव उवाच ॥ ॥ <br>
शृणु यत्कारणं तत्र तेषां तव तपस्विनाम् ॥ <br>
व्रतचर्याप्तये विप्राः पूजयन्त्यधिकं हि ते ॥१२॥ <br>
ते पुष्पाणि समानीय नानावर्णानि सर्वशः ॥ <br>
वृक्षाणामतिगंधीनि न तेषां हर्षकारणम् ॥ १३ ॥ <br>
त्वं पुनः कुब्जरूपश्च यज्ञपूजापरायणः ॥ <br>
न च प्राप्नोषि वृक्षाणां शाखाग्राण्यतियत्नवान् ॥ १४ ॥ <br>
एकेनापि प्रदत्तेन पुष्पेण द्विजसत्तम ॥ <br>
भक्त्या शिरसि लिंगस्य लभ्यते याज्ञिकं फलम्॥ १५ ॥ <br>
लिंगस्य दक्षिणे ब्रह्मा स्वयमेव व्यवस्थितः ॥ <br>
वामे च भगवान्विष्णुर्मध्येहं वै प्रतिष्ठितः ॥ १६ ॥ <br>
त्रयोऽपि पूजितास्तेन येन लिंगं प्रपूजितम् ॥ १७ ॥ <br>
बिल्वपत्रं शमीपत्रं करवीरं च मालतीम् ॥ <br>
उन्मत्तकं चम्पकं च सद्यः प्रीतिकरं भवेत् ॥ १८ ॥ <br>
चंपकाशोक कह्लारैः करवीरैस्तथा मम ॥ <br>
पूजेष्टा द्विजशार्दूल ये चान्ये वहुगंधिनः ॥ <br>
एतैर्हि पूजितो नित्यं शीघ्रं तुष्टिं प्रयाम्यहम् ॥ १९ ॥ ॥ <br>
॥ ब्राह्मण उवाच ॥ ॥ <br>
यदि तुष्टोऽसि मे देव यदि देयो वरो मम ॥ <br>
इहागत्य नरः स्नात्वा यो जलेनापि सिञ्चति ॥ 7.1.203.२० ॥ <br>
लिंगमेतद्धि सर्वासां पूजानां फलमाप्नुयात् ॥ <br>
अद्यप्रभृति ये वृक्षा दैविकाः पार्थिवाश्च ये ॥ <br>
तेषां सान्निध्यमत्रास्तु प्रसादात्तव शंकर ॥ २१ ॥ <br>
॥ भगवानुवाच ॥ ॥ <br>
सलिलेनापि यः पूजामस्मिँल्लिंगे विधास्यति ॥ <br>
तस्य पूजाफलं सर्वं भविष्यति द्विजोत्तम ॥ ॥ २२ ॥ <br>
वृक्षाणामत्रसान्निध्यं सर्वेषां च भविष्यति ॥ <br>
अद्यप्रभृति नाम्नैतन्नागस्थानं भविष्यति ॥ २३ ॥ <br>
यतस्तु सर्वनागानां सांनिध्य मत्र संस्थितम् । <br>
त्वमपि द्विजशार्दूल प्रयास्यसि ममान्तिकम् ॥ २४ ॥ <br>
एवमुक्त्वा तु भगवांस्तत्रैवान्तरधीयत ॥ <br>
मंकिस्तु देहमुत्सज्य शिवलोकं ततो गतः ॥ २५ ॥ <br>
इत्येवं कथितं देवि मंकीशोद्भवमुत्तमम् ॥ <br>
श्रुतं हरति पापानि सम्यक्छ्रद्धासमन्वितैः ॥ २६ ॥<br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये मंकीश्वरमाहात्म्यवर्णनंनाम त्र्युत्तरद्विशततमोऽध्यायः ॥ ॥ २०३ ॥<br>
<br>
<br>
</span>
