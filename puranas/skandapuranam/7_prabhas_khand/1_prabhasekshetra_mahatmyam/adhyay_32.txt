<span style="font-size: 14pt; line-height: 200%">॥ ईश्वर उवाच ॥ ॥ <br>
ततस्तेषु प्रयातेषु देवदेवेष्वसौ मुनिः ॥ <br>
शतवर्षाणि तत्रस्थस्तपसे प्रस्थितो द्विजः ॥ १ ॥ <br>
आश्रमादुत्तरात्तस्माद्दिव्यां दिशमथोत्तराम्॥ <br>
सुभद्रापि महाभागा तस्य या परिचारिका ॥ २ ॥ <br>
अस्त्रादानेऽसमर्था सा ऋषिं प्रोवाच भामिनी ॥ <br>
नाहं नेतुं समर्थास्मि शस्त्राण्यालभ्य पाणिना ॥३॥ <br>
जलेन सह तद्वीर्यं पीतवान्स ऋषिस्ततः ॥ <br>
आत्मसंस्थानि सर्वाणि दिव्यान्यस्त्राण्यसौ मुनिः ॥ <br>
कारयित्वोत्तरामाशां जगाम तपसां निधिः ॥ ४ ॥ <br>
गंगाधरं शुक्लतनुं सर्प्पैराकीर्णविग्रहम् ॥<br>
शिववत्सुखदं पुंसामपश्यत्स हिमाचलम् ॥ ५ ॥ <br>
तथाश्रमं ददर्शोच्चैरश्वत्थैः परिपालितम् ॥ <br>
चंद्रभागोपकंठस्थं समित्पुष्पकुशान्वितम् ॥ ६ ॥ <br>
स तस्मिन्मुनिशादूलो ह्यवसन्मुनिभिः सह ॥ <br>
सुभद्रया च संयुक्तश्चंद्रश्चंद्रिकया यथा ॥ ७ ॥ <br>
एकदा वसतस्तस्य सुभद्रा परिचारिका ॥ <br>
स्नानार्थं यातुमारब्धा चतुर्थेऽह्नि रजस्वला ॥ ८ ॥ <br>
व्रजन्त्या च तया दृष्टं कौपीनाच्छादनं पुनः ॥ <br>
परित्यक्तं विदित्वैवं दैवयोगाद्गृहाण सा ॥ ९ ॥ <br>
परिधाय पुनः सा तु कौपीनं रेतसायुतम् ॥ <br>
एकांते स्नातुमारब्धा जलाभ्याशे यथासुखम् ॥ 7.1.32.१० ॥ <br>
ततो देवी यथाकाममकस्माद्वीक्षते हि सा ॥ <br>
स्वोदरस्थं समुत्पन्नं गर्भं गुरुभरालसा ॥ ११ ॥ <br>
शोचयित्वात्मनात्मानमगर्भाहमिहागता ॥ <br>
तत्केन मन्दभागिन्या ममैवं दूषणं कृतम्॥ १२ ॥ <br>
लज्जाभिभूता सा तत्र प्रविश्याश्वत्थवाटिकाम् ॥ <br>
तत्र तं सुषुवे गर्भमविज्ञाय कुतो ह्ययम् ॥ १३ ॥ <br>
पुनरेव हि सा स्नात्वा अविज्ञायात्मदुष्कृतम्॥ <br>
शापं दातुं समारब्धा गर्भकर्त्तरि दुःसहम् ॥ १४ ॥ <br>
ज्ञानाद्वा यदि वाज्ञानाद्येनेयं दूषणा कृता ॥ <br>
सोऽद्यैव पंचतां यातु यद्यहं स्यां पतिव्रता ॥ १५ ॥ <br>
यद्यहं मनसा वापि कामये नापरं पतिम् ॥ <br>
एतेन सत्यवाक्येन यातु जारः स्वयं क्षयम् ॥ ॥ १६ ॥ <br>
एवं शप्त्वा तु तं देवी ह्यज्ञात्वा गर्भकारिणम् ॥ <br>
पुनर्यातुं समारब्धा तद्दधीचिनिकेतनम् ॥ १७ ॥ <br>
तत्र चार्कप्रतीकाशं गर्भमुत्सृज्य सा तदा ॥ <br>
प्राप्ता तपोवनं रम्यं यत्रासौ मुनिपुंगवः ॥ १८ ॥ <br>
अत्रांतरे सर्वदेवा लोकपाला महाबलाः ॥ <br>
अस्त्राणां कारणार्थाय मुनेराश्रममागताः ॥ ॥ १९ ॥ <br>
उवाच तं मुनिं शक्रो न्यासो यस्तव सुव्रत ॥ <br>
दत्तोऽस्माभिस्तु शस्त्राणां तानि क्षिप्रं प्रयच्छ नः ॥ 7.1.32.२० ॥ <br>
ऋषिराह पुरा यत्र स्थापितानि ममाश्रमे ॥ <br>
तत्रैव तानि तिष्ठंति न चानीतानि वासव ॥ २१ ॥ <br>
यत्तु तेषां बलं वीर्यं संग्रामे शत्रुसूदन ॥ <br>
तन्मया पीतमखिलं सह तोयेन वासव ॥ २२॥ <br>
एवं स्थिते मयाऽस्त्राणि यदि देयानि तेऽनघ ॥ <br>
ततोस्थीनि प्रयच्छामि तदाकाराणि सुव्रत ॥ २३ ॥ <br>
एवमुक्तः सहस्राक्षस्तमाह मुनिसत्तमम् ॥ <br>
नान्येषु तद्बलं रौद्रं यत्तु तेषु व्यवस्थितम् ॥ २४ ॥ <br>
यस्मात्तेषु विनिक्षिप्य सहस्रांशं स्वतेजसाम् ॥ <br>
अस्माकं दत्तवान्रुद्रो रक्षार्थं जगतां शिवः ॥ २५ ॥ <br>
तद्वयं तानि सर्वाणि गृहीत्वा च व्यवस्थिताः ॥ <br>
लोकस्य रक्षणार्थाय संज्ञेयं तेन लोकपाः ॥ २६ ॥ <br>
अमीषामपि शस्त्राणा मुत्तमं वज्रमिष्यते ॥ <br>
तद्धारणाद्यतोऽस्माकं देवराजत्वमिष्यते ॥ २७ ॥ <br>
वज्रादप्युत्तमं चक्रं यत्तद्विष्णुपरिग्रहे ॥ <br>
दैत्यदानवसंघानां तदायत्तो जयोऽभवत् ॥ २८ ॥ <br>
तस्मात्तानि यथास्माभिः प्राप्यते मुनिसत्तम ॥ <br>
तथा कुरुष्व संचिन्त्य कार्यं कार्यविदां वर ॥ २९ ॥ <br>
एवमुक्ते मुनिः प्राह तं शक्रं पुरतः स्थितम् ॥ <br>
तत्प्राप्त्यर्थमुपायं तु कथयामि तवापरम् ॥ 7.1.32.३० ॥ <br>
यान्येतानि ममास्थीनि यूयं तैस्तानि सर्वशः ॥ <br>
निर्मापयध्वं शस्त्राणि तदाकाराणि सर्वशः ॥ ३१ ॥ <br>
एतानि तत्समुत्थानि तेषामप्यधिकं बलम् ॥ <br>
साधयिष्यति भवतां संग्रामे यन्ममेहितम् ॥ ॥ ३२ ॥ <br>
तमुवाच ततः शक्रो दधीचिं तपसोनिधिम् ॥ <br>
प्राणहारं प्रकर्तुं ते नाहं शक्तो यमिच्छसि ॥ ३३ ॥ <br>
न चामृतस्य तेऽस्थीनि ग्रहीतुं शक्तिरस्ति नः ॥ <br>
तस्मात्सर्वं समालोच्य यत्कर्तव्यं तदुच्यताम् ॥ ३४ ॥ <br>
एवमुक्तो मुनिः प्राह एतदेव कलेवरम् ॥ <br>
त्यजामि स्वयमेवाहं देव कार्यार्थसिद्धये ॥ ३५ ॥ <br>
अध्रुवं सर्वदुःखानामाश्रयं सुजुगुप्सितम् ॥ <br>
यदा ह्येतत्तदा युक्तः परित्यागोऽस्य सांप्रतम् ॥ ३६ ॥ <br>
अस्य त्यागेन मे दुःखं संसारोत्थं न जायते ॥ <br>
यस्माज्जन्मांतरे जातो मृतोपि हि भवेत्पुनः ॥ ३७ ॥ <br>
भार्या भगिनी दुहिता स्वकर्मफलयोजनात् ॥ <br>
जाता तेनैव संसारे रतिकार्ये जुगुप्सिता ॥ ३८ ॥ <br>
यस्माच्च स्वयमेवैतद्वपुस्त्यजति वै ध्रुवम् ॥ <br>
तस्मादस्य परित्यागो वरः कार्योऽचिरात्स्वयम् ॥ ३९ ॥। <br>
एवं पुरंदरस्याग्रे संकीर्त्य स महामुनिः ॥ <br>
दधीचिः प्राणसंहारं कृतवान्सत्वरं तदा ॥ 7.1.32.४० ॥<br>
गतासुं तं विदित्वैवं विबुधास्तत्कलेवरम्॥ मां<br>
सशोणितनिर्मुक्तं कथं कार्यं व्यचिंतयन् ॥ ४१ ॥ <br>
ततस्तदस्थिशुद्ध्यर्थमुवाचेदं सुरेश्वरः ॥ <br>
गौरीणां कर्कशा जिह्वा ता एतदुत्खिदंत्विति ॥ ४२ ॥ <br>
ततस्तैर्विबुधैर्नंदा यदा लोकेषु संस्थिता॥ <br>
ध्याता तदोपयाता सा सखीभिः परिवारिता॥४३॥ <br>
नंदा सुभद्रा सुरभिः सुशीला सुमनास्तथा॥ <br>
इति गोमातरः पंच गोलोकाच्च समागताः॥४४॥ <br>
ऊचुस्तान्विबुधान्सर्वानस्माभिर्यत्प्रयोजनम्॥ <br>
कर्त्तव्यं तत्करिष्यामः कथ्यतां सुविचारितम्॥ ४५॥ <br>
देवा ऊचुः॥ <br>
यदेतदृषिणा त्यक्तं स्वयमेव कलेवरम्॥ <br>
एतन्मांसादिनिर्मुक्तं क्रियतामस्थिपंजरम्॥४६॥ <br>
तत्कृत्वा गर्हितं कर्म देवादेशात्सुदारुणम् ॥ <br>
पुनः पितामहं द्रष्टुं गतास्ताः सुरसत्तमाः ॥ ४७ ॥ <br>
ततस्तु दारुणं कर्म यच्च ताभिरनुष्ठितम् ॥ <br>
पितामहस्य तत्सर्वं समाचख्युर्यथातथम् ॥ ४८ ॥ <br>
तच्छ्रुत्वा विबुधान्सर्वान्समाहूय पितामहः ॥ <br>
सर्वगात्रेष्वस्पृशत सुरभीः शुद्धिकाम्यया ॥ ४९ ॥ <br>
तास्तु तैर्विबुधैः स्पृष्टाः सुपूताः समवस्थिताः ॥ <br>
मुखमेकं परं तासां न स्पृष्टमशुचि स्मृतम् ॥ 7.1.32.५० ॥ <br>
अपवित्रं भवेत्तासां मुखमेकं जुगुप्सितम् ॥ <br>
शेषं शरीरं सर्वासां विशिष्टं तु सुरैः कृतम् ॥ ५१ ॥ <br>
सरस्वत्या तु ताः प्रोक्ता भवंत्यो ब्रह्मघातिकाः ॥ <br>
अन्यथा कारणात्कस्मान्न स्पृष्टममरैर्मुखम् ॥ ५२ ॥ <br>
ततस्ताभिस्तु सा प्रोक्ता देवी तत्र सरस्वती ॥ <br>
नैतत्ते वचनं युक्तं वक्तुमेवंविधं मुखम् ॥ ५३ ॥ <br>
अस्माकमेव हृदयमनेन वचसा त्वया ॥ <br>
निर्दग्धं येन तस्मात्त्वमचिराद्दाहमाप्स्यसि ॥ ५४ ॥ <br>
शापं दत्त्वा ततस्तस्याः सरस्वत्यास्तु तास्तदा ॥ <br>
गोलोकं गतवत्यस्तु सुरभ्यः सुरपूजिताः ॥ ५५ ॥ <br>
आहूय विश्वकर्माणं तक्षाणं सुरसत्तमाः ॥ <br>
अस्माकं कुरु शस्त्राणि तमाहुर्युद्धकारणात् ॥ ५६ ॥ <br>
एतद्वचनमाकर्ण्य तानि पूतैर्नवैर्दृढैः ॥। <br>
अस्त्राणि कारयामास दर्धोचेरस्थिसंचयैः ॥ ५७ ॥ <br>
प्रमाणाकारयुक्तानि देवानां तानि संयुगे ॥ <br>
अजेयानि यथा चासंस्तथा चासौ विनिर्ममे ॥। ॥ ५८ ॥ <br>
वज्रमिंद्रस्य शक्तिं च वह्नेर्दंडं यमस्य च ॥ <br>
खड्गं तु निऋतेः पाशं सम्यक्चक्रे प्रचेतसः ॥५९॥ <br>
वायोर्ध्वजं कुबेरस्य गदां गुर्वीं च निर्ममे ॥ <br>
विश्वकर्मा तथा शूलमीशानस्य च निर्ममे ॥ 7.1.32.६० ॥ <br>
गृहीत्वैतानि वै देवाः शस्त्राण्यस्त्रबलं तदा ॥ <br>
विजेतुं च ततो दैत्यान्दानवांश्च गतास्तदा ॥  ॥। ६१ ॥ <br>
अत्रांतरे सुभद्रापि दधीचेरौर्ध्वदैहिकम् ॥ <br>
कृत्वा तैर्मुनिभिः सार्धमन्वेष्टुं सा गता सुतम् ॥ ६२ ॥ <br>
अश्वत्थवाटिकायां च तमपश्य न्मनोरमम् ॥ <br>
दृष्ट्वा रोदिति जीवंतं मुक्त्वा बाष्पमथाचिरम् ॥ ६३ ॥ <br>
अंबेत्याभाष्य तेनोक्ता मा रोदीस्त्वं यशस्विनि ॥ <br>
सर्वं पुराकृतस्यैतत्फलं तव ममापि हि ॥ ६४ ॥ <br>
यद्यथा यत्र येनेह कर्म जन्मांतरार्जितम् ॥ <br>
तदवश्यं हि भोक्तव्यं त्यज शोकमतोऽखिलम् ॥ ६५ ॥ <br>
मत्परित्यागलज्जा च न ते कार्येह सुन्दरि ॥ <br>
फलं पुराकृतस्यैतद्भोक्तव्यं तन्मयापि हि ॥ ६६ ॥ <br>
मातर्ममोपरि कुरु पुत्रस्नेहं यशस्विनि ॥ <br>
बालस्य हि परित्यागा न्माता दोषेण लिप्यते ॥ ५७ ॥ <br>
बालेनाभिहिता सा तु ध्यात्वा देवं जनार्द्दनम् ॥ <br>
कृतांजलिरुवाचेदं कथ्यतां मे सुनिश्चितम् ॥ ६८ ॥ <br>
न विजानाम्यहं तथ्यं कस्यायं वीर्यसंभवः ॥ <br>
तस्मात्कथय देवेश मम ते निश्चितं वचः ॥ ६९ ॥ <br>
आहोक्ते मातरं कृष्णः सुभद्रां वै जनार्द्दनः ॥ <br>
दधीचेस्तनयश्चायं भर्तुस्ते क्षेत्रसंभवः ॥ 7.1.32.७० ॥ <br>
तस्योत्पत्तिं विदित्वैवं सुभद्रा हृष्टमानसा ॥ <br>
बालमंके समारोप्य अरोदीदार्तया गिरा ॥ ७१ ॥ <br>
आह बालक उत्पन्नः शोकस्य वद कारणम्॥ <br>
अथोक्तः स्तन्यरहितं कथं ते जीवितं धृतम् ॥ ७२ ॥ <br>
यस्माच्चतुर्विधा सृष्टिर्जीवानां ब्रह्मणा कृता ॥ <br>
जरायुजांडजोद्भिज्ज स्वेदजाश्च तथा स्मृताः ॥ ७३ ॥ <br>
नरस्त्रीनपुंसकाख्याश्च जातिभेदा जरायुजाः ॥ <br>
चतुष्पदाश्च पशवो ग्राम्याश्चारण्यजास्तथा ॥ ७४ ॥ <br>
अण्डजाः पक्षिणः सर्वे मीनाः कूर्मसरीसृपाः ॥ <br>
स्वेदजा मत्कुणा यूका दंशाश्च मशकास्तथा ॥ ७५ ॥ <br>
उद्भिज्जाः स्थावराः प्रोक्तास्तृणगुल्मलता दयः ॥ <br>
अन्येऽप्येवं यथायोगमंतर्भूताः सहस्रशः ॥ ७६ ॥ <br>
अण्डजाः पक्षपातेन जीवंति शिशवो भुवि ॥ <br>
ऊष्मणा स्वेदजाः सर्वे उद्भिज्जाः सलिलेन हि ॥ ७७ ॥ <br>
समुदायेन भूतानां पञ्चानामुद्भिजं भुवि ॥ <br>
जरायुजाश्च स्तन्येन विना जीवितुमक्षमाः ॥ ७८ ॥ <br>
विना तेन कथं पुत्र त्वया प्राणा विधारिताः ॥ <br>
तां तथा जननीं प्राह स च बाष्पाविलेक्षणाम्॥७९॥ <br>
अश्वत्थफलनिर्यासपानात्प्राणा मया धृताः ॥ <br>
गौणं तदा तया तस्य पिप्पलादेति कल्पितम् ॥7.1.32.८०॥ <br>
नाम तेन जगत्यस्मिन्नित्यं ख्यातं महात्मनः ॥ <br>
तत्रस्थैर्मुनिभिस्तस्य कृताः सर्वैर्यथाक्रमम् ॥८१॥<br>
संस्काराः पिप्पलादस्य वेदोक्ता वेद पारगैः॥ <br>
षडंगोपांगसंयुक्ता वेदास्तेन समुद्धृताः ॥ <br>
तदाश्रमनिवासिभ्यो मुनिभ्यश्च सुपुष्कलाः ॥८२॥<br>
पुनस्तत्र स्थितश्चासौ दृष्ट्वा मुनिकुमारकान्॥ <br>
स्वपित्रंकगतान्प्राह जननीं तां शुचिस्मिताम् ॥८३॥ <br>
पिता मे कुत्र भद्रं ते सुभद्रे कथय स्फुटम् ॥ <br>
तदेकांतस्थितो येन बालक्रीडां करोम्यहम् ॥ ॥ ८४ ॥ <br>
एवं सा जननी तेन यदा पृष्टा तपस्विनी ॥ <br>
तदा रोदितुमारब्धा नोत्तरं किञ्चिदब्रवीत् ॥ ८५ ॥ <br>
रुदन्तीं तां समालोक्य कुद्धोऽसौ मुनिदारकः ॥ <br>
किमसौ कुत्सितः कश्चिद्येन नाख्यासि तं मम ॥ ८६ ॥ <br>
इत्युक्ते सुतमाहैवं विबुधैस्ते पिता हतः ॥ <br>
कोपं त्यजस्व भद्रं ते दधीचिः कथितो मया ॥८७॥ <br>
कोपवह्निप्रदीप्तात्मा प्राह तां जननीं पुनः ॥ <br>
किमपकृतं सुराणां मत्पित्रा कथयस्व तत् ॥८८॥ <br>
॥ सुभद्रोवाच ॥ ॥ <br>
शस्त्राणां कारणान्मूढैर्हतोऽसौ मुनिपुंगवः ॥ <br>
प्रयच्छन्नपि चान्यानि तदाकाराणि सुव्रत ॥ ८९ ॥ <br>
श्रुत्वैतद्वचनं सोऽपि मुनिरुग्रतपास्तदा ॥ <br>
पिता मे यो हतो देवैस्तेषां कृत्यां महाबलाम् ॥ 7.1.32.९० ॥ <br>
उत्थाप्य पातयिष्यामि मूर्द्ध्नि प्राणापहारिकाम् ॥ <br>
पितामहमहं मुक्त्वा नैव हन्यो भवेद्यदि ॥ ९१ ॥ <br>
अन्यान्प्रमथयिष्यामि कृत्याशस्त्रेण संगतान् ॥ <br>
शरणं यदि यास्यंति गीर्वाणा मद्भयातुराः ॥ <br>
तथापि पातयिष्यामि तेनैव सह संगतान् ॥ ९२ ॥ <br>
मत्वैवं तमृषिं कुद्धं सर्वे ते सुरसत्तमाः ॥ <br>
ब्रह्माणं शरणं प्राप्ता भयेन महताऽर्द्दिताः ॥ ९३ ॥ <br>
तांस्तस्य शरणं प्राप्ताञ्ज्ञात्वा देवः कृपान्वितः ॥। <br>
तत्रैव गत्वा त्वरितं प्राह देवाञ्जनार्द्दनः ॥ ९४ ॥ <br>
भवतां रक्षणोपायश्चिंतितोऽत्र मयाऽधुना ॥ <br>
तेन तां मोहयिष्यामि कृत्यां हंतुमुपस्थिताम् ॥९५॥। <br>
अत्रांतरे पिप्पलादः पितुर्वैरमनुस्मरन् ॥ <br>
हंतुं सुरान्व्यवसितः प्रविवेश हिमाचलम् ॥ ९६ ॥ <br>
श्रुत्वा तदप्रियं वाक्यं मातुर्वक्त्राद्विनिर्गतम् ॥ <br>
पिप्पलादः पुनर्यातस्तस्मात्स्थानाद्धिमाचलम् ॥ ९७ ॥ <br>
स्वर्गसोपानवत्पुंसां स्थलीभूतमिवांबरम् ॥ <br>
शेषस्याभोगसंकाशं प्राप्तोऽसौ तुहिनाचलम् ॥ ९८ ॥ <br>
प्रतिज्ञां कुरुते यत्र स्थितः स्थाणुरिवाचलः ॥ <br>
हंतारो ये मम पितुस्तान्हनिष्यामि चारणात् ॥ ९९ ॥ <br>
कृत्याशस्त्रेण सकलानमरत्वेन गर्वितान् ॥ <br>
तस्मिन्स्थितः प्रकुपितः शिवायतनसंसदि ॥ 7.1.32.१०० ॥ <br>
अत्रस्थः साधयिष्यामि तां कृत्यां चिंतयन्हृदि ॥ <br>
कृत्यां वा साधयिष्यामि यास्ये वा यमसादनम् ॥ १०१ ॥ <br>
निर्द्वन्द्वो निर्भयो भूत्वा निराहारो ह्यहर्निशम् ॥ <br>
सव्येन पाणिना सव्यं निर्मथ्योरुमहं पुनः ॥ १०२ ॥ <br>
तस्मादुत्पादयिष्यामि महाकृत्यामिति स्थितः ॥ <br>
संवत्सरे तस्य गते ऊरुगात्राद्विनिःसृता ॥ १०३ ॥ <br>
वडवा गुरुभारार्त्ता वाडवेनान्विता तदा ॥ <br>
ऊरो र्निर्गत्य सा तस्मात्सुषुवे सुमहाबलम् ॥१०४॥ <br>
वडवा स्वोदराद्गर्भं ज्वालामालासमाकुलम् ॥ <br>
विमुच्य तमृषेस्तस्य पुरो गर्भं समुज्जवलम् ॥१०५॥ <br>
पुनर्गता क्वापि तदा न ज्ञाता मुनिना हि सा ॥ <br>
वडवानलो नरस्तस्याः स गर्भो निःसृतस्तदा ॥१०६॥ <br>
कल्पांत इव भूतानां कालाग्निरिव वर्चसा ॥ <br>
विद्युत्पुञ्जप्रतीकाशं तं दृष्ट्वा पुरतः स्थितम् ॥ १०७ ॥ <br>
स चापि विस्मितोऽत्यंतं किमेतदिति चिंतयन् ॥ <br>
ततस्तेन पुरःस्थेन वाडवेन च वह्निना ॥ ॥ १०८ ॥ <br>
ऋषिः प्रोक्तः पिप्पलादः साधितोऽहं त्वया बलात् ॥ <br>
इदानीं ते मया कार्यं कर्त्तव्यं यत्समाहितम् ॥ १०९ ॥ <br>
करिष्यामीह तत्सर्वम साध्यमपि साध्यताम् ॥ <br>
स्वोरुं निर्मथ्य जनितो येन संवत्सरादहम् ॥ <br>
तातोरुणा विहीनोऽपि करिष्ये त्वत्समीहितम् ॥ 7.1.32.११० ॥ <br>
तच्छ्रुत्वा वचनं तस्य मुनिः कोपसमन्वितः ॥ <br>
प्रोवाच विबुधान्सर्वान्मद्दत्तान्भक्षय स्वयम् ॥ १११ ॥ <br>
पितुर्वधात्क्रोधकृतावधानं मत्वा सुरा रौद्रमतीव घोरम् ॥ <br>
समेत्य सर्वे पुरुषं पुराणं समाश्रितास्ते सहसा सभार्याः ॥ ११२ ॥ <br>
स तान्समाश्वास्य सुरान्वरिष्ठं कोपानलं तत्र ययौ प्रहृष्टः ॥ <br>
दृष्ट्वा च तं वै रविपुंजकाशमुवाच विष्णुर्वचनं वरिष्ठम् ॥ ११३ ॥ <br>
अहं सुरेशान तवैव पार्श्वं विसर्जितो जातभयैश्च देवैः ॥ <br>
मत्तः शृणु त्वं वचनं हि पथ्यं यच्चारणानां भवतोऽपि पथ्यम् ॥ ११४ ॥ <br>
ज्ञातं बलं ते विबुधैरचिंत्यं विनाशनं चात्मवतां ह्यवश्यम् ॥ <br>
एवं स्थिते कुरु वाक्यं सुराणामेकैकमद्धि प्रतिवासरं त्वम् ॥ ११५ ॥ <br>
मुख्यानां कोटयस्त्रिंशत्सुराणां बलशालिनाम् ॥ <br>
कथं तु भक्षणं तेषां युगपत्त्वं करिष्यसि ॥ ११६ ॥ <br>
तस्मादेकैकशस्तेषां कर्त्तव्यं भक्षणं त्वया ॥ <br>
नैकेन भवता शक्या विधातुं भक्षणक्रिया ॥ ११७ ॥<br>
तथा च पांडुरोगित्वं हुतभुक्प्राप्तवान्पुरा ॥ <br>
अतिभक्षणं न युक्तं तस्मात्कुरु मतिं मम ॥ ११८ ॥ <br>
तथा च युगपत्तेषु भक्षितेषु पुनस्त्वया ॥ <br>
प्रत्यहं भक्षणोपायश्चिंतितव्यो बुभुक्षया ॥ ११९ ॥ <br>
सफलैव प्रतिज्ञा ते नानृतं मुनिभाषितम् ॥ <br>
एवं कृतेऽपि ते सर्वं भविष्यति समीहितम् ॥7.1.32.१२॥॥ <br>
तत्करिष्यायहं सर्वमाहैवं स जनार्दनः ॥ <br>
एकैकशः स विबुधान्भक्षयिष्यति वाडवः ॥ १२१ ॥ <br>
ततः सुराः सुरेशानं तं विष्णुममितौजसम् ॥ <br>
प्रणम्याहुर्यथायुक्तं शोभनं भवता कृतम् ॥ १२२ ॥ <br>
भूयोऽद्य पुनरेवास्य दोषस्योपशमक्रियाम् ॥ <br>
कर्तुं त्वमेव शक्तोऽसि नान्यस्त्राता दिवौक साम्॥ १२३ ॥ <br>
ततः पीतांबरधरः शंखचक्रगदाधरः ॥ <br>
युष्मद्भयं हरिष्यामि तत्सुरानाह माधवः ॥ १२४ ॥ <br>
श्रुत्वैतद्विबुधाः सर्वे हर्षेणोत्फुल्ल लोचनाः ॥ १२५ ॥ <br>
ततस्तान्विबुधान्दृष्ट्वा प्रोवाच स तु वाडवः ॥ <br>
किमिदानीं मया कार्यं भवतां कथ्यतां हि तत् ॥ १२६ ॥ <br>
अत्रान्तरे विश्वतनुर्महौजा विमोहयंस्तं ज्वलनं स्वबुद्ध्या ॥ <br>
प्रोवाच पूर्वं विहिता यदापस्ता भक्षयस्वेति महानुभावः ॥ १२७ ॥ <br>
एतद्व्यवसितं विष्णोर्यः शृणोति समाहितः ॥ <br>
सोऽतिचारभयान्मुक्तो ज्ञानं मुक्तिमवाप्नुयात् ॥ १२८ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये वडवानलवंचनवृत्तान्तवर्णनंनाम द्वात्रिंशोऽध्यायः ॥ ३२ ॥ ॥  ॥ <br>
<br>
</span>
