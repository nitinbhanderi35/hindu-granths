<span style="font-size: 14pt; line-height: 200%">॥ देव्युवाच ॥ ॥ <br>
भगवन्देवदेवेश संसारार्णवतारक ॥ <br>
सरस्वत्याश्च माहात्म्यं विस्तरात्कथयस्व मे ॥ १ ॥ <br>
यात्रागतानां देवेशि पुरुषाणां जितात्मनाम्॥ <br>
मुखद्वारे तु किं पुण्यं स्नानदाने च शंकर ॥ २ ॥ <br>
अवगाहनेन चान्यत्र फलं किंस्वित्प्रजायते ॥ <br>
श्राद्धस्य किं विधानं तु के मंत्रास्तत्र के द्विजाः ॥ ३ ॥ <br>
किं ग्राह्यं किञ्च भोक्तव्यं ब्राह्मणैः श्राद्धकर्मणि ॥ <br>
कानि दानानि देयानि नृभिर्यात्रा फलेप्सुभिः ॥ ४ ॥ <br>
॥ ईश्वर उवाच ॥ ॥ <br>
शृणु देविप्रवक्ष्यामि दानश्राद्धविधिक्रमम् ॥ <br>
सरस्वत्याश्च माहात्म्यं कीर्त्यमानं निबोध मे ॥ ५ ॥ <br>
पुण्यं सारस्वतं तोयं यत्र तत्रावगाह्यते ॥ <br>
सागरेण तु संमिश्रं देवानामपि दुर्लभम् ॥ ६ ॥ <br>
सरस्वती सर्वनदीषु पुण्या सरस्वती लोकसुखावगाहा ॥ <br>
सरस्वतीं प्राप्य न दुःखिता नराः सदा न शोचंति परत्र चेह वा ॥ ७ ॥<br>
पुण्यं सारस्वतं तीर्थं पुण्यकृल्लभते नरः ॥ <br>
दुर्लभं त्रिषु लोकेषु वैशाख्या सोमपर्वणि। ॥ ८ ॥<br>
अमा सोमेन संयुक्ता यदि तत्रैव लभ्यते ॥ <br>
तत्र किं क्रियते देवि पर्वकोटिशतैरपि ॥ ९ ॥ <br>
चान्द्रायणानि कृच्छ्राणि महासां तपनानि च ॥ <br>
प्रायश्चित्तानि दीयन्ते यत्र नास्ति सरस्वती ॥7.1.204.१०॥ <br>
यावदस्थि शरीरस्य तिष्ठेत्सारस्वते जले ॥ <br>
तावद्वर्षसहस्राणि विष्णुलोके वसे न्नरः ॥ <br>
जात्यन्धैस्ते समा ज्ञेया मृतैः पंगुभिरेव च ॥ ११ ॥ <br>
समर्था ये न पश्यन्ति प्रभासस्थां सरस्वतीम् ॥ <br>
ते देशास्तानि तीर्थानि आश्रमास्ते च पर्वताः ॥ १२ ॥ <br>
येषां सरस्वती देवी मध्ये याति सरिद्वरा ॥ <br>
त्रैलोक्यपावनीं पुण्यां संश्रिता ये सरस्वतीम् ॥ <br>
संसारकर्दमामोदमाजिघ्रन्ति न ते पुनः ॥ १३ ॥ <br>
शब्दविद्येव विस्तीर्णा मतैव जगतः प्रिया ॥ <br>
सतां मतिरिव स्वच्छा रमणीया सरस्वती ॥ १४ ॥ <br>
त्रैलोक्यशोभितां देवीं दिव्य तोयां सुनिर्मलाम्॥ <br>
स नीचो यः पुमानेतां न वन्देत सरस्वतीम् ॥ १५ ॥ <br>
स्वर्गनिश्रेणिसंभूता प्रभासे तु सरस्वती ॥ <br>
नापुण्यवद्भिः संप्राप्तुं पुंभिः शक्या महानदी ॥ १६ ॥ <br>
चन्द्रभागा च गंगा च तथा यत्र सरस्वती ॥ <br>
देवास्ते न मनुष्यास्ते तिस्रो नद्यः पिबन्ति ये ॥१७॥ <br>
सत्यमेव मया देवि जाह्नवी शिरसा धृता ॥ <br>
याः काश्चित्सरितो लोके तासां पुण्या सरस्वती ॥ १८॥ <br>
दर्शनेन सरस्वत्या राजसूयो न राजते ॥ <br>
गंडूषश्चाश्वमेधाद्वै सर्व क्रतुवरं पयः ॥१९॥ <br>
भस्मास्थिचर्मतोयानि नखकेशादिकानि च ॥ <br>
वातैरपि धुतान्येव तथा सारस्वते जले ॥7.1.204.२॥। <br>
वहन्ति येषां कालेन ते न काल वशा नराः ॥ <br>
देवि किं बहुनोक्तेन वर्णितेन पुनःपुनः॥ <br>
सरस्वत्याः परं तीर्थं न भूतं न भविष्यति ॥२१॥ <br>
तत्रैव दुर्लभं स्नानं यत्र सागरसंगमः ॥ <br>
तत्र स्नानेन दानेन कोटियज्ञफलं लभेत् ॥२२॥<br>
यत्र सारस्वतं तोयं सागरोर्मिसमाकुलम् ॥ <br>
तत्र स्नास्यंति ये मर्त्या भाग्यवन्तो युगेयुगे ॥२३॥ <br>
ते धन्यास्ते   नमस्कार्यास्तेषां स्फीततरं यशः ॥ <br>
येषां कलेवरं नॄणां सिक्तं सारस्वतैर्जलैः ॥ २४ ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये सरस्वतीसंगममाहात्म्यवर्णनंनाम चतुरुत्तरद्विशततमोऽध्यायः ॥ २०४ ॥ छ ॥ <br>
<br>
</span>
