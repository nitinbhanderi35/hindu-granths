<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि मिश्रतीर्थमनुत्तमम् ॥ <br>
त्रिसंगमेति विख्यातं सौरं तीर्थमनुत्तमम् ॥ १ ॥ <br>
सरस्वती हिरण्या च समुद्रश्चैव भामिनि ॥ <br>
त्रयाणां संगमो यत्र दुष्प्राप्यो दैवतैरपि ॥ २ ॥ <br>
सर्वेषां तत्र तीर्थानां प्रधानं तीर्थमुत्तमम् ॥ <br>
सूर्यपर्वणि संप्राप्ते कुरुक्षेत्राद्विशिष्यते ॥ ३ ॥ <br>
स्नानं दानं जपस्तत्र सर्वं कोटिगुणं भवेत् ॥ ४ ॥ <br>
मंकीश्वरान्महादेवि यावल्लिंगं कृतस्मरम् ॥ <br>
एतस्मिन्नन्तरे देवि तीर्थानां दशकोटयः ॥ ५ ॥ <br>
कृमिकीटपतंगाश्च श्वपचा वा नराधमाः ॥ <br>
सोऽपि स्वर्गमवाप्नोति किं पुनर्भावितात्मवान् ॥ ६ ॥ <br>
तत्र पीतानि वस्त्राणि काञ्चनं सुरभिस्तथा ॥ <br>
ब्राह्मणाय प्रदातव्या सम्यग्यात्राफलेप्सुभिः ॥ ७ ॥ <br>
कृष्णपक्षे चतुर्दश्यां स्नात्वा यस्तर्पयेत्पितॄन् ॥ <br>
तर्पिताः पितरस्तेन यावच्चन्द्रार्कतारकम् ॥ ८ ॥ <br>
एतत्त्रिसंगमं देवि महापातकनाशनम् ॥ <br>
दुर्लभं त्रिषु लोकेषु वैशाख्यां तु विशेषतः ॥ ९ ॥ <br>
वृषो त्सर्गो विशेषेण तत्र कार्यो नरोत्तमैः ॥ <br>
सर्वपापविनाशाय पितॄणां प्रीतये प्रिये ॥ 7.1.183.१० ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये त्रिसंगममाहात्म्यवर्णनंनाम त्र्यशीत्युत्तरशततमोऽध्यायः ॥ १८३ ॥   <br>
<br>
<br>
</span>
