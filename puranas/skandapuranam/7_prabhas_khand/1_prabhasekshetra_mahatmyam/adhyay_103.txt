<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेद्वरारोहे कपालेश्वरमुत्तमम् ॥ <br>
तस्या उत्तरदिग्भागे सुरगंधर्वपूजितम्॥ ॥ १ ॥ <br>
पुरा यज्ञे वर्त्तमाने दक्षराजस्य धीमतः ॥ <br>
उपविष्टेषु विप्रेषु हूयमाने हुताशने ॥ २ ॥ <br>
जाल्मरूपधरो भूत्वा शंकरस्तत्र चागतः ॥ २७ ॥ <br>
जीर्णकंथान्वितो देवि मलवान्धूलिधूसरः ॥ ३ ॥ <br>
अथ ते ब्राह्मणाः क्रुद्धा दृष्ट्वा तं जाल्मरूपिणम् ॥ <br>
कपालधारिणं सर्वे धिक्छब्दैस्तं जगर्हिरे॥ ४ ॥ <br>
असकृत्पापपापेति गच्छगच्छ नराधम ॥ <br>
यज्ञवेदिर्न चार्हा हि मानुषास्थिधरस्य ते ॥ ५ ॥ <br>
अथ प्रहस्य भगवान्यज्ञवेद्यां सुरेश्वरि ॥ <br>
क्षिप्त्वा कपालं नष्टोऽसौ न स ज्ञातो मनीषिभिः ॥ ६ ॥ <br>
तस्मिन्नष्टे कपालं तत्क्षिप्तं मंडपबाह्यतः ॥ <br>
अथान्यत्तत्र संजातं तद्रूपं च वरानने ॥ ७ ॥ <br>
क्षिप्तंक्षिप्तं पुनस्तत्र जायते च महीतले ॥ <br>
एवं शतसहस्राणि प्रयुतान्यर्बुदानि च ॥ ८ ॥ <br>
तत्र क्षिप्तानि जातानि ततस्ते विस्मयान्विताः ॥ <br>
अथोचुर्मुनयः सर्वे निर्विण्णाश्चास्य चेष्टितम् ॥ ९ ॥ <br>
कोऽन्यो देवान्महादेवाद्गंगाक्षालितशेखरात् ॥ <br>
समर्थ ईदृशं कर्त्तुमस्मिन्यज्ञे विशेषतः ॥ 7.1.103.१० ॥ <br>
ततस्ते वि विधैः स्तोत्रैः स्तुवंतो वृषभध्वजम् ॥ <br>
होमं चक्रुर्मुहुर्वह्नौ मंत्रैस्तैः शतरुद्रियैः ॥ ११ ॥ <br>
ततः प्रत्यक्षतां प्राप्तस्तेषां देवो महेश्वरः ॥ <br>
ततस्ते विविधैः स्तोत्रैस्तुष्टुवुः शूलपाणिनम्॥ <br>
वेदोक्तमंत्रैर्विविधैः पुराणोक्तैस्तथैव च ॥ १२ ॥ <br>
॥ ऋषय ऊचुः ॥ ॥ <br>
ॐ नमो मूलप्रकृतये अजिताय महात्मने ॥ <br>
अनावृताय देवाय निःस्पृहाय नमोनमः ॥ १३ ॥ <br>
नम आद्याय बीजाय आर्षेयाय प्रवर्त्तिने ॥ <br>
अनंतराय चैकाय अव्यक्ताय नमोनमः ॥ ॥। १४ ॥ <br>
नानाविचित्रभुजगांगदभूषणाय सर्वेश्वराय विरजाय नमो वराय ॥ <br>
विश्वात्मने परमकारणकारणाय फुल्लारविंदविपुलायतलोचनाय ॥ ॥ १५ ॥ <br>
अदृश्यमव्यक्तमनादिमव्ययं यदक्षरं ब्रह्म वदंति सर्वगम् ॥ <br>
निशाम्य यं मृत्युमुखात्प्रमुच्यते तमादिदेवं शरणं प्रपद्ये ॥ १६ ॥ <br>
एवं स्तुतस्तदा सर्वैर्ऋषिभिर्गतकल्मषैः ॥ <br>
ततस्तुष्टो महादेवस्तेषां प्रत्यक्षतां गतः ॥ <br>
अब्रवीत्तानृषीन्देवो वृणुध्वं वरमुत्तमम् ॥ १७ ॥ <br>
॥ ब्राह्मणा ऊचुः ॥ ॥ <br>
यदि तुष्टोऽसि नो देव स्थानेऽस्मिन्निरतो भव ॥ <br>
असंख्यातानि यस्माच्च कपालानि सुरेश्वर ॥ १८ ॥ <br>
पुनः पुनः प्रवृत्तानि व्यपनीतान्यपि प्रभो ॥ <br>
अस्मिन्नसंशयं स्थाने कपालेश्वरनामभृत्॥ १९ ॥ <br>
स्वयं तु लिंगं देवेश तिष्ठेन्मन्वंतरांतरम् ॥ <br>
कपालेश्वरनाम्ना त्वमस्मिन्स्थाने स्थितिं कुरु॥ 7.1.103.२० ॥ <br>
येत्र त्वां पूजयिष्यंति धूपमाल्यानुलेपनैः ॥ <br>
तेषां तु परमं स्थानं यद्देवैरपि दुर्लभम् ॥ २१ ॥ <br>
बाढमित्येवमुक्त्वाऽसौ स्थित स्तत्रमहेश्वरः ॥ <br>
पुनः प्रवर्तितो यज्ञो निशानाथस्य भामिनि ॥ २२ ॥ <br>
तस्मिन्दृष्टे लभेन्मर्त्यो वाजिमेधफलं प्रिये ॥ <br>
मुच्यते पातकैः सर्वैः पूर्व जन्मार्ज्जितैरपि ॥ २३ ॥ <br>
इदं माहात्म्यमखिलमभूत्स्वायंभुवांतरे ॥ <br>
वैवस्वते पुनश्चान्यद्दक्षयज्ञविनाशकृत् ॥ २४ ॥ <br>
कपालीति महेशानो दक्षेणोक्तः पुरा हरः ॥ <br>
तेन यज्ञस्य विध्वंसं कपाली तमथाकरोत् ॥ <br>
कपालेश्वरनामेति स्थितोस्मिन्मानवान्तरे ॥ २५ ॥ <br>
अथास्य नाम देवस्य सूर्य सावर्णिकेंऽतरे ॥ <br>
भविष्यति वरारोहे नाम तत्त्वेश्वरेति च ॥ २६ ॥ <br>
इति संक्षेपतः प्रोक्तं माहात्म्यं रुद्रदैवतम्॥ <br>
पापघ्नं सर्वजंतूनां पशुपाशविमोक्षणम् ॥ २७ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये मध्ययात्रायां कपालेश्वरमाहात्म्यवर्णनंनाम त्र्यधिकशततमोऽध्यायः ॥ १०३ ॥<br>
<br>
<br>
</span>
