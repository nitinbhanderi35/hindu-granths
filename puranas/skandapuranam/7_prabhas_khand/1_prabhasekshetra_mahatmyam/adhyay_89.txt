<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेद्वरारोहे कपालीश्वरमुत्तमम् ॥ <br>
रुद्रं तृतीयं पापघ्नं नीलरुद्रस्यपूर्वतः ॥ १ ॥ <br>
बुधेश्वरात्पश्चिमतो धनुषां सप्तके स्थितम् ॥ <br>
छिन्नं मया पुरा देवि ब्रह्मणः पंचमं शिरः ॥ २ ॥ <br>
तत्कपालं करे लग्नं प्रभासक्षेत्रमागतः ॥ <br>
ततो वर्षसहस्रं तु संस्थितः क्षेत्रमध्यतः ॥ ३ ॥ <br>
कपालधारी दिग्वासाः कपाली तेन च स्मृतः ॥ <br>
तन्मया पूजितं लिंगं वर्षाणामयुतं प्रिये ॥ ४ ॥ <br>
कपालिरूपमास्थाय कपालीशस्ततः स्मृतः ॥ <br>
सर्वपापहरो नृणां दर्शनात्स्पर्शनादपि ॥ ५ ॥ <br>
मया तत्र नियुक्ता वै रक्षार्थं शूलपाणयः ॥ <br>
गणाः सहस्रशो देवि पापिनां दुष्टचेतसाम् ॥ ६ ॥ <br>
तस्मात्सर्वप्रयत्नेन सम्यक्छ्रद्धासमन्वितः ॥ <br>
पूजयेत्तं महादेवं कपालिनमनामयम् ॥ ७ ॥ <br>
हिरण्यं तत्र दातव्यं ब्राह्मणे वेदपारगे ॥ <br>
पूजयित्वा विधानेन सम्यक्तत्पुरुषाणुना ॥ ८ ॥ <br>
जन्मप्रभृति यत्पापं प्राणिभिः समुपार्जितम् ॥ <br>
षडशीतिमुखे दृष्ट्वा तल्लिंगं तु व्यपोहति ॥ ९ ॥ <br>
इति संक्षेपतः प्रोक्तं माहात्म्यं पापनाशनम् ॥ <br>
कपालिरुद्रदेवस्य तृतीयस्य वरानने ॥ 7.1.89.१० ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य एकादशरुद्रमाहात्म्ये कपा लीश्वरमाहात्म्यवर्णनंनामैकोननवतितमोऽध्यायः ॥ ८९ ॥ <br>
<br>
<br>
</span>
