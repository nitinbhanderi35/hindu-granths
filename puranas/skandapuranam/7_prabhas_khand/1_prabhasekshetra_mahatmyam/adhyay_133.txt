<span style="font-size: 14pt; line-height: 200%">॥ ईश्वर उवाच ॥ ॥ <br>
तत्रैव संस्थिता देवि महाकालीति विश्रुता ॥ <br>
अधः स्थिते महापीठे पातालविवरान्विते ॥ १ ॥ <br>
सर्वदुःखप्रशमनी सर्वशत्रुक्षयंकरी ॥ <br>
पूजनीया विधानेन कृष्णाष्टम्यां महानिशि ॥ <br>
गन्धैः पुष्पैस्तथा धूपैः क्रव्यैर्बलिभिरेव च ॥ २ ॥ <br>
फलतृतीयां नारी च कुर्याद्वै तत्र भाविता ॥ <br>
वर्षमेकं सिते पक्षे देवीं पूज्य विधानतः ॥ <br>
फलानि ब्राह्मणे देयान्येव नूनं विधानतः ॥ ३ ॥ <br>
एतानि वर्जयेन्नक्ते ह्यन्नानि सुरसुन्दरि ॥ <br>
निष्पावा आढकी मुद्गा माषाश्चैव कुलित्थकाः॥४॥ <br>
मसूरा राजमाषाश्च गोधूमास्त्रिपुटास्तथा ॥ <br>
चणका वर्तला वापि मकुष्ठाश्चैवमादयः ॥ ५ ॥ <br>
न भक्ष्यास्तावत्ते देवि यावद्गौरीव्रतं चरेत् ॥ <br>
तस्याः पुण्यफलं वक्ष्ये कथ्यमानं शृणुष्व मे ॥ ६ ॥ <br>
धनं धान्यं गृहे तस्या न कदाचित्क्षयं व्रजेत् ॥ <br>
दुःखिता दुर्भगा दीना सप्त जन्मानि नो भवेत् ॥ ७ ॥ <br>
महाकालीव्रतं प्रोक्तं देव्या माहात्म्यसंयुतम् ॥ <br>
कृतं पातकनाशाय सर्वकामसमृद्धये ॥ ८ ॥ <br>
एवं देवि समाख्यातं महाकालीमहोदयम् ॥ <br>
क्षेत्रपीठं महादेवि मन्त्रसिद्धिप्रदायकम् ॥ ९ ॥ <br>
आश्वयुक्छुक्लपक्षे तु नवम्यां तत्र जागृयात् ॥ <br>
पीठे पूजाबलिं दत्त्वा मन्त्रं कामं जपन्निशि ॥ <br>
सौम्यचित्तः समाप्नोति वांछितां सिद्धिमुत्तमाम् ॥ 7.1.133.१० ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये महाकालीमाहात्म्यवर्णनंनाम त्रयस्त्रिंशदुत्तरशततमोऽध्यायः ॥ १३३ ॥<br>
<br>
<br>
</span>
