<span style="font-size: 14pt; line-height: 200%">॥ ईश्वर उवाच ॥ ॥ <br>
ततो वृद्धप्रभासं तु गच्छेच्च नियतात्मवान् ॥ <br>
आदिप्रभासाद्दक्षिणतो नातिदूरे व्यवस्थितम् ॥ १ ॥ <br>
चतुर्मुखं महालिंगं दर्शनात्पापनाशनम् ॥ २ ॥ <br>
॥ श्रीदेव्युवाच ॥ ॥ <br>
कथं वृद्धप्रभासं तु नाम तस्याभवत्प्रभो ॥ <br>
तस्मिन्दृष्टे फलं किं स्यात्स्तुते संपूजिते तथा ॥ ३ ॥ <br>
एतत्कथय मे देव संक्षेपान्नातिविस्तरात् ॥ ४ ॥ <br>
॥ ईश्वर उवाच ॥ ॥ <br>
आदौ स्वायंभुवे देवि पूर्वमन्वन्तरे पुरा ॥ <br>
त्रेतायुगे चतुर्थे तु प्रभासे क्षेत्र उत्तमे ॥ ५ ॥ <br>
तस्मिन्काले महादेवि पूर्वमन्वंतरे पुरा ॥ <br>
त्रेतायुगे चतुर्थे तु ऋषयस्तत्र संगताः ॥ ६ ॥ <br>
दर्शनार्थं प्रभासस्य उत्तरापथगामिनः ॥ <br>
तं दृष्ट्वाऽऽच्छादितं देवं वज्रेण तु महेश्वरि ॥ ७ ॥ <br>
विषादं परमं जग्मुर्वाक्यं चेदमथाबुवन् ॥ <br>
अदृष्ट्वा शांकरं लिगं न यास्यामो वयं गृहम् ॥ ८ ॥ <br>
स्वर्गार्थिनो वयं प्राप्ता महदध्वानमेव हि ॥ <br>
तस्मादत्रैव तिष्ठामो यावल्लिंगस्य दर्शनम् ॥ ९ ॥ <br>
एवं ते निश्चयं कृत्वा परस्मिंस्तपसि स्थिताः ॥ <br>
वर्षास्वाकाशगा भूत्वा हेमंते सलिलाश्रयाः ॥ 7.1.195.१० ॥ <br>
पञ्चाग्निसाधना ग्रीष्मे नियता ब्रह्मचारिणः ॥ <br>
बहून्वर्षगणान्विप्रा जराग्रस्तास्तदाऽभवन् ॥ ११ ॥ <br>
एवं वृद्धत्वमापन्ना यदा ते वरवर्णिनि ॥ <br>
छन्द्यमाना वरैस्ते तु शंकरेण महात्मना ॥ १२ ॥ <br>
लिंगस्य दर्शनं मुक्त्वा न तेऽन्यं वव्रिरे वरम् ॥ १३ ॥ <br>
तेषां तु निश्चयं ज्ञात्वा सर्वेषां वृषभध्वजः ॥ <br>
अनुकम्पापरो भूत्वा स्वलिंगं तानदर्शयत् ॥ १४ ॥ <br>
एतस्मिन्नेव काले तु भित्त्वा चैव वसुन्धराम् ॥ <br>
उत्थितं सहसा लिंगं तदेव वरवर्णिनि ॥ १५ ॥ <br>
ऋषयस्ते च तं दृष्ट्वा सर्वे च त्रिदिवं गताः ॥ <br>
अथ तेषु प्रयातेषु शक्रस्तप्तमना ह्यभूत् ॥ १६ ॥ <br>
तमपि च्छादयामास वज्रेण शतपर्वणा ॥ १७ ॥ <br>
वृद्धभावे यतस्तेषामृषीणां दर्शनं गतः ॥ <br>
अतो वृद्धप्रभासं तत्कीर्त्यते वसुधातले ॥ १८ ॥! <br>
तस्मिन्दृष्टे वरारोहे अद्यापि लभते फलम् ॥ <br>
राजसूयाश्वमेधानां नरो भक्तिसमन्वितः ॥ १९ ॥ <br>
एवं तत्र समुत्पन्नं प्रभासं वृद्धसंज्ञकम् ॥ <br>
तत्रोक्षा ब्राह्मणे देयः सम्यग्यात्राफलेप्सुभिः ॥ 7.1.195.२० ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये वृद्धप्रभासमाहात्म्यवर्णनंनाम पञ्चनवत्युत्तरशततमोऽध्यायः ॥ १९५ ॥ <br>
<br>
<br>
</span>
