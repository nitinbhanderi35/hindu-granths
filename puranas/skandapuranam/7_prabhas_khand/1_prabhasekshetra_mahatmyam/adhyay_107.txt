<span style="font-size: 14pt; line-height: 200%">॥ ईश्वर उवाच ॥ ॥ <br>
अथ पूजाविधानं ते कथयामि समासतः ॥ <br>
भक्तिभेदान्पृथक्तस्य ब्रह्मणो बालरूपिणः ॥ १ ॥ <br>
रथयात्राविधानं तु स्तोत्रमंत्रविधिक्रमम् ॥ <br>
विविधा भक्तिरुद्दिष्टा मनोवाक्कायसंभवा ॥ ॥ २ ॥ <br>
लौकिकी वैदिकी चापि भवेदाध्यात्मिकी तथा ॥ <br>
ध्यानधारणया या तु वेदानां स्मरणेन च ॥ <br>
ब्रह्मप्रीतिकरी चैषा मानसी भक्तिरुच्यते ॥ ३ ॥ <br>
मंत्रवेदनमस्कारैरग्निश्राद्धविधानकैः ॥ <br>
जाप्यैश्चारण्यकैश्चैव वाचिकी भक्तिरुच्यते ॥ ४ ॥ <br>
व्रतोपवासनियमैश्चितेंद्रियनिरोधिभिः ॥ <br>
कृच्छ्र सांतपनैश्चान्यैस्तथा चांद्रायणादिभिः ॥ ५ ॥ <br>
ब्रह्मोक्तैश्चोपवासैश्च तथान्यैश्च शुभव्रतैः ॥ <br>
कायिकी भक्तिराख्याता त्रिविधा तु द्विजन्मनाम् ॥ ६ ॥ <br>
गोघृतक्षीरदधिभिर्मध्विक्षुसुकुशोदकैः ॥ <br>
गंधमाल्यैश्च विविधैर्वस्तुभिश्चोपपादिभिः ॥ ७ ॥ <br>
घृतगुग्गुलधूपैश्च कृष्णागुरुसुगंधिभिः ॥ <br>
भूषणै हैमरत्नाद्यैश्चित्राभिः स्रग्भिरेव च ॥ ८ ॥ <br>
न्यासैः परिसरैः स्तोत्रैः पताकाभिस्तथोत्सवैः ॥ <br>
नृत्यवादित्रगीतैश्च सर्ववस्तूपहारकैः ॥ ९ ॥ <br>
भक्ष्यभोज्यान्न पानैश्च या पूजा क्रियते नरैः ॥ <br>
पितामहं समुद्दिश्य सा भक्तिर्लौकिकी मता ॥ 7.1.107.१० ॥ <br>
वेदमंत्रहविर्भागैः क्रिया या वैदिकी स्मृता ॥ ११ ॥ <br>
दर्शे च पौर्णमास्यां च कर्त्तव्यं चाग्निहोत्रजम् ॥ <br>
प्राशनं दक्षिणादानं पुरोडाश इति क्रिया ॥ १२ ॥ <br>
इष्टिर्धृतिः सोमपानं याज्ञियं कर्म सर्वशः ॥ <br>
ऋग्यजुः सामजाप्यानि संहिताध्ययनानि च ॥ <br>
क्रियते ब्रह्माणमुद्दिश्य सा भक्तिर्वेदिकोच्यते ॥ १३ ॥ <br>
प्राणायामपरो नित्यं ध्यानवान्विजितेंद्रियः ॥ <br>
भैक्ष्यभक्षी व्रती चापि सर्वप्रत्याहृतेंद्रियः ॥ १४ ॥ <br>
धारणं हृदये कृत्वा ध्यायमानः प्रजेश्वरम् ॥ <br>
हृत्पद्मकर्णिकासीनं रक्तवर्णं सुलोचनम् ॥१५॥ <br>
पश्यन्नुद्द्योतितमुखं ब्रह्माणं सुकटीतटम्॥ <br>
रक्तवर्णं चतुर्बाहुं वरदाभयहस्तकम्॥ <br>
एवं यश्चिंतयेद्देवं ब्रह्मभक्तः स उच्यते ॥ १६ ॥ <br>
विधिं च शृणु मे देवि यः स्मृतः क्षेत्रवासिनाम् ॥ १७ ॥ <br>
निर्ममा निरहंकारा निःसंगा निष्परिग्रहाः॥ <br>
चतुर्वर्गेपि निःस्नेहाः समलोष्टाश्मकांचनाः ॥१८॥ <br>
भूतानां कर्मभिर्नित्यं त्रिविधैरभयप्रदाः ॥ <br>
प्राणायामपरा नित्यं परध्यानपरायणाः ॥ १९ ॥ <br>
जापिनः शुचयो नित्यं यतिधर्मक्रियापराः ॥ <br>
सांख्ययोगविधिज्ञा ये धर्मविच्छिन्नसंशयाः ॥ 7.1.107.२० ॥ <br>
ब्रह्मपूजारता नित्यं ते विप्राः क्षेत्रवासिनः ॥ <br>
तैर्यथा पूजनीयो वै बालरूपी पितामहः ॥ २१ ॥ <br>
तथाहं कीर्त्तयिष्यामि शृणुष्वैकमनाः प्रिये ॥ <br>
स्नात्वा तु विमले तीर्थे शुक्लांबरधरः शुचिः॥ <br>
पूजोपहारसंयुक्तस्ततो ब्रह्माणमर्चयेत् ॥ २२ ॥ <br>
पूर्वं संस्नाप्य विधिना पंचामृतरसोदकैः ॥ <br>
गोमूत्रं गोमयं क्षीरं दधि सर्पिः कुशोदकम् ॥ २३ ॥ <br>
गायत्र्या गृह्य गोमूत्रं गंधद्वारेति गोमयम् ॥ <br>
आप्यायस्वेति च क्षीरं दधिक्राव्णेति वै दधि ॥ २४ ॥ <br>
तेजोऽसि शुक्रमित्याज्यं देवस्य त्वा कुशोदकम् ॥ <br>
आपोहिष्ठेति मंत्रेण पंचगव्येन स्नापयेत् ॥ २५ ॥ <br>
कपिलापंचगव्येन कुशवारियुतेन च ॥ <br>
स्नापयेन्मंत्रपूतेन ब्रह्मस्नानं हि तत्स्मृतम् ॥ २६ ॥ <br>
वर्षकोटिसहस्रैस्तु यत्पापं समुपार्जितम् ॥ <br>
सुरज्येष्ठं तु संस्नाप्य दहेत्सर्वं न संशयः ॥ २७ ॥ <br>
एवं संस्नाप्य विधिना ब्रह्माणं बालरूपिणम् ॥ <br>
कर्पूरागरुतोयेन ततः संस्नापयेद्द्विजः ॥ २८ ॥ <br>
एवं कृत्वार्च्चयेद्देवं गायत्रीन्यासयोगतः ॥ <br>
मूर्ध्नः पादतलं यावत्प्रणवं विन्यसेद्बुधः ॥ २९ ॥ <br>
तकारं विन्यसेन्मूर्ध्नि सकारं मुखमण्डले ॥ <br>
विकारं कंठदेशे तु तुकारं चांगसंधिषु ॥ 7.1.107.३० ॥ <br>
वकारं हृदि मध्ये तु रेकारं पार्श्वयोर्द्वयोः ॥ <br>
णिकारं दक्षिणे कुक्षौ यकारं वामसंज्ञिते ॥ ३१ ॥ <br>
भकारं कटिनाभिस्थं गोकारं पार्श्वयोर्द्वयोः ॥ <br>
देकारं जानुनोर्न्यस्य वकारं पादपद्मयोः ॥ ३२ ॥ <br>
स्यकारमंगुष्ठयोर्न्यस्य धीकारमुरसि न्यसेत् ॥ <br>
मकारं जानुमूले तु हि कारं गुह्यमाश्रितम् ॥ ३३ ॥ <br>
धिकारं हृदये न्यस्य योकारं चाधरोष्ठके ॥ <br>
योकारं च तथैवान्यमुत्तरोष्ठे न्यसेत्सुधीः ॥ ३४ ॥ <br>
नकारं नासिकाग्रे तु प्रकारं नेत्रमाश्रितम् ॥ <br>
चोकारं च भ्रुवोर्मध्ये दकारं प्राणमाश्रितम् ॥ ३५ ॥ <br>
यात्कारं च ललाटांते विन्यसेद्वै सुरेश्वरि ॥ <br>
न्यासं कृत्वाऽऽत्मनो देहे देवे कुर्यात्तथा प्रिये ॥ ३६ ॥ <br>
सर्वोपहारसंपन्नं कृत्वा सम्यङ्निरीक्षयेत् ॥ <br>
कुंकुमागरुकर्पूरचंदनेन विमिश्रितम् ॥ ३७ ॥ <br>
गंधतोयैरुपस्कृत्य गायत्र्या प्रणवेन च ॥ <br>
प्रोक्षयेत्सर्वद्रव्याणि पश्चादर्चनमारभेत् ॥ ३८ ॥ <br>
दिव्यै पुष्पैः सुगंधैश्च मालतीकमलादिभिः ॥ <br>
अशोकैः शतपत्रैश्च बकुलैः पूजयेत्क्रमात् ॥ ३९ ॥ <br>
कृष्णागरुसुधूपेन घृतदीपैस्तथोत्तमैः ॥ <br>
ततः प्रदापयेत्तत्र नैवेद्यं विविधं क्रमात् ॥ 7.1.107.४० ॥ <br>
खण्डलड्डुकश्रीवेष्टकांसाराशोकपल्लवैः ॥ <br>
स्वस्तिकोल्लिपिकादुग्धा तिलवेष्टकिलाटिकाम् ॥ ४१ ॥ <br>
फलानि चैव पक्वानि मूलमंत्रेण दापयेत् ॥ <br>
ऋग्वेदं च यजुर्वेदं सामवेदं च पूजयेत् ॥ ४२ ॥ <br>
ज्ञानं वैराग्यमैश्वर्यं धर्मं संपूजयेद्बुधः ॥ <br>
ईशानादिक्रमाद्देवि दिशासु विदिशासु च  ॥ ४३ ॥ <br>
चतुर्द्दशविद्यास्थानानि ब्रह्मणोऽग्रे प्रपूजयेत् ॥ <br>
हृदयानि ततो न्यस्य देवस्य पुरतः क्रमात् ॥ ४४ ॥ <br>
आपोहिष्ठेति ऋगियं हृदयं परिकीर्त्तितम् ॥ <br>
ऋतं सत्यं शिखा प्रोक्ता उदुत्यं नेत्रमादिशेत् ॥ ४५ ॥ <br>
चित्रं देवानामित्येवं सर्वलोकेषु विश्रुतम् ॥ <br>
ब्रह्मंस्ते छादयामीति कवचं समुदाहृतम् ॥ ४६ ॥ <br>
भूर्भुवः स्वरितीरेश पूजनं परिकीर्तितम् ॥ <br>
गायत्र्या पूजयेद्देवमोंकारेणाभिमंत्रितम्॥ ४७॥ <br>
प्रणवेनापरान्सर्वानृग्वेदादीन्प्रपूजयेत् ॥ <br>
गायत्री परमो मंत्रो वेदमाता विभावरी ॥ ४८ ॥ <br>
गायत्र्यक्षरतत्त्वैस्तु ब्रह्माणं यस्तु पूजयेत् ॥ <br>
उपोष्य पंचदश्यां तु स याति परमं पदम् ॥ ४९ ॥ <br>
संसारसागरं घोरमुत्तितीर्षुर्द्विजो यदि ॥ <br>
प्रभासे कार्त्तिके मासि ब्रह्माणं पूजयेत्सदा ॥ 7.1.107.५० ॥ <br>
यस्य दर्शनमात्रेण अश्वमेध फलं लभेत् ॥ <br>
कस्तं न पूजयेद्विद्वान्प्रभासे बालरूपिणम् ॥ ५१ ॥ <br>
यस्यैकदिवसप्रांते सदेवासुरमानवाः ॥ <br>
विलयं यांति देवेशि कस्तं न प्रतिपूजयेत् ॥ ५२ ॥ <br>
पिता यः सर्वदेवानां भूतानां च पितामहः ॥ <br>
यस्मादेष स तैः पूज्यो ब्राह्मणैः क्षेत्रवासिभिः ॥ ५३ ॥ <br>
रुद्ररूपी विश्वरूपी स एव भुवनेश्वरः ॥ <br>
पौर्णमास्यामुपोषित्वा ब्रह्माणं जगतां पतिम् ॥ <br>
अर्चयेद्यो विधानेन सोऽश्वमेधफलं लभेत् ॥ ५४ ॥ <br>
कार्त्तिके मासि देवस्य रथयात्रा प्रकीर्त्तिता ॥ <br>
यां कृत्वा मानवो भक्त्या याति ब्रह्मसलोकताम् ॥ ५५ ॥ <br>
कार्त्तिके मासि देवेशि पौर्णमास्यां चतुर्मुखम् ॥ <br>
मार्गेण चर्मणा सार्द्धं सावित्र्या च परंतपः ॥ ५६ ॥<br>
भ्रामयेन्नगरं सर्वं नानावाद्यैः समन्वितम् ॥ <br>
स्थापयेद्भ्रामयित्वा तु सकलं नगरं नृपः ॥ ५७ ॥ <br>
ब्राह्मणान्भोजयित्वाग्रे शांडिलेयं प्रपूज्य च ॥ <br>
आरोपयेद्रथे देवं पुण्यवादित्रनिःस्वनैः ॥ ५८ ॥ <br>
रथाग्रे शांडिलीपुत्रं पूजयित्वा विधानतः ॥ <br>
ब्राह्मणान्वाचयित्वा च कृत्वा पुण्याहमंगलम् ॥ ५९ ॥ <br>
देवमारोपयित्वा तु रथे कुर्यात्प्रजागरम् ॥ <br>
नानाविधैः प्रेक्षणकैर्ब्रह्मशेषैश्च पुष्कलैः ॥ 7.1.107.६० ॥<br>
नारोढव्यं रथे देवि शूद्रेण शुभमिच्छता ॥ <br>
नाधर्मेण विशेषेण मुक्त्वैकं भोजकं प्रिये ॥ ६१ ॥ <br>
ब्रह्मणो दक्षिणे पार्श्वे सावित्रीं स्थापयेत्प्रिये ॥ <br>
भोजकं वामपार्श्वे तु पुरतः पंकजं न्यसेत् ॥ ६२ ॥ <br>
एवं तूर्यनिनादैश्च शंखशब्दैश्च पुष्कलैः ॥ <br>
भ्रामयित्वा रथं देवि पुरं सर्वं च दक्षिणम् ॥ <br>
स्वस्थाने स्थापयेद्भूयः कृत्वा नीराजनं बुधः ॥ ६३ ॥<br>
य एवं कुरुते यात्रां भक्त्या यश्चापि पश्यति ॥ <br>
रथं वाऽऽकर्षयेद्यस्तु स गच्छेद्ब्रह्मणः पदम् ॥ ६४ ॥ <br>
यो दीपं धारयेत्तत्र ब्रह्मणो रथपृष्ठगः ॥ <br>
पदेपदेऽश्वमेधस्य स फलं विंदते महत् ॥ ६५ ॥ <br>
यो न कारयते राजा रथयात्रां तु ब्रह्मणः ॥ <br>
स पच्यते महादेवि रौरवे कालमक्षयम् ॥ ६६ ॥ <br>
तस्मात्सर्वप्रयत्नेन राष्ट्रस्य क्षेममिच्छता ॥ <br>
रथयात्रां विशेषेण स्वयं राजा प्रवर्त्तयेत् ॥ ६७ ॥ <br>
प्रतिपद्ब्राह्मणांश्चापि भोजयेद्वि धिवत्सुधीः ॥ <br>
वासोभिरहतैश्चापि गन्धमाल्यानुलेपनैः ॥ ६८ ॥ <br>
कार्त्तिके मास्यमावास्यां यस्तु दीपप्रदीपनम् ॥ <br>
शालायां ब्रह्मणः कुर्यात्स गच्छेत्परमं पदम् ॥ ६९ ॥ <br>
उत्सवेषु च सर्वेषु सर्वकाले विशेषतः ॥ <br>
पूजयेयुरिमं विप्रा ब्रह्माणं जगतां गुरुम् ॥ 7.1.107.७०॥ <br>
यथाकृत्यप्रयोगेण सम्यक्छ्रद्धा समन्विताः ॥ <br>
पूज्यो दिव्योपचारेण यथावित्तानुसारतः ॥ ७१ ॥ <br>
एवं ते कथितं देवि पूजामाहात्म्यमुत्तमम् ॥ <br>
प्रभासक्षेत्रमाहात्म्यं ब्रह्मणः बालरूपिणः ॥ ७२ ॥ <br>
तस्याहं कथयिष्यामि नाम्नामष्टोत्तरं शतम् ॥ <br>
प्रदत्त्वा च पठित्वा च यज्ञायुतफलं लभेत् ॥ ७३ ॥<br>
&nbsp;गायत्र्या लक्षजाप्येन सम्यग्जप्तेन यत्फलम् ॥ <br>
तत्फलं समवाप्नोति स्तोत्रस्यास्य उदीरणात् ॥ ७४ ॥ <br>
इदं स्तोत्रवरं दिव्यं रहस्यं पापनाशनम् ॥ <br>
न देयं दुष्टबुद्धीनां निन्दकानां तथैव च ॥ ७५ ॥ <br>
ब्राह्मणाय प्रदातव्यं श्रोत्रियाय महात्मने ॥ <br>
विष्णुना हि पुरा पृष्टं ब्रह्मणः स्तोत्रमुत्त्मम् ॥ ७६ ॥ <br>
केषुकेषु च स्थानेषु देवदेव पितामह ॥ <br>
संचिन्त्यस्तन्ममाचक्ष्व त्वं हि सर्वविदुत्तम ॥ ७७ ॥ <br>
॥ ब्रह्मोवाच ॥ ॥ <br>
पुष्करेऽहं सुरश्रेष्ठो गयायां प्रपितामहः।।  <br>
कान्यकुब्जे वेदगर्भो भृगुक्षेत्रे चतुर्मुखः ॥ ७८ ॥ <br>
कौबेर्यां सृष्टिकर्ता च नन्दिपुर्यां बृहस्पतिः ॥ <br>
प्रभासे बालरूपी च वाराणस्यां सुरप्रियः ॥७९॥ <br>
द्वारावत्यां चक्रदेवो वैदिशे भुवनाधिपः ॥ <br>
पौंड्रके पुण्डरीकाक्षः पीताक्षो हस्तिनापुरे ॥ 7.1.107.८० ॥  <br>
जयंत्यां विजयश्चासौ जयन्तः पुरुषोत्तमे ॥ <br>
वाडेषु पद्महस्तोऽहं तमोलिप्ते तमोनुदः ॥ ८१ ॥ <br>
आहिच्छत्र्यां जनानंदः काञ्चीपुर्यां जनप्रियः ॥ <br>
कर्णाटस्य पुरे ब्रह्मा ऋषिकुण्डे मुनिस्तथा ॥ ८२ ॥ <br>
श्रीकण्ठे श्रीनिवासश्च कामरूपे शुभंकरः ॥ <br>
उच्छ्रियाणे देवकर्त्ता स्रष्टा जालंधरे तथा ॥ ८३ ॥ <br>
मल्लिकाख्ये तथा विष्णुर्महेन्द्रे भार्गवस्तथा ॥ <br>
गोनर्दः स्थविराकारे ह्युज्जयिन्यां पितामहः ॥ ८४ ॥ <br>
कौशांब्यां तु महादेवो ह्ययोध्यायां तु राघवः ॥ <br>
विरंचिश्चित्रकूटे तु वाराहो विन्ध्यपर्वते ॥ ८५ ॥ <br>
गंगाद्वारे सुरश्रेष्ठो हिमवन्ते तु शंकरः ॥ <br>
देहिकायां स्रुचाहस्तः पद्महस्तस्तथाऽर्बुदे ॥८६ ॥ <br>
वृन्दावने पद्मनेत्रः कुश हस्तश्च नैमिषे ॥ <br>
गोपक्षेत्रे च गोविन्दः सुरेन्द्रो यमुनातटे ॥ ८७ ॥ <br>
भागीरथ्यां पद्मतनुर्जनानन्दो जनस्थले ॥ <br>
कौंकणे च स मध्वक्षः काम्पिल्ये कनकप्रभः ॥ ८८ ॥ <br>
खेटके चान्नदाता च शंभुश्चैव क्रतुस्थले ॥ <br>
लंकायां चैव पौलस्त्यः काश्मीरे हंसवाहनः ॥ ८९ ॥ <br>
वसिष्ठश्चार्बुदे चैव नारदश्चोत्पलावने ॥ <br>
मेधके श्रुतिदाता च प्रयागे यजुषां पतिः ॥ 7.1.107.९० ॥ <br>
शिवलिंगे सामवेदो मर्कटे च मधुप्रियः ॥ <br>
नारायणश्च गोमन्ते विदर्भायां द्विज प्रियः ॥ ९१ ॥ <br>
अंकुलके ब्रह्मगर्भो ब्रह्मवाहे सुतप्रियः ॥ <br>
इन्द्रप्रस्थे दुराधर्षश्चंपायां सुरमर्दनः ॥ ९२ ॥ <br>
विरजायां महारूपः सुरूपो राष्ट्रवर्धने ॥ <br>
कदंबके जनाध्यक्षो देवाध्यक्षः समस्थले ॥ ९३ ॥ <br>
गंगाधरो रुद्रपीठे सुपीठे जलदः स्मृतः ॥ <br>
त्र्यंबके त्रिपुरारिश्च श्रीशैले च त्रिलोचनः ॥ ९४ ॥ <br>
महादेवः प्लक्षपुरे कपाले वेधनाशनः ॥ <br>
शृङ्गवेरपुरे शौरिर्निमिषे चक्रधारकः ॥ ९५ ॥ <br>
नन्दिपुर्यां विरूपाक्षो गौतमः प्लक्षपादपे ॥ <br>
माल्यवान्हस्तिनाथे तु द्विजेन्द्रो वाचिके तथा ॥ ९६ ॥ <br>
इन्द्रपुर्यां दिवानाथो भूतिकायां पुरंदरः ॥ <br>
हंसबाहुश्च चन्द्रायां चंपायां गरुडप्रियः ॥ ९७ ॥ <br>
महोदये महायक्षः सुयज्ञः पूतके वने ॥ <br>
सिद्धेश्वरे शुक्लवर्णो विभायां पद्मबोधकः ॥ ९८ ॥ <br>
देवदारुवने लिंगी उदकेथ उमापतिः ॥ <br>
विनायको मातृस्थाने अलकायां धनाधिपः ॥ ९९ ॥ <br>
त्रिकूटे चैव गोविंदः पाताले वासुकिस्तथा ॥ <br>
कोविदारे युगाध्यक्षः स्त्रीराज्ये च सुरप्रियः ॥ 7.1.107.१०० ॥ <br>
पूर्णगिर्यां सुभोगश्च शाल्मल्यां तक्षकस्तथा ॥ <br>
अमरे पापहा चैव अंबिकायां सुदर्शनः ॥ १०१ ॥ <br>
नरवाप्यां महावीरः कान्तारे दुर्गनाशनः ॥ <br>
पद्मवत्यां पद्मगृहो गगने मृगलाञ्छनः ॥ १०२ ॥ <br>
अष्टोत्तरं नामशतं यत्रैतत्परिपठ्यते ॥ <br>
तत्रैव मम सांनिध्यं त्रिसंध्यं मधुसूदन ॥ १०३ ॥ <br>
तेषामपि यस्त्वेकं पश्येद्वै बालरूपिणम् ॥ <br>
सर्वेषां लभते पुण्यं पूर्वोक्तानां च वेधसाम् ॥१०४॥ <br>
एतैर्यो नामभिः कृष्ण प्रभासे स्तौति मां सदा ॥ <br>
स्थानं मे विजयं लब्ध्वा मोदते शाश्वतीः समाः ॥ १०५ ॥ <br>
मानसं वाचिकं चैव कायिकं चैव दुष्कृतम् ॥ <br>
तत्सर्वं नाशमायाति मम स्तोत्राऽनु कीर्तनात् ॥ १०६ ॥ <br>
पुष्पोपहौरर्धूपैश्च ब्राह्मणानां च तर्पणैः ॥ <br>
ध्यानेन च स्थिरेणाशु प्राप्यते यत्फलं नरैः ॥ <br>
तत्फलं समवाप्नोति मम स्तोत्रानु कीर्तनात् ॥ १०७ ॥ <br>
ब्रह्महत्यादिपापानि इह लोके कृतान्यपि ॥ <br>
अकामतः कामतो वा तानि नश्यंति तत्क्षणात् ॥ १०८ ॥ <br>
इदं स्तोत्रं ममाभीष्टं शृणुयाद्वा पठेच्च वा ॥ <br>
स मुक्तः पातकैः सर्वैः प्राप्नुयान्महदीप्सितम् ॥ १०९ ॥ <br>
अन्यद्रहस्यं ते वच्मि शृणु कृष्ण यथार्थतः ॥ 7.1.107.११० ॥ <br>
आग्नेयं तु यदा ऋक्षं कार्तिक्यां भवति क्वचित् ॥ <br>
महती सा तिथिर्ज्ञेया प्रभासे मम वल्लभा ॥ १११ ॥ <br>
प्राजापत्यं यदा ऋक्षं तिथौ तस्यां भवेद्यदि ॥ <br>
सा महाकार्तिकी पुण्या देवानामपि दुर्लभा ॥ ११२ ॥ <br>
मंदे वार्के गुरौ वाऽपि कार्तिकी कृत्तिकायुता ॥ <br>
तत्राश्वमेधिकं पुण्यं दृष्ट्वा वै बालरूपिणम् ॥ ॥ ११३ ॥ <br>
विशाखासु यदा सूर्यः कृत्तिकासु च चन्द्रमाः ॥ <br>
स योगः पद्मको नाम प्रभासे दुर्लभो हरे ॥ ११४ ॥ <br>
तस्मिन्योगे नरो दृष्ट्वा प्रभासे बालरूपिणम् ॥ <br>
पापकोटियुतो वाऽपि यमलोकं न पश्यति ॥ ११५ ॥ <br>
॥ ईश्वर उवाच ॥  ॥ <br>
इत्येवं कथितं स्तोत्रं ब्रह्मणा हरये पुनः ॥ <br>
मया तव समाख्यातं माहात्म्यं ब्रह्मदैवतम् ॥११६ ॥<br>
सर्वपापहरं नृणां श्रुतं सर्वार्थसाधकम् ॥ <br>
भूमिदानं च दातव्यं तत्र यात्राफलेप्सुभिः ॥ ॥ ११७ ॥ <br>
कमंडलुः श्वेतवस्त्रं महादानानि षोडश ॥ <br>
तत्रैव देवि देयानि ब्रह्मणे बालरूपिणे ॥११८॥ <br>
महापर्वणि संप्राप्ते कुर्युः पारायणं द्विजाः ॥ <br>
सर्वे ते ब्राह्मणा देवि क्षेत्रमध्यनिवासिनः ॥ ११९ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभास क्षेत्रमाहात्म्ये बालरूपिब्रह्मणो माहात्म्यवर्णनंनाम सप्तोत्तरशततमोऽध्यायः ॥ १०७ ॥ <br>
<br>
<br>
</span>
