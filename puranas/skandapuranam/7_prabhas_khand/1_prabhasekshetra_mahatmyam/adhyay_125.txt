<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महालिंगं महादेवि सुरप्रियम् ॥ <br>
रावणेश्वरवायव्ये धनुषां त्रिंशकेऽन्तरे ॥ १ ॥ <br>
स्थितं कामप्रदं लिंगं सर्वपातकनाशनम् ॥ <br>
पौलोमीश्वरनामाढचं पौलोम्या संप्रतिष्ठितम् ॥ २ ॥ <br>
तारकेण यदा ध्वस्तास्त्रिदशाः संगरे स्थिताः ॥ <br>
त्रैलोक्यं विहृतं सर्वं स्वयमिन्द्रत्वमागतः ॥ ३ ॥ <br>
तदा शक्रः सुदुःखार्तो भयोद्विग्नो ननाश वै ॥ <br>
तदा तद्भार्यया देवि इन्द्राण्या शोककर्षया ॥ ४ ॥ <br>
इन्द्रस्य जयमिच्छन्त्या शंभुराराधितस्तया ॥ <br>
ततस्तुष्टो महादेवस्तामुवाच शुभेक्षणाम्॥ ५ ॥ <br>
॥ भगवानुवाच ॥ ॥ <br>
उत्पत्स्यति सुतोऽस्माकं षण्मुखस्तु महाबलः ॥ <br>
तारकं दैत्यराजानं स चैनं घातयिष्यति ॥ ६ ॥<br>
गच्छ त्वं विज्वरा भूत्वा शृणु भूयो वचश्च मे ॥ ७ ॥ <br>
अत्र स्थितमिदं लिंगं योऽस्माकं पूजयिष्यति ॥ <br>
स नूनं मे गणो भूत्वा मत्सकाशमुपेष्यति ॥ ८ ॥ <br>
एवमुक्ता गता साध्वी देवराड्यत्र संस्थितः ॥ <br>
सर्वद्दुःखविनिर्मुक्ता सर्वदैत्यभयोज्झिता ॥ ९ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये पौलोमोश्वरमाहात्म्यवर्णनंनाम पञ्चविंशत्युत्तरशततमोऽध्यायः ॥ १२५ ॥<br>
<br>
<br>
</span>
