<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि चंडेश्वरमिति श्रुतम्॥ <br>
सोमेशाद्वायवे भागे धनुषां षष्टिभिः स्थितम्॥ १ ॥ <br>
दिव्यं लिंगं महादेवि सर्वपातकनाशनम् ॥ <br>
तत्पूर्वे तु युगे ख्यातं मनोः स्वायंभुवांतरे ॥ २ ॥ <br>
त्रेतायुगमुखे देवि पृथिव्या संप्रतिष्ठितम्॥ <br>
पूर्वमन्वंतरे चास्मिँल्लिङ्गं पृथ्वीश्वरं प्रिये ॥ ३ ॥ <br>
पुनश्चंद्रेण तत्प्राप्तं लिंगं चंद्रेश्वरं प्रिये ॥ <br>
ब्रह्महत्यादिपापानां नाशनं पुण्यवर्द्धनम् ॥ ४ ॥ <br>
तं दृष्ट्वा मानवो देवि सप्तजन्मसमुद्भवैः ॥ <br>
मुच्यते कल्मषैः सर्वैः कृतकृत्यस्तु जायते ॥ ५ ॥ <br>
॥ देव्युवाच ॥ ॥ <br>
कथं पृथ्वीश्वरं ख्यातं तल्लिंगं पाप नाशनम् ॥ <br>
कथं पुनः समाख्यातं चन्द्रेश्वरमिति प्रभो ॥ <br>
एतद्विस्तरतो ब्रूहि श्रोतुकामाहमादरात् ॥ ६ ॥ <br>
॥ ईश्वर उवाच ॥ ॥ <br>
शृणु देवि प्रवक्ष्यामि कथा पापप्रणाशिनीम् ॥ <br>
यां श्रुत्वा मुच्यते जंतुस्त्रिविधैः कर्मबन्धनैः ॥ ७ ॥ <br>
आसीत्पूर्वं महादेवि दैत्यभारार्द्दिता मही ॥ साऽधो व्रजंती सहसा गोरूपा संबभूव ह ॥ ८ ॥ <br>
इतस्ततो धावमाना न लेभे निर्वृतिं क्वचित् ॥ <br>
ततो वर्षशते पूर्णे भ्रममाणा क्वचित्क्वचित् ॥ ९ ॥ <br>
आससाद महाक्षेत्रं प्रभासमिति विश्रुतम् ॥ <br>
देवदानवगंधर्वैः सेवितं पापनाशनम्॥ 7.1.98.१० ॥ <br>
तत्र स्थित्वा महाक्षेत्रे कृत्वा मनसि निश्चयम् ॥ <br>
लिंगं प्रतिष्ठयामास भक्त्या परमया युता ॥ ११ ॥ <br>
वर्षाणां च शतं साग्रं कृते तपसि दुश्चरे ॥ <br>
तुतोष भगवान्रुद्रो धरित्रीं वाक्यमब्रवीत् ॥ १२ ॥ <br>
देवि विश्वंभरे सर्वं तपः सुचरितं त्वया ॥ <br>
मा शोकं कुरु कल्याणि भविष्यति तवेप्सितम् ॥ १३ ॥ <br>
दैत्या नाशं गमिष्यंति विष्णुना निहता भुवि ॥ <br>
भवित्री त्वं महादेवि दैत्यभारविवर्जिता ॥ १४ ॥ <br>
इदं त्वया स्थापितं यल्लिंगं परमशोभनम् ॥ <br>
धरित्रीनाम्ना विख्यातं लोके ख्यातिं गमिष्यति ॥ ॥ १५ ॥ <br>
अत्राहं संस्थितो नित्यं लिंगरूपी महाप्रभुः ॥ <br>
स्थास्यामि कल्पेकल्पे वै नृणां पापापहारकः ॥ १६ ॥ <br>
मूर्त्यष्टकसमायुक्तो लिंगे ऽस्मिन्संस्थितः सदा ॥ <br>
नृणां नाशयिता पापं पूर्वजन्मशतार्जितम् ॥ १७ ॥<br>
&nbsp;भाद्रे कृष्णतृतीयायां यश्चैतं पूजयिष्यति ॥ <br>
सोऽश्वमेधसहस्रस्य फलमाप्स्यत्यसंशयम् ॥ १८ ॥ <br>
सर्वतीर्थाभिषेकस्य सर्वेषां दानकर्मणाम् ॥ <br>
भविष्यति फलं तस्य लिंगस्यैवास्य पूजनात् ॥ १९ ॥ <br>
धनुषां षोडशं यावत्समंतात्परिमंडलम् ॥ <br>
क्षेत्रमस्य समाख्यातं प्राणिनां मुक्तिदायकम् ॥ 7.1.98.२० ॥ <br>
तस्मिन्मृताः प्राणिनो ये कामतो वाप्यकामतः ॥ <br>
कृमि कीटसमा वापि ते यांति  परमां गतिम् ॥ २१ ॥ <br>
यो दद्यात्काञ्चनं मेरुं  कृत्स्नां वाऽपि वसुन्धराम् ॥ <br>
यः पूजयति पृथ्वीशं स तयोरधिकः स्मृतः ॥२२॥  <br>
ईश्वर उवाच ॥ ॥ <br>
इति दत्त्वा वरान्देवस्तत्रैवांतरधीयत ॥ <br>
पृथिवीश्वरनामाभूत्तत्प्रभृत्येव शंकरः ॥ २३ ॥ <br>
पुनरस्मिन्महाकल्पे वाराह इति विश्रुते ॥ <br>
कदाचिद्दक्षशापेन क्षीणश्चन्द्रो बभूव ह ॥ २४ ॥ <br>
पपात भूतले देवि यक्ष्मणा पीडितः शशी ॥ <br>
क्षेत्रं प्रभासमासाद्य तन्महोदधिसंनिधौ ॥ २५ ॥ <br>
दृष्ट्वा पृथ्वीश्वरं लिंगं सप्रभावं महाप्रभम् ॥ <br>
तत्पूजानिरतो भूत्वा वर्षाणां तु सहस्रकम् ॥ २६ ॥ <br>
अतपत्स तपो रौद्रं शीर्णपर्णांबुभक्षकः ॥ <br>
यतः समभवद्दीप्त्या सर्वाह्लादकरः शशी ॥ २७ ॥ <br>
तल्लिंगस्यैव माहात्म्यात्ततश्चंद्रेश्वरोऽभवत् ॥ <br>
तस्य लिंगस्य माहात्म्याच्चंद्रमा गतकल्मषः ॥ २८ ॥ <br>
अवाप सिद्धिमत्युग्रां स्पर्शलिंगप्रकाशिनीम् ॥ <br>
सोमनाथेति यां प्राहुः प्रसिद्धां लिंगरूपिणीम् ॥ २९ ॥ <br>
इति संक्षेपतः प्रोक्तं माहात्म्यं चन्द्रदैवतम् ॥ <br>
श्रुतं हरति पापानि तथाऽऽरोग्यं प्रयच्छति ॥ 7.1.98.३० ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये मध्ययात्रायां पृथ्वीश्वर( चंद्रेश्वर)माहात्म्यवर्णनंनामाष्टनवतितमोध्यायः ॥ ९८ ॥ <br>
<br>
<br>
</span>
