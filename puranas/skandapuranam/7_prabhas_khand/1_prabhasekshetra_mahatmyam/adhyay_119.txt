<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि महादेवीं महाप्रभाम् ॥ <br>
बलातिबलदैत्यघ्नीं नाम्नेति प्रथितां क्षितौ ॥ १ ॥ <br>
अनादिनिधनां देवीं तत्र क्षेत्रे व्यवस्थिताम् ॥ <br>
कोटिभूतपरीवारां सर्वदैत्यनिबर्हिणीम् ॥ २ ॥ <br>
॥ देव्युवाच ॥ ॥ <br>
बलातिबलदैत्यघ्नी कथमुक्ता त्वया प्रभो ॥ <br>
बलातिबलनामानौ कथं दैत्यौ निपातितौ ॥ ३ ॥ <br>
कुत्र तिष्ठति सा देवी किंप्रभावा महेश्वर ॥ <br>
माहात्म्यमखिलं तस्याः सर्वं विस्तरतो वद ॥ ४ ॥ <br>
॥ ईश्वर उवाच ॥ ॥ <br>
शृणु देवि प्रवक्ष्यामि कथां पापप्रणाशनीम् ॥ <br>
यां श्रुत्वा मानवो भक्त्या मुच्यते सर्वपातकैः ॥ ५ ॥<br>
आसीद्रक्तासुरोनाम महिषस्य सुतो बली ॥ <br>
महाकायो महाबाहुर्हिरण्याक्ष इवापरः ॥ ६ ॥ <br>
बलातिबल नामानौ तस्य पुत्रौ बभूवतुः ॥ <br>
तौ विजित्य सुरान्सर्वान्देवेन्द्राग्निपुरोगमान् ॥ ७ ॥ <br>
त्रैलोक्येऽस्मिन्निरातंकौ चक्रतू राज्यमञ्जसा ॥ <br>
तयोः सेना मुखे वीरास्त्रयस्त्रिंशत्प्रकीर्तिताः ॥ ८ ॥ <br>
रौद्रात्मानो महायोधाः सहस्राक्षौहिणीमुखाः ॥ <br>
सिंहस्कन्धा महाकाया दुरात्मानो महाबलाः ॥ ९ ॥ <br>
धूम्राक्षो भीमदंष्ट्रश्च कालवश्यो महाहनुः ॥ <br>
ब्रह्मघ्नो यज्ञकोपश्च स्त्रीघ्नः पापनिकेतनः ॥ 7.1.119.१० ॥ <br>
विद्युन्माली च बन्धूकः शंकुकर्णो विभावसुः ॥ <br>
देवांतको विकर्मा च दुर्भिक्ष क्रूर एव च ॥ ११ ॥ <br>
हयग्रीवोऽश्वकर्णश्च केतुमान्वृषभो द्विजः ॥ <br>
शरभः शलभो व्याघ्रो निकुंभो मणिको बकः ॥ १२ ॥ <br>
शूर्पको विक्षरो माली कालो दण्डककेरलः ॥ <br>
एते दैत्या महाकायास्तयोः सेनाधिकारिणः ॥ १३ ॥ <br>
एवं तैः पृथिवी व्याप्ता पञ्चाशत्कोटि विस्तरा ॥ <br>
एवं ज्ञात्वा तदा देवा भयेनोद्विग्नमानसाः ॥ १४ ॥ <br>
सर्वैर्देवर्षिभिः सार्धं जग्मुस्ते हिमवद्वनम् ॥ <br>
स्तोत्रेणानेन तां देवीं तुष्टुवुः प्रयतास्तदा ॥ १५ ॥ <br>
॥ देवा ऊचुः ॥ ॥ <br>
जयाक्षरे जयाऽनंते जयाऽव्यक्ते निरामये ॥ <br>
जय देवि महामाये जय देवर्षिवंदिते ॥ १६ ॥ <br>
जय विश्वेश्वरे गंगे जय सर्वार्थसिद्धिदे ॥ <br>
जय ब्रह्माणि कौमारि जय नारायणीश्वरि ॥ १७ ॥ <br>
जय ब्रह्माणि चामुंडे जयेन्द्राणि महेश्वरि ॥ <br>
जय मातर्महालक्ष्मि जय पार्वति सर्वगे ॥ १८ ॥ <br>
जय देवि जगत्सृष्टे जयैरावति भारति ॥ <br>
जयानंते जय जये जय देवि जलाविले ॥ १९ ॥ <br>
जयेशानि शिवे शर्वे जय नित्यं जयार्चिते ॥ <br>
मोक्षदे जय सर्वज्ञे जय धर्मार्थकामदे ॥ 7.1.119.२० ॥ <br>
जय गायत्रि कल्याणि जय सह्ये विभावरि ॥ <br>
जय दुर्गे महाकालि शिव दूति जयाऽजये ॥ २१ ॥ <br>
जय चण्डे महामुण्डे जय नन्दे शिवप्रिये ॥ <br>
जय क्षेमंकरि शिवे जय कल्याणि रेवति ॥ २२ ॥ <br>
जयोमे सिद्धिमांगल्ये हरसिद्धे नमोस्तु ते ॥ <br>
जयापर्णे जयानन्दे महिषाऽसुरघातिनि ॥ २३ ॥ <br>
जय मेधे विशालाक्षि जयानंगे सरस्वति ॥ <br>
जयाशेषगुणावासे जयावर्ते सुरान्तके ॥ २४ ॥ <br>
जय संकल्पसंसिद्धे जय त्रैलोक्यसुंदरि ॥ <br>
जय शुंभनिशुंभघ्ने जय पद्मेऽद्रिसंभवे ॥ २५ ॥ <br>
जय कौशिकि कौमारि जय वारुणि कामदे ॥ <br>
नमोनमस्ते शर्वाणि भूयोभूयो जयाम्बिके ॥ २६ ॥ <br>
त्राहि नस्त्राहि नो देवि शरण्ये शरणागतान् ॥ २७ ॥ <br>
सैवं स्तुता भगवती देवैः सर्वैर्वरानने ॥ <br>
आत्मानं दर्शयामास भाभासितदिगन्तरम् ॥ २८ ॥ <br>
नमस्कृत्य तु तामूचुः सुरास्ते भयनाशनीम् ॥ <br>
बलातिबलनामानौ हत्वा दैत्यौ महाबलौ ॥ <br>
तेषां चैव महत्सैन्यं पाह्यतो महतो भयात् ॥ २९ ॥ <br>
तेषां तद्वचनं श्रुत्वा दत्त्वा तेभ्योऽभयं ततः ॥ <br>
बभूवाद्भुतरूपा सा त्रिनेत्रा चेन्दुशेखरा ॥7.1.119.३०॥<br>
सिंहारूढा महादेवि नानाशस्त्रास्त्रधारिणी ॥ <br>
सुवक्त्रा विंशतिभुजा स्फूर्जद्विद्युल्लतोपमा ॥३१॥ <br>
ततों ऽबिका निनादोच्चैः साट्टहासं मुहुर्मुहुः ॥ ३२ ॥ <br>
तस्या नादेन घोरेण कृत्स्नमापूरितं नभः ॥ <br>
प्रकंपिताखिला चोर्वी सरिद्वारिधिमेखला ॥ ३३ ॥ <br>
शैलतुंगस्तनी रम्या प्रमदेव भयातुरा ॥ <br>
तेऽपि तत्रासुराः प्राप्ताश्चतुरंगबलान्विताः ॥ ३४ ॥ <br>
सम्यग्विदितविक्रान्ताः कालान्तकयमोपमाः ॥ <br>
रक्षो दानवदैत्याश्च पाताले येऽपि संस्थिताः ॥ ३५ ॥ <br>
ते सर्व एव दैत्येन्द्राः कोटिशः समुपागताः ॥ <br>
ततोऽभवन्महायुद्धं देव्यास्तत्रासुरैः सह ॥ ३६ ॥ <br>
बभूव सर्वब्रह्माण्डे ह्यकाण्डक्षयकारणम् ॥ <br>
अक्षौहिणीसहस्राणि त्रयस्त्रिंशत्सुरेश्वरि ॥ ३७ ॥ <br>
एकविंशत्सहस्राणि शतान्यष्टौ च सप्ततिः ॥ <br>
सानुगानां सयोधानां रथानां वातरंहसाम् ॥ ३८ ॥ <br>
हत्वा सा लीलया देवी निन्ये क्षयमनाकुला ॥ ३९ ॥ <br>
ततो देव्या हतानां च दानवानां महौजसाम् ॥ <br>
गजवाजिरथानां च शरीरैरावृता मही ॥ 7.1.119.४० ॥ <br>
कबंधनृत्यसंकुले स्रवद्वसास्थिकर्द्दमे ॥ <br>
रणाजिरे निशाचरास्ततो विचेरुरूर्जिताः ॥ ४१ ॥ <br>
शृगाल गृधवायसाः परं प्रपातमादधुः ॥ <br>
क्वचित्परे निशाचराः प्रपीतशोणितोत्कटाः ॥ <br>
प्रतर्प्य चात्मनः पितॄन्समर्चयंस्तथा ऋषीन् ॥ ४२ ॥ <br>
गजान्नरांस्तुरंगमान्बभक्षिरे सुनिर्घृणाः ॥ <br>
रथोडुपैस्तथा परे तरंति शोणितार्णवम् ॥ ४३ ॥ <br>
इति प्रगाढसंगरे सुरारिसंघसंकुले ॥ <br>
विराजतेऽम्बिका धनुः शराऽसिशूलधारिणी ॥ ४४ ॥ <br>
गजेन्द्रदर्पमर्द्दनी तुरंगयूथपोथिनी ॥ <br>
सुरारिसैन्यनाशिनी इतस्ततः प्रपश्यती ॥ ४५ ॥ <br>
सिंहाष्टकयुक्ते महा प्रेतके भूधरहंसशुभ्रोज्जलद्भास्वराभे वृषभसमाने मानिनीमथो ते दैत्येन्द्रवीराः पश्यंतः समुद्भूतरोषास्ततोऽपि जग्मुर्नदन्तो रवन्तो रवं मेघनादाः ॥ ४६ ॥ <br>
हाहाकारं विकुर्वाणा हन्यमानास्ततोऽसुराः ॥ <br>
केचित्समुद्रं विविशुरद्रीन्केचिच्च दानवाः ॥ ४७ ॥ <br>
केचिल्लुञ्चितमूर्धानो जाल्मा भूत्वा वनेऽवसन् ॥ <br>
दयाधर्मं ब्रुवाणाश्च निर्ग्रंथव्रतमास्थिताः ॥ ४८ ॥ <br>
केचित्प्राणपरा भीताः पाखण्डाश्रममास्थिताः ॥ <br>
हेतुवादपरा  मूढा निःशौचा निरपेक्षकाः ॥ ४९ ॥ <br>
ते चाद्यापीह दृश्यन्ते लोके क्षपणकाः किल ॥ <br>
तथैव भिन्दकाश्चान्ये शिवशास्त्रबहिष्कृताः ॥ 7.1.119.५० ॥ <br>
केचित्कौलव्रता ह्यस्मिन्दृश्यन्ते सकलैर्जनैः॥ <br>
सुरास्त्रीमांसभूयिष्ठा विकर्मस्थाश्च लिङ्गिनः ॥ ५१ ॥ <br>
प्रायो नैष्कृतिकाः पापा जिह्वोपस्थपरायणा॥ <br>
एवं देव्या हताः सर्वे बलातिबलसंयुताः॥५२॥ <br>
प्रभासं क्षेत्रमासाद्य संस्थिता सा तदाम्बिका॥ <br>
योगिनीनां चतुःषष्ट्या संयुता पापनाशिनी॥ <br>
बलातिबलनाशीति प्रभासे प्रथिता क्षितौ॥५३॥ <br>
देव्युवाच॥<br>
चतुःषष्टिस्त्वया प्रोक्ता योगिन्यो याः सुरेश्वर॥<br>
तासां नामानि मे ब्रूहि सर्वपापहराणि च॥ ५४॥<br>
॥ ॥ ईश्वर उवाच ॥ ॥ <br>
शृणु देवि प्रवक्ष्यामि योगिनीनां महोदयम् ॥ <br>
सर्वरक्षाकरं दिव्यं महाभयविनाशनम् ॥ ५५ ॥ <br>
आदौ तत्र महालक्ष्मीर्नंदा क्षेमंकरी तथा ॥ <br>
शिवदूती महाभद्रा भ्रामरी चन्द्रमण्डला ॥ ५६ ॥ <br>
रेवती हरसिद्धिश्च दुर्गा विषमलोचना ॥ <br>
सहजा कुलजा कुब्जा मायावी शांभवी क्रिया ॥ ५७ ॥ <br>
आद्या सर्वगता शुद्धा भावगम्या मनोतिगा ॥ <br>
विद्याविद्या महामाया सुषुम्ना सर्वमंगला ॥ ५८ ॥ <br>
ॐकारात्मा महादेवि वेदार्थजननी शिवा ॥ <br>
पुराणान्वीक्षिकी दीक्षा चामुण्डा शंकरप्रिया ॥ ५९ ॥ <br>
ब्राह्मी शांतिकरी गौरी ब्रह्मण्या ब्राह्मणप्रिया ॥ <br>
भद्रा भगवती कृष्णा ग्रहनक्षत्रमालिनी ॥ 7.1.119.६० ॥ <br>
त्रिपुरा त्वरिता नित्या सांख्या कुंडलिनी ध्रुवा ॥ <br>
कल्याणी शोभना निरया निष्कला परमा कला ॥ ६१ ॥ <br>
योगिनी योगसद्भावा योगगम्या गुहाशया ॥ <br>
कात्यायनी उमा शर्वा ह्यपर्णेति प्रकीर्तिता ॥ ६२ ॥ <br>
चतुःषष्टिर्महादेवि एवं ते परिकीर्तिताः ॥ <br>
स्तोत्रेणानेन दिव्येन भक्त्या यः स्तौति चंडिकाम् ॥ ६३ ॥ <br>
तं पुत्रमिव शर्वाणी सर्वापत्स्वभिरक्षति ॥ <br>
चतुर्दश्यामथाष्टम्यां नवम्यां च विशेषतः ॥ ६४ ॥ <br>
उपवासैकभक्तेन तथैवायाचितेन च ॥ <br>
गृहीतनियमा देवि ये जपंति च चंडिकाम् ॥ ६५ ॥ <br>
वर्षार्धं वर्षमेकं वा सिद्धास्ते तत्त्वचारिणः ॥ <br>
आश्वयुक्छुक्लपक्षे च मन्वादिष्वष्टकासु च ॥ ६६ ॥<br>
कृत्वा महोत्सवं देवीं यजेच्छ्रेयोऽभिवृद्धये ॥ <br>
पादुके धारयेद्देव्या दुर्गाभक्तो हिरण्मये ॥ ६७ ॥ <br>
प्रमादविघ्नशांत्यर्थं क्षुरिकां च सदा पुमान् ॥ <br>
पशुमांसासवैश्चैवमासुरं भावमाश्रिताः ॥ ६८ ॥ <br>
ये यजन्त्यम्बिकां ते स्युर्दैत्या ऐश्वर्यभोगिनः ॥ <br>
देवत्वं सात्त्विका यांति सात्त्विकीं भक्तिमास्थिताः ॥ ६९ ॥ <br>
एतत्ते कथितं देवि माहात्म्यं पापनाशनम् ॥<br>
&nbsp;बलातिबलनाशिन्या देव्या सर्वार्थसाधकम् ॥ <br>
प्रभासक्षेत्रसंस्थायाः संक्षेपात्कीर्तिवर्धनम् ॥ ७० ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये बलातिबलदैत्यघ्नीमाहात्म्यवर्णनंनामैकोनविंशत्युत्तरशततमोऽध्यायः ॥ ११९ ॥<br>
<br>
<br>
</span>
