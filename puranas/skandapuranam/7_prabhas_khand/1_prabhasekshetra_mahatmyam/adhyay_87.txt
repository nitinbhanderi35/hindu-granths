<span style="font-size: 14pt; line-height: 200%">॥ ईश्वर उवाच ॥ ॥ <br>
एवं कृत्वा नरो यात्रां सम्यक्छ्रद्धासमन्वितः ॥ <br>
ततो गच्छेन्महादेवि रुद्रानेकादश क्रमात् ॥ १ ॥ <br>
प्रभासक्षेत्रमध्यस्थान्महापातकनाशनान् ॥ <br>
यदेकादशधा पापमर्जितं मनुजैः पृथक् ॥ २ ॥ <br>
तदेकादशरुद्राणां पूजनात्क्षयमेष्यति ॥ <br>
संक्रांतावयने वापि चंद्रसूर्यग्रहेऽथवा ॥ ३ ॥ <br>
अन्यासु पुण्यतिथिषु सम्यग्भावेन भावितः ॥ <br>
पूजयेदानुपूर्व्येण रुद्रैकादशकं क्रमात् ॥ ४ ॥ <br>
तेषां नामानि वक्ष्यामि यान्यतीतानि मे पुरा ॥ <br>
आद्ये कृतयुगे तानि शृणु देवि यथार्थतः ॥ ५ ॥ <br>
अजैकपादहिर्बुध्न्यो विरूपाक्षोऽथ रैवतः ॥ <br>
हरश्च बहुरूपश्च त्र्यंबकश्च सुरेश्वरः ॥ <br>
वृषाकपिश्च शंभुश्च कपर्दी चापराजितः ॥ ६ ॥ <br>
आदौ कृतयुगे देवि त्रेतायां द्वापरेऽपि च ॥ <br>
कलौ युगे तु संप्राप्ते जातं नामांतरं पुनः ॥ ७ ॥ <br>
एकादशधा रुद्राणां तानि ते वच्मि सांप्रतम्॥ <br>
भूतेशो नीलरुद्रश्च कपाली वृषवाहनः ॥८॥ <br>
त्र्यंबको घोरनामा च महाकालोऽथ भैरवः ॥ <br>
मृत्युंजयोऽथ कामेशो योगेश इति कीर्तितः ॥ <br>
एकादशैते रुद्रास्ते कथिताः क्रमशः प्रिये ॥ ९ ]। <br>
अनादिनिधना देवि भेदभिन्नास्तु ते पृथक् ॥ <br>
एकादशस्वरूपेण पृथङ्नामप्रभेदतः ॥ 7.1.87.१० ॥<br>
॥ देव्युवाच ॥ ॥ <br>
भगवन्विस्तराद्ब्रूहि लिंगैकादशकक्रमम् ॥ <br>
स्थानसीमाप्रभेदेन माहात्म्योत्पत्तिकारणैः ॥११ ॥ <br>
कथं पूज्यानि तानीश के मंत्राः को विधिः स्मृतः ॥ <br>
कस्मिन्पर्वणि काले वा सर्वं विस्तरतो वद ॥ १२ ॥ <br>
॥ ईश्वर उवाच ॥ ॥ <br>
शृणु देवि प्रवक्ष्यामि रहस्यं पापनाशनम् ॥ <br>
सोमनाथादितः कृत्वा सिद्धिनाथादिकारणम्॥ १३ ॥ <br>
यच्छ्रुत्वा मुच्यते जंतुः पातकैः पूर्वसंचितैः ॥ <br>
ये चैकादश रुद्रा वै तव प्रोक्ता मया प्रिये ॥ १४ ॥ <br>
दश ते वायवः प्रोक्ता आत्मा चैकादशः स्मृतः ॥ <br>
तेषां नामानि वक्ष्यामि वायूनां शृणु मे क्रमात्॥ १५ ॥ <br>
प्राणोऽपानः समानश्च ह्युदानो व्यान एव च ॥ <br>
नागश्च कूर्मः कृकलो देवदत्तो धनंजयः॥ १६ ॥ <br>
आत्मा चेति क्रमाज्ज्ञेया रुद्राधिपतयः क्रमात् ॥ <br>
तेषां यात्रां क्रमाद्वक्ष्ये सर्वप्राणिहिताय वै ॥ १७ ॥ <br>
रुद्राणामादिदेवोऽसौ पूर्वं सोमेश्वरः प्रिये ॥ <br>
भूतेश्वरेति नाम्ना वै पूजयेत्तं विधानतः ॥ १८ ॥ <br>
राजोपचारयोगेन श्रद्धापूतेन चेतसा ॥ <br>
पंचामृतेन संस्नाप्य सद्योजातेन पूजयेत् ॥ १९ ॥ <br>
पुष्पैर्मनोहरैर्भक्त्या ध्यात्वा देवं सदाशिवम् ॥ <br>
त्रिभिः प्रदक्षिणीकृत्य साष्टांगं प्रणिपत्य च ॥ 7.1.87.२० ॥ <br>
रुद्रैकादशयात्रार्थी निर्विघ्नार्थं व्रजेत्ततः ॥ <br>
भूतेश्वरेति यन्नाम प्रोक्तं तत्ते ब्रवीम्यहम्॥ २१ ॥ <br>
महदादि विशेषांतं भूतजालं यदीरितम् ॥ <br>
पंचविंशति संख्याकं तेषामीशो यतः स्मृतः ॥ २२ ॥ <br>
तेन भूतेश्वरेत्युक्तं नाम तस्य पुरा किल ॥ <br>
पंचविंशतितत्त्वानि ज्ञात्वा मुक्तिमवाप्नुयात् ॥ २३ ॥ <br>
भूतेशरुद्रं संपूज्य गच्छेद्वै मुक्तिमव्ययाम् ॥ <br>
इति संक्षेपतः प्रोक्तमादि रुद्रस्य कीर्तनम्॥ <br>
कीर्तनीयं द्विजातीनां कीर्तितं पुण्यवर्द्धनम्॥ २४ ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभास खण्डे प्रथमे प्रभासक्षेत्रमाहात्म्य एकादशरुद्रमाहात्म्ये भूतेश्वरमाहात्म्यवर्णनंनाम सप्ताशीतितमोऽध्यायः ॥ ८७ ॥ <br>
<br>
<br>
</span>
