<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि तस्याः पूर्वेण संस्थितम्॥ <br>
नारदादित्यनामानं जरादारिद्र्यनाशनम् ॥ १ ॥ <br>
पश्चिमे मूलचंडीशाद्धनुषां च शतत्रये ॥ <br>
आराध्य नारदो देवि भास्करं वारितस्करम् ॥ <br>
जरा निर्मुक्तदेहस्तु तत्क्षणात्समपद्यत ॥२ ॥ <br>
॥ देव्युवाच ॥ ॥ <br>
कथं जरामनुप्राप्तो नारदो मुनिपुंगवः ॥ <br>
कथमाराधितः सूर्य एतन्मे वद शंकर ॥ ३ ॥<br>
॥ ईश्वर उवाच ॥ ॥ <br>
यदा द्वारवतीं प्राप्तो नारदो मुनिपुंगवः ॥ <br>
सर्वे दृष्टास्तदा तेन विष्णोः पुत्रा महाबलाः ॥ ४ ॥ <br>
तद्राजकुलमध्ये तु क्रीडमाना परस्परम् ॥ आयांतं नारदं दृष्ट्वा सर्वे विनयसंयुताः ॥ ५ ॥ <br>
नमश्चक्रुर्यथान्यायं विना सांबं त्वरान्विताः ॥ <br>
अविनीतं तु तं दृष्ट्वा कथयामास नारदः ॥ ६ ॥ <br>
शरीरमदमत्तोऽसि यस्मात्सांब हरेः सुत ॥ <br>
अचिरेणैव कालेन शापं प्राप्स्यसि दारुणम् ॥ ७॥ <br>
॥ सांब उवाच ॥ ॥ <br>
नमस्कारेण किं कार्यमृषीणां च जितात्मनाम्॥ <br>
आशीर्वादेन तेषां च तपोहानिः प्रजायते ॥ ८ ॥ <br>
मुनीनां यः स्वभावो हि त्वयि लेशो न नारद ॥ <br>
विद्यते ब्रह्मणः पुत्र उच्यते किमतः परम्॥ ९ ॥ <br>
न कलत्रं न ते पुत्रा न च पौत्रप्रपौत्रकाः ॥ <br>
न गृहं नैव च द्वारं न हि गावो न वत्सकाः ॥ 7.1.305.१० ॥ <br>
ब्रह्मणो मानसः पुत्रो ब्रह्मचर्ये व्यवस्थितः ॥ <br>
अयुक्तं कुरुते नित्यं कस्मात्प्रकृतिरीदृशी ॥ ११ ॥ <br>
युद्धं विना न ते सौख्यं सौख्यं न कलहं विना ॥ <br>
यादृशस्तादृशो वापि वाग्वादोऽपि सदा प्रियः ॥ १२ ॥ <br>
स्नानं संध्या जपो होमस्तर्पणं पितृदेवयोः ॥ <br>
नारदः  कुरुते चान्यदन्यत्कुर्वंति ब्राह्मणाः ॥ १३ ॥ <br>
कौमारेण तु गर्विष्ठो यस्मान्मां शापयिष्यसि ॥ <br>
तस्मात्त्वमपि विप्रर्षे जरायुक्तो भविष्यसि ॥ १४ ॥ <br>
एवं शप्तस्तदा देवि नारदो मुनिपुंगवः ॥ <br>
एकान्ते निर्मले स्थाने कंटकास्थिविवर्जिते ॥ १५ ॥ <br>
कृष्णाजिनपरिच्छिन्ने ह्युपविष्टो वरासने ॥ <br>
ऋषितोया तटे रम्ये प्रतिष्ठाप्य महामुनिः ॥ १६ ॥ <br>
सूर्यस्य प्रतिमां रम्यां सर्वदारिद्र्यनाशिनीम् ॥ <br>
तुष्टाव विविधैः स्तोत्रैरादित्यं तिमिरापहम् ॥ १७ ॥ <br>
नमस्त ऋक्स्वरूपाय साम्नां धामग ते नमः ॥ <br>
ज्ञानैकरूपदेहाय निर्धूततमसे नमः ॥ १८ ॥ <br>
शुद्धज्योतिःस्वरूपाय निर्मूर्तायामलात्मने ॥ <br>
वरिष्ठाय वरेण्याय सर्वस्मै परमात्मने ॥ १९ ॥ <br>
नमोऽखिलजगद्व्यापिस्वरूपानंदमूर्तये ॥ <br>
सर्वकारणपूताय निष्ठायै ज्ञानचेतसाम् ॥ 7.1.305.२० ॥ <br>
नमः सर्वस्वरूपाय प्रकाशालक्ष्यरूपिणे ॥ <br>
भास्कराय नमस्तुभ्यं तथा दिनकृते नमः ॥ २१ ॥ <br>
॥ ईश्वर उवाच ॥ ॥ <br>
एवं संस्तुवतस्तस्य पुरतस्तस्य चेतसा ॥ <br>
प्रादुर्बभूव देवेशि जगच्चक्षुः सनातनः ॥ <br>
उवाच परमं प्रीतो नारदं मुनिपुंगवम् ॥ २२ ॥ <br>
॥ सूर्य उवाच ॥ ॥<br>
वरं वरय विप्रर्षे यस्ते मनसि वर्तते ॥ <br>
तुष्टोऽहं तव दास्यामि यद्यपि स्यात्सुदुर्लभम् ॥ २३ ॥ <br>
॥ नारद उवाच ॥ <br>
कुमार वयसा युक्तो जरायुक्तकलेवरः ॥ <br>
प्रसादात्स्यां हि ते देव यदि तुष्टो दिवाकर ॥ २४ ॥ <br>
सप्तम्यां रविवारेण यस्त्वां पश्यति मानवः ॥ <br>
तस्य रोग भयं माऽस्तु प्रसादात्तिमिरापह॥ २५ ॥ <br>
॥ ईश्वर उवाच ॥ ॥ <br>
एवं भविष्यतीत्युक्त्वा ह्यन्तर्धानं गतो रविः ॥ <br>
इत्येतत्कथितं देवि माहात्म्यं सकलं तव ॥ <br>
नारदादित्यदेवस्य सर्वपातकनाशनम्॥ २६ ॥<br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभास खण्डे प्रथमे प्रभासक्षेत्रमाहात्म्ये नारदादित्यमाहात्म्यवर्णनंनाम पञ्चोत्तरत्रिशततमोऽध्यायः ॥ ३०५ ॥  <br>
<br>
<br>
</span>
