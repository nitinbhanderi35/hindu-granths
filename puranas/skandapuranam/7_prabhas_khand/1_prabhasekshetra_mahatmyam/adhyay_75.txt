<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि लिंगं शाकलकलेश्वरम् ॥ <br>
शाकल्येश्वरनैर्ऋत्ये धनुषां षष्टिभिः स्थितम् ॥ ॥ १ ॥ <br>
तच्चतुर्युगनामाढ्यं स्मृतं पातकनाशनम् ॥ <br>
पूर्वं कामेश्वरंनाम त्रेतायां पुलहेश्वरम् ॥ २ ॥ <br>
द्वापरे सिद्धिनाथं तु नारदेशं कलौ स्मृतम् ॥ <br>
तथा कलकलेशं च नाम तस्यैव कीर्त्तितम् ॥ ३ ॥ <br>
समुद्रे च महापुण्ये यस्मिन्काले सरस्वती ॥ <br>
आगता सा महाभागा हृष्टा तुष्टा सरिद्वरा ॥ <br>
तस्य तोयस्य शब्देन सागरस्य महात्मनः ॥ ४ ॥ <br>
ततो देवाः सगन्धर्वा ऋषयः सिद्धचारणाः ॥ <br>
नेदुः कलकलं तत्र तुमुलं लोमहर्षणम् ॥ ॥ ५ ॥ <br>
तेन शब्देन महता मम मूर्त्तिः समुत्थिता ॥ <br>
कल्कलेश्वरनामेति ततो लिंगं प्रकीर्तितम् ॥ ६ ॥ <br>
इति ते पूर्ववृत्तांतं कथितं नामकार णम्॥ <br>
सांप्रतं तु यथा जातं पुनः कलकलेश्वरम्॥ <br>
तत्तेऽहं संप्रवक्ष्यामि शृणुष्वैकमनाः प्रिये ॥ ७ ॥ <br>
पुरा द्वापरसंधौ च प्रविष्टे तु कलौ युगे ॥ <br>
नारदस्तु समागत्य क्षेत्रं प्राभासिकं शुभम्॥ <br>
संचकार तपश्चोग्रं तत्र लिंगसमीपतः ॥ ९ ॥ <br>
ततो वर्षशते पूर्णे समाराध्य वृषध्वजम् ॥ <br>
गांधर्वं प्राप्य देवेशि भूषितं सप्तभिः स्वरैः ॥ ९ ॥ <br>
ततो हृष्टमना भूत्वा तल्लिंगस्य समीपतः ॥ <br>
स चकार महायज्ञं पौंडरीकमिति श्रुतम् ॥ 7.1.75.१० ॥ <br>
देवदेवस्य तुष्ट्यर्थं स सदा भावितात्मवान् ॥ <br>
समाहूय ऋषींस्तत्र ब्रह्मलोकात्सहस्रशः ॥ ११ ॥ <br>
ततः संभृतसंभारो यज्ञोपकरणान्वितः ॥ <br>
कृत्वा कुण्डादिकं सर्वं समारेभे ततः क्रतुम् ॥ १२ ॥ <br>
ततः संपूर्णतां प्राप्ते तस्मिन्क्रतौ वरानने ॥ १३ ॥ <br>
अथागमंस्ततो विप्रास्तत्र क्षेत्रनिवासिनः ॥ <br>
दक्षिणार्थं महदेवि शतशोऽथ सहस्रशः ॥ १४ ॥ <br>
ततः स कौतुकाविष्टस्तेषां युद्धार्थमेव हि ॥ <br>
प्राक्षिपत्तत्र रत्नानि सुवर्णं च महीतले ॥ १५ ॥ <br>
ततस्ते ब्राह्मणाः सर्वे युध्यमानाः परस्परम् ॥ <br>
कोलाहलं परं चक्रुर्बहुद्रव्यपरीप्सया ॥ १६ ॥ <br>
एके दिगंबरा देवि त्यक्तयज्ञोपवीतिनः ॥ <br>
विकचाः केऽपि दृश्यंते त्वन्ये रुधिरविप्लवाः ॥ १७ ॥ <br>
अन्ये परस्परं जघ्नुर्मुष्टिभिश्चरणैस्तथा ॥ <br>
एवं तत्र तदा क्षिप्तं यद्द्रव्यं नारदेन तु ॥ १८ ॥ <br>
अथाभावे तु वित्तस्य ये च विप्रा ह्यकिंचनाः ॥ <br>
विद्याविनयसंपन्ना ब्राह्मणैर्जर्जरीकृताः ॥१९॥ <br>
ते तमूचुर्भृशं शांताः स्मयमानं मुहुर्मुहुः ॥ <br>
कलहार्थं यतो दानं त्वया दत्तमिदं मुने ॥ ॥ 7.1.75.२० ॥ <br>
विद्यायुक्तान्परित्यज्य विधिं त्यक्त्वा तु याज्ञिकम् ॥ <br>
तस्मादस्य मुने नाम ख्यातं कलकलेश्वरम् ॥ २१ ॥ <br>
तेन नाम्ना द्विजश्रेष्ठ लिंगमेतद्भविष्यति ॥ <br>
एतस्मात्कारणाद्देवि जातं कलकलेश्वरम् ॥ २२ ॥ <br>
यस्तं स्नाप्य नरो भक्त्या कुरुते त्रिः प्रदक्षिणम् ॥ <br>
स गच्छेद्रुद्रलोकं तु त्वत्प्रसादादसंशयम् ॥ २३ ॥ <br>
यस्तं पूजयते भक्त्या गंधपुष्पानुलेपनैः ॥ <br>
हेमं दत्त्वा द्विजातिभ्यः स गच्छेत्परमं पदम् ॥ २४ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये कलकलेश्वरमाहात्म्यवर्णनंनाम पञ्चसप्ततितमोऽध्यायः ॥ ॥ ७५  ॥  ॥ <br>
<br>
<br>
</span>
