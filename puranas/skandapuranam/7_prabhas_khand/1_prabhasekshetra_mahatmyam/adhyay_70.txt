<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि वरुणेश्वरमुत्तमम् ॥ <br>
गौरीतपोवनाग्नेय्यां धनुषां विंशतौ स्थितम् ॥ <br>
लिंगं महाप्रभावं हि वरुणेन प्रतिष्ठितम् ॥ १ ॥ <br>
पूर्वं पीतो यदा देवि समुद्रः कुम्भजन्मना ॥ <br>
तदा कोपेन सन्तप्तो वरुणः सरितां पतिः ॥ २ ॥ <br>
कामिकं तु समाज्ञाय क्षेत्रं प्राभासिकं तदा ॥ <br>
तत्रातपद्देवि तपः स वै परमदुश्चरम् ॥ ३ ॥ <br>
प्रतिष्ठाप्य महालिंगं संपूजयति भक्तितः ॥ <br>
वर्षाणामयुतं साग्रं पूजितो वृषभध्वजः ॥ ४ ॥ <br>
ततः प्रसन्नो देवेशि निजगंगाजलेन तु ॥ <br>
पूरयामास तं रिक्तं समुद्रं यादसांपतिम् ॥ ५ ॥ <br>
छंदयामास तं लिंगं वरदानैरनेकधा ॥ <br>
तत्प्रभृत्येव ते सर्वे समुद्राः परिपूरिताः ॥ ६ ॥ <br>
वरुणेश्वरनामेति तल्लिंगं तत्प्रभृत्यभूत् ॥ ७ ॥ <br>
को ह्यर्थो बहुभिर्लिंगैर्दृष्टैर्वा सुरसुन्दरि ॥ <br>
वरुणेशेन दृष्टेन सर्वतीर्थफलं लभेत् ॥ ८ ॥ <br>
अष्टम्यां च चतुर्दश्यां तद्दध्ना स्नापयेद्यदि ॥ <br>
स ब्राह्मणश्चतुर्वेदो जायते नात्र संशयः ॥ ९ ॥ <br>
ब्राह्मणाः क्षत्रिया वैश्याः शूद्राश्चान्ये वरानने ॥ <br>
मूकांधबधिरा बालाः स्त्रियश्चैव नपुंसकाः ॥ 7.1.70.१० ॥ <br>
दृष्ट्वा गच्छंति ते देवि स्वर्गं धर्मपरायणाः ॥ <br>
स्नानं जाप्यं बलिं होमं पूजां स्तोत्रं च नर्तनम् ॥ <br>
तस्मिन्स्थाने तु यः कुर्यात्तत्सर्वं चाक्षयं भवेत् ॥ ११ ॥ <br>
हैमं पद्मं मौक्तिकं च दानं तत्रैव दापयेत् ॥ <br>
सम्यग्यात्राफलापेक्षी स्वर्गापेक्षी तथा नरः ॥ १२ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये वरुणेश्वरमाहात्म्यवर्णनंनाम सप्ततितमोऽध्यायः ॥ ॥ ७० ॥ <br>
<br>
<br>
</span>
