<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि प्रभासं जलसंस्थितम् ॥ <br>
वृद्धप्रभासाद्दक्षिणतो नातिदूरे व्यवस्थितम् ॥ १ ॥ <br>
तस्यैव देवि देवस्य शृणु माहात्म्यमुत्तमम् ॥ २ ॥ <br>
जामदग्न्येन रामेण यदा क्षत्त्रवधः कृतः ॥ <br>
तदाऽस्य परमा जाता घृणा मनसि भामिनि ॥ ३ ॥ <br>
ततस्त्वाराधयामास महादेवं सुरेश्वरम्॥ <br>
उग्रं तपः समास्थाय बहून्वर्ष गणान्प्रिये ॥ ४ ॥ <br>
ततस्तुष्टो महादेवस्तस्य प्रत्यक्षतां गतः ॥ <br>
अब्रवीद्वरदस्तेऽहं वरं वरय सुव्रत ॥ ५ ॥ <br>
॥ राम उवाच ॥ ॥ <br>
यदि तुष्टोऽसि मे देव यदि देयो वरो मम ॥ <br>
दर्शयस्व स्वकं लिंगं यज्ञे वज्रेण छादितम् ॥ ६ ॥ <br>
घृणा मे महती जाता हत्वेमान्क्षत्रियान्बहून् ॥ <br>
दर्शनात्तव लिंगस्य येन मे नश्यते घृणा ॥ ७ ॥ <br>
तथा मे पातकं सर्वं प्रसादात्तव शंकर ॥ ८ ॥ <br>
॥ शंकर उवाच ॥ ॥ <br>
मम लिंगं सहस्राक्ष उत्थितं तु पुनःपुनः ॥ <br>
वज्रेणाच्छादयत्येव भयेन महता वृतः ॥ ९ ॥ <br>
न तेऽहं दर्शनं यास्ये लिंगरूपी कदाचन ॥ 7.1.196.१० ॥ <br>
यन्मां वदसि घृणया वृतोऽहं पातकेन तु ॥ <br>
तत्तेऽहं नाशयिष्यामि स्पर्शनात्तु द्विजोत्तम ॥ ११ ॥ <br>
अस्मिञ्जलाश्रये पुण्ये जलमध्ये महामते ॥ <br>
उत्थास्यति महालिंगं तस्य त्वं दर्शनं कुरु ॥ ॥ १२ ॥ <br>
गमिष्यति घृणा सर्वा निष्पापस्त्वं भविष्यसि ॥ <br>
उक्त्वैवमुदतिष्ठच्च जलमध्याद्वरानने ॥ १३ ॥ <br>
जलप्रभासनामास्य ततो जातं धरातले ॥ <br>
तस्यालं स्पर्शनाद्देवि शिवलोकं व्रजेन्नरः ॥ १४ ॥ <br>
एकं भोजयते योऽत्र ब्राह्मणं शंसितव्रतम् ॥ <br>
भोजितोऽहं भवेत्तेन सपत्नीको न संशयः ॥ १५ ॥ <br>
एषा जलप्रभासस्य संभूतिस्ते मयोदिता ॥ <br>
श्रुता पापोपशमनी सर्वकामफलप्रदा ॥ १६ ॥ <br>
इति श्रीस्कांदे महापुराण एकाशीति साहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये जलप्रभासमाहात्म्यवर्णनंनाम षण्णवत्युत्तरशततमोऽध्यायः ॥ १९६ ॥ <br>
<br>
<br>
</span>
