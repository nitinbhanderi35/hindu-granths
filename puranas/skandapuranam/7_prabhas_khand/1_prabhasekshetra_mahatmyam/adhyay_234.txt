<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि तीर्थं त्रैलोक्यविश्रुतम् ॥ <br>
दशाश्वमेधिकंनाम महापातकनाशनम् ॥ १ ॥ <br>
वाजिमेधः पुरा चेष्टं दशभिस्तत्र भामिनि ॥ <br>
भरतेन समागत्य मत्वा क्षेत्रमनुत्तमम् ॥ २ ॥ <br>
तत्र तृप्तः सहस्राक्षः सोमनाथेन भामिनि ॥ <br>
कृपणाः खानपानैश्च दक्षिणाभिर्द्विजातयः ॥ ३ ॥ <br>
अथोचुस्त्रिदशाः सर्वे सुप्रीता भरतं नृपम् ॥ <br>
तुष्टास्तव महाबाहो यज्ञैः संतर्पिता वयम् ॥ <br>
वरं वृणीष्व राजेंद्र यत्ते मनसि वर्त्तते ॥ ४. ॥ <br>
॥ राजोवाच ॥ ॥ <br>
अत्रागत्य नरो भक्त्या यः स्नानं कुरुते नरः ॥ <br>
दशानामश्वमेधानां स प्राप्नोतु फलं शुभम् ॥. ५ ॥ <br>
॥ देवा ऊचुः ॥ ॥ <br>
दशानामश्वमेधानां श्रद्धया फलमाप्स्यति ॥ <br>
दशाश्वमेधिकंनाम तीर्थमेतन्महीतले ॥ <br>
ख्यातिं यास्यति राजेंद्र नात्र कार्या विचारणा ॥ ६ ॥ <br>
॥ ईश्वर उवाच ॥ ॥ <br>
ततः प्रभृति तत्तीर्थं प्रख्यातं धरणीतले ॥ <br>
दशाश्वमेधिकमिति सर्वपापप्रणाशनम् ॥ ७ ॥ <br>
ऐंद्रवारुणमाश्रित्य गोमुखादाऽऽश्वमेधिकम् ॥ <br>
अत्रांतरे महादेवि शिवक्षेत्रं विदुर्बुधाः ॥ ८ ॥ <br>
सर्वपापहरं दिव्यं स्वर्गसोपानसंनिभम् ॥ <br>
सपादकोटितीर्थानां स्थानं तत्परिकीर्तितम ॥ ९ ॥<br>
प्राणत्यागे कृते तत्र शिवलोके च मोदते ॥ <br>
तिर्यग्योनिगताः पापा कीटपक्षिमृगादयः ॥ 7.1.234.१० ॥ <br>
तेऽपि यांति परं स्थानं यत्र देवो महेश्वरः ॥ <br>
तिलोदकप्रदानेन मातृकाः पैतृकास्तथा ॥ ११ ॥ <br>
पितरस्तस्य तृप्यंति यावदाभूतसंप्लवम् ॥ <br>
तत्रेष्टा ब्रह्मणा पूर्वमसंख्याता मखोत्तमाः ॥ १२ ॥ <br>
शक्रश्च देवराजत्वे तत्रेष्ट्वा समवाप्तवान् ॥ <br>
कार्त्तवीर्येण तत्रैव कृतं यज्ञशतं पुरा ॥ १३ ॥ <br>
एवं तत्प्रवरं स्थानं क्षेत्रगर्भांतिकं प्रिये ॥ <br>
मृतानां तत्र जंतूनामपुनर्भवदायकम् ॥ १४ ॥ <br>
वृषोत्सर्गं तु यस्तत्र कुर्याद्वै भावितात्मवान् ॥ <br>
यावंति वृषरोमाणि तावत्स्वर्गे महीयते ॥ १५ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्र माहात्म्ये दशाश्वमेधमाहत्म्यवर्णनंनाम चतुस्त्रिंशदुत्तरद्विशततमोऽध्यायः ॥ २३४ ॥<br>
<br>
<br>
</span>
