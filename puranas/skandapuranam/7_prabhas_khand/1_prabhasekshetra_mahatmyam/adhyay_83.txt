<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि तस्य पूर्वेण संस्थिताम् ॥ <br>
योगेश्वरीं महादेवीं योगसिद्धिफलप्रदाम् ॥ १ ॥ <br>
तदुत्पत्तिं प्रवक्ष्यामि शृणु श्रद्धासमन्विता ॥ <br>
पुरा दानवशार्दूलो महिषाख्यो महाबलः ॥ २ ॥ <br>
बभूव प्रवरो देवि सर्वदेवभयंकरः ॥ <br>
कामरूपी स लोकांस्त्रीन्वशीकृत्वाऽभवत्सुखी ॥ ३ ॥ <br>
कस्मिंश्चिदथ काले तु ब्रह्मणा लोककारिणा ॥ <br>
सृष्टा मनोहरा कन्या रूपेणाप्रतिमा दिवि ॥ ४ ॥ <br>
अतपत्सा तपो घोरं कन्या रूपवती सती ॥ <br>
नारदेन ततो दृष्टा सा कदाचिद्वरानने ॥ ५ ॥ <br>
ततः स सहसा देवि विस्मयं परमं गतः ॥ <br>
अहो रूपमहो धैर्यमहो कान्तिरहो वयः ॥ ६ ॥ <br>
इत्येवं चिन्तयंस्तत्र नारीं वचनमब्रवीत् ॥<br>
कुरुष्वात्मप्रदानं मे न मे दारपरिग्रहः ॥ <br>
तवाहं दर्शनाद्देवि कामवाणेन पीडितः ॥७॥ <br>
साऽब्रवीन्न हि मे कार्यं कामधर्मेण सत्तम॥ <br>
कौमारं व्रतमासाद्य साधयिष्ये यथेप्सितम् ]। ८ ॥ <br>
न च मन्युस्त्वया कार्यो ह्यस्मिन्नर्थे कथंचन ॥ <br>
तस्यास्तद्वचनं श्रुत्वा स मुनिर्नारदः प्रिये ॥ ॥ ९ ॥ <br>
समुद्रान्तेऽगमद्दिव्यां पुरीं महिषपालिताम् ॥ <br>
अर्चितो हि मुनिस्तेन महिषेण महात्मना ॥ 7.1.83.१० ॥ <br>
पृष्ट्वा ह्यनामयं देवि दत्त्वा चार्घ्यमनुत्तमम् ॥ <br>
सोऽब्रवीत्प्राञ्जलिर्भूत्वा किमागमनकारणम् ॥ <br>
ब्रूहि यत्ते व्यवसितं सर्वं कर्त्तास्मि नारद॥११॥<br>
अथोवाच मुनिस्तत्र महिषं दानवेश्वरम्॥ <br>
कन्यारत्नं समुत्पन्नं जंबूद्वीपे महासुर ॥१२ ॥ <br>
स्वर्गे मर्त्ये च पाताले न दृष्टं न च मे श्रुतम् ॥ <br>
तादृग्रूपमहं येन कामबाणवशीकृतः ॥ १३ ॥ <br>
स श्रुत्वा वचनं तस्य कामस्योत्पादनं परम्॥ <br>
जगाम यत्र सा साध्वी क्षेत्रे प्राभासिके स्थिता ॥ १४ ॥ <br>
तामेव प्रार्थयामास बलेन महता वृतः ॥ <br>
भार्या भव त्वं मे भीरु भुंक्ष्व भोगान्मनोरमान्॥ <br>
एतत्तपो महाभागे विरुद्धं यौवनस्य ते ॥ १५ ॥ <br>
तस्य तद्वचनं श्रुत्वा जहास वरवर्णिनी ॥ <br>
तस्या हसंत्या देवेशि शतशोऽथ सहस्रशः ॥ १६ ॥ <br>
निश्वासात्सहसा नार्यः शस्त्रहस्ता भयानकाः ॥ <br>
ताभिर्विध्वंसितं सैन्यं महिषस्य दुरात्मनः ॥१७॥<br>
तस्मिन्निपात्यमाने तु सैन्ये दानवसत्तमः ॥ <br>
क्रोधं कृत्वा ततः शीघ्रं तामेवाभिमुखो ययौ ॥१८॥ <br>
विधुन्वन्स हि ते तीक्ष्णशृंगेऽभीक्ष्णं भयानके ॥। <br>
तया सार्धं च सुमहत्कृत्वा युद्धं महासुरः ॥१९॥ <br>
शृंगाभ्यां जगृहे देवीं सा तस्योपरि संस्थिता ॥ <br>
पद्भ्यामाक्रम्य शूलेन निहतो दैत्यपुंगवः ॥7.1.83.२०॥ <br>
छिन्ने शिरसि खङ्गेन तद्रूपो निःसृतः पुमान् ॥ <br>
रौद्रोऽपि स गतः स्वर्गं दैत्यो देव्यस्त्रपातितः ॥२१॥ <br>
ततो देवगणाः सर्वे महिषं वीक्ष्य निर्जितम् ॥। <br>
महेंद्राद्याः स्तुतिं चक्रुर्देव्यास्तुष्टेन चेतसा॥२२॥<br>
॥ देवा ऊचुः॥ <br>
नमो देवि महाभागे गम्भीरे भीमदर्शने॥ <br>
नयस्थिते सुसिद्धांते त्रिनेत्रे विश्वतोमुखि ॥ २३ ॥ <br>
विद्याविद्ये जये जाप्ये महिषासुरमर्दिनि ॥ <br>
सर्वगे सर्वविद्येशे देवि विश्वस्वरूपिणि ॥२४॥ <br>
वीतशोके ध्रुवे देवि पद्मपत्रायतेक्षणे ॥ <br>
शुद्धसत्त्वे व्रतस्थे च चण्डरूपे विभावरि ॥२५॥ <br>
ऋद्धिसिद्धिप्रदे देवि कालनृत्ये धृतिप्रिये ॥ <br>
शांकरि ब्राह्मणि ब्राह्मि सर्वदेवनमस्कृते ॥२६॥ <br>
घंटाहस्ते शूल हस्ते महामहिषमर्दिनि ॥<br>
उग्ररूपे विरूपाक्षि महामायेऽमृते शिवे ॥ २७ ॥ <br>
सर्वगे सर्वदे देवि सर्वसत्त्वमयोद्भवे ॥ <br>
विद्यापुराणशल्यानां जननि भूतधारिणि ॥ २८ ॥ <br>
सर्वदेवरहस्यानां सर्वसत्त्ववतां शुभे ॥ <br>
त्वमेव शरणं देवि विद्याऽविद्ये श्रियेऽश्रिये ॥ २९ ॥ <br>
एवं स्तुता सुरैर्देवि प्रणम्य ऋषिभिस्तथा ॥ <br>
उवाच हसती वाक्यं वृणुध्वं वरमुत्तमम् ॥ 7.1.83.३० ॥ <br>
॥ देवा ऊचुः ॥ <br>
स्तवेनानेन ये देवि स्तुवन्त्यत्र नरोत्तमाः ॥ <br>
ते संतु कामैः संपूर्णा वरवर्षा निरंतरम् ॥ ३१ ॥ <br>
अस्मिन्क्षेत्रे त्वया वासो नित्यं कार्यः शुचिस्मिते ॥ ३२ ॥ <br>
एवमस्त्विति सा देवी देवानुक्त्वा वरानने ॥ <br>
विसृज्य ऋषिसंघांश्च तत्रैव निरताऽभवत् ॥ ३३ ॥ <br>
आश्वयुक्छुक्लपक्षस्य नवम्यां यो वरानने ॥ <br>
उपवासपरो भूत्वा तां प्रपश्यति भक्तितः ॥ <br>
तस्य पापं क्षयं याति तमः सूर्योदये यथा ॥ ३४ ॥ <br>
य एतत्पठति स्तोत्रं प्रातरुत्थाय मानवः ॥ <br>
न भीः संपद्यते तस्य यावज्जीवं नरस्य वै ॥ ३५ ॥ <br>
आश्वयुक्छुक्लपक्षे या अष्टमी मूलसंयुता ॥ <br>
सा महानामिका प्राणा येषां तस्यां गताः शुभे ॥ ३६ ॥ <br>
तेषां स्वर्गे ध्रुवं वासो वीरास्तेऽप्सरसां प्रियाः ॥ ३७ ॥ <br>
मन्वन्तरेषु सर्वेषु कल्पादिषु सुरेश्वरि ॥ <br>
एष एव क्रमः प्रोक्तो विशेषं शृणु सांप्रतम् ॥३८॥ <br>
आश्वयुक्छुक्लपक्षे   या पंचमी पापनाशिनी ॥ <br>
तस्यां संपूजयेद्रात्रौ खड्गमंत्रैर्विभूषितम् ॥ ३९ ॥ <br>
मंडपं कारयेत्तत्र नवसप्तकरं तथा ॥ <br>
प्रागुदक्प्रवणे देशे पताकाभिरलंकृतम् ॥ <br>
योगेश्वर्याः संनिधाने विधिना कारयेद्द्विजः॥7.1.83.४०॥। <br>
आग्नेय्यां कारयेत्कुण्डं हस्तमात्रं सुशोभनम्॥ <br>
मेखलात्रयसंयुक्तं योन्याऽश्वत्थदलाभया॥४१॥ <br>
शास्त्रोक्तं मन्त्रसंयुक्तं होतव्यं पायसं ततः॥ <br>
ततः खड्गं तु संस्नाप्य पंचामृतरसेन वै॥ <br>
पूजयेद्विविधैः पुष्पैर्मंत्रपूर्वं द्विजोत्तमैः॥४२॥ <br>
अभीर्विशसनं खड्गः प्राणिभूतो दुरासदः ॥ <br>
अगम्यो विजयश्चैव धर्माधारस्तथैव च ॥ <br>
इत्यष्टौ तव नामानि स्वयमुक्तानि वेधसा ॥ ४३ ॥ <br>
नक्षत्रं कृत्तिका तुभ्यं गुरुर्देवो महेश्वरः ॥ <br>
हिरण्यं च शरीरं ते धाता देवो जनार्दनः ॥ <br>
पिता पितामहो देव स्वेन पालय सर्वदा ॥ ४४ ॥ <br>
॥ इति खड्गमन्त्रः ॥ ॥ <br>
एवं संपूज्य विधिना तं खङ्गं ब्राह्मणोत्तमैः ॥ <br>
भ्रामयेन्नगरे रात्रौ नान्दीघोषपुरःसरम् ॥ ४५ ॥ <br>
सर्वसैन्येन संयुक्तस्तत्र ब्राह्मणपुंगवैः ॥ <br>
एवं कृत्वा विधानं तु पुनर्योगेश्वरीं नयेत् ॥ <br>
उच्चार्य मन्त्रमेवं वै खङ्गं तस्यै समर्पयेत् ॥ ४६ ॥ <br>
अञ्जनेन समालेख्य चन्दनेन विलेपितम् ॥ <br>
बिल्वपत्रकृतां मालां तस्यै देव्यै निवेदयेत् ॥ ४७ ॥<br>
दुर्गे दुर्गार्तिहे देवि सर्व दुर्गतिनाशिनि ॥ <br>
त्राहि मां सर्वदुर्गेषु दुर्गेऽहं शरणं गतः ॥ ४८ ॥ <br>
दत्त्वैवमर्घ्यं देवेशि तत्र खङ्गं च जागृयात् ॥ <br>
नित्यं संपूज्य विधिना अष्टम्यां यावदेव हि ॥ ४९ ॥ <br>
तद्रात्रौ जागरं कृत्वा प्रभाते ह्यरुणोदये ॥ <br>
पातयेन्महिषान्मेषानग्रतो गतकंधरान् ॥ 7.1.83.५० ॥ <br>
शतमर्धशतं वापि तदर्धार्धं यथेच्छया ॥ <br>
सुरासवभृतैः कुंभैस्तर्पयेत्परमेश्वरीम् ॥ ५१ ॥ <br>
कापालिकेभ्यस्तद्देयं दासीदासजने तथा ॥ <br>
ततोऽपराह्नसमये नवम्यां स्यन्दने स्थिताम् ॥ ५२ ॥ <br>
योगेशीं भ्रामयेद्राष्ट्रे स्वयं राजा स्वसैन्यवान् ॥ <br>
नदद्भिः शंखपटहैः पठद्भिर्बटुचारणैः ॥ ५३ ॥ <br>
भूतेभ्यश्च बलिं दद्यान्मंत्रेणानेन भामिनि ॥ <br>
सरक्तं सजलं सान्नं गन्धपुष्पाक्षतैर्युतम् ॥ ५४ ॥ <br>
त्रीन्वाराँस्तु त्रिशूलेन दिग्विदिक्षु क्षिपेद्बलिम् ॥ <br>
बलिं गृह्णन्त्विमे देवा आदित्या वसवस्तथा ॥ ५५ ॥ <br>
मरुतोऽथाश्विनौ रुद्राः सुपर्णाः पन्नगा ग्रहाः ॥ <br>
सौम्या भवंतु तृप्ताश्च भूताः प्रेताः सुखावहाः ॥ ५६ ॥ <br>
य एवं कुर्वते यात्रां ब्राह्मणाः क्षेत्रवासिनः ॥ <br>
न तेषां शत्रवो नाग्निर्न चौरा न विनायकाः ॥ <br>
विघ्नं कुर्वंति देवेशि योगेश्वर्याः प्रसादतः ॥ ५७ ॥ <br>
सुखिनो भोगभोक्तारः सर्वातंकविवर्जिताः ॥ <br>
भवन्ति पुरुषा भक्ता योगेश्वर्या निरंतरम् ॥ ५८ ॥ <br>
इत्येष ते समाख्यातो योगेश्वर्या महोत्सवः ॥ <br>
पठतां शृण्वतां चैव सर्वाशुभविनाशनः ॥ ५९ ॥ <br>
शूलाग्रभिन्नमहिषासुरपृष्ठपीठामुत्खातखड्ग रुचिरांगदबाहुदंडाम् ॥ <br>
अभ्यर्च्य पंचवदनानुगतं नवम्यां दुर्गां सुदुर्गगहनानि तरंति मर्त्याः ॥ 7.1.83.६० ॥<br>
इति श्रीस्कान्दे महापुराण एकाशीति साहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये योगेश्वरीमाहात्म्यवर्णनंनाम त्र्यशीतितमोऽध्यायः ॥ ८३ ॥<br>
<br>
<br>
</span>
