<span style="font-size: 14pt; line-height: 200%">॥ देव्युवाच ॥ ॥ <br>
यद्येवं सकलश्चंद्रः कथं न विधृतस्त्वया ॥ <br>
अन्तभावे कलानां तत्कारणं कथय प्रभो ॥ १ ॥ <br>
॥ ईश्वर उवाच ॥ ॥ <br>
अमा षोडशभेदेन देवि प्रोक्ता महाकला ॥ <br>
संस्थिता परमा माया देहिनां देह धारिणी ॥ २ ॥ <br>
अमादिपौर्णमास्यंता या एव शशिनः कलाः ॥ <br>
तिथयस्ताः समाख्याताः षोडशैव प्रकीर्तिताः ॥ ३ ॥ <br>
अमा सूक्ष्मा परा शक्तिः सा त्वं देवि प्रकीर्तिता ॥ <br>
प्रलयोत्पत्तियोगेन स्थिताः कालक्रमोदिताः ॥४॥ <br>
षोडशैव स्वरा ये तु आद्याः सृष्टयंतकाः प्रिये ॥<br>
कालस्यावयवास्ते च विज्ञेयाः कालवेदिभिः ॥ ५ ॥ <br>
त्रुटिर्लवो निमेषश्च कला काष्ठा मुहूर्तकम्॥ <br>
रात्र्यहःपक्षमासाश्च अयनं वत्सरं युगम् ॥ ६ ॥ <br>
मन्वतरं तथा कल्पं महाकल्पं च षोडश ॥ <br>
कला विसर्जनी या तु जीवमाश्रित्य वर्तते ॥७॥ <br>
सा सृजत्यखिलं विश्वं विषुवद्वयसंयुतम् ॥ <br>
तथा संवरणी या तु विश्वं संहरते प्रिये ॥  ॥ <br>
नेत्रपाताच्चतुर्भागस्त्रुटिकालो निगद्यते ॥ <br>
तस्माच्च द्विगुणं विद्धि निमिषं तन्महेश्वरि ॥ ९ ॥ <br>
निमिषैस्त्रिंशद्भिः काष्ठा ताभिर्विंशतिभिः कला॥ <br>
विंशतिकलो मुहूर्तः स्याद्दिनं पंचदशैस्तु तैः॥7.1.19.१०॥।<br>
दिनमाना निशा ज्ञेया अहोरात्रं द्वयाद्भवेत् । <br>
तैः पंचदशभिः पक्षो द्विपक्षो मास उच्यते ॥११॥ <br>
मासैश्चैवायनं षड्भिर्वर्षं स्यादयनद्वये ॥ <br>
चत्वारिंशच्च लक्षाणि लक्षाणां त्रितयं पुनः॥१२॥ <br>
विंशतिश्च सहस्राणि ज्ञेयं सौरं चतुर्युगम्॥ <br>
चतुर्युगैकसप्तत्या मन्वंतरमुदाहृतम्॥१३॥ <br>
ऐंद्रमेतद्भवेदायुः समासांतं च कीर्तितम्॥ <br>
चतुर्दशेन्द्रैः प्रलीनैः कल्पं ब्रह्मदिनं भवेत् ॥१४॥ <br>
रात्रिश्च तावती चैव चतुर्युगसहस्रिका॥ <br>
अनेन दिनमानेन शताब्दं जीवति प्रिये ॥१५॥ <br>
ममैव निमिषार्द्धेन सहस्राणि चतुर्द्दश ॥ <br>
विनश्यंति ततो विष्णोरसंख्याताः पितामहाः ॥१६॥ <br>
एवं क्रमेण देवेशि समुत्पन्नमिदं जगत् ॥ <br>
शशिसूर्यविभागेन चित्ररूपमनंतकम् ॥१७॥<br>
कला देवि यदाद्यंतमनादिमजमव्ययम्॥ <br>
तदान्वितः शशी तस्यामधोमुखमवस्थितः ॥ १८ ॥ <br>
एवं क्षयोदयं ज्ञेयं चंद्रार्काभ्यामवस्थितम् ॥ <br>
सृष्टिक्रमं मया प्रोक्तं संहारमधुना शृणु ॥ १९ ॥ <br>
महाकल्पं हतं कल्पैः कल्पं मन्वंतरैर्हतम् ॥ <br>
मासं पक्षाहतं कृत्वा तं चाहोरात्रिभाजितम् ॥7.1.19.२॥। <br>
अहोरात्रं मुहूर्तेन मुहूर्तं तु कलाहतम्॥ <br>
कलां काष्ठा हतां कृत्वा काष्ठां निमिषभाजिताम् ॥ २१ ॥ <br>
निमिषं च लवैर्हत्वा लवं त्रुटिविभाजितम् ॥ <br>
तदतीतं प्रशांतं च निर्विकारमलक्षणम् ॥२२॥ <br>
तस्य चेयं परा माया कला शिरसि धारिता ॥ <br>
सा शक्तिर्देवदेवस्य विश्वाकारा परा प्रिये ॥ <br>
मोहयित्वा तु संतानं संसारयति पार्वति ॥२३॥<br>
<br>
30a<br>
एवमेतज्जगद्देवि उत्पत्तिस्थितिलक्षणम् ॥ <br>
यत्रैवोत्पद्यते कृत्स्नं पुनस्तत्रैव लीयते ॥ २४ ॥ <br>
सेयं मायामयी शक्तिः शुद्धाशुद्धस्वरूपिणी ॥ <br>
चंद्ररूपा स्थिता सा तु तव देवि प्रकाशयेत्॥ २५ ॥ <br>
॥ देव्युवाच ॥ ॥ <br>
पंचाग्निनोपसन्तप्ता वर्षकोटीरनेकधा ॥ <br>
तत्तपः सफलं जातं मेऽद्य देव जगत्पते ॥ २६ ॥ <br>
सृष्टियोगो मया ज्ञातः संहारश्च महेश्वर ॥ <br>
चन्द्रोत्पत्तिस्वरूपं च कलामानं तथैव च ॥ २७ ॥ <br>
अधुना मम देवेश सन्देहो हृदि संस्थितः ॥ <br>
कौतूहलं परं देव कथयस्व महेश्वर ॥ २८ ॥ <br>
अमृतादेव संभूतः सर्वाह्लादकरः शशी ॥ <br>
प्रियश्च तव देवेश वल्लभश्चंद्रमास्तथा ॥ २९ ॥ <br>
चंद्रे च चदि इत्येष ह्लादने धातुरिष्यते॥ <br>
शुक्लत्वे चापतत्त्वे च मया त्वेष विभाव्यते ॥7.1.19.३॥। <br>
सर्वौषधीनामधिपः पितॄणां प्रीणनं परम् ॥ <br>
तदाश्रयश्च त्वद्भक्तस्त्व त्सेवातत्परः शशी ॥ ३१ ॥ <br>
तथापि सकलंकोऽयं कौतुकं कुरुते मम ॥ <br>
देवि ब्रह्मांडसंघट्टमालामंडितशेखरः ॥ ३२ ॥ <br>
शीर्षे तव निविष्टस्य कष्टं चंद्रस्य चेद्यदि ॥ <br>
तर्हि नाथ न शोच्या वै संसारे दुःखभागिनः ॥ ३३ ॥ <br>
न चास्ति त्रिषु लोकेषु न चैतत्संभविष्यति ॥ <br>
यत्र शक्तो भवत्कर्तुं दुःखस्यास्य च संक्षयम्॥ ३४ ॥ <br>
सर्वेषां वर्तते शंका यथा मम महेश्वर ॥ <br>
उत्पन्नं कारणं किंतद्येन सोमस्य लांछनम् ॥ ३५ ॥ <br>
किमेतत्कारणं देव कथयस्व महेश्वर ॥ <br>
अमृते संभवो यस्य कथं तस्यापि लांछनम्॥ ३६ ॥ <br>
प्रियश्च तव देवेश लांछनं चापि तिष्ठति ॥ <br>
कौतूहलं परं देव तत्त्वं मे वक्तुमर्हसि ॥ ३७ ॥ <br>
एवमुक्तः स पार्वत्या देवदेवो महेश्वरः ॥ <br>
उवाच परमप्रीतः प्रेम्णा शैलसुतां प्रभुः ॥ ३८ ॥ <br>
॥ ईश्वर उवाच  ॥ <br>
किं ते देवि महाशंकाद्योत्पन्ना वरवर्णिनि ॥ <br>
ममोपरि न कर्त्तव्या निरुद्विग्ना भव प्रिये ॥ <br>
पितुस्तव प्रभावेन लांछनं शशिनोऽभवत् ॥ ३९ ॥ <br>
भावित्वात्कर्मणो देवि दक्षस्याज्ञाव्यतिक्रमात् ॥ <br>
समं वर्त्तस्व भार्याभिरित्युक्तः शशलांछनः ॥ 7.1.19.४० ॥ <br>
तद्वाक्यमन्यथा चक्रे ततः शप्तः शशी प्रिये॥ <br>
इदं पृष्टं तु यद्देवि त्वया लांछनकारणम् ॥ ४१ ॥ <br>
कल्पेकल्पे पृथग्भावं कारणैरस्ति भामिनि ॥ <br>
असंख्यातं च तद्वक्तुं शक्यं नैव मया प्रिये ॥ ४२ ॥ <br>
असंख्येयाश्चन्द्रमसः संभवंति पुनःपुनः ॥ <br>
विनश्यंति च देवेशि सर्वमन्वन्तरान्तरम् ॥४३ ॥ <br>
असंख्याताश्च कल्पाख्या असंख्याताः पितामहाः ॥ <br>
हरयश्चाप्यसंख्याता एक एव महेश्वरः ॥ ४४ ॥ <br>
कोटिकोट्ययुतान्यत्र ब्रह्माण्डानि मम प्रिये ॥ <br>
जलबुद्बुदवद्देवि संजातानि तु लीलया॥ ४५॥ <br>
तत्रतत्र चतुर्वक्त्रा ब्रह्माणो हरयो भवाः॥ <br>
सृष्टाः प्रधानेन तदा लब्धा शंभोस्तु संनिधिः॥४६॥ <br>
लयं चैव तथान्योन्यमाद्यंतं प्रकरोति च॥ <br>
सर्गसंहारसंस्थानां कर्त्ता देवो महेश्वरः॥४७॥ <br>
सर्गे च रजसा पृक्तः सत्त्वस्थः परिपालने॥ <br>
प्रतिसर्गे तमोयुक्तः सोऽहं देवि त्रिधा स्थितः॥४८॥<br>
तस्मान्माहेश्वरो ब्रह्मा ब्रह्मणोऽधिपतिः शिवः ॥ <br>
सदाशिवो भवेद्विष्णुर्ब्रह्मा सर्वात्मको ह्यतः ॥ ४९ ॥ <br>
स एव भगवान्रुद्रो विष्णुर्विश्व जगत्प्रभुः ॥ <br>
अस्मिन्नण्डे त्विमेलोका अन्तर्विश्वमिदंजगत् ॥ 7.1.19.५० ॥ <br>
चन्द्रसूर्यग्रहा देवि ब्रह्माण्डेऽस्मिन्मनस्विनि ॥ <br>
संख्यातुं नैव शक्यन्ते ये भविष्यंति ये गताः ॥ ५१ ॥ <br>
अस्मिन्वाराहकल्पे तु वर्तमाने मनस्विनि ॥ <br>
षडतीता महादेवि रोहिणीपतयः पुरा ॥ ५२ ॥ <br>
सप्तमोऽयं महादेवि वर्ततेऽमृतसंभवः ॥ <br>
दक्षशापेन यो देवि संक्षीणो दृश्यतेऽधुना ॥ ५३ ॥ <br>
अथ द्वितीये संप्राप्ते परार्द्धे चैव वेधसः ॥ <br>
तस्य त्रिंशत्तिमे कल्पे पितृ कल्पेति विश्रुते ॥ ५४ ॥ <br>
स्वायंभुवेंऽतरे प्राप्ते तस्यादौ त्वं सती किल ॥ <br>
तस्मिन्काले महादेवि योभूद्दक्षः पिता तव ॥ ५५ ॥ <br>
प्राणात्प्रजापतेर्जन्म तस्य दक्षस्य कीर्तितम् ॥ <br>
अस्मिन्मन्वन्तरे देवि दक्षः प्राचेतसोऽभवत् ॥ ५६ ॥ <br>
अंगुष्ठाद्दक्षिणाद्दक्षो भविष्यत्यधुना प्रिये ॥ <br>
युगेयुगे भवन्त्येते सर्वे दक्षादयो द्विजाः ॥ ५७ ॥ <br>
पुनश्चैव विनश्यन्ति विद्वांस्तत्र न मुह्यति ॥ <br>
तस्यापमानात्त्वं देवि देहं तत्यक्थ वै पुरा ॥ ५८ ॥ <br>
तावद्वियुक्तोऽहं देवि त्वया मुक्तोऽभवं पुरा ॥ <br>
यावद्वराहकल्पस्य चाक्षुषस्यान्तरं प्रिये ॥ ५९ ॥ <br>
एकविंशो मनुश्चायं कल्पे वाराहसंज्ञके ॥ <br>
कल्पेकल्पे महादेवि भवेन्नामान्तरं तव ॥ 7.1.19.६० ॥ <br>
अस्मिन्कल्पे तु वाराहे हिमवत्तपसार्ज्जिते ॥ <br>
संभूता पार्वती देवि चाक्षुषस्यांतरे गते ॥ ६१ ॥ <br>
ब्रह्मणो दिनमेकं तु षण्मासेन तवावधिः ॥ <br>
त्वं वियुक्ता मया सार्द्धं दक्षकोपेन भामिनि ॥ ६२ ॥ <br>
तव क्रोधेन ये शप्ता ऋषयो वै मया पुरा ॥ <br>
तेऽपि देवि त्वया सार्द्धं जाता वैवस्वतेंतरे ॥ ६३ ॥ <br>
भृगुरंगिरा मरीचिस्तु पुलस्त्यः पुलहः क्रतुः ॥ <br>
अत्रिश्चैव वसिष्ठश्च अष्टौ ते ब्रह्मणः सुताः ॥ ६४ ॥ <br>
दक्षस्य यज्ञे ते शप्ताः पूर्वं स्वायंभुवेन्तरे ॥ <br>
जाता देवि पुनस्ते वै कल्पेस्मिंश्चाक्षुषे गते ॥ ६५ ॥ <br>
देवस्य महतो यज्ञे वारुणीं बिभ्रतस्तनुम् ॥ <br>
ब्रह्मणो जुह्वतः शुक्रमग्नौ पूर्वं प्रजेप्सया ॥ ६६ ॥ <br>
ऋषयो जज्ञिरे पूर्वं सूर्यबिंबसमप्रभाः ॥ <br>
पितुस्तव समीपं ते वरणाय तव प्रिये ॥ <br>
प्रस्थापिता मया पूर्वं तत्त्वं जानासि सुव्रते ॥ ६७ ॥ <br>
अथ किं बहुनोक्तेन वच्मि ते प्रश्नमुत्तमम् ॥ <br>
द्वितीये तु परार्द्धेऽस्मिन्वर्त्तमाने च वेधसः ॥ ६८ ॥ <br>
श्वेतकल्पात्समारभ्य यावद्वाराहगोचरम् ॥ <br>
समतीताश्च ये चन्द्रास्ताञ्छृणुष्व वरानने ॥ ६९ ॥ <br>
चतुःशतानि देवेशि षड्विंशत्यधिकानि तु ॥ <br>
गतानि शीतरश्मीनां सप्तविंशोऽधुना प्रिये ॥ 7.1.19.७० ॥ <br>
वैवस्वतेंऽतरे प्राप्ते यश्चायं वर्ततेऽधुना ॥ <br>
त्रेतायुगे तु दशमे दत्तात्रेयपुरःसरः ॥ ७१ ॥ <br>
संजातो रोहिणीनाथो योऽधुना वर्त्तते प्रिये ॥ <br>
तस्योत्पत्तिप्रसंगेन विष्णोर्मानुषसंभवान् ॥ ७२ ॥ <br>
देहावतारान्वक्ष्यामि प्रारंभात्प्रथमान्प्रिये ॥ <br>
पञ्चमः पंचदश्यां स त्रेतायां तु बभूव ह ॥ ७३ ॥<br>
मांधाता चक्रवर्त्तित्वे तस्योतथ्यपुरःसरः ॥ <br>
एकोनविंशत्रेतायां सर्वक्षत्रांतकोऽभवत् ॥ ७४ ॥ <br>
जामदग्न्यस्तथा षष्ठो विश्वामित्रपुरःसरः ॥ <br>
चतुर्विंशे युगे रामो वसिष्ठेन पुरोधसा ॥ ७५ ॥ <br>
सप्तमो रावणस्यार्थे जज्ञे दशरथात्मजः ॥ <br>
अष्टमे द्वापरे विष्णुरष्टाविंशे पराशरात् ॥ ७६ ॥ <br>
वेदव्यासस्ततो जज्ञे जातूकर्ण्यपुरःसरः ॥ <br>
तत्रैव नवमो विष्णुरदितेः कश्यपात्मजः ॥ ७७ ॥ <br>
देवक्यां वसुदेवात्तु ब्रह्मगर्गपुरःसरः ॥ <br>
एकविंशतमस्यास्य द्वापरस्यांशसंक्षये ॥ <br>
नष्टे धर्मे तदा जज्ञे विष्णुर्वृष्णिकुले स्वयम् ॥ ७८ ॥ <br>
कर्तुं धर्मव्यवस्थानमसुराणां प्रणाशनः ॥ <br>
पूर्वजन्मनि विष्णुः स प्रमतिर्नाम वीर्यवान् ॥ ७९ ॥ <br>
गोत्रेण वै चंद्रमसः संध्यामिश्रे भविष्यति ॥ <br>
कल्किर्विष्णुयशानाम पाराशर्यप्रतापवान् ॥ 7.1.19.८० ॥ <br>
दशमो भाव्यसंभूतो याज्ञवल्क्यपुरःसरः ॥ <br>
अनुकर्षश्च वै सेनां हस्त्यश्वरथसंकुलाम् ॥ ८१ ॥। <br>
प्रगृहीतायुधैर्विप्रैर्भृशं शतसहस्रशः ॥ <br>
निःशेषाञ्छूद्रराज्ञस्तांस्तदा स तु करिष्यति ॥ ८२ ॥ <br>
पाखंडान्म्लेच्छजातींश्च दस्यूंश्चैव सहस्रशः ॥ <br>
नात्यर्थं धार्मिका ये च ब्रह्मब्रह्मद्विषः क्वचित् ॥ ८३ ॥<br>
&nbsp;प्रवृत्तचक्रो बलवाञ्च्छूराणामंतको बली ॥ <br>
अदृश्यः सर्वभूतानां पृथिवीं विचरिष्यति ॥ ८४ ॥। <br>
मानवस्य तु सोंऽशेन देवस्य भुवि वै प्रभुः॥ <br>
क्षपयित्वा तु तान्सर्वान्भाविनार्थेन नोदितान् ॥ <br>
गंगायमुनयोर्मध्ये निष्ठां प्राप्स्यति सानुगः ॥ ८५ ॥। <br>
ततो व्यतीते  कल्कौ तु सामात्ये सहसैनिके ॥ <br>
नृपेष्वपि च नष्टेषु तदात्वप्रहराः प्रजाः ॥ ८६ ॥ <br>
रक्षणे विनिवृत्ते च हत्वा चान्योन्यमाहवे ॥ <br>
परस्परहतास्ताश्च निराक्रंदाः सुदुःखिताः ॥ ८७ ॥ <br>
क्षीणे कलियुगे चास्मिन्दशवर्षसहस्रके ॥ <br>
स संध्यांशे तु निःशेषे कृतं वै प्रतिपत्स्यति ॥ ८८॥ <br>
यदा चंद्रश्च सूर्यश्च तथा तिष्यबृहस्पती ॥ <br>
एकराशौ समेष्यंति प्रपत्स्यति तदा कृतम् ॥ ८९ ॥ <br>
अभिजिन्नाम नक्षत्रं जयंतीनाम शर्वरी॥ <br>
मुहूर्तो विजयो नाम यत्र जातो जनार्द्दनः ॥ 7.1.19.९० ॥ <br>
॥ देव्युवाच ॥ ॥ <br>
नोक्तं यथावदखिलं भृगुशापविचेष्टितम्॥ <br>
पूर्वावतारान्मे ब्रूहि नोक्तपूर्वान्महेश्वर॥९१॥ <br>
ईश्वर उवाच॥ <br>
यदा तु पृथिवी व्याप्ता दानवैर्बलवत्तरैः॥ <br>
ततः प्रभृति शापेन भृगुनैमित्तिकेन ह॥ ९२॥ <br>
जज्ञे पुनःपुनर्विष्णुः कर्त्तुं धर्मव्यवस्थितिम्॥<br>
धर्मान्नारायणः साध्यः संभूतश्चाक्षुषेंतरे॥९३॥ <br>
यज्ञं प्रवर्तयामास स च वैवस्वतेंऽतरे ॥ <br>
प्रादुर्भावे तदा तस्य ब्रह्मा चासीत्पुरोहितः॥९४॥ <br>
चतुर्थ्यां तु युगाख्यायामापन्नेषु सुरेष्विह॥ <br>
संभूतः स समुद्रात्तु हिरण्यकशिपोर्वधे॥९५॥ <br>
द्वितीयो नरसिंहोऽभूद्रुद्रस्तस्य पुरःसरः॥ <br>
लोकेषु बलिसंस्थेषु त्रेतायां सप्तमे युगे॥९६॥ <br>
दैत्यैस्त्रैलोक्य आक्रांते तृतीयो वामनोभवत्॥<br>
संक्षिप्यात्मानमंगेषु बृहस्पतिपुरःसरः ॥ ९७ ॥<br>
त्रेतायुगे तु दशमे दत्तात्रेयो बभूव ह ॥ <br>
नष्टे धर्मे चतुर्थांशे मार्कंडेयपुरःसरः ॥ <br>
एते दिव्यावतारा वै मानुष्ये कथिताः पुरा ॥ ९८ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये श्रीविष्ण्ववतारवर्णनंनामैकोनविंशोऽध्यायः ॥ १९ ॥ छ ॥ <br>
<br>
</span>
