<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि लिंगं राहुप्रतिष्ठितम् ॥ <br>
शनैश्चरेश्वराद्देवि वायव्ये संप्रतिष्ठितम् ॥ १ ॥ <br>
अजादेव्याश्चोत्तरतो धनुषां सप्तके स्थितम् ॥ <br>
मंगलायाः समीपस्थं नातिदूरे व्यवस्थितम् ॥ २ ॥ <br>
लिंगं महाप्रभावं तु सैंहिकेयप्रतिष्ठितम् ॥ <br>
तत्र वर्षसहस्रं तु वैप्रचित्तिस्तपोऽकरोत् ॥ ३ ॥ <br>
स्वर्भानुः स महावीर्यो वक्त्रयोधी महासुराः ॥ <br>
समाराध्य महादेवं दिव्येन तपसा प्रभुम् ॥ ४ ॥ <br>
लिंगेऽवतारयामास जगद्दीपं महेश्वरम् ॥ <br>
यश्चैनं पूजयेद्भक्त्या नरः  सम्यक्च पश्यति ॥ <br>
तस्य पापं क्षयं याति अपि ब्रह्मवधोद्भवम् ॥ ५ ॥ <br>
नांधो न बधिरो मूको न रोगी न च निर्द्धनः ॥ <br>
कदाचिज्जायते मर्त्यस्तेन दृष्टेन भूतले ॥ ६ ॥ <br>
सुखसौभाग्यसंपन्नस्तदा भवति रूपवान् ॥ <br>
सर्वकामसमृद्धात्मा मोदते दिवि देववत् ॥ ७ ॥ <br>
इति ते कथितं देवि माहात्म्यं राहुदैवतम् ॥ <br>
श्रुत्वा तु मोहनिर्यातो नरो निष्कल्मषो भवेत् ॥ ८ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये राह्वीश्वरमाहात्म्यवर्णनंनाम पंचाशोऽध्यायः ॥ ५० ॥<br>
<br>
<br>
</span>
