<span style="font-size: 14pt; line-height: 200%">॥ ईश्वर उवाच ॥ <br>
ततो गच्छेन्महादेवि च्यवनार्कमनुत्तमम् ॥ <br>
हिरण्यापूर्वभागस्थं च्यवनेन प्रतिष्ठितम्॥१॥  <br>
सर्वकामप्रदं नृणां पूजितं विधिवन्नरैः ॥ <br>
सप्तम्यां च विधानेन यः स्तोष्यति रविं नरः ॥ २ ॥ <br>
अष्टोत्तरशतैर्नाम्नां सम्यक्छ्रद्धासमन्वितः ॥ <br>
शृणु तानि महादेवि शुचिर्भूत्वा समाहितः ॥ ३ ॥ <br>
क्षणं त्वं कुरु देवेशि सर्वं वक्ष्याम्यशेषतः ॥ <br>
धौम्येन तु यथापूर्वं पार्थाय सुमहात्मने ॥ ४ ॥ <br>
नामाष्टशतमाख्यातं तच्छृणुष्व महामते ॥ <br>
सूर्योऽर्यमा भगस्त्वष्टा पूषाऽर्कः सविता रविः ॥ ५ ॥ <br>
गभस्तिमानजः कालो मृत्युर्द्धाता प्रभाकरः ॥ <br>
पृथिव्यापश्च तेजश्च खं वायुश्च परायणः ॥ ६ ॥ <br>
सोमो बृहस्पतिः शुक्रो बुधोंऽगारक एव च ॥ <br>
इन्द्रो विवस्वान्दीप्तांशुः शुचिः सौरिः शनैश्चरः ॥ ॥ ७ ॥ <br>
ब्रह्मा रुद्रश्च विष्णुश्च स्कन्दो वैश्रवणो यमः ॥ <br>
वैद्युतो जाठरश्चाग्निरिंधनस्तेजसां पतिः ॥ ८ ॥ <br>
धर्मध्वजो वेदकर्त्ता वेदांगो वेदवाहनः ॥ <br>
कृतं त्रेता द्वापरश्च कलिः सर्वामराश्रयः ॥ ९ ॥ <br>
कलाकाष्ठामुहूर्त्ताश्च पक्षा मासा अहर्निशाः ॥ <br>
संवत्सरकरोऽश्वस्थः कालचक्रो विभावसुः ॥ 7.1.279.१० ॥ <br>
पुरुषः शाश्वतो योगी व्यक्ताव्यक्तः सनातनः ॥ <br>
लोकाध्यक्षः प्रजाध्यक्षो विश्वकर्मा तमोनुदः ॥११॥ <br>
वरुणः सागरोंशुश्च जीवन्तो जीवनोऽरिहा ॥ <br>
भूताश्रयो भूतपतिः सर्वभूतनिषेवितः ॥ १२ ॥ <br>
स्रष्टा संवर्त्तको वह्निः सर्वस्यादिकरोऽमलः ॥ <br>
अनंतः कपिलो भानुः कामदः सर्वतोमुखः ॥ १३ ॥  <br>
जयो विषादो वरदः सर्वधातुनिषेवितः ॥ <br>
समः सुवर्णो भूतादिः शीघ्रगः प्राणधारकः ॥ १४ ॥ <br>
धन्वंतरिर्धूमकेतुरादिदेवोऽदितेः सुतः॥ <br>
द्वादशात्माऽरविंदाक्षः पिता माता पितामहः ॥१५॥ <br>
स्वर्गद्वारं प्रजाद्वारं मोक्षद्वारं त्रिविष्टपम् ॥ <br>
देहकर्त्ता प्रशांतात्मा विश्वात्मा विश्वतोमुखः ॥ <br>
चराचरात्मा सूक्ष्मात्मा मैत्रेण वपुषाऽन्वितः ॥ १५ ॥ <br>
एतद्वै कीर्तनीयस्य सूर्यस्यामिततेजसः ॥ <br>
नाम्नामष्टोत्तरशतं प्रोक्तं शक्रेण धीमता ॥ १७ ॥ <br>
शक्राच्च नारदः प्राप्तो धौम्यस्तु तदनन्तरम् ॥ <br>
धौम्याद्युधिष्ठिरः प्राप्य सर्वान्कामानवाप्तवान् ॥ १८ ॥ <br>
एतानि कीर्तनीयस्य सूर्यस्यामिततेजसः ॥ <br>
नामानि यः पठेन्नित्यं सर्वान्कामानवाप्नुयात् ॥ १९ ॥ <br>
सुरपितृमनुजयक्षसेवितमसुरनिशाचरसिद्धवंदितम् ॥ <br>
वरकनकहुताशनप्रभं त्वमपि नम हिताय भास्करम् ॥ 7.1.279.२० ॥ <br>
सूर्योदये यस्तु समाहितः पठेत्स पुत्रलाभं धनरत्नसंचयान् ॥ <br>
लभेत जातिस्मरतां सदा नरः स्मृतिं च मेधां च स विंदते पुमान् ॥॥ २१॥ <br>
इमं स्तवं देववरस्य यो नरः प्रकीर्त्तयेच्छुद्धमनाः समाहितः ॥ <br>
स मुच्यते शोकदवाग्निसाराल्लभेत कामान्मनसा यथेप्सितान् ॥२२॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये च्यवनादित्यमाहात्म्यसूर्याष्टोत्तरशतनाम माहात्म्यवर्णनंनामैकोनाशीत्युत्तरद्विशततमोऽध्यायः॥ २७९॥ <br>
<br>
<br>
</span>
