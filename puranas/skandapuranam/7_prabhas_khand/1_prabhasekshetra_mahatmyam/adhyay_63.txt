<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि भैरवेश्वरमुत्तमम् ॥ <br>
योगेश्वर्या दक्षिणतो नातिदूरे व्यवस्थितम् ॥ १ ॥ <br>
सर्वपापप्रशमनं दिब्यैश्वर्यप्रदायकम्॥ <br>
पुरा दैत्यविनाशार्थं यदा देवी कृतोद्यमा ॥ ॥ २ ॥<br>
तदा भैरवमाहूय दूतत्वे नियुयोज ह ।। <br>
शिवदूती तदा ख्याता पश्चाद्योगेश्वरीति च ॥ ३ ॥ <br>
भैरवो यत्र वै देव्या दूतत्वे विनियोजितः ॥ <br>
तेन लिंगं समाख्यातं भैरवेश्वरनामकम् ॥ ४ ॥ <br>
पूजितं देवदैत्यैश्च भैरवेण प्रतिष्ठितम् ॥ <br>
यस्तत्पूजयते भक्त्या कार्तिक्यां विधिना नरः ॥ <br>
निरंतरं वा षण्मासं सोऽभीष्टं लभते फलम् ॥ ५ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये भैरवेश्वरमाहात्म्यवर्णनंनाम त्रिषष्टितमोऽध्याय ॥ ६३ ॥ ॥ ॥ <br>
<br>
</span>
