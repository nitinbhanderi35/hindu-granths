<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि पुष्करावर्तकां नदीम् ॥ <br>
ब्रह्मकुंडादुत्तरतो नातिदूरे व्यवस्थिताम् ॥ १ ॥ <br>
पुरा यज्ञे वर्तमाने सोमस्य तु महात्मनः ॥ <br>
ब्रह्मा सुरगणैः सार्धं प्रभासं क्षेत्रमागतः ॥२॥ <br>
सोमनाथप्रतिष्ठार्थमृक्षराजनिमंत्रितः ॥ <br>
प्रतिज्ञातं पुरा तेन ब्रह्मणा लोककारिणा ॥ ३ ॥ <br>
यावत्स्थास्याम्यहं मर्त्ये कस्मिंश्चित्कारणांतरे ॥ <br>
तावत्संध्यात्रयं वंद्यं नित्यमेव त्रिपुष्करे ॥ ४ ॥ <br>
एतस्मिन्नेव काले तु लग्नकाल उपस्थिते ॥ <br>
आदिष्टं शोभनं कालं ब्राह्मणैर्दैवचिन्तकैः ॥ ५ ॥ <br>
ततस्तं प्रस्थितं ज्ञात्वा पुष्करे तु पितामहम् ॥ <br>
संध्यार्थं रात्रिनाथो वै वाक्यमेतदुवाच ह ॥ ६ ॥। <br>
दैवज्ञैः कलितः काल एष एव शुभोदयः ॥ <br>
यथा कालात्ययो न स्यात्तथा नीतिर्विधीयताम् ॥ ७ ॥ <br>
तं ज्ञात्वा सांप्रतं कालं ब्रह्मा लोकपितामहः ॥ <br>
मनसा चिन्तयामास पुष्कराणि समाहितः ॥ ८ ॥ <br>
तानि वै स्मृतमात्राणि ब्रह्मणा वरवर्णिनि ॥ <br>
प्रादुर्भूतानि तत्रैव नद्यास्तीरे सुशोभने ॥ ९ ॥ <br>
आवर्तास्तत्र सञ्जाता ज्येष्ठमध्यकनीयसः ॥ <br>
अथ नामाकरोत्तस्या ब्रह्मा लोकपितामहः ॥ 7.1.134.१० ॥ <br>
पुष्करावर्तका नाम्ना अद्यप्रभृति शोभना ॥ <br>
नदी प्रयास्यते लोके ख्यातिं मम प्रसादतः ॥ ११ ॥ <br>
अत्र स्नात्वा नरो भक्त्या तर्पयिष्यति यः पितॄन् ॥ <br>
त्रिपुष्करसमं पुण्यं लप्स्यते स तथेप्सितम् ॥ १२ ॥ <br>
श्रावणे शुक्लपक्षस्य तृतीयायां नरोत्तमः ॥ <br>
यः पितॄंस्तर्पयेत्तत्र तृप्तिः कल्पायुतं भवेत् ॥ १३ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये पुष्करावर्तकानदीमाहात्म्यवर्णनंनाम चतुस्त्रिंशदुत्तरशततमोऽध्यायः ॥ १३४॥ <br>
<br>
<br>
</span>
