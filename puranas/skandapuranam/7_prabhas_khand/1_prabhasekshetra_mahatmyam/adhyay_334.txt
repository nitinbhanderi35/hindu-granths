<span style="font-size: 14pt; line-height: 200%">॥ ईश्वर उवाच ॥ ॥ <br>
भगवन्देवदेवेश संसारार्णवतारक ॥ पृच्छामि त्वामहं भक्त्या किञ्चित्कौतूहलात्पुनः ॥ १ ॥ <br>
यत्त्वया कथितं देव तलस्वामिमहोदयम् ॥ <br>
किं तत्र कारणं देव तलो येन निपातितः ॥ २ ॥ <br>
कोऽसौ तलः समाख्यातः किंवीर्यः किंपरायणः ॥ <br>
कस्मात्स्थानात्समुत्पन्नः कथं जातश्च मे वद ॥ ३ ॥ <br>
॥ ईश्वर उवाच ॥ ॥ <br>
शृणु देवि प्रवक्ष्यामि रहस्यं पापनाशनम् ॥ <br>
यन्न कस्यचिदाख्यातं तत्ते वक्ष्याम्य शेषतः ॥ ४ ॥ <br>
देवा अपि न जानंति तलसोत्पत्तिकारणम् ॥ <br>
पूर्वं कृतयुगे देवि गोविन्देति प्रकीर्तितः ॥ ५ ॥ <br>
त्रेतायां वामनः स्वामी स्तुतिस्वामी तृतीयके ॥ <br>
कलौ युगे महादेवि तलस्वामी प्रकीर्तितः ॥ ६ ॥ <br>
तथा तप्तोदकस्वामी तस्य नामांतरं प्रिये ॥ <br>
अधुना संप्रवक्ष्यामि तलोत्पत्तिं तव प्रिये ॥ ७ ॥ <br>
आसीन्महेन्द्रनामा च दानवो रौद्ररूपधृक् ॥ <br>
कोटिवर्षाणि तेनैव तपस्तप्तं पुरा प्रिये ॥ ८ ॥ <br>
स तपोबलमाविष्टो जिग्ये देवान्सवासवान् ॥ <br>
जित्वा देवांस्ततः सर्वांस्ततः काले समागतः ॥ ९ ॥ <br>
युद्धं स प्रार्थयामास मया सार्द्धं सुभीषणम् ॥ <br>
ततोऽभवन्महायुद्धं ब्रह्माण्डक्षयकारकम् ॥ 7.1.334.१० ॥ <br>
ततः कोपान्महायुद्धे मम देहाद्वरानने ॥ <br>
ज्वाला तत्र समुत्पन्ना तन्मध्ये स तलोऽभवत् ॥ ११ ॥ <br>
तेन दृष्टो महेन्द्रोऽसौ गर्जन्गिरिगुहाश्रयः ॥ १२ ॥ <br>
कथं गर्जसि हे मूढ युद्धं कुरु मया सह ॥ <br>
इत्युक्ते तत्र देवेशि तेन युद्धमवर्तत ॥ १३ ॥ <br>
तत्र प्रवर्त्तिते युद्धे तलमाहेन्द्रयोस्तयोः ॥ १४ ॥ <br>
रुद्रवीर्यस्य युक्तेन तलेनोदारकर्मणा ॥ <br>
मल्लयुद्धेन बलिना महेन्द्रो विनिपातितः ॥ १५ ॥ <br>
ततस्तं पतितं दृष्ट्वा विस्मयं स तलो गतः ॥ <br>
गतप्राणं तदा ज्ञात्वा हर्षान्नृत्यमथाकरोत् ॥ १६ ॥ <br>
तस्मिन्संनृत्यमाने तु सर्वे स्थावरजंगमम् ॥ <br>
चकंपे तु  वरारोहे प्रभावात्तस्य वीर्यतः ॥ १७ ॥ <br>
ततो भारभराकान्ता धरणी तलपीडिता ॥ <br>
अतीवभयसंत्रस्ताः सदेवासुरमानुषाः ॥ १८ ॥ <br>
क्षुभिता गिरयः सर्वे विद्रुताश्च महार्णवाः॥<br>
तरवो निधनं जग्मुर्नद्यो वाहांश्च तत्यजुः॥१९॥ <br>
गतप्रभावाः सूर्याद्या ज्योतींषि न विरेजिरे॥ <br>
त्रैलोक्यं व्याकुलीभूतं तलनृत्यप्रभावतः ॥ 7.1.334.२० ॥ <br>
ततो देवगणाः सर्वे शरणं रुद्रमाययुः ॥ <br>
वृत्तं यथावत्कथितं ततो रुद्र उवाच तान् ॥२१॥ <br>
अवध्यो मे तलो देवाः पुत्रत्वे हि प्रतिष्ठितः ॥ <br>
एवमुक्त्वा हृषीकेशं प्रभासक्षेत्रवासिनम् ॥ २२ ॥ <br>
स्तुतिस्वामीतिनामानं स्थितं दुर्वाससः पुरः ॥ <br>
प्रभासक्षेत्रसामीप्ये पूर्वभागे प्रतिष्ठितम् ॥ २३ ॥ <br>
तप्तोदकुंडसामीप्ये तत्र गच्छत भोः सुराः ॥ <br>
कल्पेकल्पे तु तेनैव विध्यतेऽसौ हि दानवः ॥ २४ ॥ <br>
एवमुक्ते तदा देवाः प्रभासं क्षेत्रमागताः ॥ <br>
तत्र ते विबुधा जग्मुर्यत्र तप्तोदकाधिपः ॥ २५ ॥ <br>
दृष्ट्वा नारायणं तत्र देवाः श्रद्धासमन्विताः ॥ <br>
तुष्टुवुः परया भक्त्या देवदेवं जनार्द्दनम्॥ २६ ॥ <br>
वैकुंठ त्राहि नो देवांस्तलेनोच्चाटिता वयम् ॥ <br>
महेन्द्रक्रोधसंभूतरुद्रतेजोद्भवेन वै ॥ २७ ॥ <br>
अस्माभी रुद्रसामीप्ये कार्यं सर्वं निवेदितम्  ॥ <br>
ततः प्रस्थापिताः सर्वे रुद्रेण परमेष्ठिना ॥ <br>
तव पार्श्वे महादेव नस्त्वं देव गतिर्भव ॥ २८ ॥ <br>
इति श्रुत्वा वचस्तेषां देवदेवो जनार्द्दनः ॥ <br>
दानवस्यवधार्थाय देवानां रक्षणाय च ॥ <br>
चक्रे यत्नं महाबाहुः प्रभासक्षेत्रवल्लभः ॥ २९ ॥ <br>
समाहूय तदा दैत्यं प्रभासक्षेत्रमध्यतः ॥ <br>
युद्धं चक्रे ततो देवि विश्वप्रलयकारकम् ॥7.1.334.३० ॥ <br>
ततस्तु देवाः सर्वे च स्वसैन्यपरिवारिताः ॥ <br>
चक्रुर्युद्धं च दैत्येन सुमहल्लोमहर्षणम् ॥ ३१ ॥ <br>
ततः पर्वतसंकाशं दृष्ट्वा दैत्यं महाबलम् ॥ <br>
उवाच चपलापांगो गरुडकृतवाहनः ॥ ३२ ॥ <br>
अहो दैत्य महाबाहो मल्लयुद्धं ददस्व मे ॥ <br>
त्वद्बाहुयुगलं दृष्ट्वा न युद्धे वांछितं मम ॥ ३३ ॥ <br>
नारायणवचः श्रुत्वा करमुद्यम्य दानवः ॥ <br>
अभ्यधावत्तदा दैत्यः कालान्तकसमप्रभः ॥ ३४ ॥ <br>
ततः प्रवर्तितं युद्धमन्योन्यं जयकांक्षिणोः ॥ <br>
जंघाभ्यां पादबन्धेन बाहुभ्यां बाहुबंधनम् ॥ ३५ ॥ <br>
कंठेन बन्धयन्कंठमुदरेणोदरं तथा ॥ एतस्मिन्नन्तरे देवाः सभयाः संबभूविरे ॥ ३६ ॥ <br>
ततः पीडासमाक्रांतो विष्णुः संस्मरते हरम् ॥ <br>
तत्क्षणादागतो रुद्रः किं करोमि महाबलः ॥ ३७ ॥ ॥ <br>
॥ विष्णुरुवाच ॥ ॥ <br>
श्रांतोऽहं देवदेवेश मल्लयुद्धेन शंकर ॥ <br>
तप्तोदकं कुरुष्वेह श्रमनाशाय सांप्रतम् ॥ ३८ ॥ <br>
ततस्तलं हनिष्यामि क्षण मात्रेण भैरवम् ॥ ३९ ॥ <br>
॥ ईश्वर उवाच ॥ ॥ <br>
आदौ कृतयुगे कृष्ण उमया यत्कृतं पुरा ॥ <br>
ऋषीणां श्रमनाशार्थं तप्तोदं तत्र निर्मितम् ॥ 7.1.334.४० ॥ <br>
तद्दैत्यपापमाहात्म्यात्पुनः शीतलतां गतम् ॥ <br>
पुनस्तदुष्णतां नीतं ततः कल्पांतसंस्थितौ ॥ ४१ ॥ <br>
एवमुक्त्वा तदा देवं वीक्षांचक्रे महेश्वरः ॥ <br>
तृतीय लोचनेनैव ज्वालामालोपशोभिना ॥ ४२ ॥ <br>
तेन ज्वालासमूहेन व्याप्तं कुण्डं चतुर्दिशम् ॥ <br>
तप्तोदकुण्डमभवत्तेन ख्यातं धरातले ॥ ४३ ॥ <br>
ततो नारायणेनेह क्षालितं गात्रसुत्तमम्॥ <br>
क्षालनात्तस्य देवस्य श्रमो नाशमुपागमत् ॥ ४४ ॥ <br>
ततस्तुष्टमना देवस्तीर्थानां दशकोटिकाः ॥ <br>
स स्मृत्वा तत्र विधिवत्क्षिप्त्वा स्नात्वा वरानने ॥ ४५ ॥<br>
ततश्चक्रे महायुद्धं तलेनातिभयंकरम् ॥ <br>
जघान स तलं दैत्यं मुष्टिघातेन मस्तके ॥ ४६ ॥ <br>
तस्मिन्प्रवृत्ते तुमुले तु युद्धे चकंपिरे भूभिसमेतलोकाः ॥ <br>
वित्रस्तदेवा न दिशो विरेजुर्महांधकारावृतमूर्छितं जगत् ॥ ४७ ॥ <br>
नष्टाश्च सिद्धा जगतोऽस्य शांतिं करोतु वै पापविनाशनो हरिः ॥ <br>
त्राहीति देवेशि महर्षिसंघा भूतानि भीतानि तथा वदन्ति ॥४८॥ <br>
ततो वै मल्लयुद्धेन पातितो भुवि दानवः॥ <br>
कंठमाक्रम्य पादेन खङ्गेन परिपीडितः ॥ ४९ ॥ <br>
हास्यं चकार दैत्योऽथ विष्णुनाऽऽक्रांतकंधरः ॥ <br>
तमाह पुण्डरीकाक्ष किमेतद्धास्यकारणम् ॥7.1.334.५०॥ <br>
वृद्धौ हर्षमवाप्नोति क्षये भवति दुःखितः ॥ <br>
इत्येषा लौकिकी गाथा तत्ते दैत्य विपर्ययः ॥५१॥ <br>
इत्युक्तस्तु तदा दैत्यः प्रत्युवाच जनार्द्दनम् ॥ <br>
अग्निष्टोमादिभिर्यज्ञैवेदाभ्यासैरनेकधा ॥ ५२ ॥ <br>
नित्योपवासनियमैः स्नानदानैर्जपादिभिः ॥ <br>
निर्मलैर्योगयुक्तैश्च प्राप्यते यत्परं पदम् ॥ ५३ ॥ <br>
तन्मया दुष्टभावेन प्राप्तं विष्णोः परं पदम् ॥ <br>
इत्युक्ते भगवान्विष्णुर्वरदानपरोऽभवत् ॥ ५४ ॥ <br>
उवाच परमं वाक्यं तलं दैत्याधिनायकम् ॥ <br>
वरं वरय दैत्येंद्र यत्ते मनसि संस्थितम् ॥ ५५ ॥ <br>
इति विष्णोर्वचः श्रुत्वा प्रार्थयामास दानवः ॥ <br>
ममाख्या वर्त्तते लोके तथा कुरु महीधर ॥ ५६ ॥ <br>
मार्गमासे तु शुक्लायामेकादश्यां समाहितः ॥ <br>
यस्त्वां पश्यति भावेन तस्य पापं विनश्यतु ॥ ५७ ॥ <br>
एवं भविष्यतीत्युक्त्वा देवो हर्षमुपागतः ॥ <br>
नानादुंदुभयो नेदुः पुष्पवर्षं पपात च ॥ ५८ ॥ <br>
विष्णोर्मूर्ध्नि महाभागे लोकाः स्वस्था बभूविरे ॥ <br>
ततो देवगणाः सर्वे नृत्यंति च मुदान्विताः ॥ <br>
वदंति हर्षसंयुक्ता नारायणपरायणाः ॥ ५९ ॥ <br>
एतत्तीर्थं महातीर्थं सर्वपापप्रणाशनम् ॥ <br>
श्रमापनोदनं विष्णोर्ब्रह्महत्यादिशोधनम् ॥7.1.334.६०॥ <br>
स्थितो नारायणस्तत्र भैरवस्तत्र शंकरः ॥ <br>
क्षेत्रपालस्वरूपेण कालमेघेति विश्रुतः ॥ ६१ ॥ <br>
तस्य यात्राविधिं वक्ष्ये गत्वा तत्र शुचिर्नरः ॥ <br>
स्मरेद्विष्णुं महादेवि तलस्वामीति यः श्रुतः ॥ ६२ ॥ <br>
स्तुयाद्विष्णुं महादेवि इदं विष्णुऋचा प्रिये ॥ <br>
सहस्रशीर्षामंत्रेण तर्पणादि प्रकारयेत् ॥ ६३ ॥ <br>
एवं स्नात्वा विधानेन दत्त्वा चार्घ्यं जनार्द्दने ॥ <br>
संपूज्य गंधपुष्पैश्च वस्त्रैः पुष्पानुलेपनैः ॥ ६४ ॥ <br>
मधुनेक्षुरसेनैव कुंकुमेन विलेपयेत् ॥ <br>
कर्पूरोशीरमिश्रेण मृगनाभियुतेन च ॥ ६५ ॥ <br>
वस्त्रैः संवेष्टयेत्पश्चाद्दद्यान्नैवेद्यमुत्तमम् ॥ <br>
धर्मश्रवणसंयुक्तं कार्यं जागरणं ततः ॥ ६६ ॥<br>
वृषभस्तत्र दातव्यः सुवर्णं वस्त्रयुग्मकम् ॥ । <br>
विप्राय वेदयुक्ताय श्रोत्रियाय प्रदापयेत् ॥ ६७ ॥ <br>
उपवासं ततः कुर्यात्तस्मिन्नहनि भामिनि ॥ <br>
रुक्मिणीं च प्रपश्येत नमस्कृत्य जनार्द्दनम् ॥ ६८ ॥ <br>
एवं कृत्वा नरो भक्त्या लभते जन्मजं फलम् ॥ <br>
सर्वेषामेव यज्ञानां दानानां लभते फलम् ॥ ६९ ॥ <br>
तथा च सर्वतीर्थानां व्रतानां लभते फलम् ॥ <br>
उद्धरेत्तु पितुर्वर्गं मातृवर्गं तथैव च ॥ 7.1.334.७० ॥<br>
जन्मप्रभृतिपापानां कृतानां नाशनं भवेत् ॥ <br>
न दुःखं च न दारिद्र्यं दुर्भगत्वं न जायते ॥ ७१ ॥ <br>
सप्त जन्मांतरं यावत्तलस्वामिप्रदर्शनात् ॥ <br>
सुवर्णानां सहस्रेण ब्राह्मणे वेदपारगे ॥ <br>
दत्तेन यत्फलं देवि तत्कुण्डे स्नानतो लभेत् ॥ ७२ ॥ <br>
एवं तलस्वामिचरित्रमुत्तमं श्रुतं पुरा सिद्धमहर्षिसंघैः ॥ <br>
श्रुत्वा प्रभावं तलदेवसन्निधौ प्राप्नोति सर्वं मनसा यदीप्सितम् ॥ ७३ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये तलस्वामिमाहात्म्यवर्णनंनाम चतुस्त्रिंशदुत्तरत्रिशततमो ऽध्यायः ॥ ३३४ ॥ <br>
<br>
<br>
</span>
