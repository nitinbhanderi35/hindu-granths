<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि रावणेश्वरमुत्तमम् ॥ <br>
तस्माद्दक्षिणनैर्ऋत्ये धनुषां षोडशे स्थितम् ॥ १ ॥ <br>
प्रतिष्ठितं दशास्येन सर्वपातकनाशनम् ॥ <br>
पौलस्त्यो रावणो देवि राक्षसस्तु सुदारुणः ॥ २ ॥ <br>
त्रैलोक्यविजयाकाङ्क्षी पुष्पकेण चचार ह ॥ <br>
कस्यचित्त्वथ कालस्य विमानं तस्य पुष्पकम्॥ ३॥। <br>
व्रजद्वै व्योममार्गेण निश्चलं सहसाऽभवत् ॥ <br>
स्तंभितं पुष्पकं दृष्ट्वा रावणो विस्मयान्वितः ॥ ४ ॥ <br>
प्रहस्तं प्रेषयामास किमिदं व्रज मेदिनीम् ॥ <br>
अहताऽस्य गतिर्यस्मात्त्रैलोक्ये सचराचरे ॥ ५ ॥ <br>
तत्कस्मान्निश्चलं जातं विमानं पुष्पकं मम ॥ <br>
अथाऽसौ सत्वरो देवि जगाम वसुधातले ॥ ६ ॥ <br>
अपश्यद्देवदेवेशं श्रीसोमेशं महाप्रभम् ॥ <br>
स्तूयमानं सुरगणैः शतशोऽथ सहस्रशः ॥ ७ ॥ <br>
तं दृष्ट्वा राक्षसे न्द्राय तत्सर्वं विस्तरात्प्रिये ॥ <br>
प्रहस्तः कथयामास यद्दृष्टं क्षेत्रमध्यतः ॥ ८ ॥ <br>
॥ प्रहस्त उवाच ॥ ॥ <br>
राक्षसेश महाबाहो शिवक्षेत्रं निजं प्रभो ॥ <br>
प्रभासेति समाख्यातं गणगन्धर्वसेवितम् ॥ ९ ॥ <br>
तत्र सोमेश्वरो देवः स्वयं तिष्ठति शङ्करः ॥ <br>
अब्भक्षैर्वायुभक्षैश्च दंतोलूखलिभिस्तथा ॥ <br>
ऋषिभिर्वालखिल्यैश्च पूज्यमानः समंततः ॥ 7.1.123.१० ॥ <br>
प्रभावात्तस्य देवस्य नेदं गच्छति पुष्पकम् ॥ <br>
न स प्रालंघ्यते देवो ह्यलंघ्यो यः सुरासुरैः ॥ ११ ॥ <br>
॥ ईश्वर उवाच ॥ ॥ <br>
तस्य तद्वचनं श्रुत्वा विस्मयोत्फुल्ललोचनः ॥ <br>
अवतीर्य धरापृष्ठं सोमेशं समपश्यत ॥ १२ ॥ <br>
पूजयामास देवेशि भक्त्या परमया युतः ॥ <br>
रत्नैर्बहुविधैर्वस्त्रैर्गन्धपुष्पानुलेपनैः ॥ १३ ॥ <br>
अथ पौरजना दृष्ट्वा रावणं राक्षसेश्वरम् ॥ <br>
सर्वदिक्षु वरारोहे भयाद्भीताः प्रदुद्रुवुः ॥ १४ ॥ <br>
शून्यं समभवत्सर्वं तत्र देवो व्यवस्थितः ॥ <br>
एतस्मिन्नेव काले तु वागुवाचाशरीरिणी ॥ १५ ॥ <br>
दशग्रीव महाबाहो अयने चोत्तरे तथा ॥ <br>
यात्राकाले तु देवस्य सर्वपापप्रणाशने ॥ १६ ॥ <br>
दूरतः समनुप्राप्ता भूरिलोका द्विजातयः ॥ <br>
राक्षसानां भयाद्भीताः प्रयांति हि दिशो दश ॥ १७ ॥ <br>
भयान्मा त्वं राक्षसेन्द्र यात्राविघ्नकरो भव ॥ <br>
बाल्ये वयसि यत्पापं वार्द्धक्ये यौवनेऽपि च ॥ <br>
तत्सर्वं क्षालयेन्मर्त्यो दृष्ट्वा सोमेश्वरं प्रभुम् ॥ १८ ॥ <br>
ततोऽसौ राक्षसेन्द्रस्तु गत्वैकान्ते सुगह्वरे ॥ <br>
लिंगं च स्थापयामास भक्त्या परमया युतः ॥ १९ ॥ <br>
ततस्तन्निरतो भूत्वा सर्वैस्तै राक्षसेश्वरः ॥ <br>
पूजयामास देवेशि उपवासपरायणः ॥ 7.1.123.२० ॥ <br>
चकार पुरतस्तस्य गीतवाद्येन जागरम् ॥ <br>
ततोऽर्धरात्रसमये वागुवाचाशरीरिणी ॥ २१ ॥ <br>
दशग्रीव महाबाहो परितुष्टोऽस्मि तेऽनघ ॥ <br>
मम प्रसादात्त्रैलोक्यं वशगं ते भविष्यति ॥ <br>
अत्र संनिहितो नित्यं स्थास्याम्यहमसंशयम् ॥ ॥ २२ ॥ <br>
ये चैतत्पूजयिष्यंति लिंगं भक्तियुता नराः ॥ <br>
अजेयास्ते भविष्यंति शत्रूणां राक्षसेश्वर ॥ २३ ॥ <br>
यास्यंति परमां सिद्धिं मत्प्रसादादसंशयम् ॥ <br>
एवमुक्त्वा वरारोहे विरराम वृषध्वजः ॥ २४ ॥ <br>
रावणोऽपि स संतुष्टो भूयोभूयो महेश्वरम् ॥ <br>
पूजयित्वा च तल्लिंगं समारुह्य च पुष्पकम् ॥ <br>
त्रैलोक्यविजयाकांक्षी इष्टं देशं जगाम ह ॥ २५ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये रावणेश्वरमाहात्म्यवर्णनंनाम त्रयोर्विशत्युत्तरशततमोऽध्यायः ॥ १२३ ॥<br>
<br>
<br>
</span>
