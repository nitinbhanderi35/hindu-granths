<span style="font-size: 14pt; line-height: 200%">॥ ईश्वर उवाच ॥ ॥ <br>
तस्मान्नारायणात्पूर्वे किंचिदीशानसंस्थितम् ॥ <br>
मूलचण्डीशनाम्ना तु विख्यातं भुवनत्रयं ॥ १ ॥<br>
यत्र लिंगं पुराऽस्माकं पातितं त्वृषिभिः प्रिये ॥ <br>
क्रोधरक्तेक्षणैर्देवि मूलचण्डीशता? गतम् ॥ २ ॥ <br>
आद्यं लिंगोद्भवं देवि ऋषिकोपान्निपातितम् ॥ <br>
ये केचिदृषयस्तत्र देवदारुवने स्थिताः ॥ ३ ॥ <br>
कालांतरे महादेवि अहं तत्र समागतः ॥ <br>
तेषां जिज्ञासया देवि ततस्ते रोषिता भवन् ॥ <br>
शप्तस्ततोऽहं देवेशि चक्रुर्मे लिंगपातनम् ॥ ४ ॥ ॥ <br>
॥ देव्युवाच ॥ ॥ <br>
रोषोपहतसद्भावाः कथमेते द्विजातयः ॥ <br>
संजाता एतदाख्याहि परं कौतूहलं मम ॥ ५ ॥ <br>
॥ ईश्वर उवाच ॥ ॥ <br>
डिंडि रूपः पुरा देवि भूत्वाऽहं दारुके वने ॥ <br>
ऋषीणामाश्रमे पुण्ये नग्नो भिक्षाचरोऽभवम् ॥ <br>
भिक्षंतमाश्रमे दृष्ट्वा ताः सर्वा ऋषियोषितः ॥ ६ ॥ <br>
कामस्य वशमापन्नाः प्रियमुत्सृज्य सर्वतः॥ <br>
तमूर्ध्वलिंगमालोक्य जटामुकुटधारिणम् ॥ ७ ॥ ॥ <br>
भिक्षंतं भस्मदिग्धांगं झषकेतुमिवापरम् ॥ <br>
विक्षोभिताश्च नः सर्वे दारा एतेन डिंडिना ॥ ८ ॥<br>
तस्माच्छापं च दास्याम ऋषयस्ते तदाऽब्रुवन् ॥ <br>
ततः शापोदकं गृह्य संध्यात्वाऽथ तपोधनाः ॥ ९ ॥ <br>
अस्य लिंगमधो यातु दृश्यते यत्सदोन्नतम् ॥  <br>
इत्युक्ते पतितं लिंगं तत्र देवकुले मम ॥ 7.1.308.१० ॥ <br>
मूलचण्डीशनाम्ना तु विख्यातं भुवनत्रये ॥ <br>
तल्लिंगं पतितं दृष्ट्वा कोपोपहतचेतसः ॥ <br>
पुनर्हंतुं समारब्धा डिंडिनं ते तपोधनाः ॥ ११ ॥ <br>
वृसिकापाणयः केचित्कमंडलुधराः परे ॥ <br>
गृहीत्वा पादुकाश्चान्ये तस्य धावंति पृष्ठतः ॥ १२ ॥ <br>
डिंडिश्चांतर्हितो भूत्वा त्वामुवाच सुमध्यमाम् ॥ <br>
रोषोपहतचेतस्कान्पश्यैतांस्त्वं तपोधनान् ॥ १३ ॥ <br>
एतस्मात्कारणाद्देवि तव वाक्यान्मयाऽनघे ॥ <br>
न कृतोऽनुग्रहस्तेषां सरोषाणां तपस्विनाम् ॥ १४ ॥ <br>
अत्रांतरे ते मुनयो ह्यपश्यंतो हि डिंडिनम् ॥ <br>
निरानंदं गताः सर्वे द्रष्टुं देवं पितामहम्॥ १५ ॥ <br>
तं दृष्ट्वा विबुधेशानं विरंचिं विगतज्वरम् ॥ <br>
प्रणम्य शिरसा सर्व ऋषयः प्राहुरंजसा ॥ १६ ॥ <br>
भगवन्डिंडि रूपेण कश्चिदस्ति तपोधनः ॥ <br>
विध्वंसनाय दाराणां प्रविष्टः किल भिक्षितुम्॥ १७ ॥ <br>
शप्तोऽस्माभिस्तु दुर्वृत्तस्तस्य लिंगं निपातितम्॥ <br>
तस्मिन्निपतितेऽस्माकं तथैव पतितानि च ॥ १८ ॥ <br>
गतोऽसौ कारणात्तस्मात्तल्लिंगे पतिते वयम् ॥ <br>
निरानंदाः स्थिताः सर्व आचक्ष्वैतद्धि कारणम् ॥१९॥। ॥ <br>
॥ ब्रह्मोवाच ॥ ॥ <br>
अशोभनमिदं कार्यं युष्माभिर्यत्कृतं महत्। <br>
रुद्रस्यातिसुरूपस्य सेर्ष्या ये हन्तुमुद्यताः ॥7.1.308.२०॥ <br>
आसुरीं दानवीं दैवीं यक्षिणीं किंनरीं तथा ॥ <br>
विद्याधरीं च गन्धर्वीं नागकन्यां मनोरमाम् ॥ <br>
एता वरस्त्रियस्त्यक्त्वा युष्मदीयासु तास्वपि ॥ २१ ॥ <br>
आह्लादं कुरुते सर्वे नैव जानीत भो द्विजाः ॥ <br>
त्रैलोक्यनायकां सर्वां रूपातिशयसंयुताम् ॥ २२ ॥ <br>
तां त्यक्त्वा मुनिपत्नीनामाह्लादं कुरुते कथम् ॥ <br>
तया रुद्रो हि विज्ञप्त ऋषीणां कुर्वनुग्रहम् ॥ २३ ॥ <br>
तेन वाक्येन पार्वत्या जिज्ञासार्थं कृतं मनः ॥ <br>
चतुर्द्दशविधस्यापि भूतग्रामस्य यः प्रभुः ॥ २४ ॥ <br>
स शप्तो डिंडिरूपस्तु भवद्भिः करणेश्वरः ॥ <br>
तच्छापाच्छप्तमेवैतत्समस्तं तद्गुणास्पदम् ॥ <br>
देवतिर्यङ्मनुष्याणां निरानंदमिति स्थितम् ॥ २५ ॥ <br>
शापेनानेन भवतां महा दोषः प्रजायते ॥ <br>
आराध्यं नान्यथा लिंगमुन्नतिं यात्यधोगतम् ॥ २६ ॥ <br>
एवमुक्तेऽथ देवेन विप्रा ऊचुः पितामहम् ॥ <br>
द्रष्टव्यः कुत्र सोऽस्माभिः कथयस्व यथास्थितम् ॥ २७ ॥ <br>
॥ ब्रह्मोवाच ॥ ॥ <br>
आस्ते गजस्वरूपेण कुबेराश्रमसंस्थितः ॥ <br>
तत्र गत्वा तमासाद्य तोषयध्वं पिनाकिनम् ॥ ॥ २८ ॥ <br>
एतच्छ्रुत्वा वचस्तस्य सर्वे ते हृष्टमानसाः ॥ <br>
गंतुं प्रवृत्ताः सहसा कोटिसंख्यास्तपोधनाः ॥ २९ ॥ <br>
चिंतयंतः शुभं देशं द्रष्टुं तं गजरूपिणम् ॥ <br>
रुद्रं पितामहाख्यातं कुबेराश्रमवासिनम् ॥ 7.1.308.३० ॥ <br>
क्षुत्कामकंठास्तृषितान्गौरी मत्वा तपोधनान् ॥ <br>
आदाय गोरसं तेषां कारुण्यात्सा पुरः स्थिता ॥ ३१ ॥<br>
असितां कुटिलां स्निग्धामायतां भुजगीमिव ॥<br>
वेणीं शिरसि बिभ्राणा गौरी गोरससंयुता ॥ ३२ ॥ <br>
सा तानाह मुनीन्सर्वान्यन्मया पर्वताहृतम्॥ <br>
कपित्थफलसंगंधं गोरसं त्वमृतोपमम् ॥३३॥  <br>
तयैवमुक्ता विप्रास्तु आहुस्तां विपुलेक्षणाम् ॥ <br>
स्नात्वा च सर्वे पास्यामो गोरसं तु त्वयाहृतम् ॥ ३४ ॥ <br>
ततः श्रुत्वा तथा देव्या स्नानार्थं तीर्थमुत्तमम् ॥ <br>
तप्तोदकेनसंपूर्णं कृतं कुण्डं मनोरमम् ॥ ३५ ॥ <br>
तत्र ते संप्लुताः सर्वे विमुक्ता विपुलाच्छ्रमात्॥ <br>
कृताऽऽह्ना गोरसस्वैव पानार्थं समुपस्थिताः॥३६॥ <br>
पत्रैर्दिवाकरतरोर्विधाय पुटकाञ्छुभान् ॥ <br>
उपविश्य क्रमात्सर्वे ते पिबंति स्म गोरसम् ॥ ३७ ॥ <br>
गोरसेन तदा तेषाममृतेनेव पूरितान्॥ <br>
बुभुक्षितानां पुटकान्मुनीनां तृप्तिकारणात् ॥३८॥ <br>
पुनः पूरयते गौरी पीत्वा ते तृप्तिमागताः॥ <br>
क्षुत्तृषाश्रमनिर्मुक्ताः पुनर्जाता इव स्थिताः ॥३९॥ <br>
स्वस्थचित्तैस्ततो ज्ञात्वा नेयं गोपालिसंज्ञिका ॥ <br>
अनुग्रहार्थमस्माकं गौरीयं समुपागता ॥7.1.308.४०॥ <br>
प्रणम्य शिरसा सर्वे तामूचुस्ते सुमध्यमाम्॥ <br>
उमे कथय कुत्रस्थं द्रक्ष्यामो रुद्रमेकदा ॥ ४१ ॥ <br>
तथोक्तास्ते महात्मानस्तं पश्यत महागजम् ॥ <br>
गजतां च समासाद्य संचरंतं महाबलम् ॥ ४२ ॥ <br>
भवद्भिर्निजभक्त्यायं संग्राह्यो हि यथासुखम् ॥ <br>
ते तद्वचनमासाद्य समेत्यैकत्र च द्विजाः ॥ ॥ ४३ ॥ <br>
पवित्रास्तं गजं द्रष्टुं भावितेनांतरात्मना ॥ <br>
यत्रैकत्र स्थिता विप्रास्तत्र तीर्थं महोदयम् ॥ <br>
संगमेश्वरसंज्ञं तु पूर्वं सर्वत्र विश्रुतम् ॥ ४४ ॥ <br>
ततस्तस्मात्प्रवृत्तास्ते द्रष्टुकामा महागजम् ॥ <br>
कुंडिकाः संपरित्यज्य संनह्यात्मानमात्मना ॥४५॥ <br>
यत्र ताः कुंडिकास्त्यक्तास्तत्तीर्थं कुण्डिकाह्वयम् ॥ <br>
सर्वपापहरं पुंसां दृष्टाऽदृष्टफलप्रदम् ॥ ४६ ॥ <br>
कुबेरस्याश्रमं प्राप्य ततस्ते मुनिसत्तमाः ॥ <br>
नालिकेरवनीसंस्थं ददृशुस्तं द्विपं तदा ॥ ४७ ॥ <br>
करे ग्रहीतुमारब्धाः स्वकरैर्हृष्टमानसाः ॥ <br>
गजस्तान्करसंलग्नान्विचिक्षेप तपोधनान् ॥ ४८ ॥ <br>
काश्चिदंगसमालग्नान्समंताद्भयवर्जितान् ॥ <br>
एवं स तैः पुनः सर्वैर्मशकैरिव चेष्टितम् ॥ ४९ ॥ <br>
क्रीडां करोति विविधां वनसंस्थो हरद्विपः ॥ <br>
तद्रूपं संपरित्यज्य रुद्रो रौद्रगजात्मकम् ॥ 7.1.308.५० ॥ <br>
पुनरन्यच्चकारासौ डिंडिरूपं मनोरमम् ॥ <br>
जयशब्दप्रघोषेण वेदमङ्गलगीतकैः ॥ ५१ ॥ <br>
उन्नामितं पुनस्तेन यत्र लिंगं महोदयम् ॥ <br>
तदुन्नतमिति प्रोक्तं स्थानं स्थानवतां वरम् ॥ ५२ ॥ <br>
गजरूपधरस्तत्र स्थितः स्थाने महाबलः ॥ <br>
गणनाथस्वरूपेण ह्युन्नतो जगति स्थितः ॥ ५३ ॥ <br>
डिंडिरूप धरो भूत्वा रुद्रः प्राह तपोधनान् ॥ <br>
यन्मया भवतां कार्यं कर्तव्यं तदिहोच्यताम् ॥ ५४ ॥ <br>
एवमुक्तस्तु तैरुक्तः सर्वज्ञानक्रियापरैः ॥ <br>
सानन्दाः प्राणिनः संतु त्वत्प्रसादात्पुरा यथा ॥ ५५ ॥ <br>
क्षंतव्यं देवदेवेश कृतं यन्मूढमानसैः ॥ <br>
त्वत्प्रसादात्सुरेशान तत्त्वं सानुग्रहो भव ॥ ५६ ॥ <br>
एवमस्त्विति तेनोक्तास्ते सर्वे विगतज्वराः ॥ <br>
तल्लिंगानुकृतिं लिंगमीजिरे मुनयस्तथा ॥ <br>
चक्रुस्ते मुनयः सर्वे स्तुतिं विगतमत्सराः ॥ ५७ ॥ <br>
क्षमस्व देवदेवेश कुर्वस्माकमनुग्रहम् ॥ <br>
अस्मिँल्लिंगे लयं गच्छ मूलचण्डीशसंज्ञके ॥ <br>
त्रिकालं देवदेवेश ग्राह्या ह्यत्र कला त्वया ॥ ५८ ॥ ॥ <br>
॥ ईश्वर उवाच ॥ ॥ <br>
चण्डी तु प्रोच्यते देवी तस्या ईशस्त्वहं स्मृतः ॥ <br>
तस्य मूलं स्मृतं लिंगं तदत्र पतितं यतः ॥ ५९ ॥ <br>
तस्मात्तन्मूल चण्डीश इति ख्यातिं गमिष्यति ॥ वा<br>
पीकूपतडागानां शतैस्तु विपुलैरपि ॥ 7.1.308.६० ॥ <br>
कृतैर्यज्जायते पुण्यं तत्पुण्यं लिंगदर्शनात् ॥ <br>
ब्रह्माण्डं सकलं दत्त्वा यत्पुण्यफलमाप्नुयात् ॥ ६१ ॥ <br>
तत्पुण्यं लभते देवि मूलचण्डीशदर्शनात् ॥ <br>
तत्र दानानि देयानि षोडशैव नरोत्तमैः ॥ ६२ ॥ <br>
एवं तद्भविता सर्वं यन्मयोक्तं द्विजोत्तमाः ॥ <br>
यात दारुवनं विप्राः सर्वे यूयं तपोधनाः ॥ <br>
मया सर्वे समादिष्टा यात दारुवनं द्विजाः ॥ ६३ ॥ <br>
ततस्तु संप्राप्य महद्वचो मम सर्वे प्रहृष्टा मुनयो महोदयम् ॥ <br>
गत्वा च तद्दारुवनं महेश्वरि पुनश्च चेरुः सुतपस्तपोधनाः ॥ ६४ ॥ <br>
एतस्मात्कारणाद्देवि मूलचण्डीशसंज्ञितम् ॥ <br>
लिंगं पापहरं नृणामर्द्धचन्द्रेण भूषितम् ॥ ६५ ॥ <br>
दोहनी दुग्थदानेन मुनीनां तृषितात्मनाम् ॥ <br>
श्रमापहारं यद्देवि त्वया कृतमनुत्तमम् ॥ <br>
तत्तप्तोदकनाम्ना वा अभूत्कुण्डं धरातले ॥६६ ॥ <br>
ऋषितोयाजले स्नात्वा चण्डीशं यः प्रपूजयेत् ॥ <br>
स प्रचण्डो भवेद्भूमौ भुवनानामधीश्वरः ॥ ६७ ॥ <br>
एतत्संक्षेपतो देवि माहात्म्यं कीर्तितं तव ॥ <br>
मूलचण्डीशदेवस्य श्रुतं पातकनाशनम् ॥ ६८ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये तप्तोदककुण्डोत्पत्तौ मूलचण्डीशोत्पत्तिमाहात्म्यवर्णनंनामाष्टोत्तर त्रिशततमोऽध्यायः ॥ ३०८ ॥<br>
<br>
<br>
</span>
