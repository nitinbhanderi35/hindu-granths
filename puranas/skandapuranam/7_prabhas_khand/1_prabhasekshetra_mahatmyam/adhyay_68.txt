<span style="font-size: 14pt; line-height: 200%">॥ ईश्वर उवाच ॥ ॥ <br>
इति प्रोक्तानि ते देवि वक्त्रलिंगानि पंच वै ॥ <br>
अथ ते संप्रवक्ष्यामि यत्र गौर्यास्तपो वनम्॥ <br>
स्थानं महाप्रभावं हि सुरसिद्धनिषेवितम्॥ १ ॥ <br>
सोमेशात्पूर्वदिग्भागे षष्टिधन्वंतरे स्थितम् ॥ <br>
यत्र देव्या तपस्तप्तं सत्या वै पूर्वजन्मनि ॥ ॥ २ ॥ <br>
कृत्वा च प्रणयात्कोपं मया सार्द्धं वरानने ॥ <br>
प्रभासक्षेत्रमासाद्य संस्थिता सा तपस्विनी ॥ ३ ॥ <br>
॥ देव्युवाच ॥ ॥ <br>
किमर्थं सा परित्यज्य सती त्वां तपसि स्थिता ॥ <br>
कस्मिन्स्थाने स्थिता देवी एतन्मे विस्तराद्वद ॥ ४ ॥ <br>
॥ ईचर.उवाच ॥ ॥ <br>
पुराऽऽसीस्त्वं महादेवि श्यामवर्णा मनस्विनी ॥ <br>
नामार्थं च मया प्रोक्ता कालीति रहसि स्थिता ॥ ५ ॥ <br>
सा श्रुत्वा विस्मयं वाक्यं भृशं रोषपरायणा ॥ <br>
अब्रवीत्परुषं वाक्यं भृकुटी कुटिलानना॥६॥ <br>
यस्मात्कालीत्यहं प्रोक्ता त्वया शंभोऽतिविप्लवात्॥ <br>
तस्माद्यास्यामि गौरीति भविष्यामि च यत्र हि॥७॥ <br>
एवमुक्त्वा महाभागा सखीगणसमावृता॥ <br>
गत्वा प्रभासक्षेत्रं सा प्रतिष्ठाप्य महेश्वरम्॥ <br>
गौरीश्वरेति विख्यातं पूजयंती विधानतः॥८॥ <br>
ततो लिंगसमीपस्था एकपादे स्थिता सती ॥ <br>
लिंगमाराधयंती सा चकार सुमहत्तपः ॥ ९ ॥ <br>
पंचाग्निसाधिका देवी ग्रीष्म जाप्यपरायणा ॥ <br>
वर्षास्वाकाशशयना हेमंते सलिलाशया ॥ 7.1.68.१० ॥ <br>
यथा यथा तपो वृद्धिं याति तस्या महाप्रभा ॥ <br>
तथातथा शरीरस्य गौरत्वं प्रतिपद्यते ॥ ११ ॥ <br>
कालेन महता गौरी सर्वांगेणाथ साऽभवत् ॥ <br>
ततो विहस्य भगवानुवाच शशिशेखरः ॥ १२ ॥ <br>
गौरीति च मुहुर्वाक्यमुत्तिष्ठ व्रज मन्दिरम् ॥ <br>
वरं वरय कल्याणि यत्ते मनसि वर्त्तते ॥ १३ ॥ <br>
गौर्युवाच ॥ ॥ <br>
यो मामत्र स्थितां पश्येन्नारी वा पुरुषोऽथ वा ॥ <br>
स भूयात्सुतसौभाग्यैः सप्तजन्मानि संयुतः ॥ ॥ १४ ॥ <br>
गीतवाद्यादिकं नृत्यं यः कुर्यात्पुरतो मम ॥ <br>
तस्यान्वये न दौर्भाग्यं भूयात्तव प्रसादतः ॥ १५ ॥ <br>
मया प्रतिष्ठितं लिंगं पूर्वमभ्यर्च्य मां ततः॥ <br>
पूजयिष्यति यो भक्त्या स यास्यति परं पदम् ॥ १६ ॥ <br>
गौरीश्वरेति विख्यातं नाम तस्य भवेत्प्रभो ॥ <br>
तथेत्यहं प्रतिज्ञाय तत्र स्थाने स्थितो ऽभवम् ॥ १७ ॥ <br>
देव्या सह महादेवि प्रहृष्टेनांतरात्मना ॥ <br>
अद्यापि अयने प्राप्ते उत्तरे दक्षिणेऽपि वा ॥ १८ ॥ <br>
गौरींस्थानं समभ्येति तत्र देव गुणैर्युतः॥ <br>
तस्मिन्नहनि यस्तत्र विशिष्टानि फलानि च ॥ <br>
संप्रयच्छति विप्रेभ्यस्तस्य पुत्रा भवंति च ॥ १९ ॥ <br>
पुत्रहीना तु या नारी नालिकेरं प्रयच्छति ॥ <br>
पुत्रं सा लभते शीघ्रं सबलं लक्षणान्वितम् ॥ 7.1.68.२० ॥ <br>
घृतेन दीपकं तत्र या नारी संप्रयच्छति ॥ <br>
रक्तवर्त्त्या महादेवि यावत्तस्यैव तंतव ॥ ॥ २१ ॥ <br>
तावज्जन्मांतराण्येव सा सौभाग्यमवाप्नुयात् ॥ २२ ॥ <br>
या नृत्यं कुरुते तत्र भक्त्या परमया युता ॥ <br>
आरोग्यसुखसौभाग्यैः संयुक्ता सा भवेच्चिरम् ॥ २३ ॥ <br>
तत्रांते सुमहत्कुडं तीर्थं स्वच्छोदपूरितम् ॥ <br>
यः स्नानमाचरेत्तत्र मुच्यते सर्वपातकैः ॥ २४ ॥ <br>
यः श्राद्धं कुरुते तत्र पितॄनुद्दिश्य भक्तितः ॥ <br>
स याति परमं स्थानं पितृभिः सह पुण्यभाक् ॥ २५ ॥ <br>
तस्मात्सर्वप्रयत्नेन श्राद्धं तत्र समाचरेत् ॥ <br>
गीतवाद्यादिभिर्नृत्यै रात्रौ  कुर्वीत जागरम् ॥ २६॥ <br>
दंपत्योः परिधानं च तत्र देयं सदक्षिणम् ॥ <br>
यश्चैतत्पठते नित्यं तृतीयायां विशेषतः ॥ <br>
पार्वत्याः पुरतो देवि स सौभाग्यमवाप्नुयात् ]। २७ ॥ <br>
शृणुयाद्वाऽपि यो भक्त्या सम्यग्भक्तिपरायणः ॥ <br>
सोऽपि सौभाग्यमाप्नोति यावज्जीवं न संशयः ॥ २८ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये गौरीतपोवनमाहात्म्यवर्णनंनामाष्टषष्टितमोऽध्यायः ॥ ॥ ६८ ॥ <br>
<br>
<br>
</span>
