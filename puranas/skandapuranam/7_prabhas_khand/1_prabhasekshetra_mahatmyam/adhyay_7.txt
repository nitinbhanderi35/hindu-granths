<span style="font-size: 14pt; line-height: 200%">॥ सूत उवाच ॥ ॥ <br>
एवं तत्र तदा देवी श्रुत्वा माहात्म्यमुत्तमम् ॥ <br>
हर्षोत्कंठितया वाचा पुनः पप्रच्छ शंकरम् ॥ १ ॥ <br>
॥ देव्युवाच ॥ ॥ <br>
देवदेव जगन्नाथ भक्तानुग्रहकारक ॥ <br>
समस्तज्ञानसंपन्न नमस्तेऽस्तु महेश्वर ॥ २ ॥ <br>
नमोऽस्तु वै त्रिपुरप्रहर्त्रे महात्मने तारकमर्दनाय ॥ <br>
नमोऽस्तु ते क्षीरसमुद्र दायिने शिशोर्मुनीन्द्रस्य समाहितस्य ॥३॥ <br>
नमोऽस्तु ते सर्वजगद्विधात्रे सर्वत्र सर्वात्मक सर्वकर्त्रे ॥ <br>
नमो भवायास्तु नमोऽभवाय नमोऽस्तु ते सर्वगताय नित्यम् ॥ ४ ॥ <br>
॥ ईश्वर उवाच ॥ ॥<br>
किं देवि पृच्छसेऽद्यापि सर्वं ते कथितं मया ॥ <br>
संदिग्धमस्ति किंचिच्चेत्पुनः पृच्छस्व भामिनि  ॥ ५ ॥ <br>
॥ देव्युवाच ॥ ॥ <br>
सोमेश्वरेति यन्नाम कस्मिन्काले बभूव तत् ॥ <br>
किं नामाग्रेऽभवल्लिंगं नाम किं भविताऽधुना ॥ ६ ॥ <br>
एवं यस्य प्रभावो वै नोक्तः पूर्वं त्वया विभो ॥ <br>
अन्येषां तीर्थदेवानां माहात्म्यं वर्णितं त्वया ॥ <br>
न त्वीदृशं तु कथितं श्रीसोमेशस्य यादृशम् ॥ ७ ॥ <br>
॥ ईश्वर उवाच ॥ ॥ <br>
पूर्वमेवाहमेवासं स्पर्शलिंगस्वरूपवान् ॥ <br>
न च मां तत्त्वतो वेद जनः कश्चिदिहेश्वरि ॥ ८ ॥ <br>
महाकल्पे तु सञ्जाते ब्रह्मणः प्रति संचरे ॥ <br>
नामभावं भवेदन्यद्देवि लिंगे पुनःपुनः ॥ ९ ॥ <br>
अतीतं ब्रह्मणां षट्कं सप्तमोऽयं प्रजापतिः ॥ <br>
वर्त्तते योऽधुना देवि शतानन्द इति श्रुतः ॥ ॥ 7.1.7.१॥। <br>
अस्मिन्ब्रह्मणि देवेशि संजाते ह्यष्टवार्षिके ॥ <br>
तदा कालात्समारभ्य सोमेश इति विश्रुतः ॥ ११ ॥ <br>
अतीतेषु च देवेशि ब्रह्मसुप्तलयादनु ॥ <br>
बभूवुर्यानि नामानि तानि त्वं शृणु पार्वति ॥ १२ ॥ <br>
आद्यो विरंचिनामासीद्यदा ब्रह्मा पितामहः ॥ <br>
मृत्युञ्जयस्तदा नाम सोमनाथस्य कीर्तितम् ॥ ॥ १३ ॥ <br>
द्वितीयोऽभूद्यदा ब्रह्मा पद्मभूरिति विश्रुतः ॥ <br>
तदा कालाग्निरुद्रेति नाम प्रोक्तं शुभेंऽबिके ॥ १४ ॥ <br>
तृतीयोऽभूद्यदा ब्रह्मा स्वयंभूरिति विश्रुतः ॥ <br>
अमृतेशेति देवस्य तदा नाम प्रकीर्तितम् ॥ १५ ॥ <br>
चतुर्थोऽभूद्यथा ब्रह्मा परमेष्ठीति विश्रुतः ॥ <br>
अनामयेति देवस्य तदा नाम स्मृतं शुभे॥१६॥ <br>
पंचमोऽभूद्यदा ब्रह्मा सुरज्येष्ठ इति स्मृतः॥ <br>
कृत्तिवासेति देवस्य नाम प्रोक्तं तदाम्बिके॥१७॥ <br>
षष्ठश्चाभूद्यदा ब्रह्मा हेमगर्भ इति श्रुतः॥ <br>
तदा भैरवनाथेति नाम देवस्य कीर्तितम्॥१८॥ <br>
अयं यो वर्त्तते ब्रह्मा शतानंद इति स्मृतः ॥ <br>
सोमनाथेति देवस्य वर्तते नाम सांप्रतम्॥१९॥ <br>
अतः परं चतुर्वक्त्रो ब्रह्मा यो भविता यदा ॥ <br>
प्राणनाथेति देवस्य तदा नाम भविष्यति॥7.1.7.२०॥<br>
अतीता ये विधातारो भविष्यंति च येऽधुना॥<br>
तावत्तद्वर्त्तते नाम यावदन्योष्टवार्षिकः ॥ <br>
संध्यासंध्यांशभेदेन विष्ण्वनंतसनातनाः ॥ २१ ॥ <br>
एवं नामानि देवस्य संक्षेपात्कीर्तितानि मे ॥ <br>
विस्तरात्कथितुं नैव शक्यंते कालगौरवात् ॥ २२ ॥ <br>
॥ देव्युवाच ॥ ॥ <br>
आश्चर्यं देवदेवेश यत्त्वया कथितं प्रभो ॥ <br>
पूर्वोक्तानि च नामानि न स्मरंति च मे कथम् ॥२३॥ <br>
एतद्विस्तरतो ब्रूहि कारणं च जगत्पते ॥ <br>
सर्वभूतहितार्थाय ममानुग्रहकाम्यया ॥ २४ ॥ <br>
॥ ईश्वर उवाच ॥ ॥ <br>
कल्पेकल्पे महादेवि अवतारं करोषि यत् ॥ <br>
तेन ते स्मरणं नास्ति प्रभावात्प्रकृतेः प्रिये ॥ २५ ॥ <br>
तत्त्वावरणमध्ये तु तत्राद्या त्वं प्रतिष्ठिता ॥ <br>
साऽवतीर्यांडमध्ये तु मया सार्द्धं वरानने ॥ २६ ॥ <br>
अनुग्रहार्थं लोकानां प्रादुर्भूता पुनःपुनः ॥ <br>
आद्ये कल्पे जगन्माता जगद्योनिर्द्वितीयके ॥ २७ ॥ <br>
तृतीये शांभवीनाम चतुर्थे विश्वरूपिणी ॥ <br>
पञ्चमे नंदिनीनाम षष्ठे चैव गणांबिका ॥ २८ ॥ <br>
विभूतिः सप्तमे कल्पे सुभूतिश्चाष्टमे तदा ॥ <br>
आनन्दा नवमे कल्पे दशमे वामलोचना ॥ २९ ॥ <br>
एकादशे वरारोहा द्वादशे च सुमङ्गला ॥ <br>
कल्पे त्रयोदशे चैव महामाया ह्युदाहृता ॥ 7.1.7.३० ॥ <br>
ततश्चतुर्दशे कल्पेऽनन्तानाम प्रकीर्तिता ॥ <br>
भूतमाता पंचदशे षोडशे चोत्तमा स्मृता ॥ ३१ ॥ <br>
ततः सप्तदशे कल्पे पितृकल्पे तु विश्रुता ॥ <br>
दक्षस्य दुहिता जाता सतीनाम्नी महाप्रभा ॥ ३२ ॥ <br>
अपमानात्तु दक्षस्य स्वां तनूमत्यजत्पुनः ॥ <br>
उमां कलां तु चन्द्रस्य पुरापूर्य च संस्थिता ॥ ३३ ॥ <br>
ततः प्रवृत्ते वाराहे कल्पे त्वं सुरसुन्दरि ॥ <br>
पुनर्हिमवताराध्य दुहिता त्वमतः कृता ॥ ३४ ॥ <br>
ततो देव्यद्भुतं तप्त्वा तपः परमदुश्चरम् ॥ <br>
भर्त्तारं मां पुनः प्राप्य पार्वतीति निगद्यसे ॥ ३५ ॥ <br>
कैलासनिलयश्चाहं त्वया सार्द्धं वरानने ॥ <br>
क्रीडामि तव देवेशि यावत्कल्पावसानकम् ॥३६॥ <br>
इदं चतुर्गुणं प्राप्य द्वापरे विष्णुना सह ॥ <br>
महिषस्य वधार्थाय उत्पन्ना कृष्णपिंगला ॥ ३७ ॥ <br>
कात्यायनीति दुर्गेति विविधैर्नामपर्ययैः ॥ <br>
नवकोटिप्रभेदेन जातासि वसुधातले ॥ ३८ ॥ <br>
यानि ते कल्पनामानि पूर्वमुक्तानि सुन्दरि ॥ <br>
तानि त्रयोदशाकल्पादुदक्तात्कथितानि मे ॥ ३९ ॥ <br>
अतीतानि भविष्याणि वर्त्तमानानि सुन्दरि ॥ <br>
एवं ज्ञेयानि सर्वाणि ब्रह्मकल्पावधि प्रिये ॥ ॥ 7.1.7.४० ॥ <br>
॥ देव्युवाच ॥ ॥ <br>
सोमनाथेति यन्नाम त्वया पूर्वमुदाहृतम् ॥ <br>
तत्कथं निश्चलं नाम मन्यते त्रिपुरांतक ॥ ४१ ॥ <br>
असंख्यत्वाच्च चंद्राणां जन्मनामप्रभेदतः ॥ <br>
मन्वन्तरे तु संजाते युगानामेकसप्ततौ ॥ ४२ ॥ <br>
चंद्रसूर्यादयो देवाः संह्रियंते पुनःपुनः ॥ <br>
सप्तर्षयः सुराः शक्रो मनुस्तत्सूनवो नृपाः ॥ ४३ ॥ <br>
एककालं च सृज्यंते संह्रियंते च पूर्ववत् ॥ <br>
एतन्मे संशयं देव यथावद्वक्तुमर्हसि ॥४४॥ <br>
॥ ईश्वर उवाच ॥ ॥ <br>
साधु पृष्टं त्वया देवि रहस्यं पापनाशनम् ॥ <br>
यन्न कस्यचिदाख्यातं तत्ते वक्ष्याम्यशेषतः ॥४५॥ <br>
अयं यो वर्त्तते ब्रह्मा शतानन्द इति श्रुतः॥ <br>
तस्य चैवाष्टमे वर्षे मनुर्यः प्रथमो भवेत् ॥ ४६ ॥ <br>
तस्मिन्मन्वन्तरे देवि यश्चादौ रोहिणीपतिः ॥ <br>
समुद्रगर्भात्संजातः सलक्ष्मीकौस्तुभादिभिः ॥ ४७ ॥ <br>
तेन चाराधितं लिंगं कालभैरवनामतः ॥ <br>
महता तपसा पूर्वं युगानि च चतुर्द्दशे ॥ ४८ ॥ <br>
तस्याद्भुतं तपो दृष्ट्वा तुष्टोऽहं तस्य सुन्दरि ॥ <br>
वरं वृणीष्वेति मया स च प्रोक्तो निशाकरः ॥ ४९ ॥<br>
&nbsp;सहोवाच तदा देवि भक्त्या संस्तुत्य मां शुभे ॥ 7.1.7.५० ॥ <br>
॥ चंद्र उवाच ॥ ॥ <br>
यदि प्रसन्नो देवेश वरार्हो यदि वाऽप्यहम् ॥ <br>
सोमनाथेति तं नाम भूयाद्ब्रह्मावधि प्रभो ॥ ५१ ॥ <br>
ये केचिद्भवितारोऽन्ये मन्वन्ते शीतरश्मयः ॥ <br>
तेषां भवतु देवेश देवोऽयं कुलदेवता ॥ ॥ ५२ ॥ <br>
आराधयंतु ते सर्वे क्षेत्रेऽस्मिन्संस्थिता विभो ॥ <br>
स्वकीयायुःप्रमाणेन ब्रह्मणः प्रलयादनु ॥ ५३ ॥ <br>
सोमनाथेति ते नाम ब्रह्मांडे सचराचरे ॥ <br>
ख्यातिं प्रयातु देवेश तेजोलिंग नमोऽस्तु ते ॥ ५४ ॥ <br>
॥ ईश्वर उवाच ॥ ॥ <br>
एवमस्त्वित्यहं प्रोच्य पुनर्लिंगे लयं गतः ॥ <br>
एतत्ते कारणं देवि प्रोक्तं सर्वमशेषतः ॥ ५५ ॥ <br>
निःसन्दिग्धं तु संक्षेपात्पुरा पृष्टं यतस्त्वया ॥ <br>
उद्देशमात्रं कथितं श्रीसोमेशगुणान्प्रति ॥ <br>
समुद्रस्येव रत्नानामचिन्त्यस्तस्य विस्तरः ॥ ५६ ॥ <br>
मोहनं तदभक्तानां भक्तानां बुद्धिवर्द्धनम् ॥ <br>
मूढास्ते नैव पश्यंति स्वरूपं मम मोहिताः ॥ ५७ ॥ <br>
॥ देव्युवाच ॥ ॥ <br>
ईदृशं यस्य माहात्म्यं तेजोलिंगस्य शंकर ॥ <br>
कुत्र तिष्ठति तल्लिंगं क्षेत्रे तस्मिन्सुरेश्वर ॥ ५८ ॥ <br>
॥ ईश्वर उवाच ॥ ॥ <br>
शृणु देवि प्रयत्नेन श्रुत्वा चैवावधारय ॥ <br>
प्रभासं परमं देवि क्षेत्रमेतन्मम प्रियम् ॥ ५९ ॥ <br>
देवानामपि संस्थानं तच्च द्वादशयोजनम् ॥ <br>
पंचयोजनमानेन पीठं तत्र प्रकीर्त्तितम् ॥ 7.1.7.६० ॥ <br>
तन्मध्ये मद्गृहं देवि तच्च गव्यूतिमात्रकम् ॥ <br>
समुद्रस्योत्तरे देवि देविकामुखसंज्ञितम् ॥ ६१ ॥ <br>
वज्रिण्याः पूर्वतश्चैव यावन्न्यंकुमती नदी ॥ <br>
चतुष्टयं च विस्तारादायामात्पंचयोजनम् ॥ ६२ ॥ <br>
क्षेत्रपीठमिति प्रोक्तमतो गर्भगृहं शृणु ॥ <br>
समुद्रात्कौरवी यावद्दक्षिणोत्तरमानतः ॥ <br>
पूर्वपश्चिमतो ज्ञेयं गोमुखादाऽऽश्वमेधकम् ॥ ६३ ॥ <br>
एतन्मम गृहं देवि न त्यजामि कदाचन ॥ <br>
तस्य मध्ये स्थितं लिंगं यत्र तत्ते प्रकीर्तितम् ॥ ६४ ॥ <br>
वारुणीं दिशमाश्रित्य सागरस्य च सन्निधौ ॥ <br>
कृतस्मरस्यापरतो धन्वन्तरशतत्रये ॥ ६५ ॥ <br>
लिंगं महाप्रभावं तुं स्वयंभूतं व्यवस्थितम् ॥ <br>
तत्र संनिहितो देवः शंकरः परमेश्वरः॥ ६६ ॥ <br>
एतस्मिन्नन्तरे देवि सोमेशस्य समीपतः ॥ <br>
चतुर्द्दशे विभागे तु धनुषां च शतद्वयम् ॥ ॥ ६७ ॥ <br>
समंतान्मंडलाकारा कर्णिका सा मम प्रिया ॥ <br>
तस्यां ये प्राणिनः सर्वे मृताः कालेन पार्वति ॥ ६८ ॥ <br>
कृमिकीटपतंगाद्या जीवा उत्तम मध्यमाः ॥ <br>
निर्द्धूतकल्मषाः सर्वे यांति लोकं ममापि ते ॥६९॥ <br>
उत्तरं दक्षिणं चापि अयनं न विचारयेत् ॥ <br>
सर्वस्तेषां शुभः कालो ये मृताः क्षेत्रमध्यतः ॥ 7.1.7.७० ॥ <br>
आदिनाथेन शर्वेण सर्वप्राणिहिताय वै ॥ <br>
आद्यतत्त्वान्यथानीय क्षेत्रमेतन्महाप्रभम् ॥ <br>
प्रभासितं महादेवि यत्र सिद्ध्यंति मानवाः ॥७१॥ <br>
हन्यमानोऽपि यो विद्वान्वसेद्विघ्नशतैरपि ॥ <br>
कृतप्रतिज्ञो देवेशि यावज्जीवं सुरेश्वरि ॥ ७२ ॥ <br>
स गच्छेत्परमं स्थानं यत्र गत्वा न शोचति॥ <br>
तस्य क्षेत्रस्य माहात्म्यात्स्थाणोश्चाद्भुतकर्मणः ॥ ७३ ॥ <br>
कृत्वा पापसहस्राणि पश्चात्सन्तापमेति वै ॥ <br>
प्रभासे तु वियुज्येत न सोंऽतकपुरीं व्रजेत् ॥ ॥ ७४ ॥ <br>
ज्ञात्वा कलियुगं घोरं हाहाभूतमचेतनम् ॥ <br>
नियुक्तस्तत्र देवेशि रक्षार्थं विघ्ननायकः ॥ ७५ ॥ <br>
ये तु ब्राह्मणविद्विष्टाः शिवभक्तिवितंडकाः ॥ <br>
ब्रह्मघ्नाश्च कृतघ्नाश्च तथा नैष्कृतिकाश्च ये ॥ ७६ ॥ <br>
लोकद्विष्टा गुरुद्विष्टास्तीर्थायतनकण्टकाः ॥ <br>
सर्वपापरताश्चैव ये चान्ये तु विकुत्सिताः ॥ ७७ ॥ <br>
रक्षणार्थं ह वै तेषां नियुक्तो विघ्ननायकः ॥ <br>
कालाग्निरुद्रपार्श्वे तु रुद्रतुल्यपराक्रमः ॥ ७८ ॥ <br>
क्षेत्रं रक्षति देवेशि पापिष्ठानां नियामकः ॥ <br>
म्रियंते यदि ब्रह्मघ्नास्तथा पातकिनो नराः ॥ ७९ ॥ <br>
क्षेत्रे चास्मिन्वरारोहे तेषां देवि गतिं शृणु ॥ <br>
दशवर्षसहस्राणि दिव्यानि कमलेक्षणे ॥ 7.1.7.८० ॥ <br>
दासी पुत्राश्च जायन्ते तदंते ब्रह्मराक्षसाः ॥ <br>
ततः पापक्षये देवि पुनर्यांति वियोनिताम् ॥५१॥ <br>
तस्मात्सर्वप्रयत्नेन पापं तत्र न कारयेत् ॥ <br>
अन्यत्राऽऽवर्तितं पापं क्षेत्रे चास्मिन्विनश्यति ॥ ८२ ॥ <br>
अस्मिन्पुनः कृतं पापं पैशाचनरकावहम् ॥ <br>
भक्तानुकंपी भगवांस्तिर्यग्योनिगतेष्वपि ॥ ८३ ॥ <br>
ददाति परमं स्थानं न तु  ब्रह्मद्विषां प्रिये॥ <br>
ये च ध्यानं समासाद्य युक्तात्मानः समाहिताः ॥ ८४ ॥ <br>
संनियम्येन्द्रियग्रामं जपंति शतरुद्रियम्॥ <br>
प्रभासे  तु स्थिता देवि ते कृतार्था न संशयः ॥ ८५ ॥ <br>
यदि गच्छेन्नरः कश्चित्प्रभासं क्षेत्रमुत्तमम् ॥ <br>
तमुपायं प्रकुर्वीत निर्गच्छेन्न पुनर्यथा ॥ ८६ ॥ <br>
एतद्गोप्यं वरारोहे न देयं यस्य कस्यचित्॥ <br>
गोपनीयमिदं शास्त्रं यथा प्राणाः स्वकाः प्रिये॥ ८७॥ <br>
येनेदं विहितं शास्त्रं प्रभासक्षेत्रदीपकम्॥ <br>
स शिवश्चैव विज्ञेयो मानुषीं प्रकृतिं स्थितः॥८८॥ <br>
तस्यविग्रहसंस्थोऽहं सदा तिष्ठामि पार्वति॥ <br>
वंदितः पूजितो ध्यातो यथाहं नात्र संशयः ॥ ८९ ॥<br>
कलौ च दुर्ल्लभं देवि प्रभासक्षेत्रमुत्तमम् ॥ <br>
इदानीं तव स्नेहेन विशेषं कथयामि वै ॥ <br>
सत्यंसत्यं पुनः सत्यं त्रिःसत्यं सुरसुन्दरि ॥ ॥ 7.1.7.९० ॥ <br>
यानि लिंगानि भूर्लोके सोमेशस्तेषु मे प्रियः ॥ <br>
अस्मिँल्लिंगे गुणा ये तु ते देवि विदिता मम ॥ ९१ ॥ <br>
अहमेव विजानामि नान्यो वेद कथंचन ॥ <br>
अन्येषु चैव लिंगेषु अहं पूज्यः सुरासुरैः ॥ ९२ ॥ <br>
लिंगं चेमं पुनर्देवि पूजयामो वयं स्वयम् ॥ ९३ ॥ <br>
यस्मिन्काले न वै ब्रह्मा न भूमिर्न दिवाकरः ॥ <br>
सर्वं चैव जगन्नाथ तस्मिन्काले यशस्विनि ॥ ९४ ॥ <br>
इमं लिंगं परं चैव ब्रह्मणः प्रलये तदा ॥ <br>
भाविनीं वृत्तिमास्थाय इदं स्थानं तु रक्षति ॥ ९५ ॥<br>
&nbsp;दशकोट्यस्तु लिंगानां गंगाद्वाराद्वरानने ॥ <br>
आगत्य तानि मध्याह्ने लिंगेऽस्मिन्यांति संलयम् ॥ ९६ ॥ <br>
पृथिव्यां यानि तीर्थानि गगनस्थानि यानि तु ॥ <br>
स्नानार्थमस्य लिंगस्य समागच्छंति सर्वदा ॥ ९७ ॥ <br>
धन्यास्तु खलु ते मर्त्त्याः प्रभासे संव्यवस्थिताः ॥ <br>
सोमेश्वरं ये द्रक्ष्यंति संसारभयमोचनम् ॥ ९८ ॥ <br>
देवि सोमेश्वरं लिंगं ये स्मरिष्यंति भाविताः ॥ <br>
सर्वपापक्षयस्तेषां भविष्यति न संशयः ॥ ९९ ॥ <br>
एतत्स्मृतं प्रियतमं मम देवि नित्यं क्षेत्रं पवित्रमृषिसिद्धगणाभिरम्यम् ॥ <br>
अस्मिन्मृताः सकलजीवमृतोऽपि देवि स्वर्गात्परं समुपयांति न संशयोऽत्र ॥ 7.1.7.१०० ॥ <br>
यं देवा न विजानंति ब्रह्मविष्णुपुरोगमाः ॥ <br>
न सांख्येन न योगेन नैव पाशुपतेन च ॥ १०१ ॥ <br>
कैवल्यं निष्कलं यत्त- दस्मिँल्लिंगे तु लभ्यते ॥ <br>
तावद्भ्रमंति संसारे देवाद्यास्तु यशस्विनि ॥ १०२ ॥ <br>
यावत्सोमेश्वरं देवं न विंदंति त्रिलोचनम् ॥ <br>
क्षेत्रं प्रभासमित्युक्तं क्षेत्रज्ञोऽहं न संशयः ॥ १०३ ॥ <br>
एतं तवोक्तं ननु बोधनाय सोमेश्वरस्यैव महाप्रभावम् ॥ <br>
ये वै पठिष्यंति नरा नितांतं यास्यंति ते तत्पदमिंदुमौलेः ॥ ॥ १०४ ॥ <br>
सोमेश्वरं देववरं मनुष्या ये भक्तिमंतः शरणं प्रपन्नाः ॥ <br>
ते घोररूपे च भयावहे च संसारचक्रे न पुनर्भ्रमंति ॥ १०५ ॥ <br>
ये दक्षिणा मूर्त्तिमुपाश्रिताः स्युर्जपंति नित्यं शतरुद्रियं द्विजाः ॥ <br>
तेऽस्मिन्भवे नैव पुनर्भवंति संसारपारं परमं गता वै ॥ १०६ ॥ <br>
उद्देशमात्रं कथितो मया ते श्रीसोमनाथस्य कृतैकदेशः ॥ <br>
अब्दैरनेकैर्बहुभिर्युगैर्वा न शक्यमेकेन मुखेन वक्तुम् ॥ १०७ ॥ <br>
इति श्रीस्कान्दे महापुराण एकाशीति साहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये श्रीसोमनाथप्रादुर्भाववर्णनंनाम सप्तमोऽध्यायः ॥ ७ ॥ ॥  <br>
<br>
<br>
</span>
