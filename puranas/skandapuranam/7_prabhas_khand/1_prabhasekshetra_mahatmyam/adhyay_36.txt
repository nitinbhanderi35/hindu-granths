<span style="font-size: 14pt; line-height: 200%">॥ देव्युवाच ॥  <br>
यदेतद्भवता प्रोक्तं प्राची सर्वत्र दुर्ल्लभा ॥ <br>
विशेषेण कुरुक्षेत्रे प्रभासे पुष्करे तथा ॥ १ ॥ <br>
कथं प्रभासमासाद्य संस्थिता पापनाशिनी ॥ <br>
माहात्म्यमखिलं तस्याः प्राच्याः पातकनाशनम् ॥ <br>
कथयस्व महेशान यद्यहं ते प्रिया विभो ॥ २ ॥ <br>
॥ ईश्वर उवाच ॥ ॥ <br>
साधु प्रोक्तं त्वया भद्रे प्राची सर्वत्र दुर्लभा ॥ <br>
कुरुक्षेत्रे पुष्करे च तस्मात्प्राभासिकेऽधिका ॥ ३ ॥ <br>
प्रभासे तु महादेवी प्राचीं पापप्रणाशिनीम् ॥ <br>
नापुण्यो वेद देवेशि कर्मनिर्मूलनक्षमाम् ॥ ४ ॥ <br>
ये पिबंति नराः पुण्यां प्राचीं देवीं सरस्वतीम् ॥ <br>
न ते मनुष्या विज्ञेयाः सत्यंसत्यं वरानने ॥ ५ ॥ <br>
धन्यास्ते मुनयस्ते च पुण्यास्ते च तपस्विनः ॥ <br>
ये च सारस्वतं तोयं पिबंत्यहरहः सदा ॥ ६ ॥ <br>
देवास्ते न मनुष्यास्ते नदीस्तिस्र पिबंति ये ॥ <br>
चंद्रभागां च गंगां च तथा देवीं सस्स्वतीम् ॥ ७ ॥ <br>
भुक्त्वा वा यदि वाऽभुक्त्वा दिवा वा यदि वा निशि ॥ <br>
न कालनियमस्तत्र यत्र प्राची सरस्वती ॥ ८ ॥ <br>
प्राचीं सरस्वतीं ये तु पिबंति सततं मृगाः ॥ <br>
तेऽपि स्वर्गं गमिष्यंति यज्ञैर्द्विजवरा यथा ॥ ९ ॥ <br>
सर्वकामप्रपूर्त्यर्थं नृणां तत्क्षेत्रमुत्तमम् ॥ <br>
चिंतामणिसमा देवी यत्र प्राची सरस्वती ॥ 7.1.36.१० ॥ <br>
यथा कामदुघा गावः सर्वकामफलप्रदाः ॥ <br>
तथा स्वर्गापवर्गाभ्यां प्राची देवी सरस्वती ॥ ११ ॥ <br>
अष्टाशीतिसहस्राणि मुनीनामूर्ध्वरेतसाम् ॥ <br>
यत्र स्थितानि संन्यासं तस्मात्किमधिकं स्मृतम् ॥ १२ ॥ <br>
यत्र मंकणकः सिद्धः प्राचीने नियतात्मवान् ॥ <br>
ब्रह्महत्याव्रतं चीर्णं मया यत्र वरानने ॥ १३ ॥ <br>
वृषतीर्थे महापुण्ये प्राचीकूलसमाश्रिते ॥ <br>
निवृत्ते भारते युद्धे तस्मिंस्तीर्थे किरीटिना ॥ <br>
प्रायश्चित्तं पुरा चीर्णं विष्णुना प्रेरितात्मना ॥१४॥ <br>
त्रैलोक्ये सर्वतीर्थानां तत्तीर्थं प्रवरं स्मृतम् ॥ <br>
पापघ्नं पुण्यजननं प्राणिनां पुण्यकीर्त्तिद ॥ १५ ॥ <br>
॥ सूत उवाच ॥ ॥ <br>
आहैवमुक्ते सा देवी शंकरं लोक शंकरम्॥ <br>
प्रायश्चित्तं कथं प्राप्तः पार्थः परपुरंजयः ॥ <br>
ज्ञातिक्षयोद्भवं पापं कथं नाशमगात्प्रभो ॥१६॥ <br>
एवमुक्तः पुनः प्राह विश्वेशो नीललोहितः ॥ <br>
प्रायश्चित्तस्य संप्राप्तः कारणं तद्यथा स्थितम् ॥१७॥ <br>
॥ ईश्वर उवाच ॥ ॥ <br>
शृणुष्वावहिता भद्रे कथां पातकनाशिनीम् ॥ <br>
यां श्रुत्वा मानवो भक्त्या पवित्रात्मा प्रजायते ॥१८॥ <br>
योऽसौ देवि समाख्यातः किरीटी श्वेतवाहनः॥ <br>
स जित्वा कौरवान्सर्वान्संहृत्य हयकुञ्जरान् ॥ १९ ॥ <br>
पश्चात्सुयोधनं हत्वा भीमेन प्रययौ गृहान्॥ <br>
नारायणेन सहितो नरोऽसौ प्रस्थितो रणात्॥ 7.1.36.२० ॥ <br>
द्रष्टुं धर्मसुतं दृष्टः प्रणतः प्रांजलिः स्थितः॥ <br>
स विज्ञाय तदाऽऽयान्तौ नरनारायणावुभौ ॥ २१ ॥ <br>
राजा युधिष्ठिरः प्राह द्वारस्थान्द्वारपालकान् ॥ <br>
भवद्भिरेतावायांतौ निषेध्यौ द्वारसंस्थितौ ॥ २२ ॥ <br>
नर नारायणौ क्रूरौ पापपंकानुलेपिनौ ॥ <br>
एवमेतदिति प्रोक्तौ तौ तदा द्वारमागतौ ॥ २३ ॥ <br>
भवन्तौ नेच्छति द्रष्टुं राजा दुर्नयकारिणौ ॥ <br>
तत्रस्थः पृष्टवान्भूयः प्रतीहारं नरः स्वयम् ॥ २४ ॥ <br>
आवां किं कारणं राजा नेक्षते वशवर्तिनौ ॥ <br>
प्रोवाच प्रणतो राजा ततो द्वाःस्थं पुरःस्थितम् ॥ २५ ॥ <br>
नारायणेन सहितं नरं नरकनिर्भयम् ॥ <br>
दुर्योधनेन सहिता बांधवास्ते यतो हताः ॥ <br>
पितृतुल्याश्च राजानस्तेन वै पापभाजनम् ॥ २६ ॥ <br>
एवमुक्ते तु तेनाथ मुखमालोकितं हरेः ॥ <br>
तेन प्रोक्तमिदं तथ्यं यत्ते राज्ञा प्रभाषितम् ॥ २७ ॥ <br>
एवमुक्ते नरः प्राह पुनरेव जनार्द्दनम् ॥ <br>
कथयस्व कथं पापात्कृष्ण शुद्ध्यामहे वयम् ॥ २८ ॥ <br>
तीर्थस्नानेन मे शुद्धिर्यथा स्यात्तद्वद स्फुटम् ॥ <br>
तच्च गंगादिकं कृष्ण यथाऽस्याघस्य नाशनम् ॥ २९ ॥ ॥ <br>
॥ कृष्ण उवाच ॥ ॥ <br>
मा गयां गच्छ कौंतेय मा गंगां मा च पुष्करम् ॥ <br>
तत्र गच्छ कुरुश्रेष्ठ यत्र प्राची सरस्वती ॥ 7.1.36.३० ॥ <br>
ब्रह्मघ्नाश्च सुरा पाश्च ये चान्ये पापकारिणः ॥ <br>
तत्र स्नात्वा विमुच्यंते यत्र प्राची सरस्वती ॥ ३१ ॥ <br>
नारायणेन प्रोक्तोऽसौ नरस्तद्वचनाद्द्रुतम् ॥ <br>
सहितस्तेन संप्राप्तः प्राचीनं तीर्थमुत्तमम् ॥ ३२ ॥ <br>
त्रिरात्रोपोषितः स्नातस्त्रिकालं नियतात्मवान् ॥ <br>
तेन तस्माद्विनिर्मुक्तः पातकात्पूर्वसंचितात् ॥ ३३ ॥। <br>
विज्ञाय शुद्धमेनं तु राजा धर्मसुतो द्रुतम् ॥ <br>
भ्रातृभिः सहितः प्राप्तस्तं द्रष्टुं नरपुंगवम् ॥ ३४ ॥ <br>
ततस्तं प्रणतं दृष्ट्वा धर्मपुत्रः पुरःस्थितम् ॥ <br>
आलिलिंग प्रहृष्टात्मा पृष्टवांश्चाप्यनामयम् ॥ ३५ ॥ <br>
भीमादिभिर्भ्रातृभिश्च तदा गुरुगणैर्वृतः ॥ <br>
आलिंगितः प्रहृष्टैस्तु नरो गुणगणैर्वृतः ॥ ३६ ॥ <br>
एतद्धि तन्महातीर्थं प्राचीनेति च शब्दितम् ॥ <br>
स्नानक्रमेण मर्त्त्यानामन्येषामपि पावकम् ॥ ३७ ॥ <br>
त्रिरात्रोपोषितः स्नातस्तीर्थेऽस्मिन्ब्रह्महाऽपि यः ॥ <br>
विमुक्तः पातकात्तस्मान्मोदते दिवि रुद्रवत् ॥ ३८ ॥ <br>
प्राचीने देव्यहं नित्यं वसामि सहितस्त्वया ॥ <br>
प्रभासे तु महाक्षेत्रे विशेषात्तत्र भामिनि ॥ ॥ ३९ ॥ <br>
सरस्वत्युत्तरे तीरे यस्त्यजेदात्मनस्तनुम् ॥ <br>
प्राचीने तु वरारोहे न चेहागच्छते पुनः ॥ 7.1.36.४० ॥ <br>
आप्लुतो वाजिमेधस्य फलं प्राप्स्यति पुष्कलम् ॥ <br>
नियमैश्चोपवासैश्च शोषयेद्देहमात्मनः ॥ ४१ ॥ <br>
जलाहारा वायुभक्षाः पर्णाहाराश्च तापसाः ॥ <br>
यथा स्थंडिलगा नित्यं ये चान्यनियमाः पृथक् ॥ ४२ ॥ <br>
एवं मंक्याश्रमे येषां वसतां मृत्युरागतः ॥ <br>
न ते मनुष्या देवास्ते सत्यमेतद्ब्रवीमि ते ॥ ४३ ॥ <br>
अस्मिंस्तीर्थे तु यो दद्यात्त्रुटिमात्रं तु कांचनम्॥ <br>
श्रद्धया द्विजमुख्याय मेरुतुल्यं फलं लभेत् ॥ ४४ ॥ <br>
अस्मिंस्तीर्थे तु ये श्राद्धं करिष्यंति च मानवाः ॥ <br>
एकविंशत्कुलोपेताः स्वर्गं यास्यंति ते ध्रुवम् ॥ ४५ ॥<br>
पितॄणां वल्लभे तीर्थे पिण्डेनैकेन तर्प्पिताः ॥ <br>
ब्रह्मलोकं गमिष्यंति गयाश्राद्धकृतो यथा ॥ ॥ ४६ ॥ <br>
कृष्णपक्षे चतुर्द्दश्यां स्नानं च विहितं सदा ॥ <br>
पिण्याकैंगुदकेनापि पिंडं तत्र ददाति यः ॥ <br>
पितॄणामक्षया तृप्तिः पितृलोकं स गच्छति ॥ ४७ ॥ <br>
भूयश्चान्नं प्रयच्छंति मोक्षमार्गं व्रजंति ते ॥ ४८ ॥ <br>
दधि दद्याद्योऽपि तत्र ब्राह्मणाय मनोरमम् ॥ <br>
सोऽग्निलोकं समासाद्य भुंक्ते भोगान्सुशोभनान्॥ ४९ ॥ <br>
ऊर्णां प्रावरणं योऽपि भक्त्या दद्याद्द्विजोत्तमे ॥ <br>
सोऽपि याति परां सिद्धिं मर्त्यैरन्यैः सुदुर्ल्लभाम् ॥ 7.1.36.५० ॥ <br>
ये चात्र मलनाशाय विशेयुर्मानवा जलम्॥ <br>
गोप्रदानसमं तेषां सुखेन फलमादिशेत् ॥ ५१ ॥ <br>
भावेन यो नरस्तत्र कश्चित्स्नानं समाचरेत् ॥ <br>
सर्वपापविनिर्मुक्तो ब्रह्मलोके महीयते ॥ ५२ ॥ <br>
तर्पणात्पिंडदानाच्च नरकेष्वपि संस्थिताः ॥ <br>
स्वर्गं प्रयांति पितरः सुपुत्रेण हि तारिताः ॥ ५३ ॥ <br>
प्राचीं सरस्वतीं प्राप्य याति तीर्थं हिमालयम्॥ <br>
स करस्थं समुत्सृज्य कूर्परेण समालिहेत् ॥ ५४ ॥ <br>
यंयं काममभिध्याय तस्मिन्प्राणान्परित्यजेत् ॥ <br>
तंतं सकलमाप्नोति तीर्थमाहात्म्ययोगतः ॥ ५५ ॥ <br>
अन्यद्देवि पुरा गीतं गांगेयेन युधिष्ठिरे ॥ <br>
सत्यमेव हि गंगायां वयं जाता युधिष्ठिर ॥ ५६ ॥ <br>
याः काश्चित्सरितो लोके तासां पुण्या सरस्वती ॥ ९७ ॥ <br>
सरस्वती सर्वनदीषु पुण्या सरस्वती लोकसुखावहा सदा ॥ <br>
सरस्वतीं प्राप्य सुदुःखिता नराः सदा न शोचन्ति परत्र चेह च ॥५८ ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये  प्राचीसरस्वतीमाहात्म्यवर्णनंनाम षट्त्रिंशोऽध्यायः ॥ ३६  ॥<br>
<br>
<br>
</span>
