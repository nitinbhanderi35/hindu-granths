<span style="font-size: 14pt; line-height: 200%">ईश्वर उवाच ॥ ॥ <br>
अथ द्वितीयां ते वच्मि शक्तिं देवि क्रियात्मिकाम् ॥ <br>
प्रभासस्थां महादेवीं देवानां प्रीतिदायिनीम् ॥ १ ॥ <br>
सोमेशाद्वायवे भागे षष्टिधन्वतरे स्थिता ॥ <br>
तत्र पीठं महादेवि योगिनीगणवन्दितम् ॥ २ ॥ <br>
तस्मिन्स्थाने स्थितं देवि पातालविवरं महत् ॥ <br>
तस्मिन्महाप्रभे स्थाने रक्षारूपेण संस्थिताम् ॥ ३ ॥ <br>
पातालनिधि निक्षेपदिव्यौषधिरसायनम् ॥ <br>
क्षेत्रमध्ये स्थितं सर्वं तदर्चनरतो लभेत् ॥ ४ ॥ <br>
भैरवीति च तद्देव्याः पूर्वं नाम प्रकीर्त्तितम् ॥ <br>
अस्मिन्पुनश्चांतरे तु अष्टाविंशे चतुर्युगे ॥ <br>
त्रेतायुगमुखे राजा अजापालो बभूव ह ॥ ५ ॥ <br>
तेन चागत्य क्षेत्रेस्मिन्पंचवर्षशतानि च ॥ <br>
भैरवी पूजिता देवी व्याधिग्रस्तेन भामिनि ॥ ६ ॥ <br>
ततः प्रोवाच तं देवी संतुष्टा राजसत्तमम् ॥ <br>
अलं क्लेशेन राजर्षे तुष्टाहं तव भक्तितः ॥ ७ ॥ <br>
इत्युक्तः स तदा राजा कृताञ्जलिपुटः सुधीः ॥ <br>
प्रणम्योवाच तां देवीमानंदास्राविलेक्षणः ॥ ८ ॥ <br>
यदि तुष्टासि मे देवि वरार्हो यदि वाप्यहम् ॥ <br>
सर्वे रोगाः शरीरान्मे नाशं यांतु बहिः कृताः ॥ ९ ॥ <br>
एवमुक्ता तु सा देवी पुनः प्रोवाच तं नृपम् ॥ <br>
सर्वमेव महाराज यथोक्तं ते भविष्यति ॥ 7.1.58.१० ॥ <br>
इत्युक्ते तु तदा देव्या तस्य राज्ञः कलेवरात् ॥ <br>
निर्गता व्याधयस्तत्र अजारूपेण वै पृथक् ॥ ११ ॥ <br>
सहस्राणां तु पञ्चैव नियतं सार्द्धमेव च ॥ <br>
इति वृत्ते महादेव्या पुनः प्रोक्तो नराधिपः ॥१२ ॥ <br>
राजन्नेतानजारूपान्व्याधीन्पालय कृत्स्नशः ॥ <br>
किंकुर्वाणा भविष्यंति तवैवादेशकारिणः ॥ १३ ॥। <br>
अजापालेति ते नाम ख्यातं लोके भविष्यति ॥ <br>
तव नाम्ना मम नाम अजापालेश्वरीति च ॥ <br>
भविष्यति धरापृष्ठे तच्च यावच्चतुर्युगम् ॥ ॥ १४ ॥ <br>
अष्टम्यां च चतुर्द्दश्यां योऽत्र मां पूजयिष्यति ॥ <br>
तस्याष्टगुणमैश्वर्यं दास्ये तुष्टा न संशयः ॥ १५ ॥ <br>
अश्वयुक्छुक्लाष्टम्यां च त्रिः कृत्वा तु प्रदक्षिणाम् ॥ <br>
सोमेशं मध्यतः कृत्वा संस्नाप्याभ्यर्च्य मां पृथक् ॥ <br>
तस्य वर्षत्रयं राजन्न भीः शोको भविष्यति ॥ १६ ॥ <br>
या तु वंध्या भवेन्नारी रोगिणी दुर्भगा तथा ॥ <br>
तयोक्ता नवमी कार्या ममाग्रे तुष्टिवर्द्धिनी ॥ १७ ॥ <br>
॥ ईश्वर उवाच ॥ ॥ <br>
इत्युक्त्वा तु तदा देवी तत्रैवांतर्हिताऽभवत् ॥ <br>
प्रभासक्षेत्रमध्यस्थः स राजातुलविक्रमः ॥ १८ ॥ <br>
पालयामास धर्मात्मा तानजान्व्याधिरूपिणः ॥ <br>
औषधीर्विविधाकारास्तेषां याः पुष्टिहेतवः ॥ १९ ॥ <br>
तत्र वर्षशतं साग्रं पुष्टिं नीता अजाः पृथक् ॥ <br>
महानिधानसंस्थानमजापालेन निर्मिंतम्॥ 7.1.58.२० ॥ <br>
अथ तस्याः प्रसादेन स राजा पृथुविक्रमः ॥ <br>
सप्तद्वीपाधिपो जातः सूर्यवंशविभूषणः ॥ २१ ॥ <br>
॥ देव्युवाच ॥ ॥ <br>
अत्याश्चर्यमिदं देव अजा देव्याः समुद्भवम् ॥ <br>
पुनश्च श्रोतुमिच्छामि तस्य राज्ञोद्भुतं महत् ॥ २२ ॥<br>
कथं राजा स देवेश सप्तद्वीपां वसुन्धराम्॥ <br>
शशास एक एवासौ कथं ते व्याधयः कृताः ॥ २३ ॥ <br>
॥ ईश्वर उवाच ॥ ॥ <br>
पुरा बभूव राजर्षिर्दिलीप इति विश्रुतः ॥ <br>
दीर्घो नाम सुतस्तस्य रघुस्तस्मादजायत ॥ २४ ॥ <br>
अजःपुत्रो रघोश्चापि तस्माद्यश्चातिवीर्यवान् ॥ <br>
स भैरवीं समाराध्य कृत्वा व्याधीनजागणान् ॥२५॥ <br>
पालयामास संहृष्टो ह्यजापालस्ततोऽभवत्॥  <br>
तस्मिन्काले बभूवाथ रावणो राक्षसेश्वरः॥२६॥ <br>
लंकास्थितः सुरगणान्नियुयोज स्वकर्मसु॥ <br>
अखंडमंडलं चन्द्रमातपत्रं चकार ह॥२७॥ <br>
इन्द्रं सेनापतिं चक्रे वायुं पांसुप्रमार्जकम्॥ <br>
वरुणं दूतकर्मस्थं धनदं धनरक्षकम्॥२८॥ <br>
यमं संयमनेऽरीणां युयुजे मन्त्रणे मनुम्॥ <br>
मेघाश्छर्दंति लिंपंति द्रुमाः पुष्पाणि चिक्षिपुः॥२९॥ <br>
सप्तर्षयः शांतिपरा ब्राह्मणाः शंसिनः प्रियः॥<br>
नागा यामककक्षायां गन्धर्वा गीततत्पराः॥7.1.58.३॥। <br>
प्रेक्षणीयेऽप्सरोवृंदं वाद्ये विद्याधरा वृताः॥ <br>
गंगाद्याः सरितः पाने गार्हपत्ये हुताशनः॥३१॥ <br>
विश्वकर्मांगसंस्कारे तेन शिल्पी नियोजितः॥ <br>
तिष्ठंति पार्थिवाः सर्वे पुरः सेवाविधायिनः॥३२॥ <br>
दृश्यंते भास्वरै रत्नैः प्रस्खलंतो विभूषणैः॥ <br>
तान्दृष्ट्वा रावणः प्राह प्रहस्तं प्रतिहारकम्॥३३॥<br>
सेवां कर्त्तुं मम स्थाने ब्रूहि केऽत्र समागताः ॥ <br>
उवाच स प्रणम्याग्रे दण्डपाणिर्निशाचरः ॥ ३४ ॥ <br>
एष काकुत्स्थो मांधाता धुन्धुमारो नलोऽर्जुनः ॥ <br>
ययातिर्नहुषो भीमो राघवोऽयं विदूरथः ॥ ३५ ॥ <br>
एते चान्ये च बहवो राजान इह चागताः ॥ <br>
सेवाकरास्तव स्थाने नाजापाल इहो गतः ॥ ३६ ॥ <br>
रावणः कुपितः प्राह शीघ्रं दूत विसर्जय ॥ <br>
इत्युक्त्वा प्रहितो दूतो धूम्राक्षो नाम राक्षसः॥ ३७ ॥ <br>
धूम्राक्ष गच्छ ब्रूहि त्वमजापालं ममा ज्ञया ॥ <br>
सेवां कर्त्तुं ममागच्छ करं वा यच्छ पार्थिव ॥ ३८ ॥ <br>
अथवा चन्द्रहासेन त्वां करिष्ये विकंधरम् ॥ <br>
रावणेनैवमुक्तस्तु धूम्राक्षो गरुडो यथा ॥ ॥ ३९ ॥ <br>
संप्राप्तस्तां पुरीं रम्यां तव राजकुलं गतः ॥ <br>
ददर्शायांतमेकं स अजापालमजावृतम् ॥ 7.1.58.४० ॥ <br>
मुक्तकेशं मुक्तकच्छं स्वर्णकंबलधारिणम् ॥ <br>
यष्टिस्कंधं रेणुवृतं व्याधिभिः परिवारितम् ॥ ४१ ॥ <br>
निघ्नंतमिव शार्दूलं सर्वोपद्रवनाशनम् ॥ <br>
मह्यामालिख्य नामानि विनिघ्नंतं द्विषां गणम्॥ ४२ ॥ <br>
स्नातं भुक्तं निजस्थाने कृतकृत्यं मनुं यथा ॥ <br>
दृष्ट्वा हृष्टमनाः प्राह धूम्राक्षो रावणोदितम् ॥ ४३ ॥ <br>
अजापालोऽपि साक्षेपं प्रत्यु क्त्वा कारणोत्तरम् ॥ <br>
प्रेषयामास धूम्राक्षं ततः कृत्यं समादधे ॥ ४४ ॥ <br>
ज्वरमाकारयित्वा तु प्रोवाचेदं महीपतिः॥ <br>
गच्छ लंकाधिपस्थानमाचर त्वं यथोदितम् ॥ ४५ ॥ <br>
नियुक्तस्त्वजपालेन ज्वरो दिवि जगाम ह ॥ <br>
गत्वा च कंपयामास रावणं राक्षसेश्वरम् ॥ ४६ ॥ <br>
रावणस्तं विदित्वा तु ज्वरं परमदारुणम् ॥ <br>
प्रोवाच तिष्ठतु नृपस्तेन मे न प्रयोजनम् ॥ ४७ ॥ <br>
ततः स विज्वरो राजा बभूव धनदानुजः ॥ <br>
एवं तस्य चरित्राणि संति चान्यानि कोटिशः ॥ ४८ ॥ <br>
अजापालस्य देवेशि सूर्यवत्त्विट्किरीटिनः ॥ <br>
तेनैषाऽऽराधिता देवी अजापालेन धीमता ॥ <br>
सर्वरोगप्रशमनी सर्वो पद्रवनाशिनी ॥ ४९ ॥ <br>
पूजयेत्तां विधानेन भोगेप्सुर्यदि मानवः ॥ <br>
गंधैर्धूपैरलंकारैर्वस्त्रैरन्यैश्च भक्तितः ॥ 7.1.58.५० ॥ <br>
इति ते कथितं सर्वमजादेव्याः समुद्भवम् ॥ <br>
सर्वदुःखोपशमनं सर्वपातकनाशनम् ॥ ५१ ॥ <br>
इति श्रीस्कान्दे महापुराण एकाशीतिसाहस्र्यां संहिताया सप्तमे प्रभासखण्डे प्रथमे प्रभासक्षेत्रमाहात्म्येऽजापालेश्वरीमाहात्म्यवर्णनंनामाष्टपञ्चाशोऽध्यायः ॥ ५८ ॥ <br>
<br>
<br>
</span>
