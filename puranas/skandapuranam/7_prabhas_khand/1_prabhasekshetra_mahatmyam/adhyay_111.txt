<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि पुष्करारण्यमुत्तमम् ॥ <br>
तस्मादीशानकोणस्थं धनुषां षष्टिभिः स्थितम् ॥ १ ॥ <br>
तत्र कुण्डं महादेवि ह्यष्टपुष्करसंज्ञितम् ॥ <br>
सर्व पापहरं देवि दुष्प्राप्यमकृतात्मभिः ॥ २ ॥ <br>
तत्र कुण्डसमीपे तु पुरा रामेशधीमता  ॥<br>
स्थापितं तन्महालिङ्गं रामेश्वर इति स्मृतम् ॥ ३ ॥ <br>
तस्य पूजनमात्रेण मुच्यते ब्रह्महत्यया ॥ ४ ॥ <br>
॥ श्रीदेव्युवाच ॥ ॥ <br>
भगवन्विस्तराद्ब्रूहि रामेश्वरसमुद्भवम् ॥ <br>
कथं तत्रागमद्रामः ससीतश्च सलक्ष्मणः ॥ ५ ॥ <br>
कथं प्रतिष्ठितं लिङ्गं पुष्करे पापतस्करे ॥ <br>
एतद्विस्तरतो ब्रूहि फलं माहात्म्यसंयुतम् ॥ ६ ॥ <br>
॥ ईश्वर उवाच ॥ ॥ <br>
चतुर्विंशयुगे रामो वसिष्ठेन पुरोधसा ॥ <br>
पुरा रावणनाशार्थं जज्ञे दशरथात्मजः ॥ ७ ॥ <br>
ततः कालान्तरे देवि ऋषिशापान्महातपाः ॥ <br>
ययौ दाशरथी रामः ससीतः सहलक्ष्मणः ॥ ८ ॥ <br>
वनवासाय निष्क्रांतो दिव्यैर्ब्रह्मर्षिभिर्वृतः ॥ <br>
ततो यात्राप्रसंगेन प्रभासं क्षेत्रमागतः ॥ ९ ॥ <br>
तं देशं तु समासाद्य सुश्रांतो निषसाद ह ॥ <br>
अस्तं गते ततः सूर्ये पर्णान्यास्तीर्य भूतले ॥ 7.1.111.१० ॥ <br>
सुष्वापाथ निशाशेषे ददृशे पितरं स्वकम् ॥ <br>
स्वप्ने दशरथं देवि सौम्यरूपं महाप्रभम् ॥ ११ ॥ <br>
प्रातरुत्थाय तत्सर्वं ब्राह्मणेभ्यो न्यवेदयत् ॥ <br>
यथा दशरथः स्वप्ने दृष्टस्तेन महात्मना ॥ १२ ॥ <br>
॥ ब्राह्मणा ऊचुः ॥ ॥ <br>
वृद्धिकामाश्च पितरो वरदास्तव राघव ॥ <br>
दर्शनं हि प्रयच्छंति स्वप्नान्ते हि स्ववंशजे ॥ १३ ॥ <br>
एतत्तीर्थं महापुण्यं सुगुप्तं शार्ङ्गधन्वनः ॥ <br>
पुष्करेति समाख्यातं श्राद्धमत्र प्रदीयताम् ॥ १४ ॥ <br>
नूनं दशरथो राजा तीर्थे चास्मिन्समीहते ॥ <br>
त्वया दत्तं शुभं पिण्डं ततः स दर्शनं गतः ॥ १५ ॥ <br>
॥ ईश्वर उवाच ॥ ॥ <br>
तेषां तद्वचनं श्रुत्वा रामो राजीवलोचनः ॥ <br>
निमंत्रयामास तदा श्राद्धार्हान्ब्राह्मणाञ्छुभान् ॥ १६ ॥ <br>
अब्रवील्लक्ष्मणं पार्श्वे स्थितं विनतकंधरम् ॥ <br>
फलार्थं व्रज सौमित्रे श्राद्धार्थं त्वरयाऽन्वितः ॥ १७ ॥ <br>
स तथेति प्रतिज्ञाय जगाम रघुनंदनः ॥ <br>
आनयामास शीघ्रं स फलानि विविधानि च ॥ १८ ॥ <br>
बिल्वानि च कपित्थानि तिन्दुकानि च भूरिशः ॥ <br>
बदराणि करीराणि करमर्दानि च प्रिये ॥ १९ ॥ <br>
चिर्भटानि परूषाणि मातुलिंगानि वै तथा ॥ <br>
नालिकेराणि शुभ्राणि इंगुदीसंभवानि च ॥ 7.1.111.२० ॥ <br>
अथैतानि पपाचाशु सीता जनकनंदिनी ॥ <br>
ततस्तु कुतपे काले स्नात्वा वल्कलभृच्छुचिः ॥ २१ ॥ <br>
ब्राह्मणानानयामास श्राद्धार्हान्द्विजसत्तमान् ॥ <br>
गालवो देवलो रैभ्यो यवक्रीतोऽथ पर्वतः ॥ २२ ॥ <br>
भरद्वाजो वसिष्ठश्च जावालिर्गौतमो भृगुः ॥ <br>
एते चान्ये च बहवो ब्राह्मणा वेदपारगाः ॥ २३ ॥ <br>
श्राद्धार्थं तस्य संप्राप्ता रामस्याक्लिष्टकर्मणः ॥ <br>
एतस्मिन्नेव काले तु रामः सीतामभाषत ॥ २४ ॥ <br>
एहि वैदेहि विप्राणां देहि पादावनेजनम् ॥ <br>
एतच्छ्रुत्वाऽथ सा सीता प्रविष्टा वृक्षमध्यतः ॥ २५ ॥ <br>
गुल्मैराच्छाद्य चात्मानं रामस्यादर्शने स्थिता ॥ <br>
मुहुर्मुहुर्यदा रामः सीतासीतामभाषत ॥ २६ ॥ <br>
ज्ञात्वा तां लक्ष्मणो नष्टां कोपाविष्टं च राघवम् ॥ <br>
स्वयमेव तदा चक्रे ब्राह्मणार्ह प्रतिक्रियाम् ॥ ॥ २७ ॥ <br>
अथ भुक्तेषु विप्रेषु कृत पिंडप्रदानके ॥ <br>
आगता जानकी सीता यत्र रामो व्यवस्थितः ॥ २८ ॥ <br>
तां दृष्ट्वा परुषैर्वाक्यैर्भर्त्सयामास राघवः ॥ <br>
धिग्धिक्पापे द्विजांस्त्यक्त्वा पितृकृत्यमहोदयम् ॥ <br>
क्व गताऽसि च मां हित्वा श्राद्धकाले ह्युपस्थिते ॥ २९ ॥ <br>
॥ ईश्वर उवाच ॥ ॥ <br>
तस्य तद्वचनं श्रुत्वा भयभीता च जानकी ॥ 7.1.111.३० ॥ <br>
कृताञ्जलिपुटा भूत्वा वेपमाना ह्यभाषत ॥ <br>
मा कोपं कुरु कल्याण मा मां निर्भर्त्सय प्रभो ॥ ३१ ॥<br>
शृणु यस्माद्विभोऽन्यत्र गता त्यक्त्वा तवान्तिकम् ॥ <br>
दृष्टस्तत्र पिता मेऽद्य तथा चैव पितामहः ॥ ३२ ॥ <br>
तस्य पूर्वतरश्चापि तथा मातामहादयः ॥ <br>
अंगेषु ब्राह्मणेन्द्राणामाक्रान्तास्ते पृथक्पृथक् ॥ ३३ ॥ <br>
ततो लज्जा समभवत्तत्र मे रघुनन्दन ॥ <br>
पित्रा तत्र महाबाहो मनोज्ञानि शुभानि च ॥ ३४ ॥ <br>
भक्ष्याणि भक्षितान्येव यानि वै गुणवन्ति च ॥ <br>
स कथं सुकषायाणि क्षाराणि कटुकानि च ॥ <br>
भक्षयिष्यति राजेन्द्र  ततो मे दुःखमाविशत्॥ ३६ ॥ <br>
एतस्मात्कारणान्नष्टा लज्जयाऽहं रघूद्वह ॥ <br>
दृष्ट्वा श्वशुरवर्गं स्वं तस्मात्कोपं परित्यज ॥ ३६ ॥ <br>
तस्यास्तद्वचनं श्रुत्वा विस्मितो राघवोऽभवत् ॥ <br>
विशेषेण ददौ तस्मिञ्छ्राद्धं तीर्थे तु पुष्करे ॥ ३७ ॥ <br>
तत्र पुष्करसान्निध्ये दक्षिणे धनुषां त्रये ॥ <br>
लिंगं प्रतिष्ठयामास रामेश्वरमिति श्रुतम् ॥ ३५ ॥ <br>
यस्तं पूजयते भक्त्या गन्धपुष्पादिभिः क्रमात् ॥ <br>
स प्राप्नोति परं स्थानं य्रत्र देवो जनार्दनः ॥ ३९ ॥ <br>
किमत्र बहुनोक्तेन द्वादश्यां यत्प्रदापयेत् ॥ <br>
न तत्र परिसंख्यानं त्रिषु लोकेषु विद्यते ॥ 7.1.111.४० ॥ <br>
शुक्रांगारकसंयुक्ता चतुर्थी या भवेत्क्वचित् ॥ <br>
षष्ठी वात्र वरारोहे तत्र श्राद्धे महत्फलम् ॥ ४१ ॥ <br>
यावद्द्वादशवर्षाणि पितरश्च पितामहाः ॥ <br>
तर्पिता नान्यमिच्छन्ति पुष्करे स्वकुलोद्भवे ॥ ४२ ॥ <br>
तत्र यो वाजिनं दद्यात्सम्यग्भक्तिसमन्वितः ॥ <br>
अश्वमेधस्य यज्ञस्य फलं प्राप्नोति मानवः ॥ ४३ ॥ <br>
इति ते कथितं सम्यङ्माहात्म्यं पापनाशनम् ॥ <br>
रामेश्वरस्य देवस्य पुष्करस्य च भामिनि ॥ ४४ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये पुष्करमाहात्म्ये रामेश्वरक्षेत्रमाहात्म्यवर्णनंनामैकादशोत्तरशततमोऽध्यायः ॥ १११ ॥ ॥ <br>
<br>
<br>
</span>
