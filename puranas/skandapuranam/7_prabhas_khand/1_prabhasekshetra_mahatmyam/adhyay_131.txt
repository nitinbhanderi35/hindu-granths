<span style="font-size: 14pt; line-height: 200%">॥ श्रीदेव्युवाच ॥ ॥ <br>
यदेतद्भवता प्रोक्तं नालेश्वरमिति श्रुतम् ॥ <br>
ध्रुवेश्वरेति तल्लिंगं कथं वै संबभूव ह ॥ १ ॥ <br>
॥ ईश्वर उवाच ॥ ॥ <br>
शृणु देवि प्रवक्ष्यामि ध्रुवेश्वरमहोदयम् ॥ <br>
यच्छ्रुत्वा मानवो देवि मुच्यते भवबंधनात् ॥ २ ॥ <br>
उत्तानपादनृपतेः पुत्रोऽभूद्ध्रुवसंज्ञितः ॥ <br>
महात्मा ज्ञानसंपन्नः सर्वज्ञः प्रियदर्शनः ॥ ३ ॥ <br>
स कदाचित्समासाद्य प्रभासं क्षेत्रमुत्तमम् ॥ <br>
तताप विपुलं देवि तपः परमदारुणम् ॥ ४ ॥ <br>
दिव्यं वर्षसहस्रं तु प्रतिष्ठाप्य महेश्वरम् ॥ <br>
संपूजयति सद्भक्त्या स्तौति स्तोत्रैः पृथग्विधैः ॥ ५ ॥ <br>
तत्स्तोत्रं ते प्रवक्ष्यामि येनाहं तुष्टिमागतः ॥ ६ ॥ <br>
॥ ध्रुव उवाच ॥ ॥ <br>
कैलासतुंगशिखरं प्रविकम्प्यमानं कैलासशृंगसदृशेन दशाननेन ॥ <br>
यः पादपद्मपरिपीडनया दधार तं शंकरं शरणदं शरणं व्रजामि ॥ ७ ॥ <br>
येनासुराश्चापि दनोश्च पुत्रा विद्याधरोरगगणैश्च वृताः समग्राः ॥ <br>
संयोजिता न तु फलं फलमूलमुक्तास्तं शंकरं शरणदं शरणं व्रजामि ॥ ८ ॥ <br>
यस्याखिलं जगदिदं वशवर्ति नित्यं योऽष्टाभिरेव तनुभिर्भुवनानि भुंक्ते ॥ <br>
यत्कारणं परमकारणकारणानां तं शंकरं शरणदं शरणं व्रजामि ॥९॥ <br>
यः सव्यपाणिकमलाग्रनखेन देवस्तत्पंचमं च सहसैव पुरातिरुष्टः ॥ <br>
ब्राह्मं शिरस्तरुणपद्मनिभं चकर्त तं शंकरं शरणदं शरणं व्रजामि ॥7.1.131.१०॥। <br>
यस्य प्रणम्य चरणौ वरदस्य भक्त्या श्रुत्वा च वाग्भिरमलाभिरतंद्रिताभिः ॥ <br>
दीप्तस्तमांसि नुदति स्वकरैर्विवस्वांस्तं शंकरं शरणदं शरणं व्रजामि ॥ ॥ ११ ॥ <br>
यः पठेत्स्तवमिदं रुचिरार्थं मानवो ध्रुवकृतं नियतात्मा ॥ <br>
विप्रसंसदि सदा शुचिसिद्धः स प्रयाति शिवलोकमनादिम् ॥ १२ ॥ <br>
तस्यैवं स्तुवतो देवि तुष्टोऽहं भावितात्मनः ॥ <br>
पूर्णे वर्षसहस्रांते ध्रुवस्याह महात्मनः ॥ १३ ॥ <br>
पुत्र तुष्टोऽस्मि भद्रं ते जातस्त्वं निर्मलोऽधुना ॥ <br>
दिव्यं ददामि ते चक्षुः पश्य मां विगतज्वरः ॥ १४ ॥ <br>
यच्च ते मनसा किञ्चित्कांक्षितं फलमुत्तमम् ॥ <br>
तत्सर्वं ते प्रदास्यामि ब्रूहि शीघ्रं ममाग्रतः ॥ १५ ॥ <br>
ब्राह्म्यं वा वैष्णवं शाक्रं पदमन्यत्सुदुर्लभम् ॥ <br>
ददामि नात्र संदेहो भक्त्या संप्रीणितस्तव ॥ १६ ॥ <br>
॥ ध्रुव उवाच ॥ ॥ <br>
ब्राह्म्यं वैष्णवं माहेन्द्रं पदमावृत्तिलक्षणम्॥ <br>
विदितं मम तत्सर्वं मनसाऽपि न कामये॥१७॥ <br>
यदि तुष्टोऽसि मे देव भक्तिं देहि सुनिर्मलाम्॥ <br>
अस्मिँल्लिंगे सदा वासं कुरु देव वृषध्वज॥१८॥ <br>
ईश्वर उवाच॥ <br>
इति यत्प्रार्थितं सर्वं तद्दत्तं सर्वमेव हि॥ <br>
स्थानं च तस्य तद्ध्रौव्यं तद्विष्णोः परमं पदम्॥१९॥<br>
श्रावणस्य त्वमावास्यां यस्तल्लिंगं प्रपूजयेत् ॥ <br>
आश्वयुक्पौर्णमास्यां वा सोऽश्वमेधफलं लभेत् ॥ 7.1.131.२० ॥ <br>
अपुत्रो लभते पुत्रं धनार्थी लभते धनम् ॥ <br>
रूपवान्सुभगो भोगी सर्वशास्त्रविशारदः ॥ <br>
हंसयुक्तविमानेन रुद्रलोके महीयते ॥ २१ ॥ <br>
असुरसुरगणानां पूजितस्य ध्रुवस्य कथयति कमनीयां कीर्तिमेतां शृणोति ॥ <br>
सकलसुखनिधानरुद्रलोकं सुशांतः सुरगणदनुनाथैरर्चितं यात्यनंतम् ॥ २२ ॥ <br>
इति श्रीस्कांदे महापुराण एका शीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये ध्रुवेश्वरमाहात्म्यवर्णनंनामैकत्रिंशदुत्तरशततमो ऽध्यायः ॥१३१॥ <br>
<br>
<br>
</span>
