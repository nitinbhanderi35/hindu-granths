<span style="font-size: 14pt; line-height: 200%">। ईश्वर उवाच ॥ ॥ <br>
ततो गच्छेन्महादेवि धर्मराजप्रतिष्ठितम् ॥ <br>
यमेश्वरं महादेवं तस्यै वोत्तरतः स्थितम् ॥ १ ॥ <br>
यदा शप्तो धर्मराजश्छायया वरवर्णिनि ॥ <br>
तदा तस्यापतत्पादः स च दुःखान्वितोऽभवत् ॥ २ ॥ <br>
ततः प्राभासिके क्षेत्रे तपस्तेपे महातपाः ॥ <br>
स्थापयामास लिंगं तु तत्र देवस्य शूलिनः ॥ ३ ॥ <br>
तस्य तुष्टो महादेवस्ततः प्रत्यक्षतां गतः ॥ <br>
अब्रवीद्धर्म भद्रं ते वरं वरय चेप्सितम् ॥ ४ ॥ <br>
तदाऽब्रवीद्धर्मराजः पादः प्रपतितो मम ॥ <br>
प्रसादात्तव देवेश जायतां पुनरेव हि ॥ ५ ॥ <br>
एतल्लिंगं सुरश्रेष्ठ यन्मया निर्मितं तव ॥ <br>
एतद्ये भक्तिसंयुक्ताः पश्यंति प्राणिनो भुवि ॥ ६ ॥ <br>
तेषां तव प्रसादेन भूयात्पापविमोक्षणम् ॥ ७ ॥ <br>
एवं भविष्यतीत्युक्ता ह्यन्तर्धानं गतो हरः ॥ <br>
यमोऽपि लब्धपादस्तु पुनरेव दिवं ययौ ॥ ८ ॥ <br>
तस्मिन्दृष्टे सुरश्रेष्ठ यमलोकसमुद्भवम् ॥ <br>
न भयं विद्यते नृणामपि दुष्कृतकारिणाम् ॥ ॥ ९ ॥ <br>
भ्रातृद्वितीयासंयोगे स्नात्वा पुष्करिणीजले ॥ <br>
यमेश्वरसमीपस्थो यमेशमवलोकयेत् ॥ 7.1.146.१० ॥ <br>
तिलपात्रं प्रदातव्यं दीपं गाः कांचना दिकम् ॥ <br>
यमदेवं समुद्दिश्य मुच्यते सर्वपातकैः ॥ ११ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये यमेश्वरमाहात्म्यवर्णनंनाम षट्चत्वारिंशदुत्तरशततमोऽध्यायः ॥ १४६ ॥ ॥ छ ॥ <br>
<br>
</span>
