<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि शाकल्येश्वरमुत्तमम् ॥ <br>
दैत्यसूदनवायव्ये धनुषां त्रिंशता स्थितम् ॥ १ ॥ <br>
शाकल्येन महादेवि पूजितं सर्वकामदम्॥ <br>
शाकल्योनाम राजर्षिर्यत्र तप्त्वा महत्तपः ॥२॥ <br>
समाराध्य महादेवं प्रत्यक्षीकृतवान्भवम् ॥ <br>
लिंगेऽवतारयामास प्रसन्नं तं महेश्वरम् ॥ ३ ॥ <br>
तस्मिन्दृष्टे वरारोहे सप्तजन्मकृतं नृणाम् ॥ <br>
पापं प्रणश्यते शीघ्रं तमः सूर्योदये यथा ॥ ४ ॥ <br>
तत्राष्टम्यां चतुर्द्दश्यां स्नापयेत्पयसा शिवम् ॥ <br>
पूजयेच्च विधानेन गन्धपुष्पादिभिः क्रमात् ॥ ५ ॥ <br>
हिरण्यं तत्र दातव्यं सम्यग्यात्राफलेप्सुभिः ॥ <br>
चत्वारि तस्य नामानि कथ्यमानानि मे शृणु ॥ ६ ॥ <br>
आदौ कृतयुगे देवि कीर्तितो भैरवेश्वरः ॥ <br>
ततः सावर्णिमनुना सम्यगाराधितः प्रिये ॥ ७ ॥ <br>
सावर्णिकेश्वरं नाम त्रेतायां तस्य संज्ञितम् ॥ <br>
ततस्तु द्वापरे देवि गालवेन महात्मना ॥ <br>
सम्यगाराधितस्तत्र लिंगरूपीवृषध्वजः ॥ ८ ॥ <br>
तृतीयं तस्य देवस्य गालवेश्वरसंज्ञितम् ॥ <br>
कलौ युगे तु संप्राप्ते शाकल्योनाम वै मुनिः ॥ ९ ॥ <br>
यत्र सिद्धिमनुप्राप्त ऐश्वर्यं चाणिमादिकम्॥ <br>
शाकल्येश्वरनामेति ततः ख्यातं तुरीयकम् ॥ 7.1.74.१० ॥ <br>
एवं चातुर्युगं नाम तस्य लिंगस्य कीर्तितम् ॥ <br>
पापघ्नं पुण्यदं नॄणां कीर्त्तितं सर्वकामदम् ॥ ११ ॥ <br>
तस्यैव देवदेवस्य क्षेत्रोत्पत्तिं शृणु प्रिये ॥ १२ ॥ <br>
अष्टादशधनुर्देवि समंतात्परिमण्डलम् ॥ <br>
महापापहरं देवि तत्र क्षेत्रनिवासिनाम्॥ १३ ॥ <br>
कृमिकीटपतंगानां तिरश्चामपि मोक्षदम् ॥ <br>
यत्र कूपादितोयेषु जलं सारस्वतं स्मृतम् ॥ १४ ॥ <br>
यत्र तत्र नरः स्नात्वा स्वर्गलोके महीयते ॥ <br>
अश्वमेधसहस्रस्य वाजपेयशतस्य च ॥ १५ ॥ <br>
तत्फलं समवाप्नोति तस्य लिंगस्य दर्शनात् ॥ <br>
सोमपर्वणि संप्राप्ते यस्तत्र शुचिरात्मवान् ॥ १६ ॥ <br>
अघोरं च जपेत्सम्यगाज्यहोमसमन्वितम् ॥ <br>
तल्लिंगस्य समीपस्थो यावन्मासावधिः प्रिये ॥ १७ ॥ <br>
महापातकयुक्तोऽपि युक्तो वाऽप्युपपातकैः ॥ <br>
स सर्वां लभते सिद्धिमुत्तमां वरवर्णिनि ॥ १८ ॥ <br>
कामिकं तत्स्मृतं लिंगं सर्वकामफलप्रदम् ॥ <br>
अघोर वक्त्रं देवस्य तत्रस्थं भैरवं महत्॥ १९ ॥ <br>
भैरवेश्वरनामेति पूर्वं ख्यातमभूद्भुवि ॥ <br>
अस्मिन्युगे तु संप्राप्ते शाकल्येश्वरनामकम् ॥7.1.74.२०॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये शाकल्येश्वरमाहात्म्यवर्णनंनाम चतुःसप्ततितमोऽध्यायः ॥ ॥ ७४ ॥ ॥ ध ॥ <br>
<br>
</span>
