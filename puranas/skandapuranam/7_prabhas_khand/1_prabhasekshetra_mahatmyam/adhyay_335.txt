<span style="font-size: 14pt; line-height: 200%">॥ ईश्वर उवाच ॥ ॥ <br>
ततः पश्चिमतो गच्छेन्न्यंकुमत्यास्तटे शुभे ॥ <br>
दक्षिणां दिशमाश्रित्य स्थितं तीर्थं महाप्रभम् ॥ १ ॥ <br>
शंखावर्त्तमितिख्यातं यत्र चित्रांकिता शिला ॥ <br>
स्वयंभूता महादेवि रक्तगर्भा सुशोभना ॥ २ ॥ <br>
छिन्ने त्वद्यापि तत्रैव सुरक्तं संप्रदृश्यते ॥ <br>
विष्णुक्षेत्रं हि तत्प्रोक्तं शंखो यत्र हतः पुरा ॥ ३ ॥ <br>
वेदापहारी देवेशि विष्णुना प्रभविष्णुना ॥ <br>
कृतं शखोदकं तीर्थं शंखाकारं तु दृश्यते ॥ ४ ॥ <br>
तत्र स्नात्वा नरो देवि मुच्यते ब्रह्महत्यया ॥ <br>
सप्त जन्मानि विप्रत्वं शूद्रस्यापि प्रजा यते ॥ ५ ॥ <br>
पूर्वं तत्रैव गत्वा च ततो रुद्रगयां व्रजेत् ॥ <br>
गोदानं तत्र देयं तु सम्यग्यात्राफलेप्सुभिः ॥ ६ ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये शंखावर्त्ततीर्थमाहात्म्यवर्णनंनाम पञ्चत्रिंशदुत्तरत्रिशत तमोऽध्यायः ॥ ३३५ ॥ <br>
<br>
</span>
