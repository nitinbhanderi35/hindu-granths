<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि गंगां त्रिपथगामिनीम् ॥ <br>
संगालेशादथैशान्यां धनुषां सप्तके स्थिताम्॥ १ ॥ <br>
तस्यां त्रिनेत्रा मत्स्याः स्युर्नित्यमांभसिकाः प्रिये ॥ <br>
कलौयुगेऽपि दृश्यंते सत्यंसत्यं मयोदितम् ॥ २ ॥ <br>
तस्यां स्नात्वा महादेवि मुच्यते पञ्चपातकैः ॥ ३ ॥ <br>
॥ सूत उवाच ॥ ॥ <br>
तस्य तद्वचनं श्रुत्वा विस्मिता गिरिजा सती ॥ <br>
उवाच तं द्विजश्रेष्ठाः प्रचलच्चंद्रशेखरम् ॥४॥ <br>
॥ पार्वत्युवाच ॥ ॥ <br>
कथं तत्र समायाता गंगा त्रिपथगामिनी ॥ <br>
कथं त्रिनेत्राः संजाता मत्स्या आंभसिकाः शिव ॥ ५ ॥ <br>
एतद्विस्तरतो ब्रूहि यद्यहं ते प्रिया विभो ॥ ६ ॥ <br>
॥ ईश्वर उवाच ॥ ॥ <br>
शृणु देवि प्रवक्ष्यामि यदि पृच्छसि मां शुभे ॥ <br>
आस्तिकाः श्रद्दधानाश्च भवंतीति मतिर्मम ॥ ७॥ <br>
यदा शप्तो महादेवो ह्यज्ञानतिमिरावृतैः ॥ <br>
ऋषिभिः कोपयुक्तैश्च कस्मिंश्चित्कारणांतरे ॥ ८ ॥ <br>
तदा ते मुनयः सर्वे शप्तं ज्ञात्वा महेश्वरम् ॥ <br>
निरानंदं जगत्सर्वं दृष्ट्वा चात्मानमेव च ॥ ९ ॥  <br>
आराध्य परमेशानं दधतं गजरूपकम् ॥ <br>
उन्नतं स्थानमानीय सानंदं चक्रिरे द्विजाः ॥ 7.1.304.१० ॥ <br>
ततः प्रभृति सर्वे ते शिवद्रोहकरं परम् ॥ <br>
आत्मानं मेनिरे नित्यं प्रसन्नेऽपि महेश्वरे ॥ ११ ॥ <br>
महोदयान्महातीर्थं सर्व आगत्य सत्वरम् ॥ <br>
तपस्तेपुर्महाघोरं संगालेश्वरसन्निधौ ॥ १२ ॥ <br>
संगालेश्वरनामानं सर्वे पूज्य यथाविधि ॥ <br>
भृगुरत्रिस्तथा मंकिः कश्यपः कण्व एव च ॥ १३ ॥ <br>
गौतमः कौशिकश्चैव कुशिकश्च महातपाः ॥ <br>
शूकरोऽथ भरद्वाजो भार्गविश्च महातपाः ॥ १४ ॥ <br>
जातूकर्ण्यो वसिष्ठश्च सावर्णिश्च पराशरः ॥ <br>
शांडिल्यश्च पुलस्त्यश्च वत्सश्चैव महातपाः ॥ १५ ॥ <br>
एते चान्ये च बहवो ह्यसंख्याता महर्षयः ॥ १६ ॥ <br>
संगालेश्वरमासाद्य प्रभासे पापनाशने ॥ <br>
तपः कुर्वंति सततं प्रतिष्ठाप्य महेश्वरम् ॥ १७ ॥ <br>
ततः कालेन महता ते सर्वे मुनिपुंगवाः ॥ <br>
ध्यानात्त्रिलोचनस्यैव अदृष्टे तु महेश्वरे ॥ १८ ॥ <br>
त्रिनेत्रत्वमनुप्राप्तास्तपोनिष्ठास्तपोधनाः ॥ <br>
परस्परं वीक्षमाणास्त्रिनेत्रस्याभिशंकया ॥ १९ ॥ <br>
स्तुवंति विविधैः स्तोत्रैर्मन्यमाना महेश्वरम् ॥ <br>
ज्ञात्वा ध्यानेन देवस्य त्रिनेत्रत्वमुपागताः ॥ 7.1.304.२० ॥ <br>
चकुरुग्रं तपस्ते तु पूजां देवस्य शूलिनः ॥ <br>
तेषु वै तप्यमानेषु कृपाविष्टो महेश्वरः ॥ २१ ॥ <br>
उवाच तान्मुनीन्सर्वाञ्छृणुध्वं वरमुत्तमम्॥ <br>
प्रसन्नोऽहं मुनिश्रेष्ठास्तपसा पूजयापि च ॥ २२ ॥ <br>
॥ ऋषय ऊचुः ॥ ॥ <br>
यदि प्रसन्नो देवेश वरं नो दातुमर्हसि ॥ <br>
गंगामानय वेगेन ह्यभिषेकाय नो हर ॥ २३ ॥ <br>
तस्यां कृताभिषेकास्तु तव द्रोहकरा वयम् ॥ <br>
अज्ञानभावात्पूतत्वं यास्यामः पृथिवीतले ॥ २४ ॥ ॥ <br>
॥ ईश्वर उवाच ॥ ॥ <br>
यूयं पवित्रकरणाः पावनानां च पावनाः ॥ <br>
गंगां चैवानयिष्यामि युष्माकं चित्ततुष्टये ॥ २५ ॥ <br>
पावित्र्याद्भवतां जातं त्रैनेत्र्यं मुनिसत्तमाः ॥ <br>
एवमुक्त्वा ततः शंभुर्ध्यानस्तिमितलोचनः ॥ <br>
सस्मार क्षणमात्रेण गंगां मीनकुलावृताम् ॥ २६ ॥ <br>
स्मृतमात्रा तदा देवी गंगा त्रिपथगामिनी ॥ <br>
भित्वा भूमितलं प्राप्ता तत्र मीनकुलावृता ॥ २७ ॥ <br>
ऋषिभिश्च यदा दृष्टा गंगा मीनयुता शुभा ॥ <br>
दृष्टमात्रास्तु ते मत्स्यास्त्रिनेत्रत्वमुपागताः ॥ २८ ॥ <br>
॥ ईश्वर उवाच ॥ ॥ <br>
युष्माकं दर्शनाद्विप्रास्त्रिनेत्रत्वमुपागताः ॥ <br>
एतन्निदर्शनं सर्वं लोकानां च प्रदर्शनम् ॥ २९ ॥ ॥। <br>
॥ ऋषय ऊचुः ॥ ॥ <br>
अस्मिन्कुंडे महादेव मत्स्यानां संततिः सदा ॥ <br>
त्रिनेत्रा त्वत्प्रसादेन भूयात्सर्वा युगेयुगे ॥ 7.1.304.३० ॥ <br>
अस्मिन्कुंडे समागत्य नरः स्नानं करोति यः ॥ <br>
ददाति हेम विप्राय गाश्च वस्त्रं तथा तिलान् ॥ ३१ ॥ <br>
अमावास्यां विशेषेण त्रिनेत्रः स प्रजायताम् ॥ <br>
एवं भविष्यतीत्युक्त्वा ह्यन्तर्धानं गतो हरः ॥ ३२ ॥ <br>
ब्राह्मणास्तुष्टिसंयुक्ता गताः सर्वे महोदयम् ॥ ३३ ॥ <br>
एतत्ते कथितं देवि गंगामाहात्म्यमुत्तमम् ॥ <br>
श्रुतं पापप्रशमनं सर्वकामफलप्रदम् ॥ ३४ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये संगालेश्वरसमीपवर्ति गंगामाहात्म्यवर्णनंनाम चतुरुत्तरत्रिशततमोऽध्यायः ॥ ३०४  <br>
<br>
<br>
</span>
