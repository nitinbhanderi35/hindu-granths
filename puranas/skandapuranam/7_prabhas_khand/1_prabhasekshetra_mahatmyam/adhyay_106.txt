<span style="font-size: 14pt; line-height: 200%">॥ देव्युवाच ॥ ॥ <br>
एवमद्वैतभावेन यद्ब्रह्म परिकीर्तितम् ॥ <br>
तस्य पूजा विधानं मे कथयस्व यथार्थतः ॥ १ ॥ <br>
क्षेत्रे प्राभासिके देव बालरूपी पितामहः ॥ <br>
स कथं पूज्यते लोकैः परब्रह्मस्वरूपवान् ॥ २ ॥ <br>
के मन्त्राः किं विधानं तद्बाह्मणास्तत्र कीदृशाः ॥ <br>
तत्र स्थितानां विप्राणां कथं क्षेत्रफलं भवेत् ॥ ३ ॥ <br>
कतिप्रकारास्ते विप्रास्तत्र क्षेत्रनिवासिनः ॥ <br>
किमाचारा महादेव किंशीलाः किंपरायणाः ॥ ४ ॥ <br>
एतद्विस्तरतो ब्रूहि ब्राह्मणानां महोदयम् ॥ ५ ॥ <br>
॥ ईश्वर उवाच ॥ ॥ <br>
साधुसाधु महादेवि सम्यक्प्रश्नविशारदे ॥ <br>
शृणुष्वैकमना भूत्वा माहात्म्यं विप्रदैवतम् ॥ ६ ॥ <br>
यच्छ्रुत्वा मानवो देवि मुच्यते सर्वपातकैः ॥ <br>
ये केचित्सागरांतायां पृथिव्यां कीर्तिता द्विजाः ॥ ७ ॥ <br>
तद्रूपं मम देवेशि प्रत्यक्षं धरणीतले ॥ प्रत्यक्षं ब्राह्मणा देवाः परोक्षं दिवि देवताः ॥ ८ ॥ <br>
ब्राह्मणा मत्प्रिया नित्यं ब्राह्मणा मामकी तनुः ॥ <br>
यस्तानर्चयते भक्त्या स मामर्चयते सदा ॥ ९ ॥ <br>
यस्तांस्तोषयते भक्त्या स च मां परितोषयेत् ॥7.1.106.१॥। <br>
ये ब्राह्मणाः सोऽहमसंशयं प्रिये तेष्वर्चितेष्वर्चितोऽहं भवेयम् ॥ <br>
तेष्वेव तुष्टेष्वहमेव तुष्टो वैरं च तैर्यस्य ममापि वैरम् ॥ ११ ॥ <br>
यश्चन्दनैः सागरुगन्धमाल्यै रभ्यर्चयेच्छैलमयीं ममार्चाम्॥<br>
असौ न मामर्चयतेर्चयन्वै विप्रार्चनादर्चित एव चाहम् ॥ १२ ॥ <br>
यावंतः पृथिवीमध्ये चीर्णवेदव्रता द्विजाः ॥ <br>
अचीर्णव्रतवेदा वा तेऽपि पूज्या द्विजाः प्रिये ॥ १३ ॥<br>
न ब्राह्मणान्परीक्षेत श्राद्धे क्षेत्रनिवासिनः ॥ <br>
सुमहान्परिवादोऽस्य ब्राह्मणानां परीक्षणे ॥ १४ ॥ <br>
काणाः खञ्जाश्च कृष्णाश्च दरिद्रा व्याधितास्तथा ॥ <br>
सर्वे श्राद्धे नियोक्तव्या मिश्रिता वेदपारगैः ॥ १५ ॥ <br>
ब्राह्मणा जातितः पूज्या वेदाभ्यासात्ततः परम् ॥ <br>
ततोर्थं हव्यकव्येषु न निन्द्या ब्राह्मणाः क्वचित् ॥ १६ ॥ <br>
काणान्कुण्टांश्च कुब्जाश्च दरिद्रान्व्याधितानपि॥ <br>
नावमन्येद्द्विजान्प्राज्ञो मम रूपं यतः स्मृतम् ॥ १७ ॥<br>
बहवो हि न जानंति नरा ज्ञानबहिष्कृताः ॥ <br>
यथाहं द्विजरूपेण चरामि पृथिवीमिमाम् ॥ १८ ॥ <br>
मद्रूपान्घ्नन्ति ये विप्रान्विकर्म कारयंति च ॥ <br>
अप्रेषणे प्रेषयंति दासत्वं कारयन्ति च ॥ १९ ॥ <br>
मृतांस्तान्करपत्रेण यमदूता महाबलाः ॥ <br>
निकृंतंति यथा काष्ठं सूत्रमार्गेण शिल्पिनः ॥ 7.1.106.२० ॥<br>
ये चैवाश्लक्ष्णया वाचा तर्जयन्ति नराधमाः ॥ <br>
वदंति परुषं क्रोधात्पादेन निहनंति च ॥ २१ ॥ <br>
मृतांस्तान्यमलोका हि निहत्य धरणीतले ॥ <br>
क्रूरपादेन चाक्रम्य क्रोधसंरक्तलोचनाः ॥ २२ ॥ <br>
अग्निवर्णैश्च संदंशैर्जिह्वामुद्धरते यमः ॥ <br>
ये नु विप्रान्निरीक्षन्ते पापाः पापेन चक्षुषा ॥ २२ ॥ <br>
अब्रह्मण्यास्तु ते बाह्या नित्यं ब्रह्मद्विषो नराः ॥ <br>
तेषां घोरा महाकाया वज्रतुंडा भयानकाः ॥ <br>
उद्धरंति मुहूर्तेन चक्षुः काका यमाज्ञया ॥ २४ ॥ <br>
यस्ताडयति विप्रं वै क्षते कुर्याद्धि शोणितम् ॥ <br>
अस्थिभंगं च वा कुर्यात्प्राणैर्वापि वियोजयेत् ॥२५॥ <br>
ब्रह्मघ्नः स तु विज्ञेयो न तस्मै निष्कृतिः स्मृता ॥ <br>
पञ्चाशत्कोटिसंख्येषु नरकेष्वनुपूर्वशः ॥ २६ ॥ <br>
स बहूनि सहस्राणि वर्षाणि पच्यते भृशम्॥ <br>
तस्माद्विप्रो वरारोहे नमस्कार्यो नृभिः सदा॥ २७ ॥ <br>
अन्नपानप्रदानैस्तु पूज्या हि सततं द्विजाः ॥ <br>
सर्वेषां चैव दानानां विप्राः सर्वेऽधिकारिणः ॥ २८ ॥ <br>
नान्यः समर्थो देवेशि गृह्णन्यात्यधमां गतिम् ॥ <br>
तपसा पावितो देवि ब्राह्मणो धृतकिल्विषः ॥ २९ ॥ <br>
न सीदेत्प्रतिगृह्णानः पृथिवीमनुसागराम्॥ <br>
नास्ति किंचिन्महादेवि दुष्कृतं ब्राह्मणस्य तु ॥ 7.1.106.३० ॥ <br>
यस्तु स्थितः सदाऽध्यात्मे नित्यं सद्भावभावितः ॥ <br>
ब्राह्मणो हि महद्भूतं जन्मना सह जायते ॥ ३१ ॥ <br>
लोके लोकेश्वराश्चापि सर्वे ब्राह्मणपूजकाः ॥ <br>
ततस्तान्नावमन्येत यदीच्छेज्जीवितं चिरम् ॥ ३२ ॥ <br>
ब्राह्मणाः कुपिता हन्युर्भस्मीकुर्युः स्वतेजसा ॥ <br>
लोकानन्यान्सृजेयुश्च लोकपालांस्तथाऽपरान् ॥ ३३ ॥ <br>
अपेयः सागरो यैश्च कृतः कोपान्महात्मभिः ॥ <br>
येषां कोपाग्निरद्यापि दंडके नोपशाम्यति ॥३४॥ <br>
एते स्वर्गस्य नेतारो देवदेवाः सनातनाः॥ <br>
एभिश्चापि कृतः पंथा देवयानः स उच्यते ॥ ३५ ॥ <br>
ते पूज्यास्ते नमस्कार्यास्तेषु सर्वं प्रतिष्ठितम् ॥ <br>
ते वै लोकानिमान्सर्वान्पारयंति परस्परम्॥३६॥<br>
गूढस्वाध्यायतपसो ब्राह्मणाः शंसितव्रताः ॥ <br>
विद्यास्नाता  व्रतस्नाता अनपाश्रित्य जीविनः॥३७॥ <br>
आशीविषा इव क्रुद्धा उपचर्या हि ब्राह्मणाः॥ <br>
तपसा दीप्यमानास्ते दहेयुः सागरानपि॥३८॥ <br>
ब्राह्मणेषु च तुष्टुषु तुष्यंते सर्वदेवताः॥ <br>
ते गतिः सर्वभूतानामध्यात्मगतिचिन्तकाः॥३९॥ <br>
आदिमध्यावसानानां ज्ञानानां छिन्नसंशयाः॥ <br>
परापरविशेषज्ञा नेतारः परमां गतिम् ॥ <br>
अवध्या ब्राह्मणास्तस्मात्पापेष्वपि रताः सदा ॥ 7.1.106.४० ॥ <br>
यश्च सर्वमिदं हन्याद्ब्राह्मणं चापि तत्समम् ॥ <br>
सोऽग्निः सोऽर्को महातेजा विषं भवति कोपितः ॥ ४१ ॥ <br>
भूतानामग्रभुग्विप्रो वर्णश्रेष्ठः पिता गुरुः ॥ <br>
न स्कन्दते न व्यथते न विनश्यति कर्हिचित्॥४२॥ <br>
वरिष्ठमग्निहोत्राद्धि ब्राह्मणस्य मुखे हुतम्॥ <br>
विप्राणां वपुराश्रित्य सर्वास्तिष्ठंति देवताः॥४३॥ <br>
अतः पूज्यास्तु ते विप्रा अलाभे प्रतिमादयः ॥ ४४ ॥ <br>
अविद्यो वा सविद्यो वा ब्राह्मणो मम दैवतम् ॥ <br>
प्रणीतश्चाप्रणीतश्च यथाग्निर्दैवतं महत् ॥ ४५ ॥ <br>
स्मशानेष्वपि तेजस्वी पावको नैव दुष्यति ॥ <br>
हव्यकव्यव्यपेतोऽपि ब्राह्मणो नैव दुष्यति ॥ ४६ ॥ <br>
महापातकवर्ज्यं हि पूज्यो विप्रो वरानने ॥ <br>
सर्वथा ब्राह्मणाः पूज्याः सर्वथा दैवतं महत् ॥ <br>
तस्मात्सर्वप्रयत्नेन रक्षेदापद्गतं द्विजम् ॥ ४७ ॥ <br>
एवं विप्रा महादेवि पूज्याः सर्वत्र मानवैः ॥ <br>
किं पुनः संजितात्मानो विशेषात्क्षेत्रवासिनः ॥ ४८ ॥ <br>
अथ क्षेत्रस्थितानां च चतुराश्रमवासिनाम् ॥ <br>
विप्राणां वृत्तितो भेदं प्रवक्ष्याम्यानुपूर्व्यशः ॥ ४९ ॥ <br>
क्षेत्रस्य संन्यासविधिं ये जानंति द्विजातयः ॥ <br>
वृत्तिभेदं क्रमाच्चैव ते क्षेत्रफलभागिनः ॥ 7.1.106.५० ॥ <br>
यथा क्षेत्रे निवसता वर्तितव्यं द्विजातिना ॥ <br>
प्राजापत्यादिभेदेन तच्छृणु त्वं वरानने ॥ ५१ ॥ <br>
प्राजापत्या महीपालाः कपोता ग्रंथिकास्तथा ॥ <br>
कुटिकाश्चाथ वैतालाः पद्महंसा वरानने ॥ ५२ ॥ <br>
धृतराष्ट्रा बकाः कंका गोपालाश्चैव भामिनि ॥ <br>
त्रुटिका मठराश्चैव गुटिका दंडिकाः परे ॥ ५३ ॥ <br>
क्षेत्रस्थानामिमे भेदा वृत्तिं तेषां शृणुष्व च ॥ ५४ ॥ <br>
अहिंसा गुरुशुश्रूषा स्वाध्यायः शौचसंयमः ॥ <br>
सत्यमस्तेयमेतद्धि प्राजापत्यं व्रतं स्मृतम् ॥ ५५ ॥ <br>
क्षयपुष्ट्यर्थविद्वेषकर्मभिः शांतिकादिभिः ॥ <br>
पालयंति महीं यस्मान्महीपालास्ततः स्मृताः ॥ ५६ ॥ <br>
पतिता ये कणा भूमौ संहरंति कपोतवत् ॥ <br>
उद्धृत्याजीवनं येषां कपोतास्ते तु साधकाः ॥ ५७ ॥ <br>
गृहं कृत्वा तु सद्ग्रंथाः सहसैव त्यजंति ये ॥ <br>
कुटिका साधकास्ते वै शिवाराधनतत्पराः ॥ ५८ ॥ <br>
तीर्थासक्ताः सपत्नीका यथालब्धोपजीविनः ॥ <br>
महासाहसयुक्तास्ते वैतालाख्यास्तु साधकाः ॥ ५९ ॥ <br>
संयताः कामनासक्ता राज्यकामार्थसाधकाः ॥ <br>
पद्मास्ते साधकाः ख्याता भिक्षाचर्यारताः सदा ॥ 7.1.106.६० ॥ <br>
ज्ञानयोगसमायुक्ता द्वैताचाररताश्च ये ॥ <br>
हंसास्ते साधकाः ख्याताः स्वयमुत्पन्नसंविदः ॥ ६१ ॥ <br>
ब्रह्मचर्येण सत्त्वेन तथाऽलुब्धतयापि वा ॥ <br>
जितं जगद्धारयन्तो धृतराष्ट्रा मतास्तु ये ॥ ६२ ॥ <br>
गूढाश्चरंति ये ज्ञानं व्रतं धर्ममथापि वा ॥ <br>
स्वार्थैकागतनिष्ठास्तु बकास्ते साधका मताः॥ ॥ ६३ ॥ <br>
जलाश्रयं समाश्रित्य स्थिता उत्कृष्टसिद्धये ॥ <br>
बिसशृंगाटकाहारास्ते कंकाः साधकाः स्मृताः ॥ ६४ ॥ <br>
गोभिः सार्द्धं व्रजंत्यत्र गोष्ठे च निवसंति ये ॥ <br>
पंचगव्यरसा ये वै गोपालास्ते तु साधकाः ॥ ६५ ॥ <br>
कृच्छ्रचांद्रायणैश्चैव क्षपयंति स्वकं वपुः ॥ <br>
त्रुटिमात्राशनास्ते तु त्रुटिकाः साधका मताः ॥ ६६ ॥ <br>
कृत्वा कुशमयीं पत्नीं मठे ये गृहमेधिनः ॥ <br>
भैक्षवृत्तिरताः शुद्धा मठरास्ते तु साधकाः ॥ ६७ ॥ <br>
ग्रासमात्रसमानाभिर्गुटिकाभिरथाष्टभिः ॥ <br>
कन्दमूलफलोत्थाभिर्गुटिकास्ते द्विजातयः ॥ ६८ ॥ <br>
स्वदेहदण्डनैर्युक्ता रात्रौ वीरासने स्थिताः ॥ <br>
दंडिनस्ते समाख्याताः सर्वमेतत्तवोदितम् ॥ ६९ ॥<br>
सामान्योऽपि विशेषश्च वृत्तिनो गृहिणोऽपि वा ॥ <br>
तेषां भेदो मया ख्याताः सम्यक्क्षेत्रनिवासिनाम् ॥ 7.1.106.७० ॥ <br>
एवमादिधर्मयुक्ताः प्रभासक्षेत्रवासिनः ॥ <br>
तैः पूज्यो भगवान्देवो बालरूपी पितामहः ॥ ७१ ॥ <br>
महापातकिनो ये तु ये तु विप्रैर्बहिष्कृताः ॥ <br>
न च ते संस्पृशेयुर्वै ब्रह्माणं बालरूपिणम् ॥। ७२ ॥ <br>
ब्रह्मचारी सदा दांतो जितक्रोधो जितेंद्रियः ॥ <br>
एवं ते ब्राह्मणाः ख्याताः क्षेत्रमध्यनिवासिनः ॥ ७३ ॥ <br>
तैः पूज्यो भगवान्देवो बालरूपी पितामहः ॥ <br>
ये वेदाध्ययने युक्तास्तैः प्रपूज्यः पितामहः ॥ ॥ ७४ ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये मध्ययात्रायां ब्राह्मणप्रशंसा वर्णनंनाम षडुत्तरशततमोऽध्यायः ॥ १०६ ॥<br>
<br>
<br>
</span>
