<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि कपिलेश्वरमुत्तमम् ॥ <br>
शीराभूषणपूर्वेण कोटितीर्थाच्च पश्चिमे ॥१ ॥ <br>
जरद्गवेशाद्दक्षिणे समुद्रोत्तरतस्तथा ॥ <br>
एतद्वै कापिलं क्षेत्रं नापुण्यैः प्राप्यते नरैः ॥ २ ॥ <br>
कपिलेन पुरा देवि यत्र तप्तं तपो महत् ॥ <br>
वर्षाणामयुतं साग्रं प्रतिष्ठाप्य महेश्वरम् ॥ ३ ॥ <br>
समाहूता तत्र देवी कपिलधारा महानदी ॥ <br>
समुद्रमध्ये साऽद्यापि पुण्यवद्भिः प्रदृश्यते ॥ ४ ॥ <br>
तत्र स्नात्वा महादेवि कपिलाषष्ठ्यां विशेषतः ॥ <br>
कपिलां दापयेत्तत्र गोकोटिफलभाग्भवेत् ॥ ५ ॥ <br>
सर्वेषां चैव पापानां प्रायश्चित्तमिदं स्मृतम् ॥ <br>
कपिलेश्वरं तु संपूज्य कन्याकोटिफलं लभेत् ॥ ६ ॥ <br>
॥ देव्युवाच ॥ ॥ <br>
आश्चर्यं मम देवेश कपिलषष्ठ्या महेश्वर ॥ <br>
विधानं श्रोतुमिच्छामि दानमन्त्रादि पूर्वकम् ॥ ७ ॥ <br>
॥ ईश्वर उवाच ॥ ॥ <br>
जन्मजीवितमध्ये तु यद्येका लभ्यते नरैः ॥ <br>
संयोगयुक्ता सा षष्ठी तत्किं देवि ब्रवीम्यहम् ॥ ८ ॥ <br>
प्रौष्ठपद्यसिते पक्षे षष्ठ्यामंगारको यदि ॥ <br>
व्यतीपातश्च रोहिण्यां सा षष्ठी कपिला स्मृता ॥९॥ <br>
तत्र क्षेत्रे नरः स्नात्वा अथवार्कस्थले शुभे ॥ <br>
मृदा शुक्ल तिलैश्चैव कपिलासंगमे शुभे ॥ 7.1.343.१० ॥ <br>
कृतस्नानजपः पश्चात्सूर्यायार्घ्यं निवेदयेत् ॥ <br>
रक्तचंदनतोयेन करवीरयुतेन च ॥ <br>
कृत्वार्घपात्रं शिरसि मंत्रेणानेन दापयेत् ॥ ११ ॥ <br>
नमस्त्रैलोक्यनाथाय उद्भासितजगत्त्रय ॥ <br>
वेदरश्मे नमस्तुभ्यं गृहाणार्घ्यं नमोऽस्तु ते ॥ १२ ॥ <br>
सूर्यं प्रदक्षिणीकृत्य संपूज्य कपिलेश्वरम्॥ <br>
उपलिप्ते शुभे देशे पुष्पाक्षतविभूषिते ॥ १३ ॥ <br>
स्थापयेदव्रणं कुम्भं चन्दनोदकपूरितम् ॥ <br>
पंचरत्नसमायुक्तं दूर्वापुष्पाक्षतान्वितम्॥१४॥ <br>
रक्तवस्त्रयुगच्छन्नं ताम्रपात्रेण संयुतम् ॥ <br>
रथो रुक्मफलस्यैव एकचित्रविचित्रितः ॥ १५ ॥ <br>
सौवर्णपलसंयुक्तां मूर्तिं सूर्यस्य कारयेत्॥ <br>
कुंभस्योपरि संस्थाप्य गंधपुष्पैः समर्चयेत् ॥ १६ ॥ <br>
कपिलेश्वरसान्निध्ये मण्डपे होमसंस्कृते ॥ <br>
आदित्यं पूजयेद्देवं नामभिः स्वैर्यथोदितैः ॥ ॥ १७ ॥ <br>
आदित्यभास्कर रवे भानो स्वयं दिवाकर ॥ <br>
प्रभाकर नमस्तुभ्यं ससारान्मां समुद्धर ॥ १८ ॥ <br>
भुक्तिमुक्तिप्रदो यस्मात्तस्माच्छांतिं प्रयच्छ नः ॥१९॥ <br>
॥ प्रार्थनामन्त्रः ॥ ॥ <br>
नमोनमस्ते वरद ऋक्सामयजुषांपते ॥ <br>
नमोऽस्तुविश्वरूपाय विश्वधाम्ने नमोऽस्तु ते ॥7.1.343.२०॥ <br>
अमृतं देवि ते क्षीरं पवित्रमिह पुष्टिदम्॥ <br>
त्वत्प्रसादात्प्रमुच्यंते मनुजाः सर्वपातकैः ॥ २१ ॥ <br>
ब्रह्मणोत्पादिते देवि वह्निकुण्डान्महाप्रभे ॥ <br>
नमस्ते कपिले पुण्ये सर्वदेवनमस्कृते ॥२२॥ <br>
सर्वदेवमये देवि सर्वतीर्थमये शुभे॥<br>
दातारं पूजयानं मां ब्रह्मलोकं नय स्वयम्॥२३ ॥ <br>
॥ पूजामंत्रः ॥ ॥ <br>
एवं संपूज्य कपिलां कुम्भस्थं च दिवाकरम्॥ <br>
ब्राह्मणे वेदविदुष उभयं प्रतिपादयेत् ॥२४॥ <br>
व्यासाय सूर्यभक्ताय मंत्रेणानेन दापयेत् ॥२५॥ <br>
दिव्यमूर्त्तिर्जगच्चक्षु र्द्वादशात्मा दिवाकरः ॥ <br>
कपिलासहितो देवो मम मुक्तिं प्रयच्छतु ॥ २६ ॥ <br>
यस्मात्त्वं कपिले पुण्या सर्वलोकस्य पावनी ॥ <br>
प्रदत्ता सह सूर्येण मम मुक्तिप्रदा भव ॥ २७ ॥ <br>
पलेन दक्षिणा कार्या तदर्धार्धेन वा पुनः ॥ <br>
शक्तितो दक्षिणायुक्तां तां धेनुं प्रतिपादयेत् ॥ २८ ॥ <br>
योऽनेन विधिना कुर्या त्षष्ठीं कपिलसंज्ञिताम्॥ <br>
सोऽश्वमेधसहस्रस्य फलं प्राप्नोति मानवः ॥ २९ ॥ <br>
यत्फलं सर्वतीर्थेषु सर्वदानेषु यत्फलम् ॥ <br>
तत्फलं सर्वमाप्नोति यः षष्ठीं कपिलां चरेत् ॥ 7.1.343.३० ॥ <br>
कपिलाकोटिसहस्राणि कपिलाकोटिशतानि च ॥ <br>
सूर्यपर्वणि यद्दत्त्वा तत्फलं कोटिशो भवेत् ॥ ३१ ॥ <br>
कोटिगोरोम संख्यानि वर्षाणि वरवर्णिनि ॥ <br>
तावत्स वसते स्वर्गे यः षष्ठीं कपिलां चरेत् ॥ ३२ ॥ <br>
ज्ञानतोऽज्ञानतो वापि यत्पापं पूर्वसंचितम् ॥ <br>
तत्सर्वं नाशमायाति इत्याह कपिलो मुनिः ॥३३॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये कपि लधाराकपिलेश्वरमाहात्म्ये कपिलाषष्ठीव्रतविधानमाहात्म्यवर्णनंनाम त्रिचत्वारिंशदुत्तरत्रिशततमोऽध्यायः ॥ ३४३ ॥ <br>
<br>
</span>
