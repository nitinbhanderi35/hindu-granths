<span style="font-size: 14pt; line-height: 200%">॥ सूत उवाच ॥ ॥ <br>
एवं मुनीन्द्राः कथिते प्रभावे शंकरेण तु ॥ <br>
पुनः पप्रच्छ सा देवी कृतांजलिपुटा सती ॥ १ ॥ <br>
॥ देव्युवाच ॥ ॥ <br>
देवदेव जगन्नाथ क्षेत्रतीर्थमय प्रभो ॥ <br>
प्रभासक्षेत्रमाहात्म्यं विस्तरात्कथयस्व मे ॥ २ ॥ <br>
कथं तुष्यसि मर्त्यानां क्षेत्रे तत्र विचेतसाम् ॥ <br>
जप्तं दत्तं हुतं यष्टं तपस्तप्तं कृतं च यत् ॥ <br>
प्रभासे तु महाक्षेत्रे कस्मात्तत्राक्षयं भवेत् ॥ ३ ॥<br>
जात्यंतरसहस्रेषु यत्पापं पूर्वसंचितम् ॥ <br>
तत्कथं क्षयमाप्नोति तन्ममाचक्ष्व शंकर ॥ ४ ॥ <br>
यदि प्रभासं सर्वेषां तीर्थानां प्रवरं मतम्॥ <br>
किमन्यैर्बहुभिस्तत्र कर्त्तव्यं तीर्थविस्तरैः ॥ ५ ॥ <br>
एकं यदि भवेत्तीर्थं मनो निःसंशयं भवेत् ॥ <br>
बहुत्वे सति तीर्थानां मनो विचलते नृणाम् ॥ ६ ॥ <br>
तस्मात्सर्वं परित्यज्य तीर्थजालं सविस्तरम् ॥ <br>
प्रभासस्यैव माहात्म्यं कथयस्व सुरेश्वर ॥ ७ ॥ <br>
क्षेत्रप्रमाणं सीमां च क्षेत्रसारं हि यत्प्रभो ॥ <br>
वक्तुमर्हसि तत्सर्वं परं कौतूहलं हि मे ॥ ८ ॥ ॥ <br>
ईश्वर उवाच ॥ ॥ <br>
शृणु देवि प्रवक्ष्यामि क्षेत्राणां क्षेत्रमुत्तमम् ॥ <br>
सर्वक्षेत्रेषु यत्क्षेत्रं प्रभासं तु प्रियं मम ॥ ९ ॥ <br>
प्रभासे तु परा सिद्धिः प्रभासे तु परा गतिः ॥ <br>
यत्र संनिहितो नित्यमहं भद्रे निरन्तरम् ॥ 7.1.4.१० ॥ <br>
तस्य प्रमाणं वक्ष्यामि सर्वसीमासमन्वितम्॥ <br>
क्षेत्रं तु त्रिविध प्रोक्तं तत्ते वक्ष्याम्यनुक्रमात् ॥ ११ ॥ <br>
क्षेत्रं पीठं गर्भगृहं प्रभासस्य प्रकीर्त्यते ॥ <br>
यथाक्रमं फलं तस्य कोटिकोटिगुणं स्मृतम् ॥ १२ ॥ <br>
क्षेत्रं तु प्रथमं प्रोक्तं तच्च द्वादशयोजनम् ॥ <br>
पञ्चयोजनमानेन क्षेत्रपीठं प्रकीर्तितम् ॥ १३ ॥ <br>
गर्भगृहं च गव्यूतिः कर्णिका सा मम प्रिया ॥ <br>
क्षेत्रसीमा प्रवक्ष्यामि शृणु देवि यथाक्रमम् ॥ १४ ॥ <br>
आयामव्यासतश्चैव आदिमध्यान्तसंस्थितम् ॥ <br>
पूर्वे तप्तोदक स्वामी पश्चिमे माधवः स्मृतः ॥ १५ ॥ <br>
दक्षिणे सागरस्तद्वद्भद्रा नद्युत्तरे मता ॥ <br>
एवं सीमासमायुक्तं क्षेत्रं द्वादशयोजनम् ॥ १६ ॥ <br>
एतत्प्राभासिकं क्षेत्रं सर्वपातकनाशनम्॥ <br>
तन्मध्ये पीठिका प्रोक्ता पञ्चयोजनविस्तृता ॥ १७ ॥ <br>
न्यंकुमन्यपरेणैव वज्रिण्याः पूर्वतस्तथा ॥ <br>
माहेश्वर्या दक्षिणतः समुद्रोत्तरतस्तथा ॥ १८ ॥<br>
आयामव्यासतश्चैव पञ्चयोजनविस्तरम् ॥ <br>
पीठमेतत्समाख्यातमथो गर्भगृहं शृणु ॥ १९ ॥ <br>
दक्षिणोत्तरतो यावत्समुद्रा त्कौरवेश्वरी ॥ <br>
पूर्वपश्चिमतो यावद्गोमुखाच्चाश्वमेधिकम् ॥ <br>
एतद्गर्भगृहं प्रोक्तं कैलासान्मम वल्लभम् ॥ 7.1.4.२० ॥ <br>
अत्रान्तरे तु देवेशि यानि तीर्थानि भूतले ॥ <br>
वापीकूपतडागानि देवतायतनानि च ॥२१॥ <br>
सरांसि सरितश्चैव पल्वलानि ह्रदास्तथा ॥ <br>
तानि मेध्यानि सर्वाणि सर्वपापहराणि च॥२२॥ <br>
यत्र तत्र नरः स्नात्वा स्वर्गलोके महीयते ॥ <br>
क्षेत्रस्य प्रथमो भागो मेध्यो माहेश्वरः स्मृतः ॥ २३ ॥ <br>
द्वितीयो वैष्णवो भागो ब्रह्मभागस्तृतीयकः ॥ <br>
तीर्थानां कोटिरेका तु ब्राह्मे भागे व्यवस्थिता ॥ २४ ॥ <br>
वैष्णवे कोटिरेका तु तीर्थानां वरवर्णिनि ॥ <br>
सार्द्धकोटिस्तु संप्रोक्ता रुद्रभागे च मध्यतः ॥ ॥२५॥ <br>
एवं देवि समाख्यातं तत्क्षेत्रं हि त्रिदैवतम् ॥ <br>
गुह्याद्गुह्यतरं क्षेत्रं मम प्रियतरं शुभे ॥२६॥ <br>
तिस्रः कोट्योऽर्द्धकोटिश्च क्षेत्रे प्रोक्ता विभागतः ॥ <br>
यात्रा तु त्रिविधा ज्ञेया तां शृणुष्व वरानने ॥ २७ ॥ <br>
रौद्री तु प्रथमा यात्रा वैष्णवी च द्वितीयिका॥ <br>
ब्राह्मी तृतीया संख्याता सर्वपातकनाशिनी ॥ ॥ २८ ॥ <br>
ब्राह्मे विभागे संप्रोक्ता इच्छाशक्तिर्वरानने ॥ <br>
क्रिया च वैष्णवे भागे द्वितीये तु प्रकीर्तिता ॥२९॥ <br>
रौद्रे भागे तृतीये तु ज्ञानशक्तिर्वरानने ॥ <br>
यदि पापो यदि शठो यदि नैष्कृतिको नरः ॥ 7.1.4.३० ॥ <br>
निर्मुक्तः सर्वपापेभ्यो मध्यभागे वसेत्तु यः ॥ <br>
हिमवंतं परित्यज्य पर्वतं गंधमादनम् ॥ ३१ ॥ <br>
कैलासं निषधं चैव मेरुपृष्ठं महाद्युतिम् ॥ <br>
रम्यं त्रिशिखरं चैव मानसं च महागिरिम् ॥३२॥ <br>
देवोद्यानानि रम्याणि नंदनं वनमेव च ॥ <br>
स्वर्गस्थानानि रम्याणि तीर्थान्यायतनानि च ॥ <br>
तानि सर्वाणि संत्यज्य प्रभासे तु रतिर्मम ॥ ३३ ॥ <br>
यस्तत्र वसते देवि संयतात्मा समाहितः ॥ <br>
त्रिकालमपि भुंजानो वायुभक्षसमो भवेत् ॥ ३४ ॥ <br>
विघ्नैरालोड्यमानोऽपि यः प्रभासं न मुंचति ॥ <br>
स मुंचति जरां मृत्युं जन्मचक्रमशाश्वतम् ॥ ३५ ॥ <br>
जन्मांतरशतैर्देवि योगो वा यदि लभ्यते ॥ <br>
मोक्षस्य च सहस्रेण जन्मनां लभ्यते न च ॥ ३६ ॥ <br>
प्रभासे तु महादेवि ये स्थिता कृतनिश्चयाः ॥ <br>
एकेन जन्मना तेषां मोक्षो नैवात्र संशयः ॥ ३७ ॥ <br>
प्रभासे तु स्थिता ये वै ब्राह्मणाः संशितव्रताः ॥ <br>
मृत्युंजयेन संयुक्तं जपंति शतरुद्रियम् ॥ ३८ ॥ <br>
कालाग्निरुद्रसांनिध्ये दक्षिणां दिशमाश्रिताः ॥ <br>
ज्ञानं चोत्पद्यते तत्र षण्मासाभ्यंतरेण तु ॥ ३९ ॥ <br>
शिवस्तु प्रोच्यते वेदो नामपर्यायवाचकैः ॥ <br>
तस्य चात्मस्वरूपं तु शतरुद्रं प्रकीर्तितम् ॥ 7.1.4.४० ॥ <br>
कल्पेषु वेदाश्च पुनःपुनरावर्तकाः स्मृताः ॥ <br>
मंत्राश्चैव तथा देवि मुक्त्वा तु शतरुद्रियम् ॥ ४१ ॥ <br>
ईड्यं चैव तु मंत्रेण मामेव हि यजंति ये ॥ <br>
प्रभासक्षेत्रमासाद्य ते मुक्ता नात्र संशयः ॥ ४२ ॥ <br>
समंत्रोऽमंत्रको वापि यस्तत्र वसते नरः ॥ <br>
सोऽपि यां गतिमाप्नोति यज्ञैर्दानैर्न साध्यते ॥ ४३ ॥<br>
अस्मिक्षेत्रे स्वयंभूश्च स्थितः साक्षान्महेश्वरः ॥ <br>
रुद्राणां कोटयश्चैव प्रभासे संव्यवस्थिताः ॥ ४४ ॥ <br>
ध्यायमानास्तथोंकारं स्थिताः सोमेशदक्षिणे ॥४५ ॥ <br>
ब्रह्मांडोदरमध्ये तु यानि तीर्थानि सुव्रते ॥ <br>
सोमेश्वरं गमिष्यंति वैशाखस्य चतुर्दशी ॥४६॥ <br>
मनोबुद्धिरहंकारः कामक्रोधौ तथाऽपरे ॥ <br>
एते रक्षंति सततं सोमेशं पापनाशनम् ॥ ४७ ॥ <br>
न सा गतिः कुरुक्षेत्रे गंगाद्वारे त्रिपुष्करे ॥ <br>
या गतिर्विहिता पुंसां प्रभासक्षेत्रवासिनाम् ॥ ४८ ॥ <br>
तिर्यग्योनिगताः सत्त्वा ये प्रभासे कृतालयाः ॥ <br>
कालेन निधनं प्राप्तास्तेपि यांति परां गतिम् ॥ ४९ ॥ <br>
तद्गुह्यं देवदेवस्य तत्तीर्थं तत्तपोवनम् ॥ <br>
तत्र ब्रह्मादयो देवा नारायणपुरोगमाः ॥ 7.1.4.५० ॥ <br>
योगिनश्च तथा सांख्या भगवंतं सनातनम् ॥ <br>
उपासते प्रभासं तु मद्भक्ता मत्परायणाः ॥ ५१ ॥ <br>
अष्टौ मासान्विहारः स्याद्यतीनां संयतात्मनाम् ॥ <br>
एके च चतुरो मासानष्टौ वा नियतं वसेत् ॥ ५२ ॥ <br>
प्रभासे तु प्रविष्टानां विहारस्तु न विद्यते ॥ <br>
अत्र योगश्च मोक्षश्च प्राप्यते दुर्लभो नरैः ॥ ५३ ॥ <br>
तस्मात्प्रभासं संत्यज्य नान्यद्गच्छेत्तपोवनम् ॥ <br>
प्रभासं ये न सेवंते मूढास्ते तमसा वृताः ॥ ५४ ॥ <br>
विण्मूत्ररेतसां मध्ये संभवंति पुनःपुनः ॥ <br>
कामः क्रोधस्तथा लोभो दंभः स्तंभोऽथ मत्सरः ॥ ॥ ५५ ॥ <br>
निद्रा तंद्रा तथाऽऽलस्यं पैशुन्यमिति ते दश ॥ <br>
एते रक्षंति सततं सोमेशं तीर्थनायकम् ॥ ५६ ॥<br>
न प्रभासे मृतः कश्चिन्नरकं याति किल्बिषी ॥ <br>
यावज्जीवं नरो यस्तु वसते कृतनिश्चयः ॥५७॥ <br>
अग्निहोत्रैश्च संन्यासैराश्रमैश्च सुपालितैः ॥ <br>
त्रिदंडैरेकदंडैश्च शैवैः पाशुपतैरपि ॥५८॥ <br>
एतैरन्यैश्च यतिभिः प्राप्यते यत्फलं शुभम् ॥ <br>
तत्सर्वं लभ्यते देवि श्रीसोमेश्वरयात्रया ॥ ५९ ॥ <br>
एको ह्यर्चयते लिंगं तपस्यति तथापरः ॥ <br>
तयोर्मध्ये तु श्रेष्ठो यः सोमेशं च प्रपूजयेत् ॥7.1.4.६॥। <br>
यत्तद्योगे च सांख्ये च सिद्धांते पंचरात्रिके ॥ <br>
अन्यैश्च शास्त्रैर्विज्ञेयं प्रभासे संव्यवस्थितम् ॥६१॥ <br>
लिंगे चैव स्थितं सर्वं जगदेतच्चराचरम्॥ <br>
तस्माल्लिंगे सदा देवः पूजनीयः प्रयत्नतः ॥ ६२ ॥ <br>
ममैव सा परा मूर्तिः श्रीसोमेशाख्यया स्थिता ॥ <br>
तेन चैषा त्मनात्मानमाराधनपरो ह्यहम् ॥ ६३ ॥ <br>
अनेकजन्मसाहस्रैर्भ्रममाणस्तु जन्मभिः ॥ <br>
कस्तां प्राप्नोति वै मुक्तिं विना सोमेशपूजनात् ॥६४॥ <br>
यत्किञ्चिदशुभं कर्म कृतं मानुषबुद्धिना ॥ <br>
तत्सर्वं विलयं याति श्रीसोमेश्वरपूजनात् ॥६५॥ <br>
अनेकजन्मकोटीभिर्जंतुभिर्यत्कृतं ह्यघम् ॥ <br>
तत्सर्वं नाशमायाति श्रीसोमेश्वरपूजनात् ॥ ६६ ॥ <br>
तीर्थानि यानि लोकेऽस्मिन्सेव्यंते पापमोक्षिभिः ॥ <br>
तानि सर्वाणि शुद्ध्यर्थं प्रभासे संविशंति हि ॥६७॥ <br>
योऽसौ कालाग्निरुद्रस्तु प्रोच्यते वेदवादिभिः ॥ <br>
सोऽयं भैरवनाम्ना तु प्रभासे संव्यवस्थितः ॥ ६८ ॥ <br>
जनानां दुष्कृतं सर्वं क्षेत्रमध्ये व्यवस्थितः ॥ <br>
भैरवं रूपमास्थाय नाशयामि सुरेश्वरि ॥ ६९ ॥<br>
जगत्सर्वं चरित्वा तु स्थितोऽहं सचराचरम् ॥ <br>
तेन भैरवनामाहं प्रभासे संव्यवस्थितः ॥ 7.1.4.७० ॥ <br>
अग्निना यत्र तप्तं तु दिव्याब्दानां चतुर्युगम् ॥ <br>
मेघवाहनकल्पे तु तत्र लिंगं बभूव ह ॥७१॥ <br>
अग्निमीडेति वेदोक्तप्रभावः सुरसुंदरि ॥ <br>
कालाग्निरुद्रनामा च देवैः सर्वैरुदाहृतम् ॥ ७२ ॥ <br>
अग्नीशानेति देवेशि नामत्रितयमुच्यते ॥ <br>
कल्पेकल्पे तु नामानि कथितुं नैव शक्यते ॥ <br>
असंख्यत्वाच्च कल्पानां ब्रह्मणा च वरानने ॥ ७३ ॥ <br>
एवं चैव रहस्यं च महागोप्यं वरानने ॥ <br>
स्नेहान्महत्या भक्त्या च मया ते परिकीर्तितम् ॥७४॥ <br>
एकतस्तु जगत्सर्वं कर्म कांडे प्रतिष्ठितम् ॥ <br>
यज्ञदानतपोहोमैः स्वाध्यायैः पितृतर्पणैः ॥७५॥ <br>
उपवासैर्व्रतैः कृत्स्नैश्चांद्रायणशतैस्तथा ॥ <br>
षड्रात्रैश्च त्रिरात्रैश्च तीर्थादिगमनैः परैः ॥७६॥ <br>
आश्रमैर्विविधाकारैर्यतिभिर्ब्रह्मचारिभिः ॥ <br>
वानप्रस्थैर्गृहस्थैश्च वेदकर्मपरायणैः ॥७७॥ <br>
अन्यैश्च विविधाकारैर्लोकमार्गस्थितैः शुभैः ॥ <br>
न तत्पदं परं देवि शक्यं वीक्षयितुं क्वचित् ॥ ७८ ॥ <br>
यावन्न चार्चयेद्देवि सोमेशं लिंगनायकम् ॥ <br>
लीलया वापि तैर्द्रष्टुं तत्पदं दुर्लभं परम् ॥ ७९ ॥ <br>
पूजितो यैर्जगन्नाथः सोमेशः किल भैरवः ॥ <br>
तिर्यग्योनिगता ये तु पशुपक्षिपिपीलिकाः ॥ 7.1.4.८० ॥ <br>
अन्तर्ज्जलगता ये तु कृमिकीटपतंगकाः ॥ <br>
स्थावरा जंगमाश्चान्ये मनुष्याः पशवः स्त्रियः ॥ ८! ॥ <br>
बाला वृद्धास्तथा षण्ढाः श्वानगर्द्दभवायसाः ॥ <br>
चंडालाः पुष्कसाः शूद्रा म्लेच्छा येऽन्ये वियोनिजाः ॥ ८२ ॥ <br>
मूर्खास्तु पण्डिताश्चापि ये चान्ये कुत्सिता भुवि ॥ <br>
ते सर्वे मुक्तिमायांति प्रभासे ये मृताः शुभे ॥ ८३ ॥ <br>
कालानलस्य रुद्रस्य कालराजेन चाग्निना ॥ <br>
दग्धास्ते जन्तवः सर्वे प्रभासे ये मृताः शुभे ॥ ८४ ॥ <br>
दुर्ल्लभं तु मम क्षेत्रं प्रभासं देवि पापिनाम् ॥ <br>
न तत्र लभते मृत्युं पापात्मा लोकवंदिते ॥ ८५ ॥ <br>
मया दक्षिणभागे च विघ्नेशः संप्रतिष्ठितः ॥ <br>
उत्तरे दण्डपाणिस्तु क्षेत्रमेतच्च रक्षति ॥ ८६ ॥ <br>
तथान्ये गणपाः सर्वे मदाज्ञावशवर्तिनः ॥ <br>
क्षेत्रं रक्षंति देवेशि तेषां नामानि मे शृणु ॥ ८७ ॥ <br>
महाबलस्तु चण्डीशो घंटाकर्णस्तु गोमुखः ॥ <br>
विनायको महानादः काकवक्त्रः शुभेक्षणः ॥ <br>
एकाक्षो दुन्दुभिश्चंडस्तालजंघस्तथैव च ॥ ८८ ॥ <br>
भूमिदंडश्च चंडश्च शंकुकर्णश्च वैधृतिः ॥ <br>
तालचण्डो महातेजा विकटास्यो हयाननः ॥ ९८९ ॥ <br>
हस्तिवक्त्रः श्वानवक्त्रो बिडालवदनस्तथा ॥ <br>
सिंहव्याघ्रमुखाश्चान्ये वीरभद्रादयस्तथा ॥ 7.1.4.९० ॥ <br>
विनायकं पुरस्कृत्य देव देवं कपर्द्दिनम् ॥ <br>
एकादश तथा कोट्यो नियुतानि त्रयोदश ॥ ९१ ॥ <br>
अर्बुदं च गणानां च प्रभासं क्षेत्रमाश्रिताः ॥ <br>
द्वारिद्वारि प्रचंडास्ते शूलमुद्गरपाणयः ॥ ९२ ॥ <br>
प्रभासक्षेत्रं रक्षंति देवदेवस्य वै गृहम् ॥ <br>
न कश्चिद्दुष्टबुद्ध्या तु प्रविशेदिति संस्थितिः ॥ ९३ ॥ <br>
शतकोटिगणैश्चापि पूर्वद्वारि तु संवृतः ॥ <br>
अट्टहासो गणो नाम प्रभासं तत्र रक्षति ॥ ९४ ॥ <br>
कालाक्षो भीषणश्चंडो वृतोऽष्टादशकोटिभिः ॥ <br>
घंटाकर्णगणो नाम दक्षिणं द्वारमाश्रितः ॥९५॥ <br>
पश्चिमद्वारमाश्रित्य स्थितवान्विष्टरो गणः ॥ <br>
दण्डपाणिः स्थितस्तत्र देवदेवस्य चोत्तरे ॥९६॥ <br>
योगक्षेमं वहन्नित्यं प्रभासे भावितात्मनाम्॥ <br>
भीषणाक्षस्तथैशान्यामाग्नेय्यां छागवक्त्रकः ॥ ९७ ॥ <br>
नैर्ऋत्यां चंडनादस्तु वायव्यां भैरवाननः ॥ <br>
नन्दी चैव महाकालो दण्डपाणिर्विनायकः ॥ ॥ ९८ ॥ <br>
एतेङ्गरक्षका मध्ये शतकोटिगणैर्वृताः ॥ <br>
एवं रक्षंति बहवो ह्यसंख्येया गणेश्वराः ॥ ९९ ॥ <br>
कलिकल्मषसंभूत्या येषां चोपहता मतिः ॥ <br>
न तेषां तद्भवेद्गम्यं स्थानमर्धेन्दुमौलिनः ॥ 7.1.4.१०० ॥ <br>
गंधर्वैः किन्नरैर्यक्षैरप्सरोभिस्तथोरगैः ॥ <br>
सिद्धैः संपूज्य देवेशं सोमेशं पापनाशनम् ॥ १०१ ॥ <br>
अन्तर्धानं गतैर्नित्यं प्रभासं तु निषेव्यते ॥ <br>
सप्तलोकेषु ये सन्ति सिद्धाः पातालवासिनः ॥ <br>
प्रदक्षिणं ते कुर्वंति सोमेशं कालभैरवम् ॥ १०२ ॥। <br>
पृथिव्यां यानि तीर्थानि पुण्यान्यायतनानि च ॥ <br>
लाकुलिं भारभूतिं च आषाढिं दण्डमेव च ॥ १०३ ॥ <br>
पुष्करं नैमिषं चैव अमरेशं तथापरम् ॥। <br>
भैरवं मध्यमं कालं केदारं कणवीरकम् ॥ १०४ ॥ <br>
हरिचंद्रस्तु शैलेशस्तथा वस्त्रांतिकेश्वरः ॥ <br>
अट्टहासं महेन्द्रं च श्रीशैलं च गया तथा ॥ १०५ ॥ <br>
एतानि सर्वतीर्थानि देवं सोमेश्वरं प्रभुम् ॥ <br>
प्रदक्षिणं प्रकुर्वंति तत्र लिंगं स्तुवंति च ॥ १०६ ॥ <br>
ब्रह्मा जनार्दनश्चान्ये ये देवा जगति स्थिताः ॥ <br>
अग्निलिंगसमीपस्थाः संध्याकाले स्तुवंति च ॥ १०७ ॥ <br>
षष्टिकोटिसहस्राणि षष्टिकोटिशतानि च ॥ <br>
सर्वे सोमेश्वरं यांति माघकृष्णचतुर्द्दशीम् ॥। ॥ १०८ ॥ <br>
तस्मिन्काले च यो दद्यात्सोमेशे घृतकम्बलम् ॥ १०९ ॥ <br>
घृतं रसं तिलान्दुग्धं जलं चंद्राधिवासितम् ॥ <br>
एकत्र कृत्वा काश्मीरमित्येतद्घृतकंबलम् ॥7.1.4.११०॥। <br>
शिवरात्र्यां तु कर्त्तव्यमेतद्गोप्यं मम प्रियम् ॥ <br>
एवं कृते च यत्पुण्यं गदितुं तन्न शक्यते ॥ १११ ॥ <br>
तत्र दक्षिणभागे तु स्वयं भूतविनायकम् ॥ <br>
प्रथमं पूजयेद्देवि यदीच्छेत्सिद्धिमात्मनः ॥११२॥ <br>
ऊषराणां च सर्वेषां प्रभासक्षेत्रमूषरम् ॥ <br>
पीठानां चैव पीठं च क्षेत्राणां क्षेत्रमुत्तमम् ॥ <br>
सन्देहानां च सर्वेषामयं संदेह उत्तमः ॥ ११३ ॥ <br>
ये केचिद्योगिनः संति शतकोटिप्रविस्तराः ॥ <br>
तेषां क्षेत्रे प्रभासे तु रतिर्न्नान्यत्र कुत्रचित् ॥।  ॥ ११४ ॥ <br>
लिंगादीशानभागे तु संस्थिता सुरसुन्दरि ॥ ११५ ॥ <br>
मया या कथिता तुभ्यमुमा नाम कला शुभा ॥ <br>
सा सती प्रोच्यते देवि दक्षस्य दुहिता पुरा ॥ ११६ ॥ <br>
दक्षकोपाच्छरीरं तु संत्यज्य परमा कला ॥ <br>
हिमवंतगृहे जाता उमानाम्ना च विश्रुता ॥ ११७ ॥ <br>
तेन देवि त्वया सार्द्धं तत्रस्था वरदाः स्मृताः ॥ <br>
नवकोट्यस्तु चामुंडास्तस्मिन्क्षेत्रे स्थिताः स्वयम् ॥ ११८ ॥ <br>
चैत्रे मासि सिताष्टम्यां तत्र त्वां यदि पूजयेत् ॥ <br>
एक विंशतिजन्मानि दारिद्र्यं तस्य नो भवेत् ॥ ११९ ॥<br>
अमा सोमेन संयुक्ता कदाचिद्यदि लभ्यते ॥ <br>
तस्यां सोमेश्वरं दृष्ट्वा कोटियज्ञफलं लभेत् ॥ ॥ 7.1.4.१२० ॥ <br>
एतत्क्षेत्रं महागुह्यं सर्वपातकनाशनम्॥ <br>
रुद्राणां कोटयो यत्र एकादश समासते ॥१२१॥<br>
द्वादशात्र दिनेशानां वसवोऽष्टौ समागताः ॥ <br>
गन्धर्वयक्षरक्षांसि असंख्याता गणेश्वराः ॥१२२॥ <br>
उमापि तत्र पार्श्वस्था सर्वदेवैस्तु संस्तुता ॥ <br>
नन्दी च गणनाथो यो देवदेवस्य शूलिनः॥१२३॥ <br>
महाकालस्य ये चान्ये गणपाः संति पार्श्वगाः ॥ <br>
गंगा च यमुना चैव तथा देवी सरस्वती ॥१२४॥ <br>
अन्याश्च सरितः पुण्या नदाश्चैव ह्रदास्तथा ॥ <br>
समुद्राः पर्वताः कूपा वनस्पतय एव च ॥ १२५ ॥ <br>
स्थावरं जंगमं चैव प्रभासे तु समागतम् ॥ <br>
अन्ये चैव गणास्तत्र प्रभासे संव्यवस्थिताः ॥ ॥१२६॥ <br>
न मया कथिताः सर्व उद्देशेन क्वचित्क्वचित् ॥ <br>
भक्त्या परमया युक्तो देवदेवि विनायकम् ॥ <br>
तृतीयं पूजयेत्तत्र वांछेत्क्षेत्रफलं यदि॥१२७॥ <br>
द्वादशैवं तथा चाष्टौ चत्वारिंशच्च कोटयः ॥ <br>
नदीनामग्नितीर्थस्य द्वारे तिष्ठंति भामिनि ॥ १२८ ॥ <br>
निर्माल्यलंघनं किंचिदज्ञाताद्यदि वै कृतम् ॥ <br>
तत्सर्वं विलयं याति अग्नितीर्थस्य दर्शनात् ॥१२९॥ <br>
देवि किं बहुनोक्तेन क्षेत्रमेतन्महाप्रभम् ॥ <br>
न ते वर्णयितुं शक्यं कल्पकोटिशतैरपि॥7.1.4.१३॥। <br>
ये चांतरिक्षे भुवि ये च देवास्तीर्थानि वै यानि दिगंतरेषु ॥ <br>
क्षेत्रं प्रभासं प्रवरं हि तेषां सोमेश्वरं देवि तथा वरिष्ठम् ॥१३१॥ <br>
ये चांडजाश्चोद्भिजाश्चैव जीवाः सस्वेदजाश्चैव जरायुजाश्च ॥ <br>
देवि प्रभासे तु गतासवोऽथ मुक्तिं परं यांति न संशयोऽत्र ॥ १३२ ॥ <br>
इति निगदितमेतद्देवदेवस्य चित्रं चरितमिदमचिंत्यं देवि ते शंकरस्य ॥ <br>
कलिकलुषविदारं सर्वलोकोऽपि यायाद्यदि पठति शृणोति स्तौति नित्यं य इत्थम् ॥ १३३ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये क्षेत्रप्रमाणवर्णनं नाम चतुर्थोऽध्यायः ॥ ४ ॥<br>
<br>
<br>
</span>
