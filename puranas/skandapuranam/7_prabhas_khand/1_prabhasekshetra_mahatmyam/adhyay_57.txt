<span style="font-size: 14pt; line-height: 200%">॥ ईश्वर उवाच ॥ ॥ <br>
पंचैवं सिद्धलिंगानि कथितानि तव प्रिये ॥ <br>
यश्चैनं वेद संकेतं क्षेत्रवासी स उच्यते ॥ १ ॥ <br>
अथ शक्तित्रयाणां ते रौद्रीणां वच्मि विस्तरम् ॥ <br>
इच्छा क्रियाज्ञानशक्त्यस्तिस्रस्ताः परिकीर्त्तिताः ॥ २ ॥ <br>
पुनस्तासां पूजनायानुक्रमं क्रमतः शृणु ॥ <br>
चतुर्दश तथा पंच पूर्वमुक्तानि यानि तु ॥ ३ ॥॥ <br>
चत्वारि त्रीणि चैकं वा यथाशक्त्याभिपूज्य च ॥ <br>
लिंगानि तानि संपूज्य शक्तीस्तिस्रस्ततोऽर्चयेत् ॥ ४ ॥ <br>
सोमेशादीशदिग्भागे वरारोहेति या स्मृता ॥ <br>
अमा कला सा सोमस्य उमा पश्चात्प्रकीर्त्तिता ॥५॥ <br>
इच्छाशक्तिस्तु सा ज्ञेयाप्रभासक्षेत्रसंस्थिता ॥ <br>
तत्र देवि हितार्थाय सर्वेषां प्राणिनां भुवि ॥ ६ ॥ <br>
तस्या माहात्म्यमखिलं कथयामि तवाधुना ॥ <br>
पुरा सोमेन त्यक्ताभिर्भार्याभिस्तु वरानने ॥ ७ ॥ <br>
षड्विंशद्भिस्तपस्तप्तं क्षेत्रे प्राभासिके शुभे ॥ <br>
गौरी साऽऽराध्यमानाथ दिव्यवर्षगणान्बहून् ॥ ८ ॥ <br>
तासां प्रत्यक्षतां प्राप्ता पार्वती परमेश्वरी ॥ <br>
उवाच वरदा ब्रूत यद्वो मनसि संस्थितम् ॥ ९ ॥<br>
अथ ताश्चाब्रुवन्देवि यदि तुष्टासि पार्वति ॥ <br>
सौभाग्यं देहि नो भूरि लावण्यं परमं तथा ॥ 7.1.57.१० ॥ <br>
त्यक्ताः सर्वा वयं देवि निर्दोषाः स्वामिना शुभे ॥ <br>
दौर्भाग्यदोषसंदग्धा दौर्भाग्येण तु पीडिताः ॥ ११ ॥ <br>
॥ गौर्युवाच ॥ ॥ <br>
अद्यप्रभृति सर्वा वः समं द्रक्ष्यति रात्रिपः ॥ <br>
प्रसादान्मम चार्वंग्यो नैतन्मिथ्या भविष्यति ॥ १२ ॥ <br>
वरदा चेति मन्नाम वरदानाद्भविष्यति ॥ <br>
इहागत्य तु या नारी पूजयिष्यति मां शुभाम् ॥ १३ ॥ <br>
न दौर्भाग्यं कुले तस्याः क्वचित्प्राप्स्यंति योषितः ॥ <br>
माघमासे तृतीयायामुपवासपरायणा ॥ १४ ॥ <br>
या मां द्रक्ष्यति सुश्रोणी मत्तुल्या सा भवि ष्यति ॥ <br>
दम्पती षोडशैवात्र परिधाप्य प्रयत्नतः ॥ १५ ॥ <br>
फलानि भक्ष्यभोज्यं च पक्वान्नानि च षोडश ॥ <br>
या प्रदास्यति वै नारी सा तूमैव भविष्यति ॥ १६ ॥ <br>
एतद्गौरीव्रतंनाम तृतीयायां तु कारयेत् ॥ <br>
अप्रसूता च या नारी या नारी दुर्भगा भवेत् ॥ १७ ॥ <br>
पुमानसकृदप्यैवं कृत्वा प्राप्स्यत्यभीप्सितम् ॥ <br>
एवमुक्त्वा स्थिता तत्र सा देवी चारुलोचना ॥ १८ ॥ <br>
पश्यते रात्रिनाथश्च सर्वास्ता रोहिणीं यथा ॥ <br>
अन्यापि दुःखसंदग्धा दौर्भाग्येण तु पीडिता ॥ १९ ॥ <br>
अपूजयदुमां देवीं सुभगा साऽभवत्ततः ॥ <br>
इति संक्षेपतः प्रोक्तं माहात्म्यं शक्तिसंभवम् ॥ 7.1.57.२० ॥ <br>
सोमेश्वरे वरारोहा नामेति कथितं तव ॥ <br>
सर्वपापक्षयकरं सर्वदारिद्र्यनाशनम् ॥ २१ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये वरारोहामाहात्म्यवर्णनंनाम सप्तपंचाशोऽध्यायः ॥ ५७ ॥<br>
<br>
<br>
</span>
