<span style="font-size: 14pt; line-height: 200%">॥ ईश्वर उवाच ॥ ॥ <br>
कस्यचित्त्वथ कालस्य त्रिदशावश्विनौ प्रिये ॥<br>
कृताभिषेकां विवृतां सुकन्यां तामपश्यताम् ॥ १ ॥ <br>
तां दृष्ट्वा दर्शनीयांगीं देवराजसुतामिव ॥ <br>
ऊचतुः समभिद्रुत्य नासत्यावश्विनावथ ॥ २ ॥ <br>
कस्य त्वमसि वामोरु किं वनेऽस्मिंश्चिकीर्षसि॥ <br>
इच्छावस्त्वां च विज्ञातुं तत्त्वमाख्याहि शोभने ॥ ३ ॥ <br>
ततः सुकन्या संवीता तावुवाच सुरोत्तमौ ॥ <br>
शर्यातितनयां वित्तं भार्यां च च्यवनस्य माम् ॥ ४ ॥ <br>
ततोऽश्विनौ प्रहस्यैनामब्रूतां पुनरेव तु ॥ <br>
कथं त्वं च विदित्वा तु पित्रा दत्ताऽऽगता वने ॥ ५ ॥<br>
भ्राजसे गगनोद्देशे विद्युत्सौदामनी यथा ॥ <br>
न देवेष्वपि तुल्यां हि तव पश्याव भामिनि ॥ ६ ॥ <br>
सर्वाभरणसंपन्ना परमांबरधारिणी ॥ <br>
मामैवमनवद्यांगि त्यजैनमविवेकिनम् ॥ ७ ॥ <br>
कस्मादेवंविधा भूत्वा जराजर्जरितं भुवि ॥ <br>
त्वमुपास्ये हि कल्याणि कामभावबहिष्कृतम् ॥ ८ ॥ <br>
असमर्थं परित्राणे पोषणे वा शुचिस्मिते ॥ <br>
सा त्वं च्यवनमुत्सृज्य वरयस्वैकमावयोः ॥ ९ ॥ <br>
पत्यर्थं देवगर्भाभे मा वृथा यौवनं कृथाः ॥ <br>
एवमुक्ता सुकन्या सा सुरौ ताविदमब्रवीत् ॥7.1.281.१० ॥ <br>
रताऽहं च्यवने पत्यौ न चैवं परिशंकतम् ॥ <br>
तावब्रूतां पुनश्चैतामावां देवभिषग्वरौ ॥ ११ ॥<br>
युवानं रूपसंपन्नं करिष्यावः पतिं तव ॥ <br>
ततस्तस्यावयोश्चैव पतिमेकतमं वृणु ॥ १२ ॥ <br>
एतेन समयेनावां शमं नय सुमध्यमे ॥ <br>
सा तयोर्वचनाद्देवि उपसंगम्य भार्गवम् ॥ <br>
उवाच वाक्यं यत्ताभ्यामुक्तं भृगुसुतं प्रति ॥ १३ ॥ <br>
तद्वाक्यं च्यवनो भार्यामुवाचाद्रियतामिति ॥ <br>
इत्युक्ता च्यवनेनाथ सुकन्या तावुवाच वै ॥ १४ ॥ <br>
एवं देवौ भवद्भ्यां यत्प्रोक्तं तत्कियतां लघु ॥ <br>
इत्युक्तौ भिषजौ तत्र तया चैव सुकन्यया ॥ <br>
ऊचतू राजपुत्रीं तां पतिस्तव विशत्वपः ॥ १५ ॥ <br>
ततोऽपश्च्यवनः शीघ्रं रूपार्थी प्रविवेश ह ॥ <br>
अश्विनावपि तद्देवि ततः प्राविशतां जलम् ॥ १६ ॥ <br>
ततो मुहूर्त्तादुत्तीर्णाः सर्वे ते सरसस्ततः ॥ <br>
दिव्यरूपधराः सर्वे युवानो मृष्टकुण्डलाः ॥ १७ ॥ <br>
दिव्यवेषधराश्चैव मनसः प्रीतिवर्द्धनाः ॥ <br>
तेऽब्रुवन्सहिताः सर्वे वृणीष्वान्यतमं शुभे ॥ १८ ॥ <br>
अस्माकमीप्सितं भद्रे यतस्त्वं वरवर्णिनी ॥ <br>
यत्र वाप्यभि कामासि तं वृणीष्व सुशोभने ॥ १९ ॥ <br>
सा समीक्ष्य तु तान्सर्वांस्तुल्यरूपधरान्स्थितान् ॥ <br>
निश्चित्य मनसा बुद्ध्या देवि वव्रे पतिं स्वकम् ॥ 7.1.281.२० ॥ <br>
लब्ध्वा तु च्यवनो भार्यां वयोरूपमवस्थितः ॥ <br>
हृष्टोऽब्रवीन्महातेजास्तौ नासत्याविदं वचः ॥ २१ ॥ <br>
यदहं रूपसंपन्नो वयसा च समन्वितः ॥ <br>
कृतो भवद्भ्यां वृद्धः सन्भार्यां च प्राप्तवान्निजाम् ॥ <br>
तद्ब्रूतं वै विधास्यामि भवतोर्यदभीप्सितम् ॥ २२ ॥ <br>
॥ अश्विनावूचतुः ॥ ॥ <br>
आवां तु देवभिषजौ न च शक्रः करोति नौ ॥ <br>
सोमपानार्हतां तस्मात्कुरु नौ सोमपायिनौ ॥ २३ ॥ <br>
॥ च्यवन उवाच ॥ ॥ <br>
अहं वां यज्ञभागार्हौ करिष्ये सोमपायिनौ ॥ २४ ॥ <br>
॥ ईश्वर उवाच ॥ ॥ <br>
ततस्तौ हृष्टमनसौ नासत्यौ दिवि जग्मतुः ॥ <br>
च्यवनोऽपि सुकन्या च सुराविव विजह्रतुः ॥ २५ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये च्यवनेश्वर माहात्म्यवर्णनंनामैकाशीत्युत्तरद्विशततमोऽध्यायः ॥ २८१ ॥<br>
<br>
<br>
</span>
