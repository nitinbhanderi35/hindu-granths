<span style="font-size: 14pt; line-height: 200%">॥ देव्युवाच ॥ ॥ <br>
देवदेव जगन्नाथ संसारार्णवतारक ॥ <br>
सविस्तरं तु मे ब्रूहि ऋषितोयामहोदयम् ॥ १ ॥ <br>
ऋषितोयेति तन्नाम कथं ख्यातं धरातले ॥ <br>
कथं सा पुनरायाता देवदारुवने शुभे ॥ २ ॥ <br>
॥ ईश्वर उवाच ॥ ॥ <br>
शृणु देवि प्रवक्ष्यामि सावधाना वचो मम ॥ <br>
माहात्म्यमृषितोयायाः सर्वपातकनाशनम् ॥ ३ ॥ <br>
देवदारुवने पुण्य ऋषयस्तपसा युताः ॥ <br>
निवसंति वरारोहे शतशोथ सहस्रशः ॥ ४ ॥ <br>
तेषां निवसतां तत्र बहुकालो गतः प्रिये ॥ <br>
पुत्रपौत्रैः प्रवृद्धास्ते दारुकं व्याप्य संस्थिताः ॥ ८५ ॥ <br>
ते सर्वे चिंतयामासुः समेत्य च परस्परम् ॥ <br>
सरस्वती महापुण्या शिरस्याधाय वाडवम् ॥ ६ ॥ <br>
प्रभासं चिरकालेन क्षेत्रं चैव गमिष्यति ॥ <br>
वापीकूपतडागादि मुक्त्वा सागरगामिनीम् ॥ ७ ॥ <br>
नाह्लादं कुरुते चेतः स्नानदानजपेषु च ॥ <br>
ब्रह्माणं प्रार्थयिष्यामो गत्वा ब्रह्मनिकेतनम् ॥ ८ ॥ <br>
॥ ईश्वर उवाच ॥ ॥ <br>
एवं निमन्त्र्य ते सर्वे ऋषयस्तपसोज्ज्वलाः॥ <br>
गतास्ते ब्रह्मलोकं तु द्रष्टुं देवं पितामहम् ॥ <br>
तुष्टुवुर्विविधैः स्तोत्रैर्ब्रह्माणं कमलोद्भवम् ॥ ९ ॥ <br>
॥ ऋषय ऊचुः ॥ ॥<br>
नमः प्रणवरूपाय विश्व कर्त्रे नमोनमः ॥ <br>
तथा विश्वस्य रक्षित्रे नमोऽस्तु परमात्मने ॥ 7.1.297.१० ॥ <br>
तथा तस्यैव संहर्त्रे नमो ब्रह्मस्वरूपिणे ॥ <br>
पितामह नमस्तुभ्यं सुरज्येष्ठ नमोऽस्तु ते ॥ ११ ॥<br>
चतुर्वक्त्र नमस्तुभ्यं पद्मयोने नमोऽस्तु ते ॥ <br>
विरंचये नमस्तुभ्यं विधये वेधसे नमः ॥ १२ ॥ <br>
चिदानन्द नमस्तुभ्यं हिरण्यगर्भ ते नमः ॥ <br>
हंसवाहन ते नित्यं पद्मासन नमोऽस्तुते ॥ १३ ॥ <br>
एवं संस्तुवतां तेषामृषीणामूर्ध्वरेतसाम् ॥ <br>
उवाच परमप्रीतो ब्रह्मा लोक पितामहः ॥ १४ ॥ <br>
स्वागतं वै द्विजश्रेष्ठा युष्माकं कृतवानहम् ॥ <br>
स्तोत्रेणानेन दिव्येन वृणुध्वं वरमुत्तमम् ॥ १५ ॥ <br>
॥ ऋषय ऊचुः ॥ ॥ <br>
अभिषेकाय नो देव नदी पापप्रणाशिनी ॥ <br>
विलोक्यते सुरश्रेष्ठ देहि नो वरमुत्तमम् ॥ १६ ॥ <br>
॥ ईश्वर उवाच ॥ ॥ <br>
इत्युक्तस्तैस्तदा ब्रह्मा मुनिभिस्तपसोज्ज्वलैः ॥ <br>
वीक्षांचक्रे तदा सर्वा मूर्तिमत्यश्च निम्नगाः ॥ १७ ॥ <br>
गङ्गा च यमुना चैव तथा देवी सरस्वती ॥ <br>
चन्द्रभागा च रेवा च शरयूर्गंडकी तथा ॥ १८ ॥ <br>
तापी चैव वरारोहे तथा गोदावरी नदी ॥ <br>
कावेरी चन्द्रपुत्री च शिप्रा चर्मण्वती तथा ॥ १९ ॥ <br>
सिन्धुश्च वेदिका चैव नदाः सर्वे वरानने ॥ <br>
मूर्तिमत्यः स्थिताः सर्वाः पवित्राः पापनाशिनी ॥ 7.1.297.२० ॥ <br>
दृष्ट्वा पितामहः सर्वा गत्वरा धरणीं प्रति ॥ <br>
देवदारुवने रम्ये प्रभासे क्षेत्र उत्तमे ॥ <br>
कमण्डलौ कृता दृष्टिर्विविशुस्ताः कमण्डलुम् ॥ २१ ॥ ।<br>
। ब्रह्मोवाच ॥ ॥ <br>
धृताः सर्वा महापुण्या नद्यो ब्रह्मकमण्डलौ॥ <br>
प्रविष्टाः पृथिवीं यांतु ऋषीणामनुकम्पया ॥ २२ ॥ <br>
प्रहिणोमि यद्येकां च ह्यन्या रुष्यति मे द्विजाः ॥ <br>
तस्मात्सर्वाः प्रमोक्ष्यामि कमण्डलुकृतालयाः ॥ २३ ॥ <br>
॥ ईश्वर उवाच ॥  <br>
ततो ब्रह्मा मुमोचाऽथ तत्रस्थाश्च महापगाः ॥ <br>
मुक्त्वा ब्रह्मा मुनीन्सर्वान्प्रोवाचेदं पुनःपुनः ॥ २४ ॥ <br>
ऋषिभिः प्रार्थ्यमानेन नद्यो मुक्ता मया यतः ॥ <br>
तोयरूपा महावेगा अभिषेकाय सत्वराः ॥ २५ ॥ <br>
ऋषितोयेति नाम्ना सा भविष्यति धरातले ॥ <br>
ऋषीणां वल्लभा देवी सर्वपातकनाशिनी ॥ २६ ॥ <br>
॥ ईश्वर उवाच ॥ ॥ <br>
एवं देवि समायाता देवदारुवने नदी ॥ <br>
ऋषितोयेति विख्याता पवित्रा च वरानने ॥ २७ ॥ <br>
तूर्यदुंदुभिनिर्घोषैर्वेदमङ्गलनिःस्वनैः ॥ <br>
समुद्रं प्रापिता देवी ऋषिभिर्वेदपारगैः ॥ २८ ॥ <br>
सर्वत्र सुलभा देवी त्रिषु स्थानेषु दुर्लभा ॥ <br>
महोदये महातीर्थे मूलचंडीशसन्निधौ ॥ २९ ॥<br>
समुद्रेण समेता तु यत्र सा पूर्ववाहिनी ॥ <br>
यत्रर्षितोया लभ्येत तत्र किं मृग्यते परम् ॥7.1.297.३०॥ <br>
मनुष्यास्ते सदा धन्यास्तत्तोयं तु पिबंति ये ॥ <br>
अस्थीनि यत्र लीयंते षण्मासाभ्यन्तरेण तु ॥ ३१ ॥ <br>
प्रातःकाले वहेद्गंगा सायं च यमुना तथा ॥ ३२ ॥ <br>
नदीसहस्रसंयुक्ता मध्याह्ने तु सरस्वती ॥ <br>
अपराह्णे वहेद्रेवा सायाह्ने सूर्यपुत्रिका ॥ ३३ ॥ <br>
एवं जानन्नरो यस्तु तत्र स्नान विचक्षणः ॥ <br>
आचरेद्विधिना श्राद्धं स तस्याः फलभाग्भवेत् ॥ ३४ ॥ <br>
एवं संक्षेपतः प्रोक्तमृषितोयामहोदयम् ॥ <br>
सर्वपापहरं नृणां सर्वकामफलप्रदम् ॥ ३५ ॥<br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्य ऋषितोयामाहात्म्यवर्णनंनाम सप्तनवत्युत्तरद्विशततमोऽध्यायः ॥ २९७  ॥ <br>
<br>
<br>
</span>
