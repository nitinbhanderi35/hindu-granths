<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि कोटीश्वरमनुत्तमम् ॥ <br>
तस्मादुत्तरतो देवि कोटीशमिति विश्रुतम् ॥ १ ॥ <br>
पापघ्नं सर्वजंतूनां पशुपाशविमोक्षदम् ॥ <br>
पुरा पाशुपता देवि कपालेश्वरसंनिधौ ॥ २ ॥ <br>
तपः कुर्वंति विपुलं भस्मोद्धूलितविग्रहाः ॥ <br>
जटामुकुटसंयुक्ता मुंजमेखलधारिणः ॥ ३ ॥ <br>
शांताः सर्वे जितक्रोधा ब्राह्मणाः शिवयोगिनः ॥ <br>
तपः कुर्वंति तत्रस्था व्याप्य क्षेत्रं चतुर्द्दिशम् ॥ ४ ॥ <br>
कोटिसंख्या महादेवि मन्त्रजाप्यपरायणाः ॥ <br>
सम्यक्संस्थाप्य ते लिंगं कपालेशसमीपगम् ॥ ५ ॥ <br>
ततस्ते पूजयांचक्रुस्तल्लिंगं भक्तिसंयुताः ॥ <br>
ततस्तुष्टो महादेवो मुक्तिं तेषां ददौ हरः ॥ ६ ॥ <br>
ऋषयः कोटिसंख्यातास्तस्मिन्सिद्धा यतः प्रिये ॥ <br>
तेन कोटीश्वरं लिंगं नाम्ना ख्यातं धरातले ॥ ७ ॥ <br>
यस्तं पूजयते भक्त्या कोटीश्वरमनामयम् ॥ <br>
स कोटिमन्त्रजाप्यस्य फलं प्राप्स्यति मानवः ॥ ८ ॥ <br>
हिरण्यं तत्र दातव्यं ब्राह्मणे वेदपारगे ॥ <br>
कोटिहोमफलं तस्य सम्यग्यात्राफलं भवेत् ॥ ९ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये कोटीश्वरमाहात्म्यवर्णनंनाम चतुरधिक शततमोऽध्यायः ॥ १०४ ॥ <br>
<br>
<br>
</span>
