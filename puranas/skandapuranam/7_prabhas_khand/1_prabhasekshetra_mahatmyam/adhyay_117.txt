<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि भूतनाथेश्वरं हरम्॥ <br>
कुण्डेश्वर्या ईशभागे धनुषां विंशकेऽन्तरे ॥ १ ॥ <br>
कल्पलिंगं महादेवि ह्यनादिनिधनं स्थितम् ॥ <br>
पूर्वं त्रेतायुगे देवि वीरभद्रेश्वरीति च ॥ २ ॥ <br>
प्रख्यातं भुवि देवेशि कलौ भूतेश्वरं स्मृतम् ॥ <br>
पुरा द्वापरसंधौ च तत्र भूतानि कोटिशः ॥३॥ <br>
संसिद्धिं परमां जग्मुस्तल्लिंगस्य प्रभावतः ॥ <br>
तेन भूतेश्वरं नाम प्रख्यातं धरणीतले॥ ॥ ४ ॥ <br>
तत्र कृष्णचतुर्द्दश्यां रात्रौ संपूज्य शंकरम् ॥ <br>
दक्षिणां दिशमाश्रित्य अघोरं पूजयेत्तु यः ॥ ५ ॥ <br>
दृढं जितेन्द्रियो भूत्वा निर्भयो ध्यानसंयु तः ॥ <br>
तस्यैव जायते सिद्धिर्या काचिद्भूतले स्थिता ॥ ६ ॥ <br>
तिलहेमप्रदानं च पिण्डदानं च तत्र वै ॥ <br>
पितॄनुद्दिश्य दद्याद्वै तेषां प्रेतत्वमुक्तये ॥ ॥ ७ ॥ <br>
इति निगदितमेतद्भूतनाथेश्वरस्य प्रचुरकलिमलानां नाशनं पुण्यहेतुः ॥ <br>
पठति च पुरुषो वा यः शृणोतीह भक्त्या सुरवरमहिमानं मुच्यते पातकौघैः ॥ ८ ॥<br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये कुंडेश्वरी माहात्म्ये भूतनाथेश्वरमाहात्म्यवर्णनंनाम सप्तदशोत्तरशततमोऽध्यायः ॥ ११७ ॥ <br>
<br>
<br>
</span>
