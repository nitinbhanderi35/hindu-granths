<span style="font-size: 14pt; line-height: 200%">॥ ईश्वर उवाच ॥ ॥ <br>
ततः श्रुत्वा च शर्यातिर्वलभीस्थान संस्थितः ॥ <br>
वयस्थं च्यवनं श्रुत्वा आनन्दोद्गतमानसः ॥ १ ॥ <br>
प्रहृष्टः सेनया सार्द्धं स प्रायाद्भार्गवाश्रमम् ॥ <br>
च्यवनं च सुकन्यां च हृष्टां देव सुतामिव ॥ २ ॥ <br>
गतो महीपः शर्यातिः कृत्स्नानंदमहोदधिः ॥ <br>
ऋषिणा सत्कृतस्तेन सभार्यः पृथिवीपतिः ॥ <br>
तत्रोपविष्टः कल्याणीः कथाश्चक्रे महामनाः ॥ ३ ॥ <br>
अथैनं भार्गवो देवि ह्युवाच परिसांत्वयन् ॥ <br>
याजयिष्यामि राजंस्त्वां संभारानुपकल्पय ॥ ४ ॥ <br>
ततः परमसंहृष्टः शर्यातिः पृथिवीपतिः ॥ <br>
च्यवनस्य महादेवि तद्वाक्यं प्रत्यपूजयत् ॥ ५ ॥ <br>
प्रशस्तेऽहनि याज्ञीये सर्वकामसमृद्धिमत् ॥ <br>
कारयामास शर्यातिर्यज्ञायतनमुत्तमम् ॥ ६ ॥ <br>
तत्रैव च्यवनो देवि याजयामास भार्गवम् ॥ <br>
अद्भुतानि च तत्रासन्यानि तानि महेश्वरि ॥ ७ ॥ <br>
अगृह्णाच्च्यवनः सोममश्विनोर्देवयोस्तदा ॥ <br>
तमिन्द्रो वारयामास मा गृहाण तयोर्ग्रहम् ॥ ८.॥ <br>
॥ इन्द्र उवाच ॥ ॥ <br>
उभावेतौ न सोमार्हौ नासत्याविति मे मतिः ॥ <br>
भिषजौ देवतानां हि कर्मणा तेन गर्हितौ ॥ ९ ॥ <br>
॥ च्यवन उवाच ॥ ॥ <br>
माऽवमंस्था महात्मानौ रूपद्रविणवर्चसौ ॥ <br>
यौ चक्रतुश्च मामद्य वृंदारकमिवाजरम् ॥ 7.1.282.१० ॥ <br>
समत्वेनान्यदेवानां कथं वै नेक्षते भवान्॥ <br>
अश्विनावपि देवेन्द्र देवौ विद्धि परंतप ॥ ११ ॥ <br>
॥ इन्द्र उवाच ॥ ॥ <br>
चिकित्सकौ कर्मकरौ कामरूपसमन्वितौ ॥ <br>
लोके चरंतौ मर्त्यानां कथं सोममिहार्हतः ॥ १२ ॥ <br>
॥ ईश्वर उवाच ॥ ॥ <br>
एतदेव यदा वाक्यमाम्रेडयति वासवः ॥ <br>
अनादृत्य ततः शक्रं ग्रहं जग्राह भार्गवः ॥ १३ ॥ <br>
ग्रहीष्यंतं ततः सोममश्विनोः सत्तमं तदा ॥ <br>
समीक्ष्य बलभिद्देव इदं वचनमब्रवीत् ॥ १४ ॥ <br>
आभ्यामर्थाय सोमं त्वं ग्रहीष्यसि यदि स्वयम् ॥ <br>
वज्रं ते प्रहरिष्यामि घोररूपमनुत्तमम् ॥ १५ ॥ <br>
एवमुक्तः स्वयमिन्द्रमभिवीक्ष्य स भार्गवः ॥ <br>
जग्राह विधिवत्सोममश्विभ्यामुत्तमं ग्रहम् ॥ १६ ॥ <br>
ततोऽस्मै प्राहरत्कोपाद्वज्रमिंद्रः शचीपतिः ॥ <br>
तस्य प्रहरतो बाहुं स्तंभयामास भार्गवः ॥ १७ ॥ <br>
स्तंभयित्वाथ च्यवनो जुहुवे मन्त्रतोऽनलम् ॥ <br>
कृत्यार्थी सुमहातेजा देवं हिंसितुमुद्यतः ॥ १८ ॥ <br>
तत्र कृत्योद्भवो यज्ञे मुनेस्तस्य तपोबलात् ॥ <br>
मदोनाम महावीर्यो महाकायो महासुरः ॥ १९ ॥ <br>
शरीरं यस्य निर्देष्टुमशक्यं च सुरासुरैः ॥ <br>
तस्य प्रमाणं वपुषा न तुल्यमिह विद्यते ॥ 7.1.282.२० ॥ <br>
तस्यास्यं चाभवेद्घोरं दंष्ट्रा दुर्दर्शनं महत् ॥ <br>
हनुरेकः स्थितस्तस्य भूमावेको दिवं गतः ॥ २१ ॥ <br>
चतस्रश्चापि ता दंष्ट्रा योजनानां शतंशतम् ॥ <br>
इतरे त्वस्य दशना बभूबुर्दशयोजनाः ॥२२ ॥ <br>
प्राकारसदृशाकारा मूलाग्रसमदर्शनाः ॥ <br>
नाम्ना पर्वतसंकाशाश्चायुतायुतयोजनाः ॥ २३ ॥ <br>
नेत्रे रविशशिप्रख्ये भ्रुवावंतकसन्निभे ॥ <br>
लेलिहज्जिह्वया वक्त्रं विद्युच्चलितलोलया ॥ <br>
व्यात्ताननो घोरदृष्टिर्ग्रसन्निव जगद्बलात् ॥ २४ ॥ <br>
स भक्षयिष्यन्संक्रुद्धः शतक्रतुमुपाद्रवत् ॥ <br>
महता घोरनादेन लोकाञ्छब्देन छादयन् ॥ २५ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये च्यवनेश्वरमाहात्म्ये च्यवनेन नासत्ययज्ञभागप्रतिरोधकवज्र मोचनोद्यतशक्रनाशाय कृत्योद्भवमदनामकमहाऽसुरोत्पादनवृत्तान्तवर्णनंनाम द्व्यशीत्युत्तरद्विशततमोऽध्यायः ॥ २८२ ॥ ॥ <br>
<br>
<br>
</span>
