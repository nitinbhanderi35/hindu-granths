<span style="font-size: 14pt; line-height: 200%">॥ ऋषय ऊचुः ॥ ॥ <br>
कथाया लक्षणं ब्रूहि गुणदोषान्सविस्तरान् ॥ <br>
आर्षेयपौरुषेयाणां काव्यचिह्नपरीक्षणम् ॥ <br>
कथं ज्ञेयं महाबुद्धे श्रोतुमिच्छामहे वयम् ॥ १ ॥ <br>
॥ सूत उवाच ॥ ॥ <br>
अथ संक्षेपतो वक्ष्ये पुराणानामनुक्रमम् ॥ <br>
लक्षणं चैव संख्यां च उक्तभेदांस्तथैव च ॥ २ ॥ <br>
पुरा तपश्चचारोग्रममराणां पितामहः ॥ <br>
आविर्भूतास्ततो वेदाः सषडंगपदक्रमाः ॥ ३ ॥ <br>
ततः पुराणमखिलं सर्वशास्त्रमयं ध्रुवम् ॥ <br>
नित्यशब्दमयं पुण्यं शत कोटिप्रविस्तरम् ॥ ४ ॥ <br>
निर्गतं ब्रह्मणो वक्त्राद्ब्राह्मं वैष्णवमेव च ॥ <br>
शैवं भागवतं चैव भविष्यं नारदीयकम् ॥ ५ ॥ <br>
मार्कण्डेयमथाग्नेयं ब्रह्मवैवर्तमेव च ॥ <br>
लैङ्गं तथा च वाराहं स्कांदं वामनमेव च ॥ ६ ॥ <br>
कौर्म्यं मात्स्यं गारुडं च वायवीयमनन्तरम् ॥ <br>
अष्टादशं समुद्दिष्टं सर्वपातकनाशनम् ॥ ॥ ७ ॥ <br>
एकमेव पुरा ह्यासीद्ब्रह्माण्डं शतकोटिधा ॥ ८ ॥ <br>
ततोऽष्टादशधा कृत्वा वेदव्यासो युगेयुगे ॥ <br>
प्रख्यापयति लोकेऽस्मिन्साक्षान्नारायणांशजः ॥ ९ ॥ <br>
अन्यान्युपपुराणानि मुनिना कथितानि तु ॥ <br>
तानि वः कथयिष्यामि संक्षेपादवधार्यताम् ॥ 7.1.2.१० ॥ <br>
आद्यं सनत्कुमारोक्तं नारसिंहमतः परम् ॥ <br>
तृतीयं स्कान्दमुद्दिष्टं कुमारेणानुभाषितम् ॥ ११॥<br>
चतुर्थं शिवधर्माख्यं साक्षान्नन्दीशभाषितम्॥ <br>
दुर्वाससोक्तमाश्चर्य्यं नारदोक्तमतः परम् ॥१२॥<br>
कापिलं मानवं चैव तथैवोशनसेरितम्॥ <br>
ब्रह्माण्डं वारुणं चान्यत्कालिकाह्वयमेव च॥ १३॥ <br>
माहेश्वरं तथा सांबं सौरं सर्वार्थसंचयम्॥। <br>
पराशरोक्तं परमं मारीचं भार्गवाह्वयम् ॥१४॥ <br>
एतान्युपपुराणानि कथितानि द्विजोत्तमाः॥१५॥ <br>
॥ ऋषय ऊचुः ॥ ॥ <br>
पुराणसंख्यामाचक्ष्व सूत विस्तरशः क्रमात्॥ <br>
दानधर्ममशेषज्ञ यथावदनुपूर्वशः ॥ १६॥ <br>
॥ सूत उवाच ॥ ॥ <br>
इदमेव पुराणेऽस्मिन्पुराणपुरुषस्तदा ॥ <br>
यदुक्तवान्स विश्वात्मा मनवे तन्निबोधत ॥१७॥<br>
पुराणं सर्वशास्त्राणां ब्रह्माण्डं प्रथमं स्मृतम् ॥ <br>
अनन्तरं च वक्त्रेभ्यो वेदास्तस्य विनिर्गताः॥१८॥ <br>
पुराणमेकमेवासीत्तस्मिन्कल्पान्तरेतथा॥<br>
त्रिवर्गसाधनं पुण्यं शतकोटिप्रविस्तरम् ॥ १९॥<br>
विनिर्दग्धेषु लोकेषु कृष्णेनानन्तरूपिणा ॥ <br>
साङ्गांश्च चतुरो वेदान्पुराणन्यायविस्तरम् ॥7.1.2.२०॥।<br>
मीमांसां धर्मशास्त्रं च परिगृह्यात्मसात्कृतम् ॥ <br>
मत्स्यरूपेण च पुनः कल्पादावुदकार्णवे॥२१॥<br>
अशेषमेव कथितं ब्रह्मणे दिव्यचक्षुषे ॥ <br>
ब्रह्मा जगाद च मुनींस्त्रिकालज्ञानदर्शनः ॥ २२ ॥ <br>
प्रवृत्तिः सर्वशास्त्राणां पुराणस्याभवत्ततः ॥ २३ ॥ <br>
ततः कालक्रमेणासौ व्यासरूपधरो हरिः ॥ <br>
अष्टादशपुराणानि संक्षेप्स्यति युगेयुगे ॥ २४ ॥ <br>
चतुर्लक्षप्रमाणानि द्वापरेद्वापरे सदा ॥ <br>
तदाष्टादशधा कृष्णा भूर्लोकेऽस्मिन्प्रभाषते ॥ २५ ॥ <br>
अद्याऽपि देवलोके तु शतकोटिप्रविस्तरम् ॥ <br>
तदर्थोऽत्र चतुर्लक्षः संक्षेपेण निवेशितः ॥ २६ ॥ <br>
पुराणानि दशाष्टौ च सांप्रतं तदिहोच्यते॥ <br>
नामतस्तानि वक्ष्यामि संख्यां च मुनिसत्तमाः ॥ २७ ॥ <br>
ब्रह्मणाऽभिहितं पूर्वं यावन्मात्रं मरीचये ॥ <br>
ब्राह्मं तद्दशसाहस्रं पुराणं तदिहोच्यते ॥ २८ ॥ <br>
लिखित्वा तच्च यो दद्याज्जलधेनुसमन्वितम् ॥ <br>
वैशाख्यां पौर्णमास्यां च ब्रह्मलोके महीयते ॥ २९ ॥ <br>
एतदेव यदा पद्ममभूद्धैरण्मयं जगत् ॥ <br>
तद्वृत्तांताश्रयांतं तत्पाद्ममित्युच्यते बुधैः ॥ 7.1.2.३० ॥ <br>
पाद्मं तत्पञ्चपञ्चाशत्सहस्राणीह पठ्यते ॥ <br>
तत्पुराणं च यो दद्यात्सुवर्णकमलान्वितम् ॥ <br>
ज्येष्ठे मासि तिलैर्युक्तं सोऽश्वमेधफलं लभेत् ॥ ३१ ॥ <br>
वाराहकल्पवृत्तान्तमधिकृत्य परात्परः ॥ <br>
यत्राह धर्मानखिलांस्तदुक्तं वैष्णवं विदुः ॥३२॥ <br>
चरितैरञ्चितं विष्णोस्तल्लोके वैष्णवं विदुः ॥ <br>
त्रयोविंशतिसाहस्रं पुराणं तत्प्रकीर्तितम् ॥ ३३ ॥ <br>
तदाषाढे च यो दद्याद्घृतधेनुसमन्वितम् ॥ <br>
पौर्णमास्यां विशुद्धायां सं पदं याति वैष्णवम् ॥ ३४ ॥ <br>
श्रुतकल्पप्रसङ्गेन धर्मान्वायुरथाब्रवीत् ॥ <br>
यत्र तद्वायवीयं स्याद्रुद्रमाहात्म्यसंयुतम् ॥ ३५ ॥ <br>
चतुर्विंशतिसाहस्रं नाना वृत्तान्तसंयुतम् ॥ <br>
धर्मार्थकाममोक्षैश्च साधुवृत्तसमन्वितम्॥ ३६ ॥ <br>
श्रावण्यां श्रावणे मासि गुडधेनुसमन्वितम् ॥ <br>
यो दद्याद्दधिसंयुक्तं ब्राह्मणाय कुटुम्बिने ॥<br>
शिवलोके स पूतात्मा कल्पमेकं वसेन्नरः ॥ ३७ ॥ <br>
पुनः संजायते मर्त्यो ब्राह्मणो वेदवित्तमः ॥ <br>
वेदविद्यार्थतत्त्वज्ञो व्याख्यातत्त्वार्थवित्तमः ॥ ३८ ॥ <br>
यत्राधिकृत्य गायत्रीं वर्ण्यते धर्मविस्तरः ॥ <br>
वृत्रासुरवधोपेतं तद्भागवतमुच्यते ॥ ३९ ॥ <br>
सारस्वतस्य कल्पस्य मध्ये ये स्युर्नरामराः॥ <br>
तद्वृत्तान्तोद्भवं पुण्यं पुण्योद्वाहसमन्वितम् ॥ 7.1.2.४० ॥ <br>
लिखित्वा तच्च यो दद्याद्धेमसिंहसमन्वितम् ॥ <br>
पौर्णमास्यां प्रौष्ठपद्यां स याति परमां गतिम् ॥ ॥४१॥ <br>
अष्टादशसहस्राणि पुराणं तत्प्रकीर्तितम्॥४२॥ <br>
यत्राह नारदो धर्मान्बृहत्कल्पाश्रयांस्त्विह ॥ <br>
पञ्चविंशत्सहस्राणि नारदीयं तदुच्यते ॥४३॥ <br>
तदिषे पञ्चदश्यां तु यो दद्याद्धेनुसंयुतम्॥ <br>
उत्तमां सिद्धिमाप्नोति इह लोके परत्र च॥ <br>
सर्वान्कामानवाप्नोति नात्र कार्या विचारणा ॥४४॥<br>
यत्राधिकृत्य शकुनीन्धर्माधर्मविचारणम् ॥ <br>
पुराणं नवसाहस्रं मार्कण्डेयं तदुच्यते ॥ ४५॥ <br>
परिलिख्य च यो दद्यात्सौवर्णकरिसंयुतम् ॥ <br>
कार्तिक्यां पौण्डरीकस्य यज्ञस्य फलभाग्भवेत् ॥ ४६ ॥ <br>
यत्तदीशानकल्पस्य वृत्तान्तमधिकृत्य च ॥ <br>
वशिष्ठायाऽग्निना प्रोक्तमाग्नेयं तत्प्रचक्षते ॥ ४७ ॥ <br>
लिखित्वा तच्च यो दद्याद्धेमपद्मसमन्वितम् ॥ <br>
मार्गशीर्षे विधानेन तिलधेनुयुतं तथा ॥ <br>
तच्च षोडशसाहस्रं सर्वक्रतुफलप्रदम् ॥ ४८ ॥ <br>
यत्राधिकृत्य माहात्म्यमादित्यस्य चतुर्मुखः ॥ <br>
अघोरकल्पवृत्तान्तप्रसंगेन जगत्पतिः ॥ <br>
मनवे कथयामास भूतग्रामस्य लक्षणम् ॥ ४९ ॥ <br>
चतुर्दशसहस्राणि तथा पञ्चशतानि च ॥ <br>
भविष्यचरितप्रायं भविष्यं तदिहोच्यते ॥ 7.1.2.५० ॥ <br>
तत्पौषमासि यो दद्यात्पौर्णमास्यां विमत्सरः ॥ <br>
गुडकुम्भसमायुक्तमग्निष्टोमफलं लभेत् ॥ ॥ ५१ ॥ <br>
रथंतरस्य कल्पस्य वृत्तान्तमधिकृत्य च ॥ <br>
सावर्णिना नारदाय कृष्णमाहात्म्यसंयुतम् ॥ <br>
प्रोक्तं ब्रह्मवराहस्य चरितं वर्ण्यतेऽत्र च ॥५२॥ <br>
तदष्टादशसाहस्रं ब्रह्मवैवर्तमुच्यते ॥ <br>
पुराणं ब्रह्मवैवर्तं यो दद्याद्ब्राह्मणोत्तमे ॥ <br>
माघमासे पौर्णमास्यां ब्रह्मलोके महीयते ॥ ५३ ॥ <br>
यत्राग्निलिङ्गमध्यस्थः प्राह देवो महेश्वरः ॥ <br>
धर्मार्थकाममोक्षार्थानाग्नेयमधिकृत्य च ॥ ५४ ॥ <br>
कल्पं तल्लैङ्गमित्युक्तं पुराणं ब्रह्मणा स्वयम् ॥ ५५ ॥ <br>
तदेकादशसाहस्रं फाल्गुन्यां यः प्रयच्छति ॥ <br>
तिलधेनुसमायुक्तं स याति शिवसात्म्यताम् ॥५६॥ <br>
महावराहस्य पुनर्माहात्म्यमधिकृत्य च ॥ <br>
विष्णुनाऽभिहितं क्षोण्यै तद्वाराहमिहोच्यते ॥५७॥ <br>
मानवस्य प्रसंगेन धन्यस्य मुनिसत्तमाः ॥ <br>
चतुर्विंशत्सहस्राणि तत्पुराणमिहोच्यते ॥ ५८ ॥ <br>
काञ्चनं गरुडं कृत्वा तिलधेनुसमन्वितम्॥ <br>
पौर्णमास्यामथो दद्याद्ब्राह्मणाय कुटुम्बिने॥ <br>
वाराहस्यप्रसादेन पदमाप्नोति वैष्णवम्॥५९॥ <br>
यत्र माहेश्वरान्धर्मानधिकृत्य च षण्मुखम् ॥ <br>
कल्पे तत्पुरुषे वृत्ते चरितैरुपबृंहितम् ॥7.1.2.६॥। <br>
स्कांदं नाम पुराणं तदेकाशीति निगद्यते॥ <br>
सहस्राणि शतं चैकमिति मर्त्येषु पठ्यते॥६१॥ <br>
परिलेख्य च यो दद्याद्धेमशूलसमन्वितम् ॥ <br>
शैवं स पदमाप्नोति मकरोपगमे रवेः ॥ ६२ ॥ <br>
त्रिविक्रमस्य माहात्म्यमधिकृत्य चतुर्मुखः ॥ <br>
त्रिवर्गमभ्यधात्तत्तु वामनं परिकीर्तितम् ॥ ६३॥ <br>
पुराणं दशसाहस्रं कौर्मकल्पानुगं शिवम्॥ ६४ ॥ <br>
यः शरद्विषुवे दद्याद्धेमवस्त्रसमन्वितम्॥ <br>
क्षौमावृतं युतं धेन्वा स पदं याति वैष्णवम् ॥६५॥ <br>
यच्च धर्मार्थकामानां मोक्षस्य च रसातले ॥ <br>
माहात्म्यं कथयामास कूर्मरूपी जनार्दनः ॥६६॥ <br>
इन्द्रद्युम्नप्रसंगेन ऋषीणां शक्रसन्निधौ ॥ <br>
सप्तदशसहस्राणि लक्ष्मीकल्पानुषङ्गिकम् ॥६७॥ <br>
यो दद्यादयने कौर्मं हेमकूर्मसमन्वितम्॥ <br>
गोसहस्रप्रदानस्य स फलं प्राप्नुयान्नरः॥६८॥ <br>
श्रुतीनां यत्र कल्पादौ प्रवृत्त्यर्थं जनार्दनः॥ <br>
मत्स्यरूपी च मनवे नरसिंहोपवर्णनम् ॥६९॥ <br>
अधिकृत्याब्रवीत्सप्तकल्पवृत्तं मुनिव्रताः॥। <br>
तन्मात्स्यमिति जानीध्वं सहस्राणि चतुदर्श ॥ 7.1.2.७० ॥ <br>
विषुवे हैममत्स्येन धेन्वा क्षौमयुगान्वितम् ॥ <br>
यो दद्यात्पृथिवी तेन दत्ता भवति चाखिला ॥॥ ॥७१॥ <br>
यदा वा गरुडे कल्पे विश्वाण्डाद्गरुडोऽभवत् ॥ <br>
अधिकृत्याब्रवीत्कृष्णो गारुडं तदिहोच्यते ॥७२॥ <br>
तदष्टादश चैकं च सहस्राणीह पठ्यते ॥। <br>
स्वर्णहंससमायुक्तं यो दद्यादयने परे ॥ <br>
स सिद्धिं लभते मुख्यां शिवलोके च संस्थितिम् ॥ ७३ ॥ <br>
ब्रह्मा ब्रह्माण्डमाहात्म्यमधिकृत्याब्रवीत्पुनः ॥ <br>
तच्च द्वादशसाहस्रं ब्रह्माण्डं द्विशताधिकम् ॥७४॥ <br>
भविष्याणां च कल्पानां श्रूयते यत्र विस्तरः ॥ <br>
तद्ब्रह्माण्डं पुराणं तु ब्रह्मणा समुदाहृतम् ॥ ७९ ॥ <br>
यो दद्यात्तु व्यतीपात ऊर्णायुगसमन्वितम् ॥ <br>
राजसूयसहस्रस्य फलमाप्नोति मानवः ॥ ७६ ॥ <br>
हेमधेन्वायुतं तच्च ब्रह्मलोकफलप्रदम्॥ <br>
चतुर्लक्षमिदं प्रोक्तं व्यासेनाद्भुतकर्मणा ॥ ७७ ॥ <br>
इदं लोकहितार्थाय संक्षिप्तं द्वापरे द्विजाः ॥ ७८ ॥ <br>
इदमद्यापि देवेषु शतकोटिप्रविस्तरम् ॥ <br>
उपभेदान्प्रवक्ष्यामि लोके ये संप्रतिष्ठिताः ॥ ७९ ॥ <br>
पाद्मे पुराणे यत्प्रोक्तं नारसिंहोपवर्णनम् ॥ <br>
तच्चाष्टादशसाहस्रं नारसिंहमिहोच्यते ॥ 7.1.2.८० ॥ <br>
नन्दिने यत्र माहात्म्यं कार्तिकेयेन वर्णितम् ॥ <br>
लोके नन्दिपुराणं वै ख्यातमेतद्द्विजोत्तमाः ॥ ८१ ॥ <br>
यत्र  साम्बं पुरस्कृत्य भविष्यति कथानकम् ॥ <br>
प्रोच्यते तत्पुनर्लोके सांबमेव मुनिव्रताः ॥ ८२ ॥ <br>
एवमादित्यसंज्ञं तु तत्रैव परिपठ्यते ॥ <br>
अष्टादशभ्यस्तु पृथक्पुराणं यच्च दृश्यते ॥ <br>
विजानीध्वं द्विजश्रेष्ठास्तदेतेभ्यो विनिर्गतम् ॥ ८३ ॥ <br>
पञ्चाङ्गानि पुराणस्य चाख्यानमितरत्स्मृतम् ॥ <br>
सर्गश्च प्रतिसर्गश्च वंशो मन्वन्तराणि च ॥ <br>
वंशानुवंशचरितं पुराणं पञ्चलक्षणम् ॥ ८४ ॥ <br>
ब्रह्मविष्ण्वर्करुद्राणां माहात्म्यं भुवनस्य च ॥ <br>
संहारश्च प्रदृश्येत पुराणं पञ्चलक्षणम् ॥ ८५ ॥ <br>
धर्मश्चार्थश्च कामश्च मोक्षश्च परिकीर्त्यते ॥ <br>
सर्वेष्वपि पुराणेषु तद्विरूढे च यत्फलम् ॥ ८६ ॥ <br>
सात्विकेषु च कल्पेषु माहात्म्यमधिकं हरेः ॥ <br>
राजसेषु च माहात्म्यमधिकं ब्रह्मणो विदुः ॥ ८७ ॥ <br>
तद्वदग्रे च माहात्म्यं तामसेषु शिवस्य हि ॥ <br>
संकीर्णे च सरस्वत्याः पितॄणां च निगद्यते ॥ ८८ ॥ <br>
चतुर्भिर्भगवान्विष्णुर्द्वाभ्यां ब्रह्मा तथा रविः ॥ <br>
अष्टादशपुराणेषु शेषेषु भगवाञ्छिवः ॥ ८९ ॥ <br>
वेदवन्निश्चलं मन्ये पुराणं वै द्विजोत्तमाः ॥ <br>
वेदाः प्रतिष्ठिताः सर्वे पुराणे नात्र संशयः ॥ 7.1.2.९० ॥ <br>
बिभेत्यल्पश्रुताद्वेदो मामयं चालयिष्यति ॥ <br>
इतिहासपुराणैस्तु निश्चलोऽयं कृतः पुरा ॥ ९१ ॥ <br>
यन्न दृष्टं हि वेदेषु न दृष्टं स्मृतिषु द्विजाः ॥ <br>
उभयोर्यत्र दृष्टं च तत्पुराणेषु गीयते ॥ ९२ ॥ <br>
यो वेद चतुरो वेदान्सांगोपनिषदो द्विजः ॥ <br>
पुराणं नैव जानाति न च स स्याद्विचक्षणः ॥ ९३ ॥ <br>
अष्टादशपुराणानि कृत्वा सत्यवतीसुतः ॥ <br>
भारताख्यानमकरोद्वेदार्थैरुपबृंहितम् ॥ ९४ ॥ <br>
लक्षेणैकेन तत्प्रोक्तं द्वापरान्ते महात्मना ॥ <br>
वाल्मीकिना च यत्प्रोक्तं रामोपाख्यानमुत्तमम् ॥ ९५ ॥ <br>
ब्रह्मणा विहितं यच्च शतकोटिप्रविस्तरम्॥ <br>
आह तन्नारदायैव तेन वाल्मीकये पुनः ॥ ९६ ॥ <br>
वाल्मीकिना च लोके तु धर्मकामार्थसाधकम् ॥ ॥ ९७ ॥ <br>
एवं सपादाः पञ्चैते लक्षाः पुण्याः प्रकीर्तिताः ॥ <br>
पुरातनस्य कल्पस्य पुराणे तु विदुर्बुधाः ॥ ९८ ॥ <br>
इतिहासपुराणानि भिद्यन्ते काल गौरवात् ॥ <br>
स्कान्दं तथा च ब्रह्माण्डं पुराणं लैङ्गमेव च ॥ ९९ ॥ <br>
वाराहकल्पे विप्रेन्द्रास्तेषां भेदः प्रवर्तते ॥ <br>
अष्टादशप्रकारेण ब्रह्माण्डं भिन्नमेव हि ॥ 7.1.2.१०० ॥ <br>
अष्टादशपुराणानि तेन जातानि भूतले ॥ <br>
लैङ्गमेकादशविधं प्रभिन्नं द्वापरे शुभम् ॥ १०१ ॥ <br>
स्कान्दं तु सप्तधा भिन्नं वेद व्यासेनधीमता ॥ <br>
एकाशीतिसहस्राणि शतं चैकं तु संख्यया ॥ १०२ ॥ <br>
तस्याऽऽद्यो यो विभागस्तु स्कन्दमाहात्म्यसंयुतः ॥ <br>
माहेश्वरः समाख्यातो द्वितीयो वैष्णवः स्मृतः ॥ १०३ ॥ <br>
तृतीयो ब्रह्मणः प्रोक्तः सृष्टिसंक्षेपसूचकः ॥ <br>
काशीमाहात्म्यसंयुक्तश्चतुर्थः परिपठ्यते ॥ १०४ ॥ <br>
रेवायाः पञ्चमो भागः सोज्जयिन्याः प्रकीर्तितः ॥ <br>
षष्ठः कल्पो नागरश्च तीर्थमाहात्म्यसूचकः ॥ १०५ ॥ <br>
सप्तमो यो विभागोऽयं स्मृतः प्राभासिको द्विजाः॥ <br>
सर्वे द्वादशसाहस्रा विभागाः संप्रकीर्तिताः ॥ १०६ ॥ <br>
अस्मिन्प्राभासिकः सर्वो वर्ण्यते क्षेत्रविस्तरः ॥ <br>
तीर्थानां चैव माहात्म्यं माहात्म्यं शंकरस्य च ॥ १०७ ॥ <br>
अन्येषां चैव देवानां माहात्म्यं च प्रकीर्त्यते ॥ <br>
इति भेदः पुराणानां संक्षेपात्कथितो द्विजाः ॥ १०८ ॥ <br>
इममष्टादशानां तु पुराणानामनुक्रमम्॥ <br>
यः पठेद्धव्यकव्येषु स याति भवनं हरेः॥१०९॥ <br>
इदं पवित्रं हि यशोनिधानमिदं पितॄणामपि वल्लभं च॥ <br>
इदं च देवेष्वमृताय नित्यमिदं महापातकहृच्च पुंसाम्॥7.1.2.११॥। <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये ससंख्याकाष्टादशमहापुराणोपपुराणवर्णनपूर्वक पुराणपुस्तकदानफलवर्णनं नाम द्वितीयोऽध्यायः॥२॥ <br>
<br>
<br>
</span>
