<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि कूपं त्रैलोक्यपूजितम् ॥ <br>
पश्चिमे तस्य तीर्थस्य पांडवानां महात्मनाम् ॥ १ ॥ <br>
यदाऽरण्यमनुप्राप्ताः पांडवाः पृथिवीतले ॥ <br>
भ्रममाणा महादेवि प्रभासं क्षेत्रमागताः ॥ २ ॥ <br>
ततस्ते न्यवसंस्तत्र किंचित्कालं समाहिताः ॥ <br>
गत्वा क्षेत्रं महापुण्यं ततः कृष्णाऽब्रवीदिदम् ॥ ३ ॥ <br>
ब्राह्मणानां सहस्राणि भुंजते भवतां गृहे ॥ <br>
दूरे जलाश्रयश्चैव न तावंतश्च किंकराः ॥ ४ ॥ <br>
तस्माज्जलाश्रयः कार्यं आश्रमस्य समीपतः ॥ <br>
यत्र स्नानं करिष्यामि युष्माकं संप्रसादतः ॥ ५ ॥ <br>
ततस्तु पांडवाः सर्वे सहितास्ते वरानने ॥ <br>
अखनंस्तत्र ते कूपं द्रौपदीवाक्यप्रेरिताः ॥ ६ ॥ <br>
अथाजगाम तत्रैव भगवान्देवकीसुतः ॥ <br>
श्रुत्वा समागतान्पार्थान्द्वारावत्याः सबांधवः ॥ ७ ॥ <br>
प्रद्युम्नेन च सांबेन गदेन निषधेन च ॥ <br>
युयुधानेन रामेण चारुदेष्णेन धीमता ॥ ८ ॥ <br>
अन्यैः परिवृतः शूरैर्यादवैर्युद्ध दुर्मदैः ॥ <br>
ते समेत्य यथान्यायं समस्ता यदुपुंगवाः ॥ ९ ॥ <br>
ततः कथावसाने च कस्मिंश्चित्कारणांतरे ॥ <br>
वासुदेवः पांडुसुतमिदं वचनमब्रवीत् ॥ ॥ 7.1.232.१० ॥ <br>
युधिष्ठिर महाबाहो किं ते कामकरोम्यहम् ॥ <br>
राज्यं धान्यं धनं चापि अथवा रिपुनाशनम् ॥ ११ ॥ <br>
॥ युधिष्ठिर उवाच ॥ ॥<br>
शक्तस्त्वं यादवश्रेष्ठ सर्वकर्मस्वसंशयः ॥ <br>
प्रतिज्ञातं त्वया पूर्वं वर्षैर्द्वादशभिः प्रियम्॥ १२ ॥ <br>
तन्नास्ति त्रिषु लोकेषु यन्न सिद्ध्यति भूतले ॥ <br>
त्वयि तुष्टे जगन्नाथ सर्वदेवनमस्कृते ॥ १३ ॥ <br>
अवश्यं यदि तुष्टोऽसि मम सर्वजगत्पते ॥ <br>
अत्र सांनिध्यमागच्छ कूपे नित्यं जनार्दन ॥ १४ ॥ <br>
अत्रागत्य नरो यस्तु भक्त्या स्नानं समाचरेत् ॥ <br>
स यातु वैष्णवं स्थानं प्रसादात्तव केशव ॥ १५ ॥ <br>
॥ ईश्वर उवाच ॥ ॥ <br>
एवं भविष्यतीत्युक्त्वा तदाऽमन्त्र्य युधिष्ठिरम् ॥ <br>
प्रययौ द्वारकां कृष्णः सर्वलोकनमस्कृतः ॥ १६ ॥ <br>
तस्मिञ्छ्राद्धं नरः कृत्वा वाजिमेधफलं लभेत् ॥ <br>
प्रसादाद्देवदेवस्य विष्णोरमिततेजसः ॥ १७ ॥ <br>
तदर्धं तर्पणेनैव स्नानात्पादमवाप्नुयात् ॥ <br>
तस्मात्सर्वप्रयत्नेन तत्र श्राद्धं समाचरेत् ॥ १८ ॥ <br>
ज्येष्ठस्य पौर्णमास्यां यः स्नानं श्राद्धं करिष्यति ॥ <br>
सावित्रीं चैव संपूज्य स यास्यति परमं पदम् ॥ १९ ॥ <br>
गोदानं तत्र देयं तु सम्यग्यात्राफलेप्सुभिः ॥7.1.232.२०॥ <br>
इति श्रीस्कांदे महा पुराण एकाशीतिसाहस्र्यां सहितायां सप्तमे प्रभासखण्डे प्रथमे प्रभासक्षेत्रमाहात्म्ये पांडवकूपमाहात्म्यवर्णनंनाम द्वात्रिंशदुत्तरद्विशततमोऽध्यायः ॥ ॥ २३२ ॥ ॥ छ ॥ <br>
<br>
</span>
