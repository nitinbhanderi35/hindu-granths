<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि हिरण्यायाश्च उत्तरे ॥ <br>
सिद्धिस्थानानि दिव्यानि यत्र सिद्धा महर्षयः ॥ १ ॥ <br>
तत्र लिंगान्यनेकानि शक्यंते कथितुं न हि ॥ <br>
साग्रं शतं पुनस्तत्र लिंगानां प्रवरं स्मृतम् ॥२॥ <br>
वज्रिण्यास्तु तटे देवि लिंगान्येकोनविंशतिः ॥ <br>
न्यंकुमत्यास्तटे देवि सहस्रं द्विशताधिकम् ॥ ३ ॥ <br>
प्राधान्येन वरारोहे पूर्वे स्वायंभुवेंऽतरे ॥ <br>
कपिलायास्तटेदेवि लिंगानां षष्टिरुत्तमा ॥ ४ ॥ <br>
सरस्वत्यां पुनस्तत्र लिंगसंख्या न विद्यते ॥ <br>
एवं पंचमुखा देवि लिंगमाला विभूषिता ॥ ५ ॥ <br>
प्रभासे कथिता देवि पंचस्रोताः सरस्वती ॥ <br>
यस्याः प्रवाहैः संभिन्नं क्षेत्रं द्वादशयोजनम् ॥ ॥ ६॥ <br>
तत्र वापीषु कूपेषु यत्र तत्रोद्भवं जलम् ॥ <br>
सारस्वतं तु तज्ज्ञेयं ते धन्या ये पिबंति तत् ॥ ७ ॥ <br>
यत्रतत्र नरः स्नात्वा सम्यक्छ्रद्धासमन्वितः ॥ <br>
सारस्वतस्नानफलं लभते नात्र संशयः ॥ ८ ॥ <br>
यत्प्रोक्तं स्पर्शलिंगं तु श्रीसोमेशेति विश्रुतम् ॥ <br>
प्रभासक्षेत्रलिंगानां कला तस्यैव शांकरी ॥९ ॥ <br>
यद्वा तद्वा पूजयित्वा लिंगं क्षेत्रस्य मध्यगम् ॥ <br>
श्रीसोमेशमिति ज्ञात्वा सोमेशः पूजितो भवेत् ॥7.1.366.१०॥<br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये प्रकीर्णस्थानलिंगमाहात्म्यवर्णनंनाम पंचषष्ट्युत्तरत्रिशततमोऽध्यायः ॥ ३६५ ॥</span>
