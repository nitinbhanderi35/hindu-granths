<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि भैरवेश्वरमुत्तमम् ॥ <br>
ब्रह्मकुण्डस्य ईशाने स्थितं पापप्रणाशनम् ॥ <br>
चतुर्वक्त्रं महादेवं संस्थितं तीर्थरक्षणे ॥ १ ॥ <br>
तत्र स्नात्वा महाकुण्डे यस्तं पूजयते नरः ॥ <br>
पंचोपचारविधिना भक्तियुक्तो यतेन्द्रियः ॥ २ ॥ <br>
कुलानि यान्यतीतानि भविष्याणि च यानि वै ॥ <br>
तारयेत्स नरो देवि नात्र कार्या विचारणा ॥ ३ ॥ <br>
न चात्र संभवस्तस्य विनाशो नैव जायते ॥ <br>
विमानैश्चरते नित्यं दिवाकरसमप्रभैः ॥ ४ ॥ <br>
स्त्रीसहस्रैर्वृतो नित्यं क्रीडते देवव द्दिवि ॥ ५ ॥ <br>
एतल्लिंगं महादेवि चतुर्वक्त्रं महाप्रभम् ॥ <br>
दृष्ट्वापि तद्विमुच्येत सर्वपापैस्तु मानवः ॥६॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये भैरवेश्वरमाहात्म्यवर्णनंनामैकोनपंचाशदुत्तरशततमोऽध्यायः ॥ १४९ ॥ ॥ छ ॥ ॥ <br>
<br>
</span>
