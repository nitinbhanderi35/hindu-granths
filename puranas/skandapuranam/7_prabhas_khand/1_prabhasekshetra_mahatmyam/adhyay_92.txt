<span style="font-size: 14pt; line-height: 200%">॥ ईश्वर उवाच॥ ॥ <br>
ततो गच्छेन्महादेवि अघोरेश्वरमुत्तमम्॥ <br>
षष्ठं लिंगं समाख्यातं तद्वक्त्रं भैरवं स्मृतम्॥१॥ <br>
त्र्यंबकेश्वरवायव्ये धनुषां पंचके स्थितम्॥ <br>
सर्वकामप्रदं पुण्यं कलिकल्मषनाशनम्॥२।. <br>
यस्तं पूजयते भक्त्या स्नानपूजादिभिः क्रमात्॥ <br>
मेरुदानस्य कृत्स्नस्य स लभेन्मनुजः फलम्॥३॥ <br>
दक्षिणामूर्तिमास्थाय यत्किंचित्तत्र दीयते॥ <br>
अघोरेश्वरदेवस्य तत्सर्वं चाक्षयं भवेत्॥४॥ <br>
यः श्राद्धं कुरुते तत्र अघोरेश्वरदक्षिणे॥ <br>
आकल्पं तृप्तिमायांति पितरस्तस्य तर्पिताः ॥ ५॥  <br>
किं श्राद्धेन गयातीर्थे वाजिमेधेन किं प्रिये ॥ <br>
तत्र श्राद्धेन तत्सर्वं फलमभ्यधिकं लभेत्  ॥ ६ ॥ <br>
त्रुटिमात्रमपि स्वर्णं यात्रायां यः प्रयच्छति ॥ <br>
स सर्वं फलमाप्नोति महादानस्य भूरिशः ॥ ७ ॥ <br>
ब्रह्मकूर्चं चरेद्यस्तु सोमाष्टम्यां विधानतः ॥ <br>
अघोरेश्वरसांनिध्ये अघोरेणाभिमंत्रितम् ॥ <br>
षडब्दस्य महत्तेन प्रायश्चित्तं कृतं भवेत् ॥ ८ ॥ <br>
इति संक्षेपतः प्रोक्तमघोरेशमहोदयम् ॥ <br>
माहात्म्यं सर्वपापघ्नं श्रुतं सर्वार्थसाधकम् ॥ ९ ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य एकादश रुद्रमाहात्म्येऽघोरेश्वरमाहात्म्यवर्णनंनाम द्विनवतितमोऽध्यायः ॥ ९२ ॥ <br>
<br>
<br>
</span>
