<span style="font-size: 14pt; line-height: 200%">॥ ईश्वर उवाच ॥ ॥ <br>
या संज्ञा सा स्मृता राज्ञी छाया या सा तु निक्षुभा ॥ <br>
राजृ दीप्तौ स्मृतो धातू राजा राजति यः सदा ॥ १ ॥ <br>
अधिकं सर्वभूतेभ्यस्तस्माद्राजा स उच्यते ॥ <br>
राजपत्नी तु सा यस्मात्तस्माद्राज्ञी प्रकीर्तिता ॥ २ ॥ <br>
क्षुभ संचलने धातुर्निश्चला तेन निक्षुभा ॥ <br>
भवंति ह्यथवा यस्मात्स्वांगीयाः क्षुद्विवर्जिताः ॥ ३ ॥ <br>
छाया तां विशते दिव्या स्मृता सा तेन निक्षुभा ॥ <br>
सांप्रतं वर्तते योऽयं मनुर्लोके महामते ॥ ४ ॥ <br>
तस्यान्ववाये जातस्तु शंखचकगदाधरः ॥ <br>
यमस्तु मात्रा संशप्तो हीनपादो धरातले ॥ ५ ॥ <br>
प्रभासक्षेत्रमासाद्य चचार विपुलं तपः ॥ <br>
वर्षाणामयुतं साग्रं लिंगं पूजितवान्प्रिये ॥ ६ ॥ <br>
तुष्टश्चाहं ततस्तस्य वराणां च शतं ददौ ॥ <br>
अद्यापि तत्र देवेशि यमेश्वरमिति श्रुतम् ॥ <br>
यमद्वितीयायां दृष्ट्वा यमलोकं न पश्यति ॥ ७ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये यमेश्वरोत्पत्तिवर्णनंनाम द्वादशोऽध्यायः ॥ १२ ॥ <br>
<br>
<br>
</span>
