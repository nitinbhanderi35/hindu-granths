<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि रामेश्वरमनुत्तमम् ॥ <br>
जामदग्न्येन रामेण स्वयं तत्र प्रतिष्ठितम् ॥ १ ॥<br>
गोपीश्वराच्च वायव्ये धनुषां त्रिंशकेऽन्तरे ॥ <br>
स्थितं महाप्रभावं हि लिंगं पातकनाशनम् ॥ २ ॥ <br>
यदा रामेण देवेशि जमदग्निसुतेन वै ॥ <br>
कृतो मातृवधो घोरः पितुराज्ञानुवर्तिना ॥ ३ ॥ <br>
तदा मनसि संतापं कृत्वा निर्वेदमागतः ॥ <br>
ततः प्रसन्नतां यातो जमदग्निर्महातपाः ॥ ४ ॥ <br>
ददौ वरं ततस्तुष्टो रेणुकायाश्च जीवितम् ॥ <br>
एवं यद्यपि सा तत्र जीविता वरवर्णिनी ॥ ५ ॥ <br>
तथापि सघृणो देवि जामदग्न्यो महाप्रभः ॥ <br>
प्रभासं क्षेत्रमासाद्य तपश्चक्रे ततोऽद्भुतम् ॥ ६ ॥ <br>
प्रतिष्ठाप्य महादेवं शंकरं लोकशंकरम् ॥ <br>
दिव्यं वर्षशतं साग्रं ततस्तुष्टो महेश्वरः ॥ ७ ॥ <br>
ददौ तस्येप्सितं सर्वं स्वयं तत्रैव संस्थितः ॥ <br>
ततः कृतार्थतां प्राप्तो जामदग्न्यो महाऋषिः ॥ ८ ॥ <br>
त्रिःसप्तकृत्वः  पृथिवीं जित्वा हत्वा च क्षत्रियान् ॥ <br>
कृत्वा पंचनदं तत्र कुरुक्षेत्रे महामनाः ॥ ९ ॥<br>
रक्तैः संपूर्णतां नीत्वा क्षत्रियाणां वरानने ॥ <br>
आनृण्यं समनु प्राप्तः पितॄणां यो महाबलः ॥ 7.1.121.१० ॥ <br>
एवं क्षत्त्रान्तकं कृत्वा दत्त्वा विप्रेषु मेदिनीम् ॥ <br>
कृतार्थतामनुप्राप्तस्त्रैलोक्ये ख्यातपौरुषः ॥ ११ ॥ <br>
तेन तत्स्थापितं लिंगं क्षेत्रे प्राभासिके शुभे ॥ <br>
यस्तं पूजयते भक्त्या पापयुक्तोऽपि मानवः ॥ <br>
स मुक्तः पातकैः सर्वैर्याति लोकमुमापतेः ॥ १२ ॥ <br>
ज्येष्ठकृष्णचतुर्दश्यां जागृयात्तत्र यो नरः ॥ <br>
सोऽश्वमेधफलं प्राप्य मोदते दिवि देववत् ॥ १३ ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये जामदग्न्येश्वरमाहात्म्यवर्णनं- नामैकविंशत्युत्तरशततमोऽध्यायः ॥ १२१ ॥<br>
<br>
<br>
</span>
