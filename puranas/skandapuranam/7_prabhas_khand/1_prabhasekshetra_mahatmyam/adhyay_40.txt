<span style="font-size: 14pt; line-height: 200%">ईश्वर उवाच॥<br>
ततो गच्छेन्महादेवि श्वेतकेतुप्रतिष्ठितम्॥<br>
लिंगं महाप्रभावं तु भीमेनाराधितं पुरा॥१॥ <br>
केदारेश्वरसांनिध्ये नातिदूरे व्यवस्थितम्॥ <br>
पूजयते त्तद्विधानेन क्षीरस्नानादिभिः क्रमात् ॥ <br>
यात्राफलमभिप्रेप्सुः प्रेत्य स्वर्गफलाय वै ॥ २ ॥ <br>
॥ देव्युवाच ॥ ॥ <br>
श्वेतकेतोस्तु यद्देव लिंगं प्रोक्तं त्वया मम ॥ <br>
तस्य जातं कथं देव नाम भीमेश्वरेति च ॥ ३ ॥ <br>
कथं विनिर्मितं पूर्वं तस्मिन्दृष्टे तु किं फलम् ॥ ४ ॥ <br>
॥ ईश्वर उवाच ॥ ॥ <br>
आसीत्त्रेतायुगे पूर्वं राजा स्वायंभुवेंतरे ॥ <br>
श्वेतकेतुरिति ख्यातो राजर्षिः सुमहातपाः ॥ ५ ॥ <br>
स प्रभासं समागत्य प्रतिष्ठाप्य महे श्वरम् ॥ <br>
तपस्तेपे सुविपुलं सागरस्य तटे शुभे ॥ ६ ॥ <br>
पंचाग्निसाधको ग्रीष्मे वर्षास्वाकाशगस्तथा ॥ <br>
हेमंते जलमध्यस्थो नव वर्षाणि पंच च ॥ ७ ॥ <br>
ततश्चतुर्द्दशे देवि तपसा नियमेन च ॥ <br>
तुष्टेनोक्तो मया देवि वरं वरय सुव्रत ॥ ८ ॥ <br>
श्वेतकेतुरथोवाच भक्तिं देहि सुनिश्चलाम् ॥ <br>
स्थानेऽस्मिन्स्थीयतां देव यदि तुष्टोऽसि मे प्रभो ॥ ९ ॥ <br>
एवमस्त्वित्यथोक्त्वाऽहं तस्यांतर्द्धानमागतः ॥ <br>
ततः कालांतरेऽतीते श्वेतकेतुर्महाप्रभः ॥ 7.1.40.१० ॥ <br>
समाराध्य त्विदं लिंगं प्राप्तः स्थानं महोदयम् ॥ <br>
ततो जातं नाम तस्य श्वेतकेत्वीश्वरं श्रुतम् ॥ ११ ॥ <br>
अग्नितीर्थे महापुण्ये सर्वपातकनाशने ॥ <br>
ततः कलियुगे प्राप्ते भ्रातृभिश्च समन्वितः ॥ १२ ॥ <br>
तीर्थयात्राप्रसंगेन यदा प्रभासमागतः ॥ <br>
भीमसेनो महाबाहुर्वायुपुत्रो ममांशजः ॥ १३ ॥ <br>
तल्लिंगं पूजयामास कृत्वा जागेश्वरं निजम् ॥ <br>
मत्वा तीर्थं महापुण्यं सागरस्य समीपतः ॥ १४ ॥ <br>
तदा प्रभृति भीमेशं पुनर्नामाऽभवच्छुभम् ॥ <br>
दृष्टमात्रेण तेनैव सकृल्लिंगेन भामिनि ॥ १५ ॥ <br>
अन्यजन्मकृतान्येव पापानि सुबहून्यपि ॥ <br>
नाशमायांति सर्वाणि तथैवामुष्मिकाणि तु ॥ १६ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये भीमेश्वरमाहात्म्यवर्णनंनाम चत्वारिंशोऽध्यायः ॥ ४० ॥<br>
<br>
<br>
</span>
