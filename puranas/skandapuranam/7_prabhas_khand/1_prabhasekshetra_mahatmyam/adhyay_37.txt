<span style="font-size: 14pt; line-height: 200%">॥ देव्युवाच ॥ ॥ <br>
किमर्थं कंकणं देव क्षिप्यते लवणांभसि ॥ <br>
तस्या पुण्यं न पूर्वोक्तं यथावद्वक्तुमर्हसि ॥ १ ॥ <br>
के मंत्राः किं विधानं तत्कस्मिन्काले महत्फलम् ॥ <br>
किं पुराभूच्च तद्वृत्तं भगवन्कंकणाश्रितम् ॥ २ ॥ ॥ <br>
॥ ईश्वर उवाच ॥ ॥ <br>
आसीत्पुरा महीपालो बृहद्रथ इति श्रुतः ॥ <br>
तस्य भार्याऽभवत्साध्वी नाम्ना चेंदुमती प्रिया ॥ ३ ॥ <br>
न देवी न च गन्धर्वी नासुरी न च किंनरी ॥ <br>
तादृग्रूपा महादेवि यादृशी सा सुमध्यमा ॥ ४ ॥ <br>
शीलरूपगुणोपेता नित्यं सा तु पतिवता ॥ <br>
सर्वयोषिद्गुणैर्युक्ता यथा साध्वी ह्यरुन्धती ॥ ५ ॥ <br>
प्रधान (?)हस्रस्य सौभाग्यमदगर्विता ॥ <br>
न विना स तया रेमे मुहूर्त्तमपि पार्थिवः ॥ ६ ॥ <br>
एकदा तस्यराजर्षेरर्द्धासनगता सती॥ <br>
यावत्तिष्ठति राजेंद्रमृषिस्तावदुपागतः॥ <br>
कण्वो नाम महातेजास्तपस्वी वेदपारगः॥७॥ <br>
तमागतमथो दृष्ट्वा सहसोत्थाय पार्थिवः॥ <br>
पूजां कृत्वा यथान्यायं दत्त्वा चार्घ्यमनुत्तमम्॥८॥ <br>
सुखासीनं ततो मत्वा विश्रांतं मुनिपुंगवम्॥<br>
आपृच्छत्कुशलं राजा स सर्वं चान्वमोदयत् ॥ ९ ॥ <br>
ततो धर्मकथां चक्रे स ऋषिर्नृपसन्निधौ ॥ 7.1.37.१० ॥ <br>
ततः कथावसाने सा भार्या तस्य महीपतेः ॥ <br>
अब्रवीदमृतं वाक्यं कृतांजलिपुटा सती ॥ ११ ॥ <br>
॥ इन्दुमत्युवाच ॥ ॥ <br>
त्वं वेत्सि भगवन्सर्वमतीतानागतं विभो ॥ <br>
पृच्छे त्वां कौतुकाविष्टा तस्मात्त्वं क्षंतुमर्हसि ॥ ॥ १२ ॥ <br>
अन्यदेहोद्भवं कर्म मम सर्वं प्रकीर्त्तय ॥ <br>
ईदृशं मम सौभाग्यं पतिर्देवसुतोपमः ॥ १३ ॥ <br>
सौभाग्यं पतिदेवत्वं शीलं त्रैलोक्यविश्रुतम्॥ <br>
किं प्रभावो व्रतस्यैष उताहोपोषितस्य वा ॥ १४ ॥ <br>
दानस्य वा मुनिश्रेष्ठ यन्मे सौभाग्यमुत्तमम्॥ <br>
वशो राजा महाबाहुर्मम वाक्यानुगः सदा ॥ ॥ १५ ॥ <br>
एतन्मे सर्वमाचक्ष्व परं कौतूहलं हि मे ॥ १६ ॥ <br>
॥ सूत उवाच ॥ ॥ <br>
तस्यास्तद्वचनं श्रुत्वा ध्यात्वा च सुचिरं मुनिः ॥ <br>
अब्रवीत्प्रहसन्वाक्यं कण्वो वेदविदां वरः ॥ १७ ॥ <br>
॥ कण्व उवाच ॥ ॥ <br>
शृणु राज्ञि प्रवक्ष्यामि अन्यदेहोद्भवं तव ॥ <br>
न रोषश्च त्वया कार्यो लज्जा वापि सुमध्यमे ॥ १८ ॥ <br>
त्वमासीदन्यदेहे तु आभीरी पंचभर्तृका ॥ <br>
सौराष्ट्रविषये हीना देवं सोमेश्वरं गता ॥ १९ ॥ <br>
ततः स्नातुं प्रविष्टा च सागरे लवणांभसि ॥ <br>
हता कल्लोलमालाभिर्विह्वलत्वमुपागता ॥ 7.1.37.२० ॥ <br>
तव हस्ताच्च्युतं तत्र हैमं कंकणमेव च ॥ <br>
नष्टं समुद्रसलिले पश्चात्तापस्तु ते स्थितः ॥ २१ ॥ <br>
अथ कालेन महता पंचत्वं त्वमुपागता ॥ <br>
दशार्णाधिपतेर्गेहे ततो जातासि सुन्दरि ॥ २२ ॥ <br>
बृहद्रथेन चोढासि कंकणस्य प्रभा वतः॥ <br>
न व्रतं न तपो दानं त्वया चीर्णं पुरा शुभे ॥ २३ ॥ <br>
एतत्ते सर्वमाख्यातं यन्मां त्वं परिपृच्छसि ॥ <br>
तच्छ्रुत्वा सा विशालाक्षी त्रपयाऽधो मुखी तथा ॥ <br>
आसीत्तूष्णीं तदा देवी श्रुत्वा वाक्यं च तादृशम् ॥ २४ ॥ <br>
एवं निवेद्य स मुनी राजपत्नीं वरानने ॥ <br>
जगाम भवनं स्वं च आमंत्र्य वसुधाधिपम् ॥ २५ ॥ <br>
ज्ञात्वा फलं कंकणस्य मुनेस्तस्य प्रभावतः ॥ <br>
गत्वा सोमेश्वरं देवं स्नात्वा च लवणांभसि ॥ २६ ॥ <br>
प्राक्षिपत्कंकणं तत्र प्रतिवर्षं(?) महाप्रभे ॥ <br>
ततो देवत्वमापन्ना प्रभावात्तस्य भामिनि ॥ २७ ॥  <br>
ईश्वर उवाच ॥ ॥ <br>
एष प्रभावः सुमहान्कंकणस्य प्रकीर्तितः ॥ <br>
सर्वकामप्रदो देवि सर्वपापप्रणाशनः ॥ २८ ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभास खण्डे प्रथमे प्रभासक्षेत्रमाहात्म्ये सोमेश्वरमाहात्म्ये कंकणमाहात्म्यवर्णनंनाम सप्तत्रिंशोऽध्यायः ॥ ३७ ॥ ॥  ॥ <br>
<br>
<br>
</span>
