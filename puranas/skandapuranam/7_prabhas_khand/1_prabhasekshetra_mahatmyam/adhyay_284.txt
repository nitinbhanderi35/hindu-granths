<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि सुकन्यासर उतमम् ॥ <br>
यत्राश्विनौ निमग्नौ तौ च्यवनेन सहांबिके ॥ <br>
समानरूपो ह्यभवच्च्यवनो यत्र सोऽश्विना ॥ १ ॥ <br>
यत्र प्राप्तवती कामं सुकन्या वरवर्णिनी ॥ <br>
सरःस्नानप्रभावेन तेन कन्यासरः स्मृतम् ॥ <br>
तत्र स्नाता शुभा नारी तृतीयायां विशेषतः ॥ २ ॥ <br>
सप्तजन्मसहस्राणि गृहभंगं न चाप्नुयात् ॥ <br>
दरिद्रो विकलो दीनो नांधस्तस्या भवेत्पतिः ॥ ३ ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये च्यवनेश्वरमाहात्म्ये सुकन्यासरोमाहात्म्यवर्णनंनाम चतुरशीत्युत्तर द्विशततमोऽध्यायः ॥ २८४ ॥<br>
<br>
<br>
</span>
