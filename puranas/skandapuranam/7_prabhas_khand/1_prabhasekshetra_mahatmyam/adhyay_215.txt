<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि कुमारेश्वरमुत्तमम् ॥ <br>
मार्कण्डेश्वरतो देवि दक्षिणे नातिदूरतः ॥ <br>
धनुर्विंशतिभिस्तत्र स्थितं स्वामिप्रतिष्ठितम् ॥ १ ॥ <br>
ततः कृत्वा तपो घोरं कार्त्तिकेयेन भाभिनि ॥ <br>
परदारापहारोत्थपापानां नाशहेतवे ॥ २ ॥ <br>
लिंगं स्थापितवांस्तत्र स मुक्तः किल्विषात्ततः ॥ <br>
वैराग्याद्यौवनं त्यक्त्वा कौमारं पुनराददे ॥ ३ ॥ <br>
पितॄन्हत्वा सुमाली च तमाराधितवान्पुरा ॥ <br>
सोऽपि मुक्तोऽभवद्देवि पापात्पितृवधोद्भवात् ॥ ४ ॥ <br>
कुमारेश्वरनामैतत्पूजितं वै सुरासुरैः ॥ <br>
तस्याग्रतः कुमारस्य कूपस्तिष्ठति भामिनि ॥ ५ ॥ <br>
तत्र स्नात्वा पूजयेद्यः शूलिनं स्वामिपूजितम् ॥ <br>
स मुक्तः पातकैः सर्वैर्गच्छेत्स्वामिपुरं महत् ॥ ६ ॥ <br>
शातकौंभमयं यस्तु ताम्रचूडं द्विजातये ॥ <br>
दद्यात्स्वामिनमुद्दिश्य स तु यात्राफलं लभेत् ॥ ७ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभास क्षेत्रमाहात्म्ये कुमारेश्वरमाहात्म्यवर्णनंनाम पञ्चदशोत्तरद्विशततमोऽध्यायः ॥ २१५ ॥  ॥ <br>
<br>
<br>
</span>
