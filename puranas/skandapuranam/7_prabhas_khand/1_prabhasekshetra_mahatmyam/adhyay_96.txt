<span style="font-size: 14pt; line-height: 200%">॥ ईश्वर उवाच ॥ ॥ <br>
ततोगच्छेन्महादेवि कामेश्वरमिति स्मृतम् ॥ <br>
तस्यैवोत्तरदिग्भागे धनुषां त्रितये स्थितम् ॥ <br>
रतीश्वरमिति ख्यातं त्रेतायां तत्सुरे श्वरि ॥ १ ॥ <br>
यस्मिन्दृष्टे मनुष्याणां पूजिते तु वरानने ॥ <br>
नश्येच्च सप्तजन्माघं गृहभंगश्च नो भवेत् ॥ २ ॥ <br>
॥ देव्युवाच ॥ ॥ <br>
केनायं स्थापितो देव कस्मात्प्रोक्तो रतीश्वरः ॥ <br>
दर्शनेनास्य किं श्रेयः सर्वं विस्तरतो वद ॥ ३ ॥ <br>
॥ ईश्वर उवाच ॥ ॥ <br>
शृणु देवि प्रवक्ष्यामि कथां पापप्रणाशिनीम् ॥ <br>
रतिर्नामाभवत्साध्वी कामपत्नी यशस्विनी ॥४॥ <br>
दग्धे मनसिजे पूर्वं देवेन त्रिपुरारिणा॥<br>
तदर्थाय तपस्तेपे तस्मिन्देशे रतिः किल ॥५॥ <br>
अंगुष्ठाग्रेण तिष्ठन्त्या यावद्युगचतुष्टयम् ॥ <br>
आराधितो महादेवः शांतेन मनसा प्रिये ॥ ६ ॥ <br>
कस्मिंश्चिदथ काले तु निर्भिद्य धरणीतलम् ॥ <br>
तदग्रतः समुत्तस्थौ लिगं माहेश्वरं प्रिये ॥ ७ ॥ <br>
एतस्मिन्नेव काले तु वागुवाचाशरीरिणी ॥ <br>
आह्लादयंती सहसा तस्याश्चित्तं वरानने ॥ ८ ॥ <br>
यस्मान्माहेश्वरं लिंगं त्वद्भक्त्या सहसोत्थितम् ॥ <br>
पूजयेस्तन्महाभागे ततः कांतमवाप्स्यसि ॥९॥ <br>
एतच्छुत्वा तु सा साध्वी देवदूतस्य भाषितम्॥ <br>
तल्लिंगं पूजयामास स भक्त्या परमया युता ॥ 7.1.96.१० ॥ <br>
ततः कामः समुत्तस्थौ सुप्तोत्थित इव प्रिये ॥ <br>
ततः प्रभृति तल्लिंगं कामेश्वरमिति श्रुतम् ॥ ११ ॥ <br>
ततः सा कामदयिता वाक्यमेतदुवाच ह ॥ <br>
प्रहृष्टा कामदेवाप्त्या पुरतः पुष्पधन्वनः ॥ १२ ॥ <br>
पूजयिष्यंति ये चान्ये लिंगमेतत्समाहिताः ॥ <br>
एवं ते वांछितां सिद्धिं भूयो यास्यंति सद्गतिम्॥ १३ ॥<br>
मनोऽभीष्टं तथा सर्वं यद्यपि स्यात्सदुर्ल्लभम् ॥ <br>
तत्प्राप्स्यंति न संदेहो लिंगस्यास्य प्रसादतः ॥ ॥ १४ ॥ <br>
एवमुक्त्वा गता साध्वी रतिः कामेन संयुता ॥ <br>
स्वस्थाने पूर्णकामा सा प्रहृष्टेनांतरात्मना ॥ १५ ॥ <br>
एनं चैत्रत्रयोदश्यां शुक्लायां यः समर्चति ॥ <br>
सकामवद्भवेन्नृणां श्रुतं सौभाग्यदायकम् ॥ १६ ॥ <br>
हृति श्रीस्कांदेमहापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य एकादशरुद्रमाहात्म्ये कामेश्वरमाहात्म्यवर्णनंनाम षण्णवतितमोऽध्यायः ॥ ९६ ॥<br>
<br>
<br>
</span>
