<span style="font-size: 14pt; line-height: 200%">॥ देव्युवाच ॥ ॥ <br>
यदा भ्रमिस्थः सविता तक्षितः क्षुरधारया ॥ <br>
श्वशुरेण महादेव जामाता प्रीतिपूर्वकम्॥ १ ॥ <br>
तत्तेजः शातितं भूरि प्रभासे यत्पपात वै ॥ <br>
तदभूत्किं तदा देव प्रभासात्कथयस्व मे ॥ २ ॥ <br>
॥ ईश्वर उवाच ॥ ॥ <br>
शृणु देवि प्रवक्ष्यामि सूर्यमाहात्म्यमुत्तमम् ॥ <br>
यच्छ्रुत्वा मानवो भक्त्या मुच्यते सर्वपातकैः ॥३॥ <br>
देहावतारो देवस्य प्रभासेऽर्कस्थलस्य च ॥ <br>
पुराणाख्यानमाचक्षे तव देवि यशस्विनि ॥ ४ ॥ <br>
शाकद्वीपे महादेवि भ्रमिस्थस्य तदा रवेः ॥ <br>
वर्षाणां तु शतं साग्रं तक्ष्यमाणे विभावसौ ॥ ५ ॥ <br>
यदाद्य भागजं तेजस्तत्प्रभासेऽपतत्प्रिये ॥ <br>
पतितं तत्र तत्तेजः स्थलाकारं व्यजायत ॥ ६ ॥ <br>
जांबूनदमयं देवि तत्पूर्वमभवत्क्षितौ ॥ <br>
तिष्यमाहात्म्ययोगेन शैलीभूतं च सांप्रतम् ॥ ७ ॥ <br>
तत्र चार्कमयं रूपं कृत्वा देवो दिवाकरः ॥ <br>
उत्पन्नः सर्वभूतानां हिताय धरणीतले ॥ ८ ॥ <br>
हिरण्यगर्भनामेति कृते सूर्येति कीर्तितम् ॥ <br>
त्रेतायां सवितानाम द्वापरे भास्करः स्मृतः ॥ ९ ॥ <br>
कलौ चार्कस्थलोनाम त्रिषु लोकेषु कीर्तितः ॥ <br>
अवतीर्णमिदं देवि स्वयमेव प्रतिष्ठितम्॥ 7.1.13.१० ॥ <br>
यदा स्वारोचिषो देवि द्वितीयोऽभून्मनुः पुरा ॥ <br>
तस्मिन्कालेऽवतीर्णोऽसौ देवस्तत्र दिवाकरः ॥ ११ ॥ <br>
भक्तिमुक्ति प्रदो देवि व्याधिदुःखविनाशकृत् ॥ <br>
तस्य तेजोद्भवैर्व्याप्तं रेणुभिः पञ्चयोजनम् ॥ १२ ॥ <br>
दक्षिणोत्तरतो देवि पञ्चपूर्वापरेण तु ॥ <br>
उत्तरेण समुद्रस्य यावन्माहेश्वरी नदी ॥ १३ ॥ <br>
न्यंकुमत्याश्चापरतो यावदेव कृतस्मरम् ॥ <br>
एतद्व्याप्तं महादेवि तत्तेजोरेणुभिः शुभैः ॥ १४ ॥ <br>
तस्य सूक्ष्मा प्रभा या तु आदितेजोविनिःसृता ॥ <br>
तया व्याप्तं महादेवि यावद्द्वादशयोजनम् ॥ १५ ॥ <br>
उत्तरे भास्करसुता दक्षिणे सरितां पतिः ॥ <br>
पूर्वपश्चिमतो देवि रुक्मिणीद्वितयं स्मृतम् ॥ १६ ॥ <br>
एतस्मिन्नन्तरे देवि सौरं तेजः प्रसर्प्पितम् ॥ <br>
तेन पावित्र्यमानीतं क्षेत्रं द्वादशयोजनम् ॥ १७ ॥ <br>
तस्य मध्यस्य यन्मध्यं तद्गृहं मम सुन्दरि ॥ <br>
तेजोमण्डलमध्यस्थं मम स्थानं महेश्वरि ॥ १८ ॥ <br>
चक्षुर्मंडलमध्ये तु यथा देवि कनीनिका ॥ <br>
पूर्वपश्चिमतो देवि गोमुखादाऽऽश्वमेधिकम्॥ १९ ॥ <br>
दक्षिणोत्तरतो देवि समुद्रात्कौरवेश्वरीम् ॥ <br>
एतस्मिन्नंतरे क्षेत्रे क्षेत्रज्ञोऽहं वरानने ॥ 7.1.13.२० ॥ <br>
यस्मादर्कस्य तेजोभिर्भासितं मम तद्गृहम् ॥ <br>
तस्मात्प्रभासनामेति कल्पेऽस्मिन्प्रथितं प्रिये ॥ २१ ॥ <br>
तत्र पश्यति यः सूर्यमर्क्करूपं नरोत्तमः ॥ <br>
सर्वपापविनिर्मुक्तः सूर्यलोके महीयते ॥ २२ ॥ <br>
स स्नातः सर्वतीर्थेषु तेन चेष्टं महामखैः ॥ <br>
सर्वदानानि दत्तानि पूर्वजास्तेन तोषिताः ॥ २३ ॥ <br>
अर्करूपी यतः सूर्यस्तत्र जातो महीतले ॥ <br>
तस्मात्त्याज्यः सदा चार्को भोजनेऽत्र न संशयः ॥ २४ ॥ <br>
यो दृष्ट्वार्कस्थलं मर्त्त्यश्चार्कपत्रेषु भुंजति ॥ <br>
गोमांसभक्षणं तेन कृतं भवति भामिनि ॥ २५ ॥ <br>
भक्षितो भास्करस्तेन स कुष्ठी जायते नरः ॥ <br>
तस्मात्सर्वप्रयत्नेन चार्कपत्राणि वर्जयेत् ॥ २६ ॥ <br>
यात्रायां प्रथमं देवि दृष्टो येनार्कभास्करः ॥ <br>
तं दृष्ट्वा महिषीं दद्याद्ब्राह्मणाय विपश्चिते ॥ ॥ २७ ॥ <br>
ताम्रवर्णं रक्तवस्त्रं ततस्तुष्यति भास्करः ॥ <br>
तस्य चैव तु सांनिध्ये वह्निकोणे व्यवस्थितम् ॥ २८ ॥ <br>
नातिदूरे महाभागे सिद्धेश्वरमिति स्मृतम् ॥ <br>
सर्वसिद्धिप्रदं देवि लिंगं त्रैलोक्यपूजितम् ॥ २९ ॥ <br>
जैगीषव्येश्वरंनाम पूर्वं कृतयुगेऽभवत् ॥ <br>
कलौ सिद्धेश्वरमिति प्रसिद्धिमगमत्प्रिये ॥ 7.1.13.३० ॥ <br>
तं दृष्ट्वा मनुजो देवि सर्वसिद्धिमवाप्नुयात् ॥ <br>
तत्रैव देवदेवेशि नातिदूरे व्यवस्थितम् ॥३१॥ <br>
सूर्यदक्षिणनैर्ऋत्ये पातालविवरं प्रिये ॥ <br>
मंदेहा राक्षसा यत्र तथा शालकटंकटाः ॥ ३२ ॥ <br>
सूर्यस्य तेजसा दग्धाः पातालमगमन्पुरा ॥ <br>
कलौ तद्द्वारमेवास्ति न पाताले गतिः प्रिये ॥ ३३ ॥ <br>
योगिन्यस्तत्र रक्षंति ब्राह्म्याद्या मातरस्तथा ॥ <br>
माघेकृष्णचतुर्दश्यां रात्रौ मातृगणान्यजेत् ॥ <br>
बलिपुष्पोपहारैश्च ततः सिद्धिर्भविष्यति ॥ ३४ ॥ <br>
इति हि सकलधर्मभावहेतोर्हरकमलासनविष्णुसंस्तुतस्य॥ <br>
तनुपरिलिखनं निशम्य भानोर्व्रजति दिवाकरलोकमायुषोंऽते॥३५॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये प्रभासपवित्रनामकरणार्कस्थलोत्पत्तिवर्णनंनाम त्रयोदशोऽध्यायः ॥ ॥ १३ ॥ <br>
<br>
<br>
</span>
