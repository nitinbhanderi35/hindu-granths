<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि विष्णुं पापप्रणाशनम् ॥<br>
वामनस्वामिनामानं सर्वपातकनाशनम् ॥ १ ॥ <br>
पुष्करान्नैर्ऋते भागे धनुर्विशतिभिः स्मृतम् ॥ <br>
यदा बद्धो बलिर्देवि विष्णुना प्रभविष्णुना ॥ २ ॥ <br>
तदा तत्र पदं न्यस्तं दक्षिणं विश्वरूपिणा ॥ <br>
द्वितीयं मेरुशृंगे तु तृतीयं गगने प्रिये ॥ ३ ॥ <br>
यावदूर्ध्वं चोत्क्षिपति तावद्भिन्नं सुदूरतः ॥ <br>
पादाग्रेण तु ब्रह्माण्डं निष्क्रान्तं सलिलं ततः ॥ ४ ॥ <br>
ततः स्वजानुमात्रेण संप्राप्तं पृथिवीतले ॥ <br>
ततो विष्णुपदी गंगा प्रसिद्धिमगमत्क्षितौ ॥ ५ ॥ <br>
पूर्वं सा पुष्करे प्राप्ता पुष्करात्सा महानदी ॥ <br>
पुष्करं कथ्यते व्योम पुष्करं कथ्यते जलम् ॥ <br>
तेन तत्पुष्करं ख्यातं संनिधानं प्रजापतेः ॥ ६ ॥ <br>
तत्र स्नानं नरः कृत्वा यः पश्यति हरेः पदम् ॥ <br>
स याति परमं स्थानं यत्र देवो हरिः स्वयम् ॥ ७ ॥ <br>
तत्र पिंडप्रदानेन तृप्तिः स्यात्कोटिवार्षिकी ॥ <br>
पितॄणां च वरारोहे ह्येतदाह हरिः स्वयम् ॥ ८ ॥ <br>
अत्र गाथा पुरा गीता वसिष्ठेन महर्षिणा ॥ <br>
वामनस्वामिनं दृष्ट्वा तां शृणुष्व समाहिता ॥ ९ ॥ <br>
स्नात्वा तु पुष्करे तीर्थे दृष्ट्वा विष्णुपदं ततः ॥ <br>
अपि कृत्वा महत्पापं किमतः परितप्यते ॥ 7.1.114.१० ॥ <br>
यस्तत्रोपानहौ दद्याद्ब्राह्मणाय यतव्रतः ॥ <br>
स यानवरमारूढो विष्णुलोके महीयते ॥ ११ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्र माहात्म्ये वामनस्वामिमाहात्म्यवर्णनंनाम चतुर्दशोत्तरशततमोऽध्यायः ॥ ११४ ॥<br>
<br>
<br>
</span>
