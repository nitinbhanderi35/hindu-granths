<span style="font-size: 14pt; line-height: 200%">ईश्वर उवाच॥ <br>
ततो गच्छेन्महादेवि च्यवनेश्वरमुत्तमम्॥ <br>
तत्रैव संस्थितं लिंगं सर्वपातकनाशनम् ॥ १ ॥<br>
यत्र शर्यातिना दत्ता सुकन्या सा महर्षये ॥ <br>
यत्र संस्तंभितं सैन्यमानाहार्त्तमथाकरोत् ॥ २ ॥। (आनाह – जठर आध्मानम्)<br>
एष शर्यातियज्ञस्य देशो देवि प्रकाशते ॥ <br>
प्रभासक्षेत्रमध्ये तु साक्षात्पातकनाशनः ॥ ३ ॥ <br>
साक्षात्तत्राभजत्सोममश्विभ्यां सह कौशिकः ॥ <br>
चुकोप भार्गवश्चैव महेन्द्राय महातपाः ॥ ४ ॥ <br>
संस्तंभयामास च तं वासवं च्यवनः प्रभुः ॥ <br>
सुकन्यां चापि भार्यां स राजपुत्रीमवाप्तवान् ॥ ५ ॥ ॥ <br>
॥ देव्युवाच ॥ ॥ <br>
कथं विष्टंभितस्तेन भगवान्पाकशासनः ॥ <br>
किमर्थं भार्गवश्चापि कोपं चक्रे महातपाः ॥ ६ ॥ <br>
नासत्यौ च कथं ब्रह्मन्कृ तवान्सोमपायिनौ ॥ <br>
तत्सर्वं च यथावृत्तमाख्यातु भगवान्मम ॥ ७ ॥ <br>
॥ ईश्वर उवाच ॥ ॥ <br>
भृगोर्महर्षेः पुत्रोऽभूच्च्यवनो नाम नामतः ॥ <br>
स प्रभासं समासाद्य तपस्तेपे महामुनिः ॥ ८ ॥ <br>
स्थाणुभूतो महातेजा वीरस्थाने च भामिनि ॥ <br>
अतिष्ठत्सुचिरं कालमेकदेशे वरानने ॥ ९ ॥ <br>
स वल्मीकोऽभवत्तत्र लताभिरभिसंवृतः ॥ <br>
कालेन महता देवि समाकीर्णः पिपीलकैः ॥ 7.1.280.१० ॥<br>
स तथा संवृतो धीमान्मृत्पिंड इव सर्वतः ॥ <br>
तप्यते स्म तपो घोरं वल्मीकेन समावृतः ॥ ११ ॥ <br>
अथास्य यातकालस्य शर्यातिर्नाम पार्थिवः ॥ <br>
तीर्थयात्राप्रसंगेन श्रीसोमेशदिदृक्षया ॥ <br>
आजगाम महाक्षेत्रं प्रभासं पापनाशनम् ॥ १२ ॥ <br>
तस्य स्त्रीणां सहस्राणि चत्वार्यासन्परिग्रहाः ॥ <br>
एकैव तु सुता शुभ्रा सुकन्यानाम नामतः ॥ ॥ १३ ॥ <br>
सा सखीभिः परिवृता सर्वाभरणभूषिता ॥ <br>
चंक्रम्यमाणा वल्मीकं भार्गवस्य समासदत् ॥ १४ ॥ <br>
सा चैव सुदती तत्र पश्यमाना मनोरमान् ॥ <br>
वनस्पतीन्विचिन्वंती विजहार सखीवृता ॥ १५ ॥ <br>
रूपेण वयसा चैव सुरापानमदेन च ॥ <br>
बभंज वनवृक्षाणां शाखाः परम पुष्पिताः ॥ १६ ॥ <br>
तां सखीरहितामेकामेकवस्त्रामलंकृताम् ॥ <br>
ददर्श भार्गवो धीमांश्चरंतीमिव विद्युतम् ॥ १७ ॥ <br>
तां पश्यमानो विजने स रेमे परमद्युतिः ॥ <br>
क्षामकण्ठश्च ब्रह्मर्षिस्तपोबलसमन्वितः ॥ १८ ॥ <br>
तामभाषत कल्याणीं सा चास्य न शृणोति वै ॥ <br>
ततः सुकन्या वल्मीके दृष्ट्वा भार्गवचक्षुषी ॥ १९ ॥ <br>
कौतूहलात्कण्टकेन बुद्धिमोहबलात्कृता ॥ <br>
किन्नु खल्विदमित्युक्त्वा निर्बिभेदास्य लोचने ॥ 7.1.280.२० ॥ <br>
अकुध्यत्स तया विद्धो नेत्रे परममन्युमान् ॥ <br>
ततः शर्यातिसैन्यस्य शकृन्मूत्रे समावृणोत् ॥ २१ ॥ <br>
ततो रुद्धे शकृन्मूत्रे सैन्यमानाहदुःखितम् ॥ <br>
तथागतमभिभेक्ष्य पर्यतप्यत पार्थिवः ॥ २२ ॥ <br>
तपोनित्यस्य वृद्धस्य रोषणस्य विशेषतः ॥ <br>
केनापकृतमद्येह भार्गवस्य महात्मनः ॥ <br>
ज्ञातं वा यदि वाऽज्ञातं तदिदं ब्रूत मा चिरम्॥ २३ ॥ <br>
तत्रोचुः सैनिकाः सर्वे न विद्मोऽपकृतं वयम् ॥ <br>
सर्वोपायैर्यथाकामं भवान्समधिगच्छतु ॥ २४ ॥ <br>
ततः स पृथिवीपालः साम्ना चोग्रेण च स्वयम् ॥ <br>
पर्यपृच्छत्सुहृद्वर्गं प्रत्यजानन्न चैव ते ॥ २५ ॥ <br>
आनाहार्त्तं ततो दृष्ट्वा तत्सैन्यं संमुखोदितम्॥ <br>
पितरं दुःखितं चापि सुकन्यैवमथाब्रवीत् ॥ २६ ॥ <br>
मया तातेह वल्मीके दृष्टं सर्वमभिज्वलत् ॥ <br>
उद्द्योतवदविज्ञानात्तन्मया विद्धमन्तिकात् ॥ २७ ॥ <br>
एतच्छ्रुत्वा तु शर्याति र्वल्मीकं क्षिप्रमभ्यगात्॥ <br>
तत्रापश्यत्तपोवृद्धं वयोवृद्धं च भार्गवम् ॥ २८ ॥ <br>
अथावदत्स्वसैन्यार्थं प्रांजलिः स महीपतिः ॥ <br>
अज्ञानाद्बालया यत्ते कृतं तत्क्षंतुमर्हसि ॥ २९ ॥ <br>
ततोऽब्रवीन्महीपालं च्यवनो भार्गवस्तदा ॥ <br>
रूपौदार्यसमायुक्तां लोभमोहसमावृताम् ॥ 7.1.280.३० ॥ <br>
तामेव प्रतिगृह्याहं राजन्दुहितरं तव ॥ <br>
क्षमिष्यामि महीपाल सत्यमेतद्ब्रवीमि ते ॥ ३१ ॥ <br>
॥ ईश्वर उवाच ॥ ॥ <br>
ऋषेर्वचनमाज्ञाय शर्यातिरविचारयन्॥ <br>
ददौ दुहितरं तस्मै च्यवनाय महात्मने ॥ ३२ ॥ <br>
प्रतिगृह्य च तां कन्यां भगवान्प्रससाद ह ॥ <br>
प्राप्ते प्रसादे राजा तु ससैन्यः पुरमाव्रजत् ॥ ३३ ॥ <br>
सुकन्यापि पतिं लब्ध्वा तपस्विनमनिन्दितम् ॥ <br>
नित्यं पर्यचरत्प्रीत्या तपसा नियमेन च ॥ ३४ ॥ <br>
अग्नीनामतिथीनां च शुश्रूषुरनसूयया ॥ <br>
समाराधयत क्षिप्रं च्यवनं सा शुभानना ॥ ३५ ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभास क्षेत्रमाहात्म्ये च्यवनेश्वरमाहात्म्यवर्णनंनामाशीत्युत्तरद्विशततमोऽध्यायः ॥ २८० ॥<br>
<br>
<br>
</span>
