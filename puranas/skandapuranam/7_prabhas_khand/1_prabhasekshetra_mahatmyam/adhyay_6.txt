<span style="font-size: 14pt; line-height: 200%">॥ देव्युवाच ॥ ॥ <br>
अत्यद्भुतं महादेव माहात्म्यं कथितं मम ॥ <br>
अपूर्वं देवदेवेश कदाचिन्न श्रुतं मया ॥ १ ॥ <br>
ब्रह्मांडे यानि लिंगानि कीर्तितानि त्वया मम ॥ <br>
तेषां प्रभावेनाधिक्यं सोमेशे तत्कथं वद ॥ २ ॥ <br>
किं प्रभावो महादेव क्षेत्रस्य च सुरेश्वर ॥ <br>
तन्मे ब्रूहि सुरेशान याथातथ्यं ममाग्रतः ॥३॥ <br>
॥ ईश्वर उवाच ॥ ॥ <br>
अतः परं प्रवक्ष्यामि रहस्यं परमं तव ॥ <br>
प्रभासक्षेत्रमाहात्म्यं सोमेशस्य वरानने ॥४॥ <br>
तीर्थानां परमं तीर्थं व्रतानां परमं व्रतम् ॥ <br>
जाप्यानां परमं जाप्यं ध्यानानां ध्यानमुत्तमम्॥५॥ <br>
योगानां परमो योगो रहस्यं परमं महत् ॥ <br>
तत्तेहं संप्रवक्ष्यामि शृणु ह्येकमना प्रिये॥६॥ <br>
सोमेशं परमं स्थानं पंचवक्त्रसमन्वितम् ॥ <br>
एतल्लिंगं न मुंचामि सत्यंसत्यं मयोदितम् ॥७॥ <br>
यच्च तत्परमं देवि ध्रुवमक्षयमव्ययम् ॥ <br>
सोमेशं तद्विजानीहि मा विकल्पमना भव॥८॥  <br>
निर्भयं निर्मलं नित्यं निरपेक्षं निराश्रयम् ॥ <br>
निरंजनं निष्प्रपंचं निःसंगं निरुपद्रवम्। ॥ ९ ॥ <br>
तल्लिंगमिति जानीहि प्रभासे संव्यवस्थितम् ॥ <br>
अपवर्गमविज्ञेयं मनोरम्यमनामयम् ॥ 7.1.6.१० ॥ <br>
नित्यं च कारणं देवं मखघ्नं सर्वतोमुखम् ॥ <br>
शिवं सर्वात्मकं सूक्ष्ममनाद्यं यच्च दैवतम् ॥ ११ ॥ <br>
आत्मोपलब्धिविज्ञेयं चित्तचिंताविवर्जितम् ॥ <br>
गमागमविनिर्मुक्तं बहिरंतश्च केवलम् ॥ १२ ॥ <br>
आत्मोपलब्धिविषयं स्तुतिगोचरवर्जितम् ॥ <br>
निष्कलं विमलात्मानं प्रकटं ज्ञानदीपकम् ॥१३॥ <br>
तल्लिंगमिति जानीहि प्रभासे सुरसुंदरि ॥ <br>
निरावकाशरहितं शब्दं शब्दांतगोचरम् ॥ १४ ॥ <br>
निष्कलं विमलं देवं देवदेवं सुरात्मकम् ॥ <br>
हेतुप्रमाणरहितं कल्पनाभाववर्जितम् ॥१५॥ <br>
चित्तावलोकविषयं बहिरंतरसंस्थितम् ॥ <br>
प्रभासे तं विजानीहि प्रणवं लिंगरूपिणम् ॥ १६ ॥ <br>
अनिष्पंदं महात्मानं निरानंदावलोकनम् ॥ <br>
लोकावलोकमार्गस्थं विशुद्धज्ञानकेवलम्॥१७॥ <br>
विद्याविशेषमार्गस्थमनेकाकारसंज्ञितम् ॥ <br>
स्वभावभावनाग्राह्यं भावातीतमलक्षणम् ॥१८॥ <br>
वाक्प्रपंचादिरहितं निष्प्रपञ्चात्मकं शिवम्॥ <br>
ज्ञानज्ञेयावलोकस्थं हेत्वाभासविवर्जितम्॥१९॥ <br>
अनाहतं शब्दगतं शब्दादिगणसंभवम् ॥ <br>
एवं सोमेश्वरं विद्धि प्रभासे लिंगरूपिणम् ॥ 7.1.6.२० ॥ <br>
शब्दब्रह्मगतं शान्तं स शब्दांतगमास्पदम् ॥ <br>
सर्वातिरिक्त विषयं सर्वध्यानपदे स्थितम् ॥ २१ ॥ <br>
अनादिमच्युतं दिव्यं प्रमाणातीत गोचरम् ॥ <br>
अधश्चोर्ध्वं गतं नित्यं जीवाख्यं देहसंस्थितम् ॥ २२ ॥ <br>
हृदादिद्वादशांतस्थं प्राणापानोदयास्तगम् ॥ <br>
अग्राह्यमिन्द्रियात्मानं निष्कलंकात्मकं विभुम् ॥२३॥ <br>
स्वरादिव्यंजनातीतं वर्णादिपरिवर्जितम् ॥ <br>
वाचामवाच्यविषयमहंकारार्द्धरूपिणम् ॥२४॥ <br>
अप्रतर्क्यमनुच्चार्यं कलनाकालवर्जितम् ॥ <br>
निःशब्दं निश्चलं सौम्यं देहातीतं परात्परम् ॥२५॥ <br>
भूतावग्रहरहितं भावाभावविवर्जितम् ॥ <br>
अविज्ञेयं परं सूक्ष्मं पञ्चपञ्चादिसंभवम् ॥ २६ ॥ <br>
अप्रमेयमनंताख्यमक्षयं कामरूपिणम् ॥ <br>
प्रभवं सर्वभूतानां बीजांकुरसमुद्भवम् ॥ २७ ॥ <br>
व्यापकं सर्वकामाख्यमक्षरं परमं महत् ॥ <br>
स्थूलसूक्ष्मविभागस्थं व्यक्ताव्यक्तं सनातनम् ॥ २८ ॥ <br>
कल्पकल्पान्तरहितमनादिनिधनं महत् ॥ <br>
महाभूतं महाकायं शिवं निर्वाणभैरवम् ॥ २९ ॥ <br>
एवं सदाशिवं विद्धि प्रभासे लिंगरूपिणम् ॥ <br>
योगक्रिया विनिर्मुक्तं मृत्युंजयमनादिमत् ॥ 7.1.6.३० ॥ <br>
सर्वोपसर्गरहितं सर्वतोव्यापकं शिवम् ॥ <br>
अव्यक्तं परतो नित्यं केवलं द्वैतवर्जितम् ॥ ३१ ॥ <br>
अनन्यतेजसाक्रांतं प्रभासक्षेत्रवासिनम्॥ <br>
भूरिस्वयंप्रभप्रख्यं सर्वतेजोऽधिकं हरम्॥३२॥ <br>
शरण्यंदेवमीशानमोंकारं शिवरूपिणम्॥ <br>
देवदेवं महादेवं पंचवक्त्रं वृषध्वजम्॥३३॥ <br>
निर्मलं मानसातीतं भावग्राह्यमनूपमम्॥ <br>
सदा शांतं विरूपाक्षं शूलहस्तं जटाधरम्॥३४॥ <br>
हृत्पद्मकोशमध्यस्थं शून्यरूपं निरञ्जनम् ॥ <br>
एवं सदाशिवं विद्धि प्रभासे लिङ्गरूपिणम् ॥ ३५ ॥ <br>
योऽसौ परात्परो देवो हंसाख्यः परिकीर्तितः ॥ <br>
नादाख्यः सुव्रते देवि सोऽस्मिन्स्थाने स्थितः स्वयम् ॥ ३६ ॥ <br>
एतदादिस्वरूपं च मया योगबलेन तु ॥ <br>
विज्ञातं देवि गदितं दिव्यमात्मानमात्मना ॥ ३७ ॥ <br>
ऋग्वेदस्थस्तु पूर्वाह्णे मध्याह्ने यजुषि स्थितः ॥ <br>
अपराह्णे तु सामस्थो ह्यथर्वस्थो निशागमे ॥ ३८ ॥ <br>
वेदाहमेतं पुरुषं महांतमादित्यवर्णं तमसः परस्तात् ॥ <br>
तमेव विदित्वा न भवेत्तु मृत्युर्नान्यः पंथा विद्यते वै जनानाम् ॥ ३९ ॥ <br>
इतीरितस्ते तु महाप्रभावः सोमेशलिंगस्य कृतैकदेशः ॥ <br>
वृतं न चाब्दैर्बहुभिः सहस्रैर्वक्तुं च केनापि मुखैर्न शक्यम् ॥7.1.6.४०॥। <br>
ब्राह्मणः क्षत्रियो वैश्यः शूद्रोऽपीदं पठेद्यदि ॥ <br>
निर्मुक्तः सर्वपापेभ्यः सर्वान्कामानवाप्नुयात् ॥४१॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये श्रीसोमेश्वरमहिमवर्णनं नाम षष्ठोऽध्यायः॥६॥<br>
<br>
<br>
</span>
