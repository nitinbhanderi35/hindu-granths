<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि लिंगं शुक्रप्रतिष्ठितम्॥ <br>
सर्वपापहरं देवि विभूतीश्वरपश्चिमे॥१॥ <br>
नातिदूरे स्थितं तत्र स्वयं शुक्रेण निर्मितम्॥<br>
यत्र संजीवनीं प्राप्तो विद्यां रुद्रप्रभावतः ॥२॥ <br>
संतप्य तु महाघोरं तपोवर्षसहस्रकम् ॥ <br>
संप्रसाद्य विरूपाक्षं योऽवाप ग्रहतां सुधीः ॥३॥ <br>
ग्रस्तेन शंभुना येन देवकार्यार्थसिद्धये ॥ <br>
तत्रोदरगतेनैव तपस्तप्तं सुदुष्करम्॥ ४॥ <br>
वर्षाणामयुतं साग्रं तुष्टिं नीतो महेश्वरः ॥ <br>
निष्कासितस्ततः शीघ्रं शुक्र मार्गेण शंभुना ॥५॥ <br>
ततः शुक्रेति नामाभूद्भार्गवस्य महात्मनः ॥ <br>
तदाराधयते लिंगं यः कृत्वा निश्चलं मनः ॥६॥ <br>
मृत्युंजयं जपेल्लक्षं स समीहितमाप्नुयात्॥७॥ <br>
तं दृष्ट्वा त्वथवा स्पृष्ट्वा जन्मादिमरणान्तकात्॥ <br>
मुच्यते पातकान्मृत्योः प्रसादात्तस्य भामिनि॥८॥ <br>
मृतसंजीवनार्थं यदैश्वर्यमणिमादिकम्॥ <br>
प्राप्नुयान्नात्र संदेहो यस्य भक्तिः सुनिश्चला ॥९॥ <br>
पंचामृतेन संस्नाप्य देवं शुकप्रतिष्ठितम्॥ <br>
सुगन्धपुष्पैः संपूज्य शौक्रीं पीडां स नाप्नुयात् ॥7.1.48.१०॥ <br>
इति सर्वं समासेन माहात्म्यं शुक्रदैवतम् ॥ <br>
कथितं तव सुश्रोणि श्रुतं पापभयापहम् ॥११॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये शुक्रेश्वरमाहात्म्यवर्णनंनामाष्टचत्वारिंशोध्यायः ॥ ४८ ॥<br>
<br>
<br>
</span>
