<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि हिरण्यापार्श्वतः स्थितम् ॥ <br>
प्रत्युक्तं नागरादित्यं सर्वव्याधिविनाशनम् ॥ १ ॥ <br>
पुरा सत्राजिता राज्ञा द्वारवत्यां गतेन तु ॥ <br>
आराधितो भास्करोऽभूद्यादवेन महात्मना ॥ २ ॥ <br>
महाव्रतमुपास्थाय निघ्नपुत्रेण धीमता ॥ <br>
तस्य तुष्टस्तदा भानुः स्यमन्तकमणिं ददौ ॥३॥<br>
स मणिः सवते नित्यं भारानष्टौ दिनेदिने ॥ (सवते- सूते)<br>
सुवर्णस्य सुशुद्धस्य भक्त्या व्रततपोयुतः ॥ ४ ॥ <br>
भूयोऽपि भानुना प्रोक्तो वरं ब्रूहि वरानने ॥ <br>
स चाह देवदेवेशं भास्करं वारितस्करम् ॥ ५ ॥ <br>
यदि तुष्टोऽसि मे देव वरदानं करोषि च ॥ <br>
अत्रैव चाश्रमे पुण्ये नित्यं संनिहितो भव ॥ ६ ॥ <br>
एवं भविष्यतीत्युक्त्वा सूर्यः सत्राजितं नृपम् ॥ <br>
अभिनंद्य वरं तस्य तत्रैवादर्शनं गतः ॥ ७ ॥ <br>
तेनापि निघ्नपुत्रेण देवदेवस्य भास्वतः ॥ <br>
स्थापिता प्रतिमा शुभ्रा तत्रैव वरवर्णिनि ॥ ८ ॥ <br>
शंखदुंदुभिनिर्घोषैर्ब्रह्मघोषैश्चपुष्कलैः ॥ <br>
ततस्तुनागरान्सर्वान्समाहूय द्विजोत्तमान् ॥ <br>
अब्रवीत्प्रणतो भूत्वा दत्त्वा वृत्तिमनुत्तमाम् ॥९॥ <br>
युष्मत्पादप्रसादेन सूर्यस्यानुग्रहेण वै ॥ <br>
साधयित्वा तपश्चोग्रं स्थापिता प्रतिमा मया ॥7.1.239.१०॥ <br>
इंद्रलोकादिहानीता जित्वा शक्रं सुरारिणा॥<br>
दशाननस्य पुत्रेण लंकायां स्थापिता पुरा ॥११॥ <br>
तं निहत्य तु रामेण लक्ष्मणानुगतेन वै॥ <br>
अयोध्यायां समानीता सौमित्रिजयलक्षिका॥१२॥ <br>
मित्रावरुणपुत्राय वसिष्ठाय समर्पिता॥<br>
तेनापि मम तुष्टेन द्वारकायां निवेदिता॥१३॥<br>
मयापि स्थापिता चात्र ज्ञात्वा क्षेत्रमनुत्तमम् ॥ <br>
किमत्र बहुनोक्तेन भवद्भिः सर्वथैव हि ॥१४॥ <br>
परिपाल्या प्रयत्नेन यावच्चंद्रार्कतारकम्॥ <br>
तस्माद्युष्माकमादिष्टा प्रतिमेयं मया शुभा ॥ १५ ॥ <br>
नागराणां तु विप्राणां सोमेशपुरवासिनाम् ॥ <br>
तस्मान्नाम मया दत्तं नागरादित्यमेव हि ॥ १६ ॥ <br>
॥ ब्राह्मणा ऊचुः॥ ॥ <br>
सर्वमेव करिष्यामो देवस्य परिपालनम् ॥ <br>
यावन्मही च चंद्रार्कौ यावत्तिष्ठति सागरः ॥ <br>
तावत्ते ह्यक्षया कीर्तिः स्थाने चास्मिन्भविष्यति॥१७॥<br>
एवमुक्त्वा तु ते सर्वे नागरा द्विजपुंगवाः ॥ <br>
राजापि तुष्टः प्रययौ तदा द्वारवतीं पुरीम् ॥१८ ॥ <br>
॥ ईश्वर उवाच ॥ ॥ <br>
शृणु देवि प्रवक्ष्यामि तस्मिन्दृष्टे तु यत्फलम् ॥ <br>
गोशतस्य प्रयागेषु सम्यग्दत्तस्य यत्फलम् ॥ <br>
तत्फलं समवाप्नोति नागरार्कस्य दर्शनात्॥ १९॥ <br>
दारिद्र्यदुःखशोकार्त्तेः कोन्योस्ति हरणक्षमः॥ <br>
प्रभासे पावने क्षेत्रे मुक्त्वा नागरभास्करम् ॥ 7.1.239.२० ॥ <br>
बंधकुष्ठादिकं दुःखं ये भजंत्यल्पबुद्धयः ॥ <br>
तत्र ते नैव जानंति वैद्यं नागरभास्करम् ॥ २१ ॥ <br>
स्नात्वा हिरण्यातोयेन यस्तं पूजयते नरः ॥ <br>
कल्पकोटिसहस्राणि सूर्यलोके महीयते ॥२२॥ <br>
शुक्लपक्षे तु सप्तम्यां यदा संक्रमते रविः ॥ <br>
महाजया तदा ख्याता सप्तमी भास्करप्रिया ॥ २३ ॥ <br>
स्नानं दानं जपो होमः पितृदेवाभिपूजनम् ॥ <br>
सर्वं कोटिगुणं प्रोक्तं भास्करस्यवचो यथा ॥ २४ ॥ <br>
एकं यो भोजयेत्तत्र ब्राह्मणं सूर्यसंनिधौ ॥ <br>
कोटिभोज्यं कृतं तेन इत्याह भगवान्हरिः ॥ २५ ॥ <br>
एतन्मया ते कथितं पुरा नोक्तं वरानने ॥ <br>
यः शृणोति नरो भक्त्या स गच्छेद्भास्करं पदम्॥२६॥ <br>
सूर्यस्य देवि नामानि रहस्यानि शृणुश्व मे॥ <br>
अलं नामसहस्रेण पठस्वैनं शुभं स्तवम्॥२७॥ <br>
विकर्त्तनो विवस्वांश्च मार्त्तंडो भास्करो रविः ॥ <br>
लोकप्रकाशकः श्रीमाँल्लोकचक्षुर्ग्रहेश्वरः ॥ २८ ॥ <br>
लोकसाक्षी त्रिलोकेशः कर्त्ता हर्त्ता तमिस्रहा ॥ <br>
तपनस्तापनश्चैव शुचिः सप्ताश्ववाहनः ॥ २९ ॥ <br>
गभस्तिहस्तो ब्रह्मा च सर्वदेवनमस्कृतः ॥ <br>
एकविंशक इत्येष नागरार्कस्तवः स्मृतः ॥ 7.1.239.३० ॥ <br>
स्तवराज इति ख्यातः शरीरारोग्यवृद्धिदः ॥ ३१ ॥ <br>
य एतेन महादेवि द्वे संध्येऽस्तमनोदये ॥ <br>
नागरार्कं तु संस्तौति स लभेद्वांछितं फलम्॥ ३२ ॥ <br>
इति श्रीस्कांदे महापुराण एकाशीतिसाहस्र्यां सहितायां सप्तमे प्रभासखंडे प्रथमे प्रभासक्षेत्रमाहात्म्ये नागरार्कमाहात्म्यवर्णनंनामैकोनचत्वारिंशदुत्तरद्विशततमो ऽध्यायः ॥ २३९ ॥<br>
<br>
<br>
</span>
