<span style="font-size: 14pt; line-height: 200%">॥ ईश्वर उवाच ॥ <br>
ततो गच्छेन्महादेवि सागरादित्यमुत्तमम् ॥ <br>
भैरवेशात्पश्चिमतो रुद्रान्मृत्युञ्जयात्तथा ॥ १ ॥ <br>
कामेशाद्दक्षिणाग्नेये नातिदूरे व्यवस्थितम् ॥ <br>
सर्व रोगप्रशमनं दारिद्र्यौघविघातकम् ॥ <br>
प्रतिष्ठितं महादेवि सगरेण महात्मना ॥ २ ॥ <br>
षष्टिपुत्रसहस्राणि यः प्रापारातिसूदनः ॥ <br>
सूर्यं तत्र समाराध्य सगरः पृथिवीपतिः ॥ ३ ॥ <br>
य एष सागरो देवि योजनायतविस्तरः ॥ <br>
आयतोऽशीतिसाहस्रं योजनानां प्रकीर्तितः ॥ ४ ॥ <br>
अस्मिन्मन्वन्तरे क्षिप्तः सागरैश्च चतुर्दिशम् ॥ <br>
तस्येदं कीर्तितं देवि नाम सागरसंज्ञितम् ॥ ५ ॥ <br>
यस्याद्यापीह गायन्ति पुराणे प्रथितं यशः ॥ <br>
तेनायं स्थापितो देवो भास्करो वारितस्करः ॥ ६ ॥ <br>
तं दृष्ट्वा न जडो नान्धो न दरिद्रो न दुःखितः ॥ <br>
न चैवेष्टवियोगी स्यान्न रोगी नैव पापकृत् ॥ ७ ॥ <br>
माघे मासि महादेवि सिते पक्षे जितेन्द्रियः ॥ <br>
षष्ठ्यामुपोषितो भूत्वा रात्रौ तस्याग्रतः स्वपेत् ॥ ८ ॥ <br>
विबुद्धस्त्वथ सप्तम्यां भक्त्या भानुं समर्चयेत् ॥ <br>
ब्राह्मणान्भोजयेद्भक्त्या वित्तशाठ्यं विवर्जयेत् ॥ ९ ॥ <br>
सुतप्तेनेह तपसा यज्ञैर्वा बहुदक्षिणैः ॥ <br>
तां गतिं न नरा यान्ति यां गताः सूर्यमाश्रिताः ॥ 7.1.128.१० ॥ <br>
भक्त्या तु पुरुषैः पूजा कृता दूर्वांकुरैरपि ॥ <br>
भानुर्ददाति हि फलं सर्वयज्ञैः सुदुर्लभम् ॥ ११ ॥ <br>
तस्मात्सर्वप्रयत्नेन सूर्यमेवाभिपूजयेत् ॥ <br>
जनकादयो यथा सिद्धिं गता भानुं प्रपूज्य च ॥ १२ ॥ <br>
सर्वात्मा सर्वलोकेशो देवदेवः प्रजापतिः ॥ <br>
सूर्य एव त्रिलोकस्य मूलं परमदैवतम् ॥ १३ ॥ <br>
वसन्ते कपिलः सूर्यो ग्रीष्मे काञ्चनसप्रभः ॥ <br>
श्वेतवर्णश्च वर्षासु पांडुः शरदि भास्करः ॥ १४ ॥ <br>
हेमन्ते ताम्रवर्णस्तु शिशिरे लोहितो रविः ॥ <br>
एवं वर्णविशेषेण ध्यायेत्सूर्यं यथाक्रमम् ॥ १५ ॥ <br>
पूजयित्वा विधानेन यतात्मा संयतेन्द्रियः ॥ <br>
पठेन्नामसहस्रं तु सर्वपातकनाशनम् ॥ ॥ १६ ॥ <br>
॥ देव्युवाच ॥ ॥ <br>
नाम्नां सहस्रं मे ब्रूहि प्रसादाञ्छंकर प्रभो ॥ <br>
तुल्यं नामसहस्रस्य किमप्यन्यत्प्रकीर्तय ॥ १७ ॥<br>
॥ ॥ ईश्वर उवाच ॥ ॥ <br>
अलं नामसहस्रेण पठस्वैवं शुभं स्तवम् ॥ <br>
यानि गुह्यानि नामानि पवित्राणि शुभानि च ॥ <br>
तानि ते कीर्तयिष्यामि प्रयत्नादवधारय ॥ १८ ॥ <br>
विकर्तनो विवस्वांश्च मार्तण्डो भास्करो रविः ॥ <br>
लोकप्रकाशकः श्रीमाँल्लोकचक्षुर्ग्रहेश्वरः ॥ १९ ॥ <br>
लोकसाक्षी त्रिलोकेशः कर्त्ता हर्त्ता तमिस्रहा ॥ <br>
तपनस्तापनश्चैव शुचिः सप्ताश्ववाहनः ॥ 7.1.128.२० ॥ <br>
गभस्तिहस्तो ब्रह्मा च सर्वदेवनमस्कृतः ॥ <br>
एकविंशतिरित्येष स्तव इष्टो महात्मनः ॥ २१ ॥ <br>
शरीरारोग्यदश्चैव धनवृद्धियशस्करः ॥ <br>
स्तवराज इति ख्यातस्त्रिषु लोकेषु विश्रुतः ॥ ॥ २२ ॥ <br>
यश्चानेन महादेवि द्वे संध्येऽस्तमनोदये ॥ <br>
स्तौत्यर्कं प्रयतो भूत्वा सर्वपापैः प्रमुच्यते ॥ <br>
सर्वकामसमृद्धात्मा सूर्यलोकं स गच्छति ॥ २३ ॥ <br>
इत्येवं कथितं देवि माहात्म्यं सागरार्कजम् ॥ <br>
श्रुतं दुःखौघशमनं महापातकनाशनम् ॥ २४ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये सागरादित्यमाहात्म्यवर्णनंनामाष्टाविंशत्युत्तरशततमोऽध्यायः ॥ ॥ १२८ ॥<br>
<br>
<br>
</span>
