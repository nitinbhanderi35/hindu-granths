<span style="font-size: 14pt; line-height: 200%">॥ ईश्वर उवाच ॥ ॥ <br>
तस्यैव पूर्वदिग्भागे सरस्वत्या प्रतिष्ठितम् ॥ <br>
लिंगं महाप्रभावं तु सोमेशादग्निगोचरे ॥ १ ॥ <br>
भैरवेश्वररूपस्तु वाडवः कुम्भसंस्थितः ॥ <br>
यत्र देव्या समानीतः सागरस्य समीपतः ॥ २ ॥ <br>
विश्रामार्थं क्षणं मुक्त्वा देव्या लिंगं प्रतिष्ठितम् ॥ <br>
समभ्यर्च्य विधानेन गृहीत्वा वडवानलम्॥ <br>
समुद्रमध्ये चिक्षेप देवानां हितकाम्यया ॥ ३ ॥ <br>
ततो हृष्टतरा देवाः शंखदुन्दुभिनिःस्वनैः ॥ <br>
पूरयन्तोंऽबरं देवीमीडिरे पुष्पवृष्टिभिः ॥ ४ ॥ <br>
देवमातेति ते नाम कृत्वोचुस्तां तदा सुराः ॥ <br>
कृत्वा तु भैरवं कार्यमसाध्यं देवदानवैः ॥ ५ ॥ <br>
प्रतिष्ठितवती चात्र यस्माल्लिंगं महोदयम् ॥ <br>
त्वं सर्वसरितां श्रेष्ठा सर्वपातकनाशिनी ॥ <br>
तस्माद्भैरवनामेति लिंगं ख्यातिं गमिष्यति ॥ ६ ॥ <br>
इत्युक्ता तु तदा देवी भैरवेश्वरनैर्ऋते ॥ <br>
सागरस्य स्थिता रम्ये तत्र मूर्त्तिमती सती ॥ ७ ॥ <br>
पूजयेत्तां विधानेन तं तथा भैरवेश्वरम् ॥ <br>
महानवम्यां यत्नेन कृत्वा स्नानं विधानतः ॥ <br>
सरस्वतीं पूजयित्वा वाग्दोषान्मुच्यतेऽखिलात् ॥ ८ ॥ <br>
तस्या लिंगं तु संपूज्य संस्नाप्य पयसा पृथक् ॥ <br>
अघोरेणैव विधिवत्सम्यग्यात्राफलं लभेत् ॥ ९ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये भैरवेश्वरमाहात्म्यवर्णनंनामैकचत्वारिंशोऽध्यायः ॥ ४१ ॥ ॥  ॥ <br>
<br>
</span>
