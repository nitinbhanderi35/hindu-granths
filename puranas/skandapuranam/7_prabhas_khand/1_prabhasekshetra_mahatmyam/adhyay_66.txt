<span style="font-size: 14pt; line-height: 200%">॥ ॥ ईश्वर उवाच ॥ ॥ <br>
ततो गच्छेन्महालिंगमर्घ्येश्वरमिति श्रुतम् ॥ <br>
उत्तरे तु विशालाक्ष्या नातिदूरे व्यवस्थितम् ॥ १ ॥ <br>
लिंगं महाप्रभावं हि सुरगन्धर्वपूजितम् ॥ <br>
यदा देवी समायाता वडवानलधारिणी ॥ २ ॥ <br>
प्रभासक्षेत्रमासाद्य दृष्ट्वा तत्र महोदधिम् ॥ <br>
अर्घ्यं दत्तवती तत्र विधिना तन्महोदधेः ॥ ३ ॥ <br>
प्रतिष्ठाप्य महल्लिंगं संपूज्य विधिना ततः ॥ <br>
प्रविवेशाथ देवेशि स्नानार्थं च महोदधौ ॥ ४ ॥ <br>
यस्मादर्घ्यं पुरा दत्त्वा पश्चादीशः प्रतिष्ठितः ॥ <br>
तेनार्घ्येशेति विख्यातं लिंगं पापप्रणाशनम् ॥ ५ ॥ <br>
पंचामृतेन संस्नाप्य विधिना यस्तमर्चयेत् ॥ <br>
सप्तजन्मानि देवेशि स विद्यामधिगच्छति ॥ <br>
सम्यक्छास्त्रप्रवक्ता च सर्वसंदेहवित्तमः ॥ ६ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्येऽर्घ्येश्वरमाहात्म्यवर्णनंनाम षट्षष्टितमोऽध्यायः ॥ ६६ ॥<br>
<br>
<br>
</span>
