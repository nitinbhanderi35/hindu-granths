<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि लिंगं वै हाटकेश्वरम् ॥ <br>
नलेश्वरात्पूर्वभागे शतधन्वंतरद्वये ॥ १ ॥ <br>
अगस्त्याम्रवनंनाम तत्र स्थाने तु संस्थितम् ॥ <br>
चिंतामणेस्तु पूर्वेण ईशाने त्रिशतंधनुः ॥ <br>
तत्र पूर्वं तपस्तप्तमगस्त्येन महात्मना ॥ २ ॥ <br>
॥ देव्युवाच ॥ ॥ <br>
कस्मिन्काले महादेव सर्वं विस्तरतो वद ॥ ३ ॥ ॥ <br>
॥ ईश्वर उवाच ॥ ॥ <br>
पुरा दैत्यगणा रौद्रा बभूवुर्वरवर्णिनि ॥ <br>
कालकेया इति ख्यातास्त्रैलोक्योच्छेदकारकाः ॥ ४ ॥ <br>
अथ ते निहताः सर्वे विष्णुना प्रभविष्णुना ॥<br>
दैत्यसूदननाम्ना तु प्रभासक्षेत्रवासिना ॥ ५ ॥ <br>
कृत्वा व्याघ्रस्य रूपं तु नाम्ना चक्रमुखीति च ॥ <br>
हता वै तेन रूपेण ततोऽभूद्दैत्यसूदनः ॥ ६ ॥ <br>
हतशेषाः समुद्रांते प्रविष्टा भयविह्वलाः ॥ <br>
ततस्ते मंत्रयामासुः पीड्यंते देवताः कथम् ॥७॥ <br>
हन्यंतां धर्मिणो येऽत्र विद्यंते धर णीतले ॥ <br>
तपःस्वाध्यायनिरता यज्ञदानरताश्च ये ॥ ५ ॥ <br>
अथ ते समयं कृत्वा रात्रौ निष्क्रम्य सागरात् ॥ <br>
निर्जघ्नुस्तापसांस्तत्र यज्ञदानरतान्प्रिये ॥ ९ ॥ <br>
प्रभासे तु महादेवि तत्र द्वादशयोजने ॥ <br>
वसिष्ठस्याश्रमे तत्र महर्षीणां महात्मनाम् ॥ 7.1.346(2).१० ॥ <br>
भक्षितानि सहस्राणि पंच सप्त च तापसान् ॥ <br>
शतानि पंच रैभ्यस्य विश्वामित्रस्य षोडश ॥ ११ ॥ <br>
च्यवनस्य च सप्तैव जाबालेर्द्विशतं मुनेः ॥ <br>
वालखिल्याश्रमे पुण्ये षट्छतानि दुरात्मभिः ॥ १२ ॥ <br>
यत्र क्वचिद्भवेद्यज्ञस्तत्र गत्वा निशागमे ॥ <br>
यज्ञदानसमायुक्तानृत्विजो भक्षयंति च ॥ १३ ॥ <br>
ततो भयाकुलाः सर्वे बभूवुर्जगती तले ॥ <br>
न च कश्चिद्विजानाति दैत्यानां तु विचेष्टितम् ॥ १४ ॥ <br>
रात्रौ स्वपंति मुनयः सुखशय्यागताश्च ते ॥ <br>
प्रभाते त्वध्वरे तेषामस्थिसंघाश्च केवलम् ॥१५॥ <br>
ततो धर्मक्रियास्त्यक्ता  भूतले सर्वमानवैः ॥ <br>
निःस्वाध्यायवषट्कारं भूतलं समपद्यत ॥ १६ ॥ <br>
अथान्ये तापसा रात्रौ संयुताश्च च धृतायुधाः ॥ <br>
अथोच्छेदं गते धर्मे पीडितास्त्रिदिवौकसः ॥ १७ ॥ <br>
किमेतदिति जल्पंतो ब्रह्माणं शरणं गताः ॥ <br>
भगवंस्तापसाः सर्वे तथा ये ज्ञानशीलिनः  ॥ १८ ॥ <br>
भक्ष्यन्ते केनचिद्रात्रौ मृत्युमेव प्रयान्ति च ॥ <br>
नष्टधर्मक्रियाः सर्वे भूतले प्रपितामह ॥ १९ ॥ <br>
यो धर्ममाचरेदह्नि स रात्रौ मृत्युमेति च ॥ <br>
न स्वाध्यायवषट्कारं समस्ते भूतले विभो ॥ 7.1.346(2).२० ॥ <br>
धर्माभावाद्वयं सर्वे संदेहं परमं गताः ॥ <br>
तेषां तद्वचनं श्रुत्वा ध्यात्वा देवः पितामहः ॥ <br>
अब्रवीत्त्रिदशान्सर्वान्सन्देहं परमं गतान् ॥ २१ ॥ <br>
कालेया इति विख्याता दानवा रौद्रकारिणः ॥ <br>
ते समुद्रं समासाद्य तापसान्भक्षयंति च ॥ २२ ॥<br>
युष्माकं च विनाशाय ते न शक्या निषूदितुम् ॥ <br>
यतध्वमेषां नाशाय नो चेन्नाशो भविष्यति ॥ २३ ॥ <br>
व्रजध्वं भूतले शीघ्रमगस्त्यो यत्र तिष्ठति॥ <br>
व्रतचर्यारतो नित्यं प्रभासे क्षेत्र उत्तमे ॥ २४ ॥ <br>
स शक्तः सागरं पातुं मित्रावरुणसंभवः ॥ <br>
प्रसाद्यश्च स युष्माभिः समुद्रं पिब सत्तम ॥ २५ ॥<br>
ततस्तथा कृते तेन ते सर्वे दानवाधमाः ॥ <br>
वध्या युष्माकं भविष्यंति एवं च त्रिदिवेश्वराः ॥ २६ ॥ <br>
॥ ईश्वर उवाच ॥ ॥ <br>
एवमुक्ताः सुराः सर्वे ब्रह्मणा लोककारिणा ॥ <br>
प्रभासं क्षेत्रमासाद्य अगस्त्यं शरणं गताः ॥ २७ ॥ <br>
॥ देवा ऊचुः ॥ ॥ <br>
रक्षरक्ष द्विजश्रेष्ठ त्रैलोक्यं संशयं गतम् ।।<br>
कालकेयैः प्रतिध्वस्तं समुद्रं समुपाश्रितैः ॥ २८ ॥ <br>
तं शोषय द्विजश्रेष्ठ हितार्थं त्रिदिवौकसाम् ॥ <br>
नान्यः शक्तः पुमान्कश्चित्कर्तुमीदृक्क्रिया विभो ॥ २९ ॥ <br>
॥ ईश्वर उवाच ॥ ॥ <br>
एवमुक्तः सुरगणैरगस्त्यो मुनिपुङ्गवः ॥ <br>
जगाम त्रिदशैः सार्धं समुद्रं प्रति हर्षितः ॥ 7.1.346(2).३० ॥ <br>
गीयमानस्तु गंधर्वैः स्तूयमानस्तु किन्नरैः ॥ <br>
श्लाघ्यमानस्तु विबुधैर्वाक्यमेतदुवाच ह ॥ ३१ ॥ <br>
एष त्रैलोक्यरक्षार्थं शोषयामि महार्णवम् ॥ <br>
द्रक्ष्यध्वं कौतुकं देवाः समीनमकरैर्महत् ॥ ३२ ॥ <br>
एवमुक्त्वा द्विजश्रेष्ठो ह्यगस्त्यो भगवान्मुनिः ॥ <br>
गंडूषमकरोत्सर्वं सागरं सरितांपतिम् ॥ ३३ ॥ <br>
पीते तत्र महासिन्धावगत्स्ये न महात्मना ॥ <br>
दानवा भयसंत्रस्ता इतश्चेतश्च बभ्रमुः ॥ ३४ ॥ <br>
वध्यमानाः सुरैस्तत्र शस्त्रैः सुनिशितैस्तथा ॥ <br>
कांतारमन्ये गच्छंतः पलायनपरायणा ॥ ३५ ॥ <br>
हतभूयेषु दैत्येषु विदार्य धरणीतलम् ॥ <br>
पातालं विविशुस्तूर्णं रुधिरेण परिप्लुताः ॥ ३६ ॥ <br>
अथोचुस्त्रिदशा हृष्टा अगस्त्यं मुनिसत्तमम् ॥ <br>
सिद्धं नो वांछितं सर्वं पूर्यतां सागरः पुनः ॥ ३७ ॥ <br>
॥ अगस्त्य उवाच ॥ ॥ <br>
जीर्णं तोयं मया देवास्तथैवामेध्यतां गतम् ॥ <br>
उत्पत्स्यति रघूणां हि कुले नृपतिसत्तमः ॥ ३८ ॥ <br>
भगीरथेति विख्यातः सर्वशस्त्रभृतां वरः ॥ <br>
स ज्ञातिकारणादेव गंगां तत्रानयिष्यति ॥ ३९ ॥ <br>
ब्रह्मलोकात्सरिच्छ्रेष्ठां तया पूर्णो भविष्यति॥ <br>
एवमुक्त्वा सुरैः सार्द्धं स्वस्थानं चागमन्मुनिः ॥ 7.1.346(2).४० ॥ <br>
ततः स्वमाश्रमं प्राप्तं देवा वाक्यमथाबुवन् ॥ <br>
अनेन कर्मणा ब्रह्मन्परितुष्टा वयं मुने ॥ ४१ ॥ <br>
किं कुर्मो ब्रूहि तेऽभीष्टं यद्यपि स्यात्सुदुर्लभम् ॥ ४२ ॥ <br>
॥ अगस्त्य उवाच ॥ ॥ <br>
यावद्ब्रह्मसहस्राणि पंचविंशतिकोटयः ॥ <br>
वैमानिको भविष्यामि दक्षिणांबरमूर्द्धनि ॥ ४३ ॥ <br>
अत्रागत्य नरो यस्तु ममाश्रमपदे शुभे ॥ <br>
हाटकेश्वरसांनिध्ये प्रभासक्षेत्र उत्तमे ॥ ४४ ॥ <br>
स्नानमाचरते सम्यक्स यातु परमां गतिम् ॥ <br>
पातालादवतीर्णं तं लिंगरूपं महेश्वरम् ॥ ४५ ॥ <br>
मया तपः प्रभावेन स्थापितं यः प्रपूजयेत् ॥ <br>
दिनेदिने भवेत्तस्य गोशतस्य फलं ध्रुवम् ॥ ४६ ॥ <br>
लोपामुद्रासहायं मां यो मर्त्यः संप्रपूजयेत् ॥ <br>
अर्घ्यं दद्याद्विधानेन काश पुष्पैः समाहितः ॥ ४७ ॥ <br>
प्राप्ते शरदि काले च स यातु परमां गतिम् ॥ <br>
लोपामुद्रासहायं मां हाटकेश्वरसंयुतम् ॥ ४८ ॥ <br>
अयने चोत्तरे पूज्य गोलक्ष फलमाप्नुयात् ॥ <br>
यः श्राद्धं कुरुते चात्र अयने चोत्तरे द्विजः॥ <br>
भूयात्तस्य फलं कृत्स्नं गयाश्राद्धस्य सत्तमाः ॥ ४९ ॥ <br>
॥ ईश्वर उवाच ॥ ॥ <br>
बाढमित्ये व ते चोक्त्वा सर्वे देवाः सवासवाः॥ <br>
स्वस्थानं तु गताः सर्वे संहृष्टमनसस्तदा ॥7.1.346(2).५०॥ <br>
तस्मात्सर्वप्रयत्नेन प्राप्ते शरदि मानवः॥<br>
अगस्त्यस्याश्रमं गत्वा हाटकेशं प्रपूजयेत् ॥ ५१ ॥ <br>
अगस्त्येश्वरनामानं कल्पलिंगं सुरप्रियम् ॥ <br>
यश्चैतच्छुणुयाद्भक्त्या ऋषेस्तस्य विचेष्टितम्॥ <br>
अहोरात्रकृतात्पापात्तत्क्षणा देव मुच्यते ॥ ५२ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये हाटकेश्वरमाहात्म्य वर्णनंनाम षट्चत्वारिंशदुत्तरत्रिशततमोऽध्यायः ॥ ३४६(?) ॥<br>
<br>
<br>
</span>
