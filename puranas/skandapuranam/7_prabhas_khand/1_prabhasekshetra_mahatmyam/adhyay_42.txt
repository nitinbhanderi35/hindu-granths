<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि चण्डीशं देवमुत्तमम् ॥ <br>
सोमेशादीशदिग्भागे धनुषां सप्तके स्थितम् ॥ १ ॥ <br>
दण्डपाणेस्तु भवनाद्दक्षिणे नातिदूरगम् ॥ <br>
चंड्या प्रतिष्ठितं पूर्वं चण्डेनाराधितं ततः ॥ २ ॥ <br>
गणेन मम देवेशि तत्कृत्वा दुष्करं तपः ॥ <br>
तेन चण्डेश्वरं लिंगं प्रख्यातं धरणीतले ॥ ३ ॥ <br>
स्नापयेत्पयसा पूर्वं दध्ना घृतयुतेन च ॥ <br>
मधुनेक्षुरसेनैव कुंकुमेन विलेपयेत् ॥ ४ ॥ <br>
कर्पूरोशीरमिश्रेण मृगनाभिरसेन च ॥ <br>
चन्दनेन सुगन्धेन पुष्पैः संपूजयेत्ततः ॥ ५ ॥ <br>
दग्ध्वा धूपं पुरो देवि ततो देवस्य चागुरुम् ॥ <br>
वस्त्रैः संपूजयेत्पश्चादात्मवित्तानुसारतः ॥ ६ ॥ <br>
नैवेद्यं परमान्नं च दत्त्वा दीपसम न्वितम् ॥ <br>
ततो दद्याद्द्विजातिभ्यो यथाशक्त्या तु दक्षिणाम्॥ ७ ॥ <br>
दक्षिणां दिशमास्थाय यत्किंचित्तत्र दीयते॥ <br>
चण्डीशस्य वरारोहे तत्सर्वं चाक्षयं भवेत् ॥ ८ ॥ <br>
यः श्राद्धं कुरुते तत्र चण्डीशस्य तु दक्षिणे ॥ <br>
आकल्पं तृप्तिमायांति पितरस्तस्य भामिनि ॥ ९ ॥ <br>
अयने चोत्तरे प्राप्ते यः कुर्याद्घृत कम्बलम् ॥ <br>
न स भूयोऽत्र संसारे जन्म प्राप्नोति दारुणम्॥ 7.1.42.१० ॥ <br>
एवं कृत्वा नरो भक्त्या यात्रां देवस्य शूलिनः ॥ <br>
निर्माल्यातिक्रमोद्भूतैरज्ञानाद्भक्षणोद्भवैः ॥ <br>
पापैः प्रमुच्यते जंतुस्तथाऽन्यैः कर्मसंभवैः ॥ ११ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमेप्रभासक्षेत्रमाहात्म्ये चण्डीशमाहात्म्यवर्णनंनामद्विचत्वारिंशोऽध्यायः ॥ ४२ ॥<br>
<br>
<br>
</span>
