<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि चतुर्थं रुद्रमुत्तमम् ॥ <br>
वृषभेश्वरनामानं कल्पलिंगं सुरप्रियम् ॥ १ ॥ <br>
बालरूपी महादेवि यत्र ब्रह्मा स्वयं स्थितः ॥ <br>
तस्यैव चोत्तरे भागे धनुषां त्रितये स्थितम् ॥ २ ॥ <br>
आद्यं महाप्रभावं हि नापुण्यो वेद मानवः ॥ <br>
तस्यैव कल्पनामानि सांप्रतं प्रब्रवीमि ते ॥ ३॥ <br>
पूर्वकल्पे महादेवि ब्रह्मेश्वर इति स्मृतः ॥ <br>
ब्रह्मणाराधितः पूर्वं वर्षाणामयुतं प्रिये ॥ ४ ॥ <br>
सृष्टिकामेन देवेन ततस्तुष्टो महेश्वरः ॥ <br>
चतुर्विधां भूतसृष्टिं ततश्चक्रे पितामहः ॥ ५ ॥ <br>
ब्रह्मणस्त्वीशभावेन गतस्तुष्टिं यतो हरः ॥<br>
तेन ब्रह्मेश्वरं नाम तस्मिँल्लिंगे पुराऽभवत् ॥ ६ ॥ <br>
ततो द्वितीयकल्पे तु संप्राप्ते वरवर्णिनि ॥ <br>
रैवतेश्वरनामेति प्रख्यातं धरणीतले ॥७॥ <br>
रैवतो नाम राजाऽभूद्ब्रह्मांडे सचराचरे ॥ <br>
जगद्योनिर्जिगायेदं तल्लिंगस्य प्रभावतः ॥ ८ ॥ <br>
रैवतेश्वरनामाभूत्तेन लिंगं महाप्रभम् ॥ <br>
पुनस्तृतीयकल्पे  तु संप्राप्ते वरवर्णिनि॥९ ॥ <br>
वृषभेश्वरनामाभूत्तस्य लिंगस्य भामिनि ॥ <br>
ममैव वाहनं योऽसौ धर्मोयं वृषरूपधृक् ॥ 7.1.90.१० ॥ <br>
तेन तत्पूजितं लिंगं दिव्याब्दानां सहस्रकम्॥ <br>
ततस्तुष्टेन देवेशि नीतः सायुज्यतां वृषः ॥ ११ ॥ <br>
तेन तल्लिंगमभवद्वृषभेशेति भूतले ॥ <br>
ततश्चतुर्थे संप्राप्ते वाराहेकल्प संज्ञिते ॥ १२ ॥ <br>
अष्टाविंशतिमे तत्र त्रेतायुगमुखे तदा ॥ <br>
इक्ष्वाकुर्नाम राजाऽभूत्सूर्यवंशविभूषणः ॥ १३ ॥ <br>
स लिंगं पूजयामास त्रिकालं भक्तिभावितः ॥ <br>
एकाहारो जिताहारो भूभिशायी जितेंद्रियः ॥ १४ ॥ <br>
एवं काले बहुविधे ततस्तुष्टो महेश्वरः ॥ <br>
ददौ राज्यं महोदग्रं संततिं पुत्र पौत्रिकीम्॥ १५ ॥ <br>
इक्ष्वाक्वीश्वरनामाभूत्तेनेदं लिंगमुत्तमम् ॥ <br>
यस्तं पूजयते भक्त्या देवं वृषभवाहनम् ॥ .१६ ॥ <br>
सप्तजन्मकृतैः पापैर्मुच्यते नात्र संशयः ॥ <br>
त्रिंशद्धनुष्प्रमाणेन तस्य क्षेत्रचतुर्द्दिशम्॥ १७॥ <br>
स्नानं जाप्यं बलिं होमं पूजां स्तोत्रमुदीरणम् ॥ <br>
तस्मिंस्तीर्थे तु यः कुर्यात्तत्सर्वं चाक्षयं भवेत् ॥ १८ ॥ <br>
चतुष्कोणांतरा क्षेत्रमेवं मात्राप्रमाणतः ॥ <br>
एकरात्रोषितो भूत्वा तस्य लिंगस्य सन्निधौ ॥ १९ ॥ <br>
ब्रह्मचर्येण जागर्त्ति स पापैः संप्रमुच्यते ॥ <br>
होमजाप्यसमाधिस्थो नृत्यगीतादिवादनैः ॥ 7.1.90.२० ॥ <br>
गोघ्नो वा ब्रह्महा पापी मुच्यते दुष्कृतैर्नरः ॥ <br>
यः संप्रीणयते विप्रांस्तत्र भोज्यैः पृथग्विधैः ॥ २१ ॥ <br>
एकस्मिन्भोजिते विप्रे कोटिर्भवति भोजिता ॥ <br>
भैरवं चैव केदारं पुष्करं द्रुतिजंगमम् ॥ २२ ॥ <br>
वाराणसी कुरुक्षेत्रं महा कालं च नैमिषम् ॥ <br>
एतत्तीर्थाष्टकं देवि तस्मिँल्लिंगे व्यवस्थितम् ॥ २३ ॥ <br>
माघे कृष्णचतुर्द्दश्यां तत्र यो जागृयान्निशि ॥ <br>
संपूज्य विधिना देवं स तीर्थाष्टफलं लभेत् ॥ २४ ॥ <br>
ददाति तत्र यः पिण्डं नष्टेन्दौ शिवसंनिधौ ॥ <br>
तृप्यन्ति पितरस्तस्य यावद्ब्रह्मदिनान्तकम् ॥ २५ ॥ <br>
दधिक्षीर घृतेनैव पंचगव्यकुशोदकैः ॥ <br>
कुंकुमागरुकर्पूरैस्तल्लिगं पूजयेन्निशि ॥ २६ ॥ <br>
संमंत्र्याघोरमंत्रेण ध्यात्वा देवं सदाशिवम् ॥ <br>
एवं कृत्वा महादेवि मुच्यते पंचपातकैः ॥ २७ ॥ <br>
अष्टम्यां च चतुर्द्दश्यां दध्ना संस्नापयेद्यदि ॥ <br>
स ब्राह्मणश्चतुर्वेदो जायते नात्र संशयः ॥ २८ ॥ <br>
क्षीरेण स्नापयेद्देवि यदि तं वृषभेश्वरम् ॥ <br>
सप्तधेनुसहस्राणां स फलं विंदते महत् ॥ २९ ॥ <br>
जन्मांतरेण यत्पापं सांप्रतं यत्कृतं प्रिये ॥ <br>
तत्सर्वं नाशमायाति घृतस्नानेन भामिनि ॥ 7.1.90.३० ॥ <br>
पंचगव्येन यो देवि स्नापयेद्वृषभेश्वरम् ॥ <br>
स दहेत्सर्वपापानि सर्वयज्ञफलं लभेत् ॥ ३१ ॥ <br>
तद्दृष्ट्वा ब्रह्महा गोघ्नः स्तेयी च गुरुतल्पगः ॥ <br>
शरणागतघाती च मित्रविश्रंभघातकः ॥ ३२ ॥ <br>
दुष्टपापसमाचारो मातृहा पितृहा तथा ॥ <br>
मुच्यते सर्वपापैस्तु तल्लिंगाराधनोद्यतः ॥ ३३ ॥ <br>
कार्तिकं सकलं यस्तु पूजयेद्ब्रह्मणा सह ॥ <br>
ब्रह्मेश्वरं महालिंगं स मुक्तः पातकैर्भवेत् ॥ ३४ ॥ <br>
तेन दत्तं भवेत्सर्वं गुरवस्तेन तोषिताः ॥ <br>
श्राद्धं कृतं गयातीर्थे तेन तप्तं महत्तपः ॥ <br>
येन देवाधिदेवोऽसौपूजितो वृषभेश्वरः ॥ ३५ ॥ <br>
इति ते कथितं देवि माहात्म्यं देवपूजितम् ॥ <br>
वृषभेश्वरदेवस्य कल्पलिंगस्य भामिनि ॥ ३६ ॥ <br>
यः शृणोति महादेवि माहात्म्यं दैवदेवतम् ॥ <br>
मूर्खो वा पंडितो वाऽपि स याति परमां गतिम् ॥ ३७ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्य एकादशरुद्रमाहात्म्ये वृषवाहनेश्वरमाहाम्यवर्णनंनाम नवतितमोऽध्यायः ॥ ९० ॥<br>
<br>
</span>
