<span style="font-size: 14pt; line-height: 200%">॥ ईश्वर उवाच ॥ ॥ <br>
पातालविवरस्यापि माहात्म्यं शृणु सांप्रतम् ॥ <br>
पूर्वपृष्टं महादेवि ब्रह्मणा विश्वकर्मणा ॥ १ ॥ <br>
तमोभावे समुत्पन्ने जातास्तत्रैव राक्षसाः ॥ <br>
सूर्यस्य द्वेषिणः सर्वे ह्यसंख्याता महाबलाः ॥ ॥ २ ॥ <br>
ते तु दृष्ट्वा महात्मानं समुद्यंतं दिवाकरम् ॥ <br>
ते धूम्रप्रमुखाः सर्वे जहसुः सूर्यमंजसा ॥ ३ ॥ <br>
अस्माकमंतकः कोऽयं विद्यते पापकर्मकृत्॥ <br>
इत्यूचुर्विविधा वाचः सूर्यस्याग्रे स्थितास्तदा॥४॥ <br>
इति श्रुत्वा तदा देवः क्रोधस्फुरिताधरः॥ <br>
राक्षसानां वचश्चैव भक्ष्यमाणो दिवाकरः॥ ५॥ <br>
ततः क्रोधाभिभूतेन चक्षुषा चावलोकयत्॥ <br>
स क्रूररक्षःक्षयकृत्तिमिरद्विपकेसरी॥ ६॥ <br>
महांशुमान्खगः सूर्यस्तद्विनाशमचिंतयत्॥ <br>
अजानन्नंततश्छिद्रं राक्षसानां दिवस्पतिः॥ ७ ॥<br>
स धर्मविच्युतान्दृष्ट्वा पापोपहतचेतसः॥ <br>
एवं संचिंत्य भगवान्दध्यौ ध्यानं प्रभाकरः॥८। <br>
अजानंस्तेजसा ग्रस्तं त्रैलोक्यं रजनीचरैः ॥ <br>
ततस्ते भानुना दृष्टाः क्रोधाध्मातेन चक्षुषा ॥ ९ ॥ <br>
निपेतुरंबरभ्रष्टाः क्षीणपुण्या इव ग्रहाः ॥ <br>
राक्षसैर्वेष्टितो धूम्रो निपतञ्छुशुभेंऽबरात् ॥ 7.1.16.१० ॥ <br>
अर्द्धपक्वं यथा तालफलं कपिभिरावृतम् ॥ <br>
यदृच्छया निपेतुस्ते यंत्रमुक्ता यथोपलाः ॥ ११ ॥ <br>
ततो वायु वशाद्भ्रष्टा भित्त्वा भूमिं रसातलम्॥ <br>
जग्मुस्ते क्षेत्रमासाद्य प्रभासं वरवर्णिनि ॥ १२॥ <br>
यत्र चार्कस्थलो देवः सर्वसिद्धिप्रदायकः ॥ <br>
तत्सान्निध्यस्थितं देवि पातालविवरं महत् ॥ १३ ॥ <br>
अन्यानि कोटिशः संति तानि लुप्तानि भामिनि ॥ <br>
कृतस्मरात्समारभ्य यावदर्कस्थलो रविः ॥ १४ ॥<br>
&nbsp;देवमातुर्वरं प्राप्य सिद्धयोऽष्टौ व्यवस्थिताः ॥ <br>
एतस्मिन्नंतरे देवि सूर्यक्षेत्रमुदाहृतम् ॥ १५ ॥ <br>
सूर्यस्य तेजसो देवि मध्यभागं हि तत्स्मृतम् ॥ <br>
सर्वं हेममयं देवि नापुण्यस्तत्र वीक्षते ॥ १६ ॥ <br>
विवराणां शतं चैकं स्पर्शाश्चैव तु कोटिशः ॥ <br>
तत्र संति महादेवि सिद्धेशस्तु प्ररक्षति ॥ १७ ॥ <br>
इदं क्षेत्रं महादेवि प्रियं सूर्यस्य सर्वदा ॥ <br>
सूर्यपर्वणिसंप्राप्ते कुरुक्षेत्राधिकं प्रिये ॥ १८ ॥ <br>
ब्राह्मी चैव हिरण्या च संगमश्च महोदधेः ॥ <br>
एतत्त्रिसंगमं देवि कोटितीर्थ फलप्रदम् ॥ १९ ॥ <br>
देवमाता च तत्रैव मंकीशस्तत्र तिष्ठति ॥ <br>
नागस्थानं नगस्थानं तत्रैव समुदाहृतम् ।१ 7.1.16.२० ॥ <br>
इति संक्षेपतः प्रोक्तमर्कस्थलम- होदयम् ॥ <br>
राक्षसानां च संपातादभूच्च विवरं यथा ॥ २१ ॥ <br>
अन्यानि तत्र देवेशि लुप्तानि विवराणि वै ॥ <br>
एवं तु प्रकटं तत्र दृश्यतेऽद्यापि भामिनि ॥ २२ ॥ <br>
श्रीमुखं नाम तद्द्वारं रक्ष्यते मातृभिः प्रिये ॥ <br>
वर्षमेकं चतुर्द्दश्यां नियमाद्यस्तु पूजयेत् ॥ २३ ॥ <br>
तत्र मातृगणान्देवि सुनंदाद्यान्विधानतः॥ <br>
पशुपुष्पोपहारैश्च धूपदीपैस्तथोत्तमैः ॥ <br>
विप्राणां भोजनैर्देवि तस्य सिद्धिर्भविष्यति ॥ २४ ॥ <br>
तस्मात्सर्वप्रयत्नेन तत्रार्कस्थलसंनिधौ ॥ <br>
पूजयेन्मातरः सर्वा यदीच्छेत्सिद्धिमात्मनः ॥ २५ ॥ <br>
एतास्तु मातरो देवि सुनंदागणनामतः ॥ <br>
ख्यातिं यांति प्रभासे तु क्षेत्रेस्मिन्वरवर्णिनि ॥ २६ ॥ <br>
एतत्संक्षेपतः प्रोक्तं पातालोत्तरमध्यतः ॥ <br>
तच्छ्रुत्वा मुच्यते देवि सर्वापद्भ्यो नरोत्तमः ॥ २७ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये अर्कस्थलमाहात्म्ये पातालविवरसुनंदादिमातृगणोत्पत्तिवर्णनंनाम षोडशोऽध्यायः ॥ ॥१६ ॥ ॥  ॥ <br>
<br>
<br>
</span>
