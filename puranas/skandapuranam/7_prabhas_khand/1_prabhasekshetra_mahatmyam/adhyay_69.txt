<span style="font-size: 14pt; line-height: 200%">॥ देव्युवाच ॥ ॥ <br>
गौरीश्वरेति विख्यातं यत्त्वया लिंगमुत्तमम् ॥ <br>
कुत्र तिष्ठति तल्लिंगं पूजितं यत्फलं लभेत् ॥ १ ॥ <br>
॥ ईश्वर उवाच ॥ ॥ <br>
शृणु देवि प्रवक्ष्यामि माहात्म्यं पापनारानम् ॥ <br>
गौरीश्वरस्य देवस्य सर्वकामप्रदस्य वै ॥ २ ॥ <br>
इदं तपोवनं देवि ख्यातं गौर्या महाप्रभम् ॥ <br>
धनुषां पचपंचाशत्समंतात्परिमंडलम् ॥३॥ <br>
तत्र मध्ये स्थिता देवी एकपादा तपोन्विता ॥ <br>
तस्या उत्तरतो देवि किंचिदीशानसंस्थितम्॥ ॥४ ॥ <br>
धनुषां चतुरंते च लिंगं पापभयापहम् ॥ <br>
यस्तत्पूजयते भक्त्या लिंगं भक्तियुतो नरः ॥ <br>
कृष्णाष्टम्यां विशेषेण स मुक्तः पातकैर्भवेत् ॥ ५ ॥ <br>
गोदानं चात्र शंसंति सुवर्णं द्विजपुंगवे ॥ <br>
अन्नदानं विशेषेण सर्वपापप्रशांतये ॥ ६ ॥ <br>
गोघ्नो वा ब्रह्महा वाऽपि तथा दुष्कृतकर्मकृत् ॥ <br>
सर्व पापैः प्रमुच्येत तस्य लिंगस्य दर्शनात् ॥ ७ ॥<br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभास क्षेत्रमाहात्म्ये गौरीश्वरमाहात्म्यवर्णनंनामैकोनसप्ततितमोऽध्यायः ॥ ६९ ॥ <br>
<br>
<br>
</span>
