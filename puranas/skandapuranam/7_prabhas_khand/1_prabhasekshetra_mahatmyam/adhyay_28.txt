<span style="font-size: 14pt; line-height: 200%">॥ देव्युवाच ॥ ॥ <br>
इत्याश्चर्यमिदं देव त्वत्तः सर्वं मया श्रुतम् ॥ <br>
महिमानं महेशस्य विस्तरेण समुद्भवम् ॥ <br>
सांप्रतं सोमनाथस्य यथावद्वक्तुमर्हसि ॥ १ ॥ <br>
विधिना केन दृश्योसौ यात्रा कार्या कथं नृभिः ॥ <br>
कस्मिन्काले महादेव नियमाश्चैव कीदृशाः ॥ २ ॥ ॥ <br>
॥ ईश्वर उवाच ॥ ॥ <br>
हेमन्ते शिशिरे वापि वसन्ते वाथ भामिनि ॥ <br>
यदा च जायते चित्तं वित्तं वा पर्व वा भवेत् ॥ ३ ॥ <br>
तदैव यात्रा कर्त्तव्या भावस्तत्रैव कारणम् ॥ <br>
कृत्वा तु नियमं कंचित्स्वगृहे वरवर्णिनि ॥ ४ ॥ <br>
प्रणम्य मनसा रुद्रं कृत्वा श्राद्धं यथाविधि ॥ <br>
स्थानं प्रदक्षिणं कृत्वा वाग्यतः सुसमाहितः ॥ ५ ॥ <br>
नियतो नियताहारो गच्छेच्चैव ततः पथि ॥ <br>
कामक्रोधौ परित्यज्य लोभमोहौ तथैव च ॥ ६ ॥ <br>
ईर्ष्यामत्सरलौल्यं च यात्रा कार्या ततो नृभिः ॥ <br>
तीर्थानुगमनं पुण्यं यज्ञेभ्योऽपि विशिष्यते ॥ ७ ॥ <br>
अग्निष्टोमादियज्ञैश्च इष्ट्वा विपुलदक्षिणैः ॥ <br>
तत्तत्फलमवाप्नोति तीर्थानुगमनेन यत् ॥ ८ ॥ <br>
कलेर्युगं महाघोरं प्राप्य पापसमन्वितम् ॥ <br>
नान्येनाऽस्मिन्नुपायेन धर्म्मः स्वर्गश्च लभ्यते ॥ <br>
विना यात्रां महादेवि सोमेशस्य न संशयः ॥ ९ ॥ <br>
ये कुर्वंति नरा यात्रां शुचिश्रद्धासमन्विताः ॥ <br>
कलौ युगे कृतार्थास्ते ये त्वन्ये ते निरर्थकाः ॥ 7.1.28.१० ॥<br>
यथामहोदधेस्तुल्यो न चान्योऽस्ति जलाशयः ॥ <br>
तथा प्राभासिकात्क्षेत्रात्समं तीर्थं न विद्यते ॥ ११ ॥ <br>
अनुपोष्य त्रिरात्राणि तीर्थान्यनभिगम्य च ॥ <br>
अदत्त्वा कांचनं गाश्च दरिद्रोनाम जायते ॥ १२ ॥ <br>
यन्यगम्यानि तीर्थानि दुर्गाणि विषमाणि च ॥ <br>
मनसा तानि गम्यानि सर्वतीर्थगतीप्सुना ॥ १३ ॥ <br>
यस्य हस्तौ च पादौ च मनश्चैव सुसंयतम् ॥ <br>
विद्या तपश्च कीर्तिश्च स तीर्थफलमश्नुते ॥ १४ ॥ <br>
नियतो नियताहारः स्नान। जाप्यपरायणः ॥ <br>
व्रतोपवासनिरतः स तीर्थफलमश्नुते ॥ १५ ॥ <br>
अक्रोधनश्च देवेशि सत्यशीलो दृढव्रतः ॥ <br>
आत्मोपमश्च भूतेषु स तीर्थफलमश्नुते ॥ १६ ॥ <br>
कुरुक्षेत्रादितीर्थानि रथगम्यानि यानि तु ॥ <br>
तान्येव ब्राह्मणो यायादानदोषो न तेषु वै ॥ १७ ॥ <br>
ये साधवो धनोपेतास्तीर्थानां स्मरणे रताः ॥ <br>
तीर्थे दानाच्च योगाच्च तेषामभ्यधिकं फलम् ॥ १८ ॥ <br>
ये दरिद्रा धनैर्हीनास्तीर्थानुगमनेरताः॥ <br>
तेषां यज्ञफलावाप्तिर्विनापि धनसंचयैः ॥१९॥ <br>
सर्वेषामेव वर्णानां सर्वाश्रमनिवासिनाम् ॥ <br>
तीर्थं तु फलदं ज्ञेयं नात्र कार्या विचारणा ॥ 7.1.28.२० ॥ <br>
कार्यांतरेण यो गत्वा स्नानं तीर्थे समाचरेत् ॥ <br>
न च यात्राफलं तस्य स्नानमात्रं फलं भवेत् ॥ २१ ॥ <br>
तीर्थानुगमनं पद्भ्यां तपःपरमिहोच्यते ॥ <br>
तदेव कृत्वा यानेन स्नानमात्रफलं लभेत् ॥ २२ ॥ <br>
यस्यान्यः कुरुते शक्त्या तीर्थयात्रां तथेश्वरि ॥ <br>
स्वकीयद्रव्ययानाभ्यां फलं तस्य चतुर्गुणम् ॥ २३ ॥ <br>
तीर्थानुगमनं कृत्वा भिक्षाहारा जितेंद्रियाः॥ <br>
प्राप्नुवंति महादेवि तीर्थे दशगुणं फलम् ॥ २४ ॥ <br>
छत्रोपानद्विहीनस्तु भिक्षाशी विजितेंद्रियः ॥ <br>
महापातकजैर्घोरैर्विप्रः पापैः प्रमुच्यते ॥ २५ ॥ <br>
न भैक्षं परपाकं तु न च भैक्ष्यं प्रतिग्रहम् ॥ <br>
सोमपानसमं भैक्ष्यं तस्माद्भैक्षं समाचरेत् ॥ २६ ॥ <br>
लोकेऽस्मिन्द्विविधं तीर्थं स्वच्छ न्दैर्निर्म्मितं तथा ॥ <br>
स्वयंभूतं प्रभासाद्यं निर्मितं दैवतैः कृतम् ॥ २७ ॥ <br>
स्वयंभूते महातीर्थे स्वभावे च महत्तरे ॥ <br>
तस्मिंस्तीर्थे प्रतिगृह्य कृताः सर्वे प्रतिग्रहाः ॥ २८ ॥ <br>
प्रतिग्रहनिवृत्तस्य यात्रादशगुणं फलम् ॥ <br>
तेन दत्तानि दानानि यज्ञैर्देवाः सुतर्पिताः ॥ २९ ॥ <br>
येन क्षेत्रं समासाद्य निवृत्तिः परमा कृता ॥ <br>
वस्तुलौल्याद्धि यः क्षेत्रे प्रतिग्रहरुचिस्तथा ॥ 7.1.28.३० ॥ <br>
नैव तस्य परोलोको नायं लोको दुरात्मनः ॥ <br>
अथ चेत्प्रतिगृह्णाति ब्राह्मणो वृत्तिदुर्बलः ॥ <br>
दशांशमर्जिताद्दद्यादेवं तत्र न हीयते ॥ ३१ ॥ <br>
विप्रवेषं समास्थाय शूद्रो भूत्वा प्रतिग्रहम् ॥ <br>
तृणकाष्ठसमं वापि प्रतिगृह्य पतत्यधः ॥ ३२ ॥ <br>
कुम्भीपाकादिकेष्वेवं महानरककोटिषु ॥ <br>
यावदिंद्रसहस्राणि चतुर्द्दश वरानने ॥३३॥ <br>
तस्मान्नैव प्रतिग्राह्यं किमन्यैर्ब्राह्मणैरपि ॥ <br>
द्विप्रकारस्य तीर्थस्य कृतस्याप्यकृतस्य च ॥ ३४ ॥ <br>
स्वकीयभावसंयुक्तः संपूर्णं फलमश्नुते ॥ <br>
लभते षोडशांशं स यः परान्नेन गच्छति ॥ ३५ ॥ <br>
अशक्तस्य तथांधस्य पंगोर्यायावरस्य च ॥ <br>
विहितं कारणायानमच्छिद्रे ब्राह्मणे कुतः ॥ ३६ ॥ <br>
स्नानखादनपानैश्च वोढृभ्यस्तीर्थसेवकः ॥ <br>
ददत्सकलमाप्नोति फलं तीर्थसमुद्भवम् ॥ ३७ ॥ <br>
न षोडशांशं यत्नेन लब्धार्थं यदि यच्छति ॥ <br>
पंचमांशमथो वापि दद्यात्तत्र द्विजातिषु ॥ ३८ ॥ <br>
देवतानां गुरूणां च मातापित्रोश्च कामतः ॥ <br>
पुण्यदः समवाप्नोति तदेवाष्टगुणं फलम् ॥ ३९ ॥ <br>
स्नानं दानं जपो होमः स्वाध्यायो देवतार्चनम् ॥ <br>
पुण्यं देयं तु सर्वत्र नापुण्यं दीयते क्वचित् ॥ 7.1.28.४० ॥ <br>
पितरं मातरं तीर्थे भ्रातरं सुहृदं गुरुम् ॥ <br>
यमुद्दिश्य निमज्जेत द्वादशांशं लभेत सः ॥ ४१ ॥ <br>
कुशैस्तु प्रतिमां कृत्वा तीर्थवारिषु मज्जयेत् ॥ <br>
यमुद्दिश्य महादेवि अष्टभागं लभेत सः ॥ ४२ ॥ <br>
महादानानि ये विप्रा गृह्णन्ति ज्ञानदुर्बलाः ॥ <br>
वृक्षास्ते द्विजरूपेण जायंते ब्रह्मराक्षसाः ॥ ४३ ॥ <br>
न वेदबलमाश्रित्य प्रतिग्रहरुचिर्भवेत् ॥ <br>
अज्ञानाद्वा प्रमादाद्वा दहते कर्म नेतरत् ॥ ४४ ॥ <br>
चितिकाष्ठं तु वै स्पृष्ट्वा यज्ञयूपं तथैव च ॥ <br>
वेदविक्रयिणं स्पृष्ट्वा स्नानमेव विधीयते ॥ ४५ ॥ <br>
आदेशं पठते यस्तु आदेशं तु ददाति यः ॥ <br>
द्वावेतौ पापकर्माणौ पातालतलवासिनौ ॥ ४६ ॥ <br>
आदेशं पठते यस्तु संजिघृक्षुः प्रतिग्रहम् ॥ <br>
तीर्थे चैव विशेषेण ब्रह्मघ्नः सैव नेतरः ॥ <br>
स्थितो वै नृपतेर्द्वारि न कुर्याद्वेदविक्रयम् ॥ ४७ ॥ <br>
हत्वा गावो वरं मांसं भक्षयीत द्विजाधमः ॥ <br>
वरं जीवन्समं मत्स्यैर्न कुर्याद्वेदविक्रयम् ॥ <br>
ब्रह्महत्यासमं पापं न भूतं न भविष्यति ॥ ४८ ॥ <br>
वरं कुर्याच्च तद्देवि न कुर्याद्वेदविकयम् ॥ <br>
तीर्थे चैव विशेषेण महाक्षेत्रे तथैव च ॥ ४९ ॥ <br>
दीयमानं तु वै दानं यस्त्यजेत्तीर्थसेवकः ॥ <br>
तीर्थं करोति तीर्थं च स पुनाति च पूर्वजान् ॥ 7.1.28.५० ॥ <br>
यदन्यत्र कृतं पापं तीर्थे तद्याति लाघवम्॥ <br>
न तीर्थकृतमन्यत्र क्वचिदेव व्यपोहति ॥ ५१ ॥ <br>
तैलपात्रमिवात्मानं यो रक्षेत्तीर्थसेवकः ॥ <br>
स तीर्थफलमस्कन्नं विप्रः प्राप्नोति संयतः ॥ ॥। ५२ ॥ <br>
यस्ययस्यात्ति पक्वान्नमल्पं वा यदि वा बहु ॥ <br>
तीर्थगस्तस्य तस्यार्धं स्नातस्य विनियच्छति ॥ ५३ ॥ <br>
यो न क्लिष्टोपि भिक्षेत ब्राह्मण स्तीर्थसेवकः ॥ <br>
सत्यवादी समाधिस्थः स तीर्थस्योपकारकः ॥ ५४॥ <br>
कृते युगे पुष्कराणि त्रेतायां नैमिषं तथा ॥ <br>
द्वापरे तु कुरुक्षेत्रं प्राभासिकं कलौयुगे ॥ ५५ ॥ <br>
तिष्ठेद्युगसहस्रंतुपादेनैकेन यः पुमान् ॥ <br>
प्रभासयात्रामेको वा समं भवति वा न वा ॥ ५६ ॥ <br>
एतत्क्षेत्रं समागत्य मध्यभागे वरानने ॥ <br>
यानानि तु परित्यज्य भाव्यं पादचरैर्नरैः॥५७॥<br>
लुठित्वा लोठनीं तत्र लुठिता यत्र देवताः ॥ <br>
ततो नृत्यन्हसन्गायन्भूत्वा कार्पटिका कृतिः ॥ <br>
गच्छेत्सोमेश्वरं देवं दृष्ट्वा चादौ कपर्द्दिनम्॥ ५८ ॥ <br>
ईदृशं पुरुषं दृष्ट्वा स्थितं सोमेश्वरोन्मुखम् ॥ <br>
नित्यं तुष्यंति पितरो गर्जंति च पिता महाः ॥ ५९ ॥ <br>
अस्माकं वंशजो देवं प्रस्थितस्तारणाय नः ॥ <br>
गत्वा सोमेश्वरं देवि कुर्याद्वपनमादितः ॥ 7.1.28.६० ॥ <br>
तीर्थोपवासः कर्त्तव्यो यथावद्वै निबोध मे ॥ <br>
नास्ति गंगासमं तीर्थं नास्ति क्रतुसमा गतिः ॥६१॥ <br>
गायत्रीसदृशं जाप्यं होमो व्याहृतिभिः समः ॥ <br>
अंतर्जले तथा नास्ति पापघ्नमघमर्षणात् ॥६२॥ <br>
अहिंसासदृशं पुण्यं दानात्संचयनं परम् ॥ <br>
तपश्चानशनान्नास्ति तथा तीर्थनिषेवणात् ॥६३॥ <br>
तीर्थोपवासाद्देवेशि अधिकं नास्ति किञ्चन ॥ <br>
पापानां चोपशमनं सतामीप्सितकारकम् ॥ ६४ ॥ <br>
उपवासो विनिर्द्दिष्टो विशेषाद्देवताश्रये ॥ <br>
ब्राह्मणस्य त्वनशनं तपः परमिहोच्यते ॥ ६५ ॥ <br>
षष्ठकालाशनं शूद्रे तपः प्रोक्तं परं बुधैः ॥ <br>
वर्णसंकरजातानां दिनमेकं प्रकीर्तितम् ॥ ६६ ॥ <br>
षष्ठकालात्परं शूद्रस्तपः कुर्याद्यथा क्वचित् ॥ <br>
राष्ट्रहानिस्तदा ज्ञेया राज्ञश्चोपद्रवो महान् ॥ ६७ ॥ <br>
शूद्रस्तु षष्ठकालाशी यथाशक्त्या तपश्चरेत् ॥ <br>
न दर्भानुद्धरेच्छूद्रो न पिबेत्कापिलं पयः ॥ ६८ ॥ <br>
मध्यपत्रे न भुञ्जीत ब्रह्मवृक्षस्य भामिनि ॥ <br>
नोच्चरेत्प्रणवं मंत्रं पुरोडाशं न भक्षयेत् ॥ ६९ ॥ <br>
न शिखां नोपवीतं च नोच्च रेत्संस्कृतां गिरम् ॥ <br>
न पठेद्वेदवचनं त्रैरात्रं न हि सेवयेत् ॥ 7.1.28.७० ॥ <br>
नमस्कारेण शूद्रस्य क्रियासिद्धिर्भवेद्ध्रुवम् ॥ <br>
निषिद्धाचरणं कुर्वन्पितृभिः सह मज्जति ॥ ७१ ॥ <br>
येनैकादशसंख्यानि यंत्रितानींद्रियाणि वै ॥ <br>
स तीर्थफलमाप्नोति नरोऽन्यः क्लेशभाग्भवेत् ॥ ७२ ॥ <br>
यच्च तीर्थे पितृश्राद्धं स्नानं तत्र समाचरेत् ॥ <br>
हितकारी च भूतेभ्यः सोऽश्नीयात्तीर्थजं फलम् ॥ ७३ ॥ <br>
धर्मध्वजी सदा लुब्धः परदाररतो हि यः ॥ <br>
करोति तीर्थगमनं स नरः पातकी भवेत्॥ ७४ ॥ <br>
एवं ज्ञात्वा महादेवि यात्रां कुर्याद्यथाविधि ॥ <br>
तीर्थोपवासं कृत्वादौ श्रद्धायुक्तो दृढव्रतः ॥ ७५ ॥ <br>
भोजनं नैव कुर्वीत यदी च्छेद्धितमात्मनः ॥ <br>
परान्नं नैव भुञ्जीत तद्दिने ब्राह्मणः क्वचित् ॥७६॥ <br>
हस्त्यश्वरथयानानि भूमिगोकांचनादिकम् ॥<br>
सर्वं तत्परिगृह्णीयाद्भोजनं न समाचरेत् ॥ ७७ ॥ <br>
आमाच्छतगुणं पुण्यं भुञ्जतो ददतोऽपि वा ॥ <br>
तीर्थोपवासं कुर्वीत तस्मात्तत्र वरानने ॥ ७८ ॥ <br>
व्रती च तीर्थयात्री च विधवा च विशेषतः ॥ <br>
परान्नभोजने देवि यस्यान्नं तस्य तत्फलम् ॥ ७९ ॥ <br>
विधवा चैव या नारी तस्या यात्राविधिं ब्रुवे ॥ <br>
कुंकुमं चन्दनं चैव तांबूलं च स्रजस्तथा ॥ 7.1.28.८० ॥ <br>
रक्तवस्त्राणि सर्वाणि शय्या प्रास्तरणानि च ॥ <br>
अशिष्टैः सह संभाषो द्विवारं भोजनं तथा ॥ ८१ ॥ <br>
पुंसां प्रदर्शनं चैव हास्यं तमसि वर्जयेत् ॥ <br>
सशब्दोपानहौ चैव नृत्यं गतिं च वर्जयेत् ॥ ८२ ॥ <br>
धारणं चैव केशानामंजनं च विलेपनम् ॥ <br>
असतीजनसंसर्गं पांडित्यं च परित्यजेत् ॥ ८३ ॥ <br>
नित्यं स्नानं च कुर्वीत श्वेतवस्त्राणि धारयेत् ॥ <br>
यतिश्च ब्रह्मचारी च विधवा च विशेषतः ॥ ८४ ॥ <br>
तांबूलं मधु मांसं च सुरापानसमं विदुः ॥ <br>
एतेषां वर्ज्जनाद्देवि सम्यग्यात्राफलं लभेत् ॥ ९५ ॥ <br>
॥ देव्युवाच ॥ ॥ <br>
तपांसि कानि कथ्यन्ते क्षेत्रे प्राभा  सिके नरैः ॥ <br>
कानि दानानि दीयन्ते केषु तीर्थेषु वा कथम् ॥ ८६ ॥ <br>
॥ ईश्वर उवाच॥ ॥ <br>
तपः परं कृतयुगे त्रेतायां ज्ञानमिष्यते ॥ <br>
द्वापरे  यजनं धन्यं दानमेकं कलौ युगे ॥८७॥ <br>
तपस्तप्यन्ति मुनयः कृच्छ्रचान्द्रायणादिकम् ॥ <br>
गत्वा प्राभासिकं क्षेत्रं लोकाश्चान्ये कृते युगे ॥८८॥ <br>
कलौ दानानि दीयन्ते ब्राह्मणेभ्यो यथाविधि ॥ <br>
प्रभासं क्षेत्रमासाद्य तपसां प्राप्यते फलम् ॥ ८९ ॥ <br>
तुलापुरुषब्रह्माण्डपृथिवीकल्पपादपाः ॥ <br>
हिरण्य कामधेनुश्च गजवाजिरथास्तथा ॥ 7.1.28.९० ॥ <br>
रत्नधेनुहिरण्याश्वसप्तसागर एव च ॥ <br>
महाभूतघटो विश्वचक्रकल्पलताभिधः ॥ ९१ ॥ <br>
प्रभासे नृपतिर्दद्या न्महादानानि षोडश ॥ <br>
धान्यरत्नगुडस्वर्णतिलकार्पासशर्कराः ॥ ९२ ॥ <br>
सर्पिर्लवणरूप्याख्या दशैते पर्वताः स्मृताः ॥ <br>
गुडाज्यदधिमध्वंबुसलिल क्षीरशर्कराः ॥ <br>
रत्नाख्याश्च स्वरूपेण दशैता धेनवो मताः ॥ ९३ ॥ <br>
तेषामेकतमं दानं तीर्थेतीर्थे पृथक्पृथक् ॥ <br>
प्रदेयान्येकवारं वा सरस्वत्यब्धि संगमे ॥ ९४ ॥ <br>
सर्वस्वं चातिविदुषे गृहं वा सपरिच्छदम् ॥ <br>
बह्वल्पमपि विप्रेभ्यो दातव्यं प्रियमेलके ॥९५॥ <br>
यत्र तीर्थे लभेल्लिंगं तीर्थं च विमलोदकम्॥ <br>
तत्राग्निकार्यं कृत्वादौ विशिष्टं दानमिष्यते ॥९६॥ <br>
तर्पणं पितृदेवानां श्राद्धं दानं सदक्षिणम् ॥ <br>
तीर्थेतीर्थे च गोदानं नियतः प्रकृतो विधिः ॥ ॥ ९७ ॥ <br>
विशिष्टख्यातलिंगेषु वृषदानं विधीयते ॥ <br>
स्नानं विलेपनं पूजां देवतानां समाचरेत् ॥ ९८ ॥ <br>
जगतीं चार्चयेद्भक्त्या तथा चैवोपलेपयेत् ॥ <br>
प्रासादं धवलं सौधं कारयेज्जीर्णमुद्धरेत् ॥ ९९ ॥ <br>
पुष्पवाटीं स्नानकूपं निर्मलं कारयेद्व्रती ॥ <br>
ब्राह्मणानां भूरिदानं देवपूजाकराय च ॥ 7.1.28.१०० ॥ <br>
सर्वत्र देवयात्रायां विधिरेष प्रवर्त्तते ॥ <br>
तीर्थमभ्युद्धरेज्जीर्णं मार्जयेत्कथयेत्फलम् ॥ १०१ ॥ <br>
प्रसिद्धे च महादानं मध्यमे चैव मध्यमम् ॥ <br>
गोदानं सर्वतीर्थेषु सुवर्णमथ निष्क्रयः ॥ <br>
हिरण्यदानं सर्वेषां दानानामेव निष्कृतिः ॥ १०२ ॥ <br>
एवं कृत्वा नरो भक्त्या लभते जन्मनः फलम् ॥ <br>
तीर्थेषु दानं वक्ष्यामि येषु यद्दीयते तिथौ ॥ १०३ ॥ <br>
प्रभासे प्रतिपद्दानं दातव्यं कांचनं शुभम् ॥ <br>
द्वितीयायां तथा वस्त्रं तृतीयायां च मेदिनीम् ॥ ॥१०४ ॥ <br>
चतुर्थ्यां दापयेद्धान्यं पंचम्यां कपिलां तथा ॥ <br>
षष्ठ्यामश्वं च सप्तम्यां महिषीं तत्र दापयेत् ॥ १०५॥ <br>
अष्टम्यां वृषभं दत्त्वा नीलं लक्षणसंयुतम् ॥ <br>
नवम्यां तु गृहं दद्याच्चक्रं शंखं गदां तथा ॥ १०६ ॥ <br>
दशम्यां सर्वगंधांश्च एकादश्यां च मौक्तिकम् ॥ <br>
द्वादश्यां सुव्रतेन्नाद्यं प्रवालं विधिवत्तथा ॥ १०७ ॥ <br>
स्त्रियो देयास्त्रयोदश्यां भूतायां ज्ञानदो भवेत्॥ <br>
अमावास्यामनुप्राप्य सर्वदानानि दापयेत् ॥ १०८ ॥ <br>
एवं दानं प्रदत्त्वा तु दश कृत्वः फलं लभेत् ॥ १०९ ॥ <br>
॥ देव्युवाच ॥ ॥ <br>
भक्तिदानविहीना ये प्रभासं क्षेत्रमागताः ॥ <br>
स्नानमन्त्रविहीनाश्च वद तेषां तु किं फलम् ॥ ॥ 7.1.28.११० ॥ <br>
॥ ईश्वर उवाच ॥ ॥ <br>
सधना निर्द्धना वापि समंत्रा मंत्रवर्जिताः ॥ <br>
प्रभासे निधनं प्राप्ताः सर्वे यांति शिवालयम् ॥ १११ ॥ <br>
ये मंत्रहीनाः पुरुषा धर्महीनाश्च ये मृताः ॥ <br>
तेषामेकं विमानं तु ददामि सुमहत्प्रिये ॥ ११२ ॥ <br>
स्नानदानानुरूप्येण प्राप्नुवंति परं पदम् ॥ <br>
केचित्स्नानप्रभावेन केचिद्दानेन मानवाः ॥ ११३ ॥ <br>
केचिल्लिंगप्रणामेन केचिल्लिंगार्च्चनेन च ॥ <br>
केचिद्ध्यानप्रभावेन केचिद्योगप्रभावतः ॥ ११४ ॥ <br>
केचिन्मं त्रस्य जाप्येन केचिच्च तपसा शुभे ॥ <br>
तीर्थे संन्यसनैः केचित्केचिद्भक्त्यनुसारतः ॥११५ ॥ <br>
एते चान्ये च बहव उत्तमाधममध्यमाः ॥ <br>
सर्वे शिवपुरं यांति विमानैः सूर्यसंनिभैः ॥ ११६ ॥ <br>
त्रिशूलांकितहस्ताश्च सर्वे च वृषवाहनाः ॥ <br>
दिव्याप्सरोगणाकीर्णाः क्रीडंते मत्प्रभावतः ॥ ११७ ॥ <br>
एवं भक्त्यनुसारेण ददामि फलमव्ययम्॥ <br>
अलेपकं प्रभासं तु धर्माधर्मैर्न लिप्यते ॥ ११८ ॥ <br>
धर्मं चरंत्यधर्मं वा शिवं यांति न संशयः ॥ ११९ ॥ <br>
जन्मप्रभृति यो देवि नरो नेत्रविवर्जितः ॥ <br>
मम क्षेत्रे मृतः सोऽपि रुद्रलोके महीयते ॥ 7.1.28.१२० ॥ <br>
जन्मप्रभृति यो देवि श्रवणाभ्यां विवर्जितः ॥ <br>
प्रभासे निधनं प्राप्तः स भवेन्मत्परिग्रहः ॥ १२१ ॥ <br>
अथातः संप्रवक्ष्यामि तीर्थानां स्पर्शने विधिम् ॥ <br>
मन्त्रेण मंत्रितं तीर्थं भवेत्संनिहितं तथा ॥ ॥।१२२ ॥ <br>
प्रथमं चालभेत्तीर्थं प्रणवेन जलं शुचि ॥ <br>
अवगाह्य ततः स्नायादध्यात्ममन्त्रयोगतः ॥ १२३ ॥ <br>
ओंनमो देवदेवाय शितिकण्ठाय दंडिने ॥ <br>
रुद्राय वामहस्ताय चक्रिणे वेधसे नमः ॥ १२४ ॥ <br>
सरस्वती च सावित्री वेदमाता विभावरी ॥ <br>
संनिधानं कुरुष्वात्र तीर्थे पाप प्रणाशिनि ॥ <br>
सर्वेषामेव तीर्थानां मंत्र एष उदाहृतः ॥ १२५ ॥ <br>
इत्युच्चार्य नमस्कृत्वा स्नानं कुर्याद्यथाविधि ॥ <br>
उपवासं ततः कुर्यात्तस्मिन्नहनि सुव्रते ॥ १२६ ॥ <br>
सा तिथिर्वर्षमेकं तु उपोष्या भक्तितत्परैः ॥ १२७ ॥ <br>
॥ देव्युवाच ॥ ॥ <br>
कस्मिंस्तीर्थे नरैः पूर्वं प्रभासक्षेत्रमागतैः ॥ <br>
स्नानं कार्यं महादेवि तन्मे विस्तरतो वद ॥ १२८ ॥ <br>
॥ ईश्वर उवाच ॥ ॥ <br>
हंत ते संप्रवक्ष्यामि आद्यं तीर्थं महाप्रभम् ॥ <br>
पूर्वं यत्र नरैः स्नानं क्रियते तच्छृषुष्व मे ॥ १२९ ॥<br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये तीर्थयात्रा विधानवर्णनंनामाष्टाविंशोऽध्यायः ॥ २८ ॥ <br>
<br>
<br>
</span>
