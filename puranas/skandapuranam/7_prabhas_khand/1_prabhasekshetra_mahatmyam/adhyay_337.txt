<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवि नारायणगृहं परम् ॥ <br>
गोष्पदाद्दक्षिणे भागे सागरस्य तटे शुभे ॥ १ ॥ <br>
न्यंकुमत्याः समीपे तु सर्वपातकनाशने ॥ <br>
तत्रकल्पांतरस्थायी स्वयं तिष्ठति केशवः ॥ २ ॥ <br>
पितॄणामुद्धरणार्थाय ह्यस्मिन्रौद्रे कलौ युगे ॥ <br>
यदा दैत्यविनाशं स कुरुते भगवान्हरिः ॥ ३ ॥ <br>
विश्रामार्थं तदा तत्र गृहे तिष्ठति नित्यशः ॥ <br>
नारायणगृहं तेन विख्यातं जगतीतले ॥ ४॥ <br>
कृते जनार्दनोनाम त्रेतायां मधुसूदनः ॥ <br>
द्वापरे पुण्डरीकाक्षः कलौ नारायणः स्मृतः ॥ ५ ॥ <br>
एवं चतुर्युगे प्राप्ते पुनःपुनररिन्दम ॥ <br>
कृत्वा धर्मव्यवस्थानं तत्स्थानं प्रतिपद्यते ॥ ६ ॥ <br>
एकादश्यां निराहारो यस्तं देवं प्रपश्यति ॥ <br>
स पश्यति ध्रुवं स्थाने प्रत्यानन्तं हरेः पदम् ॥ ७॥ <br>
तेन पीतानि वस्त्राणि देयानि द्विजपुंगवे ॥ <br>
स्नानं श्राद्धं च कर्तव्यं सम्यग्यात्राफलेप्सुभिः ॥ ८ ॥ <br>
इति ते कथितं महाप्रभावं हरिसंकेतनिकेतनोद्भवम् ॥ <br>
शृणुते वा प्रयतस्तु यः सुधीः पठते वा लभते स सद्गतिम् ॥ ९ ॥ <br>
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये न्यंकुमतीमाहात्म्ये नारायणगृहमाहात्म्यवर्णनंनाम सप्तत्रिंशदुत्तरत्रिशततमोऽध्यायः ॥ ३३७ ॥ <br>
<br>
<br>
</span>
