<span style="font-size: 14pt; line-height: 200%">॥ देव्युवाच ॥ ॥ <br>
इदं देयमिदं देयमिति प्रोक्तं तु यच्छ्रुतौ ॥ <br>
दानादानविशेषांस्तु श्रोतुमिच्छामि तत्त्वतः ॥ १ ॥ <br>
कानि दानानि शस्तानि कस्मै देयानि कान्यपि ॥ <br>
कालं देशं च पात्रं च सर्वमाचक्ष्व मे विभो ॥ २ ॥ <br>
॥ ईश्वर उवाच ॥ ॥ <br>
वृथा जन्मानि चत्वारि वृथा दानानि षोडश ॥ <br>
सुजन्मानि च चत्वारि महादानानि षोडश ॥ ३ ॥ <br>
॥ देव्युवाच॥ ॥ <br>
एतद्विस्तरतो ब्रूहि देवदेवजगत्पते ॥ ४ ॥ <br>
॥ ईश्वर उवाच ॥ ॥ <br>
वृथा जन्मानि चत्वारि यानि तानि निबोध मे ॥ <br>
कुपुत्राणां वृथा जन्म ये च धर्मबहिष्कृताः ॥ <br>
प्रवासं ये च गच्छंति परदाररताः सदा ॥ ५ ॥ <br>
परपाकं च येऽश्नंति पर दाररताश्च ये ॥ <br>
अप्रत्याख्यं वृथा दानं सदोषं च तथा प्रिये ॥ ६ ॥ <br>
आरूढपतिते चैव अन्यायोपार्जितं धनम् ॥ <br>
वृथा ब्रह्महने दानं पतिते तस्करे तथा ॥ ७ ॥ <br>
गुरोश्चाप्रीतिजनने कृतघ्ने ग्रामयाजके ॥ <br>
ब्रह्मबन्धौ च यद्दत्तं यद्दत्तं वृषलीपतौ ॥ ८ ॥<br>
वेदविक्रयिणे चैव यस्य चोपपतिर्गृहे ॥ <br>
स्त्रीनिर्जिते च यद्दत्तं वृथादानानि षोडश ॥ ९ ॥ <br>
सुजन्म च सुपुत्राणां ये च धर्मे रता नराः ॥ <br>
प्रवासं न च गच्छंति परदारपराङ्मुखाः ॥ 7.1.208.१० ॥ <br>
गावः सुवर्णं रजतं रत्नानि च सरस्वती ॥ <br>
तिलाः कन्या गजोश्वश्च शय्या वस्त्रं तथा मही ॥ ११ ॥ <br>
धान्यं पयश्च च्छत्रं च गृहं चोपस्करान्वितम्॥ <br>
एतान्येव महादेवि महादानानि षोडश ॥ १२ ॥ <br>
गर्वावृतस्तु यो दद्याद्भयात्क्रोधात्तथैव च ॥ <br>
भुंक्ते दानफलं तद्धि गर्भस्थो नात्र संशय ॥ १३ ॥ <br>
बालत्वेऽपि च सोऽश्नाति यद्दत्तं दंभकारणात् ॥ <br>
मन्युना मंतुना चैव तथैवार्थस्य कारणात् ॥ १४ ॥ <br>
देशे काले च पात्रे च शुद्धेन मनसा तथा ॥ <br>
न्यायार्जितं च यो दद्याद्यौवने स तदश्नुते ॥ १५ ॥ <br>
अन्यायेनार्जितं द्रव्यमपात्रे प्रतिपादितम् ॥ <br>
क्लिष्टं च विधिहीनं च वृद्धभावे तदश्नुते॥१६॥ <br>
तस्माद्देशे च काले च सुपात्रे विधिना नरः॥ <br>
शुभार्जितं प्रयुञ्जीत श्रद्धया शाठ्यवर्जितः॥ १७॥ <br>
स्वाध्यायाढ्यं योगवंतं प्रशांतं पुराणज्ञं पापभीरुं वदान्यम्॥ <br>
स्त्रीषु क्षान्तं धार्मिकं गोशरण्यं व्रतैः क्रान्तं तादृशं पात्रमाहुः॥१८॥ <br>
सत्यं दमस्तपः शौचं सन्तोषोऽनैर्ष्यमार्जवम् ॥ <br>
ज्ञानं शमो दया दानमेतत्पात्रस्य लक्षणम् ॥ १९ ॥ <br>
एवंविधे तु यत्पात्रे गामेकां तु प्रयच्छति ॥ <br>
समानवत्सां कपिलां धेनुं सर्वगुणान्विताम् ॥ 7.1.208.२० ॥ <br>
रौप्यपादां स्वर्णशृङ्गीं रुद्रलोके महीयते ॥ <br>
एकां गां दशगुर्दद्याद्गोशती च तथा दश ॥ २१ ॥ <br>
शतं सहस्रगुर्दद्यात्सर्वे समफलाः स्मृताः ॥ <br>
सुशीला सोमसंपन्ना तरुणी च पयस्विनी ॥ <br>
सवत्सा न्यायलब्धा च प्रदेया ब्राह्मणाय गौः ॥ २२ ॥ <br>
वंध्या सरोगा हीनांगी दुष्टा वृद्धा मृतप्रजा ॥ <br>
अन्यायलब्धा दूरस्था नेदृशी गां प्रदापयेत् ॥ २३ ॥ <br>
यो हीदृशीं गां ददाति देवोद्देशेन मानवः ॥ <br>
प्रत्युताधोगतिं याति क्लिश्यते च महेश्वरि ॥ २४ ॥ <br>
रुष्टा क्लिष्टा दुर्बला व्याधिता च न दातव्या या च मूल्यैरदत्तैः ॥ <br>
लेशो विप्रेभ्यो यया जायते वै तस्या दातुश्चाफलाः सर्वलोकाः ॥ २५ ॥ <br>
अतिथये प्रशान्ताय सीदते चाहिताग्नये ॥ <br>
श्रोत्रियाय तथैकापि दत्ता बहुगुणा भवेत् ॥ २६ ॥ <br>
गां विक्रीणाति चेद्देवि ब्राह्मणो ज्ञानदुर्बलः ॥ <br>
नासौ प्रशस्यते पात्रं ब्राह्मणो नैव स स्मृतः ॥ २७ ॥ <br>
बहुभ्यो न प्रदेयानि गौर्गृहं शयनं स्त्रियः ॥ <br>
विभक्ता दक्षिणा ह्येषा दातारं नोपतिष्ठति ॥ २८ ॥ <br>
प्रासादा यत्र सौवर्णाः शय्या रव्रोज्ज्वलास्तथा ॥ <br>
वराश्चाप्सरसो यत्र तत्र गच्छंति गोप्रदाः ॥ २९ ॥ <br>
नास्ति भूमिसमं दानं नास्ति गंगासमा सरित् ॥ <br>
नास्ति सत्यात्परो धर्मो नान्यो देवो महेश्वरात् ॥ ॥ 7.1.208.३० ॥ <br>
उच्चैः पाषाणयुक्ता च न समा नैव चोषरा ॥ <br>
न नदीकूलविकटा भूमिर्देया कदाचन ॥ ३१ ॥ <br>
षष्टिवर्षसहस्राणि स्वर्गे वसति भूमिदः ॥ <br>
आच्छेत्ता चानुमंता च तान्येव नरकं व्रजेत् ॥३२॥ <br>
कुरुते पुरुषः पापं यत्किञ्चिद्वृत्तिकर्शितः ॥ <br>
अपि गोचर्ममात्रेण भूमिदानेन शुद्ध्यति ॥ ३३ ॥ <br>
छत्रं शय्यासनं शंखो गजाश्वाश्चामराः स्त्रियः ॥ <br>
भूमिश्चैषां प्रदानस्य शिवलोकः फलं स्मृतम् ॥ ३४ ॥ <br>
आदित्येऽहनि संक्रांतौ ग्रहणे चन्द्र सूर्ययोः ॥ <br>
पारणैश्चैव गोदाने नोपोष्यः पौत्रवान्गृही ॥ ३५ ॥ <br>
इन्दुक्षये तु संक्रान्त्यामेकादश्यां शते कृते ॥ <br>
उपवासं न कुर्वीत यदीच्छेत्संततिं ध्रुवम्॥ ३६ ॥ <br>
यथा शुक्ला तथा कृष्णा न विशेषोऽस्ति कश्चन ॥ <br>
तथापि वर्धते धर्मः शुक्लायामेव सर्वदा ॥ ३७ ॥ <br>
दशम्येकादशीविद्धा द्वादशी च क्षयं गता ॥ <br>
नक्तं तत्र प्रकुर्वीत नोपवासो विधीयते ॥ ३८ ॥ <br>
उपोष्यैकादशीं यस्तु त्रयोदश्यां तु पारणम् ॥ <br>
करोति तस्य नश्येत्तु द्वादश दद्वादशीफलम्॥३९॥ <br>
उपवासे तथा श्राद्धे न खादेद्दन्तधावनम्॥ <br>
दन्तानां काष्ठसंगाच्च हन्ति सप्तकुलानि वै॥7.1.208.४०॥ <br>
दर्शं च पौर्णमासं च पितुः सांवत्सरं दिनम्॥ <br>
पूर्वविद्धमकुर्वाणो नरकं प्रतिपद्यते ॥ ४१ ॥ <br>
हानिश्च संततेः प्रोक्ता दौर्भाग्यं समवाप्नुयात् ॥ <br>
द्रव्याभावेथ श्राद्धस्य विधिं वक्ष्यामि तत्त्वतः ॥ ४२ ॥ <br>
एकेनापि हि विप्रेण षट्पिण्डं श्राद्धमाचरेत् ॥ <br>
षडर्घ्यान्पारयेत्तत्र तेभ्यो दद्याद्यथाविधि ॥ ४३ ॥ <br>
पिता भुंक्ते द्विज करे मुखे भुंक्ते पितामहः ॥ <br>
प्रपितामहस्तालुस्थः कण्ठे मातामहः स्मृतः ॥ ४४ ॥ <br>
प्रमातामहस्तु हृदये वृद्धो नाभौ तु संस्थितः ॥ <br>
अलाभे ब्राह्मणस्यैव कुशः कार्यो द्विजः प्रिये ॥ <br>
इदं सर्वपुराणेभ्यः सारमुद्धत्य चोच्यते ॥ ४५ ॥ <br>
न चैतन्नास्तिके देयं पिशुने वेदनिन्दके ॥ <br>
प्रातःप्रातरिदं श्राव्यं पूजयित्वा महेश्वरम्॥ ४६ ॥ <br>
कुलीनं सर्वशास्त्रज्ञं यथा देवं महेश्वरम् ॥ <br>
अस्य धर्मस्य वक्तारं छत्रं दद्यात्प्रपूजयेत् ॥ ४७ ॥ <br>
अपूज्याद्वाचकाद्यस्तु श्लोकमेकं शृणोति च ॥ <br>
नासौ पुण्यमवाप्नोति शास्त्रचौरः स्मृतो हि सः ॥ ४८ ॥ <br>
तस्मात्सर्वप्रयत्नेन पूजयेद्वाचकं बुधः ॥ <br>
अन्यथा निष्फलं तस्य पुस्तकश्रवणं भवेत्॥ ४९ ॥ <br>
यस्यैव तिष्ठते गेहे शास्त्रमेतत्सदुर्लभम् ॥ <br>
तस्य देवि गृहे तीर्थैः सह तिष्ठेच्छिवः स्वयम् ॥ 7.1.208.५० ॥ <br>
बहुनात्र किमुक्तेन भवेन्मोक्षस्य भाजनम् ॥ <br>
न चैतत्पिशुने देयं नास्तिके दंभसंयुते । ५१ ॥ <br>
इदं शान्ताय दान्ताय देयं शैवद्विजन्मने ॥ ५२ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये श्राद्धकल्पे दानपात्रब्राह्मणमाहात्म्यवर्णनंनामाष्टोत्तरद्विशततमो ऽध्यायः ॥ २०८ ॥      <br>
<br>
<br>
</span>
