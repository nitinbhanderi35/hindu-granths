<span style="font-size: 14pt; line-height: 200%">॥ ईश्वर उवाच ॥ ॥ <br>
स गन्धर्वस्तदा देवि आरिराधयिषुर्भवम् ॥ <br>
सोमवारव्रतंनाम पप्रच्छ मुनिसत्तमम् ॥ १ ॥ <br>
॥ गन्धर्व उवाच ॥ ॥ <br>
कथं सोमव्रतं कार्यं विधानं तस्य कीदृशम् ॥ <br>
कस्मिन्काले च तत्कार्यं सर्वं विस्तरतो वद ॥ २ ॥ <br>
॥ गोशृंग उवाच ॥ ॥ <br>
साधुसाधु महाप्राज्ञ सर्वसत्त्वोपकारकम् ॥ <br>
यन्न कस्यचिदाख्यातं तदद्य कथयामि ते ॥ ३ ॥ <br>
सर्वरोगहरं दिव्यं सर्वसिद्धिप्रदायकम् ॥ <br>
सोमवारव्रतंनाम सर्वकामफलप्रदम् ॥ ४ ॥ <br>
सर्वकालिकमादेयं वर्णानां शुभकारकम् ॥ <br>
नारी नरैः सदा कार्यं दृष्ट्वादृष्ट्वा फलोदयम् ॥ ५ ॥ <br>
ब्रह्मविष्ण्वादिभिर्देवैः कृतमेतन्महाव्रतम् ॥ <br>
पुनस्तु सोमराजेन दक्षशापहतेन च ॥ ६ ॥ <br>
आराधितोऽनेन शंभुः शंभुध्यानपरेण तु ॥ <br>
ततस्तुष्टो महादेवः सोमराजस्य भक्तितः ॥७ ॥ <br>
तेनोक्तं यदि तुष्टोऽसि प्रतिष्ठास्थो निरंतरम् ॥ ८ ॥ <br>
यावच्चंद्रश्च सूर्यश्च यावत्तिष्ठंति भूधराः ॥ <br>
तावन्मे स्थापितं लिंगमुमया सह तिष्ठतु ॥ ९ ॥ <br>
स्थापितं तु तदा तेन प्रार्थयित्वा महेश्वरम् ॥ <br>
आत्मनामांकितं कृत्वा ततो रोगैर्व्यमुच्यत॥ 7.1.25.१० ॥ <br>
ततः शुद्धशरीरोऽसौ गगनस्थो विराजते ॥ ११ ॥ <br>
तदाप्रभृति ये केचित्कुर्वंति भुवि मानवाः ॥<br>
तेऽपि तत्पदमायांति विमलांगाश्च सोमवत् ॥ १२ ॥ <br>
अथ किं बहुनोक्तेन विधानं तस्य कीर्त्तये ॥ <br>
यस्मिन्कस्मिंश्च मासे वा शुक्ले सोमस्य वासरे ॥ ॥ १३॥ <br>
दंतकाष्ठं पुरा ब्राह्मे कृत्वा स्नानं समाचरेत् ॥ <br>
स्वधर्मविहितं कर्म कृत्वा स्थाने मनोरमे ॥ १४ ॥ <br>
सुसमे भूतले शुद्धे न्यस्य कुम्भं सुशोभितम् ॥ <br>
चूतपल्लवविन्यस्ते चंदनेन सुचित्रिते ॥ १५ ॥ <br>
श्वेतवस्त्रपरीधाने सर्वाभरणभूषिते ॥ <br>
आदौ पात्रे तु संन्यस्य आधारसहितं शिवम् ॥ ॥ १६ ॥ <br>
अष्टमूर्त्यष्टकं दिक्षु सोमनाथं सशक्तिकम् ॥ <br>
उमया सहितं तत्र श्वेतपुष्पैश्च पूजयेत् ॥ १७ ॥ <br>
विविधं भक्ष्यभोज्यं च फलं वै बीजपूर कम् ॥ <br>
अनेनैव तु मंत्रेण सर्वं तत्रैव कारयेत् ॥ १८ ॥ <br>
ओं नमः पंचवक्त्राय दशबाहुत्रिनेत्रिणे ॥ <br>
श्वेतं वृषभमारूढ श्वेताभरणभूषित ॥ १९ ॥ <br>
उमादेहार्द्धसंयुक्त नमस्ते सर्वमूर्तये ॥ <br>
अनेनैव तु मंत्रेण पूजां होमं च कारयेत् ॥ 7.1.25.२० ॥ <br>
कृत्वैवं च दिने रात्रौ पश्यंश्चैवं स्वपेन्नरः ॥ <br>
दर्भशय्या समारूढो ध्यायन्सोमेश्वरं हरम् ॥ २१ ॥ <br>
एवं कृतेऽष्टादशानां कुष्ठानां नाशनं भवेत् ॥ <br>
द्वितीये सोमवारे तु करंजं दन्तधावनम् ॥ २२ ॥ <br>
देवं संपूजयेत्सूक्ष्मं ज्येष्ठाशक्तिसमन्वितम् ॥ <br>
शतपत्रैः पूजयित्वा मधु प्राश्य यथाविधि ॥ २३ ॥ <br>
नारंगं तत्र दत्त्वा तु शेषं पूर्ववदाचरेत् ॥ <br>
एवं कृते द्वितीये तु गोलक्षफलमाप्नुयात् ॥ २४ ॥ <br>
सोमवारे तृतीये तु अपामार्गसमुद्भवम् ॥ <br>
दंतकाष्ठादिकं कृत्वा त्रिनेत्रं च प्रपूजयेत् ॥ २५ ॥ <br>
फलं च दाडिमं दद्याज्जातीपुष्पैश्च पूजयेत् ॥ <br>
रजन्यामंगुरं प्राश्य सिद्धियुक्तं तु पूजयेत् ॥ २६ ॥ <br>
चतुर्थे सोमवारे तु काष्ठमौदुम्बरं स्मृतम् ॥ <br>
पूजयेत्तत्र गौरीशं सूक्ष्मया सहितं तथा ॥ २७ ॥ <br>
नारिकेलफलं दद्याद्दमनेन प्रपूजयेत् ॥ <br>
शर्करां प्राशयेद्रात्रौ जागरं चैव कारयेत् ॥ २८ ॥ <br>
पञ्चमे सोमवारे तु पूजयेच्च गणाधिपम् ॥ <br>
विभूत्या सहितं देवं कुन्दपुष्पैः प्रपूजयेत्॥ २९ ॥ <br>
आश्वत्थं दन्तकाष्ठं च अर्घ्यं वै द्राक्षया तथा ॥ <br>
मोचं च प्राशयेद्रात्रावश्वमेधफलं लभेत् ॥ 7.1.25.३० ॥ <br>
षष्ठे सोमस्य वारे तु सुरूपं नाम पूजयेत् ॥ <br>
कर्पूरं प्राशयेत्तत्र भक्त्या परमया युतः ॥ ३१ ॥ <br>
सप्तमे सोमवारे तु दन्तकाष्ठं च मल्लिका ॥ <br>
सर्वज्ञं पूजयेत्तत्र दीप्तया सहितं तथा ॥ ३२ ॥ <br>
जम्बीरं च फलं दद्याज्जातीपुष्पैश्च पूजयेत् ॥ <br>
लवङ्गं प्राशयेत्तत्र तस्यानन्तफलं भवेत् ॥ ३३ ॥ <br>
अष्टमे सोमवारे तु अमोघायुतमीश्वरम् ॥ <br>
कदलीफलकेनार्घ्यं मरुबकेन पूजयेत् ॥ <br>
रात्रौ तु प्राशयेद्दुग्धमग्निष्टोमफलं लभेत् ॥ ३४ ॥ <br>
गंगास्नाने कृते सम्यक्कोटिधा यत्फलं स्मृतम् ॥ <br>
दशहेमसहस्राणां कुरुक्षेत्रे रवेर्ग्रहे ॥ ३५ ॥ <br>
ब्राह्मणे वेदविदुषे यद्दत्त्वा फल माप्नुयात् ॥ <br>
तत्पुण्यं कोटिगुणितमस्मिन्नाचरिते व्रते ॥ ३६ ॥<br>
गजानां तु शते दत्ते लक्षे च रथवाजिनाम्॥ <br>
तत्फलं कोटिगुणितं सोमवारव्रते कृते ॥ ३७ ॥ <br>
गुग्गुलोर्धूपनं कृत्वा कोटिशो यत्फलं लभेत् ॥ <br>
तत्पुण्यं तु भवेत्तस्य सोमवारव्रते कृते ॥ ३८ ॥ <br>
सर्वैश्वर्यसमायुक्तः शिवतुल्यपराक्रमः ॥ <br>
रुद्रलोके वसेत्तावद्ब्रह्मणः प्रलयावधि ॥ ३९ ॥ <br>
संप्राप्ते नवमे वारे कुर्यादुद्यापनं शुभम् ॥ <br>
यथा भवति गन्धर्व तथा वक्ष्यामि तेऽधुना ॥ 7.1.25.४० ॥ <br>
मंडलं मंडपं कुण्डं पताकाध्वजशोभितम् ॥ <br>
तोरणानि च चत्वारि कुण्डं कृत्वा विधानतः ॥ ४१ ॥ <br>
मध्ये वेदिः प्रकर्त्तव्या चतुरस्रा सुशोभना ॥ <br>
निष्पाद्य मंडलं तत्र मध्ये पद्मं प्रकल्पयेत् ॥ ४२ ॥ <br>
कलशानष्टदिग्भागे सहिरण्यान्पृथक्पृथक् ॥ <br>
स्थापयित्वा तु शक्तिस्ता वामाद्याः पूर्वतः क्रमात्॥ ४३ ॥ <br>
कर्णिकायां तु पद्मस्य श्रीसोमेशं महाप्रभम्॥ <br>
प्रतिमारूपसंपन्नं हेमजं शक्तिसंयुतम् ॥ ४४ ॥ <br>
रुक्मशय्यासमारूढं मनोन्मन्या समन्वितम् ॥ <br>
हेमपात्रादिके पात्रे मधुना परिपूरिते ॥ ४५ ॥ <br>
रुक्मशय्यासमाच्छन्ने तत्रस्थं पूजयेत्क्रमात् ॥ <br>
अनंतादिशिखंड्यंतैर्नामभिः क्रमशोऽर्चयेत् ॥ ४६ ॥ <br>
गन्धस्रग्धूपदीपैश्च नैवेद्यैश्च पृथग्विधैः ॥ <br>
वस्त्रालंकारतांबूलच्छत्रचामरदर्प्पणम् ॥ ४७ ॥ <br>
दीपघंटावितानं च पर्यंकं च सतू लिकम् ॥ <br>
सोमेश्वरं समुद्दिश्य देयं पौराणिके गुरौ ॥ ४८ ॥ <br>
भूषयित्वा तथाऽऽचार्य्यं होमं तत्रैव कारयेत् ॥ <br>
बलिकर्मावसाने च रात्रौ तत्रैव जागृयात् ॥ ४९ ॥ <br>
पञ्चगव्यं ततः पीत्वा ध्यायेत्सोमेश्वरं हृदि ॥ <br>
प्रभाते तु ततः स्नात्वा ध्यायेत्तं च विधानतः ॥ 7.1.25.५० ॥ <br>
ततो भक्त्या च गंधर्व क्षीरखण्डादिनिर्म्मितम् ॥ <br>
भक्ष्यभोज्यैरनेकैश्च भोजयेद्ब्राह्मणानथ ॥ ५१ ॥ <br>
वस्त्रयुग्मं ततो दत्त्वा गां च दत्त्वा विसर्जयेत् ॥ ५२ ॥ <br>
एवं चीर्णव्रतः सम्यग्लभते पुण्यमक्षयम् ॥ <br>
धनधान्यसमृद्धात्मा पुत्रदारसमन्वितः ॥ ५३ ॥<br>
न कुले जायते तस्य दरिद्रो दुःखितोऽपिवा ॥ <br>
अपुत्रो लभते पुत्रान्वन्ध्या पुत्रवती भवेत् ॥ ५४ ॥ <br>
काकवंध्या तु या नारी मृतवत्सा च दुर्भगा ॥ <br>
कन्याप्रसूश्च या कार्यमाभिरेतद्विशेषतः ॥ ५५ ॥ <br>
एवं कृते विधाने तु देहपाते शिवं व्रजेत् ॥ <br>
कल्पकोटिसहस्राणि कल्पकोटिशतानि च ॥ <br>
भुंक्तेऽसौ विपुलान्भो गान्यावदाभूतसंप्लवम् ॥ ५६ ॥<br>
इति ते कथितं सर्वं सोमवारव्रतं क्रमात् ॥ <br>
गच्छ शीघ्रं महाभाग यत्र सोमेश्वरः स्थितः ॥ ५७ ॥ <br>
॥ ईश्वर उवाच ॥ ॥ <br>
इत्युक्तः सच गन्धर्वः पुत्र्या सह वरानने ॥ <br>
सर्वोपहारसंयुक्तः प्रभासक्षेत्रमाश्रितः ॥ ५८ ॥ <br>
तत्र सोमेश्वरं दृष्ट्वा आनन्दाश्रुपरिप्लुतः ॥ <br>
यात्राक्रमेण संपूज्य चक्रे सोमव्रतं क्रमात् ॥ ५९ ॥ <br>
पुत्र्या सह महाभागस्तस्य तुष्टो महेश्वरः॥ <br>
सर्वरोगविनाशं च सर्वकामसमृद्धिदम्॥ <br>
ददौ गन्धर्वराज्यं च भक्तिं चैवात्मनस्तथा ॥ ६९ ॥ <br>
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्र माहात्म्ये सोमेश्वरमाहात्म्यवर्णने गन्धर्वकन्यावृत्तान्तवर्णनंनाम पञ्चविंशोऽध्यायः ॥ २५ ॥ <br>
<br>
<br>
</span>
