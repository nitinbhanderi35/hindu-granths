<span style="font-size: 14pt; line-height: 200%">॥ ईश्वर उवाच ॥ ॥ <br>
ततो गच्छेन्महादेवीं क्षेत्रदूतीं तु वैष्णवीम् ॥ <br>
श्रीदैत्यसूदनाद्देवि पूर्वभागे व्यवस्थिताम् ॥१॥ <br>
योगेश्वर्यास्तथैशान्यां धनुषां सप्तके स्थिताम् ॥ <br>
महादौर्भाग्यदग्धानां स्थितां भेषजरूपिणीम् ॥ २॥ <br>
चाक्षुषस्यांतरे देवि यदा दैत्या बलोत्कटाः ॥ <br>
हन्यमाना विष्णुनाऽथ दक्षिणां दिशमाविशन् ॥ ३ ॥ <br>
तत्र वर्षशतं साग्रं दैत्याश्चक्रुर्महाहवम् ॥ <br>
विष्णुना सह देवेशि दिव्यास्त्रैश्च पृथग्विधैः ॥ ४ ॥ <br>
दुःखवध्यांस्ततो ज्ञात्वा विष्णुः कमललोचनः ॥ <br>
सस्मार भैरवीं शक्तिं महामायां महाप्रभाम् ॥५॥ <br>
सा स्मृता क्षणमात्रेण विष्णुना प्रभविष्णुना॥ <br>
तत्रागता महादेवी आनंदस्फुरितेक्षणा ॥ ६ ॥ <br>
विशाले तु कृते देव्या लोचने विष्णुदर्शनात् ॥ <br>
विशालाक्षी ततो जाता तत्रस्था दैत्यनाशिनी ॥७॥ <br>
अस्मिन्कल्पेसमाख्याता ललितोमा वरानने ॥ <br>
उमाद्वयं समाख्यातं सोमेशे दैत्यसूदने ॥ ८ ॥ <br>
पूर्वं सोमेश्वरे पश्येत्पश्चाच्छ्रीदैत्यसूदने ॥ <br>
उमा द्वयं पूजयित्वा तीर्थयात्राफलं लभेत् ॥९॥ <br>
माघे मासि तृतीयायां विधिना योऽर्चयेत्तु ताम्॥ <br>
न संततिविहीनः स्यात्तस्यकोट्यन्वये नरः ॥7.1.61.१०॥ <br>
यो नित्यमीक्षते तत्र भक्त्या परमया युतः ॥ <br>
आरोग्यसुखसौभाग्यसंयुक्तोऽसौ भवेच्चिरम् ॥ ११ ॥ <br>
इति संक्षेपतः प्रोक्तं माहात्म्यं ललितोद्भवम्॥ <br>
श्रुतं यत्पापनाशाय जायते धर्मवृद्धये ॥ १२ ॥ <br>
इति श्रीस्कांदे महापुराण एकाशीतिसाहस्र्यां सहितायां सप्तमे प्रभासखण्डे प्रथमे प्रभास क्षेत्रमाहात्म्ये ललितोमाविशालाक्षी माहात्म्यवर्णनंनामैकषष्टितमोऽध्यायः ॥ ६१ ॥ <br>
<br>
<br>
</span>
