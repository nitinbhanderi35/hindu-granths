<span style="font-size: 14pt; line-height: 200%">॥ सूत उवाच ॥ ॥ <br>
अथातः संप्रवक्ष्यामि सेतुयात्राक्रमं द्विजाः ॥ <br>
यं श्रुत्वा सर्वपापेभ्यो मुच्यते मानवः क्षणात् ॥ १ ॥ <br>
स्नात्वाचम्य विशुद्धात्मा कृतनित्यविधिः सुधीः ॥ <br>
रामनाथस्य तुष्ट्यर्थं प्रीत्यर्थं राघवस्य च ॥ २ ॥ <br>
भोजयित्वा यथाशक्ति ब्राह्मणान्वेदपारगान् ॥ <br>
भस्मोद्धूलितसर्वांगस्त्रिपुंड्रांकितमस्तकः ॥ ३ ॥ <br>
गोपीचन्दनलिप्तो वा स्वभालेऽप्यूर्ध्वपुंड्रकः ॥ <br>
रुद्राक्ष मालाभरणः सपवित्रकरः शुचिः ॥ ४ ॥ <br>
सेतुयात्रां करिष्येऽहमिति संकल्प्य भक्तितः ॥ <br>
स्वगृहात्प्रव्रजेन्मौनी जपन्नष्टाक्षरं मनुम् ॥ ५ ॥ <br>
पंचाक्षरं नाममंत्रं जपेन्नियतमानसः ॥ <br>
एकवारं हविष्याशी जितक्रोधो जितेंद्रियः ॥ ६ ॥ <br>
पादुकाछत्ररहितस्तांबूलपरिवर्जितः ॥ <br>
तैलाभ्यंगविहीनश्च स्त्रीसंगादिविवर्जितः ॥७॥<br>
शौचाद्याचारसंयुक्तः सन्ध्योपास्तिपरायणः ॥ <br>
गायत्र्युपास्ति कुर्वाणस्त्रिसंध्यं रामचिंतकः ॥ ८ ॥ <br>
मध्येमार्गं पठन्नित्यं सेतुमाहात्म्यमादरात् ॥ <br>
पठन्रामायणं वापि पुराणांतरमेव वा ॥ ९ ॥ <br>
व्यर्थवाक्यानि संत्यज्य सेतुं गच्छेद्विशुद्धये ॥ <br>
प्रतिग्रहं न गृह्णीयान्नाचारांश्च परित्यजेत् ॥ 3.1.51.१० ॥ <br>
कुर्यान्मार्गे यथाशक्ति शिवविष्ण्वादिपूजनम् ॥ <br>
वैश्वदेवादिकर्माणि यथाशक्ति समाचरेत् ॥ ११ ॥ <br>
ब्रह्मयज्ञमुखान्धर्मा न्प्रकुर्याच्चाग्निपूजनम् ॥ <br>
अतिथिभ्योऽन्नपानादि संप्रदद्याद्यथाबलम् ॥ १२ ॥ <br>
दद्याद्भिक्षां यतिभ्योऽपि वित्तशाठ्यं परित्यजन् ॥ <br>
शिवविष्ण्वादि नामानि स्तोत्राणि च पठेत्पथि ॥ १३ ॥ <br>
धर्ममेव सदा कुर्यान्निषिद्धानि परित्यजेत् ॥ <br>
इत्यादिनियमोपेतः सेतुमूलं ततो व्रजेत् ॥ १४ ॥ <br>
पाषाणं प्रथमं दद्यात्तत्र गत्वा समाहितः ॥ <br>
तत्रावाह्य समुद्रं च प्रणमेत्तदनंतरम् ॥ १५ ॥ <br>
अर्घ्यं दद्यात्समुद्राय प्रार्थयेत्तदनंतरम्॥ <br>
अनुज्ञां च ततः कुर्यात्ततः स्नायान्महोदधौ ॥ १६ ॥ <br>
मुनीनामथ देवानां कपीनां पितृणां तथा ॥ <br>
प्रकुर्यात्तर्पणं विप्रा मनसा संस्मरन्हरिम् ॥ १७ ॥ ॥ <br>
॥ पाषाणसंख्या ॥ ॥ <br>
पाषाणसप्तकं दद्यादेकं वा विप्रपुंगवाः ॥ <br>
पाषाणदानात्सफलं स्नानं भवति नान्यथा ॥ १८ ॥ <br>
॥ पाषाणदानमंत्रः ॥ ॥ <br>
पिप्पलादसमुत्पन्ने कृत्ये लोकभयंकरे ॥ <br>
पाषाणं ते मया दत्तमाहारार्थं प्रकल्प्यताम् ॥ १९ ॥ <br>
॥ सान्निध्यप्रार्थनामन्त्रः ॥ ॥ <br>
विश्वार्चि त्वं घृताचि त्वं विश्वयाने विशांपते ॥ <br>
सान्निध्यं कुरु मे देव सागरे लवणांभसि ॥ 3.1.51.२० ॥ <br>
॥ नमस्कारमन्त्रः ॥ ॥ <br>
नमस्ते विश्वगुप्ताय नमो विष्णो ह्यपांपते ॥ <br>
नमो हिरण्यशृंगाय नदीनां पतये नमः ॥ <br>
समुद्राय वयूनाय प्रोच्चार्य प्रणमेत्तथा ॥ २१ ॥ <br>
॥ अर्घ्यमन्त्रः ॥ ॥ <br>
सर्वरत्नमय श्रीमन्सर्वरत्नाकराकर ॥ <br>
सर्वरत्नप्रधानस्त्वं गृहाणार्घ्यं महोदधे ॥ २२ ॥ <br>
॥ अनुज्ञापनमंत्रः ॥ ॥<br>
अशेषजगदाधार शंखचक्रगदा धर ॥ <br>
देहि देव ममानुज्ञां युष्मत्तीर्थनिषेवणे ॥ २३ ॥ <br>
॥ प्रार्थनामंत्रः ॥ ॥ <br>
प्राच्यां दिशि च सुग्रीवं दक्षिणस्यां नलं स्मरेत् ॥ २४ ॥ <br>
प्रतीच्यां मैंदनामानमुदीच्यां द्विविदं तथा ॥ <br>
रामं च लक्ष्मणं चैव सीतामपि यशस्विनीम् ॥ २५ ॥ <br>
अंगदं वायुतनयं स्मरेन्मध्ये विभीषणम् ॥ <br>
पृथिव्यां यानि तीर्थानि प्राविशंस्त्वा महोदधे ॥ २६ ॥ <br>
स्नानस्य मे फलं देहि सर्वस्मात्त्राहि मांहसः ॥<br>
हिरण्यशृंगमित्याभ्यां नाभ्यां नारायणं स्मरेत् ॥ २७ ॥ <br>
ध्यायन्नारायणं देवं स्नानादिषु च कर्मसु ॥ <br>
ब्रह्मलोकमवाप्नोति जायते नेह वै पुनः ॥ २८ ॥ <br>
सर्वेषामपि पापानां प्रायश्चित्तं भवेत्ततः ॥ <br>
प्रह्लादं नारदं व्यासमंबरीषं  शुकं तथा ॥ <br>
अन्यांश्च भगवद्भक्तांश्चिंतयेदेकमानसः ॥ २९ ॥ <br>
॥ स्नानमन्त्रः ॥ ॥ <br>
वेदादिर्यो वेदवसिष्ठयोनिः सरित्पतिः सागररत्नयोनिः ॥ <br>
अग्निश्च तेजश्च इलां च तेजो रेतोधा विष्णुरमृतस्य नाभिः ॥ 3.1.51.३० ॥ <br>
इदं ते अन्याभिरसमानमद्भिर्याः काश्च सिंधुं प्रविशंत्यापः ॥ <br>
सर्पो जीर्णामिव त्वचं जहामि पापं शरीरात्सशिरस्कोऽभ्युपेत्य ॥३१॥ <br>
समुद्राय वयूनाय नमस्कुर्यात्पुनर्द्विजाः ॥ <br>
सर्वतीर्थमयं शुद्धं नदीनां पतिमंबुधिम् ॥ ३२॥ <br>
द्वौ समुद्राविति पुनः प्रोच्चार्य स्नानमाचरेत् ॥ <br>
ब्रह्मांडोदरतीर्थानि करस्पृष्टानि ते रवे ॥ ३३ ॥ <br>
तेन सत्येन मे सेतौ तीर्थं देहि दिवाकर ॥ <br>
प्राच्यां दिशि च सुग्रीवमित्यादिक्रमयोगतः ॥३४॥ <br>
स्मृत्वा भूयो द्विजाः सेतौ तृतीयं स्नानमाचरेत् ॥<br>
&nbsp;देवीपत्तनमारभ्य प्रव्रजेद्यदि मानवः ॥ ३५ ॥ <br>
तदा तु नवपाषाणमध्ये सेतौ विमुक्तिदे ॥ <br>
स्नानमंबुनिधौ कुर्यात्स्वपापौघापनुत्तये ॥ ३६ ॥ <br>
दर्भशय्यापदव्या चेद्गच्छे त्सेतुं विमुक्तिदम् ॥ <br>
तदा तत्रोदधावेव स्नानं कुर्याद्विमुक्तये ॥ ३७ ॥ <br>
॥ तर्पणविधिः ॥ ॥ <br>
पिप्पलादं कविं कण्वं कृतांतं जीवितेश्वरम् ॥ <br>
मन्युं च कालरात्रिं च विद्यां चाहर्गणेश्वरम् ॥ ३८ ॥ <br>
वसिष्ठं वामदेवं च पराशरमुमापतिम् ॥ <br>
वाल्मिकिं नारदं चैव वालखिल्यान्मुनींस्तथा ॥ ३९ ॥ <br>
नलं नीलं गवाक्षं च गवयं गन्धमादनम् ॥ <br>
मैंदं च द्विविदं चैव शरभं चर्षभं तथा ॥ 3.1.51.४० ॥ <br>
सुग्रीवं च हनूमंतं वेगदर्शनमेव च ॥ <br>
रामं च लक्ष्मणं सीतां महाभागां यशस्विनीम् ॥ ४१ ॥ <br>
त्रिः कृत्वा तर्पयेदेतान्मंत्रानुक्त्वा यथाक्रमम् ॥ <br>
विभोश्च तत्तन्नामानि चतुर्थ्यंतानि वै द्विजाः ॥४२॥ <br>
देवा नृषीन्पितॄंश्चैव विधिवच्च तिलोदकैः॥ <br>
द्वितीयांतानि नामानि चोक्त्वा तर्पयेद्द्विजाः ॥ ४३॥ <br>
तर्पयेत्सपवित्रस्तु जले स्थित्वा प्रसन्नधीः ॥ <br>
तर्पणात्सर्वतीर्थेषु स्नानस्य फलमाप्नुयात् ॥ ४४ ॥ <br>
एवमेतांस्तर्पयित्वा नमस्कृत्योत्तरेज्जलात् ॥ <br>
आर्द्रवस्त्रं परित्यज्य शुष्कवासःसमावृतः ॥ ४५ ॥ <br>
आचम्य सपवित्रश्च विधिवच्छ्राद्धमाचरेत् ॥ <br>
पिंडान्पितृभ्यो दद्याच्च तिलतण्डुलकैस्तथा ॥ ४६ ॥ <br>
एतच्छ्राद्धमशक्तस्य मया प्रोक्तं द्विजोत्तमाः ॥ <br>
धनाढ्योऽन्नेन वै श्राद्धं षड्रसेन समाचरेत् ॥ ४७ ॥ <br>
गोभूतिलहिरण्यादिदानं कुर्यात्समृद्धिमान् ॥ <br>
रामचन्द्रधनुष्कोटावेवमेव समाचरेत् ॥ ४८ ॥ <br>
पाषाणदानपूर्वाणि तर्पणांतानि वै द्विजाः ॥ <br>
सेतुमूले यथैतानि विधिवद्व्यतनोद्द्विजाः ॥ ४९ ॥ <br>
चक्रतीर्थं ततो गत्वा तत्रापि स्नानमाचरेत् ॥ <br>
पश्येच्च सेत्वधिपतिं देवं नारायणं हरिम् ॥ 3.1.51.५० ॥ <br>
गच्छन्पश्चिममार्गेण तत्रत्ये चक्रतीर्थके ॥ <br>
स्नात्वा दर्भशयं देवं प्रपश्येद्भक्तिपूर्वकम् ॥ ५१ ॥ <br>
कपितीर्थं ततः प्राप्य तत्रापि स्नानमाचरेत् ॥ <br>
सीताकुंडं ततः प्राप्य तत्रापि स्नानमाचरेत् ॥ ५२ ॥ <br>
ऋणमोचनतीर्थं तु ततः प्राप्य महाफलम् ॥ <br>
स्नात्वा प्रणम्य रामं च जानकीरमणं प्रभुम् ॥ ५३ ॥ <br>
गच्छेल्लक्ष्मणतीर्थं तु कण्ठादुपरि वापनम् ॥ <br>
कृत्वा स्नायाच्च तत्रापि दुष्कृतान्यपि चिन्तयन् ॥ ५४ ॥<br>
ततः स्नात्वा रामतीर्थे ततो देवालयं व्रजेत् ॥ <br>
स्नात्वा पापविनाशने च गंगायमुनयोस्तथा ॥ ५५ ॥ <br>
सावित्र्यां च सरस्वत्यां गायत्र्यां च द्विजोत्तमाः ॥ <br>
स्नात्वा च हनुमत्कुण्डे ततः स्नायान्महाफले ॥ <br>
ब्रह्मकुण्डं ततः प्राप्य स्नायाद्विधिपुरःसरम् ॥ ५६ ॥ <br>
नागकुण्डं ततः प्राप्य सर्वपापविनाशनम् ॥ <br>
स्नानं कुर्यान्नरो विप्रा नरकक्लेशनाशनम् ॥ <br>
गंगाद्याः सरितः सर्वास्तीर्थानि सकलान्यपि ॥ ५७ ॥ <br>
सर्वदा नागकुंडे तु वसंति स्वाघशांतये ॥ <br>
अनंतादिमहानागैरष्टाभिरिदमुत्तमम् ॥ ५८ ॥ <br>
कल्पितं मुक्तिदं तीर्थं रामसेतौ शिवंकरम् ॥ <br>
अगस्त्यकुण्डं संप्राप्य ततः स्नायादनुत्तमम् ॥ ५९ ॥ <br>
अथाग्नितीर्थमासाद्य सर्वदुष्कर्मनाशनम् ॥ <br>
स्नात्वा संतर्प्य विधिवच्छ्राद्धं कुर्यात्पितॄन्स्मरन् ॥ 3.1.51.६० ॥ <br>
गोभूहिरण्य धान्यादि ब्राह्मणेभ्यः स्वशक्तितः ॥ <br>
दत्त्वाग्नितीर्थतीरे तु सर्वपापैः प्रमुच्यते ॥ ६१ ॥ <br>
अथवा यानि तीर्थानि चक्रतीर्थमुखानि वै ॥ <br>
अनुक्रांतानि विप्रेंद्राः सर्वपापहराणि तु ॥ ६२ ॥ <br>
स्नायात्तदनुपूर्वेण स्नायाद्वापि यथारुचि ॥ <br>
स्नात्वैवं सर्वतीर्थेषु श्राद्धादीनि समाचरेत् ॥ ६३ ॥ <br>
पश्चाद्रामेश्वरं प्राप्य निषेव्य परमेश्वरम् ॥ <br>
सेतुमाधवमागत्य तथा रामं च लक्ष्मणम् ॥ ६४ ॥ <br>
सीतां प्रभंजनसुतं तथान्यान्कपिसत्तमान् ॥ <br>
तत्रत्य सर्वतीर्थेषु स्नात्वा नियमपूर्वकम् ॥ ६५ ॥ <br>
प्रणम्य रामनाथं च रामचंद्रं तथापरान् ॥ <br>
नमस्कृत्य धनुष्कोटिं ततः स्नातुं व्रजेन्नरः ॥ ६६ ॥ <br>
तत्र पाषाण दानादिपूर्वोक्तनियमं चरेत् ॥ <br>
धनुष्कोटौ च दानानि दद्याद्वित्तानुसारतः ॥ ६७ ॥ <br>
क्षत्रं गाश्च तथान्यानि वस्त्राण्यन्यानि चादरात् ॥ <br>
ब्राह्मणेभ्यो वेदविद्भ्यो दद्याद्वित्तानुसारतः ॥ ६८ ॥ <br>
कोटितीर्थं ततः प्राप्य स्नायान्नियमपूर्वकम् ॥ <br>
ततो रामेश्वरं देवं प्रणमेद्वृषभध्वजम् ॥ ६९ ॥ <br>
विभवे सति विप्रेभ्यो दद्यात्सौवर्णदक्षिणाम्॥ <br>
तिलान्धान्यं च गां क्षेत्रं वस्त्राण्यन्यानि तंडुलान् ॥ 3.1.51.७० ॥<br>
दद्याद्वित्तानुसारेण वित्तलोभविवर्जितः ॥ <br>
धूपं दीपं च नैवेद्यं पूजोपकरणानिच ॥ ७१ ॥ <br>
रामेश्वराय देवाय दद्याद्वित्तानुसारतः ॥ <br>
स्तुत्वा रामेश्वरं देवं प्रणम्य च सभक्तिकम् ॥ ७२ ॥ <br>
अनुज्ञाप्य ततो गच्छत्सेतुमाधवसंनिधिम् ॥ <br>
तस्मै दत्त्वा च धूपादीननुज्ञाप्य च माधवम् ॥ ७३ ॥ <br>
पूर्वोक्तनियमोपेतः पुनरायात्स्वकं गृहम् ॥ <br>
ब्राह्मणान्भोजयेदन्नैः षड्रसैः परिपूरितैः ॥ ७४ ॥ <br>
तेनैव रामनाथोऽस्मै प्रीतोऽभीष्टं प्रयच्छति ॥ <br>
नारकं चास्य नास्त्येव दारिद्र्यं च विनश्यति ॥ ॥ ७५ ॥ <br>
संततिर्वर्धते तस्य पुरुषस्य द्विजोत्तमाः ॥ <br>
संसारमवधूयाशु सायुज्यमपि यास्यति ॥ ७६ ॥ <br>
अत्रागन्तुमशक्तश्चेच्छ्रुतिस्मृत्यागमेषु यत् ॥ <br>
ग्रंथजातं महापुण्यं सेतुमाहात्म्यसूचकम् ॥ ७७ ॥ <br>
तं ग्रंथं पाठयेद्विप्रा महापातकनाशनम् ॥ <br>
इदं वा सेतुमाहात्म्यं पठेद्भक्तिपुरःसरम् ॥ ७८ ॥ <br>
सेतुस्नानफलं पुण्यं तेनाप्नोति न संशयः ॥ <br>
अंधपंग्वादिविषयमेतत्प्रोक्तं मनीषिभिः ॥ ७९ ॥ <br>
॥ श्रीसूत उवाच ॥ ॥ <br>
एवं वः कथितो विप्राः सेतुयात्राक्रमो द्विजाः ॥ <br>
एतत्पठन्वा शृण्वन्वा सर्वदुःखाद्विमुच्यते ॥ 3.1.51.८० ॥ <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये यात्राक्रमवर्णनंनामैकपंचाशत्तमोऽध्यायः ॥ ५१ ॥ <br>
<br>
<br>
</span>
