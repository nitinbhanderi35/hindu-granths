<span style="font-size: 14pt; line-height: 200%">॥ श्रीसूत उवाच ॥ ॥ <br>
एवं प्रतिष्ठिते लिंगे रामेणाक्लिष्टकारिणा ॥ <br>
लिंगं वरं समादाय मारुतिः सहसाऽऽययौ ॥ १ ॥ <br>
रामं दाशरथिं वीरमभिवाद्य स मारुतिः ॥ <br>
वैदेहीलक्ष्मणौ पश्चात्सुग्रीवं प्रणनाम च ॥ २ ॥<br>
सीता सैकतलिंगं तत्पूजयंतं रघूद्वहम् ॥ <br>
दृष्ट्वाथ मुनिभिः सार्द्धं चुकोप पवनात्मजः ॥ ३ ॥ <br>
अत्यंतं खेदखिन्नः सन्वृथाकृतपरिश्रमः ॥ <br>
उवाच रामं धर्मज्ञं हनूमानंजनात्मजः ॥ ४ ॥ <br>
॥ हनूमानुवाच ॥ ॥ <br>
दुर्जातोऽहं वृथा राम लोके क्लेशाय केवलम् ॥ <br>
खिन्नोऽस्मि बहुशो देव राक्षसैः क्रूरकर्मभिः ॥ ५ ॥ <br>
मा स्म सीमंतिनी काचिज्जनयेन्मादृशं सुतम् ॥ <br>
यतोऽनुभूयते दुःखमनंतं भवसागरे ॥ ६ ॥ <br>
खिन्नोऽस्मि सेवया पूर्वं युद्धेनापि ततोधिकम्॥ <br>
अनन्तं दुःखमधुना यतो मामवमन्यसे ॥ ७ ॥ <br>
सुग्रीवेण च भार्यार्थं राज्यार्थं राक्षसेन च ॥ <br>
रावणावरजेन त्वं सेवितो ऽसि रघूद्वह ॥ ८ ॥ <br>
मया निर्हेतुकं राम सेवितोऽसि महामते ॥ <br>
वानराणामनेकेषु त्वयाज्ञप्तोऽहमद्य वै ॥ ९ ॥ <br>
शिवलिंगं समानेतुं कैलासात्पर्वतो त्तमात् ॥ <br>
कैलासं त्वरितो गत्वा न चापश्यं पिनाकिनम् ॥ 3.1.45.१० ॥ <br>
तपसा प्रीणयित्वा तं सांबं वृषभवाहनम् ॥ <br>
प्राप्तलिंगो रघुपते त्वरितः समु पागतः ॥ ११ ॥ <br>
अन्यलिंगं त्वमधुना प्रतिष्ठाप्य तु सैकतम् ॥ <br>
मुनिभिर्देवगन्धर्वैः साकं पूजयसे विभो ॥ १२ ॥ <br>
मयानीतमिदं लिंगं कैलासा त्पर्वताद्वृथा ॥ <br>
अहो भाराय मे देहो मन्दभाग्यस्यजायते ॥ १३ ॥ <br>
भूतलस्य महाराज जानकीरमण प्रभो ॥ <br>
इदं दुःखमहं सोढुं न शक्नोमि रघूद्वह ॥ १४ <br>
किं करिष्यामि कुत्राहं गमिष्यामि न मे गतिः ॥ <br>
अतः शरीरं त्यक्ष्यामि त्वयाहमवमानितः ॥ १५ ॥ <br>
॥ श्रीसूत उवाच ॥ <br>
एवं स बहुशो विप्राः क्रुशित्वा पवनात्मजः ॥ <br>
दण्डवत्प्रणतो भूमौ क्रोधशोकाकुलोऽभवत् ॥ १६ ॥ <br>
तं दृष्ट्वा रघुनाथोऽपि प्रहसन्निदमब्रवीत् ॥ <br>
पश्यतां सवदेवानां मुनीनां कपिरक्षसाम् ॥ <br>
सांत्वयन्मारुतिं तत्र दुःखं चास्य प्रमार्जयन् ॥ १७ ॥ <br>
॥ श्रीराम उवाच ॥<br>
सर्वं जानाम्यहं कार्यमात्मनोऽपि परस्य च ॥ १८ ॥ <br>
जातस्य जायमानस्य मृतस्यापि सदा कपे ॥ <br>
जायते म्रियते जन्तुरेक एव स्वकर्मणा १९ ॥ <br>
प्रयाति नरकं चापि परमात्मा तु निर्गुणः ॥ <br>
एवं तत्त्वं विनिश्चित्य शोकं मा कुरु वानर ॥ 3.1.45.२० ॥ <br>
लिंगत्रयविनिर्मुक्तं ज्योतिरेकं निरंजनम् ॥ <br>
निराश्रयं निर्विकारमात्मानं पश्य नित्यशः ॥ २१ ॥ <br>
किमर्थं कुरुषे शोकं तत्त्वज्ञानस्य बाधकम् ॥ <br>
तत्त्वज्ञाने सदा निष्ठां कुरु वानरसत्तम ॥ २२ ॥ <br>
स्वयंप्रकाशमात्मानं ध्यायस्व सततं कपे ॥ <br>
देहादौ ममतां मुंच तत्त्वज्ञानविरोधिनीम् ॥ २३ ॥ <br>
धर्मं भजस्व सततं प्राणिहिंसां परित्यज ॥ <br>
सेवस्व साधुपुरुषाञ्जहि सर्वेंद्रियाणि च ॥ २४ ॥ <br>
परित्यजस्व सततमन्येषां दोषकीर्तनम् ॥ <br>
शिवविष्ण्वादिदेवानामर्चां कुरु सदा कपे ॥ २५ ॥ <br>
सत्यं वदस्व सततं परित्यज शुचं कपे ॥ <br>
प्रत्यग्ब्रह्मैकताज्ञानं मोहवस्तुसमुद्गतम् ॥ २६ ॥ <br>
शोभनाशोभना भ्रांतिः कल्पि तास्मिन्यथार्थवत् ॥ <br>
अध्यास्ते शोभनत्वेन पदार्थे मोहवैभवात् ॥ २७ ॥ <br>
रोगो विजायते नृणां भ्रांतानां कपिसत्तम ॥ <br>
रागद्वेषबलाद्बद्धा धर्मा धर्मवशंगताः ॥ २८ ॥ <br>
देवतिर्यङ्मनुष्याद्या निरयं यांति मानवाः ॥ <br>
चंदनागरुकर्पूरप्रमुखा अतिशोभनाः ॥ २९ ॥ <br>
मलं भवंति यत्स्पर्शात्तच्छरीरं कथं सुखम्॥ <br>
भक्ष्यभोज्यादयः सर्वे पदार्था अतिशोभनाः ॥3.1.45.३०॥ <br>
विष्ठा भवंति यत्संगात्तच्छरीरं कथं सुखम्॥ <br>
सुगंधि शीतलं तोयं मूत्रं यत्संगमाद्भवेत् ॥३१॥ <br>
तत्कथं शोभनं पिंडं भवेद्ब्रूहि कपेऽधुना ॥ <br>
अतीव धवलाः शुद्धाः पटा यत्संगमेनहि ॥३२॥ <br>
भवंति मलिनाः स्वेदात्तत्कथं शोभनं भवेत ॥ <br>
श्रूयतां परमार्थो मे हनूमन्वायुनंदन ॥ ३३ ॥ <br>
अस्मिन्संसारगर्ते तु किंचित्सौख्यं न विद्यते ॥ <br>
प्रथमं जंतुराप्नोति जन्म बाल्यं ततः परम् ॥ ॥३४॥ <br>
पश्चाद्यौवनमाप्नोति ततो वार्धक्यमश्नुते ॥ <br>
पश्चान्मृत्युमवाप्नोति पुनर्जन्म तदश्नुते ॥३५॥ <br>
अज्ञानवैभवादेव दुःखमाप्नोति मानवः ॥<br>
तदज्ञान निवृत्तौ तु प्राप्नोति सुखमुत्तमम् ॥३६॥ <br>
अज्ञानस्य निवृत्तिस्तु ज्ञानादेव न कर्मणा ॥ <br>
ज्ञानं नाम परं ब्रह्म ज्ञानं वेदांतवाक्यजम् ॥३७॥ <br>
तज्ज्ञानं च विरक्तस्य जायते नेतरस्य हि ॥ <br>
मुख्याधिकारिणः सत्यमाचार्यस्य प्रसादतः ॥३९॥ <br>
यदा सर्वे प्रमुच्यंते कामा येऽस्य हृदि स्थिताः ॥ <br>
तदा मर्त्योऽमृतोऽत्रैव परं ब्रह्म समश्नुते ॥ ३९ ॥ <br>
जाग्रतं च स्वपंतं च भुंजंतं च स्थितं तथा ॥ <br>
इमं जनं सदा क्रूरः कृतांतः परिकर्षति ॥ 3.1.45.४० ॥ <br>
सर्वे क्षयांता निचयाः पतनांताः समुच्छ्रयाः ॥ <br>
संयोगा विप्रयोगांता मरणांतं च जीवितम् ॥ ४१ ॥ <br>
यथा फलानां पक्वानां नान्यत्र पतनाद्भयम् ॥ <br>
यथा नराणां जातानां नान्यत्र पतनाद्भयम् ॥ ४२ ॥ <br>
यथा गृहं दृढस्तंभं जीर्णं काले विनश्यति ॥ <br>
एवं विनश्यंति नरा जरामृत्युवशंगताः ॥ ४३ ॥ <br>
अहोरात्रस्य गमनान्नृणामायुर्विनश्यति ॥ <br>
आत्मानमनुशोच त्वं किमन्यमनुशोचसि ॥ ४४ ॥ <br>
नश्यत्यायुः स्थितस्यापि धावतोऽपि कपीश्वर ॥ <br>
सहैव मृत्युर्व्रजति सह मृत्युर्निषीदति ॥ ४५ ॥ <br>
चरित्वा दूरदेशं च सह मृत्युर्निवर्तते ॥ <br>
शरीरे वलयः प्राप्ताः श्वेता जाताः शिरोरुहाः ॥ ४६ ॥ <br>
जीर्यते जरया देहः श्वासकासादिना तथा ॥ <br>
यथा काष्ठं च काष्ठं च समेयातां महोदधौ ॥ ४७ ॥ <br>
समेत्य च व्यपेयातां कालयोगेन वानर ॥ <br>
एवं भार्या च पुत्रश्च वधुक्षेत्रधनानि च ॥ ४८ ॥ <br>
क्वचित्संभूय गच्छंति पुनरन्यत्र वानर ॥ <br>
यथा हि पांथं गच्छंतं पथि कश्चित्पथि स्थितः॥ ४९ ॥ <br>
अहमप्या गमिष्यामि भवद्भिः साकमित्यथ ॥ <br>
कंचित्कालं समेतौ तौ पुनरन्यत्र गच्छतः ॥ 3.1.45.५० ॥ <br>
एवं भार्यासुतादीनां संगमो नश्वरः कपे ॥ <br>
शरीरजन्मना साकं मृत्युः संजायते ध्रुवम् ॥ ५१ ॥ <br>
अवश्यंभाविमरणे न हि जातु प्रतिक्रिया ॥ <br>
एतच्छरीरपाते तु देही कर्मगतिं गतः ॥ ५२ ॥ <br>
प्राप्य पिंडांतरं वत्स पूर्वपिंडं त्यजत्यसौ ॥ <br>
प्राणिनां न सदैकत्र वासो भवति वानर ॥ ५३ ॥ <br>
स्वस्वकर्मवशात्सर्वे वियुज्यंते पृथक्पृथक् ॥ <br>
यथा प्राणिशरीराणि नश्यंति च भवंति च ॥ ५४ ॥ <br>
आत्मनो जन्ममरणे नैव स्तः कपिसत्तम ॥ <br>
अतस्त्वमंजनासूनो विशोकं ज्ञानमद्वयं ॥। ॥ ५५ ॥ <br>
सद्रूपममलं ब्रह्म चिंतयस्व दिवानिशम् ॥ <br>
त्वत्कृतं मत्कृतं कर्म मत्कृतं त्वाकृतं तथा ॥ ५६ ॥ <br>
मल्लिंगस्थापनं तस्मात्त्वल्लिंग स्थापनं कपे ॥ <br>
मुहूर्तातिक्रमाल्लिंगं सैकतं सीतया कृतम् ॥ ५७ ॥ <br>
मयात्र स्थापितं तस्मात्कोपं दुःखं च मा कुरु ॥ <br>
कैलासादागतं लिंगं स्थापयास्मिच्छुभे दिने ॥ ५८ ॥ <br>
तव नाम्ना त्विदं लिंगं यातु लोकत्रये प्रथाम् ॥ <br>
हनूमदीश्वरं दृष्ट्वा द्रष्टव्यो राघवेश्वरः ॥ ५९ ॥ <br>
ब्रह्मराक्षसयूथानि हतानि भवता कपे ॥ <br>
अतः स्वनाम्ना लिंगस्य स्थापनात्त्वं प्रमोक्ष्यसे ॥ 3.1.45.६० ॥ <br>
स्वयं हरेण दत्तं तु हनूमन्नामकं शिवम् ॥ <br>
संपश्यन्रामनाथं च कृतकृत्यो भवेन्नरः ॥ ६१ ॥ <br>
योजनानां सहस्रेऽपि स्मृत्वा लिंगं हनूमतः ॥ <br>
रामनाथेश्वरं चापि स्मृत्वा सायुज्यमाप्नुयात् ॥ ६२ ॥ <br>
तेनेष्टं सर्वयज्ञैश्च तपश्चाकारि कृत्स्नशः ॥ <br>
येन दृष्टौ महादेवौ हनूमद्राघवेश्वरौ ॥ ६३ ॥ <br>
हनूमता कृतं लिंगं यच्च लिंगं मया कृतम् ॥ <br>
जानकीयं च यल्लिंगं यल्लिंगं लक्ष्मणेश्वरम् ॥ ६४ ॥ <br>
सुग्रीवेण कृतं यच्च सेतुकर्त्रा नलेन च ॥ <br>
अंगदेन च नीलेन तथा जांबवता कृतम् ॥ ६५ ॥ <br>
विभीषणेन यच्चापि रत्नलिंगं प्रतिष्ठितम् ॥ <br>
इन्द्राद्यैश्च कृतं लिंगं यच्छेषाद्यैः प्रतिष्ठितम् ॥ ६६ ॥ <br>
इत्येकादशरूपोऽयं शिवः साक्षाद्विभासते ॥ <br>
सदा ह्येतेषु लिंगेषु संनिधत्ते महेश्वरः ॥ ६७ ॥ <br>
तत्स्वपापौघशुद्ध्यर्थं स्थापयस्व महेश्वरम् ॥ <br>
अथ चेत्त्वं महाभाग लिंगमुत्सादयिष्यसि ॥ ६८ ॥<br>
मयात्र स्थापितं वत्स सीतया सैकतं कृतम् ॥ <br>
स्थापयिष्यामि च ततो लिंगमेतत्त्वया कृतम् ॥ ६९ ॥ <br>
पातालं सुतलं प्राप्य वितलं च रसातलम् ॥ <br>
तलातलं च तदिदं भेदयित्वा तु तिष्ठति ॥ 3.1.45.७० ॥ <br>
प्रतिष्ठितं मया लिंगं भेत्तुं कस्य बलं भवेत् ॥ <br>
उत्तिष्ठ लिंगमुद्वास्य मयैतत्स्थापितं कपे ॥ ॥ ७१ ॥ <br>
त्वया समाहृतं लिंगं स्थापयस्वाशु मा शुचः ॥ <br>
इत्युक्तस्तं प्रणम्याथाज्ञातसत्त्वोऽथ वानरः ॥ ७२ ॥<br>
उद्वासयामि वेगेन सैकतं लिंगमुत्त मम्॥ <br>
संस्थापयामि कैलासादानीतं लिंगमादरात् ॥ ७३ ॥ <br>
उद्वासने सैकतस्य कियान्भारो भवेन्मम ॥ <br>
चेतसैवं विचार्यायं हनूमान्मारुता त्मजः ॥ ७४ ॥ <br>
पश्यतां सर्वदेवानां मुनीनां कपिरक्षसाम् ॥ <br>
पश्यतो रामचन्द्रस्य लक्ष्मणस्यापि पश्यतः ॥ ७५ ॥ <br>
पश्यंत्या अपि वैदेह्या लिंगं तत्सैकतं बलात् ॥ <br>
पाणिना सर्वयत्नेन जग्राह तरसा बली ॥ ७६ ॥ <br>
यत्नेन महता चायं चालयन्नपि मारुतिः ॥ <br>
नालं चालयितुं ह्यासीत्सैकतं लिंगमोजसा ॥ ७७ ॥ <br>
ततः किलकिलाशब्दं कुर्वन्वानरपुंगवः ॥ <br>
पुच्छमुद्यम्य पाणिभ्यां निरास्थत्तन्निजौजसा ॥ ७८ ॥ <br>
इत्यनेकप्रकारेण चाल यन्नपि वानरः ॥ <br>
नैव चालयितुं शक्तो बभूव पवनात्मजः ॥ ७९ ॥ <br>
तद्वेष्टयित्वा पुच्छेन पाणिभ्यां धरणीं स्पृशन् ॥ <br>
उत्पपाताथ तरसा व्योम्नि वायुसुतः कपिः ॥ 3.1.45.८० ॥ <br>
कंपयन्स धरां सर्वां सप्तद्वीपां सपर्वतम् ॥ <br>
लिंगस्य क्रोशमात्रे तु मूर्च्छितो रुधिरं वमन् ॥ ८१ ॥ <br>
पपात हनुमान्विप्राः कंपितांगो धरातले ॥ <br>
पततो वायुपुत्रस्य वक्त्राच्च नयनद्वयात् ॥ ८२ ॥ <br>
नासापुटाच्छ्रोत्ररंध्रादपानाच्च द्विजोत्तमाः ॥ <br>
रुधिरौघः प्रसुस्राव रक्तकुण्ड मभूच्च तत्॥ ८३ ॥ <br>
ततो हाहाकृतं सर्वं सदेवासुरमानुषम् ॥ <br>
धावंतौ कपिभिः सार्द्धमुभौ तौ रामलक्ष्मणौ ॥ ८४ ॥ <br>
जानकीसहितौ विप्रा ह्यास्तां शोकाकुलौ तदा ॥ <br>
सीतया सहितौ वीरौ वानरैश्च महाबलौ ॥ ८५ ॥ <br>
रुरुचाते तदा विप्रा गन्धमादनपर्वते ॥ <br>
यथा तारागणयुतौ रजन्यां शशि भास्करौ ॥ ८६ ॥ <br>
ददर्शतुर्हनूमंतं चूर्णीकृतकलेवरम्॥ <br>
मूर्च्छितं पतितं भूमौ वमन्तं रुधिरं मुखात्॥ ८७ ॥ <br>
विलोक्य कपयः सर्वे हाहाकृत्वाऽपतन्भुवि ॥ <br>
कराभ्यां सदयं सीता हनूमंतं मरुत्सुतम्॥ ८८ ॥ <br>
ताततातेति पस्पर्श पतितं धरणीतले ॥ <br>
रामोऽपि दृष्ट्वा पतितं हनूमंतं कपीश्वरम् ॥ । ८९ ॥ <br>
आरोप्यांकं स्वपाणिभ्यामाममर्श कलेवरम् ॥ <br>
विमुंचन्नेत्रजं वारि वायुजं चाव्रवीद्द्विजाः ॥ 3.1.45.९० ॥ <br>
इति श्रीस्कांदे महापुराण एकाशीति साहस्र्यां संहितायां तृतीये ब्रह्मखण्डे सेतुमाहात्म्ये रामचन्द्रतत्त्वज्ञानोपदेशवर्णनंनाम पंचचत्वारिंशोऽध्यायः ॥ ४५ ॥<br>
<br>
<br>
</span>
