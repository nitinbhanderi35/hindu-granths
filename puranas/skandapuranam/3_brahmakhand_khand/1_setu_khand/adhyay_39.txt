<span style="font-size: 14pt; line-height: 200%">श्रीसूत उवाच ।। ।। <br>
अथातः संप्रवक्ष्यामि कपितीर्थस्य वैभवम् ।। <br>
तत्तीर्थं सकलैः पूर्वं गंधमादनपर्वते ।। १ ।। <br>
सर्वेषामुपकाराय कपिभिर्निर्मितं द्विजाः ।। <br>
रावणादिषु रक्षःसु हतेषु तदनंतरम् ।। २ ।। <br>
तीर्थं निर्माय तत्रैव सस्नुस्ते कपयो मुदा ।। <br>
तीर्थाय च वरं प्रादुः कपयः कामरूपिणः ।। ।। ३।। <br>
अस्मिंस्तीर्थे निमग्ना ये भक्तिप्रवणचेतसः ।। <br>
ते सर्वे मुक्तिभाजः स्युर्महापातकमोचिताः ।। ४ ।। <br>
अत्र तीर्थे निमग्नानां न स्यान्नरकजं भयम् ।। <br>
अत्र स्नाता नराः सर्वे दारिद्रयं नाप्नुवंति हि ।। ५ ।। <br>
अत्र तीर्थे निमग्नानां यमपीडापि नो भवेत् ।। <br>
कपितीर्थं प्रयास्येऽहमिति यः सततं ब्रुवन् ।। ६ ।। <br>
व्रजेच्छतपदं विप्राः स यायात्परमं पदम् ।। <br>
एतत्तीर्थसमं तीर्थं न भूतं न भविष्यति ।। ७ ।। <br>
एवं वरं तु ते दत्त्वा तीर्थायास्मै कपीश्वराः ।। <br>
रामं दाशरथिं सर्वे प्रणम्याथ ययाचिरे ।। ८ ।। <br>
स्वामिंस्त्वयास्मै तीर्थाय दीयतां वरमद्भुतम्।। <br>
कपिभिः प्रार्थितो विप्रा रामचंद्रोऽतिहर्षितः ।। ९।। <br>
तत्तीर्थाय वरं प्रादात्कपीनां प्रीतिकारणात् ।। <br>
अत्र तीर्थे निमग्नानां गंगास्नानफलं लभेत् ।। 3.1.39.१० ।। <br>
प्रयागस्नानजं पुण्यं सर्वतीर्थफलं तथा ।। <br>
अग्निष्टोमादियागानां फलं भूयादनुत्तमम् ।। ११ ।। <br>
गायत्र्यादिमहामंत्रजपपुण्यं तथा भवेत् ।। <br>
गोसहस्रप्रदनृणां प्राप्नोत्यविकलं फलम् ।। १२ ।। <br>
चतुर्णामपि वेदानां पारायणफलं लभेत् ।। <br>
ब्रह्मविष्णुमहेशादिदेवपूजाफलं लभेत् ।। १३ ।। <br>
कपितीर्थाय रामोयं प्रादादेवं वरं द्विजाः ।। <br>
एवं रामेण दत्ते तु वरे तत्र कुतूहलात् ।।१४।। <br>
षडर्धनयनो ब्रह्मा सहस्राक्षो यमस्तथा ।। <br>
वरुणोग्निस्तथा वायुः कुबेरश्चंद्रमा अपि ।।१५।। <br>
आदित्यो निर्ऋतिश्चैव साध्याश्च वसवस्तथा ।। <br>
अन्येऽपि त्रिदशाः सर्वे विश्वेदेवादयस्तथा ।। १६ ।। <br>
अत्रिर्भृगुस्तथा कुत्सो गौतमश्च पराशरः ।। <br>
कण्वोऽगस्त्यः सुतीक्ष्णश्च विश्वामित्रादयोऽपरे ।। १७ ।। <br>
योगिनः सनकाद्याश्च नारदाद्याः सुरर्षयः ।। <br>
रामदत्तवरं तीर्थं श्लाघंते बहुधा तदा ।। १८।। <br>
सस्नुश्च तत्र तीर्थे ते सर्वाभीष्टप्रदायिनि ।। <br>
कपिभिर्निर्मितं यस्मादेतत्तीर्थमनुत्तमम् ।। १९ ।। <br>
कपितीर्थमिति ख्यातिमतो लोके प्रयास्यति।। <br>
इत्यप्यवोचंस्ते सर्वे देवाश्च मुनयस्तथा ।। 3.1.39.२० ।। <br>
तस्मादवश्यं गंतव्यं कपितीर्थं मुमुक्षुभिः ।। <br>
रंभा कौशिकशापेन शिलाभूता पुरा द्विजाः ।। २१।। <br>
तत्र स्नात्वा निजं रूपं प्रपेदे च दिवं ययौ ।। <br>
अस्य तीर्थस्य माहात्म्यं मया वक्तुं न शक्यते ।। २२ ।। <br>
।। मुनय ऊचुः ।। ।। <br>
रंभां किमर्थमशपत्कौशिकः सूतनंदन ।। <br>
कथं गता शिलाभूता कपितीर्थं सुरांगना ।। <br>
एतन्नः सर्वमाचक्ष्व विस्तरान्मुनिसत्तम ।। २३ ।। <br>
।। श्रीसूत उवाच ।। ।। <br>
विश्वामित्राभिधो राजा प्रागभूत्कुशिकान्वये ।। २४ ।। <br>
स कदाचिन्महाराजः सेनापरिवृतो बली ।। <br>
मेदिनीं परिचक्राम राज्यवीक्षणकौतुकी ।। ।। २५ ।। <br>
अटित्वा स बहून्देशान्वसिष्ठस्याश्रमं ययौ ।। <br>
आतिथ्याय वृतः सोऽयं वसिष्ठेन महात्मना ।। २६ ।। <br>
तथास्त्वित्यब्रवीत्सोयं दंडवत्प्रणतो नृपः ।। <br>
कामधेनुप्रभावेन विश्वामित्राय भूभुजे ।। २७ ।। <br>
आतिथ्यमकरोद्विप्रा वसिष्ठो ब्रह्मनंदनः ।। <br>
कामधेनुप्रभावं वै ज्ञात्वा कुशिकनंदनः ।। ।। २८ ।। <br>
वसिष्ठं प्रार्थयामास कामधेनुमभीष्टदाम् ।। <br>
प्रत्याख्यातो वसिष्ठेन प्रचकर्ष च तां बलात् ।। २९ ।। <br>
कामधेनुविसृष्टैस्तु म्लेच्छाद्यैः स पराजितः ।। <br>
महादेवं समाराध्य तस्मादस्त्राण्यवाप्य च ।। 3.1.39.३० ।। <br>
वसिष्ठस्याश्रमं गत्वा व्यसृजच्छरसंचयान् ।। <br>
सर्वाण्यस्त्राणि मुमुचे ब्रह्मास्त्रं च नृपोत्तमः ।। ३१ ।। <br>
तानि सर्वाणि चास्त्राणि वसिष्ठो ब्रह्मनंदनः ।। <br>
एकेन ब्रह्मदंडेन निजघ्न स्वतपोबलात् ।। ३२ ।। <br>
ततः पराजितो विप्रा विश्वामित्रोऽतिलज्जितः ।। <br>
ब्राह्मण्यावाप्तये स्वस्य तपः कर्तुं वनं ययौ ।। ३३ ।। <br>
पूर्वासु पश्चिमांतासु त्रिषु दिक्षु तपोऽचरत् ।। <br>
प्रादुर्भूतमहा विघ्नस्तत्तद्दिक्षु स कौशिकः ।। ३४ ।। <br>
उत्तरां दिशमासाद्य हिमवत्पर्वतेऽमले <br>
कौशिक्यास्सरितस्तीरे पुण्ये पापविनाशिनि ।। ३५ ।। <br>
दिव्यं वर्षसहस्रं तु निराहारो जितेंद्रियः ।। <br>
निरालोको जितश्वासो जितक्रोधः सुनिश्चलः ।। ३६ ।। <br>
ग्रीष्मे पंचाग्निमध्यस्थः शिशिरे वारिषु स्थितः ।। <br>
वर्षास्वाकाशगो नित्यमूर्ध्वबाहुर्निराश्रयः ।। ३७ ।। <br>
ब्राह्मण्यसिद्धयेऽत्युग्रं चचार सुमहत्तपः ।। <br>
उद्विग्नमनसस्तस्य त्रिदशास्त्रिदिवालयाः ।।<br>
जंभारिणा च सहिता रंभां प्रोचुरिदं वचः ।। ३९ ।। <br>
।। देवा ऊचुः ।। ।। <br>
रंभे त्वं हिमवच्छैले कौशिकीतीरगं मुनिम् ।। ३९ ।। <br>
विश्वामित्रं तपस्यंतं विलोभय विचेष्टितैः ।। <br>
यथा तत्तपसो विघ्नो भविष्यति तथा कुरु ।। 3.1.39.४० ।। <br>
एवमुक्ता तदा रंभा देवैरिंद्रपुरोगमैः ।। <br>
प्रत्युवाच सुरान्सर्वान्प्रांजलिः प्रणता तदा ।। ४१ ।। <br>
।। रंभोवाच ।। ।। <br>
अतिक्रूरो महाक्रोधो विश्वामित्रो महामुनिः ।। <br>
स शप्स्यते मां क्रोधेन बिभेम्यस्मादहं सुराः ।। ४२ ।। <br>
त्रायध्वं कृपया यूयं मां युष्मत्परिचारिकाम् ।। <br>
इत्युक्तो रंभया तत्र जंभारिस्ताम भाषत ।। ४३ ।। <br>
।। इन्द्र उवाच ।। ।। <br>
रंभे त्वया न भीः कार्या विश्वामित्रात्तपोधनात् ।। <br>
अहमप्यागमिष्यामि त्वत्सहायः समन्मथः ।। ४४ ।। <br>
कोकिलालापमधुरो वसन्तोऽप्यागमिष्यति ।। <br>
अतिसुंदररूपा त्वं प्रलोभय महामुनिम् ।। ४५ ।। <br>
इतींद्रकथिता रंभा विश्वामित्राश्रमं ययौ ।। <br>
तद्दृष्टिगोचरा स्थित्वा ललितं रूपमास्थिता ।। ४६ ।। <br>
सा मुनिं लोभयामास मनोहरविचेष्टितः ।। <br>
पिकोपि तस्मिन्समये चुकूजानंदयन्मनः ।। ४७ ।। <br>
श्रुत्वा पिकस्वरं रंभां दृष्ट्वा च मुनिपुंगवः ।। <br>
संशयाविष्टहृदयो विदित्वा शक्रकर्म तत् ।। <br>
शशाप रंभां क्रोधेन विश्वामित्रस्तपोधनः ।। ४८ ।। ।। <br>
।। विश्वामित्र उवाच ।। ।। <br>
यस्मात्कोपयसे रंभे मां त्वं कोपजयैषिणम् ।। ४९ ।। <br>
शिला भवात्र तस्मात्त्वं रंभे वर्षशतायुतम् ।। <br>
तदंतरे ब्राह्मणेन रक्षिता मोक्षमाप्स्यसि ।। 3.1.39.५० ।। <br>
विश्वामित्रस्य शापेन तदंते सा शिलाऽभवत् ।। <br>
बहुकालं शिलाभूता तस्थौ तस्याश्रमे द्विजाः ।। ५१ ।। <br>
विश्वामित्रोपि धर्मात्मा पुनस्तप्त्वा महत्तपः ।। <br>
लेभे वसिष्ठवाक्येन ब्राह्मण्यं दुर्लभं नृपैः ।। ५२ ।। <br>
बहुकालं शिलाभूता रंभाप्यासीत्तदाश्रमे ।। <br>
तस्मिन्नेवाश्रमे पुण्ये शिष्योऽगस्त्यस्य संमतः ।। ५३ ।। <br>
श्वेतोनाम मुनिश्चक्रे मुमुक्षुः परमं तपः ।। <br>
चिरकालं तपस्तस्मिन्प्रकुर्वति महामुनौ ।।५४।। <br>
<a rel="nofollow" class="external text" href="https://puranastudy.page.tl/Angaara-_-Angaaraka-%26%232309%3B%26%232329%3B%26%232381%3B%26%232327%3B%26%232366%3B%26%232352%3B-_-%26%232309%3B%26%232329%3B%26%232327%3B%26%232366%3B%26%232352%3B%26%232325%3B-_-%26%232309%3B%26%232329%3B%26%232381%3B%26%232327%3B%26%232366%3B%26%232352%3B%26%232325%3B%26%232366%3B.htm">अंगारकेति</a> विख्याता राक्षसी काचिदागता ।। <br>
तस्याश्रममतिक्रूरा मेघस्वनमहास्वना ।। ५५ ।। <br>
मूत्ररक्तपुरीषाद्यैर्दूषयामास भीषणा ।। <br>
उपद्रवैस्तथा चान्यैर्बाधयामास तं मुनिम् ।। ५६ ।। <br>
अथ क्रुद्धो मुनिः श्वेतो वायव्यास्त्रेण योजयन् ।। <br>
शप्तां कुशिकपुत्रेण राक्षस्यै प्राक्षिपच्छिलाम् ।। ५७ ।। <br>
राक्षसी सा प्रदुद्राव वायव्यास्त्रेण योजिता ।। <br>
वायव्यास्त्रप्रयुक्तेन दृषदानुद्रुता च सा ।। ५८ ।। <br>
दक्षिणांबुनिधेस्तीरं धावति स्म भयार्दिता ।। <br>
धावन्तीमनुधावन्ती सा शिलास्त्रप्रयोजिता ।। ५९ ।। <br>
पपातोपरि राक्षस्या मज्जंत्याः कपितीर्थके ।। <br>
मृता सा राक्षसी तत्र शिलापातात्स्वमूर्द्धनि ।। ।। 3.1.39.६० ।। <br>
विश्वामित्रेण शप्ता सा कपितीर्थे निमज्जनात् ।। <br>
शिलारूपं परित्यज्य रंभारूपमुपेयुषी ।। ६१ ।। <br>
देवैः कुसुमधाराभिरभिवृष्टा मनोरमा ।। <br>
दिव्यं विमानमारूढा दिव्यांबरविराजिता ।। ६२ ।। <br>
हारकेयूरकटकनासाभरणभूषिता ।। <br>
उर्वश्याद्यप्सरोभिश्च सखिभिः परिवारिता ।।६३।।<br>
कपितीर्थस्य माहात्म्यं प्रशंसन्ती पुनःपुनः ।। <br>
निषेव्य रामनाथं च शंकरं शशिभूषणम् ।। ६४ ।। <br>
आखण्डलपुरीं रम्यां प्रययावमरावतीम् ।। <br>
राक्षसी सापि शापेन कुम्भजस्य महौजसः ।। ६५ ।। <br>
घृताची देववेश्या हि राक्षसीरूपमागता ।। <br>
साप्यत्र कपितीर्थाप्सु स्नानात्स्वं रूपमाययौ ।। ६६ ।। <br>
एवं रंभाघृताच्यौ ते कपितीर्थे निमज्जनात् ।। <br>
अगस्त्यशिष्यश्वेतस्य प्रसादाद्द्विजसत्तमाः ।। ६७ ।। <br>
राक्षसीत्वं शिलात्वं च हित्वा स्वं रूपमागते ।। <br>
तस्मात्सर्वप्रयत्नेन स्नातव्यं कपितीर्थके ।। ६८ ।। <br>
यः शृणोतीममध्यायं पठते वापि मानवः ।। <br>
प्राप्नोति कपितीर्थस्य स्नानजं फलमुत्तमम् ।। ६९ ।। <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये कपितीर्थप्रशंसायां रंभाघृताचीशापविमोक्षणवर्णनं नामैकोनचत्वारिंशोऽध्यायः ।।३९।। <br>
<br>
<br>
</span>
