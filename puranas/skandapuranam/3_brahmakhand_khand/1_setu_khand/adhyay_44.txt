<span style="font-size: 14pt; line-height: 200%">॥ ऋषय ऊचुः ॥ ॥ <br>
सर्ववेदार्थतत्त्वज्ञ पुराणार्णवपारग ॥ <br>
व्यासपादांबुजद्वंद्वनमस्कारहृताशुभ ॥ १ ॥ <br>
पुराणार्थोपदेशेन सर्वप्राण्युपका रक ॥ <br>
त्वया ह्यनुगृहीताः स्म पुराणकथनाद्वयम् ॥ २ ॥ <br>
अधुना सेतुमाहात्म्यकथनात्सुतरां मुने ॥ <br>
वयं कृतार्थाः संजाता व्यासशिष्य महामते ॥ ॥ ३ ॥ <br>
यथा प्रातिष्ठिपल्लिंगं रामो दशरथात्मजः ॥ <br>
तच्छ्रोतुं वयमिच्छामस्त्वमिदानीं वदस्व नः ॥ ४ ॥ <br>
॥ श्रीसूत उवाच ॥ ॥ <br>
यदर्थं स्थापितं लिंगं गन्धमादनपर्वते ॥ <br>
रामचन्द्रेण विप्रेंद्र तदिदानीं ब्रवीमि वः ॥ ५ ॥ <br>
हृतभार्यो वनाद्रामो रावणेन बलीयसा ॥ <br>
कपिसेनायुतो धीरः ससौमि त्रिर्महाबलः ॥६॥ <br>
महेंद्रं गिरिमासाद्य व्यलोकयत वारिधिम् ॥ <br>
तस्मिन्नपारे जलधौ कृत्वा सेतुं रघूद्वहः ॥७॥ <br>
तेन गत्वा पुरीं लंकां रावणेनाभिरक्षि ताम् ॥<br>
अस्तंगते सहस्रांशौ पौर्णमास्यां निशामुखे॥८॥ <br>
रामः ससैनिको विप्राः सुवेलगिरिमारुहत् ॥ <br>
ततः सौधस्थितं रात्रौ दृष्ट्वा लंकेश्वरं बली। ॥ ॥ ९ ॥ <br>
सूर्यपुत्रोऽस्य मुकुटं पातयास भूतले ॥ <br>
राक्षसो भग्नमुकुटः प्रविवेश गृहोदरम् ॥ 3.1.44.१० ॥ <br>
गृहं प्रविष्टे लंकेशे रामः सुग्रीवसंयुतः ॥ <br>
सानुजः सेनया सार्द्धमवरुह्य गिरेस्तटात् ॥११॥ <br>
सेनां न्यवेशयद्वीरो रामो लंकासमीपतः ॥ <br>
ततो निवेशमानांस्तान्वानरान्रावणानुगाः ॥ १२॥ <br>
अभिजग्मुर्महाकायाः सायुधाः सहसैनिकाः ॥ <br>
पर्वणः पूतनो जृंभः खरः क्रोधवशो हरिः ॥१३॥ <br>
प्रारुजश्चारुजश्चैव प्रहस्तश्चेतरे तथा ॥ <br>
ततोऽभिपततां तेषामदृश्यानां दुरात्मनाम् ॥ १४ ॥<br>
अन्तर्धानवधं तत्र चकार स्म विभीषणः ॥ <br>
ते दृश्यमाना बलिभिर्हरिभिर्दूरपातिभिः ॥ १५ ॥ <br>
निहताः सर्वतश्चैते न्यपतन्वै गतासवः ॥ <br>
अमृष्यमाणः सबलो रावणो निर्ययावथ ॥ १६ ॥ <br>
व्यूह्य तान्वानरान्सर्वान्न्यवारयत सायकैः ॥ <br>
राघवस्त्वथ निर्याय व्यूढानीको दशाननम् ॥ १७ ॥ <br>
प्रत्ययुध्यत वेगेन द्वंद्वयुद्धमभूत्तदा ॥ <br>
युयुधे लक्ष्मणेनाथ इंद्रजिद्रावणात्मजः ॥ १८ ॥ <br>
विरूपाक्षेण सुग्रीवस्तारेयेणापि खर्वटः ॥ <br>
पौंड्रेण च नलस्तत्र पुटेशः पनसेन च ॥ १९ ॥ <br>
अन्येपि कपयो वीरा राक्षसैर्द्वंद्वमेत्य तु ॥ <br>
चक्रुर्युद्धं सुतुमुलं भीरूणां भयवर्द्धनम् ॥ 3.1.44.२० ॥ <br>
अथ रक्षांसि भिन्नानि वानरैर्भीमविक्रमैः ॥ <br>
प्रदुद्रुवू रणादाशु लंकां रावणपालिताम् ॥ २१ ॥ <br>
भग्नेषु सर्वसैन्येषु रावणप्रेरितेन वै ॥ <br>
पुत्रेणेंद्रजिता युद्धे नागास्त्रैरतिदारुणैः ॥ २२ ॥ <br>
विद्धौ दाशरथी विप्रा उभौ तौ रामलक्ष्मणौ ॥ <br>
मोचितौ वैनतेयेन गरुडेन महात्मना ॥ २३ ॥ <br>
तत्र प्रहस्तस्तरसा समभ्येत्य विभीषणम् ॥ <br>
गदया ताडयामास विनद्य रणकर्कशः ॥ २४ ॥ <br>
स तयाभिहतो धीमान्गदया भामिवेगया ॥ <br>
नाकंपत महाबाहुर्हिमवानिव सुस्थितः ॥ २५ ॥ <br>
ततः प्रगृह्य विपुलामष्टघंटां विभीषणः ॥ <br>
अभिमंत्र्य महाशक्तिं चिक्षे पास्य शिरः प्रति॥२६॥ <br>
पतंत्या स तया वेगाद्राक्षसोऽशनिना यथा। <br>
हृतोत्तमांगो ददृशे वातरुग्ण इव द्रुमः॥२७॥ <br>
तं दृष्ट्वा निहतं संख्ये प्रहस्तं क्षणदाचरम्॥ <br>
अभिदुद्राव धूम्राक्षो वेगेन महता कपीन्॥२८॥<br>
कपिसैन्यं समालोक्य विद्रुतं पवनात्मजः॥<br>
धूम्राक्षमाजघानाशु शरेण रणमूर्धनि॥२९॥ <br>
धूम्राक्षं निहतं दृष्ट्वा हतशेषा निशाचराः ॥ <br>
सर्वं राज्ञे यथावृत्तं रावणाय न्यवेदयन् ॥3.1.44.३०॥ <br>
ततः शयानं लंकेशः कुम्भकर्णमबोधयत् ॥ <br>
प्रबुद्धं प्रेषयामास युद्धाय स च रावणः ॥ ३१ ॥ <br>
आगतं कुम्भकर्णं तं ब्रह्मास्त्रेण तु लक्ष्मणः ॥ <br>
जघान समरे क्रुद्धो गतासुर्न्यपतच्च सः ॥ ३२ ॥ <br>
दूषणस्यानुजौ तत्र वत्रवेगप्रमाथिनौ ॥ <br>
हनुमन्नीलनिहतौ रावणप्रतिमौ रणे ॥ ३३ ॥ <br>
वज्रदंष्ट्रं समवधीद्विश्वकर्मसुतो नलः ॥ <br>
अकंपनं च न्यहनत्कुमुदो वानरर्षभः ॥ ३४ ॥ <br>
षष्ठ्यां पराजितो राजा प्राविशच्च पुरीं ततः ॥ <br>
अतिकायो लक्ष्मणेन हतश्च त्रिशिरास्तथा ॥ ३५ ॥ <br>
सुग्रीवेण हतौ युद्धे देवांत कनरांतकौ ॥ <br>
हनूमता हतौ युद्धे कुम्भकर्णसुतावुभौ ॥ ३६ ॥ <br>
विभीषणेन निहतो मकराक्षः खरात्मजः ॥ <br>
तत इन्द्रजितं पुत्रं चोदयामास रावणः॥३७॥ <br>
इन्द्रजिन्मोहयित्वा तौ भ्रातरौ रामलक्षमणौ॥<br>
घोरैः शरैरंगदेन हतवाहो दिवि स्थितः॥३८॥ <br>
कुमुदांगदसुग्रीवनलजांबवदादिभिः॥ <br>
सहिता वानराः सर्वे न्यपतंस्तेन घातिताः॥३९॥ <br>
एवं निहत्य समरे ससैन्यौ रामलक्ष्मणौ॥<br>
अंतर्दधे तदा व्योम्नि मेघनादो महाबलः ॥ 3.1.44.४० ॥<br>
ततो विभीषणो राममिक्ष्वाकुकुलभूषणम् ॥ <br>
उवाच प्रांजलिर्वाक्यं प्रणम्य च पुनःपुनः ॥ ४१ ॥ <br>
अयमंभो गृहीत्वा तु राजराजस्य शासनात् ॥ <br>
गुह्यकोऽभ्यागतो राम त्वत्सकाशमरिंदम ॥ ४२ ॥ <br>
इदमंभः कुबेरस्ते महाराज प्रयच्छति ॥ <br>
अंतर्हितानां भूतानां दर्शनार्थं परं तप ॥ ४३ ॥ <br>
अनेन स्पृष्टनयनो भूतान्यंतर्हितान्यपि ॥ <br>
भवान्द्रक्ष्यति यस्मै वा भवानेतत्प्रदास्यति ॥ ४४ ॥ <br>
सोऽपि द्रक्ष्यति भूतानि वियत्त्यंतर्हितानि वै ॥ <br>
तथेति रामस्तद्वारि प्रतिगृह्याथ सत्कृतम् ॥ ४५ ॥ <br>
चकार नेत्रयोः शौचं लक्ष्मणश्च महाबलः । <br>
सुग्रीवजांबवन्तौ च हनुमानंगदस्तथा ॥ ४६ ॥ <br>
मैंदद्विविदनीलाश्च ये चान्ये वानरास्तथा ॥ <br>
ते सर्वे रामदत्तेन वारिणा शुद्धचक्षुषः ॥ ४७ ॥ <br>
आकाशेंतर्हितं वीरमपश्यन्रावणा त्मजम् ॥ <br>
ततस्तमभिदुद्राव सौमित्रिर्दृष्टिगोचरम् ॥ ४८ ॥ <br>
ततो जघान संकुद्धो लक्ष्मणः कृतलक्षणः ॥ <br>
कुवेरप्रेषितजलैः पवित्रीकृतलोचनः ॥ ॥ ४९ ॥ <br>
ततः समभवद्युद्धं लक्ष्मणेंद्रजितोर्महत् ॥ <br>
अतीव चित्रमाश्चर्यं शक्रप्रह्लादयोरिव ॥ 3.1.44.५० ॥ <br>
ततस्तृतीयदिवसे यत्नेन महता द्विजाः ॥ <br>
इंद्रजिन्निहतो युद्धे लक्ष्मणेन बलीयसा ॥ ५१ ॥ <br>
ततो मूलबलं सर्वं हतं रामेण धीमता ॥ <br>
अथ क्रुद्धो दशग्रीवः प्रियपुत्रे निपातिते ॥ ५२ ॥ <br>
निर्ययौ रथमास्थाय नगराद्बहुसैनिकः ॥ <br>
रावणो जानकीं हन्तुमुद्युक्तो विंध्यवारितः ॥ ५३ ॥ <br>
ततो हर्यश्वयुक्तेन रथेनादित्यवर्चसा ॥ <br>
उपतस्थे रणे रामं मातलिः शक्रसारथिः ॥ ५४ ॥ <br>
ऐन्द्रं रथं समारुह्य रामो धर्मभृतां वरः ॥ <br>
शिरांसि राक्षसेन्द्रस्य ब्रह्मास्त्रेणावधीद्रणे ॥ ५५ ॥ <br>
ततो हतदशग्रीवं रामं दशरथात्मजम् ॥ <br>
आशीर्भिर्जययुक्ताभिर्देवाः सर्षिपुरोगमाः ॥ ५६ ॥ <br>
तुष्टुवुः परिसंतुष्टाः सिद्धविद्याधरास्तथा ॥ <br>
रामं कमलपत्राक्षं पुष्प वर्षेरवाकिरन् ॥ ५७ ॥ <br>
रामस्तैः सुरसंघातैः सहितः सैनिकैर्वृतः ॥ <br>
सीतासौमित्रिसहितः समारुह्य च पुष्पकम् ॥ ५८ ॥ <br>
तथाभिषिच्य राजानं लंकायां च विभीषणम् ॥ <br>
कपिसेनावृतो रामो गन्धमादनमन्वगात् ॥५९॥ <br>
परिशोध्य च वैदेहीं गंधमादनपर्वते ॥ <br>
रामं कमलपत्राक्षं स्थितवानर संवृतम् ॥ 3.1.44.६० ॥ <br>
हतलंकेश्वरं वीरं सानुजं सविभीषणम् ॥ <br>
सभार्यं देववृंदैश्च सेवितं मुनिपुंगवैः ॥ ६१ ॥ <br>
मुनयोऽभ्यागता द्रष्टुं दंडकारण्य वासिनः ॥ <br>
अगस्त्यं ते पुरस्कृत्य तुष्टुवुर्मैथिलीपतिम् ॥ ६२ ॥ <br>
॥ मुनय ऊचुः ॥ ॥ <br>
नमस्ते रामचंद्राय लोकानुग्रहकारिणे ॥ <br>
अरावणं जगत्कर्तुमवतीर्णाय भूतले ॥ ६३ ॥ <br>
ताटिकादेहसंहर्त्रे गाधिजाध्वररक्षिणे ॥ <br>
नमस्ते जितमारीच सुवाहुप्राणहारिणे ॥ ६४ ॥ <br>
अहल्यामुक्तिसंदायिपादपंकजरेणवे ॥ <br>
नमस्ते हरकोदण्डलीलाभञ्जनकारिणे ॥ ६५ ॥ <br>
नमस्ते मैथिलीपाणिग्रहणोत्सवशालिने ॥ <br>
नमस्ते रेणुकापुत्रपराजयविधायिने ॥ ६६ ॥<br>
सहलक्ष्मणसीताभ्यां कैकेय्यास्तु वरद्वयात् ॥ <br>
सत्यं पितृवचः कर्तुं नमो वनमुपे युषे ॥ ६७ ॥ <br>
भरतप्रार्थनादत्तपादुकायुगुलाय ते ॥ <br>
नमस्ते शरभंगस्य स्वर्गप्राप्त्यैकहेतवे ॥ ६८ ॥ <br>
नमो विराधसंहर्त्रे गृधराजस खाय ते ॥ <br>
मायामृगमहाक्रूरमारीचांगविदारिणे ॥ ६९ ॥ <br>
सीतापहारिलोकेशयुद्धत्यक्तकलेवरम् ॥ <br>
जटायुषं तु संदह्य तत्कैवल्यप्रदायिने ॥ ॥ 3.1.44.७० ॥ <br>
नमः कबंधसंहर्त्रे शवरीपूजितांघ्रये ॥ <br>
प्राप्तसुग्रीवसख्याय कृतवालिवधाय ते ॥ ७१ ॥ <br>
नमः कृतवते सेतुं समुद्रे वरुणालये ॥ <br>
सर्वराक्षससंहर्त्रे रावणप्राणहारिणे ॥ ७२ ॥ <br>
संसारांबुधिसंतारपोतपादांबुजाय ते ॥ <br>
नमो भक्तार्तिसंहर्त्रे सच्चिदानंदरूपिणे ॥ ७३ ॥ <br>
नमस्ते राम भद्राय जगतामृद्धिहेतवे ॥ <br>
रामादिपुण्यनामानि जपतां पापहारिणे ॥ ७४ ॥ <br>
नमस्ते सर्वलोकानां सृष्टिस्थित्यंतकारिणे ॥ <br>
नमस्ते करुणामूर्ते भक्तरक्षणदीक्षित ॥ ७८५ ॥ <br>
ससीताय नमस्तुभ्यं विभीषणसुखप्रद ॥ <br>
लंकेश्वरवधाद्राम पालितं हि जगत्त्वया ॥ ७६ ॥ <br>
रक्षरक्ष जगन्नाथ पाह्य स्माञ्जानकीपते ॥ <br>
स्तुत्वैवं मुनयः सर्वे तूष्णीं तस्थुर्द्विजोत्तमाः ॥ ७७ ॥ <br>
॥ श्रीसूत उवाच ॥ ॥ <br>
य इदं रामचन्द्रस्य स्तोत्रं मुनिभिरीरितम् ॥ <br>
त्रिसंध्यं पठते भक्त्या भुक्तिं मुक्तिं च विंदति ॥ ७८ ॥ <br>
प्रयाणकाले पठतो न् भीतिरुपजायते ॥ <br>
एतत्स्तोत्रस्य पठनाद्भूतवेतालकादयः ॥ ॥ ७९ ॥ <br>
नश्यंति रोगा नश्यंति नश्यते पापसंचयः ॥ <br>
पुत्रकामो लभेत्पुत्रं कन्या विंदति सत्पतिम् ॥ 3.1.44.८० ॥ <br>
मोक्षकामो लभेन्मोक्षं धनकामो धनं लभेत्॥ <br>
सर्वान्कामानवाप्नोति पठन्भक्त्या त्विमं स्तवम् ॥ ८१ ॥ <br>
ततो रामो मुनीन्प्राह प्रणम्य च कृतांजलिः ॥ <br>
अहं विशुद्धये प्राप्यः सकलैरपि मानवैः ॥ ८२ ॥ <br>
मद्दृष्टिगोचरो जन्तुर्नित्यमोक्षस्य भाजनम् ॥ <br>
तथापि मुनयो नित्यं भक्तियुक्तेन चेतसा ॥ ८३ ॥ <br>
स्वात्मलाभेन संतुष्टान्साधून्भूतसुहृत्तमान् ॥ <br>
निरहंकारिणः शांतान्नमस्याम्यूर्ध्वरेतसः ॥ ८४ ॥ <br>
यस्माद्ब्रह्मण्यदेवोऽहमतो विप्रान्भजे सदा ॥ <br>
युष्मान्पृच्छाम्यहं किंचित्तद्वदध्वं विचार्य तु ॥ ८५ ॥ <br>
रावणस्य वधाद्विप्रा यत्पापं मम वर्तते ॥ <br>
तस्य मे निष्कृतिं ब्रूत पौलस्त्यवधजस्य हि ॥ <br>
यत्कृत्वा तेन पापे न मुच्येऽहं मुनिपुंगवाः ॥ ८६ ॥ <br>
॥ मुनय ऊचुः ॥ ॥ <br>
सत्यव्रत जगन्नाथ जगद्रक्षाधुरंधर ॥ ८७ ॥ <br>
सर्वलोकोपकारार्थं कुरु राम शिवार्चनम् ॥ <br>
गन्धमादनशृंगेऽस्मिन्महापुण्ये विमुक्तिदे ॥ ८८ ॥ <br>
शिवलिंगप्रतिष्ठां त्वं लोकसंग्रहकाम्यया ॥ <br>
कुरु राम दशग्रीववधदोषापनुत्तये ॥ ॥८९॥ <br>
लिंगस्थापनजं पुण्यं चतुर्वक्त्रोऽपि भाषितुम्॥ <br>
न शक्नोति ततो वक्तुं किं पुनर्मनुजेश्वर॥3.1.44.९॥। <br>
यत्त्वया स्थाप्यते लिगं गन्धमादनपर्वते ॥ <br>
अस्य संदर्शनं पुंसां काशीलिंगावलोकनात् ॥ ९१ ॥ <br>
अधिकं कोटिगुणितं फलवत्स्यान्न संशयः ॥ <br>
तव नाम्ना त्विदं लिंगं लोके ख्यातिं समश्नुताम् ॥ ९२ ॥ <br>
नाशकं पुण्यपापाख्यकाष्ठानां दहनोपमम् ॥ <br>
इदं रामेश्वरं लिंगं ख्यातं लोके भविष्यति ॥ ९३ ॥ <br>
मा विलंबं कुरुष्वातो लिंगस्थापनकर्मणि ॥ <br>
रामचंद्र महाभाग करुणापूर्णविग्रह ॥ ९४ ॥ <br>
॥ श्रीसूत उवाच ॥ ॥ <br>
इति श्रुत्वा वचो रामो मुनीनां तं मुनीश्वराः ॥ <br>
पुण्यकालं विचार्याथ द्विमुहूर्तं जगत्पतिः ॥ ९५ ॥ <br>
कैलासं प्रेषयामास हनुमन्तं शिवालयम् ॥ <br>
शिवलिंगं समानेतुं स्थापनार्थं रघूद्वहः ॥ ९६ ॥ <br>
॥ राम उवाच ॥ ॥ <br>
हनूमन्नंजनीसूनो वायुपुत्र महाबल ॥ <br>
कैलासं त्वरितो गत्वा लिंगमानय मा चिरम् ॥ ९७ ॥ <br>
इत्याज्ञप्तस्स रामेण भुजावास्फाल्य वीर्यवान् ॥ <br>
मुहूर्तद्वितयं ज्ञात्वा पुण्यकालं कपीश्वरः ॥ ९८ ॥ <br>
पश्यतां सर्वदेवानामृषीणां च महात्मनाम् ॥ <br>
उत्पपात महावेगश्चालयन्गंधमादनम् ॥९९॥ <br>
लंघयन्स वियन्मार्गं कैलासं पर्वतं ययौ ॥ <br>
न ददर्श महादेवं लिंगरूपधरं कपिः॥3.1.44.१००॥ <br>
कैलासे पर्वते तस्मिन्पुण्ये शंकरपालिते ॥ <br>
आंजनेयस्तपस्तेपे लिंगप्राप्त्यर्थमादरात् ॥ १ ॥ <br>
प्रागग्रेषु समासीनः कुशेषु मुनिपुंगवाः ॥ <br>
ऊर्ध्वबाहुर्निरालम्बो निरुच्छ्वासो जितेंद्रियः ॥ २ ॥ <br>
प्रसादयन्महादेवं लिंगं लेभे स मारुतिः ॥ <br>
एतस्मिन्नंतरे विप्रा मुनिभिस्तत्त्वदर्शिभिः ॥ ३ ॥ <br>
अनागतं हनूमंतं कालं स्वल्पावशेषितम् ॥ <br>
ज्ञात्वा प्रकथितं तत्र रामं प्रति महामतिम् ॥ ४ ॥ <br>
रामराम महाबाहो कालो ह्यत्येति सांप्रतम् ॥ <br>
जानक्या यत्कृतं लिंगं सैकतं लीलया विभो ॥ ५ ॥ <br>
तल्लिंगं स्थापयस्वाद्य महालिंगमनुत्तमम् ॥ <br>
श्रुत्वैतद्वचनं रामो जानक्या सह सत्वरम् ॥ ६ ॥ <br>
मुनिभिः सहितः प्रीत्या कृतकौतुकमंगलः ॥ <br>
ज्येष्ठे मासे सिते पक्षे दशम्यां बुधहस्तयोः ॥ ७ ॥ <br>
गरानंदे व्यतीपाते कन्या चन्द्रे वृषे रवौ ॥ <br>
दशयोगे महापुण्ये गन्धमादनपर्वते ॥ ८ ॥ <br>
सेतुमध्ये महादेवं लिंगरूपधरं हरम् ॥ <br>
ईशानं कृत्तिवसनं गंगाचंद्रकलाधरम् ॥ ९ ॥ <br>
रामो वै स्थापयामास शिवलिंगमनुत्तमम् ॥ <br>
लिंगस्थं पूजयामास राघवः सांबमीश्वरम् ॥ 3.1.44.११० ॥ <br>
लिंगस्थः स महादेवः पार्वत्या सह शंकरः ॥ <br>
प्रत्यक्षमेव भगवान्दत्तवान्वरमुत्तमम् ॥ ११ ॥ <br>
सर्वलोकशरण्याय राघवाय महात्मने ॥ <br>
त्वयात्र स्थापितं लिंगं ये पश्यंति रघूद्वह ॥ १२ ॥ <br>
महापातकयुक्ताश्च तेषां पापं प्रणश्यति ॥ <br>
सर्वाण्यपि हि पापानि धनुष्कोटौ निमज्जनात् ॥ १३ ॥ <br>
दर्शनाद्रामलिंगस्य पातकानि महांत्यपि ॥ <br>
विलयं यांति राजेंद्र रामचन्द्र न संशयः ॥ १४ ॥ <br>
प्रादादेवं हि रामाय वरं देवोंऽबिकापतिः ॥ <br>
तदग्रे नंदिकेशं च स्थापयामास राघवः ॥ ॥ १५ ॥ <br>
ईश्वरस्याभिषेकार्थं धनुष्कोट्याथ राघवः ॥ <br>
एकं कूपं धरां भित्त्वा जनयामास वै द्विजाः ॥ १६ ॥ <br>
तस्माज्जलमुपादाय स्नापयामास शंकरम् ॥ <br>
कोटितीर्थमिति प्रोक्तं तत्तीर्थं पुण्यमुत्तमम् ॥ १७ ॥ <br>
उक्तं तद्वैभवं पूर्वमस्माभिर्मुनिपुंगवाः ॥ <br>
देवाश्च मुनयो नागा गन्धर्वाप्स रसां गणाः ॥ <br>
सर्वेपि वानरा लिंगमेकैकं चक्रुरादरात् ॥ १८ ॥ <br>
॥ श्रीसूत उवाच ॥ ॥ <br>
एवं वः कथितं विप्रा यथा रामेण धीमत ॥५९ ॥॥ <br>
स्थापितं शिवलिंगं वै भुक्तिमुक्तिप्रदायकम् ॥ <br>
इमां लिंगप्रतिष्ठां यः शृणोति पठतेऽथवा ॥ 3.1.44.१२० ॥ <br>
स रामेश्वरलिंगस्य सेवाफलमवाप्नुयात् ॥॥ <br>
सायुज्यं च समाप्नोति रामनाथस्य वैभवात् ॥ १२१ ॥ <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये रामनाथलिंगप्रतिष्ठाविधिवर्णनंनाम चतुश्चत्वारिंशोऽध्यायः ॥ ४४ ॥ <br>
<br>
<br>
</span>
