<span style="font-size: 14pt; line-height: 200%">॥ श्रीसूत उवाच ॥ ॥ <br>
अग्नितीर्थाभिधे तीर्थे सर्वपातकनाशने ॥ <br>
स्नानं कृत्वा विशुद्धात्मा चक्रतीर्थं ततो व्रजेत् ॥ १ ॥ <br>
यंयं कामं समुद्दिश्य चक्रतीर्थे द्विजोत्तमाः ॥ <br>
स्नानं समाचरेन्मर्त्यस्तंतं कामं समश्नुते ॥ २ ॥ <br>
पुराहिर्बुध्न्यनामा तु महर्षिः संशित व्रतः ॥ <br>
सुदर्शनमुपास्तास्मिंस्तपस्वी गंधमादने ॥ ३ ॥ <br>
तपस्यंतं मुनिं तत्र राक्षसा घोररूपिणः ॥ <br>
अबाधंत सदा विप्रास्तपोविघ्नैकतत्पराः ॥ ॥ ४ ॥ <br>
सुदर्शनं तदागत्य भक्तरक्षणवांछया ॥ <br>
यातुधानान्बाधमानान्न्यवधीर्लीलया पुरा ॥ ५ ॥ <br>
तदाप्रभृति तच्चक्रं भक्तप्रार्थनया द्विजाः ॥ <br>
अहिर्बुध्न्यकृते तीर्थे सन्निधानं सदाऽकरोत् ॥ ६ ॥ <br>
तदाप्रभृति तत्तीर्थं चक्रतीर्थमितीर्यते ॥ <br>
सुदर्शनप्रसादेन तत्र तीर्थे निमज्जनात् ॥ ७ ॥ <br>
रक्षःपिशाचा दिकृता पीडा नास्त्येव कर्हिचित् ॥ <br>
स्नात्वास्मिन्पावने तीर्थे छिन्नपाणिः पुरा रविः ॥ <br>
स हिरण्यमयौ पाणी लब्धवांस्तीर्थवैभवात् ॥ ८ ॥ ॥ <br>
॥ ऋषय ऊचुः ॥ ॥ <br>
छिन्नपाणिः कथमभूदादित्यः सूतनंदन ॥ <br>
यथा च लब्धवान्पाणी सौवर्णौ तद्वदस्व नः ॥ ९ ॥ <br>
॥ श्रीसूत उवाच ॥ <br>
इंद्रादयः सुराः पूर्वं संततं दैत्यपीडिताः ॥ 3.1.23.१० ॥ <br>
किं कुर्म इति संचित्य संभूय सममंत्रयन् ॥ <br>
बृहस्पतिं पुरस्कृत्य मंत्रयित्वा चिरं सुराः ॥ ११ ॥ <br>
तुरासाहं पुरोधाय धाम स्वायंभुवं ययुः ॥ <br>
ते ब्रह्माणं समासाद्य दृष्ट्वा स्तुत्वा च भक्तितः ॥ १२ ॥ <br>
ततो व्यजिज्ञपस्तस्मै स्वेषामागमकारणम् ॥ ॥ <br>
॥ सुरा ऊचुः ॥ ॥ <br>
भगवन्भारतीनाथ दैत्या ह्यस्मान्बलोत्कटाः ॥ १३ ॥ <br>
बाधंते सततं देव तत्र ब्रूहि प्रतिक्रियाम् ॥ <br>
इत्युक्तः स सुरैर्ब्रह्मा तानाह कृपया वचः ॥ १४ ॥ <br>
॥ ब्रह्मोवाच ॥ ॥ <br>
मा भैष्ट यूयं विबुधास्तत्रोपायं ब्रवीम्यहम् ॥ <br>
माहेश्वरं महायज्ञमसुराणां विनाशनम् ॥ ॥ १५ ॥ <br>
प्रारभध्वं सुरा यूयं मुनिभिस्तत्त्वदर्शिभिः ॥ <br>
अयं च दैवतैः सर्वैर्विधिलोभं विना कृतः ॥ १६ ॥ <br>
माहेश्वरो महायज्ञः क्रियतां गंधमादने ॥ <br>
यदि ह्यन्यत्र तं यज्ञं कुर्युस्तद्विबुधर्षभाः ॥ १७ ॥ <br>
यज्ञविघ्नं तदा कुर्युर्दुरात्मानः सुरद्विषः ॥ <br>
क्रियते यद्ययं यज्ञो गंधमादनपर्वते ॥ १८ ॥ <br>
सुदर्शनप्रसादेन नैव विघ्नो भवेत्तदा ॥ <br>
अहिर्बुध्न्याभिधानस्य महर्षेर्गंधमादने ॥ १९ ॥ <br>
अनुग्रहाय तत्तीर्थे सन्निधत्ते सुदर्शनम् ॥ <br>
अतः कुरुध्वं भो यूयं तं यज्ञं गंधमादने ॥ 3.1.23.२० ॥<br>
नातिदूरे चक्रतीर्थादसुराणां विनाशकम् ॥ <br>
ततस्ते ब्रह्मवचसा सहसा गंधमादनम्॥ २१ ॥ <br>
बृहस्पतिं पुरस्कृत्य जग्मुर्यज्ञचिकीर्षया॥ <br>
ते प्रणम्य महात्मानमहिर्बुध्न्यं मुनीश्वरम् ॥२२॥ <br>
अकल्पयन्यज्ञवाटन्नातिदूरे तदाश्रमात् ॥ <br>
यज्ञकर्मसु निष्णातैः सहितास्ते तपोधनैः ॥ २३ ॥ <br>
इष्टिमारेभिरे देवा असुराणां विनाशिनीम् ॥ <br>
तस्मिन्कर्मणि होतासीत्स्वयमेव बृहस्पतिः ॥ २४ ॥ <br>
बभूव मैत्रावरुणो जयंतः पाकशासनिः ॥ <br>
अच्छावाको बभूवात्र वसूनामष्टमो वसुः ॥ २५ ॥ <br>
ग्रावस्तुदभवत्तत्र शक्तिपुत्रः पराशरः ॥ <br>
अष्टावक्रो महातेजा अध्वर्युधुरमूढवान्॥  ॥ २६ ॥ <br>
तत्र प्रतिप्रस्थाताभूद्विश्वामित्रो महामुनिः ॥ <br>
<a rel="nofollow" class="external text" href="http://puranastudy.freevar.com/pur_index16/neshta.htm">नेष्टा </a>बभूव वरुण उन्नेता च धनेश्वरः ॥ २७ ॥ <br>
ब्रह्मा बभूव सविता यज्ञस्यार्धधुरं वहन् ॥ <br>
बभूव ब्राह्मणाच्छंसी वसिष्ठो ब्रह्मणोत्तमः ॥ २८ ॥ <br>
आग्नीध्रोऽभूच्छुनःशेपः पोता जातश्च पावकः ॥ <br>
उद्गाता वायुरभवत्प्रस्तोता च परेतराट् ॥ ॥ २९ ॥ <br>
प्रतिहर्ता तु तत्रासीदगस्त्यः कुंभसंभवः ॥ <br>
सुब्रह्मण्यो मधुच्छंदा विश्वामित्रात्मजो महान्॥ 3.1.23.३० ॥ <br>
यजमानः स्वयमभूद्देवराजः पुरंदरः॥ <br>
उपद्रष्टा बभूवात्र व्यासपुत्रः शुको मुनिः ॥ ३१ ॥ <br>
ततस्ते ऋत्विजः सर्वे देवराजं पुरंदरम् ॥ <br>
विधिवद्दीक्षयांचक्रुस्तत्र माहेश्वरे क्रतौ ॥३२॥ <br>
प्रावर्तत महायज्ञ एवं वै गंधमादने ॥ <br>
सुदर्शनप्रभावेन दुःसहेनातिपीडिताः ॥ ३३ ॥ <br>
नाविंदन्नसुरास्तत्र रंध्रं यज्ञे प्रवर्तिते ॥ <br>
एवन्निरंतरायोऽसौ प्रावर्तत महा क्रतुः ॥ ३४ ॥ <br>
भक्षयंश्च हरिस्तत्र जज्वाल हुतवाहनः ॥ <br>
विधिवत्कर्मजालानि कृत्वाध्वर्युरसंभ्रमात् ॥ ३५ ॥ <br>
मंत्रपूतं पुरोडाशं जुहवामास पावके ॥ <br>
हुतशेषं पुरोडाशं विभज्याध्वर्युरादरात् ॥ ३६ ॥ <br>
ऋत्विग्भ्यो होतृमुख्येभ्यः प्रददौ पापनाशनम् ॥ <br>
सवित्रे ब्रह्मणे चैकमत्युग्रतरतेजसम् ॥ ॥ ३७ ॥ <br>
ददौ तत्र पुरोडाशभागं प्राशित्रनामकम् ॥ <br>
प्रतिजग्राह पाणिभ्यां प्राशित्रं सविता तदा ॥ ३८ ॥ <br>
सवित्रा स्पृष्टमात्रं सत्तत्प्राशित्रं दुरासदम् ॥ <br>
तस्य पाणी प्रचिच्छेद पश्यतां सर्वऋत्विजाम् ॥ ३९ ॥ <br>
ततः संछिन्नपाणिः स प्राशित्रेणोग्रतेजसा ॥ <br>
किमेतदिति संत्रस्तो विषण्णवदनोऽभवत् ॥ 3.1.23.४० ॥ <br>
सविता ऋत्विजः सर्वान्समाहूयेदमब्रवीत् ॥ <br>
सवितोवाच ॥ <br>
पुरोडाशस्य भागोऽयं मम प्राशित्रनामकः ॥ ४१ ॥ <br>
दत्तश्चिच्छेद मत्पाणी मिषत्स्वेव भवत्स्वपि ॥ <br>
अतो भवंतः संभूय सर्व एव हि ऋत्विजः ॥ ४२ ॥ <br>
कल्पयंतामिमौ पाणी नोचेद्यज्ञं निहन्म्यमुम् ॥ <br>
सवितुर्वाक्यमाकर्ण्य ते सर्वे समचिंतयन् ॥ ४३ ॥ <br>
तत्र मध्ये मुनींद्राणां देवानां चैव सर्वशः ॥ <br>
अष्टावक्रो महातेजा ऋत्विजस्तानभाषत ॥ ४४ ॥ <br>
॥ अष्टावक्र उवाच ॥ ॥ <br>
शृणुध्वमृत्विजः सर्वे मम वाक्यं समाहिताः ॥ <br>
मयि जीवति विप्रेंद्रा विरिंचानां शतं गतम् ॥ ४५ ॥<br>
जायंते च म्रियंते च चतुराननकोटयः ॥ <br>
पश्यन्नेव च तान्सर्वानहं प्राणानधारयम् ॥ ४६ ॥ <br>
तत्र लोकेश्वराभिख्ये वर्तमाने प्रजापतौ ॥ <br>
विप्रो हरिहरोनाम निवसञ्छयामलापुरे ॥ ४७ ॥ <br>
व्याधेनारण्यवासेन केल्यर्थं लक्ष्यवेधिना ॥ <br>
छिन्नपादोऽभवद्बाणैर्लक्ष्य मध्यं समागतः ॥ ४८ ॥ <br>
स गंधमादनं प्राप्य मुनिभिः प्रेरितस्तदा ॥ <br>
स्नात्वा च मुनितीर्थेऽस्मिन्प्राप्तवांश्चरणौ पुरा ॥ ४९ ॥ <br>
तदा पुण्यमिदं तीर्थं मुनितीर्थमितीरितम् ॥ <br>
इदानीं चक्रतीर्थाख्यं चक्रनाम त्वविंदत ॥ 3.1.23.५० ॥ <br>
तदत्र क्रियतां स्नानं प्राशित्रच्छिन्नपाणिना ॥ <br>
मुनितीर्थे सवित्रापि युष्माकं यदि रोचते ॥ ५१ ॥ <br>
ऋत्विजः कथितास्त्वेवमष्टावक्रमहर्षिणा ॥ <br>
सवितारमभाषंत सर्व एव प्रहर्षिताः ॥ ५२ ॥ <br>
सवितः स्नाहि तीर्थेऽ स्मिंस्तव पाणी भविष्यतः ॥ <br>
अष्टावक्रो यथा प्राह तथा कुरु समाहितः ॥ ५३ ॥ <br>
ततः स सविता गत्वा चक्रतीर्थं महत्तरम् ॥ <br>
सस्नौ पाण्योरवाप्त्यर्थमिष्टदायिनि तत्र सः ॥ ५४ ॥ <br>
उत्तिष्ठन्नेव स तदा तत्र स्नात्वा सभक्तिकम् ॥ <br>
युक्तो हिरण्मयाभ्यां तु पाणिभ्यां समदृश्यत ॥ ५५ ॥ <br>
हिरण्यपाणिं तं दृष्ट्वा जहृषुः सर्वऋत्विजः ॥ <br>
ततः समाप्य तं यज्ञं दैत्यसंघान्विजित्य च ॥ ५६ ॥ <br>
इंद्रादयः सुराः सर्वे सुखिताः स्वर्गमाययुः ॥ <br>
तस्मादेतत्समागत्य तीर्थं सर्वैश्च मानवैः ॥ ५७ ॥ <br>
सेवनीयं प्रयत्नेन स्वस्वाभीष्टस्य सिद्धये ॥ <br>
अंधैश्च कुणिभिर्मूकैर्बधिरैः कुब्जकैरपि ॥ ५८ ॥। <br>
खंजैः पंगुभिरप्येतदंगहीनैस्तथापरैः ॥ <br>
संछिन्नपाणिचरणैः संछिन्नान्यांगसंचयैः ॥ ५९ ॥ <br>
मनुष्यैश्च तथान्यैश्च विकलांगस्य पूर्तये ॥ <br>
सेवनीयमिदं तीर्थं सर्वाभीष्टप्रदायकम् ॥ 3.1.23.६० ॥ <br>
एवं वः कथितं विप्राश्चक्रतीर्थस्य वैभवम् ॥ <br>
यत्र स्नात्वा पुरा छिन्नौ पाणी प्राप प्रभाकरः ॥ ६१ ॥ <br>
यः पठेदिममध्यायं शृणुयाद्वा समाहितः ॥ <br>
अंगानि विकलान्यस्य पूर्णानि स्युर्न संशयः ॥ ६२ ॥ <br>
मोक्षकामस्य मर्त्यस्य मुक्तिः स्यान्नात्र संशयः ॥ ६३ ॥। <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये चक्रतीर्थप्रशंसायामादित्यहिरण्मयपाण्यवाप्तिवर्णनंनाम त्रयोविंशोऽध्यायः ॥ २३ ॥ ॥ छ ॥ <br>
<br>
<br>
</span>
