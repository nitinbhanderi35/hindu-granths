<span style="font-size: 14pt; line-height: 200%">।। श्रीसूत उवाच ।। <br>
भूयोऽप्यहं प्रवक्ष्यामि धनुष्कोटेस्तु वैभवम् ।। <br>
अत्यद्भुततरं गुह्यं सर्वलोकैकपावनम् ।। १ ।। <br>
पुरा परावसुर्नाम ब्राह्मणो वेदवित्तमः ।। <br>
अज्ञानात्पितरं हत्वा ब्रह्महत्यामवाप्तवान् ।। <br>
सोऽपि स्नात्वा धनुष्कोटौ तद्दोषा न्मुमुचे क्षणात् ।। २ ।। <br>
।। ऋषय ऊचुः ।। ।। <br>
पितरं हतवान्पूर्वं कथं सूत परावसुः ।। ३ ।। <br>
कथं वा धनुषः कोटौ मुक्तिस्तस्याप्यभून्मुने ।। <br>
एतन्नः श्रद्दधानानां विस्तराद्वक्तुमर्हसि ।। ४ ।। <br>
।। श्रीसूत उवाच ।। ।। <br>
आसीद्राजा बृहद्द्युम्नश्चक्रवर्ती महाबलः ।। <br>
धर्मेण पालयामास सागरांतां वसुन्धराम् ।। ५ ।।<br>
अयजत्सत्रयागेन देवानिंद्रपुरोगमान् ।। <br>
याजकस्तस्य रैभ्योऽभूद्विद्वान्परमधार्मिकः ।। ६ ।। <br>
आस्तां पुत्रावुभौ तस्याप्यर्वावसु परावसू ।। <br>
षडंगवेदविदुषौ श्रौतस्मार्तेषु कोविदौ ।।७ ।। <br>
काणादे जैमिनीये च सांख्ये वैयासिके तथा ।। <br>
गौतमे योगशास्त्रे च पाणिनीये च कोवि दौ ।।८।। <br>
मन्वादिस्मृतिनिष्णातौ सर्वशास्त्रविशारदौ ।। <br>
सत्रयागे सहायार्थं बृहद्द्युम्नेन याचितौ ।।९।। <br>
भ्रातरौ समनुज्ञातौ पित्रा रैभ्येण जग्मतुः ।। <br>
बृहद्द्युम्नस्य सत्रं तावश्विनाविव रूपिणौ ।।3.1.33.१०।। <br>
अतिष्ठदाश्रमे रैभ्यः स्नुषया ज्येष्ठया सह ।। <br>
तौ गत्वा भ्रातरौ तत्र राज्ञः सत्रमनुत्तमम्।।११।। <br>
याज यामासतुः सत्रे बृहद्द्युम्नं महीपतिम् ।। <br>
नाभवत्स्खलनं भ्रात्रोः सत्रे सांगेषु कर्मसु ।। १२ ।। <br>
सत्रे संतन्यमानेऽस्मिन्बृहद्द्युम्नस्य भूपतेः ।। <br>
मुनयो भ्यागमन्सर्वे राज्ञाहूता निरीक्षितुम् ।।१३।। <br>
वसिष्ठो गौतमश्चात्रिर्जाबालिरथ कश्यपः ।। <br>
क्रतुर्दक्षः पुलस्त्यश्च पुलहो नारदो मुनिः ।। १४ ।। <br>
मार्कंडेयः शतानंदो विश्वामित्रः पराशरः ।। <br>
भृगुः कुत्सोऽथ वाल्मीकिर्व्यासधौम्यादयोऽपरे ।। १५ ।। <br>
शिष्यैः प्रशिष्यैर्बहुभिरसंख्यातैः समावृताः ।। <br>
तानागतान्समालोक्य बृहद्द्युम्नो महीपतिः ।। १६ ।। <br>
अर्घ्यादिना मुनीन्सर्वान्पूजयामास सादरम् ।। <br>
नाना दिग्भ्यः समायाताश्चतुरंगबलैर्युताः ।। १७ ।। <br>
उपदासहिता भूपास्सत्रं वीक्षितुमादरात् ।। <br>
वैश्याः शूद्रास्तथा वर्णाश्चत्वरोऽपि समागताः ।। १८ ।। <br>
वर्णिनोऽथ गृहस्थाश्च वानप्रस्थाश्च भिक्षवः ।। <br>
सत्रं निरीक्षितुं तस्य बृहद्द्युम्नस्य चाययुः ।। १९ ।। <br>
तान्सर्वान्पूजयामास यथार्हं राजसत्तमः ।। <br>
ददौ चान्नानि सर्वेभ्यो घृतसूपादिकांस्तथा ।। 3.1.33.२० ।। <br>
वस्त्राणि च सुवर्णानि हाररत्नान्यनेकशः ।। <br>
एवं सत्कारयामास राजा सत्रे समागतान् ।। २१ ।। <br>
रैभ्यपुत्रो तदा विप्रा अर्वावसुपरावसू ।।<br>
अध्वरादीनि कर्माणि चक्रतुः स्खलितं विना ।। २२ ।। <br>
तद्दृष्ट्वा मुनयस्सर्वे कौशलं रैभ्यपुत्रयौः ।। <br>
श्लाघंते सशिरःकम्पं वसिष्ठप्रमुखास्तदा ।। २३ ।। <br>
कर्माणि कानि चित्तत्र कारयित्वा परावसुः ।। <br>
तृतीयसवनस्यांते गृहकृत्यं निरीक्षितुम् ।। २४ ।। <br>
प्रययौ स्वाश्रमं सायं विनैवार्वावसुं द्विजाः ।। <br>
तस्मिन्नवसरे रैभ्यं कृष्णाजिनसमावृतम् ।। २५ ।। <br>
वने चरंतं पितरं दृष्ट्वा स मृगशंकया ।। <br>
निद्राकलुषितो रात्रावंधे तमसि संकुले ।। २६ ।। <br>
आत्मानं हंतुमायाति मृगोऽयमिति चिंतयन् ।। <br>
जघान पितरं सोऽयं महारण्ये परावसुः ।। २७ ।। <br>
रिरक्षुणा शरीरं स्वं तेनाकामनया पिता ।। <br>
रजन्यां हिंसितो विप्रा महापातककारिणा ।। २८ ।। <br>
अंतिकं स समागत्य व्यलोकयत तं हतम् ।। <br>
ज्ञात्वा स्वपितरं रात्रौ शुशोच व्यथितेंद्रियः ।। ।। २९ ।। <br>
प्रेतकार्यं ततः कृत्वा पितुः सर्वं परावसुः ।। <br>
भूयोपि नृपतेः सत्रं परावसुरुपाययौ ।। 3.1.33.३० ।। <br>
स्वचेष्टितं तु तत्सर्वमनुजाय ततोऽब्रवीत् ।।<br>
मृतं स्वपितरं श्रुत्वा सोऽपि शोकाकुलोऽभवत् ।। ३१ ।। <br>
ज्येष्ठोऽनुजं ततः प्राह वचनं द्विजसत्तमाः ।। <br>
महत्सत्रं समारब्धं बृहद्द्युम्नस्य भूपतेः ।।  ।। ३२ ।। <br>
वोढुत्वशक्तिर्नास्त्यस्य कर्मणो बालकस्य ते ।। <br>
जनकश्च हतो रात्रौ मयापि मृगशंकया ।। ३३ ।। <br>
प्रायश्चित्तं च कर्त्तव्यं ब्रह्महत्या विशुद्धये ।। <br>
मदर्थं व्रतचर्यां त्वं चर तात कनिष्ठक ।। ३४ ।। <br>
एकाकी धुरमुद्वोढुं शक्तोऽहं सत्रकर्मणः ।। <br>
अर्वावसुरिति प्रोक्तो ज्येष्ठेन स तमभ्य धात् ।। ३५ ।। <br>
तथा भवत्वहं ज्येष्ठ चरिष्ये व्रतमुत्तमम् ।। <br>
ब्रह्महत्याविशुद्ध्यर्थं त्वं सत्रधुरमावह ।। ३६ ।। <br>
इत्युक्त्वा सोनुऽजो ज्येष्ठं तस्मात्सत्राद्वि निर्ययौ ।। <br>
कारयामास कर्माणि ज्येष्ठस्तस्मिन्गते कतौ ।। ३७ ।। <br>
द्वादशाब्दं कनिष्ठोपि ब्रह्महत्याव्रतं द्विजाः ।। <br>
चरित्वा सत्रयागेऽस्मिन्नाजगाम पुनर्मुदा ।। ३८ ।। <br>
तं दृष्ट्वा भ्रातरं ज्येष्ठो बृहद्द्युम्नमुवाच ह ।। <br>
अयं ते ब्रह्महा सत्रमर्वावसुरुपागतः ।। ३९ ।। <br>
एनमुत्सारयाशु त्वमस्मात्सत्रान्नृपो त्तम ।। <br>
अन्यथा सत्रयागस्य फलहानिर्भविष्यति ।। 3.1.33.४० ।। <br>
इतीरितः स स्वप्रेष्यैर्यागात्तमुदवासयत् ।। <br>
उद्वास्यमानो राजानमर्वावसुरथाब्रवीत् ।। ।। ४१ ।। <br>
न मया ब्रह्महत्येयं बृहद्द्युम्न कृतानघ ।। <br>
किन्तु ज्येष्ठेन मे सा हि ब्रह्महत्या कृता विभो ।। ४२ ।। <br>
ब्रह्महत्याव्रतं चीर्णं तदर्थं च मया धुना ।। <br>
एवमुक्तोपि राजासौ वचसा स परावसोः ।। ४३ ।। <br>
अर्वावसुं निजात्सत्रादुदवासयदाशु वै ।। <br>
धिक्कृतो ब्राह्मणैश्चायं ययौ तूष्णीं वनं तदा ।। ४४ ।। <br>
मुनिवृन्दसमाकीर्णं तपोवनमुपेत्य सः ।। <br>
अर्वावसुस्तपश्चक्रे देवैरपि सुदुष्करम् ।। ४५ ।। <br>
तपः कुर्वंस्तथादित्यमुपतस्थे समा हितः ।। <br>
मूर्तिमांस्तपसा तस्य महताऽदुष्टधीः स्वयम् ।। ४६ ।। <br>
आविरासीत्स्वया दीप्त्या भासयञ्जगतीतलम् ।।<br>
कर्मसाक्षी जगच्चक्षुर्भास्करो देवताग्रणीः ।। ४७ ।। <br>
आविर्बभूवुर्देवाश्च पुरस्कृत्य शचीपतिम् ।। <br>
इन्द्रादयस्ततो देवाः प्रोचुरर्वावसुं द्विजाः ।।४८।। <br>
अर्वावसो त्वं प्रवरस्तपसा ब्रह्म चर्यतः ।। <br>
आचारेण श्रुतेनापि वेदशास्त्रादिशिक्षया ।। ४९ ।। <br>
निराकृतोवमानेन त्वं परावसुना बहु ।। <br>
तथापि क्षमया युक्तो न कुप्यति भवान्यतः ।। 3.1.33.५० ।। <br>
यस्माज्ज्येष्ठोऽवधीत्तातं न हिंसीस्त्वं महामते ।। <br>
ब्रह्महत्याव्रतं यस्मात्तदर्थं चरितं त्वया ।। ५१ ।। <br>
अतः स्वीकुर्म हे त्वां तु पराकुर्मः परावसुम् ।। <br>
उक्त्वैवं बलभिन्मुख्याः सर्वे च त्रिदिवालयाः ।। ५२ ।। <br>
तं ते प्रवरयामासुर्निरासुश्च परावसुम् ।। <br>
पुनरिंद्रादयो देवाः पुरोधाय दिवाकरम् ।। ५३ ।। <br>
अर्वावसुं प्रोचुरिदं वरं त्वं वरयेति वै ।। <br>
स चापि प्रार्थयामास जनकस्योत्थितिं पुन. ।। ५४ ।। <br>
वधे चास्मरणं देवानात्मनो जनकस्य वै ।। <br>
तथास्त्विति सुराः प्रोचुः पुनरूचुरिदं वचः ।। ५५ ।। <br>
वरं चान्यं प्रदास्यामो वरय त्वं महामते ।। <br>
एवमुक्तः सुरैः सोयमर्वावसुरभाषत ।। ५६ ।। <br>
मम भ्रातुरदुष्टत्वं भवतु त्रिदशालयाः ।। <br>
अर्वावसोर्वचः श्रुत्वा त्रिदशाः पुनरब्रुवन् ।। ५७ ।। <br>
ब्राह्मणस्य पितुर्घातान्महान्दोषः परावसोः ।। <br>
न ह्यन्यकृतपापस्य परेणानुष्ठितेन वै ।।५८।। <br>
प्रायश्चित्तेन शांतिः स्यान्महापातकपंचके ।। <br>
पितुर्ब्राह्मणहंतुस्तु सुतरां नास्ति निष्कृतिः।।५९।।<br>
आत्मनानुष्ठितेनापि व्रतेन न हि दुष्कृतिः।। <br>
परावसोस्तव भ्रातुरतो नैवास्ति निष्कृतिः ।।3.1.33.६०।। <br>
अतोऽस्माभिरदुष्टत्वमस्मै दातुं न शक्यते ।। <br>
अर्वावसुः पुनःप्राह देवानिंद्रपुरोगमान्।।६१।। <br>
तथापि युष्मन्माहात्म्यात्प्रसादाद्भवतां तथा।। <br>
पितुर्ब्राह्मणहंतुर्मे भ्रातुस्त्रिदशसत्तमाः।।६२।। <br>
यथा स्यान्निष्कृतिर्ब्रूत तथैव कृपया युताः ।। <br>
एवमर्वावसोः श्रुत्वा वचस्ते त्रिदशालयाः ।। ६३ ।। <br>
ध्यात्वा तु सुचिरं कालं विनिश्चित्येदमबुवन् ।। <br>
उपायं ते प्रवक्ष्यामस्तत्पातकनिवारणम् ।।६४।। <br>
दक्षिणांबुनिधौ पुण्ये रामसेतौ विमुक्तिदे ।। <br>
धनुष्कोटिरिति ख्यातं तीर्थमस्ति विमुक्तिदम् ।। ६५ ।।<br>
ब्रह्महत्यासुरापानस्वर्णस्तेयविनाशनम्।। <br>
गुरुतल्पगसंसर्गदोषाणामपि नाशनम् ।। ६६ ।। <br>
अकामेनापि यः स्नायादपवर्गफलप्रदम् ।। <br>
दुःस्वप्ननाशनं धन्यं नरकक्लेशनाशनम् ।। ६७ ।। <br>
कैलासादिपदप्राप्तिकारणं परमार्थदम् ।। <br>
सर्वकाममिदं पुंसामृणदारिद्र्यनाशनम् ।। ६८ ।। <br>
धनुष्कोटिर्धनु ष्कोटिर्धनुष्कोटिरितीरणात् ।। <br>
स्वर्गापवर्गदं पुंसां महापुण्यफलप्रदम् ।। ६९ ।। <br>
तत्र गत्वा तव भ्राता स्नायाद्यदि परावसुः ।। <br>
तत्क्षणादेव ते ज्येष्ठो मुच्यते ब्रह्महत्यया ।। 3.1.33.७० ।। <br>
इदं रहस्यं सुमहत्प्रायश्चित्तमुदीरितम् ।। <br>
उक्त्वेत्यर्वावसुं देवाः प्रययुः स्वपुरीं प्रति ।। ७१ ।। <br>
तत अर्वावसुर्ज्येष्ठं समादाय परावसुम् ।। <br>
रामचन्द्रधनुष्कोटिं प्रययौ मुक्तिदायिनीम् ।। ७२ ।। <br>
सेतौ संकल्पमुक्त्वा तु नियमेन परावसुः ।। <br>
सह भ्रात्रा धनुष्कोटौ सस्नौ पातकशुद्धये ।। ७३ ।। <br>
स्नात्वोत्थितं धनुष्कोटौ तं प्रोवाचाशरीरिणी ।। <br>
परावसो विनष्टा ते पितुर्ब्राह्मणघातजा ।। ७४ ।। <br>
ब्रह्महत्या महा घोरा नरकक्लेशकारिणी ।।<br>
इत्युक्त्वा विररामाथ सापि वागशरीरिणी ।। ७५ ।। <br>
परावसुस्तदा विप्राः कनिष्ठेन समन्वितः ।। <br>
रामचन्द्रधनुष्कोटिं प्रणम्य च सभक्तिकम् ।। ७६ ।। <br>
रामनाथं महादेवं नत्वा भक्तिपुरःसरम् ।। <br>
विमुक्तपातको विप्राः प्रययौ पितुराश्रमम् ।। ७७ ।। <br>
मृत्वोत्थितस्तदा रैभ्यो दृष्ट्वा पुत्रौ समागतौ ।। <br>
संतुष्टहृदयो ह्यास्ते पुत्राभ्यां स्वाश्रमे तदा ।। ७८ ।। <br>
रामचन्द्रधनुष्कोटौ स्नानेन हतपातकम् ।। <br>
एनं परावसुं सर्वे स्वीचक्रुर्मुनयस्तदा ।। ७९ ।। <br>
एवं परावसोरुक्तं ब्रह्महत्याविमोक्षणम् ।। <br>
स्नानमात्राद्धनुष्कोटौ युष्माकं मुनिपुंगवाः ।। 3.1.33.८० ।। <br>
सुरा पानादयो विप्रा नश्यंत्येवात्र मज्जनात् ।। <br>
सत्यंसत्यं पुनः सत्यमुद्धृत्य भुजमुच्यते ।। ९१ ।। <br>
महापातकसंघाश्च नश्येयुर्मज्जनादिह ।। <br>
य इमं पठतेऽध्यायं ब्रह्महत्याविमोक्षणम् ।। ८२ ।। <br>
ब्रह्महत्या विनश्येत तत्क्षणान्नास्ति संशयः ।। <br>
सुरापानादयोऽप्यस्य शांतिं गच्छेयुरंजसा ।। ८३ ।।<br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये धनुष्कोटिप्रशंसायां परावसोर्ब्रह्महत्याविमो क्षणंनाम त्रयस्त्रिंशोऽध्यायः ।। ३३ ।। <br>
<br>
<br>
</span>
