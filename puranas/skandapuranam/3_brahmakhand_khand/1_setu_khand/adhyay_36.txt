<span style="font-size: 14pt; line-height: 200%">।। श्रीसूत उवाच ।। ।। <br>
धनुष्कोटेस्तु माहात्म्यं भूयोऽपि प्रब्रवीम्यहम् ।। <br>
दुराचाराभिधो यत्र स्नात्वा मुक्तो भवद्द्विजाः।। ।। १ ।। <br>
।। मुनय ऊचुः ।। ।। <br>
दुराचाराभिधः कोऽसौ सूत तत्त्वार्थकोविद ।। <br>
किंच पापं कृतं तेन दुराचारेण वै मुने ।। २ ।। <br>
कथं वा पातका न्मुक्तो धनुष्कोटौ निमज्जनात् ।। <br>
एतच्छुश्रूषमाणानां विस्तराद्वद नो मुने ।। ३ ।। <br>
।। श्रीसूत उवाच ।। ।। <br>
मुनयः श्रूयतां तस्य दुराचारस्य पातकम् ।। <br>
स्नानेन धनुषः कोटौ यथा मुक्तश्च पातकात् ।। ४ ।। <br>
दुराचाराभिधो विप्रो गौतमीतीरमाश्रितः ।। <br>
कश्चिदस्ति द्विजाः पापी क्रूरकर्मरतः सदा ।। ५ ।। <br>
ब्रह्मघ्नैश्च सुरापैश्च स्तेयिभिर्गुरुतल्पगैः ।। <br>
तदा संसर्गदुष्टोऽसौ तैः साकं न्यवसद्विजाः ।।६।। <br>
महापातकिसंसर्गं दोषेणास्य द्विजस्य वै ।। <br>
ब्राह्मण्यं सकलं नष्टं निःशेषेण द्विजोत्तमाः ।। ७ ।। <br>
महापातकिभिः सार्द्धं दिनमेकं तु यो द्विजः ।। <br>
निवसेत्सादरं तस्य तत्क्षणाद्वै द्विजन्मनः ।। । ८ ।। <br>
ब्राह्मणस्य तुरीयांशो नश्यत्येव न संशयः ।। <br>
द्विदिनं सेवनात्स्पर्शाद्दर्शनाच्छयनात्तथा ।। ९ ।। <br>
भोजनात्सह पंक्तौ च महापातकिभिर्द्विजाः ।। <br>
द्वितीयभागो नश्येत ब्राह्मणस्य न संशयः ।। 3.1.36.१० ।। <br>
त्रिदिनाच्च तृतीयांशो नश्यत्येव न संशयः ।। <br>
चतुर्दिनाच्चतुर्थांशो विलयं याति हि ध्रुवम् ।। ११ ।।<br>
अतः परं तु तैः साकं शयनासनभोजनैः ।। <br>
तत्तुल्यपातकी भूयान्महापातकसंभवात् ।। १२ ।। <br>
तेन ब्राह्मण्यहीनोऽयं दुराचाराभिधो द्विजाः ।। <br>
ग्रस्तोऽभवद्भीषणेन वेतालेन बलीयसा ।।१३।। <br>
असौ परवशस्तेन वेतालेनातिपीडितः ।। <br>
देशाद्देशं भ्रमन्विप्रा वनाच्चैव वनांतरम् ।।१४।। <br>
पूर्वपुण्यविपाकेन दैवयोगेन स द्विजः ।। <br>
रामचंद्रधनुष्कोटिं महापातकनाशनीम् ।। १५ ।। <br>
अनुद्रुतः पिशाचेन तेनाविष्टो ययौ द्विजाः ।। <br>
न्यमज्जयत्स वेतालो धनुष्कोटिजले त्वमुम् ।। १६ ।। <br>
धनुष्कोटिजले सोऽयं वेतालेन प्रवेशितः ।। <br>
उदतिष्ठत्क्षणादेव वेतालेन विमोचितः ।। १७ ।। <br>
उत्थितोऽसौ द्विजो विप्रा धनुष्कोटिजलात्तदा ।। <br>
स्वस्थो व्यचिंतयत्कोऽयं देशो जलधितीरतः ।। १८ ।। <br>
कथं मयागतमिह गौतमीतीरवासिना ।। <br>
इति चिंताकुलः सोऽयं धनुष्कोटिनिवासिनम् ।। १९ ।। <br>
दत्तात्रेयं महात्मानं योगिप्रवरमुत्तमम् ।। <br>
समागम्य प्रणम्यासौ दुराचारोऽभ्यभाषत ।। 3.1.36.२० ।। <br>
न जाने भगवन्देशः कतमोऽयं वदाधुना ।। <br>
गौतमीतीरनिलयो दुराचाराभिधो ह्यहम् ।। २१ ।। <br>
कृपया ब्रूहि मे ब्रह्मन्मयात्र कथमागतम्।। <br>
इति पृष्टो मुनिस्तेन दुराचारेण सुव्रतः ।। २२ ।। <br>
ध्यात्वा मुहूर्तमवदद्दुराचारं घृणानिधिः ।। <br>
महापातकिसंसर्गे दुराचार कृते पुरा ।। २३ ।। <br>
ब्राह्मण्यं नष्टमभवद्वेतालस्त्वां ततोऽग्रहीत् ।। <br>
तेनाविष्टस्त्वमायातो विवशोऽत्र विमूढधीः ।। २४ ।। <br>
न्यमज्जयत्त्वां वेतालो धनुष्कोटिजलेऽत्र तु ।। <br>
तत्र मज्जनमात्रेण विमुक्तः पातकाद्भवान् ।। २५ ।। <br>
धनुष्कोटौ तु ये स्नानं पुण्ये कुर्वंति मानवाः ।। <br>
तेषां नश्यंति वै सत्यं पंचपातकसंचयाः ।। २६ ।। <br>
रामचंद्रधनुष्कोटावत्र मज्जनमात्रतः ।। <br>
महापातकिसंसर्गदोषस्ते विलयं ययौ ।। २७ ।। <br>
तन्नाशादेव वेतालस्त्वां मुक्त्वा विलयं गतः ।। <br>
त्वामग्रहीद्यो वेतालः पुरायं ब्राह्मणोऽभवत् ।। २८ ।। <br>
सोऽयं भाद्रपदे मासे कृष्णपक्षे महालयम् ।। <br>
पार्वणेन विधानेन पितॄणां नाकरोन्मुदा ।। २९ ।। <br>
तेन स्वपितृभिः शप्तो वेतालत्वमगादयम् ।। <br>
सोपि चास्य धनुष्कोटेरवलोकनमात्रतः ।। 3.1.36.३० ।। <br>
वेतालत्वं विहायेह विष्णुलोकम वाप्तवान् ।। <br>
अतो भाद्रपदे मासे कृष्णपक्षे महालयम् ।। ३१ ।। <br>
उद्दिश्य स्वपितॄन्ये तु न कुर्वन्त्यतिलोभतः ।। <br>
महालोभयुतास्तेऽद्धा वेतालाः स्युर्न संशयः ।। ३२ ।। <br>
तस्माद्भाद्रपदे मासे कृष्णपक्षे महालयम् ।। <br>
पितॄनुद्दिश्य शक्त्या ये ब्राह्मणान्वेदपारगान् ।। ३३ ।। <br>
भोजयेयुर्महान्नेन न ते विंदंति दुर्गतिम् ।। <br>
यस्तु भाद्रपदे मासे कृष्णपक्षे महालयम् ।। ३४ ।। <br>
स्वशक्त्यनुगुणं विप्रमेकं द्वौ त्रीनकिंचनः ।। <br>
भोजयेन्नहि दौर्गत्यं भवेदस्य कदाचन ।। ३५ ।। <br>
अयं भाद्रपदे मासे पितॄणामनुपासनात् ।। <br>
ययौ वेतालतां विप्रो यस्त्वां जग्राह पापिनम् ।। ३६ ।। <br>
कालो भाद्रपदमासमारभ्य वृश्चिकावधि ।। <br>
महालयस्य कथितो मुनिभिस्तत्त्वदर्शिभिः ।। ३७ ।। <br>
मासो भाद्रपदः कालस्तत्रापि हि विशिष्यते ।। <br>
कृष्ण पक्षो विशिष्टः स्याद्दुराचारक तत्र वै ।। ३८ ।। <br>
तस्मिञ्छुभे कृष्णपक्षे प्रथमायां तथा तिथौ ।। <br>
श्राद्धं महालयं कुर्याद्यो नरो भक्तिपूर्वकम्।। ३९ ।। <br>
तस्य प्रीणाति भगवान्पावकः सर्वपावनः ।। <br>
स वह्निलोकमाप्नोति वह्निना सह मोदते ।। 3.1.36.४० ।। <br>
तस्मै च ज्वलनो देवः सर्वैश्वर्यं ददात्यपि ।। <br>
प्रथमायां तिथौ मर्त्यो यो न कुर्यान्महालयम्।। ४१ ।। <br>
वह्निर्गृहं दहेत्तस्य श्रियं क्षेत्रादिकं तथा ।। <br>
वेदज्ञे ब्राह्मणे भुक्ते प्रथमायां महालये ।। ४२ ।। <br>
दश कल्पसहस्राणि पितरो यांति तृप्तताम् ।। <br>
द्वितीयायां तु यो भक्त्या कुर्याच्छ्राद्धं महालयम् ।। ४३ ।। <br>
तस्य प्रीणाति भगवान्भवानीपतिरीश्वरः ।। <br>
स कैलासमवाप्नोति शिवेन सह मोदते।। ४४ ।। <br>
विपुलां संपदं तस्मै प्रीतो दद्यान्महेश्वरः ।। <br>
द्वितीयायां तिथौ मर्त्यो यो न कुर्यान्महालयम् ।। ४५ ।। <br>
तस्य वै कुपितः शंभुर्नाशयेद्ब्रह्मवर्चसम् ।। <br>
रौरवं कालसूत्राख्यं नरकं चास्य दास्यति ।। ४६।। <br>
वेदज्ञे ब्राह्मणे भुक्ते द्वितीयायां महालये ।। <br>
विंशत्कल्प सहस्राणि पितरो यांति तृप्तताम्।। ४७ ।। <br>
अनुग्रहात्पितॄणां च संततिश्चास्य वर्द्धते ।। <br>
तृतीयायां नरो भक्त्या कुर्याच्छ्राद्धं महालयम् ।। ४८ ।। <br>
तस्य प्रीणाति भगवाँल्लोकपालो धनाधिपः ।। <br>
महापद्मादिनिधयो वर्तंते तस्य वै वशे ।। ४९ ।। <br>
तस्यानुगास्त्रयो देवा ब्रह्मविष्णुमहेश्वराः ।। <br>
तृतीयायां तिथौ मर्त्यो यो न कुर्यान्महालयम् ।। 3.1.36.५० ।। <br>
धनदो भगवांस्तस्य संपदं हरति क्षणात् ।। <br>
दारिद्यं च ददात्यस्मै बहुदुःखसमाकुलम् ।। ।। ५१ ।। <br>
तृतीयायां तिथौ मर्त्यो यः करोति महालयम् ।। <br>
तृप्यंति पितरस्तस्य त्रिंशत्कल्पसहस्रकम् ।। ५२ ।। <br>
चतुर्थ्यां तु नरो भक्त्या श्राद्धं कुर्यान्महालयम् ।। <br>
तस्य प्रीणाति भगवान्हेरंबः पार्वतीसुतः ।। ५३ ।। <br>
तस्य विघ्नाश्च नश्यंति गजवक्त्रप्रसादतः ।। <br>
चतुर्थ्यां तु तिथौ मर्त्यो यो न कुर्यान्महालयम् ।। ५४ ।। <br>
विघ्नेशो भगवांस्तस्य सदा विघ्नं करोति हि ।। <br>
चण्डकोलाहलाभिख्ये नरके च पतत्यथ ।। ५५ ।। <br>
चतुर्थ्यां वै तिथौ मर्त्यो यः करोति महालयम् ।। <br>
पितरः कल्पसाहस्रं चत्वारिंशत्प्रहर्षिताः ।। ५६ ।। <br>
बहून्पुत्रान्प्रदास्यंति श्राद्धकर्तुर्निरंतरम् ।। <br>
पंचम्यां तु तिथौ भक्त्या यो न कुर्यान्महालयम् ।। ५७ ।। <br>
तस्य लक्ष्मीर्भगवती परित्यजति मंदिरम् ।। <br>
अलक्ष्मीः कलहाधारा तस्य प्रादुर्भवेद्गृहे ।। ५८ ।। <br>
पचम्यां तु तिथौ मर्त्यो यः करोति महालयम् ।। <br>
तस्य तृप्यंति पितरः पंचकल्पसहस्रके ।। ५९ ।। <br>
संततिं चाप्यविच्छिन्नामस्मै दास्यंति तर्पिताः ।। <br>
पार्वती च प्रसन्ना स्यान्महदैश्वर्यदायिनी ।। 3.1.36.६० ।। <br>
षष्ठ्यां तिथौ नरो भक्त्या श्राद्धं कुर्यान्महालयम् ।। <br>
तस्य प्रीणाति भगवान्षण्मुखः पार्वती सुतः ।। ६१ ।। <br>
तस्य पुत्राश्च पौत्राश्च षण्मुखस्य प्रसादतः ।। <br>
ग्रहैर्वालग्रहैश्चैव न बाध्यंते कदाचन ।। ६२ ।। <br>
षष्ठ्यां तिथौ नरो भक्त्या यो न कुर्यान्महालयम् ।। <br>
तस्य स्कन्दो महासेनो विमुखः स्यान्न संशयः ।। ६३ ।। <br>
गर्भान्निर्गतमात्रैव प्रजा तस्य विनश्यति ।। <br>
पूतनादिग्रहकुलैर्बाध्यते च  निरंतरम् ।। ६४ ।। <br>
वह्निज्वालाप्रवेशाख्ये नरके च पतत्यधः ।। <br>
षष्ठ्यां तिथौ यः श्रद्धावान्कुर्याच्छ्राद्धं महालयम् ।। ६५ ।। <br>
षष्टिकल्पसहस्रं तु पितरो यामति तृप्तताम् ।। <br>
पुत्रानपि प्रदास्यंति संपदं विपुलां तथा ।। ६६ ।। <br>
सप्तम्यां तु तिथौ मर्त्यः श्राद्धं कुर्यान्महालयम् ।। <br>
हिरण्यपाणिर्भगवानादित्यस्तस्य तुष्यति ।। ६७ ।। <br>
अरोगो दृढगात्रः स्याद्भास्करस्य प्रसादतः ।। <br>
हिरण्यपाणिर्भगवान्हिरण्यं पाणिना स्वयम्  ।। ६८ ।। <br>
महालयश्राद्धकर्त्रे ददाति प्रीतमानसः ।। <br>
सप्तम्यां तु तिथौ भक्त्या यो न कुर्यान्महालयम् ।। ६९ ।। <br>
व्याधिभिः क्षयरोगाद्यै बाध्यते स दिवानिशम् ।। <br>
तीक्ष्णधारास्त्रशय्याख्ये नरके च पतत्यधः ।। 3.1.36.७० ।। <br>
सप्तम्यां यो नरो भक्त्या श्राद्धं कुर्यान्महालयम् ।। <br>
सप्ततिं कल्पसाहस्रं प्रीणंति पितरोऽस्य वै ।। ७१ ।। <br>
संततिं चाप्यविच्छिन्नां दद्युः पितृगणाः सदा ।। <br>
अष्टम्यां तु तिथौ मर्त्यः श्राद्धं कुर्यान्महाल यम् ।। ७२ ।। <br>
मृत्युंजयः कृत्तिवासास्तस्य प्रीणाति शंकरः ।। <br>
करस्थं तस्य कैवल्यं शंकरस्य प्रसादतः ।। ७३ ।। <br>
महालयेन श्राद्धेन तुष्टे साक्षात्त्रि यंबके ।। <br>
चतुर्दशसु लोकेषु दुर्लभं तस्य किं भवेत् ।। ७४ ।। <br>
महालयं न कुर्याद्वै योऽष्टम्यां मूढचेतनः ।। <br>
संसारसागरे घोरे सदा मज्जति दुःखितः ।। ७५ ।। <br>
कदाचिदपि तस्येष्टं नैव सिद्ध्यति भूतले ।। <br>
वैतरिण्याख्यनरके पतत्याचंद्रतारकम् ।। ७६ ।। <br>
योऽष्टम्यां श्रद्धया श्राद्धं नरः कुर्यान्महालयम् ।। <br>
अशीतिकल्पसाहस्रं तृप्यंति पितरोऽस्य वै ।। ७७ ।। <br>
आशीर्भिर्वर्द्धयंत्येनं विघ्नश्चास्य व्यपोहति ।। <br>
संततिं चाप्यविच्छिन्नां दद्युः पितृगणाः सदा ।। ७८ ।। <br>
नवम्यां तु तिथौ मर्त्यः श्राद्धं कुर्यान्महालयम् ।। <br>
दुर्गादेवी भगवती तस्य प्रीणाति शांभवी ।। ७९ ।। <br>
क्षयापस्मारकुष्ठा दीन्क्षुद्रप्रेतपिशाचकान् ।। <br>
नाशयेत्तस्य सन्तुष्टा दुर्गा महिषमर्दिनी ।।3.1.36.८० ।। <br>
नवम्यां तु तिथौ मर्त्यो यो न कुर्यान्महालयम् ।। <br>
अपस्मारेण पीड्येत तथैव ब्रह्मरक्षसा ।। ८१ ।। <br>
अभिचारार्थकृत्याभिर्वाध्येत च निरन्तरम् ।। <br>
नवम्यां यस्तिथौ मर्त्यः श्राद्धं कुर्यान्महालयम्।। ८२ ।। <br>
नवतिं कल्पसाहस्रं तृप्यन्ति पितरोऽस्य वै ।। <br>
संततिं चाप्यविच्छिन्नां दद्युः पितृगणाः सदा ।। ८३ ।। <br>
दशम्यां तु तिथौ मर्त्यः श्राद्धं कुर्यान्महालयम् ।। <br>
तस्यामृतकलश्चन्द्रः षोडशात्मा प्रसीदति ।। ८४ ।।<br>
औषधीनामधीशेऽस्मिञ्छ्राद्धेनानेन तोषिते ।। <br>
व्रीह्यादीनि तु धान्यानि दद्युरोषधयः सदा।। ।। ८५ ।। <br>
यो न कुर्याद्दशम्यां तु महालयमनुत्तमम् ।। <br>
ओषध्यो निष्फलास्तस्य कृषिश्चाप्यस्य निष्फला ।। ८६ ।। <br>
दशम्यां यस्तिथौ मर्त्यः श्राद्धंकुर्यान्महालयम् ।। <br>
शतकल्पसहस्राणि तृप्यंति पितरोऽस्य वै ।। ८७ ।। <br>
संततिं चाप्यविच्छिन्नां दद्युः पितृगणाः सदा ।। <br>
एकादश्यां नरो भक्त्या श्राद्धं कुर्यान्महालयम् ।। ८८ ।।<br>
संहर्ता सर्वलोकस्य तस्य रुद्रः प्रसीदति ।। <br>
रुद्रस्य सर्वसंहर्तुः प्रसादेन जगत्पतेः ।। ८९ ।। <br>
शत्रून्पराजय त्येष श्राद्धकर्ता निरन्तरम् ।। <br>
ब्रह्महत्यायुतं चापि तस्य नश्यति तत्क्षणात् ।। 3.1.36.९० ।। <br>
अग्निष्टोमादियज्ञानां फलमाप्नोति पुष्कलम् ।। <br>
एकादश्यां नरो भक्त्या यो न कुर्यान्महालयम् ।। ९१ ।। <br>
तस्य वै विमुखो रुद्रो न प्रसीदति कर्हिचित् ।। <br>
सर्वतो वर्धमानाश्च बाधन्ते शत्रवो ह्यमुम् ।। ९२ ।। <br>
अग्निष्टोमादिका यज्ञाः कृताश्च बहुदक्षिणाः ।। <br>
निष्फला एव तस्य स्युर्भस्मनि न्यस्तहव्यवत् ।। ९३ ।। <br>
ब्रह्मवातकतुल्यः स्याच्छ्राद्धाकरणदोषतः ।। <br>
एकादश्यां तिथौ यस्तु श्राद्धं कुर्यान्महालयम् ।। ९४ ।। <br>
द्विशतं कल्पसाहस्रं तृप्यंति पितरोऽस्य वै ।। <br>
संततिं चाप्यविच्छिन्नां दद्युः पितृ गणाः सदा ।। ९५ ।। <br>
द्वादश्यां तु तिथौ मर्त्यः कुर्याच्छ्राद्धं महालयम् । <br>
तस्य लक्ष्मीपतिः साक्षात्प्रसीदति जनार्दनः ।। ९६ ।। <br>
प्रसन्ने सति देवेशे देवदेवे जनार्दने ।। <br>
चराचरं जगत्सर्वं प्रीतमेव न संशयः ।। ९७ ।। <br>
भूमिर्हरिप्रिया चास्य सस्यं संवर्द्धयत्यपि ।। <br>
लक्ष्मीश्च वर्द्धते तस्य मंदिरे हरिवल्लभा ।। ९८ ।। <br>
गदा कौमोदकी नाम नारायणकरस्थिता ।। <br>
अपस्मारादिभूतानि नाशयत्येव सर्वदा ।। ९९ ।। <br>
तीक्ष्णधारं तथा चक्रं शत्रूनस्य दहत्यपि ।। <br>
यातुधानपिशाचादीञ्छंखश्चास्य व्यपोहति ।।3.1.36.१००।। <br>
एवं सर्वात्मना पीडां वारयत्यस्य केशवः ।। <br>
महालयं न कुर्याद्यो द्वादश्यां मनुजा धम ।। १ ।। <br>
तस्य क्षेत्राणि संपच्च विनश्यंति न संशयः ।। <br>
अपस्मारादिभूतानि शत्रवश्च महाबलाः ।।२।। <br>
यातुधानाश्च बाधन्ते तं वै विष्णुपराङ्मुखम्।। <br>
पात्यते नरके चापि अस्थिभेदननामके।।३।।<br>
द्वादश्यां भक्तियुक्तो यः श्राद्धं कुर्यान्महालयम् ।। <br>
षट्शतं कल्पसाहस्रं प्रीणंति पितरोऽस्य वै ।।४।। <br>
संततिं चाप्यविच्छिन्नां पितरोऽस्मै ददत्यपि।।<br>
त्रयोदश्यां नरो भक्त्या श्राद्धं कुर्यान्महालयम्।।५।।<br>
प्रसीदत्यस्य भगवान्कंदर्पो रतिनायकः ।। <br>
स्रग्चंदनादयो भोगा ललनाश्च मनोरमाः ।।६।। <br>
कामदेवप्रसादेन तस्य सिद्ध्यंति सर्वदा।। <br>
आजन्ममरणांतं च सुखमेव स विंदते ।।७।। <br>
यो न कुर्यात्त्रयोदश्यां न च श्राद्धं महालयम् ।। <br>
कामदेवोऽस्य विमुखः स्त्रियो भोगांश्च नाशयेत् ।। ८ ।। <br>
अंगारशय्याभ्रमणे नरके पातयत्यमुम् ।। <br>
पितॄनुद्दिश्य यः कुर्यात्त्र योदश्यां महालयम् ।। ९ ।। <br>
सहस्रकल्पसाहस्रं प्रीणंति पितरोऽस्य वै ।। <br>
संततिं चाप्यविच्छिन्नां दद्युः पितॄगणास्तदा ।। 3.1.36.११० ।। <br>
चतुर्दश्यां नरो भक्त्या श्राद्धं कुर्यान्महालयम् ।। <br>
तस्याभीष्टप्रदानाय जागर्ति भगवाच्छिवः ।। ११ ।। <br>
उपदिश्य शिवज्ञानं सायुज्यं च ददात्यपि ।। <br>
सुरापानायुतं चापि स्वर्णस्तेयायुतं तथा ।। १२ ।। <br>
नश्यंति तत्क्षणादेव चतुर्दश्यां महालयात् ।। <br>
चण्डालवृषलस्त्रीणां संगदोषोऽपि नश्यति ।। १३ ।। <br>
अश्वमेधसहस्रस्य पौंडरीकायुतस्य च ।। <br>
पुष्कला फलसिद्धिः स्याच्चतुर्दश्यां महालयात् ।। १४ ।। <br>
यो न कुर्याच्चतुर्दश्यां श्राद्धमेतन्महालयम् ।। <br>
स कल्पकोटिसाहस्रं कल्पकोटिशतं तथा ।। १५ ।।<br>
संसारांधमहाकूपे पतितः स्यादनिष्कृतिः ।। <br>
अचोरयित्वा कनकमपीत्वापि सुरां तथा ।। १६ ।। <br>
सुरापानादिभिर्दोषैर्लिप्यते स विमूढधीः ।। <br>
कृता अपि विधानेन यज्ञाः स्युर्निष्फलास्तथा ।। १७ ।। <br>
चतुर्दश्यां तिथौ यस्तु कुर्याच्छ्राद्धं महालयम् ।। <br>
लक्षकोटिसहस्राणि लक्षकोटिशतानिच ।।१८।। <br>
कल्पानि पितरस्तस्य तृप्यंत्येव न संशयः ।। <br>
नरकस्थाश्च पितरः स्वर्गं यांति प्रहर्षिताः ।। १९ ।। <br>
संततिं चाप्यविच्छिन्नां दद्युः पितृगणास्तदा ।। <br>
अमायां तु नरो भक्त्या श्राद्धं कुर्यान्महालयम् ।। 3.1.36.१२० ।। <br>
पितॄणां तस्य तृप्तिः स्यादनंता नात्र संशयः ।। <br>
सुधामास्वाद्य या तृप्तिर्देवानां दिवि वै भवेत् ।। २१ ।। <br>
अनंता तादृशी तृप्तिरमावास्यां महालयात् ।। <br>
अमावास्या महापुण्या पितृदेवनमस्कृता ।। २२ ।। <br>
शांता ह्येषा तु परमा शिवस्य च महाप्रिया ।। <br>
तस्यां महालये श्राद्धे भोजयेद्वेदवित्तमान् ।। २३ ।। <br>
तेन तृप्तिः पितॄणां स्यादनंता तुष्यते शिवः ।। <br>
ब्रह्महत्यादयः पंच पातका नाशमाप्नुयुः ।। २४ ।। <br>
कृताश्च स्युर्विधानेन सर्वे यज्ञाः सदक्षिणाः ।। <br>
अनुष्ठिताः स्युर्विधिवत्सर्वे धर्माः सनातनाः ।। २५ ।। <br>
अमावास्यादिने येन कृतं श्राद्धं महालयम् ।। <br>
प्रत्यग्ब्रह्मैकतां ज्ञात्वा सायुज्यं यात्यसंशयम्।। ।। २६ ।। <br>
यो न कुर्यादमावास्यां महालयमचेतनः ।। <br>
ब्रह्मलोकगताश्चास्य पितरो यांति नारकम् ।। २७ ।। <br>
संततिश्चास्य मूढस्य विच्छि द्येतैव तत्क्षणात् ।। <br>
स एव हि महानर्थो यदमायां तिथौ नरैः ।। २८ ।। <br>
महालयार्थो विप्रेंद्रा विधिवन्नैव भोजिताः ।। <br>
मासि भाद्रपदे प्राप्ते नृत्यंति पितृदेवताः ।। २९ ।। <br>
अस्मानुद्दिश्य मत्पुत्रा भोजयेयुर्द्विजोत्तमान् ।। <br>
तेन नो नरकक्लेशो न भविष्यति दारुणः ।। 3.1.36.१३० ।। <br>
वासश्च स्वर्गलोके स्याद्यावदाचन्द्रतारकम् ।। <br>
मासि भाद्रपदे प्राप्ते पितॄणां तृदिदायिनी ।। ३१ ।। <br>
एकैकं भोजयेद्विप्रं प्रत्यहं भक्तिपूर्वकम् ।। <br>
पितृमातृकुलोद्भूताः पितरस्तृप्तिमाप्नुयुः ।। ३२ ।। <br>
कृष्णपक्षे विशेषेण ब्राह्मणान्भोजयेत्सुधीः ।। <br>
घृतसूपादिसस्यैश्च तैलाभ्यंगपुरःसरम् ।। ३३ ।। <br>
सुधां पास्यंति पितरस्तस्याकल्पं प्रहर्षिताः ।। <br>
सप्तमीं कृष्णपक्षस्य प्रारभ्य प्रत्यहं नराः ।। ३४ ।। <br>
विप्रान्यावदमावास्या त्रींस्त्रीनभ्यर्च्य भोजयेत् ।। <br>
आरभ्य द्वादशीं विप्रांस्त्रीनवश्यं तु भोजयेत् ।। ३५ ।। <br>
अन्यथैश्वर्यहानिः स्यान्महादारिद्र्यभाग्भवेत् ।। <br>
वित्तलोभं परित्यज्य विप्रान्सूपघृतादि भिः ।। ३६ ।। <br>
पयसा पायसान्नेन दध्नापूपादिभिस्तथा ।। <br>
पेयैर्लेह्यैश्च चोष्यैश्च भक्ष्यैश्च विविधैरपि ।। ३७ ।। <br>
भोजयेद्वेदविन्मुख्यांस्तृप्तिस्तेषां यथा भवेत् ।। <br>
तेन ब्रह्मा हरिः शंभुस्तृप्ताः स्युर्नात्र संशयः।।३८।।<br>
अग्निष्वात्तादिपितरस्तथैवेंद्रादिदेवताः ।। <br>
बहुनात्र किमुक्तेन तुष्टं तेन जगत्त्रयम् ।।३९।। <br>
पार्वणेन विधानेन कुर्याच्छ्राद्धे महालयम्।। <br>
नरो महालयश्राद्धे पितृवंश्यान्पितॄनिव ।।3.1.36.१४०।। <br>
मातृवंश्यानपि पितॄन्भोजयेच्छ्रेयसे मुदा ।। <br>
दक्षिणां च यथाशक्ति दद्याद्वित्तानुसारतः ।। ४१ ।।<br>
तस्मिन्महालये श्राद्धे वित्तशाठ्यं न कारयेत् ।। <br>
दक्षिणा खलु यज्ञानां कथितेयं पुरोगवा ।। ४२।। <br>
अनः पुरोगवैर्हीनं करिष्यति यथाध्वनि ।। <br>
अदक्षिणं तथा सोयं पितृयज्ञोऽपि रिष्यति।।४३।।<br>
तस्माद्यज्ञेषु दातव्या दक्षिणाल्पा हि जानता।। <br>
विधवाभिरपि स्त्रीभिरपुत्राभिर्महालयः ।। ४४ ।। <br>
भर्त्तॄनुद्दिश्य कर्तव्यो भूरिभोजनकर्मणा ।। <br>
अन्यथा धर्महानिः स्यान्नरकं च महद्भवेत् ।। ४५ ।। <br>
मासि भाद्रपदे प्राप्ते यो न कुर्यान्महालयम् ।। <br>
तत्कुलं नाशमाप्नोति ब्रह्महत्यां च विंदति ।। ४६ ।। <br>
महालयं प्रकुर्वंति श्रद्धावंतः पितॄन्प्रति ।। <br>
न तेषां संततिच्छेदो भवेत्संपदभंगुरा ।। ४७ ।। <br>
आलयं ह्यास्पदं प्रोक्तं महः कल्याणमुच्यते ।। <br>
कल्याणानामास्पदत्वान्महालयमुदीर्यते ।। ४८ ।। <br>
तस्मान्महालयं मर्त्यः कुर्यात्कल्याणसिद्धये ।। <br>
अमंगलं भवेत्तस्य न कुर्याच्चेन्महालयम् ।। ४९ ।। <br>
नकुर्याद्यद्यपि श्राद्धं मातापित्रोर्मृतेऽहनि ।। <br>
कुर्यान्महालयश्राद्धमस्मरन्नेव बुद्धिमान् ।।3.1.36.१५०।। <br>
कर्तुं महालयश्राद्धं यदि शक्तिर्न विद्यते ।। <br>
याचित्वापि नरः कुर्यात्पितृणां तन्महालयम् ।।५१।। <br>
ब्राह्मणेभ्यो विशिष्टे भ्यो याचेत धनधान्यकम् ।। <br>
पतितेभ्यो न गृह्णीयाद्धनधान्यं कदाचन ।।५२।। <br>
ब्राह्मणेभ्यो न लभ्येत यदि धान्यधनादिकम् ।। <br>
याचेत क्षत्रियश्रेष्ठा न्महालयचिकीर्षया ।। ५३ ।। <br>
दातारश्चेन्न भूपाला वैश्येभ्योऽपि च याचयेत् ।। <br>
वैश्या अपि हि दातारो यदि लोके न संति वै ।। ५४ ।। <br>
दद्याद्भाद्रपदे मासे गोग्रासं पितृतृप्तये ।। <br>
अथ वा रोदनं कुर्याद्बहिर्निर्गत्य कानने ।। ५५ ।। <br>
पाणिभ्यामुदरं स्वीयमाहत्याश्रूणि वर्तयन् ।। <br>
तेष्वरण्यप्रदेशेषु उच्चैरेवं वदेन्नरः ।। ५६ ।। <br>
शृण्वंतु पितरः सर्वे मत्कुलीना वचो मम ।। <br>
अहं दरिद्रः कृपणो निर्ल्लज्जः क्रूरकर्मकृत् ।। ५७ ।। <br>
प्राप्तो भाद्रपदो मासः पितृणां प्रीतिवर्द्धनः ।। <br>
कर्त्तुं महालयश्राद्धं न च मे शक्तिरस्ति वै ।। ५८ ।। <br>
भ्रमित्वापि महीं कृत्स्नां न मे किंचन लभ्यते ।। <br>
अतो महालयश्राद्धं न युष्माकं करोम्यहम् ।। ५९ ।। <br>
क्षमध्वं मम तद्यूयं भवंतो हि दयापराः ।। <br>
दरिद्रो रोदनं कुर्यादेवं काननभूमिषु ।। 3.1.36.१६० ।। <br>
तस्य रोदनमाकर्ण्य पितरस्तत्कुलोद्भवाः ।। <br>
हृष्टास्तृप्तिं प्रयांत्येव सुधां पीत्वैव निर्जराः ।। ६१ ।। <br>
महालयार्थे विप्रौघे भुक्ते तृप्तिर्यथा भवेत् ।। <br>
गोग्रासारण्यरुदितैः पितृ तृप्तिस्तथा भवेत्।। ६२ ।। <br>
मासि भाद्रपदे विघ्नो यदि स्यात्सूतकादिना ।। <br>
यातेषु सूतकाहःसु कुर्यादावृश्चिकावधि ।। ६३ ।। <br>
बुधो महालय स्यार्थे ब्राह्मणान्वृणुयान्नव ।। <br>
पित्रर्थमेकं वृणुयात्पितामहकृते तथा ।। ६४ ।। <br>
प्रपितामहमुद्दिश्य तथैकं वृणुयाद्द्विजः ।। <br>
तथा मातामहार्थं तु एकं वै वृणुयाद्द्विजम् ।। ६५ ।। <br>
मातुःपितामहार्थं च वृणुयाद्द्विजमेककम् ।। <br>
वृणुयादेकमुद्दिश्य मातुश्च प्रपितामहम् ।। ६६ ।। <br>
तथैव विश्वेदेवार्थे वृणुयाद्द्वौद्वि जोत्तमौ ।। <br>
विष्ण्वर्थं ब्राह्मणं त्वेकं वृणुयाद्वेदवित्तमम् ।।६७।। <br>
एवं महालयश्राद्धे ब्राह्मणान्वृणुयान्नव ।। <br>
अथवा पितृवर्गार्थं वरयेद्विप्रमेककम् ।। ६८ ।।<br>
मातामहादीन्वोद्दिश्य वरयेद्विप्रमेककम् ।। <br>
विश्वेदेवार्थमेकं च विष्ण्वर्थं च तथापरम् ।। ६९ ।। <br>
एवं वै वरयेद्विप्राश्चतुरस्तु महालये ।। <br>
ब्राह्मणान्वेदसंपन्नान्सुशीलान्वरयेत्सुधीः ।। 3.1.36.१७० ।। <br>
दुःशीलान्वरयेद्यस्तु स वै श्राद्धस्य घातकः ।। <br>
मासि भाद्रपदे प्राप्ते कृष्णपक्षे विशेषतः ।। ७१ ।। <br>
कुर्या न्महालयश्राद्धं यो नरः श्रद्धया सह ।। <br>
स स्नातः सर्वतीर्थेषु दुराचार महामते ।। ७२ ।। <br>
अग्निष्टोमादयो यज्ञाः शतमप्यमुना कृताः ।। <br>
तुलापुरुषमुख्यानि दानान्यपि कृतानि वै ।। ७३ ।। <br>
चांद्रायणादिकृच्छ्राणि कृतान्येव न संशयः ।। <br>
चतुर्णां सांगवेदानां पारायणफलं लभेत् ।। ।। ७४ ।। <br>
गायत्र्यादिमहामंत्रजपपुण्यं लभेत्तथा ।। <br>
इतिहासपुराणानां पारायणफलं लभेत् ।। ७५ ।। <br>
महालयसमं पुण्यं वृत्तं नास्ति महीतले ।। <br>
ब्रह्मविष्णुमहेशानलोकप्राप्तिर्महालयात् ।। ७६ ।। <br>
महालयादिकं श्राद्धं नित्यं काम्यमपीष्यते ।। <br>
तस्मादकरणे तस्य प्रत्यवायो महान्भवेत् ।। ७७ ।। <br>
करणादिष्टसिद्धिश्च भविष्यति न संशयः ।। <br>
महालयस्य करणाद्भूतवेतालकादयः ।। ७८ ।। <br>
अपस्मारग्रहाश्चापि शाकिनीडाकिनीगणाः ।। <br>
यातुधानाः पिशाचाश्च वेतालाश्च भयानकाः ।। ७९ ।। <br>
नश्यंति तत्क्षणादेव भूतान्यन्यानि वै तथा ।। <br>
महालयस्यकरणाद्विपुलां श्रियमश्नुते ।। 3.1.36.१८० ।। <br>
पुरा दशरथो राजा वसिष्ठस्योपदेशतः ।। <br>
मासि भाद्रपदे प्राप्ते कृत्वा श्राद्धं महालयम् ।। ८१ ।। <br>
रामादींश्च तुरः पुत्रान्प्राप्तवांल्लोकसंमतान् ।। <br>
विश्वातिशायिनीं लक्ष्मीं प्रपेदे कीर्तिमुत्तमाम् ।। ८२ ।। <br>
महालयस्य करणाद्ययाती राजसत्तमः ।। <br>
यदुमुख्यान्महापुत्रान्प्रपेदे वंशवर्द्धनान् ।। ८३ ।। <br>
अनन्यदुर्लभं स्वर्गं प्रपेदे श्राद्धपुण्यतः ।। <br>
दुष्यंतो भरतं लेभे महालयविधानतः ।। ८४ ।। <br>
महालय विधानेन दमयंतीपतिर्नलः ।। <br>
कृच्छ्रं महत्तरं तीर्त्वा पुनर्लेभे महीमिमाम् ।। ८५ ।। <br>
निजग्राह कलिं घोरं पुष्करं चाप्यरातिनम् ।। <br>
इन्द्रसेनाभिधानं च पुत्रं लेभेऽतिधार्मिकम् ।। ८६ ।। <br>
हरिश्चंद्रो महाराजो महालयविधानतः ।। <br>
विश्वामित्रकृताद्दुःखान्मुक्तः सत्यवतां वरः ।। ८७ ।। <br>
लेभे चंद्रवतीं भार्यां लोहिताश्वं सुतं पुनः ।। <br>
महालयविधानेन कृतवीर्यसुतो बली ।। ८८ ।। <br>
अष्टादशानां द्वीपानामाधिपत्यमवाप्तवान् ।। <br>
रामोऽपि दण्डकारण्ये महालयविधानतः ।। ८९ ।। <br>
हत्वा तु रावणं संख्ये सीतां पुनरवाप्तवान् ।। <br>
महालयस्य करणाद्धर्मपुत्रो युधिष्ठिरः ।। 3.1.36.१९० ।। <br>
दुःखसागरमुत्तीर्य धार्तराष्ट्राञ्जघान च ।। <br>
महालयस्यकरणाद्वसिष्ठो मुनिसत्तमः ।। ९१ ।। <br>
अत्रिर्भृगुश्च कुत्सश्च गौतमश्चांगिरास्तथा ।। <br>
कश्यपश्च भरद्वाजो विश्वा मित्रश्च कुम्भजः ।। ९२ ।। <br>
पराशरो मृकण्डश्च ये चान्ये मुनिसत्तमाः ।। <br>
विधाय विधिवच्छ्राद्धं महालयमनुत्तमम् ।। ९३ ।। <br>
अणिमाद्यष्टसिद्धीनां व्रतानां तपसां तथा ।। <br>
निवासभूता संजातास्तथा विश्वातिशायिनः ।। ९४ ।। <br>
जीवन्मुक्ताश्च ते सर्वे ह्यभवन्मुनिसत्तमाः ।। <br>
अतो महालयश्राद्धं कर्तव्यं भूतिमिच्छता ।। ९५ ।।<br>
अतोऽद्यापि दुराचार न कुर्याद्यो महालयम् ।। <br>
भूतवेतालकादिभ्यो भूयात्तस्य महद्भयम् ।। ९६ ।। <br>
महालयस्या करणाद्वेतालत्वमवाप्नुयात् ।। <br>
त्वयाविष्टमिदं भूतं विप्रः सन्पूर्वजन्मनि ।। ९७ ।। <br>
नाम्ना वेदनिधिः पुण्यो भरद्वाजस्य चात्मनः ।। <br>
कुशस्थल्यभिधाने च वसन्ग्रामे महामनाः ।। ९८ ।। <br>
न चकार विधानेन श्राद्धमेतन्महालयम् ।। <br>
ततोयं पितृणां शापाद्वेतालत्वमवाप्तवान् ।। ९९ ।। <br>
तस्माद्भाद्र पदे मासे दुराचार पितॄन्प्रति ।। <br>
ब्राह्मणान्भोजयान्नेन षड्रसेन सभक्तिकम् ।। 3.1.36.२०० ।। <br>
दारिद्र्यं तेन ते न स्यात्सुखीचैव भवान्भवेत् ।। <br>
महापातकि संसर्गं मा कुरु त्वमितः परम् ।। १ ।। <br>
त्वयानुभूतं यद्दुःखं वेतालग्रहणोद्भवम् ।। <br>
गच्छ त्वमनुजानामि स्वदेशं प्रति मा चिरम् ।। २ ।। <br>
इतीरितः स मुनिना दत्तात्रेयेण योगिना ।। <br>
तं प्रणम्य ययौ देशं कृतार्थेनांतरात्मना ।। ३ ।। <br>
गत्वा च स्वगृहं विप्रो दुराचारो द्विजोत्तमाः ।। <br>
विमुक्तवेताल भयो गतपातककंचुकः ।। ४ ।। <br>
दत्तात्रेयेरितेनासौ मार्गेण प्रीतमानसः ।। <br>
त्यक्तपातकिसंसर्गः स्वाश्रमाचारतत्परः ।। ५ ।। <br>
रामचंद्रधनुष्कोटितीर्थ मज्जनगौरवात् ।। <br>
देहांते परमां मुक्तिं दुराचारो ययौ तदा ।। ६ ।। <br>
।। श्रीसूत उवाच ।। ।। <br>
एवं वः कथितं पुण्यं दुराचरविमोक्षणम् ।। <br>
सेयं पुण्या धनुष्कोटिर्महापातकनाशिनी ।। ७ ।। <br>
यत्र हि स्नानमात्रेण दुराचारो विमोचितः ।। <br>
अथवा धनुषः कोटेरियत्ता किं हि वै भवेत् ।। ८ ।। <br>
या निष्कृतिविहीनानि पापान्यपि विनाशयेत् ।। <br>
प्रायश्चित्तविहीनानि यानि पापानि संति वै ।। ९ ।। <br>
तान्यप्यत्र विनश्यंति धनुष्कोटौ निमज्जनात् ।। <br>
शूद्रेण पूजितं लिंगं विष्णुं वा यो नमेद्द्विजः ।। 3.1.36.२१० ।। <br>
प्रायश्चित्तं न तस्योक्तं स्मृतिभिः परमर्षिभिः ।। <br>
नश्येत्तस्यापि तत्पापं धनुष्कोटिनिमज्ज नात् ।। ११ ।। <br>
विप्रनिंदाकृतां नृणां प्रायश्चित्तं न विद्यते ।। <br>
विश्वासघातकानां च कृतघ्नानां न निष्कृतिः ।। १२ ।। <br>
भ्रातृभार्यारतानां च प्रायश्चित्तं न विद्यते ।। <br>
शूद्रान्ने नियतानां च श्रुतिनिंदारतात्मनाम् ।। १३ ।। <br>
कन्याविक्रयिणां विप्रा हयविक्रयिणां तथा ।। <br>
देवविक्रयिणां वेदविक्रये निर तात्मनाम्।।१४।। <br>
धर्मविकयिणां पुंसां व्रतविक्रयिणां तथा ।। <br>
तीर्थविक्रयिणां पुंसां प्रायश्चित्तं न विद्यते ।।१५।। <br>
तेषां पापानि नश्यंति धनुष्कोटौ निम ज्जनात् ।। <br>
मातृद्रोहपितृद्रोहयतिद्रोहरतात्मनाम् ।।१६।। <br>
गुरुनिंदापराणां च शिवनिंदारतात्मनाम् ।। <br>
विष्णुनिंदापराणां च यतिनिंदारतात्मनाम् ।। ।। १७ ।। <br>
सत्कथादूषकाणां च प्रायश्चित्तं न विद्यते ।। <br>
तेषां चात्र धनुष्कोटौ स्नानाच्छुद्धिर्भविष्यति ।। १८ ।। <br>
एवं वः कथितं विप्रा धनुष्कोटेस्तु वैभवम् ।। <br>
यच्छ्रुत्वा सर्वपापेभ्यो मुच्यते मानवो भुवि ।। २१९ ।। <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतु माहात्म्ये धनुष्कोटिप्रशंसायां दुराचारसंसर्गदोषशांतिवर्णनंनाम षट्त्रिंशोऽध्यायः ।। ३६ ।। <br>
<br>
<br>
</span>
