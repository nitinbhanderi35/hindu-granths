<span style="font-size: 14pt; line-height: 200%">॥ ऋषय ऊचुः ॥ ॥ <br>
सूत कद्रुः कथं मुक्ता क्षीरकुंडनिमज्जनात् ॥ <br>
छलं कथं कृतवती सपत्न्यां पापनिश्चया ॥ १ ॥ <br>
कस्य पुत्री च सा कद्रूः सपत्नीसा च कस्य वै ॥ <br>
किमर्थमजयत्कद्रूः स्वसपत्नीं छलेन तु ॥ <br>
एतन्नः श्रद्दधानानां ब्रूहि सूत कृपानिधे ॥ २ ॥ <br>
॥ श्रीसूत उवाच ॥ ॥ <br>
शृणुध्वं मुनयः सर्वे इतिहासं महाफलम् ॥ <br>
पुरा कृतयुगे विप्राः प्रजापतिसुते उभे ॥ ३ ॥ <br>
कद्रूश्च विनता चेति भगिन्यौ संबभूवतुः ॥ <br>
भार्ये ते कश्यपस्यास्तां कद्रूश्च विनता तथा ॥ ४ ॥ <br>
विनता सुषुवे पुत्रावरुणं गरुडं तथा ॥ <br>
भर्त्तुः सकाशात्कद्रूश्च लेभे सर्पान्बहून्सुतान् ॥ ॥ ५ ॥<br>
अनंतवासुकिमुखान्विषदर्पसमन्वितान् ॥ <br>
एकदा तु भगिन्यौ ते कद्रूश्च विनता तथा ॥ ६ ॥ <br>
अपश्यतां समायांतमुच्चैःश्रवसमं तिकात् ॥ <br>
विलोक्य कद्रूस्तुरगं विनतामिदमब्रवीत् ॥ ७ ॥ <br>
श्वेतोऽश्ववालो नीलो वा विनते ब्रूहि तत्त्वतः॥ <br>
इत्युक्त्वा विनता विप्राः कद्रूं तामिदमब्र वीत् ॥<br>
तुरंगः श्वेतवालो मे प्रतिभाति सुमध्यमे ॥ <br>
किं वा त्वं मन्यसे कद्रूरिति तां विनताऽब्रवीत् ॥ ९ ॥ <br>
पृष्ट्वैवं विनतां कद्रूर्बभाषे स्वमतं च सा ॥ <br>
कृष्णवालमहं मन्ये हयमेनमनिंदिते ॥ 3.1.38.१० ॥ <br>
ततः पराजये कृत्वा दासीभावं पणं मिथः ॥ <br>
व्यतिष्ठेतां महाभागे सपत्न्यौ ते द्विजोत्तमाः ॥ ॥ ११ ॥ <br>
ततः कद्रूर्निजसुतान्वासुकिप्रमुखानहीन् ॥ <br>
तस्या नाहं यथा दासी तथा कुरुत पुत्रकाः ॥ १२ ॥<br>
तस्याभीप्सितसिद्ध्यर्थमित्यवोचद्भृशा तुरा ॥ <br>
युष्माभिरुच्चैःश्रवसो बालः प्रच्छाद्यतामिति ॥ १३ ॥ <br>
नांगीचक्रुर्मतं तस्या नागाः कद्रू रुषा तदा॥ <br>
अशपत्कुपिता पुत्राञ्ज्वलंती रोषमूर्च्छिता ॥ १४ ॥ <br>
पारीक्षितस्य सर्वेऽद्धा यूयं सत्रे मरिष्यथ ॥ <br>
इति शापे कृते मात्रा त्रस्तः कर्कोटकस्तदा ॥ १५ ॥ <br>
प्रणम्य पादयोः कद्रूं दीनो वचनमब्रवीत् ॥ <br>
अहमुच्चैःश्रवोवालं विधास्याम्यंजनप्रभम् ॥ १६ ॥ <br>
मा भीरंब त्वया कार्येत्यवादीच्छापविक्लवः ॥ <br>
श्वेतमुच्चैःश्रवोवालं ततः कर्कोटकोरगः ॥ १७ ॥ <br>
छादयित्वा स्वभोगेन व्यतनोदंजनद्युतिम् ॥ <br>
अथ ते विनताकद्र्वौ दास्ये कृतपणे उभे ॥ १८ ॥ <br>
देवराजहयं द्रष्टुं संरंभादभ्यगच्छ ताम् ॥ <br>
शशांकशंखमाणिक्यमुक्तैरावतकारणम् ॥ १९ ॥ <br>
युगांतकालशयनं योगनिद्राकृतो हरेः ॥ <br>
अतीत्य कद्रूविनते समुद्रं सरितां पतिम्  ॥ 3.1.38.२० ॥ <br>
ददृशतुर्हयं गत्वा देवराजस्य वाहनम् ॥ <br>
कृष्णवालं हयं दृष्ट्वा विनता दुःखिताऽभवत् ॥ २१ ॥ <br>
दुःखितां विनतां कद्रूर्दासीकृत्ये न्ययुंक्त सा ॥ <br>
एतस्मिन्नंतरे तार्क्ष्योऽप्यंडमुद्भिद्य वह्निवत् ॥ २२ ॥ <br>
प्रादुर्बभूव विप्रेंद्रा गिरिमात्रशरीरवान् ॥ <br>
दृष्ट्वा तद्देहमाहात्म्यमभूत्त्रस्तं जगत्त्रयम् ॥२३॥ <br>
ततस्तं तुष्टुवुर्देवा गरुडं पक्षिणां वरम् ॥ <br>
दृष्ट्वा तद्देहमाहात्म्यं त्रस्तं स्याद्भुवनत्रयम् ॥ २४ ॥ <br>
इत्यालोच्योपसंहृत्य देहमत्यंतभीषणम् ॥ <br>
अरुणं पृष्ठमारोप्य मातुरंतिकमभ्यगात् ॥ २५ ॥ <br>
अथाह विनतां कद्रूः प्रणतामतिविह्वलाम् ॥ <br>
चेटि नागालयं गंतुमुद्योगो मम वर्तते ॥ २६ ॥ <br>
त्वत्पुत्रो गरुडोतो मां मत्पुत्रांश्च वहत्विति ॥ <br>
ततश्च विनता पुत्रं गरुडं प्रत्यभाषत ॥ २७ ॥ <br>
अहं कद्रूमिमां वक्ष्ये त्वं सर्पान्वह तत्सुतान् ॥ <br>
तथेति गरुडो मातुः प्रत्यगृह्णद्वचो द्विजाः ॥ २८ ॥ <br>
अवहद्विनता कद्रूं सर्वांस्तान्गरुडोऽवहत् ॥ <br>
रविसामीप्यगाः सर्पास्तत्करैराहतास्तदा ॥ २९ ॥ <br>
अस्तौषीद्वज्रिणं कद्रूः सुतानां तापशांतये ॥ <br>
सर्वतापं जलासारैर्देवराजोऽप्यशामयत ॥ 3.1.38.३० ॥ <br>
नीयमानास्तदा सर्पा गरुडेन बलीयसा ॥ <br>
गत्वा तं देशमचिरादवदन्विनतासुतम् ॥ ३१ ॥ <br>
वयं द्वीपांतरं गंतुं सर्वे द्रष्टुं कृतत्वराः ॥ <br>
वह त्वमस्मान्गरुड चेटीसुत ततः क्षणात् ॥ ३२ ॥ <br>
ततो मातर मप्राक्षीद्विनतां गरुडो द्विजाः ॥ <br>
अहं कस्माद्वहामीमांस्त्वं चेमां वहसे सदा ॥ ३३ ॥ <br>
चेटीपुत्रेति मामेते कि भणंति सरीसृपाः ॥ <br>
सर्वमेतद्वद त्वं मे मातस्तत्त्वेन पृच्छतः ॥ ३४ ॥ <br>
पृष्टैवं जननी तेन गरुडं प्राब्रवीत्सुतम् ॥ <br>
भगिन्या क्रूरया पुत्र च्छलेनाहं पराजिता ॥ ३५ ॥ <br>
तस्या दासी भवाम्यद्य चेटीपुत्रस्ततो भवान् ॥ <br>
अतस्त्वं वहसे सर्पान्वहाम्येनामहं सदा ॥ ३६ ॥ <br>
इत्यादि सर्ववृत्तांतमादितोऽस्मै न्यवेदयत् ॥ <br>
अथ तां गरुडोऽवा दीन्मातरं विनतासुतः ॥ ३७ ॥ <br>
अस्माद्दास्याद्विमोक्षार्थं किं कार्यं ते मयाधुना ॥ <br>
इति पृष्टा सुतेनाथ विनता तमभाषत ॥ ३८ ॥ <br>
सर्पान्पृच्छस्व गरुड मम मातृविमोक्षणे ॥ <br>
युष्माकं मातुः किं कार्यं मयेति वदताधुना ॥ ३९ ॥ <br>
इति मात्रा समुदितो गरुडः पन्नगान्प्रति ॥ <br>
गत्वाऽपृच्छद्विज श्रेष्ठास्तेऽप्येनमवदंस्तदा ॥ 3.1.38.४० ॥ <br>
यदा हरिष्यसे शीघ्रं सुधां त्वममरालयात् ॥ <br>
दास्यान्मुक्ता भवेन्माता वैनतेय तवाद्य हि ॥ ४१ ॥ <br>
ततो मातरमागम्य गरुडः प्रणतोऽब्रवीत् ॥ <br>
सुधामंब ममानेतुं गच्छतो भक्ष्यमर्पय ॥ ४२ ॥ <br>
इतीरिता सुतं प्राह माता तं विनता सुतम् ॥ <br>
समुद्रमध्ये वर्तंते शबराः कतिचित्सुत ॥ ४३ ॥ <br>
तान्भक्षयित्वा शबरानमृतं त्वमिहानय ॥ <br>
तत्र कश्चिद्द्विजः कामी शवरीसंगकौतुकी ॥ ४४ ॥ <br>
त्यज तं ब्राह्मणं कंठं दहंतं ब्रह्मतेजसा ॥ <br>
पक्षादीनि तवांगानि पांतु देवा मरुन्मुखाः ॥ ४५ ॥ <br>
इति स्वमातुराशीर्भिर्गरुडो वर्धितो ययौ ॥ <br>
शबरालयमभ्येत्य तस्य भक्षय तो मुखम् ॥ ४६ ॥ <br>
आवृतं प्राविशन्व्याधा वयांसीव दरीं गिरेः ॥ <br>
अथ स ब्राह्मणोऽप्यागात्तत्कंठं मुनिपुंगवाः ॥ ४७ ॥ <br>
कण्ठं दहन्तं विप्रं तमुवाच विनतासुतः ॥ <br>
विप्र पापोऽप्यवध्यो हि निर्याहि त्वमतो बहिः ॥ ४८ ॥ <br>
एवमुक्तस्तदा विप्रो गरुडं प्रत्यभाषत ॥ <br>
किराती मम भार्यापि निर्गंतव्या मया सह ॥ ४९ ॥ <br>
एवमस्त्विति तं विप्रमुवाच पतगेश्वरः ॥ <br>
ततः स गरुडो विप्रमुज्जगार सभार्यकम् ॥ 3.1.38.५० ॥<br>
विप्रोऽप्यभीप्सितान्देशान्निषाद्या सह निर्ययौ ॥ <br>
शबरान्भक्षयित्वाऽथ गरुडः पक्षिणां वरः ॥ ५१ ॥ <br>
आत्मनः पितरं वेगात्कश्यपं समुपेयिवान् ॥ <br>
कुत्र यासीति तत्पृष्टो गरुडस्तम भाषत ॥ ५२ ॥ <br>
मातुर्दास्यविमोक्षाय सुधामाहर्तुमागमम् ॥ <br>
बहून्किराताञ्जग्ध्वापि तृप्तिर्मम न जायते ॥ ५३ ॥ <br>
अपर्यंतक्षुधा ब्रह्मन्बाधते मामह र्निशम् ॥ <br>
तन्निवृत्तिप्रदं भक्ष्यं ममार्पय तपोधन ॥ ५४ ॥ <br>
येनाहं शक्नुयां तात सुधामाहर्तुमोजसा ॥ <br>
इतीरितः सुतं प्राह कश्यपो विनतोद्भवम् ॥ ॥ ५५ ॥ <br>
॥कश्यप उवाच ॥ ॥ <br>
मुनिर्विभावसुर्नाम्ना पुरासीत्तस्य सानुजः ॥ <br>
सुप्रतीक इति भ्राता तावुभौ वंशवैरिणौ ॥ ५६ ॥ <br>
अन्योन्यं शेपतुर्विप्रा महाक्रोधसमाकुलौ ॥ <br>
गजोऽभवत्सुप्रतीकः कूर्मोऽभूच्च विभावसुः ॥ ५७ ॥ <br>
एवं वित्तविवादात्तौ शेपतुर्भ्रातरौ मिथः ॥ <br>
गजः षड्यो जनोच्छ्रायो द्विगुणायामसंयुतः ॥ ५८ ॥ <br>
कूर्मस्त्रियोजनोच्छ्रयो दशयोजनविस्तृतः ॥ <br>
बद्धवैरावुभावेतौ सरस्यस्मिन्विहंगम ॥ ५९ ॥ <br>
पूर्ववैरमनुस्मृत्य युध्येते जेतुमिच्छया ॥ <br>
उभौ तौ भक्षयित्वा त्वं सुधामाहर तृप्तिमान् ॥ 3.1.38.६० ॥ <br>
एवं पित्रेरितः पक्षी गत्वा तद्गजकच्छपौ ॥ <br>
समुद्धत्य महाकायौ महाबलपराक्रमौ ॥ ६१ ॥ <br>
वहन्नखाभ्यां संतीर्थं विळंबाभिधमभ्यगात् ॥ <br>
तत्रागतं समालोक्य पक्षिराजं द्विजोसमाः ॥ ६२ ॥ <br>
तत्तीरजो महावृक्षो रोहिणाख्यो महोच्छ्रयः ॥ <br>
वैनतेयमिदं प्राह महाबलपराक्रमम् ॥ ६३ ॥ <br>
एनामारुह मच्छाखां शतयोजनमायताम् ॥ <br>
स्थित्वात्र गजकूर्मौ त्वं भक्षयस्व खगोत्तम ॥६४ ॥ <br>
इत्युक्तस्तरुणा पक्षी स तत्रास्ते मनोजवः ॥ <br>
तद्भारात्सा तरोः शाखा भग्नाऽभूद्द्विजसत्तमाः ॥ ६५ ॥<br>
वालखिल्यमुनींस्तस्मिल्लँबमानानधोमुखान् ॥ <br>
दृष्ट्वा तत्पातशंकावाँस्तां शाखां गरुडोऽग्रहीत् ॥ ६६ ॥ <br>
गजकूर्मो च तां शाखां गृहीत्वा यांतमं बरे ॥ <br>
पिता तस्याब्रवीत्तत्र गरुडं विनतासुतम् ॥ ६७ ॥ <br>
त्यजेमां निर्जने शैले शाखां तं विनतोद्भव ॥ <br>
इत्युक्तः स तथा गत्वा शाखां निष्पुरुषे नगे ॥ ६८ ॥ <br>
विन्यस्याभक्षयत्पक्षी तौ तदा गजकच्छपौ ॥ <br>
अथोत्पातः समभवत्तस्मिन्नवसरे दिवि ॥ ६९ ॥ <br>
दृष्ट्वोत्पातं बलारातिः पप्रच्छ स्वपुरोहितम् ॥ <br>
उत्पातकारणं जीव किमत्रेति पुनःपुनः ॥ <br>
बृहस्पतिस्तदा शक्रं प्रोवाच द्विजसत्तमाः ॥ 3.1.38.७० ॥ <br>
॥ बृहस्पतिरुवाच ॥ ॥ <br>
काश्यपो हि मुनिः पूर्वमयजत्क्रतुना हरे ॥७१॥ <br>
सर्वान्नृषीन्सुरान्सिद्धान्यक्षान्गंधर्वकिन्नरान् ॥ <br>
यज्ञसंभारसिद्ध्यर्थं प्रेषयामास स द्विजाः॥ ७२ ॥<br>
वालखिल्यान्ससंभारान्ह्रस्वानंगुष्ठमात्रकान् ॥ <br>
मज्जतो गोष्पदजले दृष्ट्वा हसितवान्भवान् ॥ ७३ ॥ <br>
भवतावमताः क्रुद्धा वालखिल्यास्तदा हरे ॥ <br>
जुहुवुर्यज्ञवह्नौ ते क्रोधेन ज्वलिताननाः ॥ ७४ ॥ <br>
देवेंद्रभयदः शत्रुः कश्यपस्य सुतोऽस्त्विति ॥ <br>
तस्य पुत्रोऽद्य गरुडः सुधाहरणकौतुकी ॥ ७५ ॥ <br>
समागच्छति तद्धेतुरयमुत्पात आगतः ॥ <br>
इत्युक्तः सोऽब्रवीदिंद्रो देवानग्निपुरोगमान् ॥ ७६ ॥ <br>
सुधामाहर्तुमायाति पक्षी सा रक्ष्यतामिति ॥ <br>
इतींद्रप्रेरिता देवा ररक्षुः सायुधाः सुधाम् ॥ ७७ ॥<br>
पक्षिराजस्तदाभ्यागाद्देवानायुधधारिणः ॥ <br>
महाबलं ते गरुडं दृष्ट्वाऽकम्पंत वै सुराः ॥ ७८ ॥ <br>
गरुडस्य सुराणां च ततो युद्धमभून्महत् ॥ <br>
अखंडि पक्षितुण्डेन भौवनोऽमृतपालकः ॥ ७९ ॥ <br>
तदा निजघ्नुगर्रुडं देवाः शस्त्रैरनेकशः ॥ <br>
अतीव गरुडो देवैर्बाधितः शस्त्रपाणिभिः ॥ 3.1.38.८० ॥ <br>
पक्षाभ्यामाक्षिपद्दूरे देवानग्निपुरोगमान् ॥ <br>
तत्पक्षविक्षिता देवास्तदा परमकोपनाः ॥ ८१ ॥ <br>
नाराचान्भिंदि पालांश्च नानाशस्त्राणि चाक्षिपन् ॥ <br>
ततस्तु गरुडो वेगाद्देवदृष्टिविलोपिनीम् ॥ ८२ ॥ <br>
धूलिमुत्थापयामास पक्षाभ्यां विनतासुतः ॥ वायुना <br>
शमयामासुस्तान्पांसूंस्त्रिदशोत्तमाः ॥ ८३ ॥<br>
रुद्रान्वसूंस्तथादित्यान्मरुतोऽन्यान्सुरांस्तथा ॥ <br>
गरुडः पक्षतुंडाभ्यां व्यथितानकरोद्द्विजाः ॥ ८४ ॥ <br>
पलायितेषु देवेषु सोऽद्राक्षीज्ज्वलनं पुरः ॥ <br>
ज्वलंतं परितस्त्वग्निं शमापयितुमुद्ययौ॥ ८५ ॥ <br>
स सहस्रमुखो भूत्वा तैः पिबञ्छतशो नदीः ॥ <br>
तमग्निं नाशयामास तैः पयोभिस्त्वरान्वितः ॥ ८६ ॥ <br>
सितधारं भ्रमच्चक्रं सुधारक्षकमंतिके ॥ <br>
दृष्ट्वा तदरिरंध्रेण संक्षिप्तांगोतराविशत् ॥ ८७ ॥ <br>
ततो ददर्श द्वौ सर्पो व्यक्तास्यौ भीषणाकृती.॥ <br>
याभ्यां दृष्टोपि भस्म स्यात्तौ सर्पौ गरुडस्तदा ॥ ८८ ॥ <br>
आच्छिद्य पक्षतुंडाभ्यां गृहीत्वाऽमृतमुद्ययौ ॥ <br>
यंत्रमुत्पाट्य चोद्यंतं गरुडं प्राह माधवः ॥ ८९ ॥ <br>
तव तुष्टोऽस्मि पक्षीश वरं वरय सुव्रत ॥ <br>
अथ पक्षी तमाह स्म कमलानायकं हरिम् ॥ ॥ 3.1.38.९० ॥ <br>
तवोपरि स्थितिर्मे स्यान्मा भूतां च जरामृती ॥ <br>
तथास्त्विति हरिः प्राह वरं मद्व्रियतामिति ॥ ९१ ॥ <br>
इत्युक्तस्तं हरिः प्राह मम त्वं वाहनं भव ॥ <br>
स्यंदनोपरि केतुश्च मम त्वं विनतासुत ॥ ९२ ॥ <br>
तथास्त्विति खगोप्याह कमलापतिमच्युतम् ॥ <br>
हृतामृतं खगं श्रुत्वा तत आखंडलो जवात् ॥ ९३ ॥ <br>
अभिद्रुत्याशु कुलिशं पक्षे चिक्षेप पक्षिणः ॥ <br>
ततो विहस्य गरुडः पाकशासनमब्रवीत् ॥ ९४ ॥ <br>
कुलिशस्य निपातान्मे न हरे कापि वेदना ॥ <br>
सफलो वज्रपातस्ते भूयाच्च सुरनायक ॥ ९५ ॥ <br>
इतीरयन्पत्रमेकं व्यसृजत्पक्षतस्तदा ॥ <br>
शोभनं पर्णमस्येति सुपर्ण इति सोभ वत् ॥ ९६ ॥ <br>
तस्मिन्सुपर्णे हेमाभे सर्वे विस्मयमाययुः ॥ <br>
ततस्तु गरुडः शक्रमब्रवीद्द्विजपुंगवाः ॥ ९७ ॥ <br>
भवता साकमखिलं जगदेतच्चराचरम् ॥ <br>
देवेंद्र सततं वोढुममोघा शक्तिरस्ति मे ॥ ९८ ॥ <br>
नाखण्डलसहस्रं मे रणे लभ्यं हरे भवेत् ॥ <br>
इति ब्रुवाणं गरुडमब्रवीत्पाकशासनः ॥९९॥ <br>
किं तेऽमृतेन कार्यं स्याद्दीयताममृतं मम ॥ <br>
इमां सुधां भवान्दद्याद्येभ्यो हि विनतोद्भव ॥ 3.1.38.१०० ॥ <br>
तेऽधुनाऽमृतपानेन जरामरणवर्जिताः ॥ <br>
अस्मद्भ्योऽधिकवीर्याः स्युर्बाधेरंस्त्रिदशांस्तथा ॥ १ ॥ <br>
इति ब्रुवंतं देवेन्द्रं गरुडोऽप्यब्रवीद्द्विजाः ॥ <br>
यत्रैतत्स्थापयिष्यामि तत्रागत्य भवानिदम् ॥ ॥ २ ॥ <br>
गृह्णातु झटितीत्युक्तो गरुडं प्राह वृत्रहा ॥ <br>
प्रीतोऽहं तव दास्यामि वरं वृणु महामते ॥ ३ ॥ <br>
इत्युक्तवन्तं गरुडः पाकशासनमब्रवीत् ॥ <br>
दास्ये छलप्रयोक्तारो मम मातुः सरीसृपाः ॥ ४ ॥ <br>
भक्ष्या भवंतु नित्यं मे पाकशासन वृत्रहन् ॥ <br>
इति तेनेरितः शकस्तथास्त्वित्यवदच्च तम् ॥ ५ ॥ <br>
अथायं गरुडो विप्रा धारयन्नमृतं ययौ ॥ <br>
यांतं तमनुयाति स्म गरुडं पाकशासनः ॥ ६ ॥ <br>
वेगेन स द्विजश्रेष्ठाः सुधाहरणकौतुकी ॥ <br>
मातुरभ्याशमागत्य सर्पान्प्राह स पक्षिराट् ॥ ७ ॥ <br>
कुशेषु न्यस्यते सर्पास्सुधैवमधुना मया ॥ <br>
स्नात्वा तद्भुङ्ध्वममृतं शुचयः सुसमाहिताः ॥ ८ ॥ <br>
मोक्षोऽपि मम मातुः स्याद्दासीभावाद्धि पन्नगाः ॥ <br>
तथास्त्वित्यवदन्सर्पा गरुडं विनतासुतम् ॥९॥ <br>
मुक्ता तदैव विनता दासीभावाद्द्विजोत्तमाः ॥ <br>
सर्पास्तेऽमृतभक्षार्थं स्नातुं सर्वे ययुस्तदा ॥3.1.38.११०॥ <br>
तस्मिन्नवसरे शक्रस्तामादाय सुधां ययौ ॥ <br>
स्नात्वागत्य भुजंगास्ते तत्रादृष्ट्वा तदा सुधाम् ॥ ११ ॥ <br>
जिह्वाभिर्लिलिहुर्द र्भानेषु न्यस्ता सुधेति हि ॥<br>
तदाप्रभृति सर्पाणां जिह्वा दर्भाग्रपाटिताः ॥१२॥ <br>
द्विधाभवन्मुनिश्रेष्ठा द्विजिह्वास्तेन ते स्मृताः॥ <br>
सुधासंयोगतो दर्भाः प्रय युश्च पवित्रताम् ॥१३॥ <br>
मोचयित्वा च गरुडो दासीभावात्स्वमातरम् ॥ <br>
शशापकुपितः कद्रूं छद्मना जितमातरम् ॥१४॥ <br>
कद्रूस्त्वं जननीं यन्मे छलेन जितवत्यसि ॥ <br>
भर्तुस्त्वं परिचर्यायामतो नार्हा भविष्यसि ॥१५॥ <br>
शप्त्वैवं गरुडः कद्रूं प्रययौ स यथेच्छया ॥ <br>
कद्रूश्च विनता चोभे ययतुर्भर्तुरंतिकम् ॥ १६ ॥ <br>
कश्यपो विमुखस्तत्र कद्रूं कोपादथाब्रवीत् ॥ <br>
यस्माच्छलेन विनतां कद्रूर्निर्जितवत्यसि ॥ १७ ॥ <br>
अतो मत्परिचर्यायां न योग्यासि दुरात्मिके ॥ <br>
स्त्रियं वा पुरुषं वापि नारी वा पुरुषोऽपि वा ॥ १८ ॥ <br>
छलाद्विजयते योऽसौ स महापातकी भवेत् ॥ <br>
छलाद्विजयिना सार्धं संभाष्य ब्रह्महा भवेत् ॥ १९ ॥ <br>
स्तेयी सुरापी विज्ञेयो गुरुदाररतश्च सः ॥ <br>
संसर्गदोषदुष्टश्च मुनिभिः परिकीर्त्यते ॥ 3.1.38.१२० ॥ <br>
त्वया संभाषणाद्दोषो मम स्यान्नरकप्रदः ॥ <br>
तस्मात्प्रयाहि कद्रूस्त्वं मत्समीपाद्धि दारुणे ॥ २१ ॥ <br>
छलजेत्रा सपंक्तौ यो भुंजीत मनुजो भुवि ॥ <br>
तेन संभाषणात्सद्यः पतेद्धि नरकार्णवे ॥ २२ ॥ <br>
विलोक्य च्छलजेतारं तस्य पापस्य शांतये ॥ <br>
आदित्यं वा जलं वापि पावकं वा विलोकयेत् ॥ २३ ॥ <br>
छलजेता यत्र तिष्ठेदाश्रमेऽपि गृहेऽपिवा ॥ <br>
वस्तव्यं न हि तत्रान्यैर्वसन्नरकमश्नुते ॥ २४ ॥ <br>
अतो निर्याहि निर्याहि मम त्वं दृष्टिमार्गतः ॥ <br>
स्वाश्रमात्सरलामेनां विनतां जितवत्यसि ॥ २५ ॥ <br>
इति धिक्कृत्य सहसा कद्रूं तां कश्यपस्तदा ॥ <br>
विनतां स्वच्छशीलां तां स्वीचकार महामतिः ॥२६ ॥<br>
कद्रूरित्थं सपरुषं कथिता कश्यपेन सा ॥ <br>
रुदंती भृशदुःखार्ता पादयोस्तस्य चापतत् ॥ २७ ॥ <br>
पतितां पादयोर्दृष्ट्वा कश्यपो मुनिपुंगवः ॥ <br>
न जग्राहैव कद्रूं तां स्मरन्पापं तया कृतम् ॥ २८ ॥ <br>
ततः प्रणम्य विनता कश्यपं वाक्यमब्रवीत् ॥ <br>
भगवन्भगिनीमेनां स्वीकुरुष्व कृपानिधे ॥ २९ ॥ <br>
अज्ञानान्मुग्धया पापं कद्र्वा यदधुना कृतम्॥ <br>
क्षंतुमर्हसि तत्सर्वं दयाशीला हि साधवः ॥ 3.1.38.१३० ॥ <br>
जनन्या गरुडस्यैव कथितः कश्यपो मुनिः ॥ <br>
उवाच विनते नैनां विना पापस्य निष्कृतिम् ॥ ३१ ॥ <br>
ग्रहीष्यामि दुराचारां त्रिस्त्वां शपथयाम्यहम् ॥ <br>
कश्यपस्य वचः श्रुत्वा विनता पुनरब्रवीत् ॥ ३२ ॥ <br>
भगिन्या मम पापस्य ब्रह्मंस्त्वं ब्रूहि निष्कृतिम् ॥ <br>
येनेयं परिचर्यायां तव योग्या भविष्यति ॥ ३३ ॥ <br>
तयैवमुदितो विप्रा मारीचः कश्यपस्तदा ॥ <br>
ध्यात्वा मुहूर्तं मनसा पश्चादिदमभाषत ॥ ३४ ॥ <br>
दक्षिणांबुनिधेस्तीरे फुल्लग्रामे विमुक्तिदे ॥ <br>
अस्ति क्षीरसरोनाम तीर्थं पापविनाशनम् ॥ ६५ ॥ <br>
तत्तीर्थस्नानमात्रेण दोषश्चास्या विनश्यति ॥ <br>
प्रायश्चित्तायुतेनापि तत्तीर्थे मज्जनं विना ॥ ३६ ॥ <br>
न नश्यत्येष दोषो ऽस्यास्तदेषा यातु तत्सरः ॥ <br>
भर्त्रैवमुदिते कद्रूस्तं प्रणम्य द्विजोत्तमम् ॥ ३७ ॥ <br>
तत्क्षणात्प्रययौ क्षीरं सरः पुत्रसहायिनी ॥ <br>
सा कद्रूः पुत्र सहिता गत्वा कतिपयैर्दिनैः ॥ ३८ ॥ <br>
प्राप्य क्षीरसरः पुण्यं प्रयता विजितेंद्रिया ॥ <br>
सस्नौ नियमपूर्वं च संकल्प्य क्षीरकुंडके ॥ ३९ ॥ <br>
उपोष्य त्रिदिनं सस्नौ तस्मिन्क्षीरसरोजले ॥ <br>
चतुर्थे दिवसे तस्यां कुर्वत्यां स्नानमादरात् ॥ <br>
अदेहा व्योमगावाणी समुत्तस्थौ द्विजोत्तमाः ॥ 3.1.38.१४० ॥<br>
अशरीरिण्युवाच ॥ ॥ <br>
कद्रूस्त्वं मज्जनादत्र च्छलजेतृत्वदोषतः ॥ ४१ ॥ <br>
विमुक्ता भर्तृशुश्रूषायोग्या चासि न संशयः ॥ <br>
शापोपि गरुडोक्तस्ते लयं यातोऽत्र मज्जनात् ॥ ४२ ॥ <br>
गच्छ भर्तृसकाशं त्वं सोऽपि त्वां स्वीकरिष्यति ॥ <br>
इत्युक्त्वा विररामाथ व्योमवागशरीरिणी ॥ ४३ ॥ <br>
तस्यै वाचे नमस्कृत्य कद्रूः सा प्रीतमानसा ॥ <br>
तीर्थं प्रदक्षिणीकृत्य नत्वा पुत्रसमन्विता ॥ ४४ ॥ <br>
प्रययौ भर्तुरभ्याशं तच्छुश्रूषणकौतुकात् ॥ <br>
आगतातां समालोक्य स्नातां क्षीरसरोजले ॥ ४५ ॥ <br>
ज्ञात्वा विधूतपापां च कश्यपः स समाधिना ॥ <br>
अंगीचकार पत्नीं तामात्मशुश्रूषणोचि ताम् ॥ ४६ ॥ <br>
एवं वः कथितं विप्राः कद्रूपापविमोक्षणम् ॥ <br>
मज्जनान्मुक्तिदं पुंसां पुण्ये क्षीरसरोजले ॥ ४७ ॥ <br>
यः शृणोतीममध्यायं पठते वापि मानवः ॥ <br>
स क्षीरकुंडस्नानस्य लभते फलमुत्तमम्॥ ४८ ॥ <br>
अश्वमेधादियज्ञानां समग्रं फलमश्नुते ॥ <br>
गंगादिसर्वतीर्थेषु स स्नातो भवति ध्रुवम्॥ ॥ ४९ ॥ <br>
यः पठेदिममध्यायं क्षीरकुंडप्रशंसनम् ॥ <br>
गोसहस्रप्रदातॄणां प्राप्नोत्यविकलं फलम् ॥ 3.1.38.१५० ॥ <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये क्षीरकुंडप्रशसायां कद्रूकृतच्छलदोषशांतिकथावर्णनं-नामाष्टत्रिंशोऽध्यायः ॥ ३८ ॥ <br>
<br>
</span>
