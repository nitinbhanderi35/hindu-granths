<span style="font-size: 14pt; line-height: 200%">॥ श्रीसूत उवाच ॥ ॥ <br>
शिवतीर्थे नरः स्नात्वा ब्रह्महत्याविमोक्षणे ॥ <br>
स्वपापजालशांत्यर्थं शंखतीर्थं ततो व्रजेत् ॥ १ ॥ <br>
यत्र मज्जनमात्रेण कृतघ्नोऽपि विमुच्यते ॥ <br>
मातॄः पितॄन्गुरूंश्चापि ये न मन्यंति मोहिताः ॥ २ ॥ <br>
ये चाप्यन्ये दुरात्मानः कृतघ्ना निरपत्रपाः ॥ <br>
ते सर्वे शंखतीर्थे स्मिञ्छुद्ध्यंति स्नानमात्रतः ॥ ३ ॥ <br>
शंखनामा मुनिः पूर्वं गंधमादनपर्वते ॥ <br>
अवर्तत तपः कुर्वन्विष्णुं ध्यायन्समाहितः॥ ४ ॥ <br>
स तत्र कल्पयामास स्नानार्थं तीर्थमुत्तमम् ॥ <br>
शंखेन निर्मितं तीर्थं शंखतीर्थमितीर्यते ॥ ५ ॥ <br>
तत्र स्नात्वा सकृन्मर्त्यः कृतघ्नोऽपिविमुच्यते १। <br>
अत्रेतिहासं वक्ष्यामि पुराणं पापनाशनम्॥६॥ <br>
यस्य श्रवणमात्रेण नरो मुक्तिमवाप्नुयात्॥ <br>
पुरा बभूव विप्रेंद्रो वत्सनाभो महामुनिः॥७॥ <br>
सत्यवाञ्छीलवान्वाग्मी सर्वभूतदयापरः॥ <br>
शत्रुमित्रसमो दांतस्तपस्वी विजितेंद्रियः॥८॥ <br>
परब्रह्मणि निष्णातस्तत्त्वब्रह्मैकसंश्रयः॥<br>
एवं प्रभावः स मुनिस्तपस्तेपे निजाश्रमे ॥ ९ ॥<br>
स वै निश्चलसर्वांगस्तिष्ठंस्तत्रैव भूतले ॥ <br>
परमाण्वंतरं वापि न स्वस्थानाच्चचाल सः ॥ 3.1.25.१० ॥ <br>
स्थित्वैकत्र तपस्यंतमनेकशतवत्सरान् ॥ <br>
तमाचकाम वल्मीकं छादितांगं चकार च ॥ ११ ॥ <br>
वल्मीकाक्रांतदेहोपि वत्सनाभो महामुनिः ॥ <br>
अकरोत्तप एवासौ वल्मीकं न त्वबुद्ध्यत ॥ ॥ १२ ॥ <br>
तस्मिंश्च तप्यति तपो वासवो मुनिपुंगवाः ।१ <br>
विसृज्य मेघजालानि वर्षयामास वेगवान् ॥ १३ ॥ <br>
एवं दिनानि सप्तायं स ववर्ष निरं तरम् ॥ <br>
आसारेणातिमहता वृष्यमाणोपि वै मुनिः ॥ १४ ॥ <br>
तं वर्षं प्रतिजग्राह निमीलितविलोचनः ॥ <br>
महता स्तनितेनाशु तदा बधिरयञ्छ्रुती ॥ ॥ १५ ॥ <br>
वल्मीकस्योपरिष्टाद्वै निपपात महाशनिः ॥ <br>
तस्मिन्वर्षति पर्जन्ये शीतवातातिदुःसहे ॥ १६ ॥ <br>
वल्मीकशिखरं ध्वस्तं बभूवाशनिताडि तम् ॥ <br>
विशीर्णशिखरे तस्मिन्वल्मीकेऽशनिताडिते ॥ १७ ॥ <br>
सेहेतिदुःसहां वृष्टिं वत्सनाभो विचिंतयन् ॥ <br>
महर्षौ वर्षधाराभिः पीड्यमाने दिवानि शम् ॥ १८ ॥ <br>
धर्मस्य चेतसि कृपा संबभूवातिभूयसी ॥ <br>
स धर्मश्चिंतयामास वत्सनाभे तपस्यति ॥ १९ ॥ <br>
पतत्यप्यतिवर्षेऽयं तपसो न निवर्तते ॥ <br>
अहोऽस्य वत्सनाभस्य धर्मैकायत्तचित्तता ॥ 3.1.25.२० ॥ <br>
इति चिंतयतस्तस्य मातिरेवमजायत ॥ <br>
अहं वै माहिषं रूपं सुमहांतं मनोहरम् ॥ २१ ॥ <br>
वर्षधारानिपातानां सोढारं कठिनत्वचम् ॥ <br>
स्वीकृत्य माहिषं रूपं स्थास्याम्युपरि योगिनः ॥ २२ ॥ <br>
न हि बाधिष्यते वर्षं महावेगयुतं त्वपि ॥ <br>
धर्म एवं विनिश्चित्य धाराः पृष्ठेन धारयन् ॥ २३ ॥ <br>
वत्सनाभोपरि तदा गात्रमाच्छाद्य तस्थिवान् ॥ <br>
ततः सप्तदिनांते तु तद्वै वर्षमुपारमत् ॥ २४ ॥ <br>
ततो महिषरूपी स धर्मोऽतिकृपया युतः ॥ <br>
तद्वै वल्मीकमुत्सृज्य नातिदूरे ह्यवर्त्तत ॥२५॥ <br>
ततो निवृते वर्षे तु वत्सनाभो महामुनिः॥ <br>
निवृत्तस्तपसस्तू र्णं दिशः सर्वा व्यलोकयन्॥२६॥<br>
स्थितोऽहं वृष्टिसंपाते कुर्वन्नद्य महत्तपः॥ <br>
पृथिवी सलिलाक्लिन्ना दृश्यते सर्वतोदिशम्॥२७॥ <br>
शिखराणि गिरीणां च वना न्युपवनानि च ॥ <br>
आश्रमाणि महर्षीणामाप्लुतानि जलैर्नवैः ॥ २८ ॥ <br>
एवमादीनि सर्वाणि दृष्ट्वा प्रमुदितोऽभवत् ॥ <br>
चिंतयामास धर्मात्मा वत्सना भो महामुनिः ॥ २९ ॥ <br>
अहमस्मिन्महावर्षे नूनं केनापि रक्षितः ॥ <br>
वर्षत्यस्मिन्महावर्षे जीवितं त्वन्यथा कुतः ॥ 3.1.25.३० ॥ <br>
विचिंत्यैवं मुनिश्रेष्ठः सर्वत्र समलोकयत् ॥ <br>
ततोऽपश्यन्महाकायमदूरादग्रतः स्थितम् ॥ ३१ ॥ <br>
महिषं नीलवर्णं च वत्सनाभस्तपोधनः ॥ <br>
महिषं तं समुद्दिश्य मनसा समचिंतयत् ॥ ३२ ॥ <br>
तिर्यग्योनिष्वपि कथं दृश्यते धर्मशीलता ॥ <br>
यतो ह्यहं महावर्षान्महिषेणाभिरक्षितः ॥ ३३ ॥ <br>
दीर्घमायुरमुष्यास्तु यन्मां रक्षितवानिह ॥ <br>
इत्यादि स विचिंत्यैवं तपसे पुनरुद्ययौ ॥ ३४ ॥ <br>
तं पुनश्च तपस्यंतं दृष्ट्वा महिषरूपधृक् ॥ <br>
रोमांचावृतसर्वांगः प्रमोदमगमद्भृशम् ॥ ॥ ३५ ॥ <br>
वत्सनाभस्य हि मुनेः पुनश्चैव तपस्यतः ॥ <br>
मनः पूर्ववदेकाग्रं परब्रह्मणि नाभवत् ॥ ३६ ॥ <br>
स विषण्णमना भूत्वा वत्सनाभो व्यचिंतयत् ॥ <br>
न भवेद्यदि नैर्मल्यं तदा स्याच्चंचलं मनः ॥ ३७ ॥ <br>
मनश्च पापबाहुल्ये निर्मलं नैव जायते ॥ <br>
पापलेशोपि मे नास्ति कथं लोला यते मनः ॥ ३८ ॥ <br>
अचिंतयद्दोषहेतुं वत्सनाभः पुनःपुनः ॥ <br>
स विचिंत्य विनिश्चित्य निनिंदात्मानमंजसा ॥ ३९ ॥ <br>
धिङ्मामद्य दुरात्मानमहो मूढोस्म्यहं भृशम् ॥ <br>
कृतघ्नता महादोषो मामद्य समुपागतः ॥ 3.1.25.४० ॥<br>
यदीदृशान्महावर्षात्त्रातारं महिषोत्तमम् ॥ <br>
तिष्ठाम्यपूजयन्नेव ततो मे भूत्कृतघ्नता ॥ ४१ ॥ <br>
कृतघ्नता महान्दोषः कृतघ्ने नास्ति निष्कृतिः ॥ <br>
कृतघ्नस्य न वै लोकाः कृतघ्नस्य न बांधवाः ॥ ४२ ॥ <br>
कृतघ्नतादोष वलान्मम चित्तं मलीमसम् ॥ <br>
कृतघ्ना नरकं यांति ये च विश्वस्तघातिनः ॥ ४३ ॥ <br>
निष्कृतिं नैव पश्यामि कृतघ्नानां कथंचन ॥ <br>
ऋते प्राणपरित्यागाद्धर्मज्ञानां वचो यथा ॥ ४४ ॥ <br>
पित्रोरभरणं कृत्वा ह्यदत्त्वा गुरुदक्षिणाम् ॥ <br>
कृतघ्नतां च संप्राप्य मरणांता हि निष्कृतिः ॥ ४५ ॥ <br>
तस्मात्प्राणान्परित्यज्य प्रायश्चित्तं चराम्यहम् ॥ <br>
इति निश्चित्य मनसा वत्सनाभो महामुनिः ॥ ४६ ॥ <br>
तृणीकृत्य निजान्प्राणान्निःसंगेनांतरा त्मना ॥ <br>
मेरोः शिखरमारूढः प्रायश्चित्तचिकीर्षया ॥ ४७ ॥ <br>
सुमेरुशिखरात्तस्मादियेष पतितुं मुनिः ॥ <br>
तस्मिन्पतितुमारब्धे मा त्वरिष्ठा इति ब्रुवन् ॥ <br>
त्यक्तमाहिषरूपः सन्धर्म एव न्यवारयत् ॥ ४८ ॥ <br>
॥ धर्म उवाच ॥ ॥ <br>
वत्सनाभ महाप्राज्ञ जीवस्व बहुवत्सरान् ॥ ४९ ॥ <br>
परितुष्टोऽस्मि भद्रं ते देहत्यागचिकीर्षया ॥ <br>
न हि त्वद्धर्मकक्षायां लोके कश्चित्समोऽस्ति वै ॥ 3.1.25.५० ॥ <br>
यद्यपि प्राणसंत्यागः कृतघ्ने निष्कृतिर्भवेत् ॥ <br>
तथापि धर्मशीलत्वात्तवान्यां निष्कृतिं वदे ॥ ५१ ॥ <br>
शंखतीर्थाभिधं तीर्थमस्ति वै गंधमादने ॥ <br>
शांत्यर्थमस्य पापस्य तत्र स्नाहि समाहितः ॥ ॥ ५२ ॥ <br>
प्राप्स्यसे चित्तशुद्धिं त्वमतो विगतकल्मषः॥ <br>
ततश्च लब्धविज्ञानः प्राप्स्यसे शाश्वतं पदम् ॥ ५३ ॥ <br>
अहं धर्मोस्मि योगीन्द्र सत्यमेव ब्रवीमि ते ॥ <br>
इति धर्मवचः श्रुत्वा वत्सनाभो महामुनिः ॥ ५४ ॥ <br>
स्नातुकामः शंखतीर्थे गंधमादनमन्वगात् ॥ <br>
शंखतीर्थं च संप्राप्य तत्र सस्नौ महामुनिः ॥ ५५ ॥ <br>
ततो विगतपापस्य मनो निर्मलतां गतम् ॥ <br>
ततोऽचिरेण कालेन ब्रह्मभूयमगान्मुनिः ॥ ५६ ॥ <br>
एवं वः कथितं विप्राः शंखतीर्थस्य वैभवम्॥ <br>
यत्र हि स्नानमात्रेण कृतघ्नोऽपि विमुच्यते ॥ ५७ ॥ <br>
मातृद्रोही पितृद्रोही गुरुद्रोही तथैव च ॥ <br>
अन्ये कृतघ्ननिवहा मुच्यंतेऽत्र निमज्जनात् ॥ ५८ ॥ <br>
अतः कृतघ्नैर्मनुजैः सेवनीयमिदं सदा ॥ <br>
अहो तीर्थस्य माहात्म्यं यत्कृतघ्नोपि मुच्यते ॥ ५९ ॥ <br>
अकृत्वा भरणं पित्रोरदत्त्वा गुरुदक्षिणाम्॥ <br>
कृतघ्नतां च संप्राप्य मरणांता हि निष्कृतिः ॥ 3.1.25.६० ॥ <br>
इह तु स्नानमात्रेण कृतघ्नस्यापि निष्कृतिः ॥ <br>
कृतघ्नतापि तत्तीर्थे स्नानमात्राद्विनश्यति ॥ ६१ ॥ <br>
अन्येषां तुच्छपापानां सर्वेषां किमुताधुना ॥ ६२ ॥ <br>
अध्यायमेनं पठेद्भक्तियुक्तः कृतघ्नोपि मर्त्याः स पापाद्विमुक्तः ॥<br>
विशुद्धांतरात्मा गतः सत्यलोकं समं ब्रह्मणा मोक्षमप्याशु गच्छेत्॥ ६३ ॥ <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये शंखतीर्थप्रशंसायां वत्सनाभकृतघ्नदोषशांतिवर्णनंनाम पञ्चविंशोऽध्यायः ॥ २५ ॥ <br>
<br>
<br>
</span>
