<span style="font-size: 14pt; line-height: 200%"><br>
॥ श्रीसूत उवाच ॥ ॥ <br>
लक्ष्मीतीर्थे शुभे पुंसां सर्वैश्वर्यैककारणे ॥ <br>
स्नात्वा नरस्ततो गच्छेदग्नितीर्थं द्विजोत्तमाः ॥ १ ॥ <br>
अग्नितीर्थं महापुण्यं महापातकनाशनम् ॥ <br>
तीर्थानामुत्तमं तीर्थं सर्वाभीष्टैकसाधनम् ॥ <br>
तत्र स्नायान्नरो भक्त्या स्वपापपरिशुद्धये ॥ २ ॥ <br>
॥ ऋषय ऊचुः ॥ ॥ <br>
अग्निर्तार्थमितिख्यातिः कथं तस्य मुनीश्वर ॥ ॥ ३ ॥ <br>
कुत्रैदमग्नितीर्थं च कीदृशं तस्य वैभवम् ॥ <br>
एतन्नः श्रद्दधानानां विस्तराद्वक्तुमर्हसि ॥ ४ ॥ <br>
॥ श्रीसूत उवाच ॥ ॥ <br>
सम्यक्पृष्टं हि युष्माभिः शृणुध्वं मुनिपुंगवाः ॥ <br>
पुरा हि राघवो हत्वा रावणं सपरिच्छदम् ॥ ५ ॥ <br>
स्थापयित्वा तु लंकायां भर्तारं च विभीषणम् ॥ <br>
सीतासौमित्रिसंयुक्तो रामो दशरथात्मजः ॥ ६ ॥ <br>
सिद्धचारणगंधवैर्देवैरप्सरसां गणैः ॥ <br>
स्तूयमानो मुनिगणैः सत्याशीस्तीर्थकौतुकी ॥ ७ ॥ <br>
धारयँल्लीलया चापं रामोऽसह्यपराक्रमः ॥ <br>
आत्मनः शुद्धिमाधातुं जानकीं शोधितु तथा ॥ ८ ॥ <br>
इंद्रादिदेववृन्दैश्च मुनिभिः पितृभिस्तथा ॥ <br>
विभीषणेन सहितः सर्वेरपि च वानरैः॥९॥ <br>
आययौ सेतुमार्गेण गंधमादनपर्वतम्॥ <br>
लक्ष्मीतीर्थतटे स्थित्वा जानकीशोधनाय सः॥3.1.22.१०॥ <br>
अग्निमावाहयामास देवर्षिपितृसन्निधौ॥ <br>
अथोत्तस्थौ महांभोधेर्लक्ष्मीतीर्थाद्विदूरतः॥११॥ <br>
पश्यत्सु सर्वलोकेषु लिहन्नंभांसि पावकः॥ <br>
आताम्रलोचनः पीतवासा धनुर्धरः ॥ १२ ॥<br>
सप्तभिश्चैव जिह्वाभिर्लेलिहानो दिशो दश ॥ <br>
दृष्ट्वा रघुपतिं शूरं लीलामानुषरूपिणम् ॥ १३ ॥ <br>
जगाद वचनं रम्यं जानकीशुद्धिकारणात् ॥ <br>
रामराम महाबाहो राक्षसानां भयावह ॥ १४ ॥ <br>
पातिव्रत्येन जानक्या रावणं हतवान्भवान् ॥ <br>
सत्यंसत्यं पुनः सत्यं नात्र कार्या विचारणा ॥ १५ ॥ <br>
कमलेयं जगन्माता लीलामानुषविग्रहा ॥ <br>
देवत्वे देवदेहेयं मनुष्यत्वे च मानुषी ॥ १६ ॥ <br>
विष्णोर्देहानुरूपां वै करोत्येषात्मनस्तनुम् ॥ <br>
यदायदा जगत्स्वामिन्देवदेव जनार्द्दन ॥ १७ ॥ <br>
अवतारान्करोषि त्वं तदेयं त्वत्सहायिनी ॥ <br>
यदा त्वं भार्गवो रामस्तदाभूद्धरणी त्वियम् ॥ १८ ॥ <br>
अधुना जानकी जाता भवित्री रुक्मिणी ततः ॥ <br>
अन्येषु चावतारेषु विष्णोरेषा सहायिनी ॥ १९ ॥ <br>
तस्मामद्वचनादेनां प्रति गृह्णीष्व राघव ॥ <br>
पावकस्य तु तद्वाक्यं श्रुत्वा देवा महर्षयः ॥ 3.1.22.२० ॥ <br>
विद्याधराश्च गंधर्वा मानवाः पन्नगास्तथा ॥ <br>
अन्ये च भूतनिवहा रामं दशरथात्मजम् ॥ २१ ॥ <br>
जानकीं मैथिलीं चैव प्रशशंसुः पुनःपुनः ॥ <br>
रामोऽग्निवचनात्सीतां प्रतिजग्राह निर्मलाम् ॥ २२ ॥ <br>
एवं सीताविशुद्ध्यर्थं रामेणाक्लिष्टकर्मणा ॥ <br>
आवाहने कृते वह्निर्लक्ष्मीतीर्थाद्विदूरतः ॥ २३ ॥ <br>
यतः प्रदेशादुत्तस्थावंबुधेर्द्विजसत्तमाः ॥ <br>
अग्नितीर्थं विजानीत तं प्रदेशमनुत्तमम् ॥ २४ ॥ <br>
ततो विनिर्गमादग्नेरग्नितीर्थमितीर्यते ॥ <br>
अत्र स्नात्वा नरो भक्त्या वह्नेस्तीर्थे विमुक्तिदे ॥ २५ ॥ <br>
उपोष्य वेदविदुषो ब्राह्मणानपि भोजयेत् ॥ <br>
तेभ्यो वस्त्रं धनं भूमिं दद्यात्कन्यां च भूषिताम् ॥ २६ ॥ <br>
सर्वपापविनिर्मुक्तो विष्णुसायुज्यमाप्नुयात् ॥ <br>
अग्नितीर्थस्य कूलेस्मिन्नन्नदानं विशिष्यते ॥ २७ ॥ <br>
अग्नितीर्थसमं तीर्थं न भूतं न भविष्यति ॥ <br>
दुष्पण्योपि महापापो यत्र स्नानात्पिशाचताम् ॥ २८ ॥ <br>
परित्यज्य महाघोरां दिव्यं रूपमवाप्तवान् ॥ <br>
पशुमान्नाम वैश्योऽभूत्पुरा पाटलिपुत्रके ॥ २९ ॥ <br>
स वै धर्मपरो नित्यं ब्राह्मणाराधने रतः ॥ <br>
कृषिं निरंतरं कुर्वन्गो रक्षां चैव सर्वदा ॥ 3.1.22.३० ॥ <br>
पण्यवीथ्यां च विक्रीणन्कांचनादीनि धर्मतः ॥<br>
पशुमन्नामधेयस्य वणिक्छ्रेष्ठस्य तस्य वै ॥ ३१ ॥ <br>
बभूव भार्यात्रितयं पतिशुश्रूषणे रतम् ॥ <br>
ज्येष्ठा त्रीन्सुषुवे पुत्रान्वैश्यवंशविवर्द्धनान् ॥ ३२ ॥ <br>
सुपण्यं पण्यवतं च चारुपण्यं तथैव च ॥ <br>
मध्यमा सुषुते पुत्रौ सुकोश बहुकोशकौ ॥ ३३ ॥ <br>
तृतीयायां त्रयः पुत्रास्तस्य वैश्यस्य जज्ञिरे ॥ <br>
महापण्यो महाकोशो दुष्पण्य इति विश्रुताः ॥ ३४ ॥ <br>
एवं पशुमतस्तस्य वैश्यस्य द्विजसत्तमाः ॥ <br>
बभूवुरष्टौ तनयास्तासु स्त्रीषु तिसृष्वपि॥ ३५ ॥ <br>
ते सुपण्यमुखाः सर्वे पुत्रा ववृधिरे क्रमात ॥ <br>
धूलिकेलिं वितन्वन्तः पितरौ तोषयंति ते ॥ ३६ ॥ <br>
पंचहायनतां प्राप्ताः क्रमात्ते वैश्यनंदनाः ॥ <br>
पशुमानपि वैश्येंद्रः सर्वानपि च तान्सुतान् ॥ ३७ ॥ <br>
बाल्यमारभ्य सततं स्वकृत्येषु व्यशिक्षयत्॥ <br>
कृषिगोत्राणवाणिज्यकर्मसु क्रमशिक्षिताः  ॥३८ ॥ <br>
सुपण्यमुख्याः सप्तैव पितृवाक्यमशृण्वत ॥ <br>
पशुमान्वक्ति यत्कार्यं तत्क्षणान्निरवर्तयन्॥३९॥<br>
नैपुण्यं प्रापुरत्यंतं ते सुवर्णक्रियास्वपि॥ <br>
दुष्पण्यस्त्वष्टमः पुत्रो बाल्यमारभ्य संततम्॥3.1.22.४०॥ <br>
दुर्मार्गनिरतो भूत्वा नाशृणोत्पितृभाषितम्॥<br>
धूलिकेलिं समारभ्य दुर्मार्गनिरतोऽभवत्॥४१॥<br>
स बाल एव सन्पुत्रो बालानन्यानबाधत॥<br>
दुष्कर्मनिरतं दृष्ट्वा तं पिता पशुमांस्तथा॥४२॥<br>
उपेक्षामेव कृतवान्बालिशोऽयमितीरयन्॥ <br>
अथाष्टावपि वैश्यस्य प्रापुर्यौवनमात्मजाः॥४३॥ <br>
ततोऽयमष्टमः पुत्रो दुष्पण्यो बलिनां वरः ॥ <br>
गृहीत्वा पाणिषु गले बालान्नगरवर्तिनः ॥ ४४ ॥ <br>
निचिक्षेप स कूपेषु सरित्सु च सरःस्वपि ॥ <br>
न कोऽपि तस्य जानाति दुश्चरित्रमिदं जनः ॥ ४५ ॥ <br>
यावन्म्रियंते ते बालास्तावन्निक्षिप्तवाञ्जले ॥ <br>
तेषां मृतानां बालानां पितरो मातरस्तथा ॥४६॥ <br>
गवेषयंति तान्सर्वान्नगरेषु हि सर्वशः ॥ <br>
तान् दृष्ट्वा च मृतान्पुत्रान्केवलं प्रारुदञ्जनाः ॥ ४७ ॥ <br>
जलेष्वथ शवान्दृष्ट्वा जनाश्चक्रुर्यथोचितम् ॥ <br>
एवं प्रतिदिनं बालान्दुष्पण्यो मारयन्पुरे ॥ ४८ ॥ <br>
जनैरप्यपरिज्ञातश्चिरमेवमवर्तत ॥ <br>
म्रियमाणेषु बालेषु वैश्यपुत्रस्य कर्मणा ॥ ४९ ॥ <br>
प्रजानां वृद्धिराहित्याच्छून्यप्रायमभूत्पुरम् ॥ <br>
ततः समेत्य पौरास्तद्वृत्तं राज्ञे न्यवेदयन्॥ 3.1.22.५० ॥ <br>
श्रुत्वा नृपस्तद्वचनमाहूय ग्रामपालकान् ॥ <br>
कारणं बालमरणे चिंत्यतामिति सोऽन्वशात् ॥ ५१ ॥ <br>
ग्रामपालास्तथेत्युक्त्वा तत्र तत्र व्यवस्थिताः ॥ <br>
सम्यग्गवेषयामासुः कारणं बालमारणे ॥ ५२ ॥ <br>
ते वै गवेषंयतोऽपि नाविंदन्बालमारकम् ॥ <br>
ते पुनर्नृपमासाद्य भीता वाक्यमथाब्रुवन् ॥ ५३ ॥ <br>
गवेषयंतोऽपि वयं तन्न विंदामहे नृप ॥ <br>
यो बालान्नगरे स्थित्वा सततं मारयत्यपि ॥ ५४ ॥ <br>
पुनश्च नागराः सर्वे राजानं प्राप्य दुःखिताः ॥ <br>
पुनः प्रजानां मरणमब्रुवन्वाष्पसंकुलाः ॥ ५५ ॥ <br>
राजा तत्कारणाज्ञानात्तूष्णीमास्ते विचिंत्य तु ॥ <br>
कदाचिद्वैश्यपुत्रोयं पंचभिर्बालकैः सह ॥५६ ॥ <br>
तटाकांतिकमापेदे पंकजाहरणच्छलात् ॥ <br>
बलाद्गृहीत्वा तान्बालान्दुष्पण्यः क्रोशतस्तदा ॥ ५७ ॥ <br>
क्रूरात्मा मज्जयामास कंठदघ्ने सरोजले ॥ <br>
मृतान्मत्वा च ताञ्छीघ्रं दुष्पण्यः स्वगृहं ययौ ॥ ५८ ॥ <br>
पञ्चानां पितरस्तेषां मार्गयंतः सुतान्पुरे ॥ <br>
तेषु वै मार्गमाणेषु पंच तेनातिबालकाः ॥ ५९ ॥ <br>
निक्षिप्ता अपि तोयेषु नाम्रियंत यदृच्छया ॥ <br>
ते शनैः कूलमासाद्य पंचापि क्लिन्नमौलयः ॥ 3.1.22.६० ॥ <br>
अशक्ता नगरं गंतुं बाल्यात्तत्रैव बभ्रमुः ॥ <br>
दूरादुच्चार्यमाणानि स्वनामानि स्वबंधुभिः ॥ ६१ ॥ <br>
श्रुत्वा पंचापि ते बालाः प्रतिशब्दमकुर्वत ॥ <br>
ततस्तत्पितरः श्रुत्वा तत्रागत्यसरस्तटे ॥ ६२ ॥ <br>
पुत्रान्दृष्ट्वा तु सप्राणान्प्रहर्षमतुलं गताः ॥ <br>
किमेतदिति पित्राद्यैः पृष्टास्ते बालकास्तदा ॥ ६३ ॥ <br>
दुष्पण्यस्याथ दुष्कृत्यं बन्धुभ्यस्ते न्यवेदयन्॥ <br>
ततो विदितवृत्तांता राजानं प्राप्य नागराः ॥ ६४ ॥ <br>
पंचभिः कथितं वृत्तं दुष्पण्यस्य न्यवेदयन् ॥ <br>
ततो राजा समाहूय पशुमंतं वणिग्वरम् ॥<br>
पौरेष्वपि च शृण्वत्सु वाक्यमेतदभाषत ॥ ६५ ॥ <br>
॥ राजोवाच ॥ ॥ <br>
दुष्पण्यनामा पशुमन्बहुप्रजमिदं पुरम् ॥ ६६ ॥ <br>
शून्यप्रायं कृतं पश्य त्वत्पुत्रेण दुरात्मना ॥ <br>
इदानीं बालिशानेतान्मज्जयामास वै जले ॥ ६७ ॥ <br>
यदृच्छया च सप्राणाः पुनरप्यागताः पुरम् ॥ <br>
अस्मिन्नित्थं गते कार्ये किं कर्तव्यं वदाधुना ॥ ६८ ॥ <br>
अद्य त्वामेव पृच्छामि यतस्त्वं धर्मतत्परः ॥ <br>
इत्युक्तः पशुमान्राज्ञा धर्मज्ञो युक्तमब्रवीत् ॥ ६९ ॥ <br>
॥ पशुमानुवाच ॥ ॥ <br>
पुरं निःशेषितं येन वधमेवायमर्हति ॥ <br>
न ह्यत्र विषये किंचित्प्रष्टव्यं विद्यते नृप ॥ 3.1.22.७० ॥ <br>
न ह्ययं मम पुत्रः स्याच्छत्रुरेवातिपापकृत् ॥ <br>
न ह्यस्य निष्कृतिं पश्ये येन निःशेषितं पुरम् ॥ ७१ ॥ <br>
वध्यतामेव दुष्टात्मा सत्यमेव ब्रवीम्यहम् ॥ <br>
श्रुत्वा पशुमतो वाक्यं नागराः सर्व एव हि ॥ ७२ ॥ <br>
वणिग्वरं श्लाघमाना राजानमिदमूचिरे ॥ <br>
न वध्यतामयं दुष्टस्तूष्णीं निर्वास्यतां पुरात् ॥ ७३ ॥ <br>
ततः स राजा दुष्पण्यं समाहूयेदमब्रवीत् ॥ <br>
अस्माद्देशाद्भवाञ्छीघ्रं दुष्टात्मन्गच्छ सांप्रतम् ॥ ७४ ॥ <br>
यदि तिष्ठेस्त्वमत्रैव दण्डयेयं वधेन वै ॥ <br>
इति राज्ञा विनिर्भर्त्स्य दूतैर्निर्वासितः पुरात् ॥ ७५ ॥ <br>
दुष्पण्यस्त्वथ तं देशं परित्यज्य भयान्वितः ॥ <br>
मुनिमंडलसंबाधं वनमेव ययौ तदा ॥ ७६ ॥ <br>
तत्राप्येकं मुनिसुतं स तोयेषु न्यमज्जयत् ॥ <br>
केल्यर्थमागता दृष्ट्वा मुनिपुत्रा मृतं शिशुम् ॥ ७७ ॥ <br>
तत्पित्रे कथयामासुरभ्येत्य भृशदुःखिताः ॥ <br>
तत उग्रश्रवाः श्रुत्वा तेभ्यः पुत्रं जले मृतम् ॥ ७८ ॥ <br>
तपोमहिम्ना दुष्प ण्यचरितं तदमन्यत ॥ <br>
उग्रश्रवाः शशापैनं दुष्पण्यं वैश्यनंदनम् ॥ ७९ ॥ <br>
॥ उग्रश्रवा उवाच ॥ ॥ <br>
मत्सुतं पयसि क्षिप्य यत्त्वं मारितवानसि ॥ <br>
तवापि मरणं भूयाज्जल एव निमज्जनात् ॥ 3.1.22.८० ॥ <br>
मृतश्च सुचिरं कालं पिशाचस्त्वं भविष्यसि ॥ <br>
इति शापे श्रुते सद्यो दुष्पण्यः खिन्नमानसः ॥ ८१ ॥ <br>
तद्वै वनं परित्यज्य घोरमन्यद्वनं ययौ ॥ <br>
सिंहादिक्रूरसत्वाढ्यं तस्मिन्प्राप्ते वनांतरम् ॥ ८२ ॥ <br>
पांसुवर्षं मह्द्वर्षन्वृक्षानामोटय न्मुहुः ॥ <br>
वज्रघातसमस्पर्शो ववौ झंझानिलो महान् ॥ ८३ ॥ <br>
वेगेन गात्रं भिंदन्ती वृष्टिश्चासीत्सुदुःसहा ॥ <br>
तद्दृष्ट्वा स तु दुष्पण्यश्चिंतयन्भृशदुः खितः ॥ ८४ ॥ <br>
मृतं शुष्कं महाकायं गजमेकमपश्यत ॥ <br>
महावातं महावर्षं तदा सोढुमशक्नुवन् ॥ ८५ ॥ <br>
गजास्यविवरेणैव विवेशोदरगह्वरम् ॥ <br>
तस्मिन्प्रविष्टमात्रे तु वृष्टिरासीत्सुभूयसी ॥ ८६ ॥ <br>
ततो वर्षजलैः सर्वैः प्रवाहः सुमहानभूत् ॥ <br>
स प्रवाहो वने तस्मिन्नदी काचिदजायत ॥ ८७ ॥ <br>
अथ तैर्वर्षसलिलैः स गजः पूरितोदरः ॥ <br>
प्लवमानो महापूरे नीरंध्रः समजायत ॥ ८८ ॥ <br>
ततो निर्विवरस्यास्य जलपूर्णोदरस्य च ॥ <br>
गजस्य जठरात्सोऽयं निर्गंतु न शशाक ह ॥ ८९ ॥ <br>
ततश्च वृष्टितोयानां प्रवाहो भीमवेगवान् ॥ <br>
उदरस्थितदुष्पण्यं समुद्रं प्रापयद्गजम् ॥ 3.1.22.९० ॥ <br>
दुष्पण्यः सलिले मग्नः क्षणात्प्राणैर्व्ययुज्यत ॥ <br>
मृत एव स दुष्पण्यः पिशाचत्वमवाप्तवान् ॥ ९१ ॥ <br>
पीडितः क्षुत्पिपासाभ्यां दुर्गमं वनमाश्रितः ॥ <br>
घोरेषु घर्मकालेषु समाक्रोशन्भयानकम् ॥ ९२ ॥ <br>
अतिष्ठद्गहनेऽरण्ये दुःखान्यनुभवन्बहु ॥ <br>
कल्पकोटिसहस्राणि कल्पकोटिशतानि च ॥ ९३ ॥ <br>
स पिशाचो महादुःखी न्यवसद्घोरकानने ॥ <br>
वनाद्वनांतरं धावन्देशाद्देशाद्देशांतरं तथा ॥ ९४ ॥ <br>
सर्वत्रानुभवन्दुःखमाययौ दण्डकान्क्रमात् ॥ <br>
अगस्त्यादाश्रमात्पुण्यान्नातिदूरे स संचरन् ॥ ९५ ॥ <br>
नदन्भैरवनादं च वाक्यमुच्चैरभाषत ॥ <br>
भोभोस्तपोधनाः सर्वे शृणुध्वं मामकं वचः ॥ ९६ ॥ <br>
भवन्तो हि कृपावन्तः सर्वभूतहिते रताः ॥ <br>
कृपादृष्ट्यानुगृह्णीत मां दुःखैरतिपीडितम् ॥ ९७ ॥ <br>
पुरा दुष्पण्यनामाहं वैश्यः पाटलिपुत्रके ॥ <br>
पुत्रः पशु मतश्चापि बहून्बालानमारयम् ॥ ९८ ॥ <br>
ततो विवासितो राज्ञा तस्माद्देशाद्वनं गतः ॥ <br>
अमारयं जले पुत्रं तत्रोग्रश्रवसो मुनेः ॥ ९९ ॥ <br>
स मुनिर्दत्त वाञ्छापं ममापि मरणं जले ॥ <br>
पिशाचतां च मे घोरां दत्तवान्दुःखभूयसीम् ॥ 3.1.22.१०० ॥ <br>
कल्पकोटिसहस्राणि कल्पकोटिशतान्यपि ॥ <br>
पिशाच तानुभूतेयं शून्यकाननभूमिषु ॥ १०१ ॥ <br>
नाहं सोढुं समर्थोऽस्मि पिपासां क्षुधमेव च ॥ <br>
रक्षध्वं कृपया यूयमतो मां बहुदुःखिनम् ॥ १०२ ॥ <br>
यथा मुच्येय पैशाच्यात्तथा कुरुत तापसाः ॥ <br>
इति श्रुत्वा पिशाचस्य वचनं ते तपोधनाः ॥ <br>
लोपामुद्रासहचरमूचिरे कुम्भसंभवम् ॥  ॥ ॥ <br>
॥ तापसा ऊचुः ॥ ॥ <br>
पिशाचस्यास्य भगवन्ब्रूहि निष्कृतिमुत्तमाम् ॥ ४ ॥ <br>
एवंविधानां पापानां त्वं समर्थो हि रक्षणे ॥ <br>
तेषामगस्त्यः श्रुतवान्कृपया परया युतः ॥ <br>
प्रियशिष्यं समाहूय सुतीक्ष्णं वाक्यमब्रवीत् ॥ ५ ॥ <br>
॥ अगस्त्य उवाच ॥ ॥ <br>
सुतीक्ष्ण गच्छ त्वरितं पर्वतं गंधमादनम् ॥ ६ ॥ <br>
तत्राग्नितीर्थं सुमहद्विद्यते पापनाशनम् ॥ <br>
पिशाचमोक्षणार्थाय तत्र स्नाहि महामते ॥ ७ ॥ <br>
पिशाचार्थं त्वयि स्नाते तत्र संकल्पपूर्वकम् ॥ <br>
पिशाचभावमुन्मुच्य दिव्यतामेष यास्यति ॥ ८ ॥ <br>
निष्कृतिं नास्य पश्यामि विना तत्तीर्थसेवनात ॥ <br>
अतः सुतीक्ष्णकृपया रक्षस्वैनं पिशाचकम् ॥ ९ ॥ <br>
अगस्त्येनैवमुक्तस्तु सुतीक्ष्णो गन्धमादनम् ॥ <br>
प्राप्याग्नितीर्थे संकल्प्य पिशाचार्थं कृपानिधिः ॥ 3.1.22.११० ॥ <br>
सस्नौ तत्र पिशाचार्थं नियमेन दिनत्रयम् ॥ <br>
रामनाथादिकं सेव्य तत्तीर्थं प्रतिगृह्य च ॥ ११ ॥ <br>
स्वाश्रमं प्रति गत्वाथ सुतीक्ष्णो विप्रसत्तमः ॥ <br>
तत्तीर्थ प्रोक्षणात्सद्यः सवियुज्य पिशाचताम् ॥ १२ ॥ <br>
वैभवात्तस्य तीर्थस्य सद्यो दिव्यत्वमाप्तवान् ॥ <br>
विमानवरमारूढो दिव्यस्त्रीपरिवारितः ॥ १३ ॥ <br>
सुतीक्ष्णं चाप्यगस्त्यं च तथान्यांश्च तपोधनान् ॥ <br>
पुनःपुनर्नमस्कृत्य तांश्चामंत्र्य प्रहर्षितः ॥ १४ ॥ <br>
स्वर्गमेवारुहत्तूर्णं देवैरपि स पूजितः ॥<br>
अग्नितीर्थस्य माहात्म्याद्दुष्पण्यो वैश्यनंदनः ॥ १५ ॥ <br>
पैशाच्यं शापजं त्यक्त्वा दिव्यतामित्थमाप्तवान् ॥ <br>
एवं वः कथितं विप्रा अग्नितीर्थस्य वैभवम् ॥ १६ ॥ <br>
यः पठेदिममध्यायं शृणुयाद्वा सभक्तिकम् ॥ <br>
पिशाचमोक्षणाख्यानं मुच्यते सर्वपातकैः ॥ १७ ॥ <br>
इह भुक्त्वा महाभोगान्परत्रापि सुखं लभेत् ॥ ११९ ॥ <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्येऽग्नितीर्थप्रशंसायां दुष्पण्यपैशाच्यमोक्षणंनाम द्वाविंशोऽध्यायः ॥ २२ ॥ <br>
<br>
</span>
