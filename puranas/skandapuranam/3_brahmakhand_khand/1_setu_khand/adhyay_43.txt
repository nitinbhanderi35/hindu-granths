<span style="font-size: 14pt; line-height: 200%">श्रीसूत उवाच॥ <br>
अथेदानीं प्रवक्ष्यामि रामनाथस्य वैभवम्॥ <br>
यच्छ्रुत्वा सर्वपापेभ्यो मु्च्यते मानवो भुवि॥१॥ <br>
रामप्रतिष्ठितं लिंगं यः पश्यति नरः सकृत् ॥ <br>
स नरो मुक्तिमाप्नोति शिवसायुज्यरूपिणीम् ॥ २ ॥<br>
दशवर्षैस्तु यत्पुण्यं क्रियते तु कृते युगे ॥ <br>
त्रेतायामेकवर्षेण तत्पुण्यं साध्यते नृभिः ॥ ३ ॥ <br>
द्वापरे तच्च मासेन तद्दिनेन कलौ युगे ॥ <br>
तत्फलं कोटिगुणितं निमिषे निमिषे नृणाम् ॥ ४ ॥ <br>
निःसंदेहं भवेदेवं रामनाथविलोकिनाम् ॥ <br>
रामेश्वर महालिंगे तीर्थानि सकलान्यपि ॥५॥ <br>
विद्यंते सर्वदेवाश्च मुनयः पितरस्तथा ॥ <br>
एककालद्विकालं वा त्रिकालं सर्वदैव वा ॥६॥ <br>
ये स्मरंति महादेवं रामनाथं विमुक्तिदम् ॥ <br>
कीर्तयंत्यथवा विप्रास्ते विमुक्ताघपंजराः॥७॥ <br>
सच्चिदानंदमद्वैतं सांबं रुद्रं प्रयांति वै ॥ <br>
रामेश्वराख्यं यल्लिंगं रामचन्द्रेण पूजि तम् ॥८॥ <br>
यस्य स्मरणमात्रेण यमपीडापि नो भवेत् ॥ <br>
रामेश्वरमहालिंगं येऽर्चयंति सकृन्नराः ॥९॥ <br>
न मानुषास्ते विज्ञेयाः किं तु रुद्रा न संशयः ॥ <br>
रामेश्वरमहालिंगं नार्चितं येन भक्तितः ॥ 3.1.43.१० ॥ <br>
चिरकालं स संसारे संसरेद्दुःखसंकुले ॥ <br>
रामेश्वरमहालिंगं ये पश्यंति सकृन्नराः ॥ ११ ॥। <br>
किं दानैः किं व्रतैस्तेषां किं तपोभिः किमध्वरैः ॥<br>
रामेश्वरमहालिंगं यो न चिंतयति क्षणम् ॥१२॥ <br>
अज्ञानी स च पापी स्यात्स मूको बधिरस्तथा ॥ <br>
स जडोंऽधश्च विज्ञेयश्छिद्रं तस्य सदा भवेत् ॥ १३ ॥ <br>
धनक्षेत्रसुतादीनां तस्य हानिस्तथा भवेत् ॥ <br>
रामेश्वरमहालिंगे सकृद्दृष्टे मुनीश्वराः ॥ १४ ॥ <br>
किं काश्या गयया किं वा प्रयागेणापि किं फलम् ॥ <br>
दुर्लभं प्राप्य मानुष्यं मानवा यत्र भूतले ॥ १५ ॥ <br>
रामनाथमहालिंगं नमस्यंत्यर्चयंति च ॥। <br>
जन्म तेषां हि सफलं ते कृतार्थाश्च नेतरे ॥१६॥ <br>
रामेश्वरमहालिंगे पूजिते वा स्मृतेपि वा ॥ <br>
विष्णुना ब्रह्मणा किं वा शक्रेणाप्यखिलामरैः ॥१७॥ <br>
रामनाथमहालिंगं भक्तियुक्ताश्च ये नराः ॥ <br>
तेषां प्रणामस्मरणपूजायुक्तास्तु ये नराः ॥ १८ ॥ <br>
न ते पश्यंति दुःखानि नैव यांति यमालयम् ॥ <br>
ब्रह्महत्यासहस्राणि सुरापानायुतानि च ॥१९॥ <br>
दृष्टे रामेश्वरे देवे विलयं यांति कृत्स्नशः ॥ <br>
ये वांछंति सदा भोगं राज्यं च त्रिदशालये ॥3.1.43.२०॥ <br>
रामे श्वरमहालिंगं ते नमंतु सकृन्मुदा ॥ <br>
यानि कानि च पापानि जन्मकोटिकृतान्यपि ॥ २१ ॥ <br>
तानि रामेश्वरे दृष्टे विलयं यांति सर्वदा ॥ <br>
संपर्कात्कौतुकाल्लोभाद्भयाद्वापि च संस्मरन् ॥ २२ ॥ <br>
रामेश्वरमहालिंगं नेहामुत्र च दुःखभाक् ॥ <br>
रामेश्वरमहालिंगं कीर्तयन्नर्चयन्नपि ॥ २३ ॥ <br>
अवश्यं रुद्रसारूप्यं लभते नात्र संशयः ॥ <br>
यथैधांसि समिद्धोऽग्निर्भस्मसात्कुरुते क्षणात् ॥ २४ ॥ <br>
तथा पापानि सर्वाणि रामेश्वरविलोकनात् ॥ <br>
रामेश्वरमहालिंगभक्तिरष्टविधा स्मृता ॥ २५ ॥ <br>
तद्भक्तजनवात्सल्यं तत्पूजापरितोषणम् ॥ <br>
स्वयं तत्पूजनं भक्त्या तदर्थे देहचेष्टितम् ॥ २६ ॥ <br>
तन्माहात्म्यकथानां च श्रवणेष्वादरस्तथा ॥ <br>
स्वरनेत्रशरीरेषु विकारस्फुरणं तथा ॥ २७ ॥ <br>
रामेश्वरमहालिंगस्मरणं संततं तथा ॥ <br>
रामेश्वरमहालिंगमाश्रित्यैवोपजीवनम् ॥ २८ ॥<br>
<br>
79b<br>
एवमष्टविधा भक्तिर्यस्मिन्म्लेच्छेऽपिविद्यते ॥ <br>
स एव मुक्तिक्षेत्राणां दायभाक्परिकीर्त्यते ॥ २९ ॥ <br>
भक्त्या त्वनन्यया मुक्तिर्ब्रह्मज्ञानेन निश्चिता ॥ <br>
वेदांतशास्त्रश्रवणाद्यतीनामूर्ध्वरेतसाम् ॥ 3.1.43.३० ॥ <br>
सा च मुक्तिर्विना ज्ञानदर्शनश्रवणोद्भवम् ॥ <br>
यत्राश्रमं विना विप्रा विरक्तिं च विना तथा ॥ ३१ ॥ <br>
सर्वेषां चैव वर्णानामखिलाश्रमिणामपि ॥ <br>
रामेश्वरमहालिंगदर्शनादेव केवलात् ॥ ३२ ॥ <br>
अपुनर्भवदा मुक्तिर्भ विष्यत्यविलंबिता ॥ <br>
कृमिकीटाश्च देवाश्च मुनयश्च तपोधनाः ॥ ३३ ॥ <br>
तुल्या रामेश्वरक्षेत्रे रामनाथप्रसादतः ॥ <br>
पापं कृतं मयानेकमिति मा क्रियतां भयम् ॥ ३४ ॥ <br>
मा गर्वः क्रियतां पुण्यं मयाकारीति वा जनैः ॥ <br>
रामेश्वरमहालिंगे सांबरुद्रे विलोकिते ॥ ३५ ॥ <br>
न न्यूना नाधिकाश्च स्युः किं तु सर्वे जनाः समाः ॥ <br>
रामेश्वरमहालिंगं यः पश्यति सभक्तिकम् ॥ ३६ ॥ <br>
न तेन तुल्यतामेति चतुर्वेद्यपि भूतले ॥ <br>
रामेश्वरमहालिंगे भक्तो यः श्वपचोऽपि सन् ॥ ३७ ॥ <br>
तस्मै दानानि देयानि नान्यस्मै च त्रयीविदे ॥ <br>
या गतिर्योगयुक्तानां मुनीनामूर्ध्वरेतसाम् ॥ ३८ ॥ <br>
सा गतिः सर्वजंतूनां रामेश्वरविलोकिनाम् ॥ <br>
रामनाथशिवक्षेत्रे ये वसंति नरा द्विजाः ॥ ३९ ॥ <br>
ते सर्वे पञ्चवक्त्राः स्युश्चंद्रालंकृतमस्तकाः ॥ <br>
नागाभरणसंयुक्तास्तथैव वृषभध्वजाः ॥ 3.1.43.४० ॥ <br>
त्रिनेत्रा भस्मदिग्धांगाः कपालाकृतिशेखराः ॥ <br>
साक्षात्सांबा महादेवा भवेयुर्नात्र संशयः ॥४१ ॥ <br>
रामनाथशिवक्षेत्रं ये व्रजंति नरा मुदा ॥ <br>
पदेपदेऽश्वमेधानां प्राप्नुयुः सुकृतानि ते ॥ ४२ ॥ <br>
रामसेतुं समाश्रित्य रामनाथस्य तुष्टये॥ <br>
ददाति ग्राममेकं यो ब्राह्मणाय सभक्तिकम् ॥४३॥ <br>
तेन भूः सकला दत्ता सशैलवनकानना ॥ <br>
पत्रं पुष्पं फलं तोयं रामनाथाय यो नरः ॥ ४४ ॥ <br>
भक्त्या ददाति तं रक्षेद्रामनाथो ह्यहर्निशम्॥ <br>
रामनाथमहालिंगे सांबे कारुणिके शिवे ॥ ४५ ॥ <br>
अत्यंतदुर्लभा भक्तिस्तत्पूजाप्यतिदुर्लभा ॥ <br>
स्तोत्रं च दुर्लभं प्रोक्तं स्मरणं चातिदुर्लभम् ॥ ४६ ॥ <br>
रामनाथेश्वरं लिंगं महादेवं त्रिलोचनम् ॥ <br>
शरणं ये प्रपद्यंते भक्तियुक्तेन चेतसा ॥ ४७ ॥ <br>
लाभस्तेषां जयस्तेषा मिह लोके परत्र च ॥ <br>
रामनाथमहालिंगविषया यस्य शेमुषी ॥ ४८ ॥ <br>
दिवारात्रं च भवति स वै धन्यतरो भुवि ॥ <br>
रामनाथेश्वरं लिंगं यो न पूजयते शिवम्॥ ४९ ॥ <br>
नायं भुक्तेश्च मुक्तेश्च राज्यानामपि भाजनम् ॥ <br>
रामेश्वरमहालिंगं यः पूजयति भक्तितः ॥ 3.1.43.५० ॥ <br>
भुक्तिमुक्त्योश्च राज्यानामसौ परमभाजनम् ॥ <br>
रामनाथार्चनसमं नाधिकं पुण्यमस्ति वै ॥ ५१ ॥ <br>
रामनाथेश्वरं लिंगं द्वेष्टि यो मोहमास्थितः ॥ <br>
ब्रह्महत्यायुतं तेन कृतं नरककारणम् ॥ ५२ ॥ <br>
तत्संभाषणमात्रेण मानवो नरकं व्रजेत् ॥ <br>
रामनाथपरा देवा रामनाथपरा मखाः ॥ ५३ ॥ <br>
रामनाथपराः सर्वे तस्माद न्यन्न विद्यते ॥ <br>
अतः सर्वं परित्यज्य रामनाथं समाश्रयेत् ॥ ५४ ॥ <br>
रामनाथमहालिंगं शरणं याति चेन्नरः ॥ <br>
दौर्मत्यं तस्य नास्त्येव शिवलोकं च यास्यति ॥ ५५ ॥<br>
सर्वयज्ञतपोदानतीर्थस्नानेषु यत्फलम् ॥ <br>
तत्फलं कोटिगुणितं रामनाथस्य सेवया॥५६॥<br>
रामनाथेश्वरं लिंगं चिंतयन्घटिका द्वयम् ॥ <br>
कुलैकवंशमुद्धृत्य शिवलोके महीयते ॥ ५७ ॥ <br>
दिनमेकं तु यः पश्येद्रामनाथं महेश्वरम् ॥ <br>
इहैव धनवान्भूत्वा सोंऽते रुद्रश्च जायते ॥ ५८ ॥ <br>
यः स्मरेत्प्रातरुत्थाय रामनाथं महेश्वरम् ॥ <br>
अनेनैव शरीरेण स शिवो वर्तते भुवि ॥ ५९ ॥ <br>
रामनाथमहालिंगद्रष्टुर्दर्शनमात्रतः ॥ <br>
अन्येषां प्राणिनां पापं तत्क्षणादेव नश्यति ॥ 3.1.43.६० ॥ <br>
रामनाथेश्वरं लिंगं मध्याह्ने यस्तु पश्यति ॥ <br>
सुरापानसहस्राणि तस्य नश्यंति तत्क्षणात् ॥ ॥ ६१ ॥ <br>
सायंकाले पश्यति यो रामनाथं सभक्तिकम् ॥ <br>
गुरुस्त्रीगमनोत्पन्नपातकं तस्य नश्यति ॥ ६२ ॥ <br>
सायंकाले महास्तोत्रैः स्तौति रामेश्वरं तु यः ॥ <br>
स्वर्णस्तेयसहस्राणि तस्य नश्यंति तत्क्षणात् ॥ ६३ ॥ <br>
स्नानं च धनुषः कोटौ रामनाथस्य दर्शनम् ॥ <br>
इति लभ्येत वै पुंसां किं गंगाजलसेवया ॥ ६४ ॥ <br>
रामनाथमहालिंगसेवया यन्न लभ्यते ॥ <br>
तदन्यद्धर्मजालेन नैव लभ्येत कर्हिचित् ॥ ६५ ॥ <br>
रामनाथं महालिगं यः कदापि न पश्यति ॥ <br>
संकरः स तु विज्ञेयो न पितुर्बीजसंभवः ॥ ६६ ॥ <br>
रामनाथेतिशब्दं यस्त्रिः पठेत्प्रातरुत्थितः ॥ <br>
तस्य पूर्वदिनोत्पन्नपातकं नश्यति क्षणात् ॥ ६७ ॥ <br>
रामनाथे महालिंगे भक्तरक्षणदीक्षिते ॥ <br>
भोजने विद्यमानेऽपि याचनाः किं प्रयास्यथ ॥ ६८ ॥ <br>
रामनाथमहालिंगे प्रसन्ने करुणानिधौ ॥ <br>
नश्यंति सकलाः क्लेशा यथा सूर्योदये हिमम् ॥ ६९ ॥ <br>
प्राणोत्क्रमणवेलायां रामनाथं स्मरेद्यदि ॥ <br>
जन्मनेऽसौ न कल्पेत भूयः शंकरतामियात् ॥ 3.1.43.७० ॥ <br>
रामनाथ महादेव मां रक्ष करुणानिधे ॥ <br>
इति यः सततं ब्रूयात्कलिनासौ न बाध्यते ॥ ७१ ॥ <br>
रामनाथ जगन्नाथ धूर्जटे नीललोहित ॥ <br>
इति यः सततं ब्रूयाद्बाध्यतेऽसौ न मायया ॥ ७२ ॥ <br>
नीलकण्ठ महादेव रामेश्वरसदाशिव ॥ <br>
इति ब्रुवन्सदा जंतुर्नैव कामेन बाध्यते ॥ ७३ ॥ <br>
रामेश्वर यमाराते कालकूटविषादन ॥ <br>
इतीरयञ्जनो नित्यं न क्रोधेन प्रपीड्यते ॥ ७४ ॥ <br>
रामनाथालयं यस्तु दारुभिः कुरुते नरः ॥ <br>
स पुमान्स्वर्गमाप्नोति त्रिकोटिकुलसंयुतः ॥ ७५ ॥ <br>
इष्टकाभिस्तु यः कुर्यात्स वैकुण्ठमवाप्नुयात् ॥ <br>
शिलाभिः कुरुते यस्तु स गच्छेद्ब्रह्मणः पदम् ॥ ७६ ॥ <br>
स्फटिकादिशिलाभेदैः कुर्वन्नस्यालयं जनः ॥ <br>
शिवलोकमवाप्नोति विमानवरमास्थितः ॥ ७७ ॥ <br>
रामनाथालयं ताम्रैः कुर्वन्भक्तिपुरःसरम् ॥ <br>
शिवसामीप्यमाप्नोति शिवस्यार्द्धासनस्थितः ॥ ७८ ॥ <br>
रामेश्वरालयं रूप्यैः कुर्वन्वै मानवो मुदा ॥ <br>
शिवसारूप्यमाप्नोति शिववन्मोदते सदा ॥ ७९ ॥ <br>
रामनाथालयं हेम्ना यः करोति सभक्तिकम् ॥ <br>
स नरो मुक्तिमाप्नोति शिवसायुज्यरूपिणीम् ॥ 3.1.43.८० ॥ <br>
रामनाथालयं हेम्ना धनाढ्यः कुरुते नरः ॥ <br>
मृदा दरिद्रः कुरुते तयोः पुण्यं समं स्मृतम् ॥ ८१ ॥ <br>
रामनाथमहालिंगस्नानकाले द्विजोत्तमाः ॥ <br>
त्रिसंध्यं गेयनृत्ते च मुखवाद्यैश्च काहलम् ॥ ८२ ॥ <br>
वाद्यान्यन्यानि कुरुते यः पुमान्भक्तिपूर्वकम् ॥ <br>
स महापातकैर्मुक्तो रुद्रलोके महीयते ॥ ॥ ८३ ॥ <br>
योभिषेकस्य समये रामनाथस्य शूलिनः ॥ <br>
रुद्राध्यायं च चमकं तथा पुरुषसूक्तकम् ॥ ८४ ॥ <br>
त्रिसुपर्णं पंचशांतिं पावमान्यादिकं तथा ॥ <br>
जपेत्प्रीतियुतो विप्रा नरकं न समश्नुते ॥ ८५ ॥ <br>
गवां क्षीरेण दध्ना च पंचगव्यैर्घृतैस्तथा ॥ <br>
रामनाथमहालिंगस्नानं नरकनाशनम् ॥  ॥ ८६ ॥ <br>
रामनाथमहालिंगं घृतेन स्नापयेच्च यः ॥ <br>
कल्पजन्मार्जितं पापं तत्क्षणादेव नश्यति ॥ ८७ ॥ <br>
रामनाथमहालिंगं गोक्षीरैः स्नापयन्नरः ॥ <br>
कुलैकविंशमुत्तार्य शिवलोके महीयते ॥ ८८ ॥ <br>
रामनाथमहालिंगं दध्ना संस्नापयन्नरः ॥ <br>
सर्वपापविनिर्मुक्तो विष्णुलोके महीयते ॥ ८९ ॥ <br>
अभ्यंगं तिलतैलेन रामेश्वरशिवस्य यः ॥ <br>
करोति हि सकृद्भक्त्या स कुबेरगृहे वसेत् ॥ 3.1.43.९० ॥ <br>
रामनाथमहालिंगे स्नानमिक्षुरसेन यः ॥ <br>
सकृदप्याचरेद्भ क्त्या चन्द्रलोकं समश्नुते ॥ ९१ ॥ <br>
लिकुचाम्ररसोत्पन्नसारेण स्नापयन्नरः ॥ <br>
रामनाथमहालिंगं पितृलोकं समश्नुते ॥ ९२ ॥ <br>
नालिकेरजलैः स्नानं रामनाथमहेश्वरे ॥ <br>
ब्रह्महत्यादिपापानां नाशनं परिकीर्तितम् ॥ ९३ ॥ <br>
रामनाथमहालिंगं रंभापक्वैर्विमर्दयन् ॥ <br>
विनाश्य सकलं पापं वायुलोके मही यते। ९४ ॥ <br>
वस्त्रपूतेन तोयेन रामनाथं महेश्वरम् ॥ <br>
स्नापयन्वारुणं लोकमाप्नोति द्विजसत्तमाः ॥ ९५ ॥ <br>
चंदनोदकधाराभी रामनाथं महेश्वरम् ॥ <br>
स्नापयेत्पुरुषो विप्रा गांधर्वं लोकमाप्नुयात् ॥ ९६ ॥ <br>
पुष्पवासिततोयेन हेमसंपृक्तवारिणा ॥ <br>
पद्मवासिततोयेन स्नानाद्रामेश्वरस्य तु ॥ ९७ ॥ <br>
महेंद्रासनमारुह्य तेनैव सह मोदते॥ <br>
पाटलोत्पलकल्हारपुन्नागकरवीरकैः ९८ ॥ <br>
वासितैर्वारिभिर्विप्रा रामेश्वरमहेश्वरम् ॥ <br>
अभिषिच्य महद्भिश्च पातकैः स विमुच्यते ॥ ९९ ॥ <br>
यानि चान्यानि पुष्पाणि सुरभीणि महांति च ॥ <br>
तद्गंधवासितैस्तोयैरभिषिच्य दयानिधिम् ॥ 3.1.43.१०० ॥ <br>
रामेश्वरमहालिंगं शिवलोके महीयते ॥ <br>
एलाकर्पूरलामज्जवासितैः शुद्धवारिभिः ॥ १ ॥ <br>
रामेश्वरमहालिंगमभिषिच्य विशुद्धधीः ॥ <br>
आग्नेयं लोकमासाद्य सर्वाकामा न्समश्नुते ॥ २ ॥ <br>
रामनाथाभिषेकार्थं मृद्धटान्यः प्रयच्छति ॥ <br>
इह लोके शतायुः स्यात्सर्वकाम समृद्धिमान् ॥ ३ ॥ <br>
ताम्रकुंभप्रदानेन देवेंद्रत्वमवा प्नुयात् ॥ <br>
रौप्यकुंभप्रदानेन ब्रह्मलोकं समश्नुते ॥ ४ ॥ <br>
हेमकुंभप्रदानेन शिवलोके महीयते ॥ <br>
रत्नकुंभप्रदानेन शिवसामीप्यमश्नुते ॥५॥ <br>
रामनाथाभिषेकार्थं नैवेद्यार्थमपि द्विजाः ॥ <br>
यो गां पयस्विनीं दद्यात्सोऽश्वमेधफलं लभेत् ॥ ६ ॥ <br>
प्राप्नोति शिववेषं च देहांते शिवलोकभाक्॥ <br>
रामसेतौ धनुष्कोटौ रामनाथेत्युदीर्य यः ॥ ७ ॥<br>
यत्र क्वाप्याचरेत्स्नानं सेतुस्नानफलं लभेत्॥ <br>
सुधाप्रलिप्तं यः कुर्याद्रामनाथशिवालयम् ॥ ८ ॥ <br>
तत्पुण्यं गदितुं नाहं शक्तो वर्षशतादपि ॥ <br>
नवीकरोति यो मर्त्यो रामनाथशिवालयम् ॥ ९ ॥ <br>
कर्तुः शतगुणं ज्ञेयं तस्य पुण्यफलं द्विजाः ॥ <br>
छिन्नं भिन्नं च यः सम्यग्रामनाथशिवालयम् ॥ 3.1.43.११० ॥ <br>
करोति भक्त्या पुरुषो ब्रह्महत्यायुतं दहेत् ॥ <br>
रामनाथस्य पुरतो दीपानारोपयन्मुदा ॥ ११ ॥ <br>
अविद्यापटलं भित्त्वा याति ब्रह्म सनातनम् ॥ <br>
घृतं तैलं तथा मुद्गाञ्छर्करास्तंडुलान्गुडान् ॥ १२ ॥ <br>
प्रयच्छन्रामनाथाय देवेंद्रपदमश्नुते ॥ <br>
रामनाथमहालिंगदर्शनादर्चनात्स्मृतेः ॥ १३ ॥ <br>
स्पर्शनादपि पापानि विलयं यांति तत्क्षणात्॥ <br>
रामनाथाय यो दद्यान्महाघंटां च दर्पणम् ॥१४॥ <br>
विमानशतसं भोगैश्चिरं शिवपुरे वसेत् ॥ <br>
भेरीमृदंगपटह निःसाणमुरजादिकम् ॥ १५ ॥ <br>
वंशकांस्यादिवादित्रं तथा वाद्यांतराणि च ॥ <br>
प्रयच्छन्रामनाथाय महादे वाय सादरम् ॥ १६ ॥ <br>
स विमानैर्महाभोगैर्वाद्यघोषसमन्वितैः ॥ <br>
अनेकयुगपर्यंतं शिवलोके महीयते ॥ १७ ॥ <br>
रामनाथं समुद्दिश्य यद्दत्तं स्वल्प मादरात् ॥ <br>
तदनंतफलं दातुः परत्र भवति ध्रुवम् ॥ १८ ॥ <br>
रामेश्वरे महाक्षेत्रे रामनाथस्य सन्निधौ ॥ <br>
वसन्मुक्तिमवाप्नोति पुनरावृत्तिवर्जिताम् ॥ ॥ १९ ॥ <br>
आयुः प्रयाति त्वरितं त्वरितं याति यौवनम् ॥ <br>
त्वरितं संपदो यांति दारपुत्रादयस्तथा ॥ 3.1.43.१२० ॥ <br>
राजादिभिर्धनं बाध्यं गृहक्षेत्रादिकं तथा ॥ <br>
सर्वं च क्षणिकं विप्रा गृहोपकरणादिकम् ॥ २१ ॥ <br>
तस्मात्सर्वं परित्यज्य संसारस्योपलालनम् ॥ <br>
रामेश्वरमहालिंगमापन्नार्तिहरं नृणाम् ॥ ॥ २२ ॥ <br>
श्रोतव्यं कीर्तितव्यं च स्मर्तव्यं च मनीषिभिः ॥ <br>
रामेश्वराय देवाय यो वै ग्रामान्प्रयच्छति ॥ २३ ॥ <br>
स हि प्रारब्धदेहांते शिव एव प्रजा यते ॥ <br>
पात्राणामुत्तमं पात्रं रामनाथो महेश्वरः ॥ २४ ॥ <br>
तस्मै दत्त्वा द्विजाः सत्यमनंतं सुखमश्नुते ॥ <br>
रामनाथमहालिंगदर्शनावधि पातकम् ॥ ॥ २५ ॥ <br>
दत्त्वा तस्मै जनः किंचित्सार्वभौमो भवेद्ध्रुवम् ॥ <br>
तालवृंतं ध्वजं छत्रं चंदनं गुग्गुलुं तथा ॥ २६ ॥<br>
ताम्रकांस्यादिरजतहेमरत्नमयान्ध टान् ॥ <br>
प्रयच्छंत्यभिषेकार्थं रामनाथस्य ये नराः ॥ २७ ॥ <br>
भूमंडलाधिपतयो जायंते ते भवांतरे ॥ <br>
रामनाथस्य पूजार्थं पुष्पाण्युत्पादयंति ये ॥ ॥ २८ ॥ <br>
अश्वमेधादियागानां फलान्यद्धाप्नुवंति ते ॥ <br>
रामेश्वरे महालिंगे पूजिते नमिते स्मृते ॥ २९ ॥ <br>
श्रुते दृष्टे च विप्रेंद्रा दुर्लभं नास्ति किंचन॥ <br>
रामनाथमहालिंगं सेवितुं यः पुमान्व्रजेत् ॥ 3.1.43.१३० ॥ <br>
तं दृष्ट्वा भयमाप्नोति तस्य पापौघ आशु वै ॥ <br>
रामनाथो महादेवो दृष्टो यदि भवेन्नृभिः ॥ ॥३१॥ <br>
किंवेदैः किमु वा शास्त्रैः किं वा तीर्थनिषेवणैः॥ <br>
चंदनं कुंकुमं कोष्ठं कस्तूरीं गुग्गुलुं तथा ॥ ३२ ॥ <br>
मृगनाभिं च सरलं दद्याद्रामेश्वराय यः ॥ <br>
स भूमाविह जायेत धनाढ्यो वेदपारगः ॥ ३३ ॥ <br>
मुक्ताभरणवस्त्राणि महार्हाणि ददाति यः ॥ <br>
रामनाथाय देवाय नासौ दौर्गत्यमाप्नुयात् ॥ ३४ ॥ <br>
रामनाथमहालिंगं गंगातोयैः समाहृतैः ॥ <br>
योऽभिषिंचत्यसौ पूज्यः शिवस्यापि न संशयः ॥ ३५ ॥ <br>
यावन्न याति मरणं यावन्नाक्रमते जरा ॥ <br>
यावन्नेंद्रियवैकल्यं तावदेव द्विजोत्तमाः ॥३६॥ <br>
तावदेव महादेवो रामनाथो मुमुक्षुभिः ॥ <br>
वन्द्यः पूज्यश्च मंतव्यः स्तुत्यश्च सततं शिवः ॥ ३७ ॥ <br>
रामेश्वरमहालिंगपूजातुल्यो न विद्यते ॥ <br>
धर्मः सर्वपुराणेषु सर्वशास्त्रेषु वै तथा ॥ ३८ ॥ <br>
रामनाथेश्वरं देवं महाकारुणिकं प्रभुम् ॥ <br>
भक्त्या भजंति ये नित्यं ते भूलोके सुखान्विताः ॥ ३९ ॥ <br>
भुक्त्वा भोगान्बहुसुखान्पुत्रदारयुता भृशम् ॥ <br>
एतच्छरीरपातांते मुक्तिं यास्यंति शाश्वतीम् ॥ 3.1.43.१४० ॥ <br>
॥ श्रीसूत उवाच ॥ ॥ <br>
एवं वः कथितं विप्रा रामनाथस्य वै भवम् ॥ <br>
यस्त्वेतच्छृणुयान्नित्यं पठते च सभक्तिकम् ॥ ४१ ॥ <br>
स रामनाथसेवायाः फलमाप्नोत्यनुत्तमम् ॥ <br>
धनुष्कोटिमहातीर्थस्नानपुण्यं च यास्यति ॥ ४२ ॥ <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये रामनाथप्रशंसावर्णनंनाम त्रिचत्वारिंशोऽध्यायः ॥ ४३ ॥ ॥ <br>
<br>
<br>
</span>
