<span style="font-size: 14pt; line-height: 200%">॥ ऋषय ऊचुः ॥ ॥ <br>
भगवन्राक्षसः कोऽसौ सूत पौराणिकोत्तम॥ <br>
विष्णुभक्तं महात्मानं यो गालवमबाधत॥१॥ <br>
श्रीसूत उवाच॥ 	<br>
वक्ष्यामि राक्षसं क्रूरं तं विप्राः शृणुतादरात् ॥ <br>
यथा स राक्षसो जातो मुनीनां शापवैभवात् ॥ २ ॥ <br>
पुरा कैलासशिखरे हालास्ये शिवमंदिरे ॥ <br>
चतुर्विशतिसाहस्रा मुनयो ब्रह्मवादिनः ॥ ३ ॥ <br>
वसिष्ठात्रिमुखाः सर्वे शिवभक्ता महौजसः ॥ <br>
भस्मोद्धूलितसर्वांगास्त्रिपुंड्रांकितमस्तकाः ॥ ४ ॥ <br>
रुद्राक्ष मालाभरणाः पंचाक्षरजपे रताः ॥ <br>
हालास्यनाथं भूतेशं चंद्रचूडमुमापतिम् ॥ ५ ॥ <br>
उपासांचक्रिरे मुक्त्यै मधुरापुरवासिनः ॥ <br>
कदाचित्तत्र गंधर्वो विश्वावसुसुतो बली ॥ ६ ॥ <br>
दुर्द्दमोनाम विप्रेंद्रा विटगोष्ठीपरायणः ॥ <br>
ललनाशतसंयुक्तो विवस्त्रः सलिलाशये ॥ ७ ॥ <br>
चिक्रीड स विवस्त्राभिः साकं युवतिभिर्मुदा ॥ <br>
हालास्यनाथतीर्थं तद्वसिष्ठो मुनिभिः सह ॥ ८ ॥ <br>
माध्यंदिनं कर्तुमना ययौ शंकरमंदिरात् ॥ <br>
तानृषीनवलोक्याथ रामास्ता भयकातराः ॥ ९ ॥ <br>
वासांस्याच्छादयामासुर्दुर्द्दमो न तु साहसी ॥ <br>
ततो वसिष्ठः कुपितः शशापैनं गत त्रपम् ॥ 3.1.4.१० ॥ <br>
॥ वसिष्ठ उवाच ॥ ॥ <br>
यस्माद्दुर्दम गंधर्व दृष्ट्वास्माँल्लज्जया त्वया ॥ <br>
वासो नाच्छादितं शीघ्रं याहि राक्षसतां ततः ॥ ११ ॥ <br>
इत्युक्त्वा ता स्त्रियः प्राह वसिष्ठो मुनिपुंगवः ॥ <br>
यस्मादाच्छादितं वस्त्रं दृष्ट्वास्माँल्ललनोत्तमाः ॥ १२ ॥ <br>
ततो न युष्माञ्छपिष्यामि गन्छध्वं त्रिदिवं ततः ॥ <br>
एवमुक्ता वसिष्ठेन रामाः प्रांजलयस्तदा ॥ १३ ॥<br>
प्रणिपत्य वसिष्ठं तं भक्तिनम्रेण चेतसा ॥ <br>
मुनिमंडलमध्ये तं वसिष्ठमिदमब्रुवन् ॥ १४॥ ॥ <br>
॥ रामा ऊचुः ॥ ॥ <br>
भगवन्सर्वधर्मज्ञ चतुरानननंदन ॥ <br>
दयासिंधोऽवलोक्यास्मान्न कोपं कर्तुमर्हसि ॥ १५ ॥ <br>
पतिरेवहि नारीणां भूषणं परमुच्यते ॥ <br>
पतिहीना तु या नारी शतपुत्रापि सा मुने ॥१६॥ <br>
विधवेत्युच्यते लोके तत्स्त्रीणां मरणं स्मृतम् ॥ <br>
तत्प्रसादं कुरु मुने पत्यावस्माक मादरात् ॥ १७ ॥ <br>
एकोऽपराधः क्षंतव्यो मुनिभिस्तत्त्वदर्शिभिः ॥ <br>
क्षमां कुरु दयासिंधो युष्मच्छिष्येऽत्र दुर्दमे ॥ १९ ॥ <br>
वसिष्ठः प्रार्थितस्त्वैवं दुर्दम स्यांगनाजनैः ॥ <br>
प्रोवाच वचनं भूयः प्रसन्नः स द्विजोत्तमाः ॥ १९ ॥ <br>
न मे स्याद्वचनं मिथ्या कदाचिदपि सुभ्रुवः ॥ <br>
उपायं वः प्रवक्ष्यामि शृणुध्वं श्रद्धया सह ॥ 3.1.4.२० ॥ <br>
षोडशाब्दावधिः शापो भर्तुर्वो भविता ध्रुवम् ॥ <br>
षोडशाब्दावधौ चैष दुर्दमो राक्षसाकृतिः ॥ २१ ॥ <br>
यदृच्छयाचक्र तीर्थं गमिष्यति सुरांगनाः ॥ <br>
आस्ते तत्र महायोगी गालवो विष्णुतत्परः ॥२२॥ <br>
भक्ष्यार्थं तं मुनिं सोऽयं राक्षसोभिगमिष्यति ॥ <br>
ततो गालवरक्षार्थं प्रेरितं चक्रमुत्तमम्॥२३॥ <br>
विष्णुनास्य शिरो रामा हरिष्यति न संशयः॥<br>
ततः स्वरूपमासाद्य शापान्मुक्तः सुदुर्दमः ॥२४॥ <br>
पतिर्वस्त्रिदिवं भूयो गंतास्त्यत्र न संशयः ॥ <br>
ततस्त्रिदिवमासाद्य दुर्द्दमोऽयं पतिर्हि वः ॥ २५ ॥ <br>
रमयिष्यति सुन्दर्यो युष्मान्सुन्दरवेषभृत् ॥ <br>
॥ श्रीसूत उवाच ॥ ॥<br>
इत्युक्त्वा तु वसिष्ठस्ता दुर्दमस्य वरांगनाः ॥ २६ ॥ <br>
स्वाश्रमं प्रययौ तूर्णं हालास्येश्वरभक्तिमान् ॥ <br>
अथ रामास्तमालिंग्य दुर्द्दमं पतिमातुराः ॥ २७ ॥ <br>
रुरुदुः शोकसंविग्ना दुःखसागरमध्यगाः ॥ प्र<br>
पश्यंतीषु तास्वेव दुर्दमो राक्षसोऽभवत् ॥ २८ ॥ <br>
महादंष्ट्रो महाकायो रक्तश्मश्रुशिरोरुहः ॥ <br>
तं दृष्ट्वा भयसंविग्ना जग्मू रामास्त्रिविष्टपम् ॥ २९ ॥ <br>
ततो राक्षसवेषोऽयं दुर्दमो भैरवाकृतिः ॥ <br>
भक्षयन्प्राणिनः सर्वान्देशाद्देशं वनाद्वनम्॥ 3.1.4.३० ॥ <br>
भ्रमन्न निलवेगोऽसौ धर्मतीर्थं ततो ययौ ॥ <br>
एवं षोडशवर्षाणि भ्रमतोऽस्य ययुस्तदा ॥ ३१ ॥ <br>
ततस्तु षोडशाब्दांते राक्षसोयं मुनीश्वराः ॥ <br>
भक्षितुं गालवमुनिं धर्मतीर्थनिवासिनम् ॥ ३२ ॥ <br>
उपाद्रवद्वायुवेगः सचास्तौषीज्जनार्दनम् ॥ <br>
गालवेन स्तुतो विष्णुस्तदा चक्रमचोदयत् ॥ ३३ ॥ <br>
रक्षितुं गाल वमुनिं राक्षसेन प्रपीडितम् ॥ <br>
अथागत्य हरेश्चक्रं राक्षसस्य शिरोऽहरत् ॥ ३४ ॥ <br>
ततोऽयं राक्षसं देहं त्यक्त्वा दिव्यकलेवरः ॥ <br>
विमानवरमारुह्य दुर्दमः पुष्पवर्षितः ॥ ३५ ॥ <br>
प्रांजलिः प्रणतो भूत्वा ववन्दे तं सुदर्शनम् ॥ <br>
तुष्टाव श्रुतिरम्याभिर्वाग्भिरग्र्याभिरादरात् ॥ ३६ ॥ <br>
॥ दुर्दम उवाच ॥। <br>
सुदर्शन नमस्तेऽस्तु विष्णुहस्तैकभूषण ॥ <br>
नमस्तेऽसुरसंहर्त्रे सहस्रादित्यतेजसे ॥ ३७ ॥ <br>
कृपालेशेन भवतस्त्यक्त्वाहं राक्षसीं तनुम् ॥ <br>
स्वरूपमभजं विष्णोश्चक्रायुध नमोऽस्तु ते ॥ ३८ ॥ <br>
अनुजानीहि मां गन्तुं त्रिदिवं विष्णुवल्लभ ॥ <br>
भार्या मे परिशोचंति विरहातुरचेतसः ॥ ३९ ॥<br>
&nbsp;त्वन्मनस्को भविष्यामि यावज्जीवं यथाह्यहम् ॥ <br>
तथा कृपां कुरुष्व त्वं मयि चक्र नमोऽस्तु ते ॥ 3.1.4.४० ॥ <br>
एवं स्तुतं विष्णुचक्रं दुर्दमेन सभक्तिकम् ॥ <br>
अनुजग्राह सहसा तथास्त्विति मुनीश्वराः ॥ ४१ ॥ <br>
चक्रायुधाभ्यनुज्ञातो दुर्दमो गालवं मुनिम् ॥ <br>
प्रणम्य तेनानुज्ञातो गन्धर्वस्त्रिदिवं ययौ ॥ ४२ ॥। <br>
दुर्दमे तु गते स्वर्गं गालवो मुनिपुंगवः ॥ <br>
स चक्रं प्रार्थयामास विष्ण्वायुधमनुत्तमम् ॥ ४३ ॥ <br>
चक्रायुध नमामि त्वां महासुरविमर्द्दन ॥ <br>
देवीपट्टण पर्यंते धर्मतीर्थे ह्यनुत्तमे ॥ ४४ ॥ <br>
सन्निधानं कुरुष्व त्वं सर्वपापविनाशनम् ॥ <br>
त्वत्सन्निधानात्सर्वेषां स्नातानां पापिनामिह ॥ ४५ ॥ <br>
पापनाशं कुरुष्व त्वं मोक्षं च कुरु शाश्वतम् ॥ <br>
चक्रतीर्थमिति ख्यातिं लोकस्य परिकल्पय ॥ ४६ ॥ <br>
त्वत्सन्निधानादत्रत्यमुनीनां भयनाशनम् ॥ <br>
इतः परं भवत्वार्य चक्रायुध नमोऽस्तु ते ॥ ४७ ॥ <br>
भूतप्रेतपिशाचेभ्यो भयं मा भवतु प्रभो ॥ <br>
इति संप्रार्थितं चक्रं गालवेन मुनीश्वराः ॥ ४८ ॥ <br>
तथैवा स्त्विति सम्भाष्य तस्मिंस्तीर्थे तिरोहितम् ॥ <br>
॥ श्रीसूत उवाच ॥ ॥ <br>
एवं वः कथितो विप्रा राक्षसस्स भवो मया ॥ ४९ ॥ <br>
माहात्म्यं चक्र तीर्थस्य कथितं च मलापहम्॥ <br>
यच्छ्रुत्वा सर्वपापेभ्यो मुच्यते मानवो भुवि ॥ 3.1.4.५० ॥ <br>
॥ ऋषय ऊचुः ॥ ॥ <br>
व्यासशिष्य महाप्राज्ञ सूत पौराणिकोत्तम ॥ <br>
आरभ्य दर्भशयनमादेवीपत्तनावधि ॥ ५१ ॥ <br>
बहुव्यायामसंयुक्तं चक्रतीर्थमनुत्तमम् ॥ <br>
ययौ विच्छिन्नतां मध्ये कथं कथय सांप्रतम् ॥ ॥ ५२ ॥ <br>
एनं मनसि तिष्ठन्तं संशयं छेत्तुमर्हसि ॥ <br>
॥ श्रीसूत उवाच ॥ ॥ <br>
पुरा हि पर्वताः सर्वे जातपक्षा मनोजवाः ॥ ५३ ॥ <br>
पर्यंतपर्वतै सार्द्धं चेरुराकाशमार्गगाः ॥ <br>
नगरेषु च राष्ट्रेषु ग्रामेषु च वनेषु च ॥ ५४ ॥ <br>
आप्लुत्याप्लुत्य तिष्ठंति पर्वताः सर्वतो भुवि ॥ <br>
आक्रम्याक्रम्य तिष्ठंति यत्रयत्र महीधराः ॥ ५५ ॥ <br>
तत्रतत्र नरा गावस्तथान्ये प्राणिसंचयाः ॥ <br>
मरणं सहसा प्रापुः पीड्यमाना महीधरैः ॥ ५६ ॥ <br>
ब्राह्मणादिषु वर्णेषु नष्टेषु समनन्तरम् ॥ <br>
यज्ञाद्यभावात्सहसा देवता व्यसनं ययुः ॥ ५७ ॥ <br>
तत इन्द्रो महाक्रुद्धो वज्रमादाय वेगवान् ॥ <br>
चिच्छेद सहसा पक्षान्पर्वतानां तरस्विनाम् ॥ ५८ ॥ <br>
छिद्यमानच्छदाः सर्वे वासवेन महीधराः ॥ <br>
अनन्यशरणा भूत्वा समुद्रं प्राविशन्भयात् ॥ ५९ ॥ <br>
अचलेषु च सर्वेषु पतत्सु लवणार्णवे ॥ <br>
निपेतुरर्णवभ्रांत्या चक्रतीर्थेपि केचन ॥ 3.1.4.६० ॥ <br>
पतितैः पर्वतैस्तैस्तु मध्यतः पूरितोदरम् ॥ <br>
चक्रतीर्थं महापुण्यं मध्ये विच्छेदमाययौ ॥ ६१ ॥ <br>
यदृच्छया महाशैलाः पार्श्वयोस्तत्र नापतन् ॥ <br>
अतो वै दर्भशयने तथा देवीपुरेऽपि च ॥ ६२ ॥ <br>
विच्छिन्नमध्यं तद्द्वेधा विभक्तमिव दृश्यते ॥ <br>
मध्यतः पतितैः शैलैश्चक्रतीर्थं स्थलीकृतम् ॥६३॥ <br>
॥ श्रीसूत उवाच ॥ ॥ <br>
युष्माकमेवं कथितं मुनीन्द्रा यन्मध्यतस्तीर्थमिदं स्थली कृतम् ॥ <br>
यथा महीध्राः सहसा बिडौजसा विच्छिन्नपक्षा इह पेतुरुन्नताः ॥ ६४ ॥ ॥ <br>
इति श्रीस्कांदेमहापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये दुर्दमगंधर्वशापमोचनंनाम चतुर्थोऽध्यायः ॥ ४ ॥ <br>
<br>
<br>
</span>
