<span style="font-size: 14pt; line-height: 200%">॥ श्रीसूत उवाच ॥ ॥ <br>
विहिताभिषवो मर्त्यः सर्वतीर्थेऽतिपावने ॥ <br>
ब्रह्महत्यादिपापघ्नीं धनुष्कोटिं ततो व्रजेत् ॥ १ ॥ <br>
यस्याः स्मरणमात्रेण मुक्तः स्यान्मानवो भुवि ॥ <br>
धनुष्कोटिं प्रपश्यंति स्नांति वा कथयंति ये ॥ २ ॥ <br>
अष्टाविंशतिभेदांस्ते नरकान्नोपभुंजते ॥ <br>
तामिस्रमंधतामिस्रं महारौरवरौरवौ ॥ ३ ॥ <br>
कुम्भीपाकं कालसूत्रमसिपत्रवनं तथा ॥ <br>
कृमिभक्षोंऽधकूपश्च संदंशं शाल्मली तथा ॥ ४ ॥ <br>
सूर्मिर्वैतरणी प्राणरोधो विशसनं तथा ॥ <br>
लालाभक्षोऽप्यवीचिश्च सारमेयादनं तथा ॥ ५ ॥ <br>
तथैव वज्रकणकं क्षारकर्दमपातनम् ॥ <br>
रक्षोगणाशनं चापि शूलप्रोतं वितोदनम् ॥ ६ ॥ <br>
दंदशूकाशनं चापि पर्यावर्तनसंज्ञितम् ॥ <br>
तिरोधानाभिधं विप्रास्तथा सूचीमुखाभिधम् ॥ ७ ॥ <br>
पूयशोणितभक्षं च विषाग्निपरिपीडनम् ॥ <br>
अष्टाविंशतिसंख्याकमेवं नरकसंचयम् ॥ ८ ॥ <br>
न याति मनुजो विप्रा धनुष्कोटौ निमज्जनात् ॥ <br>
वित्तापत्यकलत्राणां योऽन्येषामपहारकः ॥ ९ ॥ <br>
स कालपाशनिर्बद्धो यमदूतैर्भयानकैः ॥ <br>
तामिस्रनरके घोरे पात्यते बहुवत्सरम् ॥ 3.1.30.१० ॥ <br>
स्नाति चेद्धनुषः कोटौ तस्मिन्नासौ निपात्यते ॥ <br>
यो निहत्य तु भर्तारं भुंक्ते तस्य धनादिकान् ॥ ११ ॥ <br>
पात्यते सोंऽधतामिस्रे महादुःखसमाकुले ॥ <br>
स्नाति चेद्धनुषः कोटौ तस्मिन्नासौ निपात्यते ॥ १२ ॥ <br>
भूतद्रोहेण यो मर्त्यः पुष्णाति स्वकुटुंबकम् ॥ <br>
स तानिह विहायाशु रौरवे पात्यते ध्रुवम् ॥ १३ ॥ <br>
विषोल्बणमहासर्पसंकुले यमपूरुषैः ॥ <br>
स्नाति चेद्धनुषः कोटौ तस्मिन्नासौ निपात्यते ॥ ॥ १४ ॥ <br>
यः स्वदेहंभरो मर्त्यो भार्यापुत्रादिकं विना ॥ <br>
स महारौरवे घोरे पात्यते निजमांसभुक् ॥ १५ ॥ <br>
स्नाति चेद्धनुषः कोटौ तस्मि न्नासौ निपात्यते ॥ <br>
यः पशून्पक्षिणो वापि सप्राणान्निरुणद्धि वै ॥ १६ ॥ <br>
कृपालेशविहीनं तं क्रव्यादैरपि निंदितम् ॥ <br>
कुंभीपाके तप्ततैले पात यंति यमानुगाः ॥ १७ ॥ <br>
स्नाति चेद्धनुषः कोटौ तस्मिन्नासौ निपात्यते ॥ <br>
मातरं पितरं विप्रान्यो द्वेष्टि पुरुषाधमः ॥ १८ ॥ <br>
स कालसूत्र नरके विस्तृतायुतयोजने ॥ <br>
अधस्तादग्निसंतप्त उपर्यर्कमरीचिभिः ॥ १९ ॥ <br>
खले ताम्रमये विप्राः पात्यते क्षुधयार्दितः ॥ <br>
स्नाति चेद्धनुषः कोटौ तस्मिन्नासौ निपात्यते ॥ 3.1.30.२० ॥ <br>
यो वेदमार्गमुल्लंघ्य वर्तते कुपथे नरः ॥ <br>
सोऽसिपत्रवने घोरे पात्यते यमकिंकरैः ॥ २१ ॥ <br>
स्नाति चेद्धनुषः कोटौ तस्मिन्नासौ निपात्यते ॥ <br>
यो राजा राजभृत्यो वा ह्यदंड्ये दंडमाचरेत् ॥ २२ ॥ <br>
शरीरदंडं विप्रे वा स शूकरमुखे द्विजाः ॥ <br>
पात्यते नरके घोरे इक्षुवद्यंत्रपीडितः ॥ ॥ २३ ॥ <br>
स्नाति चेद्धनुषः कोटौ तस्मिन्नासौ निपात्यते ॥ <br>
ईश्वराधीनवृत्तीनां हिंसां यः प्राणिनां चरेत् ॥ २४ ॥ <br>
तैरेव पीड्यमानोऽयं जंतुभिः स्वेन पीडितैः ॥ <br>
अंधकूपे महाभीमे पात्यते यमकिंकरैः ॥ २५ ॥<br>
तत्रांधकारबहुले विनिद्रो निर्वृतश्चरेत् ॥ <br>
चेद्धनुषः कोटौ तस्मिन्नासौ निपात्यते ॥ २६ ॥ <br>
योऽश्नाति पंक्तिभेदेन सस्यसूपादिकं नरः ॥ <br>
अकृत्वा पंचयज्ञं वा भुंक्ते मोहेन स द्विजाः ॥ २७ ॥ <br>
प्रपात्यते यमभटैर्नरके कृमिभोजने ॥ <br>
भक्ष्यमाणः कृमिशतैर्भक्षयन्कृमिसंच यान् ॥ २८ ॥ <br>
स्वयं च कृमिभूतः संस्तिष्ठेद्यावदघक्षयम्॥ <br>
स्नाति चेद्धनुषः कोटौ तस्मिन्नासौ निपात्यते ॥ २९ ॥ <br>
यो हरेद्विप्रवित्तानि स्तेयेन बलतोऽपि वा ॥ <br>
अन्येषामपि वित्तानि राजा तत्पुरुषोऽपि वा ॥ 3.1.30.३० ॥ <br>
अयस्मयाग्निकुंडेषु संदंशैः सोऽतिपीडितः ॥ <br>
संदंशे नरके घोरे पात्यते यमपूरुषैः ॥ ३१ ॥ <br>
स्नाति चेद्धनुषः कोटौ तस्मिन्नासौ निपात्यते ॥ <br>
अगम्यां योभिगच्छेत स्त्रियं वै पुरुषाधमः ॥ ३२ ॥ <br>
अगम्यं पुरुषं योषिदभिगच्छेत वा द्विजाः ॥ <br>
तावयस्मयनारीं च पुरुषं चाप्ययस्मयम् ॥३३ ॥ <br>
तप्तावालिंग्य तिष्ठंतौ यावच्चंद्रदिवाकरौ ॥ <br>
सूर्म्याख्ये नरके घोरे पात्येते बहुकंटके ॥ ३४ ॥ <br>
स्नाति चेद्धनुषः कोटौ तस्मिन्नासौ निपात्यते ॥ <br>
बाधते सर्वजंतून्यो नानो पायैरुपद्रवैः ॥३५ ॥ <br>
शाल्मलीनरके घोरे पात्यते बहुकंटके ॥ <br>
स्नाति चेद्धनुषः कोटौ तस्मिन्नासौ निपात्यते ॥ ३६ ॥ <br>
राजा वा राजभृत्यो वा यः पाषंडमनुव्रतः ॥ <br>
भेदको धर्मसेतूनां वैतरण्यां निपात्यते ॥ ३७ ॥ <br>
स्नानि चेद्धनुषः कोटौ तस्मिन्नासौ निपात्यते ॥ <br>
वृषलीसंगदुष्टो यः शौचाद्याचारवर्जितः ॥ ३८ ॥ <br>
त्यक्तलज्जस्त्यक्तवेदः पशुचर्यारत स्तथा ॥<br>
स पूयविष्ठामूत्रासृक्छ्लेष्मपित्तादिपूरिते ॥ ३९ ॥ <br>
अतिबीभत्सनरके पात्यते यमकिंकरैः ॥ <br>
स्नाति चेद्धनुषः कोटौ तस्मिन्नासौ निपात्यते ॥ 3.1.30.४० ॥ <br>
अश्मभिर्मृगयुर्हन्याद्बाणै र्वा बाधते मृगान्॥ <br>
स विध्यमानो बाणौघैः परत्र यमकिंकरैः ॥ ४१ ॥ <br>
प्राणरोधाख्यनरके पात्यते यमकिंकरैः ॥ <br>
स्नाति चेद्धनुषः कोटौ तस्मिन्नासौ निपात्यते ॥ ४२ ॥ <br>
दांभिको यः पशून्यज्ञे विध्यनुष्ठानवर्जितः ॥ <br>
हंत्यसौ परलोकेषु वैशसे नरके द्विजाः ॥ ४३ ॥ <br>
कृन्त्यमानो यमभटैः पात्यते दुःखसंकुले ॥ <br>
स्नाति चेद्धनुषः कोटौ तस्मिन्नासौ निपात्यते ॥ ४४ ॥ <br>
आत्मभार्यां सवर्णां यो रेतः पाययते तु सः ॥ <br>
परत्र रेतःपायी सन्रेतःकुंडे निपात्यते ॥ ४५ ॥ <br>
स्नाति चेद्धनुषः कोटौ तस्मिन्नासौ निपात्यते ॥ <br>
यो दस्युमार्ग माश्रित्य गरदो ग्रामदाहकः ॥ ४६ ॥ <br>
वणिग्द्रव्यापहारी च स परत्र द्विजोत्तमाः ॥ <br>
वज्रदंष्ट्राहिकाभिख्ये नरके पात्यते चिरम् ॥ ४७ ॥ <br>
स्नाति चेद्धनुषः कोटौ तस्मिन्नासौ निपात्यते ॥ <br>
विद्यंते यानि चान्यानि नरकाणि परत्र वै ॥ ४८ ॥ <br>
तानि नाप्नोति मनुजो धनुष्कोटिनिमज्जनात् ॥ <br>
धनुष्कोटौ सकृत्स्ना नादश्वमेधफलं लभेत् ॥ ४९ ॥ <br>
आत्मविद्या भवेत्साक्षान्मुक्तिश्चापि चतुर्विधा ॥ <br>
न पापे रमते बुद्धिर्न भवेद्दुःखमेव वा ॥ 3.1.30.५० ॥ <br>
बुद्धेः प्रीति र्भवेत्सम्यग्धनुष्कोटौ निमज्जनात् ॥ <br>
तुलापुरुषदानेन यत्फलं लभ्यते नरैः ॥ ५१ ॥ <br>
तत्फलं लभ्यते पुंभिर्धनुष्कोटौ निमज्जनात् ॥ <br>
गोसहस्र प्रदानेन यत्पुण्यं हि भवेन्नृणाम् ॥ ५२ ॥ <br>
तत्पुण्यं लभते मर्त्यो धनष्कोटौ निमज्जनात् ॥ <br>
धर्मार्थकाममोक्षेषु यंयमिच्छति पूरुषः ॥ ५३ ॥ <br>
तंतं सद्यः समाप्नोति धनुष्कोटौ निमज्जनात् ॥ <br>
महापातकयुक्तो वा युक्तो वा सर्वपातकैः ॥ ५४ ॥ <br>
सद्यः पूतो भवेद्विप्रा धनुष्कोटौ निमज्जनात् ॥ <br>
प्रज्ञालक्ष्मीर्यशः संपज्ज्ञानं धर्मो विरक्तता ॥५५॥ <br>
मनःशुद्धिर्भवेन्नॄणां धनुष्कोटिनिमज्जनात्॥ <br>
ब्रह्महत्यायुतं चापि सुरापानायुतं तथा॥५६॥<br>
अयुतं गुरुदाराणां गमनं पापकारणम्॥ <br>
स्तेयायुतं सुवर्णानां तत्संसर्गश्च कोटिशः॥५७॥ <br>
शीघ्रं विलयमाप्नोति धनुष्कोटौ निमज्जनात्॥ <br>
ब्रह्महत्यासमानानि सुरापानसमानि च॥५८॥<br>
गुरुस्त्रीगमनेनापि यानि तुल्यानि चास्तिकाः॥<br>
सुवर्णस्तेयतुल्यानि तत्संसर्गसमानि च॥५९॥<br>
तानि सर्वाणि नश्यंति धनुष्को टि निमज्जनात्॥ <br>
उक्तेष्वेतेषु संदेहो न कर्तव्यः कदाचन ॥3.1.30.६०॥। <br>
जिह्वाग्रे परशुं तप्तं धारयामि न संशयः ॥ <br>
अर्थवादमिमं सर्वं ब्रुवन्वै नारकी भवेत् ॥ ॥ ६१ ॥ <br>
संकरः स हि विज्ञेयः सर्वकर्मबहिष्कृतः॥ <br>
अहो मौर्ख्यमहो मौर्ख्यमहो मौर्ख्यं द्विजोत्तमाः ॥ ६२ ॥ <br>
धनुष्कोट्यभिधे तीर्थे सर्वपातकनाशने ॥ <br>
अद्वैतज्ञानदे पुंसां भुक्तिमुक्तिप्रदायिनि ॥ ६३ ॥ <br>
इष्टकाम्यप्रदे नित्यं तथैवाज्ञाननाशने ॥ <br>
स्थितेऽपि तद्विहायायं रमतेऽन्यत्र वै जनः ॥६४॥ <br>
अहो मोहस्य माहात्म्यं मया वक्तुं न शक्यते ॥ <br>
स्नातस्य धनुषः कोटौ नांतकाद्भयमस्ति वै ॥६५॥ <br>
धनुष्कोटिं प्रपश्यंति तत्र स्नांति च ये नराः॥ <br>
स्तुवंति च प्रशंसंति स्पृशंति च नमंति च ॥ <br>
न पिबंति हि ते स्तन्यं मातॄणां द्विजपुंगवाः ॥ ६६ ॥ <br>
॥ ऋषय ऊचुः ॥ ॥ <br>
धनुष्कोट्याभिधा तस्य कथं सूत समागता ॥ ६७ ॥ <br>
तत्सर्वं ब्रूहि तत्त्वेन विस्तरान्मुनिपुंगव ॥ <br>
इति पृष्टो नैमिषीयैराह सूतः पुनश्च तान् ॥ ६८ ॥ <br>
॥ श्रीसूत उवाच ॥ ॥ <br>
रामेण निहते युद्धे रावणे लोककण्टके ॥ <br>
बिभीषणे च लंकायां राजनि स्थापिते ततः ॥ ६९ ॥ <br>
वैदेहीलक्ष्मणयुतो रामो दशरथा त्मजः ॥ <br>
सुग्रीवप्रमुखैर्वीरैर्वानरैरपि संवृतः ॥ 3.1.30.७० ॥ <br>
सिद्धचारणगन्धर्वदेवविद्याधरर्षिभिः ॥ <br>
अप्सरोभिश्च सततं स्तूयमाननिजाद्भुतः ॥ ७१ ॥ <br>
लीलाविधृतकोदण्डस्त्रिपुरघ्नो यथा शिवः ॥ <br>
सर्वैः परिवृतो रामो गंधमादनमन्वगात् ॥ ७२ ॥ <br>
तत्र स्थितं महात्मानं राघवं रावणांतकम् ॥ <br>
प्रांजलिः प्रार्थयामास धर्मज्ञोऽथ विभीषणः ॥ ७३ ॥ <br>
सेतुनानेन ते राम राजानः सर्व एव हि ॥ <br>
बलोद्रिक्ताः समभ्येत्य पीडयेयुः पुरीं मम ॥ ॥ ७४ ॥ <br>
अतः सेतुमिमं भिंधि धनुष्कोट्या रघूद्वह ॥ <br>
इति संप्रार्थितस्तेन पौलस्त्येन स राघवः ॥ ७९ ॥ <br>
बिभेद धनुषः कोट्या स्वसेतुं रघुनं दनः ॥ <br>
अतो द्विजास्ततस्तीर्थं धनुष्कोटिरितिश्रुतम् ॥ ७६ ॥ <br>
श्रीरामधनुषः कोट्या यो रेखां पश्यते कृताम्॥ <br>
अनेकक्लेशसंयुक्तं गर्भवासं न पश्यति ॥ ७७ ॥ <br>
धनुष्कोट्यां कृता रेखा रामेण लवणांबुधौ ॥ <br>
तद्दर्शनाद्भवेन्मुक्तिर्न जाने स्नानजं फलम् ॥ ७८ ॥ <br>
नर्मदारोधसि तपो महापातक नाशनम्॥ <br>
गंगातीरे तु मरणमपवर्गफलप्रदम्॥ ७९ ॥ <br>
दानं द्विजाः कुरुक्षेत्रे ब्रह्महत्यादिशोधकम् ॥ <br>
तपश्च मरणं दानं धनुष्कोटौ कृतं नरैः ॥3.1.30.८०॥<br>
महापातकनाशाय मुक्त्यै चाभीष्टसिद्धये ॥ <br>
भवेत्समर्थं विप्रेंद्रा नात्र कार्या विचारणा ॥ ८१ ॥ <br>
तावत्संपीड्यते जंतुः पातकैश्चोपपा तकैः ॥ <br>
यावन्नालोक्यते राम धनुष्कोटिर्विमुक्तिदा ॥ ८२ ॥ <br>
भिद्यते हृदयग्रंथिश्छिद्यंते सर्वसंशयाः ॥ <br>
क्षीयंते पापकर्माणि धनुष्कोट्यवलो किनः ॥ ८३ ॥ <br>
दक्षिणांभोनिधौ सेतौ रामचन्द्रेण निर्मिता ॥ <br>
या रेखा धनुषः कोट्या विभीषणहिताय वै ॥ ८४ ॥ <br>
सैव कैलासपदवीं वैकुण्ठब्र ह्मलोकयोः ॥ <br>
मार्गः स्वर्गस्य लोकस्य नात्र कार्या विचारणा ॥ ८५ ॥ <br>
तुल्यं यज्ञफलैः पुण्यैर्धनुष्कोट्यवगाहनम् ॥ <br>
सर्वमंत्राधिकं पुण्यं सर्वदा नफलप्रदम् ॥ ८६ ॥ <br>
कायकलेशकरैः पुंसां किं तपोभिः किमध्वरैः ॥ <br>
किं वेदैः किमु वा शास्त्रैर्धनुष्कोट्यवलोकिनः ॥ ८७ ॥ <br>
रामचंद्रधनुष्कोटौ स्नानं चेल्लभ्यते नृणाम् ॥ <br>
सितासितसरित्पुण्यवारिभिः किं प्रयोजनम् ॥ ८८ ॥ <br>
रामचंद्रधनुष्कोटिदर्शनं लभ्यते यदि ॥ <br>
काश्यां तु मरणान्मुक्तिः प्रार्थ्यते किं वृथा नरैः ॥ ८९ ॥ <br>
अनिमज्ज्य धनुष्कोटावनुपोष्य दिनत्रयम् ॥ <br>
अदत्त्वा कांचनं गां च दरिद्रः स्यान्न संशयः ॥ 3.1.30.९० ॥ <br>
धनुष्कोट्य वगाहेन यत्फलं लभते नरः ॥ <br>
अग्निष्टोमादिभिर्यज्ञैरिष्ट्वापि बहुदक्षिणैः ॥ ९१ ॥ <br>
न तत्फलमवाप्नोति सत्यंसत्यं वदाम्यहम् ॥ <br>
धनुष्कोट्यभिधं तीर्थं सर्वतीर्थाधिकं विदुः ॥ ९२ ॥ <br>
दशकोटिसहस्राणि संति तीर्थानि भूतले ॥ <br>
तेषां सान्निध्यमस्त्यत्र धनुष्कोटौ द्विजोत्तमाः ॥ ९३ ॥ <br>
अष्टौ वसव आदित्या रुद्राश्च मरुतस्तथा ॥ <br>
साध्याश्च सह गन्धर्वाः सिद्धविद्याधरास्तथा ॥९४॥ <br>
एते चान्ये च ये देवाः सान्निध्यं कुर्वते सदा ॥ <br>
तीर्थेऽत्र धनुषः कोटौ नित्यमेव पितामहः ॥ ९५ ॥ <br>
सन्निधत्ते शिवो विष्णुरुमा मा च सरस्वती ॥ <br>
धनुष्कोटौ तपस्तप्त्वा देवाश्च ऋषयस्तथा ॥ ९६ ॥ <br>
विपुलां सिद्धिमगमंस्तत्फलेन मुनीश्वराः ॥ <br>
स्नायात्तत्र नरो यस्तु पितृदेवांश्च तर्पयेत् ॥९७॥ <br>
सर्वपापविनिर्मुक्तो ब्रह्मलोके महीयते ॥ <br>
अत्रैकं भोजयेद्विप्रं यो नरो भक्तिसंयुतः॥९८॥ <br>
इह लोके परत्रापि सोनंतसुखमश्नुते॥<br>
शाकमूलफले वृत्तिं यो न वर्तयते नरः॥९९॥ <br>
स नरो धनुषःकोटौ स्नायात्त त्फलसिद्धये ॥ <br>
अश्वमेधक्रतुं कर्तुं शक्तिर्यस्य न विद्यते ॥3.1.30.१००॥ <br>
धनुष्कोटौ स हि स्नायात्तेन तत्फलमश्नुते ॥ <br>
ब्राह्मणः क्षत्रियो वैश्यः शूद्रो वापि मुनी श्वराः॥१॥<br>
निंद्ययोनौ न जायंते धनुष्कोट्वगाहनात्॥ <br>
मकरस्थे रवौ माघे धनुष्कोटौ तु यो नरः॥२॥<br>
स्नायात्पुण्यं निगदितुं तस्याहं न क्षमो द्विजाः॥ <br>
माघमासे धनुष्कोटाववगाहेत यो नरः ॥ ३ ॥ <br>
स स्नातः सर्वतीर्थेषु गंगादिषु मुनीश्वराः ॥ <br>
प्राप्नुयादक्षयाँल्लोकान्मोक्षं चापि लभेत सः ॥ ४ ॥ <br>
जन्मप्रभृति यत्पापं स्त्रियो वा पुरुषस्य वा ॥ <br>
तत्सर्वं माघमासेऽत्र मज्जनाद्विलयं व्रजेत् ॥ ५ ॥ <br>
यथा सुराणां सर्वेषामुत्तमो रघुनंदनः ॥ <br>
तथैव च धनुष्कोटिः सर्वतीर्थोत्तमा स्मृता ॥ ६ ॥ <br>
तत्र स्नानं माघमासे सर्वाभीष्टप्रदायकम् ॥ <br>
त्रिंशद्दिनं माघमासे नियतोऽपि जितेंद्रियः ॥ ७ ॥ <br>
धनुष्कोटौ नरः स्नायादपुनर्भवसिद्धये ॥ <br>
एकभुक्तो जितक्रोधो माघमासेऽत्र यो नरः ॥ ८ ॥ <br>
स्नानं करोति विप्रेंद्रा मुच्यते ब्रह्महत्यया ॥ <br>
श्रीरामधनुषः कोटी माघमासे नरस्तु यः ॥ ९ ॥ <br>
स्नात्वांते शिवरात्रौ  च निराहारो जितेंद्रियः ॥ <br>
कृत्वा जागरणं रात्रौ प्रतियामं विशेषतः॥ 3.1.30.११० ॥ <br>
राम नाथं महादेवमभ्यर्च्य विधिपूर्वकम् ॥ <br>
परेद्युरुदिते सूर्ये धनुष्कोटौ निमज्य च ॥ ११ ॥ <br>
अन्येष्वपि च तीर्थेषु स्नात्वा नियतमानसः ॥ <br>
निर्वर्त्य नित्यकर्माणि  रामनाथं निषेव्य च ॥ १२ ॥ <br>
यथाशक्ति द्विजानन्नैर्भोजयित्वा द्विजोत्तमाः ॥<br>
भूमिं गां च तिलान्धान्यं दत्त्वा वित्तं च शक्तितः ॥ ॥ १३ ॥<br>
ब्राह्मणैरप्यनुज्ञातः स्वयं भुंजति वाग्यतः ॥ <br>
एवं कृतवतः पुंसो रामनाथो महेश्वरः ॥ १४ ॥ <br>
विमोच्य सर्वपापानि भुक्तिं मुक्तिं प्रयच्छति ॥ <br>
अतः सर्वप्रयत्नेन माघमासे मुनीश्वराः ॥ १५ ॥ <br>
स्नातव्यं हि धनुष्कोटौ नरैरत्र मुमुक्षुभिः ॥ <br>
धनुष्कोटौ नरः स्नानं सेतावर्धोदये तु यः। ॥ १६ ॥ <br>
करोति तस्य पापानि नश्यंत्येव क्षणाद्द्विजाः ॥ <br>
स्नानं महोदये चात्र भुक्तिमुक्तिफलप्रदम्॥ १७ ॥ <br>
यः स्नायाद्धनुषः कोटावर्द्धोदयमहो दये ॥ <br>
तस्य वश्यास्त्रयो देवा ब्रह्मविष्णुमहेश्वराः ॥ १८ ॥ <br>
धनुष्कोटौ द्विजाः स्नानमर्द्धोदयमहोदये॥ <br>
विनाप्यद्वैतविज्ञानं सायुज्यप्राप्तिकारणम्॥। ॥ १९ ॥ <br>
तत्र स्नानं द्विजाः पुंसामर्द्धोदयमहोदये ॥ <br>
मन्वाद्युक्तं विना सत्यं प्रायश्चित्तं हि पापिनाम्॥ 3.1.30.१२० ॥ <br>
अत्र सेतौ धनुष्कोटावर्धोदयमहो दये ॥ <br>
स्नाति चेन्मनुजो विप्राः सत्यं यज्ञं विनाप्ययम् ॥ २१ ॥ <br>
यज्ञानां फलमाप्नोति संपूर्णं नात्र संशयः ॥ <br>
चंद्रसूर्योपरागेषु यः स्नायादत्र मानवः ॥ २२ ॥ <br>
तस्य पुण्यफलं वक्तुं शेषेणापि न शक्यते ॥ <br>
चंद्रसूर्योपरागेषु धनुष्कोट्यवगाहनम् ॥ २३ ॥ <br>
ब्रह्महत्यादिपापानां प्रायश्चित्त   मुदीरितम् ॥ <br>
श्रीरामधनुषः कोटौ चंद्रसूर्योपरागयोः ॥ २४ ॥ <br>
स्नानं सायुज्यदं प्रोक्तं सर्वतीर्थफलप्रदम् ॥ <br>
चंद्रसूर्योपरागेषु अर्धोदयमहोदये ॥ '॥ २५ ॥ <br>
स्नातव्यमत्र मनुजैर्भुक्तिमुक्तिफलेच्छुभिः ॥ <br>
अतः सर्वं परित्यज्य गच्छध्वं मुनिपुंगवाः ॥ २६ ॥ <br>
धनुष्कोटिं महापुण्यां भुक्तिमुक्तिफल प्रदाम् ॥ <br>
तत्र गत्वा पितृभ्यश्च कुरुध्वं पिंडदापनम् ॥ २७ ॥ <br>
आकल्पं पितृतृप्तिः स्यादत्र पिंडनिवापनात् ॥ <br>
पितॄणां तृप्तिदं स्थानत्रयं रामेण निर्मितम् ॥ २८ ॥ <br>
सेतुमूले धनुष्कोट्यां गंधमादनपर्वते ॥ <br>
पिंडं दत्त्वा पितृभ्योऽत्र ऋणान्मुक्तो भविष्यति ॥ २९ ॥ <br>
सेतुमूलं धनुष्कोटिं गंधमादनमेव च ॥ <br>
ऋणमोक्ष इति ख्यातं त्रिस्थानं देवनिर्मितम् ॥ 3.1.30.१३० ॥ <br>
अतः सर्वप्रयत्नेन धनुष्कोटिर्निषेव्यताम् ॥ <br>
अत्रागत्य धनुष्कोटौ स्नात्वा नियमपूर्व कम् ॥ ३१ ॥ <br>
द्रोणाचार्यसुतः श्रीमानश्वत्थामा मुनीश्वराः ॥ <br>
सुप्तमारणदोषेण घोरेण मुमुचे क्षणात् ॥ ३२ ॥ <br>
एवं वः कथितं विप्रा धनुष्कोटेस्तु वैभवम् ॥ <br>
भुक्तिमुक्तिप्रदं नृणां सर्वपापनिबर्हणम् ॥ १३३ ॥ <br>
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मखण्डे सेतु माहात्म्ये धनुष्कोटिप्रशंसायां धनुष्कोटिवैभवकथनवर्णनंनाम त्रिंशोऽध्यायः ॥ ३० ॥ <br>
<br>
<br>
</span>
