<span style="font-size: 14pt; line-height: 200%">॥ श्रीसूत उवाच ॥ ॥ <br>
भोभोस्तपोधनाः सर्वे नैमिषारण्यवासिनः ॥ <br>
यावद्रामधनुष्कोटिचक्रतीर्थमुखानि वः ॥ १ ॥ <br>
चतुर्विंशतितीर्थानि कथितानि मयाधुना ॥ <br>
इतोऽन्यदद्भुतं यूयं किं भूयः श्रोतुमिच्छथ ॥ २ ॥ <br>
॥ मुनय ऊचुः ॥ ॥ <br>
क्षीरकुंडस्य माहात्म्यं श्रोतुमिच्छामहे मुने ॥ <br>
यत्समीपे त्वया चक्रतीर्थमित्युदितं पुरा ॥ ३ ॥ <br>
क्षीरकुंडं च तत्कुत्र कीदृशं तस्य वैभवम् ॥ <br>
क्षीरकुण्डमिति ख्यातिः कथं वास्य समागता ॥ ४ ॥ <br>
एतन्नः श्रद्दधानानां विस्तराद्वक्तुमर्हसि ॥ <br>
॥ श्रीसूत उवाच ॥ ॥ <br>
ब्रवीमि मुनयः सर्वे शृणुध्वं सुसमाहिताः ॥ ५ ॥ <br>
देवीपुरान्महापुण्यात्प्रतीच्यां दिश्यदूरतः ॥ <br>
फुल्लग्राममिति ख्यातं स्थानमस्ति महत्तरम् ॥ ६ ॥ <br>
यत आरभ्य रामेण सेतुबन्धो महार्णवे ॥ <br>
तद्धि पुण्यतमं क्षेत्रं फुल्लग्रामाभिधं पुरम् ॥ ७ ॥ <br>
क्षीरकुण्डं तु तत्रैव महापातकनाशनम् ॥ <br>
दर्शनात्स्पर्शनाद्ध्यानात्कीर्तनाच्चापि मोक्षदम् ॥ ८ ॥ <br>
तस्य तीर्थस्य पुण्यस्य क्षीरकुण्डमिति प्रथाम् ॥ <br>
भवतां सादरं वक्ष्ये शृणुध्वं श्रद्धया सह ॥ ९ ॥ <br>
पुरा हि मुद्गलोनाम मुनिर्वेदोक्तमार्गकृत् ॥ <br>
दक्षिणांबुनिधेस्तीरे फुल्लग्रामेतिपावने ॥ 3.1.37.१० ॥ <br>
नारायणप्रीतिकरम करोद्यज्ञमुत्तमम् ॥ <br>
तस्य विष्णुः प्रसन्नात्मा यागेन परितोषितः ॥ ११ ॥ <br>
प्रादुर्बभूव पुरतो यज्ञवाटे द्विजोत्तमाः ॥ <br>
तं दृष्ट्वा मुद्गलो विष्णुं लक्ष्मीशोभितविग्रहम् ॥ १२ ॥ <br>
कालमेघतनुं कांत्या पीतांबरविराजितम् ॥ <br>
विनतानंदनारूढं कौस्तुभालंकृतोरसम् ॥ १३ ॥ <br>
शंखचक्रगदापद्मराजद्बाहुचतु ष्टयम् ॥ <br>
भक्त्या परवशो दृष्ट्वा पुलकांकुरमंडितः ॥ <br>
मुद्गलः परितुष्टाव शब्दैः श्रोत्रसुखावहैः ॥ १४ ॥ <br>
॥ मुद्गल उवाच ॥ ॥ <br>
प्रथमं जगतः स्रष्ट्रे पालकाय ततः परम् ॥ १५ ॥ <br>
संहर्त्रे च ततः पश्चान्नमो नारायणाय ते ॥ <br>
नमः शफररूपाय कमठाय चिदात्मने ॥ १६ ॥ <br>
नमो वराहवपुषे नमः पंचास्यरूपिणे ॥ <br>
वामनाय नमस्तुभ्यं जमदग्निसुताय ते ॥ १७ ॥ <br>
राघवाय नमस्तुभ्यं बलभद्राय ते नमः ॥ <br>
कृष्णाय कल्कये तुभ्यं नमो विज्ञानरूपिणे ॥ १८ ॥ <br>
रक्ष मां करुणासिंधो नारायण जगत्पते ॥ <br>
निर्लज्जं कृपणं क्रूरं पिशुनं दांभिकं कृशम् ॥ १९ ॥ <br>
परदारपरद्रव्यपरक्षेत्रैकलो लुपम् ॥ <br>
असूयाविष्टमनसं मां रक्ष कृपया हरे ॥ 3.1.37.२० ॥ <br>
इति स्तुतो हरिः साक्षान्मुद्गलेन द्विजोत्तमाः ॥ <br>
तमाह मुद्गलमुनिं मेघगंभीरया गिरा ॥ २१ <br>
॥ श्रीहरिरुवाच ॥ ॥ <br>
प्रीतोऽस्म्यनेन स्तोत्रेण मुद्गल क्रतुना च ते ॥ <br>
प्रत्यक्षेण हविर्भोक्तुमहं ते क्रतुमागतः ॥ २२ ॥ <br>
इत्युक्तो हरिणा तत्र मुद्गलस्तुष्टमानसः ॥ <br>
उवाचाधोक्षजं विप्रो भक्त्या परमया युतः ॥ २३ ॥ <br>
॥ मुद्गल उवाच ॥ ॥ <br>
कृतार्थोऽस्मि हृषीकेश पत्नी मे धन्यतां ययौ ॥ <br>
अद्य मे सफलं जन्म ह्यद्य मे सफलं तपः ॥ २४ ॥ <br>
अदय मे सफलो वंशो ह्यद्य मे सफलाः सुताः ॥ <br>
आश्रमः सफलोऽद्यैव सर्वं सफलमद्य मे ॥ २५ ॥<br>
यद्भवान्यज्ञवाटं मे हविर्भोक्तुमिहागतः ॥ <br>
योगिनो योगनिरता हृदये मृगयंति यम् ॥ २६ ॥ <br>
तमद्य साक्षात्त्वां पश्ये सफ लोऽयं मम क्रतुः ॥ <br>
इतीरयित्वा तं विष्णुमर्चयित्वाऽऽसनादिभिः ॥२७॥ <br>
चंदनैः कुसुमैरन्यैर्दत्त्वा चार्घ्यं स विष्णवे ॥ <br>
प्रददौ विष्णवे प्रीत्या पुरो डाशादिकं हविः ॥ २८ ॥ <br>
स्वयमेव समादाय पाणिना लोकभावनः ॥ <br>
हविस्तद्बुभुजे विष्णुर्मुद्गलेन समर्पितम् ॥ २९ ॥ <br>
तस्मिन्हविषि भुक्ते तु विष्णुना प्रभविष्णुना ॥ <br>
साग्नयस्त्रिदशाः सर्वे तृप्ताः समभवन्द्विजाः ॥3.1.37.३०॥ <br>
ऋत्विजो यजमानश्च तत्रत्या ब्राह्मणास्तथा ॥ <br>
यत्किंचित्प्राणिलोकेऽ स्मिंश्चरं वा यदि वाऽचरम् ॥३१॥ <br>
सर्वमेव जगत्तृप्तं भुक्ते हविषि विष्णुना ॥ <br>
ततो हरिः प्रसन्नात्मा मुद्गलं प्रत्यभाषत ॥३२॥ <br>
प्रीतोऽहं वरदोऽस्म्येष वरं वरय सुव्रत ॥ <br>
इत्युक्ते केशवेनाथ महर्षिस्तमभाषत ॥ ३३ ॥ <br>
॥ मुद्गल उवाच ॥ ॥ <br>
यत्त्वया मे हविर्भुक्तं यागे प्रत्यक्षरूपिणा ॥ <br>
अनेनैव कृतार्थोऽस्मि किमस्मादधिकं वरम् ॥ ३४ ॥ <br>
तथापि भगवन्विष्णो त्वयि मे निश्चला सदा ॥ <br>
भक्तिर्निष्कपटा भूयादिदं मे प्रथमं वरम् ॥ ३५ ॥ <br>
माधवाहं प्रतिदिनं सायंप्रातरिहाग्नये ॥ <br>
त्वद्रूपाय तव प्रीत्यै सुरभेः पयसा हरे ॥ ३६ ॥ <br>
होतुमिच्छामि वरद तन्मे देहि वरांतरम् ॥ <br>
पयसा नित्यहोमो हि द्विकालं श्रुतिचोदितः ॥ ३७ ॥ <br>
न मे सुरभयः संति तापसस्याधनस्य च ॥ <br>
इत्युक्ते मुद्गलेनाथ देवो नारायणो हरिः ॥ ३८ ॥ <br>
आहूय विश्वकर्माणं त्वष्टारममृताशिनम् ॥ <br>
एकं सरः कारयित्वा शिल्पिना तेन शोभनम् ॥ ३९ ॥ <br>
स्फटिकादि शिलाभेदैस्तेनासौ विश्वकर्मणा ॥ <br>
समीचकार च पुनस्तत्प्राकाराद्यलंकृतम् ॥ <br>
तत आहूय भगवान्सुरभिं वाक्यमब्रवीत् ॥ 3.1.37.४० <br>
॥ श्रीहरिरुवाच ॥ <br>
मुद्गलो मम भक्तोऽयं सुरभे प्रत्यहं मुदा ॥ ४१ ॥ <br>
मत्प्रीत्यर्थं पयोहोमं कर्तुमिच्छति सांप्रतम् ॥ <br>
मत्प्रीत्यर्थमितो देवि त्वमतो मत्प्रचोदिता ॥ ॥ ४२ ॥ <br>
सायंप्रातरिहागत्य प्रत्यहं सुरभे शुभे ॥ <br>
पयसा त्वत्प्रसूतेन सर एतत्प्रपूरय ॥ ४३ ॥ <br>
तेनासौ पयसा नित्यं सायंप्रातश्च होष्यति ॥ <br>
ओमित्युक्त्वाथ सुरभिरेवं नारयणेरिता ॥ ४४ ॥ <br>
अथ नारायणो  देवो मुद्गलं प्रत्यभाषत ॥ <br>
सुरभेः पयसा नित्यमस्मिन्सरसि तिष्ठता ॥ ॥ ४५ ॥ <br>
सायंप्रातः प्रतिदिनं मत्प्रीत्यर्थमिहाग्नये ॥ <br>
जुहुधि त्वं महाभाग तेन प्रीणाम्यहं तव ॥ ४६ ॥ <br>
मत्प्रीत्या तेऽखिला सिद्धिर्भविष्यति च मुद्गल ॥ <br>
इदं क्षीरसरोनाम तीर्थं ख्यातं भविष्यति ॥ ४७ ॥ <br>
अस्मिन्क्षीरसरस्तीर्थे स्नातानां पंचपातकम् ॥ <br>
अन्यान्यपि च पापानि नाशं यास्यंति तत्क्षणात् ॥ ४८ ॥ <br>
मुद्गल त्वं च मां याहि देहांते मुक्तबंधनः ॥ <br>
इत्युक्त्वा भगवान्विष्णुस्तं समालिंग्य मुद्गलम् ॥ ४९ ॥ <br>
नमस्कृतश्च तेनायं तत्रैवांतरधीयत ॥ <br>
मुद्गलोऽपि गते विष्णावनेकशतवत्सरम् ॥ 3.1.37.५० ॥ <br>
सुरभेः पयसा जुह्वन्नग्नये हरितुष्टये ॥ <br>
उवास प्रयतो नित्यं फुल्ल ग्रामे विमुक्तिदे ॥ <br>
देहांते मुक्तिमगमद्विष्णुसायुज्यरूपिणीम् ॥ ५१ ॥ <br>
॥ श्रीसूत उवाच ॥ <br>
एवमेतद्द्विजवरा युष्माकं कथितं मया ॥ ५२ ॥ <br>
यथा क्षीरसरो नाम तीर्थस्यास्य पुराऽभवत् ॥ <br>
इदं क्षीरसरः पुण्यं सर्वलोकेषु विश्रुतम् ॥ ५३ ॥ <br>
काश्यपस्य मुनेः पत्नी कद्रूर्यत्र द्विजोत्तमाः ॥ <br>
स्नात्वा स्वभर्तृवाक्येन नोदिता नियमान्विता ॥ ५४ ॥ <br>
छलेन मुमुचे सद्यः सपत्नीजयदोषतः ॥ <br>
अतोऽत्र तीर्थे ये स्नांति मानवाः शुदमानसाः ॥ ५५ ॥ <br>
तेषां विमुक्तबंधानां मुक्तानां पुण्यकर्मिणाम् ॥ <br>
किं यागैः किमु वा वेदैः किं वा तीर्थनिषेवणैः ॥ ५६ ॥ <br>
जपैर्वा नियमैर्वापि क्षीर कुंडविलोकिनाम् ॥ <br>
क्षीरकुंडस्य वातेन स्पृष्टदेहो नरो द्विजाः ॥ ५७ ॥ <br>
ब्रह्मलोकमनुप्राप्य तत्रैव परिमुच्यते ॥ <br>
निमग्नाः क्षीरकुंडेऽस्मिन्नवमत्यापि भास्करिम् ॥५८॥ <br>
तस्य मूर्द्धनि तिष्ठेयुर्ज्वलतः पावकोपमाः ॥ <br>
मग्नानां क्षीरकुंडेस्मिञ्छीता वैतरणी नदी। ॥५९॥ <br>
सर्वाणि नरकाण्यद्धा व्यर्थानि च भवंति हि ॥ <br>
कामधेनुसमे तस्मिन्क्षीरकुंडे स्थितेप्यहो ॥ 3.1.37.६० ॥ <br>
योन्यत्र भ्रमते स्नातुं स नरो विप्रसत्तमाः ॥ <br>
गोक्षीरे विद्यमानेऽपि ह्यर्कक्षीराय गच्छति ॥ ६१ ॥ <br>
स्नातानां क्षीरकुंडेऽस्मिन्नालभ्यं किंचिदस्ति हि ॥ <br>
करप्राप्तैव मुक्तिः स्यात्किमन्यैर्बहुभाषणैः ॥ ६२ ॥ <br>
ब्रवीमि भुजमुद्धत्य सत्यंसत्यं ब्रवीमि वः ॥ <br>
यः पठेदिममध्यायं शृणुयाद्वा समाहितः ॥ <br>
स क्षीरकुंडस्नानस्य लभते फलमुत्तमम् ॥ ६३ ॥ <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये क्षीरकुंडप्रशंसायां क्षीरकुंडस्वरूपकथनं नाम सप्तत्रिंशोऽध्यायः ॥ ३७ ॥ <br>
<br>
<br>
</span>
