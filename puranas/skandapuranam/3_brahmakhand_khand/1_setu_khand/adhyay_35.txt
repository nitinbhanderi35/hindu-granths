<span style="font-size: 14pt; line-height: 200%">।। यज्ञदेव उवाच ।। ।। <br>
दुर्वासर्षे महाप्राज्ञ परापरविचक्षण ।। <br>
दुर्विनीताभिधः कोऽयं योऽसौ गुर्वंगनामगात् ।। १ ।। <br>
कस्य पुत्रो धनुष्कोटौ स्नानेन स कथं द्विजः ।। <br>
तत्क्षणान्मुमुचे पापाद्गुरुस्त्रीगमसंभवात् ।। <br>
एतन्मे श्रद्धधानस्य विस्तराद्वक्तुमर्हसि ।। २ ।। <br>
।। दुर्वासा उवाच ।। ।। <br>
पांड्यदेशे पुरा कश्चिद्ब्राह्मणोभूद्बहुश्रुतः ।। ३ ।। <br>
इध्मवाहाभिधो नाम्ना तस्य भार्या रुचिंस्तथा ।। <br>
बभूव तस्य तनयो दुर्विनीताभिधो द्विजः ।। ४ ।। <br>
बाल्ये वयसि पुत्रस्य ममार जनकोऽस्य ३ ।। <br>
दुर्विनीतः पितुस्तस्य स कृत्वा चौर्ध्वदैहिकम्।। ५ ।। <br>
कंचित्कालं गृहेऽवात्सीन्मात्रा विधवया सह ।। <br>
ततो दुर्भिक्षमभवद्वादशाब्दमवर्षणात् ।। ६ ।। <br>
ततो देशांतरमगान्मात्रा साकं द्विजोत्तम ।। <br>
गोकर्णं स समासाद्य सुभिक्षं धान्यसंचयैः ।। ७ ।। <br>
उवास सुचिरं कालं मात्रा विधवया सह ।। <br>
ततो बहुतिथे काले दुर्विनीतो गते सति ।। ८ ।।<br>
पूर्वदुष्कर्मपाकेन मूढबुद्धिरहो बत ।। <br>
अनंगशरविद्धांगो रागाद्विकृतमानसः ।।९।। <br>
मामेति वादिनीमंबां बलादाकृष्य पातकी ।। <br>
बुभुजे काममोहात्मा मैथुनेन द्विजोत्तम ।। 3.1.35.१० ।। <br>
स खिन्नो दुर्विनीतोऽयं रेतःसेकादनंतरम् ।। <br>
मनसा चिंतयन्पापं रुरोदभृशदुःखितः ।। ११ ।। <br>
अहोतिपापकृदहं महापातकिनां वरः ।। <br>
अगमं जननीं यस्मात्कामबाणवशानुगः ।। १२ ।। <br>
इति संचित्य मनसा स तत्र मुनिसन्निधौ ।। <br>
जुगुप्तमानश्चात्मानं तान्मुनीनिदमब्रवीत्।। १३ ।। <br>
गुरुस्त्रीगमपापस्य प्रायश्चित्तं ममद्विजाः ।। <br>
वदध्वं शास्त्रतत्त्वज्ञाः कृपया मयि केवलम् ।। १४ ।। <br>
मरणान्निष्कृतिः स्याच्चेन्मरिष्यामि न संशयः ।। <br>
भवद्भिरुच्यते यत्तु प्रायश्चित्तं ममाधुना ।। १५ ।। <br>
करिष्ये तद्द्विजाः सत्यं मरणं वान्यदैव वा ।। <br>
तच्छ्रुत्वा वचनं तस्य केचित्तत्रमुनीश्वराः ।। १६ ।। <br>
अनेन साकं वार्ता तु दोषायेति विनिश्चिताः ।। <br>
मौनित्वं भेजिरे केचिन्मुनयः केचिदा भृशम् ।। १७ ।। <br>
दुष्टात्मा मातृगामी त्वं महापातकिनां वरः ।। <br>
गच्छगच्छेतिबहुशो वाचमूचुर्द्विजोत्तमाः ।। १८ ।। <br>
तान्निवार्य कृपाशीलः सर्वज्ञः करुणानिधिः ।। <br>
कृष्णद्वैपायनस्तत्र दुर्विनीतमभाषत ।। १९ ।। <br>
गच्छाशु रामसेतौ त्वं धनुष्कोटौ सहांबया ।। <br>
मकरस्थे रवौ माघे मासमेकं निरंतरम्।। 3.1.35.२० ।। <br>
जितेंद्रियो जितक्रोधः परद्रोहविवर्जितः ।। <br>
एकमासं निराहारः कुरु स्नानं सहांबया ।। २१ ।। <br>
पूतो भविष्यस्यद्धा गुरुस्त्री गमदोषतः ।। <br>
यत्पातकं न नश्येत सेतुस्नानेन तन्नहि ।। २२ ।। <br>
श्रुतिस्मृतिपुराणेषु धनुष्कोटिप्रशंसनम् ।। <br>
बहुधा भण्यते पंचमहापातकनाशनम् ।। ।। २३ ।। <br>
तस्मात्त्वं त्वरया गच्छ धनुष्कोटिं सहांबया ।। <br>
प्रमाणं कुरु मद्वाक्यं वेदवाक्यमिव द्विज ।। २४ ।। <br>
श्रीरामधनुषः कोटौ स्नातस्य द्विज पुत्रक ।। <br>
महापातककोट्योपि नैव लक्ष्या इतीव हि ।। २५ ।। <br>
प्रायश्चित्तांतरं प्रोक्तं मन्वादिस्मृतिभिः स्मृतौ ।। <br>
तद्गच्छत्वं धनुष्कोटिं महापातक नाशिनीम् ।। २६ ।। <br>
इतीरितोऽथ व्यासेन दुर्विनीतोद्विजोत्तमाः ।। <br>
मात्रा साकं धनुष्कोटिं नत्वा व्यासं च निर्ययौ ।। २७ ।। <br>
मकरस्थे रवौ माघे मासमात्रं निरंतरम् ।। <br>
मात्रा सह निराहारो जितक्रोधो जितेंद्रियः ।। २८ ।। <br>
श्रीरामधनुषः कोटौ सस्नौ संकल्पपूर्वकम् ।। <br>
रामनाथं नमस्कुर्वं स्त्रिकालं भक्तिपूर्वकम् ।। २९ ।। <br>
मासांते पारणां कृत्वा मात्रा सह विशुद्धधीः ।। <br>
व्यासांतिकं पुनः प्रायात्तस्मै वृत्तं निवेदितुम् ।। 3.1.35.३० ।। <br>
स प्रणम्य पुनर्व्यासं दुर्विनीतोऽब्रवीद्वचः ।। ३१ ।। <br>
।। दुर्विनीत उवाच ।। ।। <br>
भगवन्करुणासिंधो द्वैपायन महत्तम ।। <br>
भवतः कृपया रामधनुष्कोटौ सहांबया ।। <br>
माघमासे निराहारो मासमात्रमतंद्रितः ।। ३२ ।। <br>
अहं त्वकरवं स्नानं नमस्कुर्वन्महेश्वरम् ।। <br>
इतः परं मया व्यास भगवन्भक्तवत्सल ।। ३३ ।। <br>
यत्कर्त्तव्यं मुने तत्त्वं ममोपदिश तत्त्वतः ।। <br>
इति तस्य वचः श्रुत्वा दुर्विनीतस्य वै मुनिः ।। <br>
बभाषे दुर्विनीतं तं व्यासो नारायणांशकः ।। ३४ ।।<br>
।। व्यास उवाच ।। ।। <br>
दुर्विनीत गतं तेऽद्य पातकं मातृसंगजम् ।। ३५ ।। <br>
मातुश्च पातकं नष्टं त्वत्संगतिनिमि त्तजम् ।। <br>
संदेहो नात्र कर्तव्यः सत्यमुक्तं मया तव ।। ३६ ।। <br>
बांधवाः स्वजनाः सर्वे तथान्ये ब्राह्मणाश्च ये ।। <br>
सर्वे त्वां संग्रहीष्यंति दुर्विनीतां बया सह ।। ३७ ।। <br>
मत्प्रसादाद्धनुष्कोटौ विशुद्धस्त्वं निमज्जनात् ।। <br>
दारसंग्रहणं कृत्वा गार्हस्थ्यं धर्ममाचर ।। ३८ ।। <br>
त्यज त्वं प्राणिहिंसां च धर्मं भज सनातनम् ।। <br>
सेवस्व सज्जनान्नित्यं भक्तियुक्तेन चेतसा ।। ३९ ।। <br>
संध्योपासनमुख्यानि नित्यकर्माणि न त्यज ।। <br>
निगृहीष्वेन्द्रियग्राममर्चयस्व हरं हरिम् ।। 3.1.35.४० ।। <br>
परापवादं मा ब्रूया मासूयां भज कर्हिचित् ।। <br>
अन्यस्याभ्युदयं दृष्ट्वा संतापं कृणु मा वृथा ।। ४१ ।। <br>
मातृवत्परदा रांश्च त्वन्नित्यमवलोकय ।। <br>
अधीतवेदानखिलान्माविस्मर कदाचन ।। ४२ ।। <br>
अतिथीन्मावमन्यस्व श्राद्धं पितृदिने कुरु ।। <br>
पैशून्यं मा वदस्व त्वं स्वप्नेऽप्यन्स्य कर्हिचित् ।। ४३ ।। <br>
इतिहासपुराणानि धर्मशास्त्राणि संततम् ।। <br>
अवलोकय वेदांतं वेदांगानि तथा पुनः ।। ४४ ।। <br>
हरिशंकरना मानि मुक्तलज्जोऽनुकीर्त्तय ।। <br>
जाबालोपनिषन्मंत्रैस्त्रिपुंड्रोद्धूलनं कुरु ।। ४५ ।। <br>
रुद्राक्षान्धारय सदा शौचाचारपरो भव ।। <br>
तुलस्या बिल्वपत्रैश्च नारायणहरावुभौ ।। ४६ ।। <br>
एकं कालं द्विकालं वा त्रिकालं चार्चयस्य भोः ।। <br>
तुलसीदलसंमिश्रं सिक्तं पादोदकेन च ।। ४७ ।।<br>
नैवेद्यान्नं सदा भुंक्ष्व शंभुनारायणाग्रतः ।। <br>
कुरु त्वं वैश्वदेवाख्यं बलिमन्नविशुद्धये ।। ४८ ।।<br>
यतीश्वरान्ब्रह्मनिष्ठान्तर्पयान्नैर्गृहागतान् ।। <br>
वृद्धानन्याननाथांश्च रोगिणो ब्रह्मचारिणः ।। ४९ ।। <br>
कुरु त्वं मातृशुश्रूषामौपासनपरो भव ।। <br>
पंचाक्षरं महामंत्रं प्रणवेन समन्वितम् ।। 3.1.35.५० ।। <br>
तथैवाष्टाक्षरं मंत्रमन्यमंत्रानपि द्विज ।। <br>
जप त्वं प्रयतो भूत्वा ध्यायन्मंत्राधिदेवताः ।। ५१ ।। <br>
एवमन्यांस्तथा धर्मान्स्मृत्युक्तान्त्सर्वदा कुरु ।। <br>
एवं कृतव्रतस्ते स्याद्देहांते मुक्तिरप्यलम् ।। ५२ ।। <br>
इत्युक्तो व्यासमुनिना दुर्विनीतः प्रणम्य तम् ।। <br>
तदुक्तमखिलं कृत्वा देहांते मुक्तिमाप्तवान् ।। ५३ ।। <br>
तन्मातापि मृता काले धनुष्कोटिनिमज्जनात ।। <br>
अवाप परमां मुक्तिमपुनर्भवदायिनीम् ।। ५४ ।। <br>
।। दुर्वासा उवाच ।। ।। <br>
एवं ते दुर्विनीतस्य तन्मातुश्च विमोक्षणम् ।। <br>
धनुष्कोट्यभिषेकेण यज्ञदेव मयेरितम् ।। ५५ ।। <br>
पुत्रमेनं त्वमप्याशु ब्रह्महत्याविशुद्धये ।। <br>
समादाय व्रज ब्रह्मन्धनुष्कोटिं विमुक्तिदाम् ।। ५६ ।। <br>
।। सिंधुद्वीप उवाच ।। ।। <br>
इति दुर्वाससा प्रोक्तो यज्ञदेवो निजं सुतम् ।। <br>
समादाय ययौ राम धनुष्कोटिं विमुक्तिदाम् ।। ५७।। ।। <br>
गत्वा निवासमकरोत्षण्मासं तत्र स द्विजः ।। <br>
पुत्रेण साकं नियतो हे सृगालप्लवंगमौ ।। ५८ ।। <br>
स सस्नौ च धनुष्कोटौ षण्मासं वै स पुत्रकः ।। <br>
षण्मासांते यज्ञदेवं प्राह वागशरीरिणी ।। ५९ ।। <br>
विमुक्ता यज्ञदेवस्य ब्रह्महत्या सुतस्य ते ।। <br>
स्वर्णस्तेयात्सुरापानात्किरातीसंगमात्तथा ।। 3.1.35.६० ।।<br>
अन्येभ्योपि हि पापेभ्यो विमुक्तोयं सुतस्तव ।। <br>
संशयं मा कुरुष्व त्वं यज्ञदेव द्विजोत्तम ।। ६१ ।। <br>
इत्युक्त्वा विररामाथ सा तु वाग शरीरिणी ।। <br>
तदाऽशरीरिणीवाक्यं यज्ञदेवः स शुश्रुवान् ।। ६२ ।। <br>
संतुष्टः पुत्रसहितो रामनाथं निषेव्य च ।। <br>
धनुष्कोटिं नमस्कृत्य पुत्रेण सहि तस्तदा ।। ६३ ।। <br>
स्वदेशं प्रययौ हृष्टः स्वग्रामं स्वगृहं तथा ।। <br>
सपुत्रदारः सुचिरं सुखमास्ते सुनिर्वृतः ।। ६४ ।। <br>
।। सिन्धुद्वीप उवाच ।। ।। <br>
गोमायुवानरावेवं युवयोः कथितं मया ।। <br>
यज्ञदेवसुतस्यास्य सुमतेः परिमोक्षणम् ।।६५।। <br>
पातकेभ्यो महद्भ्यश्च धनुष्कोटौ निमज्जनात् ।। <br>
युवामतो धनुष्कोटिं गच्छतं पापशुद्धये ।। <br>
नान्यथा पापशुद्धिः स्यात्प्रायश्चित्तायुतैरपि ।।६६।। <br>
।। श्रीसूत उवाच ।। ।। <br>
सिन्धुद्वीपस्य वचनमिति श्रुत्वा द्विजो त्तमाः।।६७।।<br>
सृगालवानरावाशु विलंघितमहापथौ।। <br>
धनुष्कोटिं प्रयासेन गत्वा स्नात्वा च तज्जले।।६८।।<br>
विमुक्तौ सर्वपापेभ्यो विमानवरसंस्थितौ।। <br>
देवैः कुसुमवर्षेण कीर्यमाणौ सुतेजसौ ।।६९।। <br>
हारकेयूरमुकुटकटकादिविभूषितौ ।। <br>
देवस्त्रीधूयमानाभ्यां चामराभ्यां विराजितौ ।। <br>
गत्वा देवपुरीं रम्यामिंद्र स्यार्द्धासनं गतौ ।। 3.1.35.७० ।। <br>
।। श्रीसूत उवाच ।। ।। <br>
युष्माकमेवं कथितं सृगालस्य कपेरपि ।। ७१ ।। <br>
पापाद्विमोक्षणं विप्रा धनुष्कोटौ निमजनात् ।। <br>
भक्त्या य इममध्यायं शृणोति पठतेऽपि वा ।।७२।। <br>
स्नानजं फलमाप्नोति धनुष्कोटौ स मानवः ।। <br>
योगिवृंदैरसुलभां मुक्तिमप्याशु विंदति ।।७३।। <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये धनुष्कोटिप्रशंसायां सृगालवानरविमोक्षणवर्णनंनाम पंचत्रिंशोऽध्यायः ।। ३५ ।। <br>
<br>
<br>
</span>
