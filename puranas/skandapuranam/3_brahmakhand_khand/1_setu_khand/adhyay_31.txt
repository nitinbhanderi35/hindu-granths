<span style="font-size: 14pt; line-height: 200%">।। ऋषय ऊचुः ।। ।। <br>
अश्वत्थामा कथं सूत सुप्तमारणमाचरत्।। <br>
कथं च मुक्तस्तत्पापाद्धनुष्कोटौ निमज्जनात् ।। १ ।। <br>
एतन्नः श्रद्दधानानां ब्रूहि पौराणिकोत्तम ।। <br>
तृप्तिर्न जायतेऽ स्माकं त्वद्वचोमृतपायिनाम् ।। २ ।। <br>
इति पृष्टस्तदा सूतो नैमिषारण्यवासिभिः ।। <br>
वक्तुं प्रचक्रमे तत्र व्यासं नत्वा गुरुं मुदा ।।  ।। <br>
।। श्रीसूत उवाच ।। ।। <br>
राज्यार्थं कलहे जाते पांडवानां पुरा द्विजाः ।। <br>
धार्तराष्ट्रैर्महायुद्धे महदक्षौहिणीयुते ।। ४ ।। <br>
युद्धं दशदिनं कृत्वा भीष्मे शांतनवे हते ।। <br>
द्रोणे पंचदिनं कृत्वा कर्णे च द्विदिनं तथा ।। ५ ।। <br>
तथैवैकदिनं युद्ध्वा शल्ये च निधनं गते ।। <br>
अष्टादशदिने तत्र रणे दुर्योधने द्विजाः ।। ।। ६ ।। <br>
भग्नोरौ भीमगदया पतिते राजसत्तमे ।। <br>
सर्वे नृपतयो विप्रा निवेशाय कृतत्वराः ।। ७ ।। <br>
ये जीवितास्तु राजानस्ते ययुर्हृष्टमानसाः ।। <br>
धृष्टद्युम्नशिखंडयाद्याः सृञ्जयाः सर्व एव हि ।। ८ ।। <br>
अन्ये चापि महीपाला जग्मुः स्वशिबिराण्यथ ।। <br>
अथ पार्था महावीरा कृष्णसात्यकिसंयुताः ।। ९ ।। <br>
दुर्योधनस्य शिबिरं प्राविशन्निर्जनं द्विजाः ।। <br>
वृद्धैरमात्यैस्तत्रस्थैः षंढैः स्त्रीरक्षकैस्तथा ।। 3.1.31.१० ।। <br>
कृतांजलिपुटैः प्रह्वैः काषायमलिनांबरैः ।। <br>
प्रणम्यमानास्ते पार्थाः कुरुराजस्य वेश्मनि ।। ११ ।। <br>
तत्रत्यद्रव्यजातानि समादाय महा बलाः ।। <br>
सुयोधनस्य शिबिरे न्यवसंत सुखेन ते ।। १२ ।। <br>
अथ तानब्रवीत्पार्थाञ्छ्रीकृष्णः प्रीणयन्निव ।। <br>
मंगलार्थाय चास्माभिर्वस्तव्यं शिबिराद्बहिः ।। १३ ।। <br>
इत्युक्ता वासुदेवेन तथेत्युक्त्वाथ पांडवाः ।। <br>
कृष्णसात्यकिसंयुक्ताः प्रययुः शिबिराद्बहिः ।। १४ ।। <br>
वासुदेवेन सहिता मंगलार्थं हि पांडवाः ।। <br>
ओघवत्याः समासाद्य तीरं नद्या नरोत्तमाः ।। १५ ।। <br>
ऊषुस्तां रजनीं तत्र हतशत्रुगणाः सुखम् ।। <br>
कृतवर्मा कृपो द्रौणिस्तथा दुर्योधनांतिकम्।। १६ ।। <br>
आदित्यास्तमयात्पूर्वमपराह्णे समाययुः ।। <br>
सुयोधनं तदा दृष्ट्वा रणपांसुषु रूषितम् ।। १७ ।। <br>
भग्नोरुदण्डं गदया भीमसेन स्य भीमया ।। <br>
रुधिरासिक्तसर्वांगं चेष्टमानं महीतले ।। १८ ।। <br>
अशोचंत तदा तत्र द्रोणपुत्रादयस्त्रयः ।। <br>
शुशोच सोऽपि तान्दृष्ट्वा रणे दुर्योधनो नृपः ।। १९ ।। <br>
दृष्ट्वा तथा तु राजानं बाष्पव्याकुललोचनम् ।। <br>
अश्वत्थामा तदा कोपाज्ज्वलन्निव महानलः ।। 3.1.31.२० ।। <br>
पाणौ पाणिं  विनिष्पिष्य क्रोध विस्फारितेक्षणः ।। <br>
अश्रुविक्लवया वाचा दुर्योधनमभाषत ।। २१ ।। <br>
पिता मे पातितः क्षुद्रैश्छलेनैव रणाजिरे ।। <br>
न तथा तेन शोचामि यथा निष्पातिते त्वयि ।। २२ ।।<br>
शृणु वाक्यं ममाद्य त्वं यथार्थं वदतो नृप ।। <br>
सुकृतेन शपे चाहं सुयोधन महामते ।। २३ ।। <br>
अद्य रात्रौ हनिष्यामि पांडवा न्सह सृंजयैः ।। <br>
पश्यतो वासुदेवस्य त्वमनुज्ञां प्रयच्छ मे ।। २४ ।। <br>
तस्य तद्वचनं श्रुत्वा द्रौणिं राजा तदाऽब्रवीत् ।। <br>
तथास्त्विति पुनः प्राह कृपं राजा द्विजोत्तमाः ।। २५ ।। <br>
आचार्यैनं द्रोणपुत्रं कलशोत्थेन वारिणा ।। <br>
सैनापत्येऽभिषिंचस्वेत्यथ सोपि तथाऽकरोत् ।। २६ ।। <br>
सोभिषिक्तस्तदा द्रौणिः परिष्वज्य नृपोत्तमम् ।। <br>
कृतवर्मकृपाभ्यां च सहितस्त्वरितं ययौ ।। २७ ।। <br>
ततस्ते तु त्रयो वीराः प्रयाता दक्षिणोन्मुखाः ।। <br>
आदित्यास्तमयात्पूर्वं शिबिरांतिकमासत ।। २८ ।। <br>
पार्थानां भीषणं शब्दं श्रुत्वा तत्र जयैषिणः ।। <br>
पांडवानुद्रुता भीतास्तदा द्रौण्यादयस्त्रयः ।। २९ ।। <br>
प्राङ्मुखा दुद्रुवुर्भीत्या कियद्दूरं श्रमातुराः ।। <br>
मुहुर्तं ते ततो गत्वा क्रोधामर्षवशानुगाः ।। 3.1.31.३० ।। <br>
दुर्योधनवधार्तास्ते क्षणं तत्रावतस्थिरे ।। <br>
ततोऽपश्यन्नरण्यं वै नानातरुलतावृतम् ।। ३१ ।। <br>
अनेकमृगसंबाधं क्रूरपक्षिगणाकुलम् ।। <br>
समृद्धजलसंपूर्णतटाकपरिशोभितम् ।। ३२ ।। <br>
पद्मेंदीवरकह्लारसरसी शतसंकुलम् ।। <br>
तत्र पीत्वा जलं ते तु पाययित्वा हयांस्तथा ।। ३३ ।। <br>
अनेकशाखासंबाधन्यग्रोधं ददृशुस्ततः ।। <br>
संप्राप्य तु महावृक्षं न्यग्रोधं ते त्रयस्तदा ।। ३४ ।। <br>
अवतीर्य रथेभ्यश्च मोचयित्वा तुरंगमान् ।। <br>
उपस्पृश्य जलं तत्र सायंसंध्यामुपासत ।। ३५ ।। <br>
अथ चास्तगिरिं भानुः प्रपेदे च गतप्रभः ।। <br>
ततश्च रजनी घोरा समभूत्तिमिराकुला ।। ३६ ।। <br>
रात्रिचराणि सत्त्वानि संचरंति ततस्ततः ।। <br>
दिवाचराणि सत्त्वानि निद्रावशमुपा ययुः ।। ३७ ।। <br>
कृतवर्मा कृपो द्रौणिः प्रदोषसमये हि ते ।। <br>
न्यग्रोधस्योपविविशुरंतिके शोककर्शिताः ।। ३८ ।। <br>
कृपभोजौ तदा निद्रां भेजातेऽतिप याक्रमौ ।। <br>
सुखोचितास्त्वदुःखार्हा निषेदुर्धरणीतले ।। ३९ ।। <br>
द्रोणपुत्रस्तु कोपेन कलुषीकृतमानसः ।। <br>
ययौ न निद्रां विप्रेंद्रा निश्वसन्नुरगो यथा ।। 3.1.31.४० ।। <br>
ततोऽवलोकयांचक्रे तदरण्यं भयानकम् ।। <br>
न्यग्रोधं च ततोऽपश्यद्बहुवायससंकुलम् ।। ४१ ।। <br>
तत्र वायसवृन्दानि निशायां वासमाय युः ।। <br>
सुखं भिन्नासु शाखासु सुषुपुस्ते पृथक्पृथक् ।। ४२ ।। <br>
काकेषु तेषु सुप्तेषु विश्वस्तेषु समंततः ।। <br>
ततोऽपश्यत्समायांतं भासं द्रौणिर्भयंकरम् ।। ।। ४३ ।। <br>
कूरशब्दं क्रूरकायं बभ्रुपिंगकलेवरम् ।। <br>
स भासोऽथ भृशं शब्दं कृत्वालीयत शाखिनि ।। ४४ ।। <br>
उत्प्लुत्य तस्य शाखायां न्यग्रोधस्य विहंगमः ।।<br>
सुप्तान्काकान्निजघ्नेऽसावनेकान्वायसांतकः ।। ४५ ।। <br>
काकानामभिनत्पक्षान्स केषांचिद्विहंगमः ।। <br>
इतरेषां च चरणाञ्छिरांसि चरणा युधः ।। ४६ ।। <br>
विचकर्त क्षणेनासावुलूको वलवान्द्विजाः ।। <br>
स भिन्नदेहावयवैः काकानां बहुभिस्तदा ।। ४७ ।। <br>
समंतादावृतं सर्वं न्यग्रोधपरि मण्डलम् ।। <br>
वायसांस्तान्निहत्यासावुलूको मुमुदे तदा ।। ४८ ।। <br>
द्रौणिर्दृष्ट्वा तु तत्कर्म भासेनैवं कृतं निशि ।। <br>
करिष्याम्यहमप्येवं शत्रूणां निधनं निशि ।। ४९ ।।<br>
इत्यचिंतयदेकः सन्नुपदेशमिमं स्मरन् ।। <br>
जेतुं न शक्याः पार्था हि ऋजुमार्गेण युद्ध्यता ।। 3.1.31.५० ।। <br>
मया तच्छद्मना तेऽथ हंतव्या जितकाशिनः ।। <br>
सुयोधनसकाशे च प्रतिज्ञातो मया वधः ।। ५१ ।। <br>
ऋजुमार्गेण युद्धे मे प्राणनाशो भविष्यति ।। <br>
छलेन युध्यमानस्य जयश्चास्य रिपुक्षयः ।। ५२ ।। <br>
यच्च निंद्यं भवेत्कार्यं लोके सर्वजनैरपि ।। <br>
कार्यमेव हि तत्कर्म क्षत्रधर्मानुवर्तिना ।। ५३ ।। <br>
पार्थैरपि छलेनैव कृतं कर्म सुयोधने ।। <br>
अस्मिन्नर्थे पुराविद्भिः प्रोक्ताः श्लोका भवंति हि ।। ५४ ।। <br>
परिश्रांते विदीर्णे च भुंजाने च रिपोर्बले ।। <br>
प्रस्थाने च प्रवेशे च प्रहर्तव्यं न संशयः ।। ५५ ।। <br>
निद्रार्तमर्धरात्रे च तथा त्यक्तायुधं रणे ।। <br>
भिन्नयोधं बलं सर्वं प्रहर्तव्यमरातिभिः ।। ५६ ।। <br>
एवं स नियमं कृत्वा सुप्तमारणकर्मणि ।। <br>
प्राबोधयद्भोजकृपौ सुप्तौ रात्रौ स साहसी ।। <br>
द्रौणिर्ध्यात्वा मुहूर्तं तु तावुभावभ्यभाषत ।। ५७ ।। ।। <br>
।। अश्वत्थामोवाच ।। ।। <br>
मृतः सुयोधनो राजा महाबलपराक्रमः ।। ५८ ।। <br>
शुद्धकर्मा हतः पार्थैर्बहुभिः क्षुद्रकर्मभिः ।। <br>
भीमेनातिनृशंसेन शिरो राज्ञः पदा हतम् ।। ५९ ।। <br>
ततोऽद्य रात्रौ पार्थानां समेत्य पटमण्डपम् ।। <br>
सुखसुप्तान्हनिष्यामः शस्त्रैर्नानाविधैर्वयम् ।। <br>
कृपः प्रोवाच तत्रैन मिति श्रुत्वा द्विजोत्तमाः ।। 3.1.31.६० ।। <br>
।। कृप उवाच ।। ।। <br>
सुप्तानां मारणं लोके न धर्मो न च पूज्यते ।। ६१ ।। <br>
तथैव त्यक्तशस्त्राणां संत्यक्तरथवाजि नाम् ।। <br>
शृणु मे वचनं वत्स मुच्यतां साहसं त्वया ।। ६२ ।। <br>
वयं तु धृतराष्टं च गांधारीं च पतिव्रताम् ।। <br>
पृच्छामो विदुरं चापि तदुक्तं करवा महे ।। <br>
इत्युक्तः स तदा द्रौणिः कृपं प्रोवाच वै पुनः ।। ६३ ।। <br>
।।अश्वत्थामोवाच ।। ।। <br>
पांडवैश्च पुरा यन्मे छलाद्युद्धे पिता हतः ।। ६४ ।। <br>
तन्मे सर्वाणि मर्माणि निकृन्तति हि मातुल ।। <br>
द्रोणहंताहमित्येतद्धृष्टद्युमस्य यद्वचः ।। ६५ ।। <br>
कथं जनसमक्षे तद्वचनं संशृणोम्यहम् ।। <br>
तैरेव पांडवैः पूर्वं धर्मसेतुर्निराकृतः ।। ६६ ।। <br>
समक्षमेव युष्माकं सर्वेषामेव भूभृताम् ।। <br>
त्यक्तायुधो मम पिता धृष्टद्युम्नेन पातितः ।। ६७ ।। <br>
तथा शांतनवो भीष्मस्त्यक्तचापो निरायुधः ।। <br>
शिखंडिनं पुरोधाय निहतः सव्यसाचिना ।। ६८ ।। <br>
एवमन्येऽपि भूपालाश्छलेनैव हतास्तु तैः ।। <br>
तथैवाहं करिष्यामि सुप्तानां मारणं निशि ।। ६९ ।। <br>
एवमुक्त्वा तदा द्रौणिः संयुक्ततुरगं रथम्।। <br>
प्रायादभिमुखः शत्रून्समारुह्य क्रुधा ज्वलन् ।। 3.1.31.७०।। <br>
तं यांतम न्वगातां तौ कृतवर्मकृपावुभौ ।। <br>
ययुश्च शिबिरे तेषां संप्रसुप्तजनं तदा ।। ७१ ।। <br>
शिबिरद्वारमासाद्य द्रोणपुत्रो व्यतिष्ठत ।। <br>
रात्रौ तत्र समाराध्य महादेवं घृणानिधिम् ।। ७२ ।। <br>
अवाप विमलं खङ्गं महादेवाद्वरप्रदात् ।। <br>
ततो द्रौणिरवस्थाप्य कृतवर्मकृपावुभौ ।। ७३ ।। <br>
द्वारदेशे महावीरः शिबि रांतः प्रविष्टवान् ।। <br>
प्रविष्टे शिबिरे द्रौणौ कृतवर्मकृपावुभौ।। ७४ ।। <br>
द्वारदेशे व्यतिष्ठेतां यत्तौ परमधन्विनौ ।। <br>
अथ द्रौणिः सुसंक्रुद्धस्तेजसा प्रज्वलन्निव ।। ७५ ।।<br>
खङ्गं विमलमादाय व्यचरच्छिबिरे निशि ।। <br>
ततस्तु धृष्टद्युम्नस्य शिबिरं मंदमाययौ ।। ७६ ।। <br>
धृष्टद्युम्नादयस्तत्र महायुद्धेन कर्शिताः ।। <br>
सुषुपुर्निशि विश्वस्ताः स्वस्वसैन्यसमावृताः ।। ७७ ।। <br>
धृष्टद्युम्नस्य शिबिरं प्रविश्य द्रौणिरस्त्रवित् ।। <br>
तं सुप्तं शयने शुभ्रे ददर्शारान्महाबलम् ।। ७८ ।। <br>
पादेनाघातयद्रोषात्स्वपंतं द्रोणनंदनः ।। <br>
स बुद्धश्चरणाघातादुत्थाय शयनादथ ।। ७९ ।। <br>
व्यलोकयत्तदा वीरो द्रोणपुत्रं पुरः स्थितम् ।। <br>
तमुत्पतंतं शयनाद्द्रोणाचार्यसुतो बली ।। 3.1.31.८० ।। <br>
केशेष्वाकृष्य बाहुभ्यां निष्पिपेष धरातले ।। <br>
धृष्टद्युम्नस्तदा तेन निष्पिष्टः स भया तुरः ।। ८१ ।। <br>
निद्रांधः पादघातातो न शशाक विचेष्टितुम् ।। <br>
द्रौणिस्त्वाक्रम्य तस्योरः कण्ठं बद्ध्वा धनुर्गुणैः ।। ८२ ।। <br>
नदंतं विस्फुरंतं तं पशुमारममारयत् ।। <br>
तस्य सैन्यानि सर्वाणि न्यवधीच्च तथैव सः ।। ८३ ।। <br>
युधामन्युं महावीर्यममुत्तमौजसमेव च ।। <br>
तथैव द्रौपदीपुत्रानवशिष्टांश्च सोमकान् ।। ८४ ।।<br>
शिखंडिप्रमुखानन्यान्खङ्गेनामारयद्बहून् ।। <br>
तद्भयाद्द्वारनिर्यातान्सर्वानेव च सैनिकान् ।। ८५ ।। <br>
प्रापयामासतुर्मृत्युं कृतवर्मकृपा वुभौ ।। <br>
एवं निहतसैन्यं तच्छिबिरं तैर्महाबलैः ।। ८६ ।। <br>
तत्क्षणे शून्यमभवत्त्रिजगत्प्रलये यथा ।। <br>
एवं हत्वा ततः सर्वान्द्रोणपुत्रादयस्त्रयः ।।८७।। <br>
निरगुः शिबिरात्तस्मात्पार्थभीता भयातुराः ।। <br>
सर्वे पृथक्पृथग्देशान्दुद्रुवुः शीघ्रगामिनः ।। ८८ ।। <br>
अथ द्रौणिर्ययौ विप्रा रेवातीरं मनोरमम् ।। <br>
तत्र ह्यनेकसाहस्रा ऋषयो वेदवादिनः ।। ८९ ।। <br>
कथयंतः कथाः पुण्यास्तपश्चक्रुरनुत्तमम् ।। <br>
तत्रायं प्रययौ द्रौणिर्ऋषीणामाश्रमेष्वथ ।। 3.1.31.९० ।। <br>
प्रविष्टमात्रे तस्मिंस्तु मुनयो ब्रह्मवादिनः ।। <br>
द्रौणेर्दुश्चरितं ज्ञात्वा प्राहुर्योगबलेन तम् ।। ९१ ।। <br>
सुप्तमा रणकृत्पापी द्रौणे त्वं ब्राह्मणाधमः ।। <br>
त्वद्दर्शनेन ह्यस्माकं पातित्यं भवति ध्रुवम् ।। ९२ ।। <br>
त्वत्संभाषणमात्रेण ब्रह्महत्यायुतं भ वेत् ।। <br>
अतोऽस्मदाश्रमेभ्यस्त्वं निर्गच्छ पुरुषाधम ।। ९३ ।। <br>
इत्यब्रुवंस्तदा द्रौणिं तत्रत्या मुनयो द्विजाः ।। <br>
इतीरितस्ततो द्रौणिर्मुनिभिर्ब्रह्म वादिभिः ।। ९४ ।। <br>
लज्जितो निलात्तस्मादाश्रमान्मुनिसेवितात् ।। <br>
एवं काश्यादितीर्थेषु पुण्येषु प्रययौ च सः ।। ९५ ।। <br>
तत्रतत्र द्विजैः सर्वै र्निंदितोऽसौ महात्मभिः ।। <br>
व्यासं शरणमापेदे प्रायश्चित्तचिकीर्षया ।। ९६ ।। <br>
ततो बदरिकारण्ये समासीनं महामुनिम् ।। <br>
द्वैपायनं समागम्य प्रणनाम सभक्तिकम् ।। ९७ ।। <br>
ततो व्यासोऽब्रवीदेनं द्रोणाचार्यसुतं मुनिः ।। <br>
त्वमस्मदाश्रमादद्रौणे निर्याहि त्वरया त्विति ।। ९८ ।। <br>
सुप्तमारण दोषेण महापातकवान्भवान् ।। <br>
अतो मे भवतालापान्महत्पापं भविष्यति ।। <br>
इत्युक्तः स तदा द्रौणिः प्रोवाचेदं वचो मुनिः ।। ९९ ।। <br>
।। अश्वत्थामोवाच ।। ।। <br>
भगवन्निंदितः सर्वैस्त्वामस्मि शरणं गतः ।। 3.1.31.१०० ।। <br>
ब्रवीषि चेत्त्वमप्येवं कोऽन्यो मे शरणं भवेत् ।। <br>
कृपां कुरु मयि ब्रह्मन्साधवो दीनवत्सलाः ।। १ ।।<br>
सुप्तमारणदोषस्य शांत्यर्थं भगवन्मम ।। <br>
प्रायश्चित्तं विधेहि त्वं सर्वज्ञोऽसि भवान्यतः ।। <br>
इत्युक्तो द्रौणिना व्यासश्चिरं ध्यात्वा तमब्रवीत् ।। २ ।। <br>
।। व्यास उवाच ।। ।। <br>
एतत्पापस्य शांत्यर्थं प्रायश्चित्तं स्मृतौ न हि ।। ३ ।। <br>
तथाप्युपायं वक्ष्यामि तवैतद्दोष शांतये ।। <br>
दक्षिणांबुनिधौ पुण्ये रामसेतौ विमुक्तिदे ।। ४ ।। <br>
धनुष्कोटिरितिख्यातं तीर्थमस्ति महत्तरम् ।। <br>
अस्ति पुण्यतमं द्रौणे महापात कनाशनम् ।। ५ ।। <br>
स्वर्गमोक्षप्रदं पुंसां ब्रह्महत्यादिशोधकम् ।। <br>
सर्वमंगलमांगल्यं सर्वाभीष्टप्रदायकम् ।। ६ ।। <br>
पवित्राणां पवित्रं च तीर्थानां च तथोत्तमम् ।। <br>
दुःस्वप्ननाशनं पुण्यं नरकक्लेशनाशनम् ।। ७ ।। <br>
अकालमृत्युशमनं पुंसां विजयवर्द्धनम् ।। <br>
दारिद्र्यनाशनं पुंसामायुर्वर्धनकार णम् ।। ८ ।। <br>
चित्तशुद्धिप्रदं नृणां शांतिदांत्यादिकारणम् ।। <br>
तत्र गत्वा धनुष्कोटौ रामसेतौ विमुक्तिदे ।। ९ ।। <br>
स्नानं कुरुष्व द्रौणे त्वं मासमात्रं निरं तरम् ।। <br>
सुप्तमारणदोषात्त्वं सद्यः पूतो भविष्यसि ।। 3.1.31.११० ।। <br>
कुरुष्व वचनं शीघ्रं मम त्वं द्रोणनंदन ।। <br>
एवमुक्तस्तदा द्रौणिर्व्यासेन परमर्षिणा ।। ११ ।। <br>
रामसेतुं समासाद्य धनुष्कोटिं पवित्रदाम् ।। <br>
सस्नौ संकल्पपूर्वं तु मासमेकं निरन्तरम् ।। १२ ।। <br>
त्रिसंध्यं रामनाथं च सिषेवे स दिने दिने ।। <br>
ततस्त्रिंशद्दिने तोयस्नानाद्द्रोणात्मजस्तदा ।। १३ ।। <br>
जजाप च धनुष्कोट्यां मंत्रं पंचाक्षरं तदा ।। <br>
अकार्षीदुपवासं च द्रोणपुत्रस्तु तद्दिने ।। १४ ।। <br>
अकरोज्जागरं रात्रौ रामनाथस्य सन्निधौ ।। <br>
अपरेद्युर्धनुष्कोटौ स्नात्वा संकल्पपूर्वकम् ।। १५ ।। <br>
सिषेवे रामनाथं च स्तुत्वा भक्तिपुरःसरम् ।। <br>
ननर्त पुरतः शंभोरानंदाश्रुपरिप्लुतः ।। १६ ।। <br>
ततः प्रसन्नो भगवान्प्रादुरासीत्तदग्रतः ।। <br>
दृष्ट्वा तत्र महादेवं तुष्टाव परमेश्वरम् ।। ।। १७ ।। <br>
।। द्रौणिरुवाच ।। ।। <br>
नमस्ते देवदेवेश करुणाकर शंकर ।। <br>
आपदंबुधिमग्नानां पोतायितपदांबुज ।। १८ ।। <br>
महादेव कृपामूर्ते धूर्जटे नीललोहित ।। <br>
उमाकांत विरूपाक्ष चंद्रशेखर ते नमः ।। १९ ।। <br>
मृत्युंजय त्रिनेत्र त्वं पाहि मां कृपया दृशा ।। <br>
पार्वतीपतये तुभ्यं त्रिपुरघ्नाय शंभवे ।।3.1.31.१२।।। <br>
पिनाकपाणये तुभ्यं त्र्यंबकाय नमोनमः ।। <br>
अनंतादिमहानागहारभूषणभूषित ।। २१ ।। <br>
शूलपाणे नमस्तुभ्यं गंगाधर मृडाव्यय ।। <br>
रक्ष मां कृपया देव पापसंघातपंजरात् ।। <br>
इति स्तुतो महादेवो द्रौणिं प्रोवाच हर्षितः ।। २२ ।। <br>
।। महादेव उवाच ।। ।। <br>
सुप्तमारणदोषस्ते धनुष्कोटौ निमज्जनात् ।। २३ ।। <br>
अश्वत्थामन्विनष्टोऽभूद्वरं वरय सुव्रत ।। <br>
मयि प्रसन्ने लोकेषु किमलभ्यं भवेन्नृणाम् ।। २४ ।। <br>
अतोऽभीष्टं वृणीष्व त्वं मत्तो द्रोणात्मजाधुना ।। <br>
इत्युक्तः शंभुना द्रौणिः प्राह तं परमेश्वरम् ।। २५ ।। <br>
तवाद्य दर्शनेनाहं कृतार्थोस्मि महेश्वरम् ।। <br>
त्वद्दर्शनमपुण्यानामलभ्यं जन्मकोटिभिः ।। २६ ।।<br>
अतो युष्मत्पदांभोजे निश्चला भक्तिरस्तु मे ।। <br>
इममेव वरं देहि मह्यं शंभो नमोऽस्तु ते ।।२७।। <br>
उक्त्वा तथास्त्विति द्रौणिं देवदेवो महेश्वरः ।। <br>
पश्यतो द्रोणपुत्रस्य तत्रैवांतरधीयत ।।२८।।<br>
अश्वत्थामापि विप्रेंद्रा धूतपापो विनिर्मलः ।। <br>
रामचंद्रधनुष्कोटौ स्नानमात्रेण तत्क्षणे ।।२९।। <br>
धूतपापमिमं द्रौणिं सर्वे चापि महर्षयः ।। <br>
शुद्धं प्रत्यग्रहीषुस्ते तदाप्रभृति निर्मलम् ।।3.1.31.१३।।। <br>
एवं वः कथितं विप्रा द्रौणिपापविमोक्षणम् ।। <br>
रामचंद्रधनुष्कोटिस्नानवैभवमात्रतः ।।३१।। <br>
यः पठेदिममध्यायं शृणुयाद्वा समाहितः ।। <br>
स विधूयेह पापानि शिवलोके महीयते ।। १३२ ।। <br>
इति श्रीस्कांदे महापुराण एकाशीतिसाहरूयां संहितायां तृतीये ब्रह्मखण्डे सेतुमाहात्म्ये धनुष्कोटिप्रशंसायामश्वत्थामसुप्तमारणदो षशांतिवर्णनंनामैकत्रिंशोऽध्यायः ।।३१।। <br>
<br>
<br>
</span>
