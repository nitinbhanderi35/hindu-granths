<span style="font-size: 14pt; line-height: 200%">॥ श्रीसूत उवाच ॥ ॥ <br>
कुंभसंभवतीर्थेऽस्मिन्विधायाभिषवं नरः ॥ <br>
रामकुंडं ततः पुण्यं गच्छेत्पापविमुक्तये ॥ १ ॥ <br>
रघुनाथसरः पुण्यं द्विजाः पापहरं तथा ॥ <br>
रघुनाथसरस्तीरे कृतो यज्ञोऽल्पदक्षिणः ॥ २ ॥ <br>
संपूर्णफलदो भूयात्स्वाध्यायोऽपि जपस्तथा ॥ <br>
रघुनाथ सरस्तीरे मुष्टिमात्रमपि द्विजाः ॥ ३ ॥ <br>
दत्तं चेद्वेदविदुषे तदनंतगुणं भवेत् ॥ <br>
रामतीर्थं समुद्दिश्य वक्ष्यामि मुनिपुंगवाः ॥ ४ ॥ <br>
इतिहासं महापुण्यं सर्वपातकनाशनम् ॥ <br>
सुतीक्ष्णनामा विप्रेंद्रो मुनिर्नियतमानसः ॥ ५ ॥ <br>
अगस्त्यशिष्यो रामस्य चरणाब्जविचिंतकः ॥ <br>
रामचंद्रसरस्तीरे तपस्तेपे सुदुष्करम् ॥ ६ ॥ <br>
जपन्षडक्षरं मंत्रं रामचंद्राधिदैवतम् ॥ <br>
नित्यं स पंचसाहस्रं मत्रराजमतंद्रितः ॥७ ॥ <br>
जजाप कुर्वन्स्नानं च रघुनाथसरोजले ॥ <br>
भिक्षाशी नियताहारो जितक्रोधो जितेंद्रियः ॥ ८ ॥ <br>
एवं सुतीक्ष्णो विप्रेंद्रा बहुकालमवर्तत ॥ <br>
ततः कदाचित्स मुनीरामं ध्याय न्सदा हृदि ॥ <br>
तुष्टाव सीतासहितं रामचंद्रं सभक्तिकम् ॥ ९ ॥ <br>
॥ सुतीक्ष्ण उवाच ॥ ॥ <br>
नमस्ते जानकीनाथ नमस्ते हनुमत्प्रिय ॥ 3.1.18.१० ॥ <br>
नमस्ते कौशिकमुनेर्यागरक्षणदीक्षित ॥ <br>
नमस्ते कौसलेयाय विश्वामित्रप्रियाय च ॥ ११ ॥ <br>
नमस्ते हरकोदण्डभंजकामरसेवित ॥ <br>
मारीचांतक राजेंद्र ताटकाप्राणनाशन ॥ १२ ॥ <br>
कबंधारे हरे तुभ्यं नमो दशरथात्मज ॥ <br>
जामदग्न्यजिते तुभ्यं खरविध्वंसिने नमः ॥ १३ ॥ <br>
नमः सुग्रीवनाथाय नमो वालिहराय ते ॥ <br>
विभीषणभयक्लेशहारिणे मलहारिणे ॥ १४ ॥ <br>
अहल्यादुःखसंहर्त्रे नमस्ते भरताग्रज ॥ <br>
अंभोधिगर्वसंहर्त्रे तस्मिन्सेतु कृते नमः ॥ १५ ॥ <br>
तारकब्रह्मणे तुभ्यं लक्ष्मणाग्रज ते नमः ॥<br>
&nbsp;रक्षःसंहारिणे तुभ्यं नमो रावणमर्द्दिने ॥ १६ ॥ <br>
कोदण्डधारिणे तुभ्यं सर्व रक्षाविधायिने ॥ <br>
इति स्तुवन्मुनिः सोऽयं सुतीक्ष्णो राममन्वहम् ॥ १७ ॥ <br>
निनाय कालमनिशं रामचंद्रनिषण्णधीः ॥ <br>
एवमभ्यसतस्तस्य राम मन्त्रं षडक्षरम्॥ १८ ॥ <br>
स्तुवतो रामचंद्रं च स्तोत्रेणानेन सुव्रताः ॥ <br>
तीर्थे च रघुनाथस्य कुर्वतः स्नानमन्वहम् ॥ १९ ॥ <br>
अभवन्निश्चला भक्ती रामचंद्रेतिनिर्मला ॥ <br>
अभूदद्वैतविज्ञानं प्रत्यगात्मैकलक्षणम् ॥ 3.1.18.२० ॥ <br>
अनधीतत्रयीज्ञानं तथैवाश्रुतवेदनम् ॥ <br>
परकायप्रवेशे च सामर्थ्यमभवद्द्विजाः ॥२१ ॥ <br>
आकाशगमने शक्तिः कलावैदग्ध्यमेव च ॥ <br>
अश्रुतानां च शास्त्राणामभिज्ञानं विना गुरुम् ॥ २२ ॥ <br>
गमनं सर्वलोकेषु प्रति घातविवर्जितम् ॥ <br>
अतींद्रियार्थद्रष्टृत्वं देवैः संभाषणं तथा ॥ २३ ॥ <br>
पिपीलिकादिजंतूनां वार्ताज्ञानमपि द्विजाः ॥ <br>
ब्रह्मविष्णुमहादेवलोकेषु गमनं तथा॥२४ ॥ <br>
चतुर्दशसु लोकेषु स्वाधीनगमनं तथा ॥ <br>
एतान्यन्यानि सर्वाणि योगिलभ्यानि सत्तमाः ॥ २५ ॥ <br>
सुतीक्ष्णस्याभवन्विप्रा रामा तीर्थनिषेवणात् ॥ <br>
एवंप्रभावं तत्तीर्थं महापातकनाशनम् ॥ २६ ॥ <br>
महासिद्धिकरं पुण्यमपमृत्युविनाशनम् ॥ <br>
भुक्तिमुक्तिप्रदं पुंसां नरकक्लेशना शनम् ॥ २७ ॥ <br>
रामभक्तिप्रदं नित्यं संसारोच्छेदकारणम् ॥ <br>
अस्य तीरे महल्लिंगं स्थापयित्वा रघूद्वहः ॥ <br>
पूजयामास तल्लिंगं लोकानुग्रहका म्यया ॥ २८ ॥ <br>
रामतीर्थे महापुण्ये स्नात्वा तल्लिंगदर्शनात् ॥ <br>
नराणां मुक्तिरेव स्यात्किमुतान्या विभूतयः ॥ २९ ॥ <br>
तत्र स्नात्वा शिवं दृष्ट्वा धर्म पुत्रः पुरा द्विजाः ॥<br>
अनृतोक्तिसमुद्भूतदोषान्मुक्तोऽभवत्क्षणात् ॥ 3.1.18.३० ॥ ॥ <br>
ऋषय ऊचुः ॥ ॥ असत्यमुदितं कस्माद्धर्मपुत्रेण सूतज ॥ <br>
यद्दोषशांतये सस्नौ रामतीथेऽतिपावने ॥ ३१ ॥ <br>
॥ श्रीसूत उवाच ॥ ॥ <br>
युष्माकमृषयो वक्ष्ये यथोक्तमनृतं रणे ॥ <br>
छलेन धर्मपुत्रेण यन्नष्टं रामतीर्थके ॥ ३२ ॥ <br>
अन्योन्यं पांडवा विप्रा धर्मपुत्रादयः पुरा ॥ <br>
धृतराष्ट्रस्य पुत्राश्च दुर्नोधनमुखास्तदा ॥ ३३ ॥ <br>
महद्वै वैरमासाद्य राज्यार्थं विप्रसत्तमाः ॥ <br>
महत्या सेनया सार्द्धं कुरुक्षेत्रे समेत्य च ॥ ३४ ॥ <br>
अयुध्यन्समरे वीराः समरेष्वनिवर्तिनः ॥ <br>
युद्धं कृत्वा दशदिनं गांगेयः पतितो भुवि ॥ ३५ ॥ <br>
ततः पंचदिनं भूयो धृष्टद्युम्नेन वीर्यवान् ॥ <br>
आचार्यो युयुधे द्रोणो महाबलपराक्रमः ॥ ३६ ॥ <br>
अनेकास्त्राणि शस्त्राणि द्रोणाचर्यो महाबली ॥ <br>
विसृजन्पांडवानीकं पीडयामास वीर्यवान् ॥ ३७ ॥ <br>
अथ दिव्यास्त्रविच्छूरो धृष्टद्युम्नो महाबलः ॥ <br>
अभिनद्बाणवर्षेण द्रोणसेनामनेकधा ॥ ३८ ॥ <br>
धृष्टद्युम्नं तदा द्रोणः शरवर्षैरवाकिरत् ॥ <br>
पार्थसेना तथा द्रोणबाणवर्षातिपीडिता ॥ ३९ ॥ <br>
दशदिक्षु भयाक्रांता विद्रुता द्विजसत्तमाः ॥ <br>
ततोऽर्जुनो रणे द्रोणं युयुधे रथिनां वरः ॥ 3.1.18.४० ॥ <br>
रणप्रवीणयोस्तत्र विजयद्रोणयो रणे ॥ <br>
द्रष्टुं समागतैर्देवैरभूद्व्योमनिरं तरम् ॥ ४१ ॥ <br>
द्रोणफाल्गुनयोर्विप्रा नास्ति युद्धोपमा भुवि ॥ <br>
सामर्षयोस्तदाचार्यशिष्ययोरभवद्रणः ॥ ४२ ॥ <br>
द्रोणफाल्गुनयोर्युद्धं द्रोणफाल्गुन योरिव ॥ <br>
बहु मेनेऽथ मनसा द्रोणोऽर्जुनपराक्रमम् ॥ ४३ ॥ <br>
ततो द्रोणो महावीर्यं प्रियशिष्यं स फाल्गुनम् ॥ <br>
विहाय पांचालबलं समयुध्यत वीर्यवान् ॥ ४४ ॥ <br>
सविंशतिसहस्राणि दश तत्रायुतानि च ॥ <br>
द्रोणाचार्योऽवधीद्राज्ञां युद्धे सगजवाजिनाम् ॥ ४५ ॥ <br>
धृष्टद्युम्नोऽथ कुपितो द्रोण मभ्यहनच्छरैः ॥ <br>
द्रोणश्च पट्टिशं गृह्य धृष्टद्युम्नमताडयत् ॥ ४६ ॥ <br>
शरैर्विव्याध तं युद्धे तीक्ष्णैरग्निशिखोपमैः ॥ <br>
परङ्मुखोऽभवत्तत्र धृष्ट द्युम्नः शराहतः ॥ ४७ ॥ <br>
ततो विरथमागत्य धृष्टद्युम्नं वृकोदरः ॥ <br>
स्वं स्यंदनं समारोप्य द्रोणाचार्यमथाब्रवीत् ॥ ४८ ॥ <br>
स्वकर्मभिरसंतुष्टाः शिक्षितास्त्रा द्विजाधमाः ॥ <br>
न युद्ध्येरन्यदि क्रूरा न नश्येरन्नृपा रणे ॥ ४९ ॥ <br>
अहिंसा हि परो धर्मो ब्राह्मणानां सदा स्मृतः ॥ <br>
हिंसया दारपुत्रादीन्रक्षंते व्याधजातयः ॥ 3.1.18.५० ॥ <br>
हिंसीस्त्वमेकपुत्रार्थे युद्धे स्थित्वा बहून्नृपान् ॥ <br>
स चापि ते सुतो ब्रह्मन्हतः शेते रणाजिरे ॥ ५१ ॥ <br>
तथापि लज्जा ते नास्ति शोकोऽपीह न जायते ॥ <br>
वचनं त्विति भीमस्य सत्यं श्रुत्वा युधिष्ठिरात् ॥ ५२ ॥ <br>
निजायुधं स तत्याज पपात स्यंदनो परि ॥ <br>
योगवित्प्रायमातस्थे द्रोणाचार्यस्तदा द्विजाः ॥ ५३ ॥ <br>
तदंतरं परिज्ञाय द्रोणाचार्यस्य पार्श्वतः ॥ <br>
खङ्गपाणिः शिरच्छेत्तुमभ्यधावद्रणा जिरे ॥ ५४ ॥ <br>
वार्यमाणोऽपि पार्थाद्यैस्तच्छिरश्छेत्तुमुद्ययौ ॥ <br>
योगवित्त्वाद्द्रोणमूर्ध्नो ज्योतिरूर्ध्वं दिवं ययौ ॥ ५५ ॥ <br>
दृष्टं कृष्णार्जुनकृपधर्मपुत्रादि भिर्मृधे ॥ <br>
द्रोणस्यास्य गतप्राणाच्छरीरादच्छिनच्छिरः ॥ ५६ ॥ <br>
भारद्वाजे हते युद्धे कौरवाः प्राद्रवन्भयात् ॥ <br>
जहृषुः पांडवा विप्रा धृष्टद्युम्नादय स्तदा ॥ ५७ ॥ <br>
सेनां तां विद्रुतां दृष्ट्वा द्रौणिरूचे सुयोधनम् ॥ <br>
एतद्द्रवति कि सैन्यं त्यक्तप्रहरणं नृप ॥ ५८ ॥ <br>
तदा दुर्योधनो राजा स्वयं वक्तु मशक्नुवन् ॥ <br>
युद्धे द्रोणवधं वक्तुं कृपाचार्यमचोदयत् ॥ <br>
द्रौणयेऽथ कृपाचार्यो वधमूचे गुरोस्तदा ॥ ५९ ॥ <br>
॥ कृप उवाच ॥ ॥ <br>
अश्वत्थामंस्तव पिता ब्रह्मास्त्रेण मृधे रिपून् ॥ <br>
हत्वा निनाय सदनं यमस्य शतशो बली ॥ 3.1.18.६० ॥ <br>
दुराधर्षतमं दृष्ट्वा तद्वीर्यं केशवस्तदा ॥ <br>
पांडवान्प्राह विप्रेंद्र वाक्यं वाक्यविशारदः ॥ ६१ ॥ <br>
॥ केशव उवाच ॥ ॥ <br>
द्रोणं जेतुमुपायोऽस्ति पांडवा युधि दुर्जयम् ॥ ६२ ॥ <br>
अश्वत्थात्मा तव सुतो हतो द्रोण मृधेऽधुना ॥ <br>
सत्यवादी वदेदेवं यदि प्रामाणिको जनः ॥ ६३ ॥ <br>
द्रोणो निवर्तेत रणात्तदा त्यक्त्वायुधं क्षणात् ॥ <br>
अत एनां मृषावार्तां धर्मराजोऽधुना वदेत्॥ ६४ ॥ <br>
नान्यथा शक्यते जेतुं द्रोणो युद्धविशारदः ॥ <br>
धर्माज्जेतुमशक्यं चेद्धर्मं त्यक्त्वाऽप्यरिं जयेत् ॥ ६५ ॥ <br>
इति केशववाक्यं तच्छ्रुत्वा भीमः पृथासतः ॥ <br>
पितरं ते समभ्येत्य मिथ्यावाक्यमभाषत ॥ ६६ ॥ <br>
अश्वत्थामा हतो द्रोण युद्धेऽत्र पतितोऽधुना ॥ <br>
द्रोणाचार्योपि तद्वाक्यममन्यत यथार्थतः ॥ ६७ ॥ <br>
अविश्वस्य पुनः सोऽथ धर्मजं प्राप्य चाब्रवीत् ॥ <br>
धर्मात्मज मृधे सूनुरश्वत्थामा ममाधुना ॥ ६८ ॥ <br>
हतः किं त्वं वदस्वाद्य सत्यवादी भवान्मतः ॥ <br>
धर्मपुत्रोऽसत्यभीरुरासीच्चारिजयोत्सुकः ॥ ६९ ॥ <br>
किं कर्तव्यं मयाद्येति दोलालोलमना अभूत् ॥ <br>
स दृष्ट्वा भीमनिहतमश्वत्थामाभिधं गजम् ॥3.1.18.७०॥ <br>
अश्वत्थामा हतो युद्धे भीमेनाद्य रणे महान् ॥ <br>
इत्थं द्रोणं बभाषेऽसौ धर्मपुत्रश्छलोक्तितः ॥ ७१ ॥ <br>
तच्छ्रुत्वा त्वत्पिता शस्त्रं त्यक्त्वा युद्धान्न्यवर्त्तत ॥ <br>
अथ धर्मसुतः प्राह परं वारण इत्यपि ॥ ७२ ॥ <br>
त्यक्तं शस्त्रं न गृह्णीयां युद्धे पुनरिति स्म सः ॥ <br>
प्रतिजज्ञे तव पिता वत्स द्रोणो बली पुनः ॥ ७३ ॥ <br>
अतः शस्त्रं न जग्राह प्रतिज्ञाभंगकातरः ॥ <br>
धृष्टद्युम्नं तदा दृष्ट्वा पिता ते मृत्युमात्मनः ॥ ७४ ॥ <br>
मत्वा प्रायोपवेशेन रथोपस्थे स योगवित् ॥ <br>
अशयिष्ट समाधिस्थः प्राणानायम्य वाग्यतः ॥ ७५ ॥ <br>
ततो निर्भिद्य मूर्धानं तत्प्राणा निर्ययुः क्षणात् ॥ <br>
तदा मृतस्य द्रोणस्य वत्स खङ्गेन तच्छिरः ॥ ७६ ॥ <br>
केशागृहीत्वा हस्तेन धृष्टद्युम्नोऽच्छिनद्युधि ॥ <br>
मावधीरिति पार्थाद्याः प्रोचुः सर्वे च सैनिकाः ॥ <br>
सर्वैर्निवार्यमाणोपि त्वत्तातं पार्श्वतोऽवधीत् ॥ ७७ ॥ <br>
॥ श्रीसूत उवाच ॥ ॥ <br>
पितरं निहतं श्रुत्वा रुदन्द्रौणिश्चिरं द्विजाः ॥ ॥ ७८ ॥ <br>
कोपेन महता तत्र ज्वलन्वाक्यमथाब्रवीत ॥ <br>
अनृतं प्रोच्य पितरं न्यस्तशस्त्रं चकार यः ॥ ७९ ॥ <br>
पितरं मेऽद्य तं पार्थमप्यन्या थ पांडवान् ॥ <br>
गृहीत्वा केशपाशं यस्त्यक्तशस्त्रशिरोऽहनत् ॥ 3.1.18.८० ॥ <br>
छद्मना पार्षतं तं च हनिष्याम्यचिरादहम् ॥ <br>
कृष्णेन सह पश्यंतु पाण्डवा मत्पराक्रमम् ॥ ८१ ॥ <br>
इति द्रौणिर्द्विजास्तत्र प्रतिजज्ञे भयंकरम् ॥ <br>
ततोस्तं गत आदित्ये राजानः सर्व एव ते ॥ ८२ ॥ <br>
उभये निहते द्रोणे प्राविशन्पटमण्डपम् ॥ <br>
अष्टादशदिनैरेवं निवृत्तमभवद्रणम् ॥ ८३ ॥ <br>
शल्यं कर्णं तथान्यांश्च दुर्योधनमुखांस्ततः ॥ <br>
धार्तराष्ट्रान्निहत्याजौ धर्मराजो युधिष्ठिरः ॥ ८४ ॥ <br>
स्वीयानां च परेषां च मृतानां सांपरायिकम् ॥ <br>
अकरोद्विधिवद्विप्राः सार्धं धौम्या दिभिर्द्विजैः ॥ ८५ ॥ <br>
वंदित्वा धृतराष्ट्रं च सर्वे संभूय पाण्डवाः ॥ <br>
धृतराष्ट्राभ्यनुज्ञाता हतशिष्टजनैर्वृताः ॥ ८६ ॥ <br>
संप्राप्य हास्तिनपुरं प्राविशंस्ते स्वमंदिरम्॥ <br>
ततः कतिपयाहःसु गतेषु किल नागराः ॥ ८७ ॥ <br>
धौम्यादिमुनिभिः सार्धं धर्मजस्य महात्मनः ॥ <br>
राज्या भिषेचनं कर्तुं प्रारभंत मुनीश्वराः ॥  ॥ <br>
राज्याभिषेचने तस्य प्रवृत्ते धर्मजस्य तु ॥ <br>
अशरीरा ततो वाणी बभाषे धर्मनंदनम् ॥ ८९ ॥ <br>
धर्म पुत्र महाभाग रिपूणामपि वत्सल ॥ <br>
राज्याभिषेकं मा कार्षीर्नार्हस्त्वं राज्यपालने ॥ 3.1.18.९० ॥ <br>
यतस्त्वं छद्मनाचार्यमुक्त्वा सत्यं द्विजोत्तमम् ॥ <br>
न्यस्त शस्त्रं रणे राजन्नघातयदलज्जकः ॥ ९१ ॥ <br>
अतस्ते पापबाहुल्यं विद्यते धर्मनंदन ॥ <br>
प्रायश्चित्तमकृत्वास्य राज्यपालनकर्मणि ॥ ९२ ॥ <br>
नार्हता विद्यते यस्मात्प्रायश्चित्तमतश्चर ॥ <br>
इत्युक्त्वा विररामाथ सा तु वागशरीरिणी ॥ ९३ ॥ <br>
ततो धर्मसुतो राजा तद्वाक्यं भृशकातरः ॥ <br>
मूढोऽहं साहसी क्रूरः पिशुनो लोभमोहितः ॥ ९४ ॥ <br>
तुच्छराज्याभिलाषेण कृतवान्पापमीदृशम्॥ <br>
एतत्पापविशुद्ध्यर्थं किं करिष्यामि का गतिः ॥ ९५ ॥ <br>
किं वा दानं प्रदास्यामि कुत्र यास्यामि वा पुनः ॥ <br>
इति शोकसमाविष्टे तस्मिन्राजनि धर्मजे ॥ ९६ ॥ <br>
कृष्णद्वैपायनो व्यासस्समायातस्तदंतिकम् ॥ <br>
ततोऽभिवंद्य तं व्यासं प्रत्युत्थाय कृतांजलिः ॥ ९७ ॥ <br>
संपूज्यार्घ्यादिना विप्रा भक्तियुक्तेन चेतसा ॥ <br>
अदेहवाचा यत्प्रोक्तं तत्सर्वमखिलेन सः ॥ ॥ ९८ ॥ <br>
व्यासाय श्रावयामास दुःखितो धर्मनंदनः ॥ <br>
श्रुत्वा तदखिलं वाक्यं धर्मजस्य महामुनिः ॥ <br>
ध्यात्वा तु सुचिरं कालं ततो वक्तुं प्रच क्रमे ॥९९॥ <br>
॥ व्यास उवाच ॥ ॥ <br>
मा कार्षीस्त्वं भयं राजन्नुपायं प्रब्रवीमि ते॥ <br>
अस्य पापस्य शांत्यर्थं श्रुत्वानुष्ठीयतां त्वया ॥ 3.1.18.१०० ॥ ॥ <br>
युधिष्ठिर उवाच ॥ ॥ <br>
किं तद्ब्रूहि महायोगिन्पाराशर्य कृपानिधे ॥ <br>
येन मे पापनाशः स्यादचिरात्तद्वदाधुना ॥ १०१ ॥ <br>
॥ व्यास उवाच ॥ ॥ <br>
दक्षिणांभोनिधौ सेतौ गंधमादनपर्वते ॥ १०२ ॥ <br>
रामसेतौ महाराज रामतीर्थमिति श्रुतम् ॥ <br>
अस्ति पुण्यं सरः सिद्धं महापातकनाशनम् ॥ ३ ॥ <br>
यस्य दर्शनमात्रेण महापातककोटयः ॥ <br>
प्रयांति विलयं सद्यस्तमः सूर्योदये यथा ॥४॥ <br>
रामतीर्थं यदा पश्येत्स्वयं रामेण निर्मितम् ॥ <br>
तदैव ब्रह्महत्याया मुच्यते नात्र संशयः ॥ ५ ॥ <br>
तत्र गत्वा महाराज रामतीर्थे विमुक्तिदे ॥ <br>
स्नाहि ते पापशुद्धिः स्याद्राज्यरक्षार्हतापि च ॥ ६ ॥ <br>
दानं कुरुष्व तत्तीरे गोभूमितिलवाससाम् ॥ <br>
सुवर्णरजतानां च दानं कुरु युधिष्ठिर ॥ <br>
अवश्यमेतत्पापानां शुद्धिस्ते न चिराद्भवेत् ॥ ७ ॥ <br>
॥ श्रीसूत उवाच ॥ <br>
व्यासेन धर्मपुत्रोऽयमेवमुक्तो द्विजोत्तमाः ॥ ९ ॥ <br>
तत्क्षणेनैव धौम्येन सहितः सानुजस्तदा ॥ <br>
सहदेवं प्रतिष्ठाप्य राज्ये धर्मात्मजस्तदा ॥ ९ ॥ <br>
रामसेतुं समुद्दिश्य प्रतस्थे वाहनं विना ॥ <br>
दिनैः कतिपयैरेव रामसेतुं जगाम सः ॥ 3.1.18.११० ॥ <br>
रामतीर्थं समासाद्य धौम्येन सह पांडवः ॥ <br>
पुरोहितोक्तमार्गेण संकल्प्य विधिपूर्वकम्॥ ११ ॥<br>
सस्नौ रामसरस्तीर्थे पुण्ये पापविनाशने ॥ <br>
स्नात्वाचम्य विशुद्धात्मा क्षेत्रपिंडं प्रदाय च ॥ १२ ॥ <br>
व्यासो क्ताखिलदानानि प्रददौ स युधिष्ठिरः ॥ <br>
मासमेकं निराहारः सस्नौ तत्र स धर्मजः ॥ १३ ॥ <br>
प्रत्यहं च ददौ दानं वित्तलोभं विना द्विजाः ॥ <br>
एक मासे गते त्वेवं कस्मिंश्चिद्दिवसे ततः ॥ १४ ॥ <br>
आह धर्मात्मजं वाणी पुनरप्यशरीरिणी ॥ <br>
राजंस्ते विलयं यातं सर्वं पापं युधिष्ठिर ॥ १५ ॥ <br>
छले नासत्यवचनादाचार्यस्य वधेन यः ॥ <br>
दोषस्ते समभूत्पूर्वं सोऽपि नष्टः परंतप ॥ १६ ॥ <br>
याहि स्वनगरं राजन्गत्वा पालय मेदिनीम् ॥ <br>
अभिषेचय चात्मानं राज्यरक्षार्हतास्ति ते ॥ १७ ॥ <br>
इत्युक्त्वा विररामाथ सापि वागशरीरिणी ॥ <br>
ततो धर्मात्मजः प्रीतस्तामुद्दिश्य दिशं प्रति ॥ १८ ॥ <br>
नमस्कृत्वाशरीरिण्यै तस्यै वाचे सहानुजः ॥ <br>
प्रययौ हास्तिनपुरं सुप्रीतेनांतरात्मना॥ १९ ॥ <br>
अभिषिक्तोऽथ राज्येऽसौ पालयामास मेदिनीम् ॥ <br>
इत्थं धर्मात्मजो विप्रा रामतीर्थनिमज्जनात् ॥ 3.1.18.१२० ॥ <br>
गतपापो विशुद्धात्मा योग्योऽभूद्राज्यरक्षणे ॥ <br>
एवं वः कथितं चित्रं रामतीर्थस्य वैभवम् ॥ २१ ॥ <br>
सर्वपापहरं पुण्यं भक्तिमुक्तिप्रदायकम् ॥ <br>
यत्र स्नानाद्विमुक्तोऽभून्मिथ्यादोषात्स धर्मजः ॥ २२ ॥ <br>
पठंति येऽ ध्यायमिदं द्विजोत्तमाः शृण्वंति वा ये मनुजा विपातकाः ॥ <br>
यास्यंति कैलासमनन्यलभ्यं गत्वा न संयांति पुनश्च जन्म ॥ ॥ १२३ ॥ <br>
इति श्रीस्कांदे महापुराण एकाशीतिसाहस्र्यां मंहितायां तृतीये ब्रह्मखण्डे सेतुमाहात्म्ये रामतीर्थप्रशंसायां धर्मपुत्रमिथ्या कथनदोषशांतिवर्णनंनामाष्टादशोऽध्यायः ॥ १८ ॥ <br>
<br>
</span>
