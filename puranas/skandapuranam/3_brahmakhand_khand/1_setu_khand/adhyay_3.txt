<span style="font-size: 14pt; line-height: 200%">॥ ऋषय ऊचुः ॥ ॥ <br>
चतुर्विंशतितीर्थानि यान्युक्तानि त्वया मुने ॥ <br>
तेषां प्रधानतीर्थानां सेतौ पापविनाशने ॥ १ ॥ <br>
आदिमस्य तु तीर्थस्य चक्रतीर्थमिति प्रथा ॥ <br>
कथं समागता सूत वदास्माकं हि पृच्छताम् ॥ २ ॥ <br>
॥ श्रीसूत उवाच ॥ ॥ <br>
चतुर्विंशतितीर्थानां प्रधानानां द्विजोत्तमाः ॥ <br>
यदुक्तमादिमं तीर्थं सर्वलोकेषु विश्रुतम् ॥ ॥ ३ ॥ <br>
स्मरणात्तस्य तीर्थस्य गर्भवासो न विद्यते ॥ <br>
विलयं यांति पापानि लक्षजन्मकृतान्यपि ॥ ४ ॥ <br>
तस्मिंस्तीर्थे सकृत्स्नाना त्स्मरणात्कीर्तनादपि ॥ <br>
लोके ततोधिकं तीर्थं तत्तुल्यं वा द्विजोत्तमाः ॥ ५ ॥ <br>
न विद्यते मुनिश्रेष्ठाः सत्यमुक्तमिदं मया ॥ <br>
गंगा सरस्वती रेवा पंपा गोदावरी नदी ॥ ६ ॥ <br>
कालिंदी चैव कावेरी नर्मदा मणिकर्णिका ॥ <br>
अन्यानि यानि तीर्थानि नद्यः पुण्या महीतले ॥ ॥ ७ ॥ <br>
अस्य तीर्थस्य विप्रेंद्राः कोट्यंशेनापि नो समाः ॥ <br>
धर्मतीर्थमिति प्राहुस्तत्तीर्थं हि पुराविदः ॥ ८ ॥ <br>
यथा समागता तस्य चक्रतीर्थमिति प्रथा ॥ <br>
तदिदानीं प्रवक्ष्यामि शृणुध्वं मुनिपुंगवाः ॥ ९ ॥ <br>
सेतुमूलं हि तत्प्रोक्तं तद्दर्भशयनं मतम् ॥ <br>
तत्रैव चक्रतीर्थं तु महापातकमर्द्दनम् ॥ ॥3.1.3.१०॥। <br>
पुरा हि गालवोनाम मुनिर्विष्णुपरायणः ॥ <br>
दक्षिणांभोनिधेस्तीरे हालास्यादविदूरतः ॥११॥ <br>
फुल्लग्रामसमीपे च तथा क्षीरसरोंतिके ॥ <br>
धर्म पुष्करिणीतीरे सोऽतप्यत महत्तपः ॥ १२ ॥ <br>
युगानामयुतं ब्रह्म गृणन्विप्राः सनातनम्॥ <br>
दयायुक्तो निराहारः सत्यवान्विजितेंद्रियः ॥१३॥ <br>
आत्मवत्सर्वभूतानि पश्यन्विषयनिःस्पृहः ॥ <br>
सर्वभूतहितो दांतः सर्वद्वंद्वविवर्जितः ॥ १४ ॥ <br>
वर्षाणि कतिचित्सोऽयं जीर्णपर्णाशनोऽभवत ॥ <br>
किंचित्कालं जलाहारो वायुभक्षः कियत्समाः ॥ १५ ॥ <br>
एवं पंचसहस्राणि वर्षाणि स महामुनिः ॥ <br>
अतप्यत तपो घोरं देवैरपि सुदुष्करम् ॥ १६ ॥। <br>
ततः पंचसहस्राणि वर्षाणि मुनिपुंगवः ॥ <br>
निराहारो निरालोको निरुच्छ्वासो निरास्पदः ॥ १७ ॥ <br>
वर्षास्वासारसहनं हेमंतेषु जलेशयः॥ <br>
ग्रीष्मे पंचाग्निमध्यस्थो विष्णुध्यानपरायणः॥ १८ ॥ <br>
जपन्नष्टाक्षरं मंत्रं ध्यायन्हृदि जनार्दनम्॥ <br>
तताप सुमहातेजा गालवो मुनिपुंगवः ॥ १९ ॥<br>
एवं त्वयुतव वर्षाणि स समतीतानि वै मुनेः॥ <br>
अथ तत्तपसा तुष्टो भगवान्कमलापतिः॥3.1.3.२०॥। <br>
प्रत्यक्षतामगात्तस्य शंखचक्रगदाधरः॥ <br>
विकचांबुजपत्राक्षः सूर्यकोटिसमप्रभः॥२१॥ <br>
विनतानंदनारूढश्छत्रचामरशोभितः॥ <br>
हारकेयूरमुकुटकटकादिविभूषितः॥२२॥ <br>
विष्वक्सेनसुनंदादिकिंकरैः परिवारितः ॥ <br>
वीणावेणुमृदंगादिवादकैर्नारदादिभिः ॥ २३ ॥ <br>
उपगीयमानविजयः पीतांबरविराजितः ॥ <br>
लक्ष्मीविराजितोरस्को नीलमेघसमच्छविः॥ ॥ २४ ॥ <br>
धुनानः पद्ममेकेन पाणिना मधुसूदनः ॥ <br>
सनकादिमहायोगिसेवितः पार्श्वयोर्द्वयोः ॥ २५ ॥<br>
मंदस्मितेन सकलं मोहयन्भुवनत्रयम् ॥ <br>
स्वभासा भासयन्सर्वान्दिशो दश च भूसुराः ॥ २६ ॥ <br>
कंठलग्रेन मणिना कौस्तुभेन च शोभितः ॥ <br>
सुवर्णवेत्रहस्तैश्च सौविदल्लैरनेकशः ॥ ॥ २७ ॥ <br>
अनन्यदुर्लभाचिंत्यगीयमाननिजाद्भुतः ॥ <br>
सुभक्तसुलभो देवो लक्ष्मीकांतो हरिः स्वयम् ॥ २८ ॥ <br>
सन्न्यधत्त पुरस्तस्य गालवस्य महामुनेः ॥ <br>
आविर्भूतं तदा दृष्ट्वा श्रीवत्सांकितवक्षसम् ॥ २९ ॥ <br>
पीतांबरधरं देवं तुष्टिं प्राप महामुनिः ॥ <br>
भक्त्या परमया युक्तस्तुष्टाव जगदीश्वरम्॥ ॥3.1.3.३०।<br>
॥ गालव उवाच ॥ <br>
नमो देवादिदेवाय शंखचक्रगदाभृते ॥ <br>
नमो नित्याय शुद्धाय सच्चिदानंदरूपिणे ॥३१॥ <br>
नमो भक्तार्ति हंत्रे ते हव्यकव्यस्वरूपिणे॥ <br>
नमस्त्रिमूर्तये तुभ्यं सृष्टिस्थित्यंतकारिणे॥३२॥<br>
नमः परेशाय नमो विभूम्ने नमोस्तु लक्ष्मीपतये विधात्रे॥ <br>
नमोस्तु सूर्येंदुविलोचनाय नमो विरिंच्याद्यभिवंदिताय ॥३३॥ <br>
यो नामजात्यादिविकल्पहीनः समस्तदोषैरपि वर्जितो यः ॥<br>
स्रमस्तसंसारभयापहारिणे तस्मै नमो दैत्यविनाशनाय ॥ ३४ ॥ <br>
वेदांतवेद्याय रमेश्वराय वैकुण्ठवासाय विधातृपित्रे ॥ <br>
नमोनमः सत्यजनार्तिहारिणे नारायणायामितविक्रमाय॥ ३५॥<br>
&nbsp;नमस्तुभ्यं भग वते वासुदेवाय शार्ङ्गिणे ॥ <br>
भूयोभूयो नमस्तुभ्यं शेषपर्यंकशायिने ॥ ३६ ॥ <br>
इति स्तुत्वा हरिं विप्रास्तूष्णीमास्ते स गालवः ॥ <br>
श्रुत्वा स्तुतिं श्रुति सुखां हरिस्तस्यमहात्मनः ॥ ३७ ॥ <br>
अवाप परमं तोषं शंखचक्रगदाधरः ॥ <br>
अथालिंग्य मुनिं शौरिश्चतुर्भिर्बाहुभिस्तदा ॥ ३८ ॥ <br>
बभाषे प्रीतिसं युक्तो वरो वै व्रियतामिति ॥ <br>
तुष्टोऽस्मि तपसा तेऽद्य स्तोत्रेणापि च गालव ॥ ३९ ॥ <br>
नमस्कारेण च प्रीतो वरदोऽहं तवागतः ॥ <br>
॥ गालव उवाच ॥ ॥<br>
नारायण रमानाथ पीतांबर जगन्मय ॥ 3.1.3.४० ॥ <br>
जनार्दन जगद्धामन्गोविंद नरकांतक ॥ <br>
त्वद्दर्शनात्कृतार्थोऽस्मि सर्वस्मादधिकस्तथा ॥ ४१ ॥ <br>
त्वां न पश्यंत्यधर्मिष्ठा यतस्त्वं धर्मपालकः ॥ <br>
यन्न वेत्ति भवो ब्रह्मा यन्न वेत्ति त्रयी तथा ॥ ४२ ॥ <br>
तं वेद्मि परमात्मानं किमस्मा दधिकं वरम्॥ <br>
योगिनो यं न पश्यन्ति यं न पश्यंति कर्मठाः ॥ ४३ ॥ <br>
तं पश्यामि परात्मानं किमस्मादधिकं वरम् ॥ <br>
एतेन च कृतार्थोऽस्मि जनार्दन जगत्पते ॥ ४४ ॥ <br>
यन्नामस्मृतिमात्रेण महापातकिनोऽपिच॥ <br>
मुक्तिं प्रयांति मुनयस्तं पश्यामि जनार्दनम्॥ ४५ ॥ <br>
त्वत्पादपद्मयुगले निश्चला भक्तिरस्तुमे ॥ <br>
॥ हरिरुवाच ॥ ॥ <br>
मयि भक्तिर्दृढा तेऽस्तु निष्कामा गालवाधुना॥ ४६ ॥ <br>
शृणु चाप्यपरं वाक्यमुच्यमानं मया मुने ॥ <br>
मदर्थं कर्म कुर्वाणो मद्ध्यानो मत्परायणः ॥४७॥ <br>
एतत्प्रारब्धदेहांते मत्स्वरूपमवाप्स्यसि ॥ <br>
अस्मिन्नेवाश्रमे वासं कुरुष्व मुनिपुंगव ॥४८॥ <br>
धर्मपुष्करिणी चेयं पुण्या पापविनाशिनी ॥ <br>
अस्यास्तीरे तपः कुर्वंस्तपःसिद्धिमवाप्नुयात् ॥ ४९ ॥ <br>
धर्मः पुरा समागत्य दक्षिणस्योदधेस्तटे ॥ <br>
तपस्तेपे महादेवं चिंतयन्मनसा तदा ॥ 3.1.3.५० ॥ <br>
स्नानार्थमेकं तीर्थं च चक्रे धर्मो महामुने ॥ <br>
धर्मपुष्करिणी तेन प्रसिद्धा तत्कृता यतः ॥ ५१ ॥ <br>
त्वया यथा तपस्तप्तमिदानीं मुनिसत्तम ॥ <br>
तथा तप्तं तपस्तेन धर्मेण हरसेविना ॥ ५२ ॥ <br>
तपसा तस्य तुष्टः सञ्छूलपाणिर्महेश्वरः ॥ <br>
प्रादुरासीस्त्वया दीप्त्या दिशोदशविभासयन् ॥ ५३ ॥ <br>
अथाश्रममनुप्राप्तं महादेवं कृपानिधिम् ॥ <br>
धर्मः परमसन्तुष्टस्तुष्टाव परमेश्वरम्॥ ५४ ॥ <br>
॥ धर्म उवाच ॥ ॥ <br>
प्रणमामि जगन्नाथमीशानं प्रणवात्मकम् ॥ <br>
समस्तदेवतारूपमादिमध्यांतवर्जितम् ॥ ५५ ॥ <br>
ऊर्ध्वरेतं विरूपाक्षं विश्वरूपं नमाम्य हम् ॥ <br>
समस्तजगदाधारमनन्तमजमव्ययम् ॥५६॥ <br>
यमामनन्ति योगीन्द्रास्तं वन्दे पुष्टिवर्धनम् ॥ <br>
नमो लोकाधिनाथाय वंचते परिवंचते ॥५७ ॥ <br>
नमोऽस्तु नीलकण्ठाय पशूनां पतये नमः ॥ <br>
नमः कल्मषनाशाय नमो मीढुष्टमाय च ॥ ५८ ॥ <br>
नमो रुद्राय देवाय कद्रुद्राय प्रचेतसे ॥ <br>
नमः पिनाकहस्ताय शूलहस्ताय ते नमः ॥ ५९ ॥ <br>
नमश्चैतन्यरूपाय पुष्टीनां पतये नमः ॥ <br>
नमः पंचास्यदेवाय क्षेत्राणां पतये नमः ॥ 3.1.3.६० ॥ <br>
इति स्तुतो महादेवः शंकरोलोकशंकरः ॥ <br>
धर्मस्य परमां तुष्टिमापन्नस्तमुवाच वै ॥ ६१ ॥ <br>
॥ महेश्वर उवाच ॥ ॥ <br>
प्रीतोस्म्यनेन स्तोत्रेण तव धर्म महामते ॥ <br>
वरं मत्तो वृणीष्व त्वं मा विलंबं कुरुष्व वै ॥ ६२ ॥ <br>
ईश्वरेणैवमुक्तस्तु धर्मो देवमथाब्रवीत् ॥ <br>
वाहनं ते भविष्यामि सदाहं पार्वतीपते ॥। ॥ ६३ ॥ <br>
अयमेव वरो मह्यं दातव्यस्त्रिपुरांतक ॥ <br>
तवोद्वहनमात्रेण कृतार्थोऽहं भवामि भोः ॥ ६४ ॥ <br>
इत्थं धर्मेण कथितो देवो धर्ममथाब्रवीत् ॥ <br>
॥ ईश्वर उवाच ॥ ॥ <br>
वाहनं भव मे धर्म सर्वदा लोकपूजितः ॥ ६५ ॥ <br>
मम चोद्वहने शक्तिरमोघा ते भविष्यति ॥ <br>
त्वत्सेविनां सदा भक्तिर्मयि स्यान्नात्र संशयः ॥ ६६ ॥ <br>
इत्युक्ते शंकरेणाथ धर्मोपि वृषरूपधृक् ॥ <br>
उवाह परमेशानं तदाप्रभृति गालव ॥ ६७ ॥ <br>
महादेवस्तमारुह्य धर्मं वै वृषरूपिणम् ॥ <br>
शोभमानो भृशं धर्ममुवाच परमामृतम् ॥६८ ॥ <br>
॥ ईश्वर उवाच ॥  <br>
त्वया कृतं हि यत्तीर्थं दक्षिणस्योदधेस्तटे ॥ <br>
धर्मपुष्करिणीत्येषा लोके ख्याता भविष्यति ॥६९॥<br>
अस्यास्तीरे जपोहोमो दानं स्वाध्याय एव च ॥<br>
अन्ये च धर्मनिवहाः क्रियमाणा नरैर्मुदा ॥ 3.1.3.७॥। <br>
अनंतफलदा ज्ञेया नात्र कार्या विचारणा ॥ <br>
इति दत्त्वा वरं तस्मै धर्मतीर्थाय शंकरः ॥ ७१ ॥ <br>
आरुह्य वृषभं धर्मं कैलासं पर्वतं ययौ ॥ <br>
धर्मपुष्करिणीतीरे गालव त्वमतोधुना ॥ ७२ ॥ <br>
शरीरपातपर्यंतं तपः कुर्वन्समाहितः ॥ <br>
वस त्वं मुनि शार्दूल पश्चान्मामाप्स्यसे ध्रुवम् ॥ ७३ ॥ <br>
यदा ते जायते भीतिस्तदा तां नाशयाम्यहम् ॥ <br>
ममायुधेन चक्रेण प्रेरितेन मया क्षणात् ॥७४॥ <br>
इत्युक्त्वा भगवान्विष्णुस्तत्रैवांतरधीयत ॥ <br>
॥ श्रीसूत उवाच ॥ ॥ <br>
तस्मिन्नंतर्हिते विष्णौ गालवो मुनिपुंगवः ॥७५॥ <br>
धर्मपुष्करिणीतीरे विष्णुध्यानपरायणः ॥ <br>
त्रिकालमर्चयन्विष्णुं शालग्रामे विमुक्तिदे ॥ ७६ ॥ <br>
उवास मतिमान्धीरो विरक्तो विजितेंद्रियः ॥ <br>
कदाचिन्माघमासे तु शुक्लपक्षे हरेर्दिने ॥ ७७ ॥ <br>
उपोष्य जागरं कृत्वा रात्रौ विष्णुमपूजयत् ॥ <br>
स्नात्वा परेद्युर्द्वादश्यां धर्मपुष्करिणीजले ॥ ७८ ॥ <br>
संध्यावन्दनपूर्वाणि नित्यकर्माणि चाकरोत् ॥। <br>
ततः पूजां विधातुं स हरेः समुपचक्रमे ॥ ७९ ॥ <br>
तुलस्यादीनि पुष्पाणि समाहृत्य च गालवः ॥ <br>
विधाय पूजां कृष्णस्य स्तोत्रमेतदुदैरयत् ॥ 3.1.3.८० ॥ <br>
॥ गालव उवाच ॥ ॥ <br>
सहस्रशिरसं विष्णुं मत्स्यरूपधरं हरिम् ॥ <br>
नमस्यामि हृषीकेशं कूर्मवाराहरूपिणम् ॥ ८१ ॥ <br>
नारसिंहं वामनाख्यं जाम दग्न्यं च राघवम् ॥ <br>
बलभद्रं च कृष्णं च कल्किं विष्णुं नमाम्यहम् ॥ ८२ ॥ <br>
वासुदेवमनाधारं प्रणतार्तिविनाशनम् ॥ <br>
आधारं सर्वभूतानां प्रणमामि जनार्दनम् ॥ ८३ ॥ <br>
सर्वज्ञं सर्वकर्तारं सच्चिदानंदविग्रहम् ॥ <br>
अप्रतर्क्यमनिर्देश्यं प्रणतोऽस्मि जनार्दनम् ॥ ८४ ॥ <br>
एवं स्तुवन्महा योगी गालवो मुनिपुंगवः ॥ <br>
धर्मपुष्करिणीतीरे तस्थौ ध्यानपरायणः ॥ ८५ ॥ <br>
एतस्मिन्नंतरे कश्चिद्राक्षसो गालवं मुनिम् ॥ <br>
आययौ भक्षितुं घोरः क्षुधया पीडितो भृशम् ॥ ८६ ॥<br>
गालवं तरसा सोऽयं राक्षसो जगृहे तदा ॥ <br>
गृहीतस्तरसा तेन गालवो नैऋतेन सः ॥ ८७ ॥ <br>
प्रचुक्रोश दयां भोधिमापन्नानां परायणम् ॥ <br>
नारायणं चक्रपाणिं रक्षरक्षेति वै मुहुः ॥ ८८ ॥ <br>
परेश परमानंद शरणागतपालक ॥ <br>
त्राहि मां करुणासिंधो रक्षोवशे मुपागतम् ॥ ८९ ॥ <br>
लक्ष्मीकांत हरे विष्णो वैकुंठ गरुडध्वज ॥ <br>
मां रक्ष रक्षसाक्रांतं ग्राहाक्रांतं गजं यथा ॥ 3.1.3.९० ॥ <br>
दामोदर जगन्नाथ हिरण्यासुर मर्द्दन ॥ <br>
प्रह्रादमिव मां रक्ष राक्षसेनातिपीडितम् ॥ ९१ ॥ <br>
इत्येवं स्तुवतस्तस्य गालवस्य द्विजोत्तमाः ॥<br>
स्वभक्तस्य भयं ज्ञात्वा चक्रपाणिवृषा कपिः ॥ ९२ ॥ <br>
स्वचक्रं प्रेषयामास भक्तरक्षणकारणात् ॥ <br>
प्रेरितं विष्णुचक्रं तद्विष्णुना प्रभविष्णुना ॥ ९३ ॥ <br>
आजगामाथ वेगेन धर्मपुष्करिणी तटम् ॥ <br>
अनंतादित्यसंकाशमनंताग्निसमप्रभम् ॥ ९४ ॥ <br>
महाज्वालं महानादं महासुरविमर्दनम् ॥ <br>
दृष्ट्वा सुदर्शनं विष्णो राक्षसोऽथ प्रदुद्रुवे ॥ ॥ ९५ ॥ <br>
द्रवमाणस्य तस्याशु राक्षसस्य सुदर्शनम्॥ <br>
शिरश्चकर्त सहसा ज्वालामालादुरासदम् ॥ ९६ ॥ <br>
ततस्तु गालवो दृष्ट्वा राक्षसं पतितं भुवि ॥ <br>
मुदा परमया युक्तस्तुष्टाव च सुदर्शनम् ॥ ९७ ॥ <br>
॥ गालव उवाच ॥ ॥ <br>
विष्णुचक्रं नमस्तेस्तु विश्वरक्षणदीक्षित ॥ <br>
नारायणकरांभोजभूषणाय नमोऽस्तु ते ॥ ९८ ॥ <br>
युद्धेष्वसुरसंहारकुशलाय महारव ॥ <br>
सुदर्शन नमस्तुभ्यं भक्तानामार्तिनाशिने ॥ ९९ ॥ <br>
रक्ष मां भयसंविग्नं सर्वस्मादपि कल्मषात् ॥ <br>
स्वामिन्सुदर्शन विभो धर्मर्तीर्थे सदा भवान् ॥ 3.1.3.१०० ॥ <br>
संनिधेहि हिताय त्वं जगतो मुक्तिकांक्षिणः ॥ <br>
गालवेनैवमुक्तं तद्विष्णुचक्रं मुनीश्वराः ॥ <br>
तं प्राह गालवमुनिं प्रीणयन्निव सौहृदात् ॥ १०१ ॥ <br>
॥ सुदर्शन उवाच ॥ ॥ <br>
गालवैतन्महापुण्यं धर्मतोर्थमनुत्तमम् ॥ १०२ ॥ <br>
अस्मिन्वसामि सततं लोकानां हितकाम्यया॥ <br>
त्वत्पीडां परिचिंत्याह राक्षसेन दुरात्मना ॥१०३॥ <br>
प्रेरितो विष्णुना विप्र त्वरया समुपागतः॥ <br>
त्वत्पीडकोथ निहतो मयायं राक्षसाधमः ॥१०४॥ <br>
मोचितस्त्वं भयादस्मात्त्वं हि भक्तो हरेः सदा ॥ <br>
पुष्करिण्यामहं त्वस्यां धर्मस्य मुनिपुंगव ॥१०५॥ <br>
सततं लोकरक्षार्थं संनिधानं करोमि वै ॥ <br>
अस्यां मत्संनिधानात्ते तथान्येषामपि द्विज ॥१०६॥ <br>
इतः परं न पीडा स्याद्भूतराक्षससंभवा ॥ <br>
धर्मपुष्करिणी ह्येषा सर्वपापविनाशिनी ॥ १०७ ॥ <br>
देवीपट्टणपर्यंता कृता धर्मेण वै पुरा ॥ <br>
अत्र सर्वत्र वत्स्यामि सर्वदा मुनिपुंगव ॥ १०८ ॥ <br>
अस्या मत्संनिधा नात्स्याच्चक्रतीर्थमिति प्रथा॥ <br>
स्नानं येऽत्र प्रकुर्वंति चक्रतीर्थे विमुक्तिदे ॥ १०९. ॥ <br>
तेषां पुत्राश्च पौत्राश्च वंशजाः सर्व एव हि ॥<br>
विधूतपापा यास्यंति तद्विष्णोः परमं पदम् ॥ 3.1.3.११० ॥ <br>
पितॄनुद्दिश्य पिंडानां दातारो येऽत्र गालव ॥ <br>
स्वर्गं प्रयांति ते सर्वे पितरश्चापि तर्प्पिताः ॥ १११ ॥ <br>
इत्युक्त्वा विष्णुचक्रं तद्गालवस्यापि पश्यतः॥ <br>
अन्येषामपि विप्राणां पश्यतां सहसा द्विजाः ॥ ११२ ॥ <br>
धर्मापुष्कारिणीं तां तु प्राविशत्पापनाशिनीम् ॥<br>
श्रीसूत उवाच॥ <br>
धर्मतीर्थस्य विप्रंद्राश्चक्रतीर्थमिति प्रथा॥११३॥ <br>
प्राप्ता यथा तत्कथितं युष्माकं हि मया मुदा॥ <br>
चक्रतीर्थसमं तीर्थं न भूतं न भविष्यति॥११४॥ <br>
अत्र स्नाता नरा विप्रा मोक्षभाजो न संशयः॥ <br>
कीर्तयेदिममध्यायं शृणुयाद्वा समाहितः॥ <br>
चक्र तीर्थाभिषेकस्य प्राप्नोति फलमुत्तमम् ॥ <br>
इह लोके सुखं प्राप्य परत्रापिसुखं लभेत् ॥ ११६ ॥ <br>
यो धर्मतीर्थं च तथैव गालवं कुर्वाणगत्युग्रसमाधियो गम् ॥ <br>
सुदर्शनं राक्षसनाशनं च स्मरेत्सकृद्वा न स पापभाग्जनः ॥ ११७ ॥ <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे. सेतुमाहात्म्ये गालवाख्याने धर्मतीर्थस्य चक्रतीर्थप्रथावर्णनंनाम तृतीयो ऽध्यायः ॥ ३ ॥ <br>
<br>
<br>
</span>
