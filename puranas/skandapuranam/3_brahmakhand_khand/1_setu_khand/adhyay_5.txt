<span style="font-size: 14pt; line-height: 200%">।। श्रीसूत उवाच ।। ।। <br>
प्रस्तुत्य चक्रतीर्थं तु पुण्यं पापविनाशनम् ।। <br>
पुनरप्यद्भुतं किञ्चित्प्रब्रवीमि मुनीश्वराः ।। १ ।। <br>
विधूमनामा हि वसुर्देवस्त्री चाप्यलंबुषा ।। <br>
ब्रह्मशापान्महाघोरात्पुरा प्राप्तौ मनुष्यताम्।। ।। २ ।। <br>
चक्रतीर्थे महापुण्ये स्नात्वा शापाद्विमोचितौ ।। <br>
।। ऋषय ऊचुः ।। ।। <br>
सूतसूत महाप्राज्ञ पुराणार्थविशारद।। ३ ।। <br>
प्राज्ञत्वाद्व्यासशिष्य त्वादज्ञातं ते न किंचन ।। <br>
ब्रह्मा केनापराधेन सहालंबुसया वसुम् ।। ४ ।। <br>
पुरा विधूमनामानं शप्तवांश्चतुराननः ।। <br>
ब्रह्मशापेन घोरेण कयोस्तौ पुत्रतां गतौ ।। ५ ।। <br>
शापस्यान्तः कथमभूद्ब्रह्मणा शप्तयोस्तयोः ।। <br>
एतन्नः श्रद्दधानानां विस्तराद्वक्तुमर्हसि ।। ६ ।। <br>
।। श्रीसूत उवाच ।। ।। <br>
पुरा हि भगवान्ब्रह्मा स्वयम्भूश्चतुराननः ।। <br>
सावित्र्या च सरस्वत्या पार्श्वयोः प्रविराजितः ।। ७ ।। <br>
सनातनेन मुनिना सनकेन च धीमता ।।<br>
सनत्कुमारनाम्ना च नारदेन महात्मना ।। ८ ।। <br>
सनन्दनादिभिश्चान्यैः सेव्यमानो मुनीश्वरैः ।। <br>
सुपर्ववृन्दजुष्टेन स्तूयमानो बिडौजसा ।। ९ ।। <br>
आदित्यादि ग्रहैश्चैव स्तूयमानपदांबुजः ।।<br>
सिद्धैः साध्यैर्मरुद्भिश्च किंनरैश्च समावृतः ।। 3.1.5.१० ।। <br>
गणैः किंपुरुषाणां च वसुभिश्चाष्टभिर्वृतः ।। <br>
उर्वशीप्रमुखानां च स्वर्वेश्यानां मनोरमम् ।। ११ ।। <br>
नृत्यं वादित्रसहितं वीक्ष्यमाणो मुहुर्मुहुः ।। <br>
गोष्ठीं चक्रे सभामध्ये सत्यलोके कदाचन ।। १२ ।। <br>
मेघगर्जितगम्भीरो जनानां नंदयन्मुहुः ।। <br>
वीणावेणुमृदंगानां ध्वनिस्तत्र व्यसर्पत ।। १३ ।। <br>
गंगातरंगमालानां शीकरस्पर्शशीतलः ।। <br>
पवमानः सुखस्पर्शो मन्दं मन्दं ववौ तदा ।। १४ ।। <br>
पर्यायेण तदा सर्वा ननृतुर्देवयोषितः ।। <br>
नृत्यश्रमेण खिन्नासु वेश्यास्वन्यासु सादरम् ।। १५ ।। <br>
अलंबुसा देवनारी रूपयौ वनशालिनी ।। <br>
मदयन्ती जनान्सर्वान्सभामध्ये ननर्त वै ।। १६ ।। <br>
तस्मिन्नवसरे तस्या नृत्यंत्याः संसदि द्विजाः ।। <br>
वस्त्रमाभ्यंतरं वायुर्लीलया समुदक्षिपत् ।। १७ ।। <br>
तत्क्षिप्ते वसने स्पष्टमूरुमूलमदृश्यत ।। <br>
तथाभूतां तु तां दृष्ट्वा सर्वे ब्रह्मादयो ह्रिया ।। १९ ।। <br>
सभामध्ये समासीना निमीलित दृशोऽभवन् ।। <br>
विधूमनामा तु वसुः कामबाणप्रपीडितः ।। १९ ।। <br>
तामेव ब्रह्मभवने दृष्ट्वानिलहृतांशुकाम् ।। <br>
हर्षसंफुल्लनयनो हृष्टरोमा ततोऽभवत् ।। 3.1.5.२० ।। <br>
अलंबुसायां तस्यां तु जातकामं विलोक्य तम् ।। <br>
वसुं विधूमनामानं शशाप चतुराननः ।। २१ ।। <br>
यस्मात्त्वमीदृशं कार्यं विधूम कृतवानसि ।। <br>
तस्माद्धि मर्त्यलोके त्वं मानुषत्वमवाप्स्यसि ।। २२ ।। <br>
इयं च देवयोषित्ते तत्र भार्या भविष्यति ।। <br>
एवं स ब्रह्मणा शप्तो विधूमः खिन्नमानसः ।। २३ ।। <br>
प्रसादयामास वसुर्ब्रह्माणं प्रणिपत्य तु ।। <br>
।। विधूम उवाच ।। ।। <br>
अस्य शापस्य घोरस्य भगवन्भक्तवत्सल ।। २४ ।। <br>
नाहमर्होऽस्मि देवेश रक्ष मां करुणानिधे ।। <br>
एवं प्रसादितस्तेन भारतीपतिरव्ययः ।। २५ ।। <br>
कृपया परया युक्तो विधूमं प्राह सांत्वयन् ।। <br>
।। ब्रह्मोवाच ।। ।। <br>
त्वयि शापोऽप्ययं दत्तो न चासत्यं ब्रवीम्यहम् ।। २६ ।। <br>
ततोऽवधिं कल्पयामि शापस्यास्य तवाधुना ।। <br>
मर्त्यभावं समापन्नः सहालंबुसयाऽनया ।। २७ ।। <br>
तत्र भूत्वा महाराजः शासयित्वा चिरं महीम् ।। <br>
पुत्रमप्रतिमं त्वस्यां जनयित्वा महीपतिम् ।। २८ ।। <br>
अभिषिच्य च राज्ये तं राज्यरक्षाविचक्षणम् ।। <br>
एतच्छापस्य शांत्यर्थं दक्षिणस्योदधेस्तटे ।। <br>
फुल्लग्रामसमीपस्थे चक्रतीर्थे महत्तरे ।। २९ ।। <br>
अनया भार्यया सार्द्धं यदा स्नानं करिष्यसि ।। <br>
तदा त्वं मानुषं भावं जीर्णत्वचमिवोरगः ।। 3.1.5.३० ।।<br>
विसृज्य भार्यया सार्द्धं स्वं लोकं प्रतिपत्स्यसे ।। <br>
चक्रतीर्थे विना स्नानं न नश्येच्छाप ईदृशः।।३१।। <br>
इति ब्रह्मवचः श्रुत्वा विधूमो नातिहृष्टवान् ।। <br>
स्ववेश्म प्राविशत्तूर्णमामंत्र्य चतुराननम्।।३२।।<br>
चिंतयामास तत्रासौ मर्त्यतां यास्यतो मम।।<br>
को वा पिता भवेद्भूमौ का वा माता भविष्यति।।३३।।<br>
बहुधेत्थं समालोच्य विधूमो निश्चिकाय सः।। <br>
कौशांबीनगरे राजा शतानीक इति श्रुतः ।।३४।। <br>
अस्ति वीरो महाभागो भार्या चापि पतिव्रता ।। <br>
तस्य विष्णुमतीनाम विष्णोः श्रीरिव वल्लभा ।।३५।। <br>
तमेव पितरं कृत्वा मातरं च विधाय ताम् ।। <br>
संभविष्यामि भूलोके स्वकर्मपरिपाकतः ।।३६।। <br>
ततः स माल्यवन्तं च पुष्पदंतं बलोत्कटम्।। <br>
त्रीनाहूयात्मनो भृत्यान्वृत्तमेतन्न्यवे दयत् ।। ३७ ।। <br>
भृत्याः शृणुत भद्रं वो ब्रह्मशापान्महाभयात् ।। <br>
जनिष्यामि शतानीकाद्विष्णुमत्यामहं सुतः ।। ३८ ।। <br>
इति श्रुत्वा वचो भृत्यास्तस्या प्राणा बहिश्चराः ।। <br>
वाष्पपूर्णमुखाः सर्वे विधूमं वाक्यमब्रुवन् ।।३९ ।। <br>
।। भृत्या ऊचुः ।। ।।<br>
त्वद्वियोगं वयं सर्वे त्रयोऽपि न सहामहे ।। <br>
तस्मान्मानुष भावत्वमस्माभिः सह यास्यसि ।। 3.1.5.४० ।।<br>
शतानीकस्य राजर्षेर्मंत्री योऽयं युगन्धरः ।। <br>
सेनानीर्विप्रतीकश्च योऽयं प्राग्रसरो रणे ।।४१।। <br>
नर्मकर्मसु हृद्विप्रो वल्लभाख्यो महांश्च यः ।। <br>
तेषां पुत्रास्त्रयोऽप्येते भविष्यामो न संशयः ।। ४२ ।। <br>
शतानीकस्य राजर्षेः पुत्रभावं गतस्य ते ।। <br>
शुश्रूषां संविधास्यामस्तेषु तेषु च कर्मसु ।। <br>
तानेवंवादिनः सोऽयं विधूमो वाक्यमब्रवीत् ।। ४३ ।। <br>
।। विधूम उवाच ।। ।। <br>
जानेऽहं भवतां स्नेहं तादृशं मय्य नुत्तमम् ।। ४४ ।। <br>
तथापि कथयाम्यद्य तच्छृणुध्वं हितं वचः ।। <br>
ब्रह्मशापेन घोरेण स्वेन दुष्कर्मणा कृतम्।। ४५ ।। <br>
कुत्सितं मानुषं भावमहमेकोऽनुवर्तये ।। <br>
विहितं न हि युष्माकमेतच्छापानुवर्तनम् ।। ४६ ।। <br>
जुगुप्सितेऽतो मानुष्ये मा कुरुध्वं मनोऽधुना ।। <br>
अतः शापावधिर्यावन्मद्वियोगो विषह्यताम् ।। ४७ ।। <br>
इत्युक्तवन्तं ते सर्वे माल्यवत्प्रमुखास्तदा ।। <br>
ऊचुः प्रणम्य शिरसा प्रार्थयंतः पुनःपुनः ।। ४८ ।। <br>
रक्षित्वा कृपया ह्यस्मान्मा कुरुष्व च साहसम् ।। <br>
परित्यजसि नः सर्वान्भक्तानद्य निरागसः ।। ४९ ।।<br>
त्वद्वियोगान्महाघोरान्मानुष्यमपि कुत्सितम् ।। <br>
बहु मन्यामहे देव तस्मान्नस्त्राहि सांप्रतम् ।। 3.1.5.५० ।। <br>
एवं स याचमानांस्त्रीनन्वमन्यत भृत्यकान् ।। <br>
तैस्त्रिभिः सहितः सोऽयं कौशांबीं गन्तुमैच्छत ।। ५१ ।। <br>
एतस्मिन्नेव काले तु सोमवंशविवर्द्धनः ।। <br>
अर्जुनाभिजने जातो जनमेजयसंभवः ।। ५२ ।। <br>
शतानीको महीपालः पृथिवीमन्वपालयत् ।। <br>
बुद्धिमान्नीतिमान्वाग्मी प्रजापालनतत्परः ।। ५३ ।। <br>
चतुरंगबलोपेतो विक्रमैकधनो युवा ।। <br>
स कौशांबीं महाराजो नगरीमध्युवास वै ।। ५४ ।। <br>
तस्य मन्त्ररहस्यज्ञो मन्त्री जातो युगंधरः ।। <br>
सेनानीर्विप्रतीकश्च तस्य प्राग्रसरो रणे ।। ५५ ।। <br>
नर्मकर्मसु तस्यासीद्वल्लभाख्यः सखा द्विजः ।। <br>
तस्य विष्णुमती नाम विष्णोः श्रीरिव वल्लभा ।। ५६ ।। <br>
स सर्वगुणसंपन्नः शतानीको महामतिः ।। <br>
पुत्रमात्मसमं तस्यां भार्यायां नान्वविंदत ।। ५७ ।। <br>
आत्मानमसुतं ज्ञात्वा स भृशं पर्यतप्यत ।। <br>
स युगंधरमाहूय मंत्रिणं मन्त्रवित्तमम् ।। ५८ ।। <br>
पुत्रलाभः कथं मे स्यादिति कार्यममन्त्रयत् ।। <br>
युगन्धरो मही पालं पुत्रालाभेन पीडितम् ।। <br>
हर्षयन्वचसा स्वेन वाक्यमेतदभाषत ।। ५९ ।। <br>
।। युगन्धर उवाच ।। ।। <br>
अस्ति शांडिल्यनामा तु महर्षिः सत्यवाक्छुचिः ।। 3.1.5.६० ।। <br>
शत्रुमित्रसमो दांतस्तपःस्वाध्यायतत्परः ।। <br>
तमेव मुनिमासाद्य ज्वलंतमिव पावकम् ।। ६१ ।। <br>
पुत्रमात्मसमं राजन्प्रार्थयेथा विनीतवत् ।। <br>
कृपावान्स महर्षिस्तु पुत्रं ते दास्यति ध्रुवम् ।। ६२ ।। <br>
इति तद्वचनं श्रुत्वा हर्षसंफुल्ललोचनः ।। <br>
मंत्रिणा तेन संयुक्तस्तस्यागादाश्रमं मुनेः ।। ६३ ।। <br>
तमाश्रमे समासीनं प्रणनाम महीपतिः ।। <br>
शांडिल्यस्तु महातेजा राजानं प्राप्तमाश्रमम् ।। ६४ ।। <br>
दृष्ट्वा पाद्यादिभिः पूज्य स्वागतं व्याजहार सः ।। <br>
।। शांडिल्य उवाच ।। ।। <br>
शतानीक किमर्थं त्वमाश्रमं प्राप्तवान्मम ।। ६५ ।। <br>
यत्कर्तव्यमिदानीं ते तद्वदस्व करोम्यहम् ।। <br>
मुनिमेवं वदंतं तं प्रत्यवादीद्युगंधरः ।। ६६ ।। <br>
भगवन्नेष वै राजा पुत्रालाभेन कर्षितः ।। <br>
भवंतं शरणं प्राप्तः सांप्रतं पुत्रकारणात् ।। ६७ ।। <br>
अस्यापुत्रत्वजं दुःखं त्वमपाकर्तुमर्हसि ।। <br>
इति तस्य वचः श्रुत्वा शांडिल्यो मुनिसत्तमः ।।६८।। <br>
पुत्रलाभवरं तस्मै प्रतिजज्ञे नृपाय वै ।। <br>
स राज्ञो वरदः श्रीमान्कौशांबीमेत्य सादरम् ।। ६९ ।। <br>
पुत्रेष्ट्या पुत्रकामस्य याजकोऽभून्महामुनिः ।। <br>
ततो मुनिप्रसादेन राजा दशरथोपमः ।। 3.1.5.७० ।। <br>
यज्वा राममिव प्राप सहस्रानीकमात्मजम् ।। <br>
एवं विधूमः संजज्ञे शतानीकान्नृपोत्तमात् ।। ७१ ।। <br>
अत्रांतरे मंत्रिवरस्सेनानीस्तु महीपतेः ।। <br>
द्विजो नर्मवयस्यश्च पुत्रान्प्रापुः कुलोचितान् ।। ७२ ।। <br>
पुत्रो युगंधरस्यासीन्माल्यवान्नाम भृत्यकः ।। <br>
यौगंधरायणो नाम्ना मन्त्रशास्त्रेषु कोविदः ।। ।। ७३ ।। <br>
विप्रतीकस्य तनयः पुष्पदन्तो बभूव ह ।। <br>
रुमण्वानिति विख्यातः परसैन्यविमर्दनः ।। ७४ ।। <br>
वल्लभस्य तदा जज्ञे तनयो वै बलोत्कटः ।। <br>
वसंतक इति ख्यातो नर्मकर्मसु कोविदः ।। ७५ ।। <br>
अथ ते ववृधुः सर्वे राजपुत्रपुरोगमाः ।। <br>
पञ्चहायनतां तेषु यातेषु तदनंतरम् ।। ७६ ।। <br>
अलंबुसापि स्वर्वेश्या भूपतेः कृतवर्मणः ।। <br>
अयोध्यायां महापुर्यां कन्या जाता मृगावती ।। ७७ ।। <br>
एवं विधूममुख्यास्ते जज्ञिरे क्षितिमण्डले ।। <br>
अत्रांतरे महासत्त्वो दुष्टसानुचरो बली ।। ७८ ।। <br>
अहिदंष्ट्र इति ख्यातो महादैत्यो बलोत्कटः ।। <br>
युक्तः स्थूलशिरोनामा सहायेन दुरात्मना ।।७९।। <br>
रुरोध देवनगरं बबाध विबुधानपि ।। <br>
वर्तमाने दिवि महासमरे सुररक्षसाम् ।। 3.1.5.८० ।। <br>
आनिनाय शतानीकं सहायार्थं पुरंदरः ।। <br>
स यौवराज्ये तनयं विधाय विधिना नृपः ।। ८१ ।। <br>
प्रतस्थे रथमास्थाय युद्धाय दितिजैः सह ।। <br>
नीतो मातलिनाभ्येत्य सादरं स धनुर्धरः ।। ८२ ।। <br>
विधाय प्रेक्षकान्देवाञ्जघान दितिजान्रणे ।। <br>
अथ दैत्याधिपः सोऽपि निहतः समरे दिवि ।। ८३ ।। <br>
ततः शक्रस्य वचसा परेतं नृपपुंगवम् ।। <br>
रथमारोप्य सहसा कौशांबीं मातलिर्ययौ ।। ८४ ।। <br>
नीत्वा महीतलमसौ तत्सुताय न्यवेदयत् ।। <br>
ततः सहस्रानीकोपि विलप्य वहुदुखितः ।। ८५ ।। <br>
मंत्रिभिः सह संभूय प्रेतकार्यं न्यवर्तयत् ।। <br>
मृतं ज्ञात्वा पतिं राज्ञी सहैवानुममार च ।। ८६ ।। <br>
महिष्या सह संप्राप्ते भूपाले कीर्तिशेषताम् ।। <br>
भेजे राज्यं शतानीकतनयो मंत्रिणां गिरा ।। ८७ ।। <br>
युगन्धरे विप्रतीके वल्लभे च मृते सति ।। <br>
यौगन्धरायणमुखास्तत्पुत्राः सर्व एव हि ।। ८८ ।। <br>
शतानीक सुतस्यास्य तत्तत्कार्यमकुर्वत ।। <br>
एवं स पालयामास महीं राजसुतो बली ।। ८९ ।। <br>
याते काले महेन्द्रेण सनन्दनमहोत्सवे ।। <br>
निमंत्रितस्तत्कथितां भाविनीमशृणोत्कथाम् ।। 3.1.5.९० ।। <br>
स्वर्योषिद्ब्रह्मणः शापादयोध्यायायामलंबुसा ।। <br>
जाता मृगावती कन्या भूपतेः कृतवर्मणः ।। ९१ ।। <br>
विधूम नामा च वसुस्त्वं नाकललनां पुरा ।। <br>
तामेव ब्रह्मसदने दृष्ट्वानिलहृतांशुकाम् ।। ९२ ।। <br>
तदैव मादनाक्रांतः शापान्मर्त्यत्वमागतः ।। <br>
सैव ते दयिता राजन्भाविनी न चिरात्सखे ।। ९३ ।। <br>
यदा त्वमात्मनः पुत्रं राज्ये संस्थाप्य भूपते ।। <br>
मृगावत्या स्त्रिया सार्द्धं दक्षिणस्योदधेस्तटे ।। ९४ ।। <br>
चक्रतीर्थे महापुण्ये फुल्लग्रामसमीपतः ।। <br>
स्नानं करिष्यसि तदा शापान्मुक्तो भविष्यसि ।। ९५ ।। <br>
इति प्रोवाच भगवन्सत्यलोके पितामहः ।। <br>
इतींद्रवचनं श्रुत्वा सहस्रानीकभूपतिः ।। ९६ ।। <br>
तथोद्वाहकृतोत्साहः समामंत्र्य शचीपतिम् ।। <br>
कौशांबीं प्रस्थितो  हृष्टः स तिलोत्तमया पथि ।। ।। ९७ ।। <br>
स्मरन्किमपि तां कांतां भाषमाणामनन्यधीः ।। <br>
ध्यायञ्छतक्रतुवचो नालुलोके महीपतिः ।। ९८ ।। <br>
सा शशाप नृपं सुभ्रूरनादरतिर स्कृता ।। <br>
आहूयमानोपि मया सहस्रानीक भूपते ।। ९९ ।। <br>
मृगावतीं हृदा ध्यायन्किमर्थं मामुपेक्षसे ।। <br>
सौभाग्यमत्ता मानिन्यो न सहंतेऽवधीर णाम्।। 3.1.5.१०० ।। <br>
मामवज्ञाय यां राजन्हृदा ध्यायसि सांप्रतम् ।। <br>
तया चतुर्दशसमा वियुक्तस्त्वं भविष्यसि ।। १०१ ।। <br>
इति शप्तवतीं राजा तामु वाच तिलोत्तमाम्।। <br>
तामेव यदि लभ्येयं तनुजां कृतवर्मणः ।। १०२ ।। <br>
चतुर्दशसमा दुःखं सहिष्ये तद्वियोगजम्।। <br>
इत्युक्त्वा तद्गतमना नृपः प्राया  न्निजां पुरीम् ।। १०३ ।। <br>
ततः कालेन तनया भूपतेः कृतवर्मणः ।। <br>
तमाससाद दयिता सर्वस्वं पुष्पधन्वनः ।। १०४ ।। <br>
मृगावती समासाद्य विला सतरुवल्लरीम्।। <br>
विभ्रमांभोधिलहरीं ननंद मदनद्युतिः ।। १०५ ।। <br>
सा तस्माद्गर्भमाधत्त भवानीवेंदुशेखरात् ।। <br>
पांडिम्ना शशिलेखेव पीपूषक्षालिता बभौ ।। १०६ ।। <br>
सुन्दरी दौर्हृदव्यक्तेरथ पौरंदरीव दिक् ।। <br>
रराज राजमहिषी रजनीकरगर्भिणी ।। १०७ ।। <br>
सा दौर्हृदवशाद्राज्ञी यंयं काममकाम यत् ।। <br>
सुदुर्लभमपिप्रेम्णा तत्तत्सर्वं समाहरत् ।। १०८ ।। <br>
पत्यौ समीहितकरे सा कदाचिन्मृगावती ।। <br>
स्वेच्छया वै मतिं चक्रे रक्तवापीनिमज्जने ।। १०९ ।। <br>
अभिलाषं सविज्ञाय मृगावत्या महीपतिः ।। <br>
कौसुम्भसलिलैः पूर्णां क्षणाद्वापीमकारयत् ।। 3.1.5.११० ।। <br>
तस्मिन्रक्तजले राज्ञी स्नानं सादरमातनोत्।।<br>
ततस्तां रक्ततोयार्द्रां फुल्लकिंशुकसन्निभाम्।।१११।।<br>
राजस्त्रीमामिषधिया सुपर्णकुलसंभवः।।<br>
जहार विकटः पक्षी मुग्धां दग्धविधेर्वशात्।। ।।११२।।<br>
नीत्वा विहायसा दूरं स तामचलसन्निभः।। <br>
तत्याजमोहविवशामुदयाचलकंदरे।।११३।। <br>
लब्धसंज्ञा शनैः कंपविलोलतनुवल्लरी।।<br>
दृग्भ्यामुत्पलतुल्याभ्यां मुहुरश्रूण्यवर्तयत्।।११४।।<br>
हा नाथ मंदभाग्याहं त्वद्वियोगेनपीडिता।।<br>
का गतिः क्व नु गच्छामि द्रक्ष्यामि त्वन्मुखं कदा।।११५।।<br>
इत्युक्त्वा गजसिंहानां पुरोभूद्वधकांक्षिणी ।। <br>
सा सर्वकेसरिगजैस्त्यक्ता न निधनं गता।।११६।।<br>
आपत्काले नृणां नूनं मरणं नैव लभ्यते।। <br>
अतिदीनं समाकर्ण्य तस्याः क्रंदितमुन्मुखाः।।११७।।<br>
मृगा निष्पंदगतयो न तृणान्यप्यभक्षयन्।। <br>
ततस्तां करुणासिंधुर्मुनिपुत्रस्तथास्थिताम्।।११८।। <br>
रुदतीं कृपया राज्ञीं समानीय स्वमाश्रमम् ।। <br>
न्यवेदयच्च तां राज्ञीं गुरवे जमदग्नये ।। <br>
जमदग्निस्तु धर्मात्मा तामाश्वासयदंतिके ।। ११९ ।। <br>
।। जमदग्निरुवाच ।। ।। <br>
तथा जानीहि मां भद्रे कृतवर्मा यथा तव ।। 3.1.5.१२० ।। <br>
एवमाश्वासिता तत्र कृपया जमदग्निना ।। <br>
चक्रे तत्रैव सा वासमाश्रमे मुनिसंकुले ।। १२१ ।। । <br>
ततस्स्वल्पेन कालेन विशाखमिव पार्वती ।। <br>
असूत तनयं बाला शौर्यधैर्यगुणान्वितम् ।। १२२ ।। <br>
सूतिकागृहकृत्यानि यानि कार्याणि बंधुभिः ।।  <br>
चक्रिरे मातृवत्तानि मृगावत्या मुनिस्त्रियः ।। १२३ ।। <br>
तं सुजातं नृपसुतं कापि वागशरीरिणी ।। <br>
उदयाचलजातत्वाच्चकारोदयनाभिधम्।। ।। १२४ ।। <br>
आश्रमे स मुनीन्द्रेण कृतचूडादिकव्रतः ।। <br>
जग्राह सकला विद्या जमदग्नेर्महामुनेः ।।१२५।। <br>
युवा नृपसुतः सोऽयं कदाचिन्मृगयापरः ।। <br>
अपश्यदेकं भुजगं व्याधेन दृढसंयतम् ।। १२६ ।। <br>
उवाच स कृपायुक्तो व्याध मुंच भुजंगमम् ।। <br>
किं करिष्यस्यनेन त्वं नैनं हिंसितुर्महसि ।।१२७।। <br>
तमुवाच ततो व्याधः सर्पेणानेन पूरुष ।। <br>
धनधान्यादिकं लप्स्ये ग्रामेषु नगरेषु च ।। १२८ ।। <br>
अतोहं जीविकामेनं नैव मोक्ष्ये कथंचन ।।  <br>
इत्युक्त्वा पेटिकायां तं वबंध शबराधमः ।। १२९ ।। <br>
बद्धमालोक्य भुजगं शबराय धनार्थिने ।। <br>
अमोचयत्स्वजननीदत्तं दत्त्वा स कंकणम् ।। 3.1.5.१३० ।। <br>
मोचितस्तेन सर्पोऽसौ नरो भूत्वा कृतांजलिः ।। <br>
सख्यं कृत्वा च सहसा तं पातालं निनाय वै ।। १३१ ।। <br>
किन्नराख्येन नागेन धृतराष्ट्रसुतेन सः।। <br>
पातालं प्राविशत्तत्र न्यवसत्पूजितस्सुखम् ।। १३२ ।। <br>
धृतराष्ट्रस्य तनयां भगिनीं किन्नरस्य च ।। <br>
ललिताख्यां गुणोपेतां प्रियां भेजे नृपात्मजः ।। ।। १३३ ।। <br>
सा तस्माज्जनयामास पुत्रमप्रतिमौजसम् ।। <br>
ततः सा ललिता प्राह त्वरितोदयनं प्रति ।। १३४ ।। <br>
।। ललितोवाच ।। ।। <br>
अहं विद्या धरी पूर्वं सुकर्णी नाम नामतः ।। <br>
शापात्सर्पत्वमाप्तास्मि शापांतो गर्भ एष मे ।। १३५ ।। <br>
ततोऽमुं प्रतिगृह्णीष्व पुत्रमप्रतिमौजसम् ।। <br>
तांबूलीं स्रजमम्लानां वीणां घोषवतीमपि ।। १३६ ।। <br>
तथेति प्रतिजग्राह तत्सर्वं नृपनंदनः.।। <br>
पश्यतां सर्वसर्पाणां साप्यगच्छद्विहायसम् ।। १३७ ।। <br>
ततः सोऽपि गृहीत्वा तु वीणां मालां च पुत्रकम् ।। <br>
दुःखितामात्मजननीं द्रष्टुकामस्त्वरान्वितः ।। १३८ ।। <br>
श्वशुरादीननुज्ञाप्य सहसा स्वाश्रमं ययौ ।। <br>
जननीं शोकसंतप्तामाश्वस्तां जमदग्निना ।। १३९ ।। <br>
समेत्य तोषयामास वृत्तं चास्यै न्यवेदयत् ।। <br>
तदा प्रहृष्टहृदया सा बभूव मृगावती ।। 3.1.5.१४० ।। <br>
अत्रांतरे स शबरः कौशांब्यां वणिजं ययौ ।। <br>
सहस्रानीकनामांकं विक्रेतुं मणिकंकणम्।।१४१।।<br>
राजमुद्रां समालोक्य कंकणे स वणिग्वरः ।। <br>
शबरेण समं गत्वा सर्वं राज्ञे न्यवेदयत्।।१४२।।<br>
ततः सहस्रानीकोऽयं तत्प्राप्य मणिकंकणम् ।। <br>
मृगावतीविप्रयोगविषाग्निपरिपीडितः ।। १४३ ।। <br>
तद्बाहुसंगपीयूष शीकरासारशीतलम्।। <br>
कंकणं हृदये न्यस्य विललाप सुदुःखितः ।। १४४ ।। <br>
उवाच च कथं लब्धं कंकणं शबर त्वया ।। <br>
स चैवमुक्तस्तत्प्राप्ति क्रमं तस्मै न्यवेदयत् ।। १४५ ।। <br>
शबरस्य वचः श्रुत्वा सहस्रानीकभूपतिः ।। <br>
प्रतस्थे मंत्रिभिः सार्द्धं प्रियालोकनकौतुकी ।। १४६ ।। <br>
यत्रेंदुभास्क रमुखा लभंते सहसोदयम् ।। <br>
तमेव गिरिमुद्दिश्य सहसा सोऽभ्यगच्छत ।। १४७ ।। <br>
किंचिन्मार्गं समुल्लंघ्य तस्थौ विश्रांतसैनिकः ।। <br>
तस्मिन्विनिद्रे दयितासंगमध्यानतत्परे ।। १४८ ।। <br>
वसंतको विचित्रास्तु कथयामास वै कथाः ।। <br>
तत्कथाश्रवणेनैव तां रात्रिं स निनाय वै ।। १४९ ।। <br>
ततः कालेन ककुभं प्राप्य जंभारिपालिताम् ।। <br>
जमदग्न्याश्रमं गत्वा निर्वैरहरिकुंजरम् ।। 3.1.5.१५० ।। <br>
तपस्यंतं मुनिं दृष्ट्वा शिरसा प्रणनाम सः ।। <br>
आशीर्वादेन स मुनिः प्रतिजग्राह तं नृपम् ।। १५१ ।। <br>
विधिवत्पूजयामास पाद्यार्घ्याचमनीयकैः ।। <br>
उवाच च महीपालं धर्मार्थसहितं वचः ।। १५२ ।। <br>
नरनाथ मृगावत्यां जातोऽयं तनयस्तव ।। <br>
यशोनिधिर्महातेजा रामचंद्र इवापरः ।। १९३ ।। <br>
भविष्यति दिशां जेता सिंहसंहननो युवा ।। <br>
पौत्र एष महाभाग तथा द्युदयनात्मजः ।। १५४ ।। <br>
इयं मृगावती भार्या पाति व्रत्यपरायणा ।। <br>
तदेतांस्त्रीन्महाराज प्रतिगृह्णीष्व मा चिरम् ।। १५५ ।। <br>
उक्त्वैवं मुनिना दत्तांस्तान्गृहीत्वा महीपतिः ।। <br>
प्रियासहायः स्वपुरीं प्रतस्थे मंत्रिभिर्वृतः ।। १५६ ।। <br>
ततः प्रविश्य कौशांबीं नगरीं स नृपोत्तमः ।। <br>
स्मरञ्छक्रस्य वचनं मानुषं जन्म कुत्सयन् ।। १५७ ।। <br>
महीमुदयनायैव ददौ पुत्राय धीमते ।। <br>
तस्मिन्नुदयने पुत्र राज्यपालनदक्षिणे ।।१५८।। <br>
राज्यभारं विनिक्षिप्य स शापविनिवृत्तये।। <br>
वसंतकरुमण्वद्भ्यां मृगावत्या च भार्यया ।। १५९।। <br>
यौगन्धरायणेनापि मंत्रिपुत्रेण संयुतः ।। <br>
चक्रतीर्थे महापुण्ये दक्षिणस्योदधेस्तटे ।। 3.1.5.१६० ।। <br>
स्नानं कर्तुं ययौ तूर्णं सर्वतीर्थोत्त मोत्तमे ।। <br>
वाहनैर्वातरंहोभिरचिराल्लवणोदधिम् ।। १६१ ।। <br>
संप्राप्य चक्रतीर्थं च स्नानं चक्रुर्यथाविधि ।। <br>
तेषु च स्नातमात्रेषु चक्रतीर्थे नृपादिषु ।। ।।१६२।।<br>
विनष्टं तत्क्षणादेव मानुष्यमतिकुत्सितम् ।। <br>
ततो विधूतपापास्ते स्वं रूपं प्रतिपेदिरे ।।१६३।। <br>
दिव्यांबरधराः सर्वे दिव्यमाल्यानुलेपनाः ।। <br>
विमानानि महार्हाणि समारुह्य विभूषिताः ।। १६४ ।। <br>
तत्तीर्थं बहु मन्वानाः स्वशापच्छेदकारणम् ।। <br>
पश्यतां सर्वलोकानां स्वर्गलोकं ययुस्तदा ।। ।।१६५।। <br>
तदाप्रभृति ते सर्वे ज्ञात्वा तत्तीर्थवैभवम् ।। <br>
पावने चक्रतीर्थेऽस्मिन्स्नानं कुर्वंति सर्वदा ।।१६६।। <br>
एवं प्रभावं तत्तीर्थं ये समागत्य मानवाः ।। <br>
स्नानं सकृच्च कुर्वंति ते सर्वे स्वर्गवासिनः ।। १६७ ।। <br>
एवं वः कथितं विप्रा विधूमचरितं महत् ।। <br>
यः पठेदिममध्यायं शृणुयाद्वा समाहितः ।। <br>
यं यं कामयते कामं तं सर्वं शीघ्रमाप्नुयात्।। १६८ ।। <br>
इति श्रीस्कांदे महापुराण एकाशीतिसाहस्र्यां संहितायां तृतीयेब्रह्मखण्डे सेतुमाहात्म्ये चक्रतीर्थप्रशंसायामलंबुसाविधूमशापविमोचनंनाम पञ्चमोऽध्यायः ।। ५ ।। ।। छ ।। <br>
<br>
</span>
