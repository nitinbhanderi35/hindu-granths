<span style="font-size: 14pt; line-height: 200%">॥ श्रीसूत उवाच ॥ ॥ <br>
कोटितीर्थं महापुण्यं सेवित्वा केवलं नरः ॥ <br>
स्नातुं जितेंद्रियस्तीर्थं ततः साध्यामृतं व्रजेत् ॥ १ ॥ <br>
साध्यामृतं महातीर्थ महापुण्यफलप्रदम् ॥ <br>
महादुःखप्रशमनं गन्धमादनपर्वते ॥ २ ॥ <br>
अस्ति पापहरं पुंसां सर्वाभीष्टप्रदायकम् ॥ <br>
यत्र स्नात्वा नरो भक्त्या सर्वान्कामानवाप्नुयात् ॥ ३ ॥ <br>
तपसा ब्रह्मचर्येण यज्ञैर्दानेन वा पुनः ॥ <br>
गतिं तां न लभेन्मर्त्यो यां साध्यामृतमज्जनात् ॥ ४ ॥ <br>
स्पृष्टानि येषामंगानि साध्यामृतजलैः शुभैः ॥ <br>
तेषां देहगतं पापं तत्क्षणादेव नश्यति ॥ ५ ॥ <br>
साध्यामृतजले यस्तु साघमर्षणकृन्नरः ॥ <br>
स विधूयेह पापानि विष्णुलोके महीयते ॥ ६ ॥ <br>
पूर्वे वयसि पापानि कृत्वा कर्माणि यो नरः ॥ <br>
पश्चात्साध्यामृतं सेवेत्पश्चात्तापसमन्वितः ॥ ७ ॥ <br>
अन्ते वयसि मुक्तः स्यात्स नरो नात्र संशयः ॥ <br>
साध्यामृते नरः स्नात्वा देहबंधाद्विमुच्यते ॥ ८ ॥ <br>
साध्यामृतजले स्नाता मनुष्याः पापक र्मिणः ॥ <br>
अनेकक्लेशघोराणि नरकाणि न यांति हि ॥ ९ ॥ <br>
साध्यामृतजले स्नानात्पुंसां या स्याद्गतिर्द्विजाः ॥ <br>
न सा गतिर्भवेद्यज्ञैर्न वेदैः पुण्यकर्मभिः ॥ 3.1.28.१० ॥ <br>
यावदस्थि मनुष्याणां साध्यामृतजले स्थितम् ॥ <br>
तावद्वर्षाणि तिष्ठंति शिवलोके सुपूजिताः ॥ ११ ॥ <br>
अपहत्य तमस्तीव्रं यथा भात्युदये रविः ॥ <br>
तथा साध्यामृतस्नायी भित्त्वा पापानि राजते ॥ १२ ॥ <br>
वांछिताँल्लभते कामानत्र स्नातो नरः सदा ॥ <br>
यत्र स्नात्वा महापुण्ये पुरा राजा पुरूरवाः ॥ <br>
विप्रयोगं सहोर्वश्या जहौ तुंबुरुशापजम् ॥ १३ ॥ <br>
॥ ऋषय ऊचुः ॥ ॥ <br>
कथं सूत महाभाग सहोर्वश्यामरस्त्रिया ॥ १४ ॥ <br>
प्रथमं लब्धवान्योगं मर्त्यो राजा पुरूरवाः ॥ <br>
विप्रयोगं सहोर्वश्या जहौ तुंबुरुशापजम् ॥ १५ ॥ <br>
हेतुना केन राजानं शशाप तुंबुरुर्मुनिः ॥ <br>
एतत्सर्वं समाचक्ष्व विस्तरान्मुनिपुंगव ॥ १६ ॥ <br>
॥ सूत उवाच ॥ ॥ <br>
आसीत्पुरूरवानाम शक्रतुल्यपराक्रमः ॥ <br>
राजराजसमो राजा पुरा ह्यमरपूजितः ॥ १७ ॥ <br>
धर्मतः पालयामास मेदिनीं स नृपोत्तमः ॥ <br>
ईजे च बहुभिर्यज्ञैर्ददौ दानानि सर्वदा ॥ १८ ॥ <br>
प्रशासति महीं सर्वां राज्ञि तस्मिन्महामतौ ॥ <br>
मित्रावरुणशापेन भुवं प्रापोर्वशी द्विजाः ॥ १९ ॥ <br>
सा चचारोर्वशी तत्र राज्ञस्तस्य पुरांतिके ॥ <br>
कोकिलालापमधुरवीणयोपवने जगौ ॥ 3.1.28.२० ॥ <br>
स राजोपवने रंतुं कदाचिद्धृतकौतुकः ॥ <br>
आरूढतुरगः प्रायाल्ललनाशतसंवृतः ॥ २१ ॥ <br>
तादृशीमुर्वशीं तत्र करसम्मितमध्यमाम् ॥ <br>
उवाच चैनां राजासौ भार्या मम भवेति वै ॥ २२ ॥ <br>
सापि कामातुरा तत्र राजानं प्रत्यभाषत ॥ <br>
भवत्वेवं नरश्रेष्ठ समयं यदि मे भवान् ॥ २३ ॥ <br>
करिष्यति तवाभ्याशे वत्स्यामि धृतकौतुका ॥ <br>
करिष्ये समयं सुभ्रु तवाहमिति सोऽब्रवीत् ॥ २४ ॥ <br>
अथोर्वशी बभाषे तं पुरूरवसमुत्सुका ॥ <br>
पुत्रभूतं मम यदि रक्षस्युरणकद्वयम् ॥ २५ ॥<br>
न नग्नो दृश्यसे राजन्कदापि यदि वै तथा ॥ <br>
नोच्छिष्टं मम दद्याश्चेत्तदा वत्स्ये तवांतिके ॥ २६ ॥ <br>
घृतमात्राशना चाहं भविष्यामि नृपोत्तम ॥ <br>
एवमस्त्विति राजोक्तां तां निनाय निजं गृहम् ॥ २७ ॥ <br>
अलकायां स भूपालस्तथा चैत्ररथे वने ॥ <br>
रेमे सरस्वतीतीरे पद्मखण्डमनोरमे ॥ २८ ॥ <br>
एकषष्टिं स वर्षाणि रममाणस्तयानयत् ॥ <br>
तेनोर्वशी प्रतिदिनं वर्धमानानुरागिणी ॥ २९ ॥ <br>
स्पृहां न देवलोकेऽपि चकार तनुमध्यमा ॥ <br>
नाभवद्रमणीयोऽसौ देवलोकस्तया विना ॥ 3.1.28.३० ॥ <br>
अतस्तामानयिष्यामि देवलोकमिति द्विजाः ॥ <br>
विश्वावसुर्विचार्यैवं भूर्लोकमगमत्क्षणात् ॥ ३१ ॥ <br>
उर्वश्याः समयं राज्ञा विश्वावसुरयं सह ॥ <br>
विदित्वा सह गन्धर्वैः समवेतो निशांतरे ॥ ३२ ॥ <br>
उर्वश्याः शयनाभ्याशाज्जग्राहोरणकं जवात् ॥ <br>
आकाशे नीयमानस्य तस्य श्रुत्वोर्वशी पतिम् ॥३३॥ <br>
अब्रवीन्मत्सुतः केन गृह्यते त्यज्यतामयम् ॥ <br>
अनाथा शरणं यामि कं नरं गतचेतना॥३४॥ <br>
पुरूरवाः समाकर्ण्य वाक्यं तस्या निशांतरे ॥ <br>
मां न नग्नं निरीक्षेत देवीति न ययौ तदा ॥ ३५ ॥ <br>
अथान्यमप्युरणकं गन्धर्वाः प्रतिगृह्य ते ॥ <br>
ययुस्तस्योरणस्यापि शब्दं शुश्राव चोर्वशी ॥ ३६ ॥ <br>
अनाथाया मम सुतो गृह्यते तस्करैरिति ॥ <br>
चुक्रोश देवी परुषं कं यामि शरणं नरम् ॥ ३७ ॥ <br>
अमर्षवशमापन्नः श्रुत्वा तद्वचनं नृपः ॥ <br>
तिमिरेणावृतं सर्वमिति मत्त्वा स खङ्गधृक् ॥ ३८ ॥ <br>
दुष्टदुष्ट कुतो यासीत्यभ्यधावद्वचो वदन् ॥ <br>
तावत्सौदामिनी दीप्ता गन्ध र्वैर्जनिता भृशम् ॥ ३९ ॥ <br>
तत्प्रभामंडलैर्देवी राजानं विगतांबरम् ॥ <br>
दृष्ट्वा निवृत्तसमया तत्क्षणादेव निर्ययौ ॥ 3.1.28.४० ॥ <br>
त्यक्त्वा ह्युरणकौ तत्र गंधर्वा अपि निर्ययुः ॥ <br>
राजा मेषौ समादाय हृष्टः स्वशयनांतिकम् ॥ ४१ ॥ <br>
आगतो नोर्वशीं तत्र ददर्शायतलोचनाम् ॥ <br>
तां चापश्यन्विवस्त्रश्च बभ्रामोन्मत्तवद्भुवि ॥ ४२ ॥ <br>
कुरुक्षेत्रं गतो राजा तटाके पद्मसंकुले ॥ <br>
चतुर्भिरप्सरस्त्रीभिः क्रीडमाना ददर्श ताम्॥ ४३ ॥ <br>
हे जाये तिष्ठ मनसा घोरेति व्याहरन्मुहुः ॥ <br>
एवं बहुप्रकारं वै स सूक्तं प्रालपन्नृपः ॥ ४४ ॥ <br>
अब्रवीदुर्वशी तं च क्रीडती साप्सरोगणैः ॥ <br>
महाराजालमेतेन चेष्टितेन तवानघ ॥ ४५ ॥ <br>
त्वत्तो गर्भिण्यहं पूर्वमब्दांते भवतात्र वै ॥ <br>
आगंतव्यं कुमारस्ते भविष्यत्यतिधार्मिकः ॥ ४६ ॥ <br>
एकां विभावरीं राजंस्त्वया वत्स्यामि वै तदा ॥ <br>
इत्युक्तो नृपतिर्हृष्टः स्वपुरीं प्राविशद्द्विजाः ॥ ४७॥ <br>
तासामप्सरसां सा तु कथयामास तं नृपम् ॥ <br>
अयं स पुरुषश्रेष्ठो येनाहं कामरूपिणा ॥ ४८ ॥<br>
एतावंतं महाकालमनुरागवशातुरा ॥ <br>
उषितास्मि सहानेन सख्यो नृपतिना चिरम् ॥ ४९ ॥ <br>
एवमुक्तास्ततः सख्यस्तामूचुः साधुसाध्विति ॥ <br>
अनेन साकमास्यामः सर्वकालं वयं सखि ॥ 3.1.28.५० ॥ <br>
इत्यूचुरुर्वशीं तत्र सखीमप्सरसस्तदा ॥ <br>
अब्देऽथ पूर्णे राजापि तटाकांति कमाययौ ॥ ५१ ॥ <br>
आगतं नृपतिं दृष्ट्वा पुरूरवसमुर्वशी ॥ <br>
कुमारमायुषं तस्मै ददौ संप्रीतमानसा ॥ ५२ ॥ <br>
तेन साकं निशामेकामुषिता सानु रागिणी ॥ <br>
पंचपुत्रप्रदं गर्भं तस्मादापाशु सोर्वशी ॥ ५३ ॥ <br>
उवाच चैनं राजानमुर्वशी परमांगना ॥ <br>
वरं दास्यंति गन्धर्वा मत्प्रीत्या तव भूपते ॥ ५४ ॥ <br>
भवतां प्रार्थ्यतां तेभ्यो वरो राजर्षिसत्तम ॥ <br>
इत्युक्तः स तया राजा प्राह गन्धर्वसत्तमान् ॥ ५५ ॥ <br>
अहं संपूर्णकोशश्च विजिताराति मंडलः ॥ <br>
सलोकतां विनोर्वश्याः प्राप्तव्यं नान्यदस्ति मे ॥ ५६ ॥ <br>
अतस्तया सहोर्वश्या कालं नेतुमहं वृणे ॥ <br>
एवमुक्ते नृपेणाथ गन्धर्वास्तुष्ट मानसाः ॥ <br>
अग्निस्थालीं प्रदायास्मै प्रोचुश्चैनं नृपं तदा ॥ ५७ ॥ <br>
॥ गन्धर्वा ऊचुः ॥ ॥ <br>
अग्निं वेदानुसारी त्वं त्रिधा कृत्वा नृपोत्तम ॥ ५८ ॥ <br>
इष्ट्वा यज्ञेन चोर्वश्याः सालोक्यं याहि भूपते ॥ <br>
इतीरितस्तैरादाय स्थालीमग्नेर्ययौ नृपः ॥ ५९ ॥ <br>
अहो बतातिमूढोहमिति मध्ये वनं नृपः ॥ <br>
उर्वशी न मया लब्धा वह्निस्थाल्या तु किं फलम् ॥ 3.1.28.६० ॥ <br>
निधायैव वने स्थालीं स्वपुरं प्रययौ नृपः ॥ <br>
अर्धरात्रे व्यतीतेऽसौ विनिद्रोऽचिंतयत्स्वयम् ॥ ६१ ॥ <br>
उर्वशीलोकसिद्ध्यर्थं मम गन्धर्वपुंगवैः ॥ <br>
अग्निस्थाली संप्रदत्ता सा च त्यक्ता मया वने ॥ ६२॥ <br>
आहरिष्ये पुनः स्थालीमित्युत्थाय ययौ वनम् ॥ <br>
नाग्निस्थालीं ददर्शासौ वने तत्र पुरूरवाः ॥ ६३ ॥ </span>
