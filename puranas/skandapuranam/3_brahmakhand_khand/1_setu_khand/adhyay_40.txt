<span style="font-size: 14pt; line-height: 200%">। श्रीसूत उवाच ।। ।। <br>
अथातः संप्रवक्ष्यामि मुनयो लोकपावनम् ।। <br>
गायत्र्या च सरस्वत्या माहात्म्यं मुक्तिदं नृणाम् ।। १ ।। <br>
शृण्वतां पठतां चैव महापातकनाशनम् ।। <br>
महापुण्यप्रदं पुंसा नरकक्लेशनाशनम् ।। २ ।। <br>
गायत्र्यां च सरस्वत्यां ये स्नांति मनुजा मुदा ।। <br>
न तेषां गर्भवासः स्यात्किं तु मुक्तिर्भवेद्ध्रुवम् ।। ३ ।। <br>
सरस्वत्याश्च गायत्र्या गन्धमादनपर्वते ।। <br>
ब्रह्मपत्न्योः सन्निधानात्तन्नाम्ना कथिते इमे ।। ४ ।। <br>
।। ऋषय ऊचुः ।। ।। <br>
गायत्र्याश्च सरस्वत्या गन्धमादनपर्वते ।। <br>
किमर्थं संनिधानं वै सूताभूत्तद्वदस्व नः ।। ५ ।। ।। <br>
।। सूत उवाच ।। ।। <br>
प्रजापतिः पुरा विप्राः स्वां वै दुहितरं मुदा ।। <br>
वाङ्नाम्नीं कामुको भूत्वा स्पृहयामास मोहनः ।। ६ ।। <br>
अथ प्रजापतेः पुत्री स्वस्मिन्वै तस्य कामिताम्।। <br>
विलोक्य लज्जिता भूत्वा रोहिद्रूप दधार सा ।। ७ ।। <br>
ब्रह्मापि हरिणो भूत्वा तया रन्तुमनास्तदा ।। <br>
गच्छतीमनुयातिस्म हरिणीरूपधारिणीम् ।। ८ ।। <br>
तं दृष्ट्वा देवताः सर्वाः पुत्रीगमनसादरम् ।। <br>
करोत्यकार्यं ब्रह्मायं पुत्रीगमनलक्षणम् ।। ९ ।। <br>
इति निन्दंति तं विप्राः स्रष्टारं जगतां पतिम् ।। <br>
निषिद्धकृत्यनिरतं तं दृष्ट्वा परमेष्ठिनम्।। 3.1.40.१० ।। <br>
हरः पिनाकमादाय व्याधरूपधरः प्रभुः ।। <br>
आकर्णपूर्ण कृष्टेन पिनाकधनुषा शरम् ।। ११ ।। <br>
संयोज्य वेधसं तेन विव्याध निशितेन सः ।। <br>
त्रिपुरांतक बाणेन विद्धोऽसौ न्यपतद्भुवि ।। १२ ।। <br>
तस्य देहादथोत्थाय महज्ज्योतिर्महाप्रभम् ।। <br>
आकाशे मृगशीर्षाख्यं नक्षत्रमभवत्तदा ।। १३ ।। <br>
आर्द्रानक्षत्ररूपी सन्हरोऽप्यनुजगाम तम् ।। <br>
पीडयन्मृगशीर्षाख्यं नक्षत्रं ब्रह्मरूपिणम् ।। १४ ।। <br>
अधुनापि मृगव्याधरूपेण त्रिपुरांतकः ।। <br>
अंबरे दृश्यते स्पष्टं मृगशीर्षांतिके द्विजाः ।। १५ ।। <br>
एवं विनिहते तस्मिञ्च्छंभुना परमेष्ठिनि ।। <br>
अनंतरं तु गायत्रीसरस्वत्यौ शुचार्पिते ।। १६ ।। <br>
भर्तृहीने मुनिश्रेष्ठा भर्तृजीवनकांक्षया ।। <br>
किं करिष्यावहे ह्यावामित्यन्योयं विचार्य तु ।। १७ ।। <br>
स्वपतिप्राणसिद्ध्यर्थं गायत्री च सरस्वती ।। <br>
सर्वोत्कृष्टं शिवस्थानं गन्धमादनपर्वतम् ।। १८ ।। <br>
सर्वाभीष्टप्रदं पुंसां तपः कर्तुं समुद्यते ।। <br>
जग्मतुर्नियमोपेतं तपः कर्तुं शिवं प्रति ।। १९ ।। <br>
स्नानार्थमात्मनो विप्रा गायत्री च सरस्वती ।। <br>
तीर्थद्वयं स्वनाम्ना वै चक्रतुः पापनाशनम् ।। 3.1.40.२० ।। <br>
तत्र त्रिषवणस्नानं प्रत्यहं चक्रतुर्मुदा ।। <br>
बहुकालमनाहारे कामक्रोधादिवर्जिते ।। २१ ।। <br>
अत्युग्रनियमो पेते शिवध्यानपरायणे ।। <br>
पंचाक्षरमहामन्त्रजपैकनियते शुभे ।। २२ ।। <br>
स्वपतेर्जीवनार्थं वै गायत्री च सरस्वती ।। <br>
महादेवं समुद्दिश्य तप एवं प्रचक्रतुः ।। २३ ।। <br>
तयोरथ तपस्तुष्टो महादेवो महेश्वरः ।। <br>
सन्निधत्ते महामूर्तिस्तपसां फलदित्सया ।। २४ ।। <br>
ततः सन्निहितं शंभुं पार्वतीरमणं शिवम् ।। <br>
गणेशकार्त्तिकेयाभ्यां पार्श्वयोः परिसेवितम ।। २५ ।। <br>
दृष्ट्वा संतुष्टचित्ते ते गायत्री च सरस्वती ।। <br>
स्तोत्रैस्तुष्टुवतुः स्तुत्यं महादेवं घृणा निधिम् ।। २६ ।। ।। <br>
गायत्रीसरस्वत्यावूचतुः ।। ।। <br>
नमो दुर्वारसंसारध्वांतध्वंसैकहेतवे ।। <br>
ज्वलज्ज्वालावलीभीमकालकूटविषादिने ।। २७ ।। <br>
जगन्मोहन पंचास्त्रदेहनाथैकहेतवे ।। <br>
जगदंतकरक्रूर यमांतक नमोऽस्तु ते ।। २८ ।। <br>
गंगातरंगसंपृक्तजटामण्डलधारिणे ।। <br>
नमस्तेस्तु विरूपाक्ष बाल शीतांशुधारिणे ।। २९ ।। <br>
पिनाकभीमटंकारत्रासितत्रिपुरौकसे ।। <br>
नमस्ते विविधाकारजगत्स्रष्टृशिरश्छिदे ।। 3.1.40.३० ।। <br>
शांतामलकृपादृष्टिसंरक्षितमृ कण्डुज ।। <br>
नमस्ते गिरिजानाथ रक्षावां शरणागते ।। ३१ ।। <br>
महादेव जगन्नाथ त्रिपुरांतक शंकर ।। <br>
वामदेव महादेव रक्षावां शरणागते ।। ३२ ।।। <br>
इति ताभ्यां स्तुतः शम्भुर्देवदेवो महेश्वरः ।। <br>
अब्रवीत्प्रीतिसंयुक्तो गायत्रीं च सरस्वतीम् ।। ३३ ।। <br>
।। महादेव उवाच ।। ।। <br>
भोः सरस्वति गायत्रि प्रीतोऽस्मि युवयोरहम् ।। <br>
वरं वरयतं मत्तो यद्वा मनसि वर्तते ।। ३४ ।। <br>
इत्युक्ते ते तु गायत्रीसरस्वत्यौ हरेण वै ।। <br>
अब्रूतां पार्वतीकांतं महादेवं घृणानिधिम् ।। ३५ ।। <br>
।। गायत्रीसरस्वत्यावूचतुः ।। ।। <br>
भगन्नावयोर्देव भर्त्तारं चतुराननम् ।। <br>
सप्राणं कुरु सर्वेश कृपया करुणाकर ।। ३६ ।। <br>
त्वमावयोः पिता देव तवाप्यावां सुते उभे ।। <br>
रक्षावां पतिदानेन तस्मात्त्वं त्रिपुरांतक ।। ३७ ।। <br>
स एवं प्रार्थितः शम्भुस्ताभ्यां ब्राह्मणपुंगवाः ।। <br>
एवमस्त्विति संप्रोच्य गायत्रीं च सरस्वतीम् ।। ३८ ।। <br>
तदेव वेधसः कायं शिरसा योक्तुमुत्सुकः ।। <br>
तत्रैव वेधसः कायं शिरोभिः सहसुव्रताः ।। ३९ ।। <br>
भूतैरानाययामास नंदिभृंगिमुखैस्तदा ।। <br>
शिरांसि तान्यनेकानि कायेन सह शंकरः ।। 3.1.40.४० ।। <br>
क्षणात्संधारयामास वाणीगायत्रिसंनिधौ ।। <br>
संधितोऽथ हरेणासौ चतुर्वक्त्रो जगत्पतिः ।। ४१ ।। <br>
उत्तस्थौ तत्क्षणादेव सुप्तोत्थित इव द्विजाः ।। <br>
ततः प्रजापतिर्दृष्ट्वा शंकरं शशिभूषणम् ।। <br>
तुष्टाव वाग्भिरग्र्याभिर्भार्याभ्यां च समन्वितः ।। ४२ ।। <br>
।। ब्रह्मोवाच ।। ।। <br>
नमस्ते देवदेवेश करुणाकर शंकर ।। ४३ ।। <br>
पाहि मां करुणासिंधो निषिद्धाचरणात्प्रभो ।। <br>
मम त्वत्कृपया शंभो निषिद्धाचरणे क्वचित् ।। ४४ ।। <br>
मा प्रवृत्तिर्भवेद्भूयो रक्ष मां त्वं तथा सदा ।। <br>
तथैवास्त्विति संप्राह ब्रह्माणं गिरिजापतिः ।। ४५ ।। <br>
इतः परं प्रमादं त्वं मा कुरुष्व विधे पुनः ।। <br>
उत्पथं प्रतिपन्नानां पुंसां शास्तास्मि सर्वदा ।। ४६ ।। <br>
एवमुक्त्वा चतुर्वक्त्रं महादेवो द्विजोत्तमाः ।। <br>
सरस्वतीं च गायत्रीं प्रोवाच प्रीणयन्गिरा ।। ४७ ।। ।। <br>
।। महादेव उवाच ।। ।। <br>
युवयोर्मत्प्रसादेन हे गायत्रि सरस्वति ।। <br>
अयं भर्ता समायातः सप्राणश्चतुराननः ।। ४८ ।। <br>
सहानेन ब्रह्मलोकं यातं मा भूद्विलंबता ।। <br>
युवयोः संनिधानेन सदा कुंडद्वयेऽत्र वै ।। ४९ ।। <br>
भविष्यति नृणां मुक्तिः स्नानात्सायुज्यरूपिणी ।। <br>
युष्मन्नाम्ना च गायत्रीसर स्वत्याविति द्वयम् ।। 3.1.40.५० ।। <br>
इदं तीर्थं सर्वलोके ख्यातिं यास्यति शाश्वतीम् ।। <br>
सर्वेषामपि तीर्थानामिदं तीर्थद्वयं सदा ।। ५१ ।। <br>
शुद्धिप्रदं तथा भूयान्महापातकनाशनम् ।। <br>
महाशांतिकरं पुंसां सर्वाभीष्टप्रदायकम् ।। ५२ ।। <br>
मम प्रसादजननं विष्णुप्रीतिकरं तथा ।। <br>
एतत्तीर्थद्वयसमं न भूतं न भविष्यति ।। ५३ ।। <br>
अत्र स्नानाद्धि सर्वेषां सर्वाभीष्टं भविष्यति ।। <br>
इदं कुंडद्वयं लोके भवतीभ्यां कृतं महत् ।। ५४ ।। <br>
युष्मन्नाम्ना प्रसिद्धं च भविष्यति विमुक्तिदम् ।। <br>
गायत्र्युपास्तिरहिता वेदाभ्यासविवर्जिताः ।। ५५ ।। <br>
औपासनविहीनाश्च पंचयज्ञविवर्जिताः ।। <br>
युष्मत्कुंडद्वये स्नानात्तत्त त्फलमवाप्नुयुः ।। ५६ ।। <br>
अन्ये च ये पातकिनो नित्यानुष्ठानवर्जिताः ।। <br>
स्नात्वा कुंडद्वये तत्र शुद्धाः स्युर्द्विजसत्तमाः ।। ५७।। <br>
सरस्वतीं च गाय त्रीमेवमुक्त्वा महेश्वरः ।। <br>
क्षणादंतरधात्तत्र सर्वेषामेव पश्यताम् ।। ५८ ।। <br>
पतिं लब्ध्वाऽथ गायत्रीसरस्वत्यौ मुदान्विते ।। <br>
तेन साकं ब्रह्मलोकं जग्म तुर्द्विजसत्तमाः ।। ५९ ।। <br>
।। श्रीसूत उवाच ।। ।। <br>
एवं वः कथितं विप्रा गंधमादनपर्वते ।। <br>
संनिधानं सरस्वत्या गायत्र्याश्च सहेतुकम् ।। 3.1.40.६० ।। <br>
यः शृणोतीममध्यायं पठते वा सभक्तिकम् ।। <br>
एतत्तीर्थद्वयस्नानफलमाप्नोत्यसंशयः ।। ६१ ।। <br>
इति श्रीस्कांदे महापुराण एकाशीतिसाहस्र्यां संहि तायां तृतीये ब्रह्मखण्डे सेतुमाहात्म्ये गायत्रीसरस्वतीतीर्थप्रशंसायां गंधमादने गायत्रीसरस्वतीसन्निधानकथनं नाम चत्वारिंशोऽध्यायः ।। ४० ।। ।। <br>
<br>
</span>
