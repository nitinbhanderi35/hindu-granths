<span style="font-size: 14pt; line-height: 200%">।। श्रीसूत उवाच ।। ।। <br>
अथातः सर्वतीर्थानां वैभवं प्रवदाम्यहम् ।। <br>
सेतुमध्यनिविष्टानामनुक्तानां मुनीश्वराः ।। १ ।। <br>
अस्ति तीर्थं महापुण्यं नाम्ना तु ऋणमोचनम् ।। <br>
ऋणानि त्रीणि नश्यंति नराणामत्र मज्जनात् ।। ।। २ ।। <br>
द्विजस्य जायमानस्य ऋणानि त्रीणि संति हि ।। <br>
ऋषीणां देवतानां च पितॄणां च द्विजोत्तमाः ।। ३।। <br>
ब्रह्मचर्याननुष्ठानादृषीणामृणवान्भवेत् ।। <br>
यज्ञादीनामकरणाद्देवानां च ऋणी भवेत् ।। ४ ।। <br>
पुत्रानुत्पादनाच्चैव पितृणामृणवान्भवेत् ।। <br>
विनापि ब्रह्मचर्येण विना यागं विना सुतम् ।। ५ ।। <br>
ऋणमोक्षाभिधे तीर्थे स्नानमात्रेण मानवाः ।। <br>
ऋषिदेवपितॄणां तु ऋणेभ्यो मुक्तिमाप्नुयुः ।। ६ ।। <br>
ब्रह्मचर्येण यज्ञेन तथा पुत्रोद्भवेन च ।। <br>
नैव तुष्यन्ति ऋषयो देवाः पितृगणास्तथा ।। ७ ।। <br>
ऋणमोक्षे यथा स्नानादतुलां तुष्टिमाप्नुयुः ।। <br>
किं चात्र मज्जनात्तीर्थे दरिद्रा अधमर्णिनः ।। ८ ।। <br>
मुक्ता ऋणेभ्यः सर्वेभ्यो धनिनः स्युर्न संशयः ।। <br>
यदत्र मज्जनात्पुंसामृणमुक्तिः प्रजायते ।। ९ ।। <br>
तस्मादुक्तमिदं तीर्थमृणमोचनसंज्ञया ।। <br>
अतोऽत्र ऋणिभिः सर्वैः स्नातव्यं तद्विमुक्तये ।। 3.1.42.१० ।। <br>
एतत्तीर्थसमं तीर्थं न भूतं न भविष्यति ।। <br>
पांडवैः कृतमप्यत्र तीर्थमस्त्यपरं महत् ।। ११ ।। <br>
यत्रेष्टं धर्मपुत्राद्यैः पांडवैः पंचभिः पुरा ।। <br>
तदेतत्तीर्थमुद्दिश्य भुक्तिमुक्ति फलप्रदम् ।। १२ ।। <br>
दशकोटिसहस्राणि तीर्थान्यनुत्तमानि हि ।। <br>
पंचपांडवतीर्थेस्मिन्सान्निध्यं कुर्वते सदा ।। १३ ।। <br>
आदित्पा वसवो रुद्राः साध्याश्च समरुद्गणाः ।। <br>
पांडवानां महातीर्थे नित्यं सन्निहितास्तथा ।। १४ ।। <br>
अत्राभिषेकं यः कुर्यात्पितृदेवांश्च तर्पयेत् ।।<br>
सर्वपापविनिर्मुक्तो ब्रह्म लोके स पूज्यते ।। १५ ।। <br>
अप्येकं भोजयेद्विप्रमेतत्तीर्थतटेऽमले ।। <br>
तेनासौ कर्मणा त्वत्र परत्रापि च मोदते ।। १६ ।। <br>
ब्राह्मणः क्षत्रियो वैश्यः शूद्रो वाप्यन्य एव वा ।। <br>
अस्मिंस्तीर्थवरे स्नात्वा वियोनिं न प्रयाति वै ।। १७ ।। <br>
पांडवानां महातीर्थे पुण्ययोगेषु यो नरः ।। <br>
स्नायात्स मनुज श्रेष्ठो नरकं नैव पश्यति ।। १८ ।। <br>
पांडवानां महातीर्थं सायं प्रातश्च यः स्मरेत्।। <br>
स स्नातः सर्वतीर्थेषु गंगादिषु न संशयः ।। १९ ।। <br>
इंद्रादिदेवता भिश्च यत्रेष्टं दैत्यशांतये ।। <br>
तदन्यद्देवतीर्थाख्यं विद्यते गंधमादने ।। 3.1.42.२० ।। <br>
देवतीर्थे नरः स्नात्वा सर्वपापविमोचितः ।। <br>
प्राप्नुयादक्षयाँल्लोकान्सर्व कामसमन्वितान् ।। २१ ।। <br>
जन्मप्रभृति यत्पापं स्त्रिया वा पुरुषेण वा ।। <br>
कृतं तद्देवकुंडेस्मिन्स्नानात्सद्यो विनश्यति ।। २२ ।। <br>
यथा सुराणां सर्वेषा मादिर्वै मधुसूदनः ।। <br>
तथादिः सर्वतीर्थानां देवकुंडमनुत्तमम् ।। २३ ।। <br>
यस्तु वर्षशतं पूर्णमग्निहोत्रमुपासते ।। <br>
यस्त्वेको देवकुंडेस्मिन्कदाचित्स्नान माचरेत् ।। २४ ।। <br>
सममेव तयोः पुण्यं नात्र संदेहकारणम् ।। <br>
दुर्लभं देवतीर्थेस्मिन्दानं वासश्च दुर्लभः ।। २५ ।। <br>
देवतीर्थाभिगमनं स्नानं चाप्य तिदुर्लभम्।। <br>
देवतीर्थं समासाद्य देवर्षिपितृसेवितम् ।। २६ ।। <br>
अश्वमेधमवाप्नोति विष्णुलोकं च गच्छति ।। <br>
द्विदिनं त्रिदिनं चापि पंच वाथ षडेव वा ।। २७ ।। <br>
उषित्वा देवकुंडस्थतीरे नरकनाशने ।। <br>
न मातृयोनिमाप्नोति सिद्धिं चाप्नोत्यनुत्तमाम् ।। २८ ।। <br>
त्रिरात्रस्नानतो ह्यत्र वाजपेयफलं भवेत् ।। <br>
देवतीर्थस्मृतेः सद्यः पापेभ्यो मुच्यते नरः ।। २९ ।। <br>
अर्चयित्वा पितॄन्देवानेतत्तीर्थतटे नरः ।। <br>
सर्वकामसमृद्धिः स्यात्सर्वयज्ञफलं लभेत् ।। 3.1.42.३० ।। <br>
एतत्तीर्थसमं पुण्यं न भूतं न भविष्यति ।। <br>
तस्मादवश्यं स्नातव्यं देवतीर्थे मुमुक्षुभिः ।। ३१ ।। <br>
ऐहिकामुष्मिकफलप्राप्तिकामैश्च मानवैः ।। <br>
देवतीर्थस्य माहात्म्यं संक्षिप्य कथितं द्विजाः ।। ३२ ।। <br>
विस्तरेणास्य माहात्म्यं मया वक्तुं न पार्य्यते ।। <br>
सुग्रीवतीर्थं वक्ष्यामि रामसेतौ विमुक्तिदे ।। ३३ ।। <br>
अत्र स्नात्वा नरो भक्त्या सूर्यलोकं समश्नुते ।। <br>
सुग्रीवतीर्थे स्नानेन हयमेधफलं भवेत् ।। ३४ ।। <br>
ब्रह्महत्यादि पापानां निष्कृतिश्चापि जायते ।। <br>
सुग्रीवतीर्थगमनाद्गोसहस्रफलं लभेत् ।। ३५ ।। <br>
स्मरणात्तस्य वेदानां पारायणफलं लभेत् ।। <br>
दिनोपवासमात्रेण तस्य तीर्थस्य तीरतः.।। ३६ ।। <br>
महापात कनाशः स्यात्प्रायश्चित्तं विना द्विजाः ।। <br>
तत्राभिषेकं कुर्वाणः पितृदेवांश्च तर्पयेत् ।। ३७ ।। <br>
आप्तोर्यामस्य यज्ञस्य फलमष्टगुणं भवेत् ।। <br>
सुग्रीवतीर्थस्नानेन नरमेधफलं लभेत ।। ३९ ।। <br>
सुग्रीवतीर्थस्नानेन नरो जातिस्मरो भवेत् ।। <br>
सुग्रीवतीर्थं भो विप्राः प्रयाताभीष्टसिद्धये ।। ३९ ।। <br>
सुग्रीवतीर्थमा हात्म्यमेवं वः कथितं द्विजाः ।।। <br>
वैभवं नलतीर्थस्य त्विदानीं प्रब्रवीमि वः ।। 3.1.42.४० ।।। <br>
नलतीर्थे नरः स्नानात्स्वर्गलोकं समश्नुते।।<br>
नलतीर्थे सकृत्सनानात्सर्वपापाविमोचितः।।४१।।<br>
अग्निष्टोमातिरात्रादिफलमाप्नोत्यनुत्तमम्।। <br>
त्रिरात्रमुषितस्तस्मिंस्तर्पयन्पितृदेवताः।।४२।।<br>
सूर्यवद्भासते विप्रा वाजिमेधफलं लभेत् ।। <br>
नीलतीर्थं प्रवक्ष्यामि महापातकनाशनम् ।। ४३ ।। <br>
अग्निपुत्रेण नीलेन कृतं सेतौ विमुक्तिदम् ।। <br>
नीलतीर्थे नरः स्नानात्सर्वपापविमोचितः ।। ४४ ।। <br>
बहुवर्ण्यस्य यागस्य फलं शतगुणं लभेत् ।। <br>
नीलतीर्थे नरः स्नात्वा सर्वा भीष्टप्रदायिनि ।। ४५ ।। <br>
अग्निलोकमवाप्नोति सर्वकामसमृद्धिमान् ।। <br>
गवाक्षेण कृतं तीर्थं गंधमादनपर्वते ।। ४६ ।। <br>
विद्यते स्नानमात्रेण नरकं नैव याति सः ।। <br>
अगदेन कृतं तीर्थमस्ति सेतौ विमुक्तिदे ।। ४७ ।। <br>
अत्र स्नानेन मनुजो देवेंद्रत्वं समश्नुते ।।। <br>
गजेन गवयेनात्र शरभेण महौजसा ।। ४८ ।। <br>
कुमुदेन हरेणापि पनसेन बलीयसा ।। <br>
कृतानि यानि तीर्थानि तथाऽन्यैः सर्ववानरैः ।। ४९ ।।। <br>
रामसेतौ महापुण्ये गन्धमादनपर्वते ।। <br>
तेषु तीर्थेषु यः स्नाति सोऽमृतत्वं समश्नुते ।। 3.1.42.५० ।। <br>
विभीषणकृतं तीर्थमस्ति पापविमोचनम् ।। <br>
महादुःखप्रशमनं महारोगनिबर्हणम् ।। ५१ ।। <br>
महापातकसंघानामनलोपममुत्तमम् ।। <br>
कुंभीपाकादिनरकक्लेशनाशनकारणम् ।। ५२ ।। <br>
दुःस्वप्र नाशनं धन्यं महादारिद्र्यबाधनम्।। <br>
तत्र यो मनुजः स्नायात्तस्य नास्तीह पातकम् ।। ५३ ।। <br>
स वैकुंठमवाप्नोति पुनरावृत्तिवर्जितम् ।। <br>
विभीषणस्य सचिवैः कृतं तीर्थचतुष्टयम् ।। ५४ ।। <br>
तत्र स्नानेन मनुजः सर्वपापैः प्रमुच्यते ।। <br>
सरयूश्च नदी विप्रा गंधमादनपर्वते ।। ५५ ।। <br>
रामनाथं महादेवं सेवितुं वर्तते सदा ।। <br>
तत्र स्नात्वा नराः सर्वे सर्वपातकवर्जिताः ।। ५६ ।। <br>
सर्वयज्ञतपस्तीर्थसेवाफलमवाप्नुयुः ।। <br>
दशकोटिसहस्राणि तीर्थानि द्विजसत्तमाः ।। ५७ ।। <br>
वसंत्यस्मिन्महापुण्ये गन्धमादनपर्वते ।। <br>
गंगाद्याः सरितः सर्वास्तथा वै सप्तसागराः ।। ५८ ।। <br>
ऋष्याश्रमाणि पुण्यानि तथा पुण्यवनानि च ।। <br>
अनुत्तमानि क्षेत्राणि हीरशंकरयोस्तथा ।। ५९ ।। <br>
सान्निध्यं कुर्वते नित्यं गन्धमादनपर्वते ।। <br>
उपवीतांतरं तीर्थं प्रोक्तवांश्चतुराननः ।। 3.1.42.६० ।। <br>
त्रयस्त्रिंशत्कोट्योऽत्र देवाः पितृगणैः सह ।। <br>
सर्वैश्च मुनिभिः सार्द्धं यक्षैः सिद्धैश्च किन्नरैः ।। <br>
वसंति सेतौ देवस्य रामच न्द्रस्य चाज्ञया ।। ६१ ।। <br>
।। श्रीसूत उवाच ।। ।। <br>
एवमुक्तं द्विजश्रेष्ठा तीर्थानां वैभवं मया ।। ६२ ।। <br>
इदं पठन्वा शृण्वन्वा दुःखसंघाद्विमुच्यते ।। <br>
कैवल्यं च समाप्नोति पुनरावृत्तिवर्जितम् ।। ६३ ।। <br>
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये सकलतीर्थप्रशंसायामृणमोचनादितीर्थमाहात्म्यवर्णनं नाम द्विचत्वारिंशोऽध्यायः।।४२।। <br>
<br>
<br>
</span>
