<span style="font-size: 14pt; line-height: 200%">।। श्रीसूत उवाच ।। ।। <br>
भूयोऽप्यहं प्रवक्ष्यामि सेतुमुद्दिश्य वैभवम् ।। <br>
युष्माकमादरेणाहं शृणुध्वं मुनिपुंगवाः ।। १ ।। <br>
स्थानानामपि सर्वेषामेतत्स्थानं महत्तरम् ।। <br>
अत्र जप्तं हुतं तप्तं दत्तं चाक्षय मुच्यते ।। २ ।। <br>
अस्मिन्नेव महास्थाने धनुष्कोटौ निमज्जनात्।। <br>
वाराणस्यां दशसमावासपुण्यफलं भवेत् ।। ३ ।। <br>
तस्मिंस्थले धनुष्कोटौ स्नात्वा रामेश्वरं शिवम् ।। <br>
दृष्ट्वा नरो भक्तियुक्तस्त्रिदिनानि वसेद्द्विजाः ।। ४ ।। <br>
पुण्डरीकपुरे तेन दशवत्सरवासजम् ।। <br>
पुण्यं भवति विप्रेंद्रा महापातकनाश नम् ।।५।। <br>
अष्टोत्तरसहस्रं तु मंत्रमाद्यं षडक्षरम् ।। <br>
अत्र जप्त्वा नरो भक्त्या शिवसायुज्यमाप्नुयात् ।। ६ ।। <br>
मध्यार्जुने कुंभकोणे मायूरे श्वेतकानने ।। <br>
हालास्ये च गजारण्ये वेदारण्ये च नैमिषे ।। ७ ।। <br>
श्रीपर्वते च श्रीरंगे श्रीमद्वृद्धगिरौ तथा ।। <br>
चिदंबरे च वल्मीके शेषाद्रावरुणाचले ।। ८ ।। <br>
श्रीमद्दक्षिणकैलासे वेंकटाद्रौ हरिस्थले ।। <br>
कांचीपुरे ब्रह्मपुरे वैद्येश्वरपुरे तथा ।। ९ ।। <br>
अन्यत्रापि शिवस्थाने विष्णुस्थाने च सत्तमाः ।। <br>
वर्षवासभवं पुण्यं धनुष्कोटौ नरो मुदा ।।3.1.52.१०।।। <br>
माघमासे यदि स्नायादाप्नोत्येव न संशयः ।। <br>
इमं सेतुं समुद्दिश्य द्वौ समुद्राविति श्रुतिः ।।११।। <br>
विद्यते ब्राह्मणश्रेष्ठा मातृभूता सनातनी ।। <br>
अदो यद्दारुरित्यन्या यत्रास्ति मुनिपुंगवाः ।। १२ ।। <br>
विष्णोः कर्माणि पश्यंती सेतुवैभवशंसिनी ।। <br>
श्रुतिरस्ति तथान्यापि तद्विष्णोरिति चापरा ।। १३ ।। <br>
इतिहासपुराणानि स्मृतयश्च तपोधनाः ।। <br>
एकवाक्यतया सेतुमाहात्म्यं प्रबुवंति हि ।। १४ ।। <br>
चंद्रसूर्योपरागेषु कुर्व न्सेत्ववगाहनम् ।। <br>
अविमुक्ते दशाब्दं तु गंगास्नानफलं लभेत् ।। १५ ।। <br>
कोटिजन्मकृतं पापं तत्क्षणेनैव नश्यति ।। <br>
अश्वमेधसहस्रस्य फलमाप्नोत्य नुत्तमम् ।।१६।। <br>
विषुवायनसंक्रांतौ शशिवारे च पर्वणि ।। <br>
सेतुदर्शनमात्रेण सप्तजन्मार्जिताशुभम् ।।१७।। <br>
नश्यते स्वर्गतिं चैव प्रयांति द्विजपुंगवाः ।। <br>
मकरस्थे रवौ माघे किंचिदभ्युदिते रवौ ।। १८ ।। <br>
स्नात्वा दिनत्रयं मर्त्यो धनुष्कोटौ विपातकः ।। <br>
गंगादिसर्वतीर्थेषु स्नानपुण्यमवाप्नुयात् ।। ।। १९ ।। <br>
धनुष्कौटौ नरः कुर्यात्स्नानं पंचदिनेषु यः ।। <br>
अश्वमेधादिपुण्यं च प्राप्नुयाद्ब्राह्मणोत्तमाः ।। 3.1.52.२० ।।<br>
चांद्रायणादिकृच्छ्राणामनुष्ठानफलं लभेत् ।। <br>
चतुर्णामपि वेदानां पारायणफलं तथा ।। २१ ।। <br>
माघमासे दशाहःसु धनुष्कोटौ निमज्जनात् ।। <br>
ब्रह्महत्यायुतं नश्येन्नात्र कार्या विचारणा ।। २२ ।।<br>
माघमासे धनुष्कोटौ दशपंचदिनानि यः ।। <br>
स्नानं करोति मनुजः स वैकुंठमवाप्नुयात् ।। २३ ।। <br>
माघमासे रामसैतौ स्नानं विंशद्दि नं चरन् ।। <br>
शिवसामीप्यमाप्नोति शिवेन सह मोदते ।। २४ ।। <br>
पंचविंशद्दिनं स्नानं कुर्वन्सारूप्यमाप्नुयात् ।। <br>
स्नानं त्रिंशद्दिनं कुर्वन्सायुज्यं लभते ध्रुवम् ।। २५ ।। <br>
अतोऽवश्यं रामसेतौ माघमासे द्विजोत्तमाः ।। <br>
स्नानं समाचरेद्विद्वान्किंचिदभ्युदिते रवौ ।। २६ ।। <br>
चंद्रसूर्योपरागे च तथैवार्द्धोदये द्विजाः ।। <br>
महोदये रामसेतौ स्नानं कुर्वन्द्विजोत्तमाः ।। २७ ।। <br>
अनेकक्लेशसंयुक्तं गर्भवासं न पश्यति।।<br>
ब्रह्महत्यादिपापानां नाशकं च प्रकीर्तितम् ।। ।। २८ ।। <br>
सर्वेषां नरकाणां च बाधकं परिकीर्तितम् ।। <br>
संपदामपि सर्वासां निदानं परिकीर्तितम् ।। २९ ।। <br>
इन्द्रादिसर्वलोकानां सालोक्यादिप्रदं तथा ।। <br>
चंद्रसूर्योपरागे च तथैवार्द्धोदये द्विजाः ।। 3.1.52.३० ।। <br>
महोदये धनुष्कोटौ मज्जनं त्वतिनिश्चितम् ।। <br>
रावणस्य विनाशार्थं पुरा रामेण निर्मि तम् ।। ३१ ।।<br>
सिद्धचारणगंधर्वकिन्नरोरगसेवितम् ।। <br>
ब्रह्मदेवर्षिराजर्षिपितृसंघनिषेवितम् ।। ३२ ।। <br>
ब्रह्मादिदेवतावृंदैस्सेवितं भक्तिपूर्वकम् ।। <br>
पुण्यं यो रामसेतुं वै संस्मरन्पुरुषो द्विजाः ।। ३३ ।। <br>
स्नायाच्च यत्र कुत्रापि तटाकादौ जलाशये ।। <br>
न तस्य दुष्कृतं किंचिद्भविष्यति कदाचन ।। ३४ ।। <br>
सेतुमध्यस्थतीर्थेषु मुष्टिमात्रप्रदानतः ।। <br>
नश्यंति सकला रोगा भ्रूणहत्यादयस्तथा ।। ३५ ।। <br>
रामेण धनुषः पुण्यां यो रेखां पश्यते कृताम् ।। <br>
न तस्य पुनरावृत्तिर्वैकुंठात्स्यात्कदाचन ।। ३६ ।। <br>
धनुष्कोटिरिति ख्याता या लोके पापनाशिनी ।। <br>
विभीषणप्रार्थनया कृता रामेण धीमता ।। ।। ३७ ।। <br>
धनुष्कोटिर्महापुण्या तस्यां स्नात्वा सभक्तिकम् ।। <br>
दद्याद्दानानि वित्तानां क्षेत्राणां च गवां तथा ।।३८।। <br>
तिलानां तंडुलानां च धान्यानां पयसां तथा ।। <br>
वस्त्राणां भूषणानां च माषाणामोदनस्य च।।३९।। <br>
दध्नां घृतानां वारीणां शाकानामप्युदश्विताम् ।। <br>
शुद्धानां शर्कराणां च सस्यानां मधुनां तथा ।। 3.1.52.४० ।।<br>
मोदकानामपूपानामन्येषां दानमेवच ।। <br>
रामसेतौ द्विजाः प्रोक्तं सर्वाभीष्टप्रदायकम् ।। ४१ ।। <br>
अतो दद्याद्रामसेतौ वित्तलोभ विवर्जितः ।। <br>
दत्तं हुतं च तप्तं च जपश्च नियमादिकम् ।। ४२ ।। <br>
श्रीरामधनुषः कोटावनंतफलदं भवेत् ।। <br>
तेन वेदाश्च तुष्यंति तुष्यंति पितरस्तथा ।। ।। ४३ ।। <br>
तुष्यंति मुनयः सर्वे ब्रह्माविष्णुः शिवस्तथा ।। <br>
नागाः किंपुरुषा यक्षाः सर्वे तुष्यंति निश्चितम् ।।४४।। <br>
स्वयं च पूतो भवति धनुष्कोट्यवलो कनात्।। <br>
स्ववंशजान्नरान्सर्वान्पावयेच्च पितामहान् ।। ४५ ।। <br>
तारयेच्च कुलं सर्वं धनुष्कोट्यवलोकनात् ।। <br>
रामस्य धनुषः कोट्या कृतरेवावगाहनात् ।। ४६ ।।<br>
पंचपातककोटीनां नाशः स्यात्तत्क्षणे ध्रुवम् ।। <br>
श्रीरामधनुषः कोट्या रेखां यः पश्यते कृताम् ।। ४७ ।। <br>
अनेकक्लेशसंपूर्णं गर्भवासं न पश्यति ।। <br>
यत्र सीताऽनलं प्राप्ता तस्मिन्कुंडे निमज्जनात् ।। ४८ ।। <br>
भ्रूणहत्याशतं विप्रा नश्यति क्षणमात्रतः ।। <br>
यथा रामस्तथा सेतुर्यथा गंगा तथा हरिः ।। ४९ ।। <br>
गंगे हरे रामसेतो त्विति संकीर्तयन्नरः ।। <br>
यत्र क्वापि बहिः स्नायात्तेन याति परां गतिम् ।। 3.1.52.५० ।। <br>
सेतावर्धोदये स्नात्वा गन्धमादनपर्वते ।। <br>
पितॄनुद्दिश्य यः पिंडान्दद्यात्सर्षपमात्रकान् ।। ५१ ।। <br>
पितरस्तृप्तिमायांति यावच्चंद्रदिवाकरौ ।। <br>
शमीपत्रप्रमाणं तु पितॄनुद्दिश्य भक्तितः ।। ५२ ।। <br>
द्विजेन पिण्डं दत्तं चेत्सर्वपापविमोचितः ।। <br>
स्वर्गस्थो मुक्तिमायाति नरकस्थो दिवं व्रजेत् ।। ५३ ।। <br>
सेतौ च पद्मनाभे च गोकर्णे पुरुषोत्तमे ।। <br>
उदन्वदंभसि स्नानं सार्वकालिकमीप्सितम् ।। ५४ ।। <br>
शुक्रांगारकसौरीणां वारेषु लवणांभसि ।। <br>
संतानकामी न स्नाया त्सेतोरन्यत्र कर्हिचित् ।। ५५ ।। <br>
अकृतप्रेतकार्यो वा गर्भिणीपतिरेव वा ।। <br>
न स्नायादुदधौ विद्वान्सेतोरन्यत्र कर्हिचित् ।। ५६ ।। <br>
न कालापेक्षणं सेतोर्नित्यस्नानं प्रशस्यते ।। <br>
वारतिथ्यृक्षनियमाः सेतोरन्यत्र हि द्विजाः ।। ५७ ।। <br>
उद्दिश्य जीवतः स्नायान्न तु स्नायान्मृतान्प्रति ।। <br>
कुशैः प्रतिकृतिं कृत्वा स्नापयेत्तीर्थवारिभिः ।। ५८ ।। <br>
इमं मंत्रं समुच्चार्य प्रसन्नेंद्रियमानसः ।। <br>
कुशोऽसि त्वं पवित्रोऽसि विष्णुना विधृतः पुरा ।। ५९ ।। <br>
त्वयि स्नाते स च स्नातो यस्यैतद्ग्रंधिवन्धनम् ।। <br>
सर्वत्र सागरः पुण्यः सदा पर्वणि पर्वणि ।। 3.1.52.६० ।। <br>
सेतौ सिन्ध्वब्धिसंयोगे गंगासागर संगमे ।। <br>
नित्यस्नानं हि निर्दिष्टं गोकर्णे पुरुषोत्तमे ।। ६१ ।। <br>
नापर्वणि सरिन्नाथं स्पृशेदन्यत्र कर्हिचित् ।। <br>
पितॄणां सर्वदेवानां मुनीनामपि शृण्वताम् ।। ६२ ।। <br>
प्रतिज्ञामकरोद्रामः सीतालक्ष्मणसंयुतः ।। <br>
मया ह्यत्र कृते सेतौ स्नानं कुर्वंति ये नराः ।। ६३ ।। <br>
मत्प्रसादेन ते सर्वे  यास्यंति पुनर्भवम् ।। <br>
नश्यंति सर्वपापानि मत्सेतोरवलोकनात् ।। ६४ ।। <br>
रामनाथस्य माहात्म्यं मत्सेतोरपि वैभवम् ।। <br>
नाहं वर्णयितुं शक्तो वर्षकोटिशतैरपि ।। ६५ ।। <br>
इति रामस्य वचनं श्रुत्वा देवमहर्षयः ।। <br>
साधुसाध्विति संतुष्टाः प्रशशंसुश्च तद्वचः ।। ६६ ।। <br>
सेतुमध्ये चतुर्वक्त्रः सर्वदेवसमन्वितः ।। <br>
अध्यास्ते तस्य रक्षार्थमीश्वरस्याज्ञया सदा ।। ६७ ।। <br>
रक्षार्थं रामसेतौ हि सेतुमाधवसंज्ञया ।। <br>
महाविष्णुः समध्यास्ते निबद्धो निगडेन वै ।। ६८ ।। <br>
महर्षयश्च पितरो धर्मशास्त्रप्रवर्तकाः ।। <br>
देवाश्च सहगन्धर्वाः सकिन्नरमहोरगाः ।। ६९ ।। <br>
विद्याधराश्चारणाश्च यक्षाः किंपुरुषास्तथा ।। <br>
अन्यानि सर्वभूताति वसंत्यस्मिन्नहर्निशम् ।। 3.1.52.७० ।। <br>
सोऽहं दृष्टः श्रुतो वापि स्मृतः स्पृष्टोऽवगाहितः ।। <br>
सर्वस्माद्दुरिता त्पाति रामसेतुर्द्विजोत्तमाः ।। ७१ ।। <br>
सेतावर्धोदये स्नानमानंदप्राप्तिकारणम् ।। <br>
मुक्तिप्रदं महापुण्यं महानरकनाशनम् ।। ७२ ।। <br>
पौषे मासे विष्णुभस्थे दिनेशे भानोर्वारे किंचिदुद्यद्दिनेशे ।। <br>
युक्ताऽमा चेन्नागहीना तु पाते विष्णोर्ऋक्षे पुण्यमर्धोदयं स्यात् ।। ७३ ।। <br>
तस्मिन्नर्धोदये सेतौ स्नानं सायुज्यकारणम्।। <br>
व्यतीपातसहस्रेण दर्शमेकं समं स्मृतम् ।। ७४ ।। <br>
दर्शायुतसमं पुण्यं भानुवारो भवेद्यदि ।। <br>
श्रवणर्क्ष यदि भवे द्भानुवारेण संयुतम् ।। ७५ ।। <br>
पुण्यमेव तु विज्ञेयमन्योन्यस्यैव योगतः ।। <br>
एकैकमप्यमृतदं स्नानदानजपार्चनात् ।। ७६ ।। <br>
पंचस्वपि च युक्तेषु किमु वक्तव्यमत्र हि ।। <br>
श्रवणं ज्योतिषां श्रेष्ठममा श्रेष्ठा तिथिष्वपि ।। ७७ ।। <br>
व्यतीपात तु योगानां वारं वारेषु वै रवेः ।। <br>
चतुर्णामपि यो योगो मकरस्थे रवौ भवेत्।। ७८ ।। <br>
तस्मिन्काले रामसेतौ यदि स्नायात्तु मानवः ।। <br>
गर्भं न मातुराप्नोति किन्तु सायुज्यमाप्नुयात् ।। ७९ ।। <br>
अर्धोदयसमः कालो न भूतो न भविष्यति ।। <br>
एवं महोदयः कालो धर्मकालः प्रकीर्तितः ।। 3.1.52.८० ।। <br>
एतेषु पुण्यकालेषु सेतौ दानं प्रकीर्तितम् ।। <br>
आचारश्च तपो वेदो वेदांतश्रवणं तथा ।। ८१ ।। <br>
शिवविष्ण्वादिपूजापि पुराणार्थप्रवक्तृता ।। <br>
यस्मिन्विप्रे तु विद्यंते दानपात्रं तदुच्यते ।। ८२ ।। <br>
पात्राय तस्मै दानानि सेतौ दद्याद्द्विजातये ।। <br>
यदि पात्रं न लभ्येत सेतावाचारसंयुतम् ।। ८३ ।। <br>
संकल्प्योद्दिश्य सत्पात्रं प्रदद्याद्ग्राममागतः ।। <br>
अतो नाधमपात्राय दातव्यं फलकांक्षिभिः ।। <br>
उत्तमं सेतुमाहात्म्यं वक्तुर्देयं न चान्यतः ।। ८४ ।। <br>
अत्रेतिहासं वक्ष्यामि वसिष्ठोक्तमनुत्तमम् ।। <br>
दिलीपाय महाराज्ञे दानपात्रवि वित्सवे ।। ८५ ।। <br>
।। दिलीप उवाच ।। ।। <br>
दानानि कस्मै देयानि ब्रह्मपुत्र पुरोहित ।। <br>
एतन्मे तत्त्वतो ब्रूहि त्वच्छिष्यस्य महामुने ।। ८६ ।। ।। <br>
।। वसिष्ठ उवाच ।। ।। <br>
पात्राणामुत्तमं पात्रं वेदाचारपरायणम् ।। <br>
तस्मादप्यधिकं पात्रं शूद्रान्नं यस्य नोदरे ।। ८७ ।। <br>
वेदाः पुराणमंत्राश्च शिवविष्ण्वादिपूजनम् ।। <br>
वर्णाश्रमाद्यनुष्ठानं वर्तते यस्य संततम् ।। ८८ ।। <br>
दरिद्रश्च कुटुंबी च तत्पात्रं श्रेष्ठमुच्यते ।। <br>
तस्मिन्पात्रे प्रदत्तं वै धर्म कामार्थमोक्षदम् ।। ८९ ।। <br>
पुण्यस्थले विशेषेण दानं सत्पात्रगर्हितम् ।। <br>
अन्यथा दशजन्मानि कृकलासो भविष्यति ।। 3.1.52.९० ।। <br>
जन्मत्रयं रासभः स्यान्मंडूकश्च द्विजन्मनि ।। <br>
एकजन्मनि चाण्डालस्ततः शूद्रो भविष्यति ।। ९१ ।। <br>
ततश्च क्षत्रियो वैश्यः क्रमाद्विप्रश्च जायते ।। <br>
दरिद्रश्च भवेत्तत्र बहुरोगसमन्वितः ।। ९२ ।। <br>
एवं बहुविधा दोषा दुष्टपात्रप्रदानतः ।। <br>
तस्मात्सर्वप्रयत्नेन सत्पात्रेषु प्रदापयेत् ।। ९३ ।। <br>
न लभ्यते चेत्तत्पात्रं तदा संकल्पपूर्वकम् ।। <br>
एकं सत्पात्रमुद्दिश्य प्रक्षिपेदुदकं भुवि ।। ९४ ।। <br>
उद्दिष्टपात्रस्य मृतौ तत्पुत्राय समर्पयेत् ।। <br>
तस्यापि मरणे प्राप्ते महादेवे समर्प येत्।। <br>
अतोनाधमपात्राय दद्यात्तीर्थे विशेषतः ।। ९५ ।। <br>
।। श्रीसूत उवाच ।। ।। <br>
एवमुक्तो वसिष्ठेन दिलीपः स द्विजोत्तमाः ।। ९६ ।। <br>
तदा प्रभृति सत्पात्रे प्रायच्छद्दानमुत्तमम् ।। <br>
अतः पुण्यस्थले सेतावत्रापि मुनिपुंगवाः ।। ९७ ।। <br>
यदि लभ्येत सत्पात्रं तदा दद्याद्धनादिकम् ।। <br>
नो चेत्संकल्पपूर्वं तु विशिष्टं पात्रमुत्तमम्।। ९८ ।।<br>
समुद्दिश्य जलं भूमौ प्रक्षिपेद्भक्तिसंयुतः ।। <br>
स्वग्राममागतः पश्चात्तस्मिन्पात्रे समर्पयेत् ।। ९९ ।। <br>
पूर्वंसंकल्पितं वित्तं धर्मलोपोऽन्यथा भवेत् ।। <br>
न दुःखं पुनराप्नोति किं तु सायुज्यमाप्नुयात् ।। 3.1.52.१०० ।। <br>
अर्धोदयसमः कालो न भूतो न भवि ष्यति ।। <br>
कुम्भकोणं सेतुमूलं गोकर्णं नैमिषे तथा ।। १ ।। <br>
अयोध्या दंडकारण्यं विरूपाक्षं च वेंकटम् ।। <br>
शालिग्रामं प्रयागं च कांची द्वारावती तथा ।। २ ।। <br>
मधुरा पद्मनाभं च काशी विश्वेश्वरालया ।। <br>
नद्यः सर्वाः समुद्राश्च पर्वतं भास्करं स्मृतम् ।। ३ ।। <br>
मुंडनं चोपवासश्च क्षेत्रेष्वेषु प्रकीर्तितम् ।। <br>
लोभान्मोहादकृत्वा यः स्वगृहं याति मानवः ।। ४ ।। <br>
सहैव यांति तद्गेहे पातकानि च तेन वै ।। <br>
चतुर्विंशतितीर्थानि पर्वते गन्ध मादने ।। ५ ।। <br>
तत्र लक्ष्मणतीर्थे तु वपनं मुनिभिः स्मृतम् ।। <br>
तीरे लक्ष्मणतीर्थस्य लोमवर्ज्यं शिवाज्ञया ।। ६ ।। <br>
शिरोमात्रस्य वपनं कृत्वा दत्त्वा च दक्षिणाम् ।। <br>
स्नात्वा लक्ष्मणतीर्थे च दृष्ट्वा लक्ष्मणशंकरम् ।। ७ ।। <br>
सर्वपापविनिर्मुक्तः शंकरं याति मानवः ।। <br>
अर्धोदये सदा स्नानं सेतावेवं समाचरेत् ।। ८ ।। <br>
नास्ति सेतुसमं तीर्थं नास्ति सेतुसमं तपः ।। <br>
नास्ति सेतुसमं पुण्यं नास्ति सेतुसमा गतिः ।। ९ ।। <br>
उपरागसहस्रेण सममर्धोददयं स्मृतम् ।। <br>
अर्धोदयसमः कालो नास्ति संसारमोचकः ।। 3.1.52.११० ।। <br>
तस्मिन्नर्धोदये रामसेतौ स्नानं तु यद्भवेत् ।।<br>
न तत्तुल्यं भवेत्पुण्यं सर्वशास्त्रेषु सर्वदा ।। ११ ।। <br>
षष्टिवर्षसहस्राणि भागीरथ्यवगाहनात् ।। <br>
यत्पुण्यमृषिनिर्दिष्टं तत्पुण्यं मुनिपुंगवाः ।। १२ ।। <br>
एकवारं रामसेतौ स्नानात्सिध्यति निश्चितम् ।। <br>
अर्द्धोदये विशेषेण तथैव च महोदये ।। १३ ।। <br>
मकरस्थे रवौ माघे प्रयागे पापमोचने ।। <br>
माघस्नानसहस्रेण यत्पुण्यं लभते नरः ।। १४ ।। <br>
तस्मिन्नर्धोदये विप्रा रामसेतौ निमज्जनात् ।। <br>
एकवारेण तत्पुण्यं लभते नात्र संशयः ।। १५ ।। <br>
त्रैलोक्यस्थेषु तीर्थेषु स्नातानां यत्फलं भवेत् ।। <br>
सकृदर्द्धोदये सेतौ स्नात्वा तत्पुण्यभाग्भवेत् ।। १६ ।। <br>
ब्रह्मज्ञानविहीनानां कृतघ्नानां दुरा त्मनाम् ।। <br>
पापिनामितरेषां च महापातकिनां तथा ।। १७ ।। <br>
सेतावर्द्धोदये स्नानाद्विशुद्धिरिति निश्चिता ।। <br>
स्थलांतरे कृतघ्नानां निष्कृतिर्नास्ति कर्हिचित् ।। १८ ।। <br>
सेतावर्धोदये स्नानात्तेषामपि हि निष्कृतिः ।। <br>
सेतावर्द्धोदये स्नानं ये न कुर्वंति मोहतः ।। १९ ।। <br>
संसारेषु निमज्जंति ते यथांधाः पतंत्यधः ।। <br>
सेतावर्धोदये स्नात्वा भित्त्वा भास्करमण्डलम् ।। 3.1.52.१२० ।। <br>
ब्रह्मलोकं प्रयास्यंति नात्र कार्या विचारणा ।। <br>
अर्द्धोदये तु संप्राप्ते स्नात्वा सेतौ विमुक्तिदे ।। २१ ।। <br>
स्नात्वा सम्यग्जगन्नाथं राघवं सीतया सह ।। <br>
रामेश्वरं महादेवं सुग्रीवादिमुखान्कपीन् ।। २२ ।।<br>
ध्यात्वा देवानृषींश्चापि तथा पितृगणानपि ।। <br>
तर्पयेदपि तान्सर्वान्स्वदारिद्र्यविमुक्तये ।। २३ ।। <br>
अर्द्धोदयाख्यममलं जगन्नाथं समर्चयेत् ।। <br>
सेतावर्द्धोदये काले तेन प्रीणाति केशवः ।। २४ ।। <br>
दिवाकर नमस्तेऽस्तु तेजोराशे जगत्पते ।। <br>
अत्रिगोत्रसमुत्पन्न लक्ष्मी देव्याः सहोदर ।। २५ ।। <br>
अर्घं गृहाण भगवन्सुधाकुम्भ नमोस्तु ते ।। <br>
व्यतीपातमहायोगिन्महापातकनाशन ।। २६ ।। <br>
सहस्रबाहो सर्वात्म न्गृहाणार्घ्यं नमोऽस्तु ते ।। <br>
तिथिनक्षत्रवाराणामधीश परमेश्वर ।। २७।। <br>
मासरूप गृहणार्घ्यं कालरूप नमोऽस्तु ते ।। <br>
इति दत्त्वा पृथङ्मंत्रैरर्घ्यमर्द्धोदये नरः ।। २८ ।। <br>
उपायनानि विप्रेभ्यो दद्याद्वित्तानुसारतः ।। <br>
चतुर्दश द्वादशाष्टौ सप्त षट् पंच वा द्विजान् ।। २९ ।। <br>
यथाशक्त्यन्नपानाद्यैः पृथङ्मंत्रैः समर्चयेत् ।। <br>
कांस्यपात्रं समादाय नूतनं दारवं तु वा ।। 3.1.52.१३० ।। <br>
विप्राणां पुरतः स्थाप्य पयसा परिपूरितम् ।। <br>
सफलं सगुडं साज्यं सतांबूलं सदक्षिणम् ।। ३१ ।। <br>
दद्याद्यज्ञोपवीतं च गां सवत्सां पयस्विनीम् ।। <br>
अलंकृतेभ्यो विप्रेभ्यो यथाशक्ति वदेदिदम् ।। ३२ ।। <br>
श्रवणर्क्षे जग न्नाथ जन्मर्क्षे तव केशव ।। <br>
यन्मया दत्तमर्थिभ्यस्तदक्षयमिहास्तु मे ।। ३३ ।। <br>
नक्षत्राणामधिपते देवानाममृतप्रद ।। <br>
त्राहि मां रौहिणीकांत कला शेषनमोऽस्तु ते ।। ३४ ।। <br>
दीननाथ जगन्नाथ कलानाथ कृपाकर ।। <br>
त्वत्पादपद्मयुगलभक्तिरस्त्वचला मम ।। ३५ ।। <br>
व्यतीपात नमस्तेऽस्तु सोम सूर्योग्निसंनिभ ।। <br>
यद्दानादिकृतं किचित्तदक्षयमिहास्तु ते ।। ३६ ।। <br>
अर्थिनां कल्पवृक्षोऽसि वासुदेव जनार्दन ।। <br>
मासर्त्वयनकालेश पापं शमय मे हरे ।। ३७ ।। <br>
इत्यर्चयित्वा विप्रेंद्रास्ततः श्राद्धं समाचरेत् ।। <br>
हिरण्यश्राद्धमामं वा पाकश्राद्धमथापि वा ।। ३८ ।। <br>
पार्वणं च ततः कुर्याद्वित्त शाठयं न कारयेत् ।। <br>
आचार्यं पूजयेत्पश्चाद्वस्त्रभूषणकुण्डलैः ।। ३९ ।। <br>
प्रतिमामर्पयेत्तस्मै गां च छत्रमुपानहम् ।। <br>
एवमर्द्धोदये सेतौ व्रतं कुर्याद्द्वि जोत्तमाः ।। 3.1.52.१४० ।। <br>
तेनैव कृतकृत्यः स्यात्कर्तव्यं नास्ति किंचन ।। <br>
स्थलांतरेऽप्येवमेतद्व्रतमर्धोदये चरेत् ।। ४१ ।। <br>
सेतुः समुद्रे रामेण निर्मितो गन्धमादने ।। <br>
सेतुः सेतुरिति प्राज्ञास्तस्य नात्र प्रकीर्तनात् ।। ४२ ।। <br>
स्नानकाले मनुष्याणां पातकानां तु कोटयः ।। <br>
तत्क्षणादेव नश्यंति यास्यंत्यप्यत्युतं पदम् ।। ४३ ।। <br>
निमिषं निमिषार्द्धं वा सेतौ तिष्ठति यो नरः ।। <br>
तद्दृष्टिगोचरं गंतुं न शक्ता यमकिंकराः ।। ४४ ।। <br>
रामसेतुं धनु ष्कोटिं रामं सीतां च लक्ष्मणम् ।। <br>
रामनाथं हनूमंतं सुग्रीवादिमुखान्कपीन् ।। ४५ ।। <br>
विभीषणं नारदं च विश्वामित्रं घटोद्भवम् ।। <br>
वसिष्ठं वामदेवं च जाबालिमथ काश्यपम्।। ४६।। <br>
रामभक्तास्तथा चान्यांश्चिंतयन्मनसा तदा ।। <br>
सर्वदुःखाद्विमुच्येत प्रयाति परमं पदम् ।। ४७ ।। <br>
सत्य क्षेत्रे हरिक्षेत्रे कृष्णक्षेत्रे च नैमिषे ।। <br>
शालग्रामे बदर्य्यां च हस्तिशैले वृषाचले ।। ४८ ।। <br>
शेषाद्रौ चित्रकूटे च लक्ष्मीक्षेत्रे कुरंगके ।। <br>
कांचिके कुम्भकोणे च मोहिनीपुर एव च ।। ४९ ।। <br>
ऐन्द्रे श्वेताचले पुण्ये पद्मनाभे महास्थले ।। <br>
फुल्लाख्ये घटिकाद्रौ च सारक्षेत्रे हरि स्थले ।।। 3.1.52.१५० ।। <br>
श्रीनिवासे महाक्षेत्रे भक्तनाथमहास्थले ।। <br>
अलिंदाख्ये महाक्षेत्रे शुकक्षेत्रे च वारुणे ।। ५१ ।। <br>
मधुरायां हरिक्षेत्रे श्रीगोष्ठ्यां पुरुषोत्तमे ।। <br>
श्रीरंगे पुण्डरीकाक्षे तथान्यत्र हरिस्थले ।। ५२ ।। <br>
स्नानेन यानि पापानि विनश्यन्ति द्विजोत्तमाः ।। <br>
तानि सर्वाणि नश्यंति सेतुस्नानेन निश्चितम् ।। ५३ ।। <br>
रघुनाथकृते सेतौ महामुनिनिषेविते ।। <br>
न स्नांति ये नरास्तेषां न संसारनिवर्तनम् ।।। ।। ५४ ।। <br>
ये वा नमः शिवायेति मन्त्रं पञ्चाक्षरं शुभम् ।। <br>
न वदन्ति न शृण्वन्ति न स्मरन्ति मुनीश्वराः ।। ५५ ।। <br>
नमो नाराय णायेति प्रणवेन समन्वितम् ।।<br>
मंत्रमष्टाक्षरं वापि न जपंति स्मरंति वा ।। ५६ ।। <br>
एवं श्रीरामचंद्रस्य षडक्षरमनु तथा ।। <br>
न जपंति न शृण्वंति न स्मरंति च सत्तमाः ।। ५७ ।। <br>
तेषां पापानि नश्यंति रामसेतौ निमज्जनात् ।। <br>
उपोषणं न कुर्वंति ये वा हरिदिने शुभे ।। ५८ ।। <br>
न धारयंति ये भस्म त्रिपुंड्रोद्धूलनादिना ।। <br>
जाबालोपनिषन्मंत्रैस्सप्तभिर्मस्तकादिके ।। ५९ ।। <br>
शिवं वा केशवं वापि तथान्यानपि वै सुरान् ।1 <br>
न पूजयंति वेदोक्त मार्गेण द्विजपुंगवाः ।। 3.1.52.१६० ।। <br>
तेषां पापानि नश्यंति रामसेतौ निम्जनात् ।। <br>
शिवविष्ण्वादिदेवेभ्यो धूपं दीपं च चंदनम् ।। ६१ ।। <br>
पुष्पाणि न प्र यच्छंति भक्तिपूर्वं द्विजोत्तमाः ।। <br>
शिवविष्ण्वादिदेवानां श्रीरुद्रैश्चमकैस्तथा ।। ६२ ।। <br>
श्रीमत्पुरुषसूक्तेन पावमायादि सूक्तकैः ।। <br>
त्रिमधु त्रिसुपर्णैश्च पंच शांत्यादिना तथा ।। ६३ ।। <br>
नाभिषेकं प्रकुर्वंति ये नराः पापचेतसः ।। <br>
तेषां पापानि नश्यंति धनुष्कोटौ निमज्जनात् ।। ६४ ।। <br>
शिवविष्ण्वादि देवानां नमस्कारप्रदक्षिणे ।। <br>
न प्रकुर्वंति भक्त्या ये पापोपहतबुद्धयः ।। ६५ ।। <br>
धनुर्मासेऽप्युषःकाले न पूजां च प्रकुर्वते ।। <br>
शिवविष्ण्वादिदेवानां महानैवेद्यपूर्वकम् ।। ६६ ।। <br>
तेषां पापानि नश्यंति रामसेतौ निमज्जनात् ।। <br>
कीर्तयंति न ये विष्णोर्नामानि तु हरस्य वा ।। ६७ ।। <br>
शालिग्रामशिला चक्रं शिवनाभं च ये नराः ।। <br>
न पूजयंति मोहेन द्वारकाचक्रमेव वा ।। ६८ ।। <br>
गंगामृदं च तुलसीमृत्तिकां गोपिचंदनम् ।। <br>
न धारयंति ये मूढा ललाटे चोरसि द्विजाः ।। ६९ ।। <br>
दोर्द्वंद्वे च गले सम्यक्सर्वपापौघशांतये ।। <br>
रुद्राक्षं तुलसीकाष्ठं यो न धारयते नरः ।।3.1.52.१७०।।। <br>
तस्य पापानि नश्यंति धनुष्कोटौ निमज्जनात् ।। <br>
ब्राह्मे मुहूर्ते संप्राप्ते निद्रां त्यक्त्वा प्रसन्नधीः ।। ७१ ।। <br>
हरिशंकरनामानि तत्स्तोत्राण्यथ वा द्विजाः ।। <br>
यो हि चिंतयते नित्यं विशिष्टं मंत्रमेव वा ।। ७२ ।।<br>
तस्य पापानि नश्यंति धनुष्कोटौ निमज्जनात्।। <br>
प्रातर्जलाशये गत्वा स्नात्वाऽऽचम्य विशुद्धधीः ।। ७३ ।। <br>
प्रसन्नात्मा मुनिश्रेष्ठाः संध्योपासनपूर्वकम् ।। <br>
नोपास्ते च नरो यस्तु गायत्रीं वेदमातरम् ।। ७४ ।। <br>
नौपासनं वा कुर्वंति सायंप्रातरतंद्रिताः ।। <br>
माध्याह्निकं न कुर्वंति ये वा पापहताशयाः ।। ७५ ।। <br>
ब्रह्मयज्ञं वैश्वदेवं मध्याह्नेऽतिथिपूजनम् ।। <br>
नाचरंति च सायं ये पूजामतिथिसंमताम् ।। ७६ ।। <br>
तेषां पापानि नश्यंति धनुष्कोटौ निमज्जनात् ।। <br>
भिक्षां यतीनां मध्याह्ने न प्रयच्छंति ये नराः ।। ७७ ।। <br>
येऽप्यधीतां त्रयीं विप्रा विस्मरंति कुबुद्धयः ।। <br>
नाधीयते त्रयीं वापि वेदांगानि तथा पुनः ।। ७८ ।। <br>
प्रत्याब्दिकं मातृपित्रोः श्राद्धं ये नाचरंति वै ।। <br>
श्राद्धं महालयं नित्यमष्टकाश्राद्ध मेव वा ।। ७९ ।। <br>
अन्यन्नैमित्तिकं श्राद्धं ये न कुर्वंति लोभतः ।। <br>
ये चैत्रे तु पौर्णमास्यां चित्रगुप्तस्य तुष्टये ।। 3.1.52.१८० ।। <br>
पानकं कदलीपक्वं पायसान्नं सशर्करम् ।। <br>
सगुडं साम्रफलकं पनसादिफलैर्युतम् ।। ८१ ।। <br>
तांबूलं पादुके छत्रं वस्त्रपुष्पाणि चंदनम् ।। <br>
विप्रेभ्यो न प्रयच्छंति लोभोपहतबुद्धयः।। ।। ८२ ।। <br>
तेषां पापानि नश्यंति धनुष्कोटौ निमज्जनात् ।। <br>
दुर्वृत्तो वा सुवृत्तो वा यो धनुष्कोटिसेवकः ।।८३ ।। <br>
तस्य संसारविच्छित्तिः पुन र्जन्म विना भवेत् ।। <br>
संसारसागरं तर्तुं य इच्छेन्मुनिपुंगवाः ।। ८४ ।। <br>
रामचन्द्रधनुष्कोटिं स गच्छेदविलंबितम् ।। <br>
सत्यं वच्मि हितं वच्मि सारं वच्मि हितं पुनः ।। ८५ ।। <br>
रामचन्द्रधनुष्कोटिं गच्छध्वं मुक्तिसिद्धये ।। <br>
रामचन्द्रधनुष्कोटौ कुर्यात्स्नानं विमुक्तये ।। ८६ ।। <br>
नास्त्युपायांतरं विप्रा भूयोभूयो वदाम्यहम् ।। <br>
रामचंद्रधनुष्कोटौ स्नानं कुर्वंति ये नराः ।। ८७ ।। <br>
तेषामयत्नतः सिध्येत्संसारभय नाशनम् ।। <br>
सत्यं ज्ञानमनंतं यत्पूर्णं ब्रह्म सनातनम् ।। ८८ ।। <br>
तत्प्राप्तिः स्याद्धनुष्कोटौ मज्जनान्नात्र संशयः ।। <br>
।। श्रीसूत उवाच ।। ।। <br>
एवं वः कथितं विप्राः सेतुमाहात्म्यमुत्तमम् ।। ८९ ।। <br>
महादुःखप्रशमनं महारोगनिबर्हणम् ।। <br>
दुःस्वप्ननाशनं पुण्यमपमृ त्युनिवारणम् ]। 3.1.52.१९० ।। <br>
महाशांतिकरं पुंसां पठतां शृण्वतामपि ।। <br>
स्वर्गापवर्गदं पुण्यं सर्वतीर्थफलप्रदम् ।। ९१ ।। <br>
कीर्तयेद्य इदं पुण्यं शृणु याद्वा समाहितः ।। <br>
सोऽग्निष्टोमादियज्ञानां फलमाप्नोति पुष्कलम् ।। ९२ ।। <br>
चतुर्णां सांगवेदानां शतावृत्या तु यत्फलम् ।। <br>
तत्फलं समवाप्नोति ह्येतन्माहात्म्यकीर्तनात् ।। ९३ ।। <br>
अत्रैकाध्यायपठनाच्छ्रवणाद्वा मुनीश्वराः ।। <br>
अश्वमेधस्य यज्ञस्य प्राप्नोत्यविकलं फलम् ।। ९४ ।। <br>
अध्यायद्वयपाठेन श्रवणेन तथैव च ।। <br>
गोमेधाख्यस्य यज्ञस्य फलमाप्नोत्यनुत्तमम् ।। ९५ ।। <br>
दशाध्यायान्पठेद्यस्तु शृणुयाद्वा सभक्तिकम् ।। <br>
स्वर्गलोकमवाप्नोति शक्रेण सह मोदते ।। ९६ ।। <br>
विंशत्यध्यायपठनाच्छ्रवणाच्च मुनीश्वराः ।। <br>
ब्रह्मलोकमवाप्नोति ब्रह्मणा सह मोदते ।। ९७ ।। <br>
त्रिंशदध्यायपठनाच्छ्रवणाच्च मुनीश्वराः ।। <br>
विष्णुलोकमवाप्नोति विष्णुना सह मोदते ।। ९८ ।। <br>
चत्वारिंशत्तमाध्यायान्पठेद्वा शृषुयादपि ।। <br>
रुद्रलोकमवाप्नोति रुद्रेण सह मोदते ।। ९९ ।। <br>
यः पंचाशत्तमाध्यायान्पठते शृणुतेऽपि वा ।। <br>
स सांबं हरमाप्नोति शिवं चन्द्रार्धशेखरम् ।। 3.1.52.२०० ।। <br>
यः पठेच्छ्रणुयाच्चेदं कृत्स्नं माहात्म्यमुत्तमम् ।। <br>
स सांबशिवसालोक्यमाप्नोत्येव न संशयः ।। १ ।। <br>
यः पठेच्छ्रणुयाच्चेदं द्विवारं मुनिसतमाः ।। <br>
स याति शिवसामीप्यं विमानवरसंस्थितः ।। २ ।। <br>
यस्त्रिवारं पठेदेतच्छृणुयाद्वा समाहितः ।। <br>
शिवसारूप्यमाप्नोति शिवस्य प्रीतिमावहन् ।।३।। <br>
चतुर्वारं पठेद्यस्तु शृणुयाद्वेदमुत्तमम् ।। <br>
स सायुज्यमवाप्नोति शिवस्य गिरिजापतेः ।। ४ ।। <br>
दिनेदिने पठेन्मर्त्यः श्लोकं श्लोकार्धमेव वा ।। <br>
पादं वा पादमात्रं वा अक्षरं वर्णमेव वा ।। ५ ।। <br>
तत्तद्दिनकृतं पापं तत्क्षणादेव नश्यति ।। <br>
कृत्स्नेऽस्मिन्सेतुमाहात्म्ये पठितेऽपि श्रुतेऽपि वा ।। ।। ६ ।। <br>
श्लोकेष्वत्रैव वर्तंते वर्णा यावंत एव हि ।। <br>
तावत्यो ब्रह्महत्याश्च तावन्मद्यनिषेवणम् ।। ७ ।। <br>
तावत्सुवर्णस्तेयं च तावान्गुर्वंगनागमः ।। <br>
तावत्संसर्गदोषाश्च नश्यंत्येवं हि तत्क्षणात् ।। ८ ।। <br>
यावतोऽस्मिन्महापुण्ये वर्तंते वर्णराशयः ।। <br>
तावत्कृत्वश्चतुर्विंशत्तीर्थेषु स्नानजं फलम् ।। ९ ।। <br>
तथान्येष्वपि तीर्थेषु सेतुमध्यगतेषु वै ।। <br>
तत्फलं समवाप्नोति पाठेन श्रवणेन वा ।। 3.1.52.२१० ।। <br>
येनेदं लिखितं भक्त्या सेतुमाहात्म्यमुत्तमम् ।। <br>
विनष्टाज्ञानसंतानः शिवसायुज्यमाप्नुयात् ।। ११ ।। <br>
यस्येदं वर्तते गेहे माहात्म्यं लिखितं शुभम् ।। <br>
भूतवेतालकादिभ्यो भीतिस्तत्र न विद्यते ।। १२ ।। <br>
व्याधिपीडा न तत्रास्ति नास्ति चोरभयंतथा ।। <br>
शन्यंगारकमुख्यानां ग्रहाणां नास्ति पीडनम् ।। १३ ।। <br>
यद्गृहे वर्तते पुण्यमिदं माहा त्म्यमुत्तमम् ।। <br>
रामसेतुं विजानीत तद्गृहं मुनिपुंगवाः ।। १४ ।। <br>
चतुर्विंशति तीर्थानि तत्रैव निवसंति हि ।। <br>
तत्रैव वर्तते पुण्यो गन्धमादनपर्वतः ।। ।। १५ ।। <br>
ब्रह्मविष्णुमहेशाश्च वर्तंते तत्र सादरम् ।। <br>
लिखित्वा सेतुमाहात्म्यं ब्राह्मणाय निवेदयेत् ।। <br>
चतुःसागरपर्यंता तेन दत्ता वसुंधरा ।। १६ ।। ।। <br>
।। सेतुमाहात्म्यदानमन्त्रः ।। ।। <br>
सेतुमाहात्म्यदानस्य कला नार्हंति षोडशीम् ।। <br>
दानान्यन्यानि सर्वाणि ह्यतः शान्तिं प्रयच्छ मे ।। <br>
किं पुनर्बहु नोक्तेन वसत्यत्र जगत्त्रयम् ।। १७ ।। <br>
श्रावयेच्छ्राद्धकाले यो ह्येकमध्यायमत्र वै ।। <br>
नश्येच्छ्राद्धस्य वैकल्यं पितरोऽप्यतिहर्षिताः ।। १८ ।। <br>
यः पर्वकाले संप्राप्ते ब्राह्मणाञ्छ्रावयेदिदम् ।। <br>
अध्यायमेकं श्लोकं वा गावोस्य निरुपद्रवाः ।। <br>
बहुक्षीरा सवत्साश्च महिष्योऽस्य भवंति हि ।। १९ ।। <br>
पठनीयमिदं पुण्यं मठे देवालयेऽपि वा ।। <br>
नदीतटाकतीरेषु पुण्ये वारण्यभूतले ।। <br>
श्रोत्रियाणां गृहे वापि नैवान्यत्र तु कर्हिचित् ।। 3.1.52.२२० ।। <br>
विषुवायन कालेषु पुण्ये च हरिवासरे ।। <br>
अष्टम्यां च चतुर्दश्यां पठनीयं विशेषतः ।। २१ ।। <br>
इदं हि पाठ्यं श्रावण्यां मासि भाद्रपदे तथा ।। <br>
धनुर्मासे च पाठ्यं स्यात्पाठ्यं चैवोत्तरायणे ।। २२ ।। <br>
नियमेनैव माहात्म्यं पठनीयमिदं द्विजाः ।। <br>
श्रोतारो नियमैर्युक्ताः शृणुयुश्चेदमुत्तमम् ।। २३ ।। <br>
कीर्त्यंते पुण्यतीर्थानि माहात्म्येऽस्मिन्बहूनि वै ।। <br>
कीर्त्यंते पुण्यशीलाश्च तथा राजर्षिसत्तमाः ।। २४ ।। <br>
ऋषयश्च महाभागाः कीर्त्यंतेऽस्मिन्ननुत्तमे ।। <br>
धर्माधर्मौ च कीर्त्येते पुण्येस्मिन्द्विजपुंगवाः ।। २५ ।। <br>
ब्रह्मा विष्णुश्च रुद्रश्च कीर्त्यंतेऽत्र त्रिमूर्तयः ।। <br>
इदं पवित्रं पापघ्नं श्रुत्यर्थैरुपबृंहि तम् ।। २६ ।। <br>
संमतं स्मृतिकर्तॄणां द्वैपायनमुनिप्रियम् ।। <br>
श्रोतव्यं पठितव्यं च आत्मनः श्रेय इच्छता ।। २७ ।। <br>
श्रावकाय च दातव्यं यत्किंचित्कांचनादिकम् ।। <br>
स्वस्वशक्त्यनुरोधेन वित्तशाठ्यं न कारयेत् ।। २८ ।। <br>
वस्त्रं हिरण्यं धान्यं वा भूमिं गां च यथाबलम् ।। <br>
दत्त्वा संभावनीयोऽयं श्रावकः श्रोतृभिर्जनैः ।। २९ ।। <br>
पूजिते श्रावके तस्मिन्पूजिताः स्युस्त्रिमूर्तयः ।। <br>
जगत्त्रयं पूजितं स्यात्पूजितासु त्रिमूर्तिषु ।। 3.1.52.२३० ।। <br>
अवतीर्णो महीं साक्षाद्रामो दाशरथिर्हरिः ।। <br>
ससीतालक्ष्मणो नित्यं श्रोतृभ्यः श्रावकाय च ।। ३१ ।। <br>
दत्त्वेह लोके भोगांश्च मुक्तिं चांते प्रयच्छति ।। <br>
द्वैपायनमुखांभोजान्निःसृतं शुभदं परम् ।। ३२ ।। <br>
इदं वै सेतुमाहात्म्यं धर्मराजो युधिष्ठिरः ।। <br>
भीमसेनादिभिः सर्वैरनुजैरपि संवृतः ।। ३३ ।। <br>
नियमाचारसंयुक्तः ससैन्यश्च दिनेदिने ।। <br>
शृणोति पठतो धौम्यमहर्षेः स्वपुरोधसः ।। ३४ ।। <br>
।। श्रीसूत उवाच ।। ।। <br>
भोभो स्तपोधनाः सर्वे नैमिषारण्यवासिनः ।। <br>
मत्सकाशादिदं गुह्यं माहात्म्यं श्रुतिसंमितम् ।। ३५ ।। <br>
श्रुतं भवद्भिर्नियतैर्नित्यं पठत सादरम् ।। <br>
पाठयध्वं स्वशिष्येभ्यो नियतेभ्यो निरन्तरम् ।। ३६ ।। <br>
इत्युक्त्वा तान्मुनीन्सूतो रोमांचितकलेवरः ।। <br>
गुरुं हृदा स्मरन्व्यासं ननर्ताश्रूणि वर्तयन् ।। ३७ ।। <br>
अत्रांतरे महाविद्वान्पाराशर्यो महामुनिः ।। <br>
आशु प्रादुरभूत्तत्र शिष्यानुग्रहकांक्षया ।। ३८ ।। <br>
तमागतं विलोक्याथ मुनिं सत्यवतीसुतम् ।। <br>
सूतः सर्वैश्च सहितो नैमिषारण्यवासिभिः ।। ३९ ।। <br>
व्यासस्य चरणांभोजे दंडवत्प्रणिपत्य तु ।। <br>
जलमानंदजं तत्र नेत्राभ्यांपर्यवर्तयत् ।। 3.1.52.२४० ।। <br>
प्रणतं प्रियशिष्यं तं दोर्भ्यामुत्थाप्य वै मुनिः ।। <br>
आशीर्भिरभिनंद्यैनमालिंग्य च मुहुर्मुहुः ।। ४१ ।। <br>
नैमिषारण्यमुनिभिरानीते परमासने ।। <br>
द्वैपायनो महातेजा निषसाद तपोधनः ।। ४२ ।। <br>
मुनिष्वप्युपविष्टेषु सूतेऽपि च निजाज्ञया ।। <br>
शौनकादीन्मुनीन्सर्वाञ्छक्तेः पौत्रोऽभ्यभाषत ।। ४३ ।। <br>
मया ज्ञातमिदं सर्वं नैमिषारण्यवासिनः ।। <br>
मम शिष्येण सूतेन सेतुमाहात्म्यमुत्तमम् ।। <br>
कथितं भवतामद्य महापातकनाशनम् ।। ४४ ।। <br>
श्रुतीनां च स्मृतीनां च पुराणानां तथैव च ।।<br>
शास्त्राणां चेतिहासानामन्येषामपि कृत्स्नशः ।। ४५ ।। <br>
एष पर्यवसन्नोऽर्थो माहात्म्यं यत्त्विदं महत् ।। <br>
सर्वेष्वपि पुराणेषु इदं बहुमतं मम ।। ४६ ।। <br>
शृणोति धर्मजो धौम्यादिदं नित्यं ममाज्ञया ।। <br>
अतो भवंतोऽपि सदा सेतुमाहात्म्यमुत्तमम् ।। ४७ ।। <br>
पठंतु शृण्वंतु तथा शिष्याणां पाठयंतु च ।। <br>
तच्छ्रुत्वा वचनं तस्य ते प्राहुर्बाढमित्यपि ।। ४८ ।। <br>
ततो व्यासोऽपि सूतेन शिष्येण च समन्वितः ।। <br>
अनुज्ञाप्य मुनीन्त्सर्वान्कैलासं पर्वतं ययौ ।। ४९ ।। <br>
ऋषयो नैमिषारण्यनिलयास्तुष्टिमागताः ।। <br>
प्रत्यहं सेतुमाहात्म्यं शृण्वंति च पठंति च ।। ।। 3.1.52.२५० ।। <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये द्विपंचाशत्तमोऽध्यायः ।। ५२ ।। <br>
<br>
<br>
</span>
