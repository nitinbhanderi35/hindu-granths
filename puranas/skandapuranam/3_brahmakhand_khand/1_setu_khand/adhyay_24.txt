<span style="font-size: 14pt; line-height: 200%">।। श्रीसूत उवाच ।। ।। <br>
चक्रतीर्थे नरः स्नात्वा शिवतीर्थं ततो व्रजेत् ।। <br>
यत्र हि स्नानमात्रेण महापातककोटयः ।। १ ।। <br>
तत्संसर्गाश्च नश्यंति तत्क्षणादेव तापसाः ।। <br>
अत्र स्नात्वा ब्रह्महत्यां मुमुचे कालभैरवः ।। २ ।। <br>
।। ऋषय ऊचुः ।। ।। <br>
कालभैरवरुद्रस्य ब्रह्महत्या महामुने ।। <br>
किमर्थमभवत्सूत तन्नो वक्तुमिहार्हसि ।। ३ ।। <br>
।। श्रीसूत उवाच ।। ।। <br>
वक्ष्यामि मुनयः सर्वे पुरावृत्तं विमुक्तिदम् ।। <br>
यस्य श्रवणमात्रेण सर्वपापैः प्रमुच्यते ।। ४ ।। <br>
प्रजापतेश्च विष्णोश्च बभूव कलहः पुरा ।। <br>
किंचित्कारणमुद्दिश्य समस्तजनसन्निधौ ।। ५ ।। <br>
अहमेव जगत्कर्ता नान्यः कर्तास्ति कश्चन ।। <br>
अहं सर्वप्रपंचानां निग्रहानुग्रहप्रदः ।। ६ ।। <br>
मत्तो नास्त्यधिकः कश्चिन्मत्समो वा सुरेष्वपि ।। <br>
एवं स मनुते ब्रह्मा देवानां सन्निधौ पुरा ।। ७ ।।<br>
तदा नारायणः प्राह प्रहसन्द्विजपुंगवाः ।। <br>
किमर्थमेवं ब्रूषे त्वमहंकारेण सांप्रतम् ।। ८ ।। <br>
वाक्यमेवंविधं भूयो वक्तुं नार्हसि वै विधे ।। <br>
अहमेव जगत्कर्ता यज्ञो नारायणो विभुः ।। ९ ।। <br>
मां विनास्य प्रपञ्चस्य जीवनं दुर्लभं भवेत् ।। <br>
मत्प्रसादाज्जगत्सृष्टं त्वया स्थावरजंगमम् ।। 3.1.24.१० ।। <br>
विवादं कुर्वतोरेवं ब्रह्मविष्ण्वोर्जयैषिणोः ।। <br>
देवानां पुरतस्तत्र वेदाश्चत्वार आगताः ।। <br>
प्रोचुर्वाक्यमिदं तथ्यं परमार्थप्रकाशकम् ।।१ १।। <br>
।। वेदा ऊचुः ।। ।। <br>
त्वं विष्णो न जगत्कर्ता न त्वं ब्रह्मन्प्रजापते ।। १२ ।। <br>
किं त्वीश्वरो जगत्कर्ता परात्परतरो विभुः ।। <br>
तन्मायाशक्तिसंक्लृप्तमिदं स्थावरजंगमम् ।। १३ ।। <br>
सर्वदेवाभिवंद्यो हि सांबः सत्यादिलक्षणः ।। <br>
स्रष्टा च पालको हर्ता स एव जगतां प्रभुः ।।१४।। <br>
एवं समीरितं वेदैः श्रुत्वा वाक्यं शुभाक्षरम्।। <br>
ब्रह्मा विष्णुस्तदा तत्र प्रोचतुर्द्विजपुंगवाः।।१५।। <br>
।।ब्रह्मविष्णू ऊचतुः।। ।।<br>
पार्वत्यालिंगितः शंभुर्मूर्तिमान्प्रमथाधिपः।।<br>
कथं भवेत्परं ब्रह्म सर्वसंगविवर्जितम्।।१६।। <br>
ताभ्यामितीरिते तत्र प्रणवः प्राह तौ तदा ।। <br>
अरूपो रूपमादाय महता ध्वनिना द्विजाः ।।१७।। ।। <br>
।। प्रणव उवाच ।। ।। <br>
असौ शंभुर्महादेवः पार्वत्या स्वातिरिक्तया ।। <br>
संक्रीडते कदाचिन्नो किं तु स्वात्मस्वरूपया ।। १८ ।। <br>
असौ शंभुरनीशानः स्वप्रकाशो निरंजनः ।। <br>
विश्वाधिको महादेवो विश्वाधिक इति श्रुतः ।। १९ ।। <br>
सर्वात्मा सर्वकर्तासौ स्वतन्त्रः सर्वभावनः ।। <br>
ब्रह्मन्नयं सृष्टिकाले त्वां नियुंक्ते रजोगुणैः ।। 3.1.24.२० ।। <br>
सत्त्वेन रक्षणे शंभुस्त्वां प्रेषयति केशव ।। <br>
तमसा कालरुद्राख्यं संप्रेरयति संहृतौ ।। २१ ।। <br>
अतः स्वतन्त्रता विष्णो युवयोर्न कदाचन ।। <br>
नापि प्रजापतेरस्ति किं तु शंभोः स्वतन्त्रता ।। २२ ।। <br>
ब्रह्मन्विष्णो युवाभ्यां तु किमर्थं न महेश्वरः ।। <br>
ज्ञायते सर्वलोकानां कर्ता विश्वाधिकस्तथा ।। २३ ।। <br>
सापि शक्तिरुमा देवी न पृथक्छंकरात्सदा ।। <br>
शंभोरानंदभूता सा देवी नागंतुकी स्मृता ।। ।। २४ ।। <br>
अतो विश्वाधिको रुद्रः स्वतंत्रो निर्विकल्पकः ।। <br>
सर्वदेवैरयं वन्द्यो युवाभ्यामपि शंकरः ।। २५ ।। <br>
कर्ता नास्यास्ति रुद्रस्य नाधिकोऽस्माच्च विद्यते ।। <br>
न तत्समोऽपि लोकेषु विद्यते शतशस्तथा ।। २६ ।। <br>
अतो मोहं न कुरुतं ब्रह्मविष्णो युवां वृथा ।। <br>
इत्युक्तं प्रणवेनाथ श्रुत्वा ब्रह्मा च केशवः ।। २७ ।। <br>
मायया मोहितौ शंभोर्नैवाज्ञानममुंचताम् ।। <br>
एतस्मिन्नंतरे ब्रह्मा प्रददर्श महाद्भुतम् ।। २८ ।। <br>
व्याप्नुवद्गगनं सर्वमनंतादित्य सन्निभम् ।। <br>
तेजोमण्डलमाकाशमध्यगं विश्वतोमुखम् ।। २९ ।। <br>
तन्निरूपयितुं ब्रह्मा ससर्जोर्ध्वगतं मुखम् ।। <br>
तपोबलविसृष्टेन पंचमेन मुखेन सः ।। ।। 3.1.24.३० ।। <br>
निरूपयामास विभुस्तत्तेजोमण्डलं मुहुः ।। <br>
तत्प्रजज्वाल कोपेन मुखं तेजोविलोकनात्।।३१।। <br>
अनंतादित्यसंकाशं ज्वलत्तत्पंचमं शिरः ।। <br>
दिधक्षुः प्रलये लोकान्वडवाग्निरिवाबभौ ।। ३२ ।। <br>
व्यदृश्यत च तत्तेजः पुरुषो नीललोहितः ।। <br>
दृष्ट्वा स्रष्टा तदा ब्रह्मा बभाषे परमेश्वरम् ।। ३३ ।। <br>
वेदाहं त्वां महादेव ललाटान्मे पुरा भवान् ।। <br>
विनिर्गतोऽसि शंभो त्वं रुद्रनामा ममात्मजः ।। ३४ ।। <br>
इति गर्वेण संयुक्तं वचः श्रुत्वा महेश्वरः ।। <br>
कालभैरवनामानं पुरुषं प्राहिणोत्तदा ।। ३५ ।। <br>
अयुद्ध्यत चिरं कालं ब्रह्मणा कालभैरवः ।। <br>
महादेवांशसंभूतः शूलटंकगदाधरः ।। ।। ३६ ।। <br>
युद्ध्वा तु सुचिरं कालं ब्रह्मणा कालभैरवः ।। <br>
वदनं ब्रह्मणः शुभ्रं व्यलोकयत पंचमम् ।। ३७ ।। <br>
विलोक्योर्ध्वगतं वक्त्रं पञ्चमं भारतीपतेः ।। <br>
गर्वेण महता युक्तं प्रजज्वालातिकोपितः ।। ३८ ।। <br>
ततस्तत्पंचमं वक्त्रं भैरवः प्राच्छिनद्रुषा ।। <br>
ततो ममार ब्रह्माऽसौ कालभैरवहिंसितः ।। ।। ३९ ।। <br>
ईश्वरस्य प्रसादेन प्रपेदे जीवितं पुनः ।। <br>
ततो विलोकयामास शंकरं शशिभूषणम् ।। 3.1.24.४० ।।<br>
वासुक्याद्यष्टभोगींद्रविभूषणविभूषितम् ।। <br>
दृष्ट्वा वेधा महादेवं पार्वत्या सह शंकरम् ।। ४१ ।। <br>
लेभे माहेश्वरं ज्ञानं महादेवप्रसादतः ।। <br>
ततस्तुष्टाव गिरिशं वरेण्यं वरदं शिवम् ।। ४२ ।। ।। <br>
।। ब्रह्मोवाच ।। ।। <br>
मह्यं प्रसीद गिरिश शशांककृतशेखर ।। <br>
यन्मयापकृतं शंभो तत्क्षमस्व दयानिधे ।। ४३ ।। <br>
क्षमस्व मम गर्वं त्वं शंकरेति पुनःपुनः ।। <br>
नमश्चकार सोमं तं सोमार्धकृतशेखरम् ।। ४४ ।। <br>
अथ देवः प्रसन्नोऽस्मै ब्रह्मणे स्वांशजाय तु ।। <br>
मा भैरित्यब्रवीच्छंभुर्भैरवं चाभ्यभाषत ।। ४५ ।। <br>
।। ईश्वर उवाच ।। ।। <br>
एष सर्वस्य जगतः पूज्यो ब्रह्मा सनातनः ।। <br>
हतस्यास्य विरिंचस्य धारय त्वं शिरोऽधुना ।। ४६ ।। <br>
ब्रह्महत्याविशुद्ध्यर्थं लोकसंग्रहकाम्यया ।। <br>
भिक्षामट कपालेन भैरव त्वं ममाज्ञया ।। ४७ ।। <br>
उक्त्वैवं शंकरो विप्रास्तत्रैवांतरधीयत ।। <br>
नीलकण्ठो महादेवो गिरिजार्द्धतनुस्ततः ।। ४८ ।। <br>
भैरवं ग्राहयामास वदनं वेधसो द्विजाः ।। <br>
चरस्व पापशुद्ध्यर्थं लोकसंग्रहणाय वै ।। ४९ ।। <br>
कपालधारी हस्तेन भिक्षां गृह्णातु भैरवः ।। <br>
इतीरयित्वा गिरिशः कन्यां कांचिद्भयंकरीम् ।। 3.1.24.५० ।। <br>
ब्रह्महत्याभिधां क्रूरां वडवानलसन्निभाम् ।। <br>
तां प्रेरयित्वा गिरिशो भैरवं पुनरब्रवीत् ।। ५१ ।। <br>
।। ईश्वर उवाच ।। ।। <br>
भैरवैतद्व्रतं त्वब्दं ब्रह्महत्याविशुद्धये ।। <br>
चर त्वं सर्वतीर्थेषु स्नाहि शुद्ध्यर्थमात्मनः ।।५२।। <br>
ततो वाराणसीं गच्छ ब्रह्महत्याप्रशांतये ।। <br>
वाराणसीप्रवेशेन ब्रह्महत्या तवाधमा ।।५३।। <br>
पादशेषा विनष्टा स्याच्चतुर्थांशो न नश्यति ।। <br>
तस्य नाशं प्रवक्ष्यामि तव भैरव तच्छुणु ।।५४।। <br>
दक्षिणांभोनिधेस्तीरे गन्धमादनपर्वते ।। <br>
सर्वप्राण्युपकाराय कृतं तीर्थं मया शुभम् ।।५५।। <br>
शिवसंज्ञं महापुण्यं तत्र याहि त्वमादरात्।। <br>
तत्प्रवेशनमात्रेण ब्रह्महत्या तवाशुभा ।। ५६ ।। <br>
शिवतीर्थस्य माहात्म्यान्निःशेषं नश्यति ध्रुवम् ।। <br>
उक्त्वैवं भैरवं रुद्रः कैलासं प्रययौ क्षणात् ।। ५७ ।।<br>
ततः कपालपाणिस्तु भैरवः शिवचोदितः ।। <br>
देवदानवयक्षादिलोकेषु विचचार सः ।।५८।। <br>
तं यांतमनुयाति स्म ब्रह्महत्यातिभीषणा ।। <br>
भैरवः सर्वतीर्थानि पुण्यान्यायतनानि च ।। ५९ ।। <br>
चरित्वा लीलया देवस्ततो वाराणसीं ययौ ।। <br>
वाराणसीं प्रविष्टे तु भैरवे शंकरांशजे ।। 3.1.24.६० ।। <br>
चतुर्थांशं विना नष्टा ब्रह्महत्यातिकुत्सिता ।। <br>
चतुर्थांशेन दुद्राव भैरवं शंकरांशजम् ।।६१।। <br>
ततः स भैरवो देवः शूलपाणिः कपालधृक् ।। <br>
शिवाज्ञया ययौ पश्चाद्गंधमादनपर्वतम् ।। ६२ ।। <br>
शिवतीर्थं ततो गत्वा भैरवः स्नातवान्द्विजाः ।। <br>
स्नानमात्रेण तत्रास्य शिवतीर्थे महत्तरे ।। ६३ ।। <br>
निःशेषं विलयं याता ब्रह्महत्यातिभीषणा ।। <br>
अस्मिन्नवसरे शंभुः प्रादुरासीत्तदग्रतः ।। <br>
प्रादुर्भूतो महादेवो भैरवं वाक्यमब्रवीत् ।।६४।। <br>
।। ।। ईश्वर उवाच ।। ।। <br>
निःशेषं ब्रह्महत्या ते शिवतीर्थे निमज्जनात् ।। ६५ ।। <br>
नष्टा भैरव नास्त्यत्र संदेहस्तव सुव्रत ।। <br>
इदं कपालं काश्यां त्वं स्थापयस्व क्वचित्स्थले ।। ६६ ।। <br>
इत्युक्त्वा भगवाञ्छंभुस्तत्रैवांतरधीयत ।। <br>
भैरवोऽपि तदा विप्रा ब्रह्महत्याविमोचितः ।। ६७ ।। <br>
शिवतीर्थस्य माहात्म्याद्ययौ वाराणसीं पुरीम् ।। <br>
कपालं स्थापयामास प्रदेशे कुत्रचिद्द्विजाः ।। <br>
कपालतीर्थमित्याख्यामलभत्तत्स्थलं तदा ।। ६८ ।। <br>
।। श्रीसूत उवाच ।। ।। <br>
एवं प्रभावं तत्पुण्यं शिवतीर्थं विमुक्तिदम् ।। ६९ ।। <br>
महादुःखप्रशमनं महापातकनाशनम् ।। <br>
नरकक्लेशशमनं स्वर्गदं मोक्षदं तथा ।। ।। 3.1.24.७० ।। <br>
शिवतीर्थस्य माहात्म्यं मया प्रोक्तं विमुक्तिदम् ।। <br>
इदं पठन्सदा मर्त्यो दुःखग्रामाद्विमुच्यते ।। ७१ ।। <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये शिवतीर्थप्रशंसायां भैरवब्रह्महत्याविमोक्षणवर्णनंनाम चतुर्विंशोऽध्यायः ।। २४ ।। ।। छ ।।  ।। <br>
<br>
</span>
