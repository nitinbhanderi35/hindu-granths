<span style="font-size: 14pt; line-height: 200%">॥ श्रीसूत उवाच ॥ ॥ <br>
ब्रह्मकुण्डे महापुण्ये स्नानं कृत्वा समाहितः ॥ <br>
नरो हनूमतः कुण्डमथ गच्छेद्विजोत्तमाः ॥ १ ॥ <br>
पुरा हतेषु रक्षःसु समाप्ते रणकर्मणि ॥ <br>
रामादिषु निवृत्तेषु गंधमादनपर्वते ॥ २ ॥ <br>
सर्व लोकोपकाराय हनूमान्मारुतात्मजः ॥ <br>
सर्वतीर्थोत्तमं चक्रे स्वनाम्ना तीर्थमुत्तमम् ॥ ३ ॥ <br>
विदित्वा वैभवं यस्य स्वयं रुद्रेण सेव्यते ॥ <br>
तस्य तीर्थस्य सदृशं न भूतं न भविष्यति ॥ ४ ॥ <br>
यत्र स्नाता नरा यांति शिवलोकं सनातनम् ॥ <br>
यस्मिंस्तीर्थे महापुण्ये महापातकनाशने ॥ ५ ॥ <br>
सर्वलोकोपकाराय निर्मिते वायुसूनुना ॥ <br>
सर्वाणि नरकाण्यासञ्च्छून्यान्येव चिराय वै ॥ ६ ॥ <br>
वैभवं तस्य तीर्थस्य शंकरो वेत्ति वा न वा ॥ <br>
यत्र धर्मसखोनाम राजा केकयवंशजः ॥ ७ ॥ <br>
भक्त्या सह पुरा स्नात्वा शतं पुत्रानवाप्त वान् ॥ <br>
॥ ऋषय ऊचुः ॥ ॥ <br>
सूत धर्मसखस्याद्य चरितं वक्तुमर्हसि ॥ <br>
हनूमत्कुण्डतीर्थे यो लेभे स्नात्वा शतं सुतान् ॥ ८ ॥ ॥ <br>
॥ श्रीसूत उवाच ॥ ॥ <br>
शृणुध्वमृषयो यूयं चरितं तस्य भूपतेः ॥ ९ ॥ <br>
अद्य धर्मसखस्याहं प्रवक्ष्यामि समासतः ॥ <br>
राजा धर्मसखोनाम विजितारिः सुधार्मिकः ॥ 3.1.15.१० ॥ <br>
बभूव नीतिमान्पूर्वं प्रजापालनतत्परः ॥ <br>
तस्य भार्याशतं विप्रा वभूव पतिदैवतम् ॥ ११ ॥ <br>
स पालयन्महीं राजा सशैलवनकाननाम् ॥ <br>
तासु भार्यासु तनयं नाविंदद्वंशवर्द्धनम् ॥ १२ ॥ <br>
पुत्रार्थं स महीपालो बहूयत्नानथाकरोत् ॥५ <br>
अकरोच्च महादानं पुत्रार्थं स महीपतिः ॥ १३ ॥ <br>
अश्वमेधादिभिर्यज्ञैरयजच्च सुरान्प्रति ॥ <br>
तुलापुरुषमुख्यानि ददौ दानानि भूरिशः ॥ १४ ॥ <br>
आमध्यरात्रमन्नानि सर्वेभ्योऽप्यनिवारितम् ॥ <br>
प्रायच्छद्बहुसूपानि सस्योपेतानि भूमिपः ॥ १५ ॥ <br>
पितॄनुद्दिश्य च श्राद्धमकरोद्विधिपूर्वकम् ॥ <br>
संतानदायिनो मंत्राञ्जजाप नियतेद्रियः ॥ १६ ॥ <br>
एवमादीन्बहून्धर्मान्पुत्रार्थं कृतवान्नृपः ॥ <br>
पुत्रमुद्दिश्य सततं कुर्वन्धर्माननुत्तमान् ॥ १७ ॥ <br>
राजा दीर्घेण कालेन वृद्धतां प्रत्यपद्यत ॥ <br>
कदाचित्तस्य वृद्धस्य यतमानस्य भूपतेः ॥ १८ ॥ <br>
पुत्रस्सुचंद्रनामाभूज्ज्येष्ठपत्न्यां मनोरमः ॥ <br>
जातं पुत्रं जनन्यस्ताः सर्वा वैषम्यवर्जिताः ॥ १९ ॥ <br>
समं संवर्द्धयामासुः क्षीरादिभिरनुत्तमाः ॥ <br>
राज्ञश्च सर्वमातॄणां पौराणाम्मंत्रिणां तथा ॥ 3.1.15.२० ॥ <br>
मनोनयनसंतोषजनकोऽयं सुतोऽभवत् ॥ <br>
लालयानः सुतं राजा मुदं लेभे परात्पराम्॥२१॥<br>
आंदोलिकाशयानस्य सूनोस्तस्य कदाचन ॥ <br>
वृश्चिकोऽकुट्टयत्पादे पुच्छेनोद्यद्विषाग्निना ॥ २२ ॥<br>
कुट्टनाद्वृश्चिकस्यासावरुदत्तनयो भृशम् ॥ <br>
ततस्तन्मातरः सर्वाः प्रारुदञ्च्छोककातराः ॥ २३ ॥ <br>
परिवार्यात्मजं विप्राः सध्वनिः संकुलोऽभवत् ॥ <br>
आर्तध्वनिं स शुश्राव राजा धर्मसखस्तदा ॥ २४ ॥ <br>
उपविष्टः सभामध्ये सहामात्यपुरोहितः ॥ <br>
अथ प्रातिष्ठिपद्राजा सौविदल्लं स वेदितुम् ॥ २५ ॥ <br>
अन्तःपुरबहिर्द्वारं सौविदल्लः समेत्य सः ॥ <br>
षंढवृद्धान्समाहूय वाक्यमेतदभाषत ॥ २६ ॥ <br>
षंढाः किमर्थमधुना रुदत्यन्तःपुर स्त्रियः ॥ <br>
तत्परिज्ञायतां तत्र गत्वा रोदनकारणम् ॥ २७ ॥ <br>
एतदर्थं हि मां राजा प्रेरयामास संसदि ॥ <br>
इत्युक्तास्तु परिज्ञाय निदानं रोदनस्य ते ॥ २८ ॥ <br>
निर्गम्यांतःपुरात्तस्मै यथावृत्तं न्यवेदयत् ॥ <br>
स षंढकवचः श्रुत्वा सौविदल्लः सभां गतः ॥ २९ ॥ <br>
राज्ञे निवेदयामास पुत्रं वृश्चिकपीडितम् ॥ <br>
ततो धर्मसखो राजा श्रुत्वा वृत्तांतमीदृशम् ॥ 3.1.15.३० ॥ <br>
त्वरमाणः समुत्थाय सामात्यः सपुरोहितः ॥ <br>
प्रविश्यांतःपुरं सार्द्धं मांत्रिकैर्विषहा रिभिः ॥ ३१ ॥ <br>
चिकित्सयामास सुतमौषधाद्यैरनेकशः ॥ <br>
जातस्वास्थ्यं ततः पुत्रं लालयित्वा स भूपतिः ॥ ३२ ॥ <br>
मानयित्वा च मंत्रज्ञान्रत्नकां चनमौक्तिकैः ॥ <br>
निष्क्रम्यांतःपुराद्राजा भृशं चिंतासमाकुलः ॥ ३३ ॥ <br>
ऋत्विक्पुरोहितामात्यैस्तां सभां सनुपाविशत् ॥ <br>
तत्र धर्मसखो राजा समासीनो वरासने ॥ <br>
उवाचेदं वचो युक्तमृत्विजः सपुरोहितान् ॥ ३४ ॥ <br>
॥ धर्मसख उवाच ॥ ॥ <br>
दुःखायैवैकपुत्रत्वं भवति ब्राह्मणो त्तमाः ॥ ३५ ॥ <br>
एकपुत्रत्वतो तृणां वरा चैव ह्यपुत्रता ॥ <br>
नित्यं व्यपाययुक्तत्वाद्वरमेव ह्यपुत्रता ॥ <br>
अहं भार्याशतं विप्रा उदवोढ विचिंत्य तु ॥ ३६ ॥ <br>
वयश्च समतिक्रांतं सपत्नीकस्य मे द्विजाः ॥ <br>
प्राणा मम च भार्याणामस्मिन्पुत्रे व्यवस्थिताः ॥ ३७ ॥ <br>
तन्नाशे मम भार्याणां सर्वासां च मृतिर्ध्रुवा ॥ <br>
ममापि प्राणनाशः स्यादेकपुत्रस्य मारणे ॥ ३८ ॥ <br>
अतो मे बहुपुत्रत्वं केनोपायेन वै भवेत् ॥ <br>
तमुपायं मम ब्रूत ब्राह्मणा वेदवि त्तमाः ॥ ३९ ॥ <br>
एकैकः शतभार्यासु पुत्रो मे स्याद्यथा गुणी ॥ <br>
तत्कर्म व्रत यूयं तु शास्त्रमालोक्य धर्मतः ॥ 3.1.15.४० ॥ <br>
महता लघुना वापि कर्मणा दुष्करेण वा ॥ <br>
फलं यद्यपि तत्साध्यं करिष्येऽहं न संशयः ॥ ४१ ॥ <br>
युष्माभिरुदितं कर्म करिष्यामि न संशयः ॥ <br>
कृतमेव हि तद्वित्त शपेऽहं सुकृतैर्मम ॥ ४२ ॥ <br>
अस्ति चेदीदृशं कर्म येन पुत्रशतं भवेत् ॥ <br>
तत्कर्म कुत्र कर्तव्यं मयेति वदताधुना ॥ ४३ ॥ <br>
इति पृष्टास्तदा राज्ञा ऋत्विजः सपुरोहिताः ॥ <br>
संभूय सर्वे राजानमिदमूचुः सुनिश्चितम् ॥ ४४ ॥ <br>
॥ ऋत्विज ऊचुः ॥ ॥ <br>
अस्ति राजन्प्रवक्ष्यामो येन पुत्रशतं तव ॥ <br>
भवेद्धर्मेण महता शतभार्यासु कैकय ॥ ४५ ॥ <br>
अस्ति कश्चिन्महापुण्यो गन्धमादनपर्वतः ॥ <br>
दक्षिणांबुधिमध्ये यः सेतुरूपेण वर्तते ॥ ४६ ॥ <br>
सिद्धचारणगंधर्वदेवर्षिगणसंकुलः ॥ <br>
दर्शनात्स्पर्शनान्नृणां महापातकनाशनः ॥ ४७ ॥ <br>
तत्रास्ति हनुमत्कुंडमिति लोकेषु विश्रुतम् ॥ <br>
महादुःखप्रशमनं स्वर्गमोक्षफलप्रदम्॥ ४८ ॥ <br>
नरकक्लेशशमनं तथा दारिद्र्यमोचनम् ॥ <br>
पुत्रप्रदमपुत्राणामस्त्रीणां स्त्रीपदं नृणाम् ॥ ४९ ॥ <br>
तत्र त्वं प्रयतः स्नात्वा सर्वाभीष्टप्रदायिनीम्॥ <br>
पुत्रीयेष्टिं च तत्तीरे कुरुष्व सुसमाहितः ॥3.1.15.५० ॥ <br>
तेन ते शतभार्यासु प्रत्येकं तनयो नृप ॥ <br>
एकैकस्तु भवेच्छीघ्रं मा कुरु ष्वात्र संशयम्॥ ५१ ॥ <br>
तथोक्तो नृपतिर्विप्रैऋत्विक्भिः सपुरोहितैः ॥ <br>
तत्क्षणेनैव ऋत्विक्भिर्भार्याभिश्च पुरोधसा ॥ ५२ ॥ <br>
वृतोमात्यैश्च भृत्यैश्च यज्ञसंभारसंयुतः ॥ <br>
प्रययौ दक्षिणांभोधौ गन्धमादनपर्वतम् ॥ ५३ ॥ <br>
हनुमत्कुंडमासाद्य तत्र सस्नौ ससैनिकः ॥ <br>
मासमात्रं स तत्तीरे न्यवस त्स्नानमाचरन् ॥ ५४ ॥ <br>
ततो वसंते संप्राप्ते चैत्रमासि नृपोत्तमः ॥ <br>
इष्टिमारब्धवांस्तत्र पुत्रीयां सपुरोहितः ॥ ५५ ॥ <br>
सम्यक्कर्माणि चक्रुस्ते ऋत्विजः सपुरोधसः ॥ <br>
सपत्नीकस्य राजर्षेस्तथाधर्मसखस्य तु ॥ ५६ ॥ <br>
इष्टौ तस्य समाप्तायां हनूमत्कुंडतीरतः ॥ <br>
पुरोहितो हुतोच्छिष्टं प्राश यद्राजयोषितः ॥ ५७ ॥ <br>
ततो धर्मसखो राजा हनूमत्कुंडवारिषु ॥ <br>
सम्यक्चकारावभृथस्नानं भार्याशतान्वितः ॥ ५८ ॥ <br>
ऋत्विक्भ्यो दक्षिणाः प्रादादसंख्यातास्तु भूरिशः ॥ <br>
ग्रामांश्च प्रददौ राजा बाह्मणेभ्यो द्विजोत्तमाः ॥ ५९ ॥ <br>
सामात्यः सपरीवारः सपत्नीकः स धार्म्मिकः ॥ <br>
राजा ततो निववृते पुरीं स्वां प्रति नंदितः ॥ 3.1.15.६० ॥ <br>
ततः कतिपये काले गते दशममामि वै ॥ <br>
शतं भार्याः शतं पुत्रान्सुषुवुर्गुणवत्तरान् ॥ ६१ ॥ <br>
अथ प्रीतमना राजा वीरो धर्मसखो महान् ॥ <br>
स्नातः शुद्धश्च संकल्प्य जातकर्माकरोत्तदा॥६२ ॥ <br>
गोभूतिलहिरण्यादि ब्राह्मणेभ्यो ददौ बहु ॥ <br>
द्वौ पुत्रौ ज्येष्ठभार्यायाः पूर्वजोऽवरजस्तदा ॥ ६३ ॥ <br>
सर्वे ववृधिरे पुत्रा एकाधिकशतं द्विजाः ॥ <br>
प्रौढेषु तेषु राजासौ तेभ्यो राज्यं विभज्य तु ॥ ६४ ॥ <br>
दत्त्वा च प्रययौ सेतुं सभार्यो गन्धमादनम्॥ <br>
हनुमत्कुंडमासाद्य तपोऽतप्यत तत्तटे ॥ ६५ ॥ <br>
महान्कालो व्यतीयाय राज्ञ स्तस्य तपस्यतः ॥ <br>
राज्ञो धर्मसखस्यास्य ध्यायमानस्य शूलिनम् ॥ ६६ ॥ <br>
ततो बहुतिथे काले गते धर्मसखो नृपः ॥ <br>
कालधर्मं ययौ तत्र धार्म्मिकश्शांतमानसः ॥ ६७ ॥ <br>
पत्न्योपि तस्य राजर्षेरनुजग्मुः पतिं तदा ॥ <br>
ज्येष्ठपुत्रः सुचन्द्रोपि संस्कृत्य पितरं ततः ॥ ६८ ॥ <br>
अकरोच्छ्राद्ध पर्यंतं कर्माणि श्रद्धया सह ॥ <br>
राजा सभार्यो वैकुंठं मरणादत्र जग्मिवान् ॥ ६९ ॥ <br>
सुचन्द्रमुख्यास्ते सर्वे राजपुत्रा महौजसः ॥ <br>
स्वस्वराज्यं बुभुजिरे भ्रातरस्त्यक्तमत्सराः ॥ 3.1.15.७० ॥ <br>
एवं वः कथितं विप्रा हनूमत्कुंडवैभवम् ॥ <br>
राज्ञो धर्मसखस्यापि चरित्रं परमाद्भुतम् ॥ ७१ ॥ <br>
तत्सर्वं कामसि द्ध्यर्थं स्नायात्कुंडे हनृमतः ॥ ७२ ॥ <br>
अध्यायमेनं पठते मनुष्यः शृणोति वा यः सुसमाहितो द्विजाः ॥ <br>
सोऽनंतमाप्नोति सुखं परत्र क्रीडेत सार्द्धं दिवि देववृन्दैः ॥ ७३ ॥<br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये हनुमत्कुंडप्रशंसायां धर्मसखशतपुउत्रावाप्तिवर्णनंनाम पञ्चदशोऽध्यायः ॥ १५ ॥ <br>
<br>
</span>
