<span style="font-size: 14pt; line-height: 200%">।। सूत उवाच ।। ।। <br>
कुंडे हनुमतः स्नात्वा स्वयं रुद्रेण सेविते ।। <br>
अगस्तितीर्थं विप्रेंद्रास्ततो गच्छेत्समाहितः ।। १ ।। <br>
एतद्विनिर्मितं तीर्थं साक्षाद्वै कुम्भयोनिना ।। <br>
प्रवर्तमाने कलहे पुरा वै मेरुविंध्ययोः ।। २ ।। <br>
निरुद्धभुवनाभोगो ववृधे विंध्यपर्वतः ।। <br>
तदा प्राणिषु सर्वेषु निरुच्छ्वासेषु देवताः ।। ३ ।। <br>
कैलासं पर्वतं गत्वा शंभवे तद्व्यजिज्ञपन्।। <br>
तदा स पार्वतीपाणिग्रहणोत्सुककौतुकी ।। ४ ।। <br>
प्रेषयित्वा वसिष्ठादीन्पार्वतीं याचितुं मुनीन्।। <br>
कुंभज त्वं निगृह्णीष्व विंध्याद्रिमिति सोऽन्वशात् ।। ५ ।। <br>
ततः स कुम्भजः प्राह भगवंतं पिनाकिनम् ।। <br>
उद्वाहवेषं ते देव न द्रक्ष्येहं कथं विभो ।। ६ ।। <br>
इति विज्ञापितः शंभुः पुनः कुंभजमब्रवीत्।। <br>
कुंभजोद्वाहवेषं ते पार्वत्या सहितो ह्यहम् ।। ७ ।। <br>
वेदारण्ये महापुण्ये दर्शयिष्याम्यसंशयः ।। <br>
तद्गच्छ शीघ्रं विंध्याद्रिं निग्रहीतुं मुनीश्वर ।। ८ ।। <br>
एवमुक्तस्ततोगस्त्यो विन्ध्याद्रिं स निगृह्य च ।। <br>
पादाक्रमणमात्रेण समीकुर्वन्महीतलम् ।। ९ ।। <br>
चरित्वा दक्षि णान्देशान्गन्धमादनमन्वगात् ।। <br>
स विदित्वा महर्षिस्तु गन्धमादनवैभवम् ।। 3.1.16.१० ।। <br>
तत्र तीर्थं महापुण्यं स्वनाम्ना निर्ममे मुनिः ।। <br>
लोपामुद्रासखस्तत्र वर्ततेऽद्यापि कुंभजः ।। ११ ।। <br>
तत्र स्नात्वा च पीत्वा च न भूयो जन्मभाग्भवेत् ।। <br>
इह लोके त्रिकालेपि तत्तीर्थसदृशं द्विजाः ।। ।। १२ ।। <br>
तीर्थं न विद्यते पुण्यं भुक्तिमुक्तिफलप्रदम् ।। <br>
सर्वाभीष्टप्रदं नृणां यत्तीर्थस्नानवैभवात्।। १३ ।। <br>
सुदीर्घतमसः पुत्रः कक्षीवान्नाम नामतः ।। <br>
लेभे मनोरमां नाम स्वनयस्य सुतां प्रियाम् ।। १४ ।। <br>
कक्षीवतः कथा सेयं पुण्यापापविनाशिनी ।। <br>
तां कथां वः प्रवक्ष्यामि तच्छृणुध्वं मुनीश्वराः ।।। १५ ।। <br>
अस्ति दीर्घतमा नाम मुनिः परमधार्मिकः ।। <br>
तस्य पुत्रः समभवत्कक्षीवानिति विश्रुतः ।। १६ ।। <br>
उपनीतः स कक्षीवान्ब्रह्मचारी जितें द्रियः ।। <br>
वेदाभ्यासाय स गुरोः कुले वासमकल्पयत् ।। १७।। <br>
उदंकस्य गुरोर्गेहे वसन्दीर्घतमःसुतः ।। <br>
सोऽध्येष्ट चतुरो वेदान्सांगाञ्छास्त्राणि षट् तथा ।। १८ ।। <br>
इतिहासपुराणानि तथोपनिषदोऽपिच ।। <br>
उषित्वा षष्टिवर्षाणि कक्षीवान्गुरुसन्निधौ ।। १९ ।। <br>
प्रयास्यन्स्वगृहं विप्रा गुरवे दक्षि णामदात् ।। <br>
उवाच वै गुरुर्विद्वान्कक्षीवान्ब्रह्मवित्तमः ।। 3.1.16.२० ।। <br>
।। कक्षीवानुवाच ।। ।। <br>
अहं गृहं प्रयास्यामि कुर्वनुज्ञां महामुने ।। <br>
अवलोक्य कृपादृष्ट्या मां रक्षोदंक सांप्रतम् ।। <br>
उदंकस्त्वेव मुदितः कक्षीवंतमथाब्रवीत् ।। २१ ।। <br>
।। उदंक उवाच ।। <br>
अनुजानामि कक्षीवन्गच्छ त्वं स्वगृहं प्रति ।। २२ ।। <br>
उद्वाहार्थमुपायं ते वत्स वक्ष्यामि तच्छृणु ।। <br>
रामसेतुं प्रयाहि त्वं गंधमादनपर्वतम्।। २३ ।। <br>
तत्रागस्त्यकृतं तीर्थं सर्वाभीष्टप्रदा यकम् ।। <br>
भुक्तिमुक्तिप्रदं पुंसां सर्वपापनिबर्हणम्।। २४ ।। <br>
विद्यते स्नाहि तत्र त्वं सर्वमंगलसाधने ।।<br>
त्रिवर्षं वस तत्र त्वं नियमाचारसंयुतः ।। २५ ।। <br>
वर्षेषु त्रिषु यातेषु चतुर्थे वत्सरे ततः ।। <br>
निर्गमिष्यति मातंगः कश्चित्तीर्थोत्तमात्ततः ।। २६ ।। <br>
चतुर्दंतो महाकायः शरदभ्रसमच्छविः ।।<br>
तं गजं गिरिसंकाशं स्नात्वा तत्र समारुह ।। २७ ।। <br>
आरुह्य तं गजं वत्स स्वनयस्य पुरीं व्रज ।। <br>
चतुर्दंतगजस्थं त्वां दृष्ट्वा शक्रमिवापरम् ।।२८ ।।<br>
राजर्षिः स्वनयो धीमान्हर्षव्याकुललोचनः ।। <br>
स्वकन्यायाः कृते दुःखं त्यजेदेव हृदिस्थितम् ।। २९ ।। <br>
पुरा हि प्रतिजज्ञे सा तस्य पुत्री मनोरमा ।। <br>
चतुर्दंतं महाकायं गजं सर्वांगपांडुरम् ।। 3.1.16.३० ।। <br>
आरुह्य यः समागच्छेत्स मे भर्ता भवेदिति ।। <br>
स्वकन्यायाः प्रतिज्ञां तां समाकर्ण्य स भूपतिः ।। ।। ३१ ।। <br>
दुःखाकुलमना भूत्वा सततं पर्यचिंतयत् ।। <br>
स्वनये चिंतयत्येवं नारदः समुपागमत् ।। ३२ ।। <br>
तमागतं मुनिं दृष्ट्वा राजर्षिरतिधार्मिकः ।। <br>
प्रत्युद्गम्य मुदा युक्तः पाद्यार्घ्याद्यैरपूजयत् ।। ३३ ।। <br>
प्रणम्य नारदं राजा वचनं चेदमब्रवीत् ।। <br>
कन्येयं मम देवर्षे प्रतिज्ञामकरोत्पुरा ।। ३४ ।। <br>
चतु र्दंतं महाकायं गजं सर्वांगपांडुरम् ।। <br>
आरुह्य यः समागच्छेत्स मे भर्ता भवेदिति ।। ३५ ।। <br>
चतुर्दंतो महाकायो गजः सर्वांगपांडुरः ।। <br>
संभवेदिंद्रभवने भूतले नैव विद्यते ।। ३६ ।। <br>
इयं च दुस्तरामेनां प्रतिज्ञां बालिशाऽकरोत् ।। <br>
इयं प्रतिज्ञातितरां सततं बाधते हि माम् ।। ३७ ।। <br>
अनूढा हि पितुः कन्या सर्वदा शोकमावहेत् ।। <br>
इति तस्य वचः श्रुत्वा स्वनये नारदोऽब्रवीत् ।। ३८ ।। <br>
मा विषीदस्व राजर्षे तस्या ईदृग्विधः पतिः ।। <br>
भविष्यत्यचिरादेव पृथिव्यां ब्राह्मणोत्तमः ।। ३९ ।। <br>
कक्षीवानिति विख्यातो जामाता ते भविष्यति ।। <br>
इत्युक्त्वा नारदमुनिर्ययावाकाशमार्गतः ।। 3.1.16.४० ।। <br>
स्व नयस्तद्वचः श्रुत्वा नारदेन प्रभाषितम् ।। <br>
आकांक्षते दिवारात्रं तादृग्विधसमागमम् ।। ४१ ।। <br>
अतः सौम्य महाभाग कक्षीवन्बालतापस ।। <br>
अगस्त्यतीर्थमद्य त्वं स्नातुं गच्छ त्वरान्वितः ।। ४२ ।। <br>
सर्वमंगलसिद्धिस्ते भविष्यति न संशयः ।। <br>
उदंकेनैवमुक्तोऽथ कक्षीवान्द्विजपुंगवः ।। ४३ ।। <br>
अनु ज्ञातश्च गुरुणा प्रययौ गंधमादनम् ।। <br>
संप्राप्यागस्त्यतीर्थं च तत्र सस्नौ जितेंद्रियः ।। ४४ ।। <br>
क्षेत्रोपवासमकरोद्दिनमेकं मुनीश्वरः ।। <br>
अपरेद्युः पुनः स्नात्वा पारणामकरोद्द्विजः ।। ४५ ।। <br>
रात्रौ तत्रैव सुष्वाप कक्षीवान्धर्मतत्परः ।। <br>
एवं नियमयुक्तस्य तस्य कक्षीवतो मुनेः ।। ४६ ।। <br>
एकेन दिवसे नोनं वर्षत्रयमथागमत् ।। <br>
अथ वर्षत्रयस्यांते तस्मिन्नेव दिने मुनिः ।। ४७ ।। <br>
अन्वास्य पश्चिमां संध्यां सुखं सुष्वाप तत्तटे ।। <br>
याममात्रावशिष्टायां विभावर्यां महाध्वनिः ।। ४८ ।।<br>
उदभूत्प्रलयांभोधिवीचिकोलाहलोपमः ।। <br>
तेन शब्देन महता कक्षीवान्प्रत्यबुध्यत ।। ४९ ।। <br>
ततस्तु स्वनयो नाम राजा सानुचरो बली ।। <br>
मृगयाकौतुकी तत्र मधुरापतिराययौ ।। 3.1.16.५० ।। <br>
विनिघ्नन्स गजान्सिंहान्वराहान्महिषान्नुरून् ।। <br>
अन्यान्मृगविशेषांश्च स राजा न्यवधीच्छरैः ।। ८५१ ।। <br>
सामात्यो मृगयासक्तो रथवाजिगजैर्युतः ।। <br>
अगस्त्यतीर्थसविधमाससाद भटान्वितः ।। ५२ ।। <br>
स राजा मृगयाश्रांतः श्रांतसैनिकसंवृतः ।। <br>
तत्तीर्थतीरप्रांतेषु निषसाद महीपतिः ।। ५३ ।। <br>
ततः प्रभाते विमले कक्षी वान्मुनिसत्तमः ।। <br>
अगस्त्यतीर्थे स्नात्वाऽसौ संध्यां पूर्वामुपास्य च ।। ५४ ।। <br>
तस्य तीरे जपन्मत्रांस्तस्थौ नियमसंयुतः ।। <br>
अत्रांतरे तीर्थवराद्गज एको विनिर्ययौ ।। ५५ ।। <br>
चतुर्दंतो महाकायः कैलास इव मूर्तिमान् ।। <br>
स समुत्थाय तत्तीर्थादगात्कक्षीवदंतिकम् ।। ५६ ।। <br>
तमागतमुदंकोक्त लक्षणैरुपलक्षितम् ।। <br>
तदा निरीक्ष्य कक्षीवानारोढुं स्नानमातनोत् ।। ५७ ।। <br>
नमस्कृत्य च तत्तीर्थं श्लाघमानो मुहुर्मुहुः ।। <br>
आरुरोह च कक्षीवांश्चतुर्दंतं महागजम् ।। ५८ ।। <br>
आरुह्य तं चतुर्दंतं रजताचलसंनिभम् ।। <br>
स्वनयस्य पुरीमेव कक्षीवान्गंतुमैच्छत ।। ५९ ।। <br>
तमारूढं चतुर्दंतं श्वेतदंतावलोत्तमम् ।। <br>
स वीक्ष्य निश्चिकायैनं कक्षीवानिति भूपतिः ।। 3.1.16.६० ।। <br>
प्रसन्नहृदयो राजा तस्यांतिकमुपागमत् ।। <br>
तदाभ्याशमुपागम्य कक्षीवंतं नृपोऽब्रवीत् ।। ६१ ।। <br>
।। स्वनय उवाच ।। ।। <br>
त्वं ब्रह्मन्कस्य पुत्रोऽसि नाम किं तव मे वद ।। <br>
गजमेनं समारुह्य कुत्र वा गन्तुमिच्छसि ।। <br>
स्वनयेनैवमुक्तस्तु कक्षीवान्वाक्यमब्रवीत् ।। ६२ ।। <br>
।। कक्षीवानुवाच ।। ।। <br>
पुत्रोऽहं दीर्घतमसः कक्षीवानिति विश्रुतः ।। ६३ ।। <br>
स्वनयस्य तु राजर्षेर्गच्छामि नगरं प्रति ।। <br>
अहमुद्वोढुमिच्छामि तस्य कन्या मनोरमाम्।। ६४ ।। <br>
चतुर्दंतगजारूढस्तत्प्रतिज्ञां च पूरयन् ।। <br>
स्वनयस्य सुतापाणिं ग्रहीष्यामि नराधिप ।। ६५ ।। <br>
तद्भाषितं समाकर्ण्य श्रोत्रपीयूषवर्षणम् ।। <br>
हर्षसंफुल्लनयनः स्वनयो वाक्यम ब्रवीत् ।। ६६ ।। <br>
कक्षीवन्भोः कृतार्थोस्मि स एव स्वनयो ह्यहम् ।। <br>
उद्वोढुमिच्छति भवान्यस्य कन्यां मनोरमाम् ।। ६७ ।। <br>
स्वागतं ते मुनिश्रेष्ठ कक्षीवन्बालतापस ।। <br>
मम कन्यां गृहाण त्वं तपोधन मनोरमाम् ।। ६८ ।। <br>
तया सह चरन्धर्मान्गार्हस्थ्यं प्रतिपालय ।। <br>
राज्ञोक्तः स तदोवाच कक्षीवान्धर्मतत्परः ।। <br>
राजानं स्वनयं प्रीतं मधुरापुरवासिनम् ।। ६९ ।। <br>
।। कक्षीवानुवाच ।। ।। <br>
पिता दीर्घतमानाम वेदारण्ये मम प्रभो ।। ।। 3.1.16.७० ।। <br>
आस्ते तपश्चरन्सौम्यो नियमाचारतत्परः ।। <br>
तस्यांतिकं प्रेषय त्वं विप्रमेकं धरापते ।। ७१ ।। <br>
तथोक्तः स तदा राजा स्वनयो हृष्टमा नसः ।। <br>
अनेकसेनया सार्धं प्राहिणोत्स्वपुरोधसम् ।। ७२ ।। <br>
विप्रं सुदर्शनं नाम वेदारण्यस्थलं प्रति ।। <br>
सुदर्शनः समादिष्टः स्वनयेन नृपेण सः ।। ७३ ।।<br>
महत्या सेनया सार्धं प्रययौ वेदकाननम् ।। <br>
तत्रोटजे समासीन तं दीर्घतमसं मुनिम् ।। ७४ ।। <br>
तपश्चरतमासीनं ध्यायन्वेदाटवी पतिम् ।। <br>
पुरोहितो ददर्शाथ जपंतं मंत्रमुत्तमम् ।। ७५ ।। <br>
प्रणाममकरोत्तस्मै मुनये स सुदर्शनः ।। <br>
उवाच दीर्घतमसं मुनिं प्रह्लादयन्निव ।। ७६ ।। ।। <br>
।। सुदर्शन उवाच ।। ।। <br>
कच्चित्ते कुशलं ब्रह्मन्कच्चित्ते वर्धते तपः ।। <br>
आश्रमे कुशलं कच्चित्कच्चिद्धर्मे सुखं वद ।। ७७ ।। <br>
पृष्टः सुदर्शनेनैवं मुनिर्दीर्घतमास्तदा ।। <br>
सुदर्शनमुवाचेदमर्घ्यादिविधिपूर्वकम् ।। ७८ ।। <br>
।। दीर्घतमा उवाच ।। ।। <br>
सर्वत्र कुशलं ब्रह्मन्सुदर्शन महामते ।। <br>
मम वेदाटवीनाथकृपया नाशुभं क्वचित्।। ७९ ।। <br>
तवापि कुशलं ब्रह्मन्किं सुखागमनं तथा ।। <br>
किंवाऽऽगमनकार्यं ते सुदर्शन ममाश्रमे ।। 3.1.16.८० ।।। <br>
स्वनयस्य पुरोधास्त्वं खलु वेदविदांवरः ।। <br>
तं विहाय महाराज मधुरापुरवासिनम् ।। ८१ ।। <br>
महत्या सेनया सार्धं किमर्थं त्वमिहागतः ।। <br>
इत्युक्तो दीर्घतमसा तदानीं स सुदर्शनः ।। ८२ ।। <br>
उवाच तं महात्मानं मुनिं ज्वलिततेजसम् ।। <br>
सर्वत्र मे सुखं ब्रह्मन्भवतः कृपया सदा ।। ८३ ।। <br>
भगवन्स्व नयो राजा साष्टांगं प्रणिपत्य तु।। <br>
त्वां प्राह प्रश्रितं वाक्यं मन्मुखेन शृणुष्व तत् ।। ८४ ।। <br>
।। स्वनय उवाच ।। ।। <br>
कक्षीवांस्ते सुतो ब्रह्म न्गंधमादनपर्वते ।। <br>
स्नानं कुर्वन्नगस्त्यस्य तीर्थे संप्रति वर्तते ।। ८५ ।। <br>
तस्य रूपं तपो धर्ममाचारान्वैदिकांस्तथा ।। <br>
वेदशास्त्रप्रवीणत्वमाभि जात्यं च तादृशम् ।। ८६ ।। <br>
लोकोत्तरमिदं सर्वं विज्ञाय तव नंदने ।। <br>
मनोरमां सुतां तस्मै दातुमिच्छाम्यहं मुने ।। ८७ ।। <br>
मृगयाकौतुकी चाहं गंधमादनपर्वतम् ।। <br>
आगतो मुनिशार्दूल वर्त्ते युष्मत्सुतांतिके ।।८८।। <br>
पित्रनुज्ञां विना नाहमुद्वहेयं सुतां तव ।। <br>
इति ब्रूते तव सुतः कक्षीवान्मुनिस त्तम ।।८९।। <br>
तद्भावां मत्सुतां तस्मै दातुं मेऽनुग्रहं कुरु ।। <br>
प्रैषयं च समीपं ते सेनया च सुदर्शनम् ।। 3.1.16.९० ।। <br>
।। सुदर्शन उवाच ।।।। <br>
इति मां भगवन्राजा प्राहिणोत्तव सन्निधिम्।। <br>
तद्भवाननुमन्यस्व राज्ञस्तस्य चिकीर्षितम् ।। ९१ ।। <br>
।। श्रीसूत उवाच ।। ।। <br>
इत्युक्त्वा विररामाथ स्वनयस्य पुरोहितः ।। <br>
ततो दीर्घतमाः प्राह स्वनयस्य पुरोहितम् ।। ९२ ।। <br>
।। दीर्घतमा उवाच ।। ।। <br>
सुदर्शन भवत्वेवं कथितं स्वनयेन यत् ।। <br>
ममाभीष्टतमं ह्येतत्पाणिग्रहणमंगलम् ।। ९३ ।। <br>
आगमिष्याम्यहं विप्र गन्धमादनपर्वतम् ।। <br>
इत्युक्त्वा स मुनिर्विप्रा महादीर्घतमा मुनिः ।। ९४ ।। <br>
वेदाटवीपतिं नत्वा भक्तिप्रवणचेतसा ।। <br>
सुदर्शनेन सहितः सेतुमुद्दिश्य निर्ययौ ।। ९५ ।। <br>
षट्भिर्दिनैर्मुनिः पुण्यं प्रययौ गन्धमादनम् ।। <br>
अगस्तितीर्थतीरं च गत्वा दीर्घतमा मुनिः ।। ९६ ।। <br>
अथ पुत्रं ददर्शाग्रे कक्षीवंतं महामुनिः ।। <br>
कक्षीवान्पितरं दृष्ट्वा ववन्दे नाम कीर्तयन् ।। ९७ ।। <br>
ततो दीर्घतमा योगी स्वांकमारोप्य तं सुतम् ।। <br>
मूर्ध्न्युपाघ्राय सस्नेहं सस्वजे पुलकाकुलः ।। ९८ ।। <br>
कुशलं परिपप्रच्छ तदा दीर्घतमा ऋषिः ।। <br>
सर्ववेदास्त्वयाधीताः कक्षीवन्किमु वत्सक ।। ९९ ।।<br>
शास्त्राण्यपाठीः किं त्वं वा वत्स सर्वं वदस्व मे ।। <br>
इति पृष्टः स्वपित्रा स सर्वं वृत्तं तमव्रवीत् ।। ।। 3.1.16.१००।। <br>
इति श्रीस्कांदे महापुराण एकाशीतिसाहस्र्यां संहितायां तृतीयेब्रह्मखण्डे सेतुमाहात्म्येऽगस्तितीर्थप्रशंसायां कक्षीवदुद्वाहोद्योगवर्णनंनाम षोडशोऽध्यायः ।। १६ ।। <br>
<br>
<br>
</span>
