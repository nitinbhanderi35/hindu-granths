<span style="font-size: 14pt; line-height: 200%">॥ श्रीसूत उवाच ॥ ॥ <br>
लक्ष्मणस्य महातीर्थे ब्रह्महत्याविनाशने ॥ <br>
स्नात्वा स्वचित्तशुद्ध्यर्थं जटातीर्थं ततो व्रजेत् ॥ १ ॥<br>
जन्ममृत्युजराक्रांतसंसारातुरचेतसाम् ॥ <br>
अज्ञाननाशकं नास्ति जटातीर्थादृते द्विजाः ॥ २ ॥ <br>
लोके मुमुक्षवः केचिच्चित्तशुद्धिमभीप्सवः ॥ <br>
वाचा पठंति वेदांतांस्तूष्णीन्नानुभवंति ते ॥ ३ ॥ <br>
पूर्वपक्षमहाग्राहे सिद्धांतझषसंकुले ॥ <br>
वेदांताब्धाविहाज्ञानं मुह्यंति पतिता द्विजाः ॥ ४ ॥ <br>
प्रथमं चित्तशुद्ध्यर्थं वेदांतान्संपठंति ये ॥ <br>
विवदंते पठित्वा ते कलहं च वितन्वते ॥ ५ ॥ <br>
चित्तशुद्धिर्न वेदांताद्बहुव्यामोहकारणात् ॥ <br>
ततो वयं न वेदांतान्मुनींद्रा बहु मन्महे ॥ ६ ॥ <br>
चित्तशुद्धिं यदीच्छध्वं लघूपायेन तापसाः ॥ <br>
उद्घोषयामि सर्वेषां जटातीर्थं निषेवत ॥ ७ ॥ <br>
पुरा सर्वोपकारार्थं तीर्थमज्ञाननाशनम् ॥ <br>
एतद्विनिर्मितं साक्षाच्छम्भुना गन्धमादने ॥ ८ ॥ <br>
निहते रावणे विप्रा जटां रामस्तु धार्मिकः ॥ <br>
क्षालयामास यत्तोये तज्जटातीर्थमुच्यते ॥ ९ ॥ <br>
वर्षाणां षष्टिसाहस्रं जाह्नवीजलमज्जनम् ॥ <br>
गोदावर्यां सकृत्स्नानं सिंहस्थे च बृहस्पतौ ॥ 3.1.20.१० ॥ <br>
तावत्सहस्रस्नानानि सिंहं देवगुरौ गते ॥ <br>
गोमत्यां लभ्यते वर्षैस्तज्जटातीर्थदर्शनात् ॥ ११ ॥ <br>
जटातीर्थे मनुष्याणां स्नातानां द्विजपुंगवाः ॥ <br>
अन्तःकरणशुद्धिः स्यात्ततोऽज्ञानं विनश्यति ॥ १२ ॥ <br>
अज्ञाननाशे ज्ञानं स्यात्ततो मुक्तिमवाप्स्यसि ॥ <br>
अखण्डसच्चिदानंदसंपूर्णः स्यात्ततः परम् ॥ १३ ॥ <br>
अत्राप्युदाहरंतीममितिहासं पुरातनम् ॥ <br>
पितुः पुत्रस्य संवादं व्यासस्य च शुकस्य च ॥ १४ ॥ <br>
पुरा मुनिवरं कृष्णं भावि तात्मानमच्युतम् ॥ <br>
पारंपर्यविशेषज्ञं सर्वशास्त्रार्थकोविदम् ॥ <br>
प्रणम्य शिरसा व्यासं शुकः पप्रच्छ वै द्विजाः ॥ १५ ॥ <br>
॥ श्रीशुक उवाच ॥ ॥ <br>
भगवंस्तात सर्वज्ञ ब्रूहि गुह्यमनुत्तमम् ॥ १६ ॥ <br>
अन्तःकरणशुद्धिः स्यात्तथाज्ञानविनाशनम् ॥ <br>
ज्ञानोदयश्च येन स्यादंते मुक्तिश्च शाश्वती ॥ १७ ॥ <br>
तमुपायं वदस्वाद्य स्नेहान्मम महामुने ॥ <br>
वेदांताश्चेतिहासाश्च पुराणादीनि कृत्स्नशः ॥ १८ ॥ <br>
अधीतानि मया त्वत्तः शोधयंति न मानसम् ॥ <br>
अतो मे चित्तशुद्धिः स्याद्यथा तात तथा वद ॥ १९ ॥ <br>
इति पृष्टस्तदा व्यासः शुकेन मुनिसत्तमाः ॥ <br>
रहस्यं कथयामास येनाविद्या विन श्यति ॥ 3.1.20.२० ॥ <br>
॥ व्यास उवाच ॥ ॥ <br>
शुक वक्ष्यामि ते गुह्यमविद्याग्रन्थिभेदनम् ॥ <br>
बुद्धिशुद्धिप्रदं पुंसां जन्मादिभयनाशनम् ॥ २१ ॥ <br>
रामसेतौ महापुण्यं गन्धमादनपर्वते ॥ <br>
विद्यते पापसंहारि जटातीर्थमिति श्रुतम् ॥ २२ ॥ <br>
जटां स्वां शोधयामास यत्र रामो हरिः स्वयम् ॥ <br>
रामो दाशरथिः श्रीमांस्तीर्थाय च वरं ददौ ॥ २३ ॥ <br>
स्नाति येऽत्र समागत्य जटातीर्थेऽतिपावने ॥ <br>
अन्तःकरणशुद्धिश्च तेषां भूयादिति स्म सः ॥ २४ ॥ <br>
विना यज्ञं विना ज्ञानं विना जाप्यमुपोषणम् ॥ <br>
स्नानमात्राज्जटातीर्थे बुद्धिशुद्धिर्भवेन्नृणाम् ॥ २५ ॥ <br>
सर्वदानसमं पुण्यं स्नानादत्र भविष्यति ॥ <br>
दुर्गाण्यनेन तरति पुण्यलोकान्समश्नुते ॥ २६ ॥ <br>
महत्त्वमश्नुते स्नानाज्जटातीर्थे शुभोदके ॥ <br>
जटातीर्थं विना नान्यदंतःकरण शुद्धये ॥ २७ ॥ <br>
विद्यते नियमो वापि जपो वा नान्यदेवता ॥ <br>
धन्यं यशस्यमायुष्यं सर्वलोकेषु विश्रुतम् ॥ २८ ॥ <br>
पवित्राणां पवित्रं च जटातीर्थं शुकाधुना ॥ <br>
सर्वपापप्रशमनं मंगलानां च मंगलम् ॥ २९ ॥ <br>
भृगुर्वै वारुणिः पूर्वं वरुणं पितरं शुक ॥ <br>
बुद्धिशुद्धिप्रदोपायमपृच्छत्पावनं शुभम् ॥ <br>
प्रोवाच वरुणस्तस्मै बुद्धिशुद्धिप्रदं शुभम् ॥ 3.1.20.३० ॥ <br>
॥ वरुण उवाच ॥ ॥ <br>
रामसेतौ भृगो पुण्ये गन्धमादनपर्वते ॥ ३१ ॥ <br>
Esoteric aspect of Jata<br>
Temple details at Jataa Teertha<br>
स्नानमात्राज्जटा तीर्थे बुद्धिशुद्धिर्भवेद्ध्रुवम् ॥ <br>
स पितुर्वचनात्सद्यो भृगुर्वै वरुणात्मजः ॥ ३२ ॥ <br>
गत्वा स्नात्वा जटातीर्थे बुद्धिशुद्धिमवाप्तवान् ॥ <br>
विनष्टाज्ञानसंतानस्तया शुद्ध्या तदा भृगुः ॥ ३३ ॥ <br>
उत्पन्नाद्वैतविज्ञानः स्वपितुर्वरुणादयम् ॥ <br>
अखण्डसच्चिदानंदपूर्णाकारोऽभवच्छुक ॥ ३४ ॥ <br>
शंकरांशोऽपि दुर्वासा जटातीर्थेऽभिषेकतः ॥ <br>
मनःशुद्धिमवाप्याशु ब्रह्मानंदमयोऽभवत् ॥ ३५ ॥ <br>
दत्तात्रेयोऽपि विष्ण्वंशस्तीर्थेऽस्मिन्नभिषेचनात् ॥ <br>
शुद्धांतःकरणो भूत्वा ब्रह्माकारोऽभवच्छुक ॥ ३६ ॥<br>
इच्छेदज्ञाननाशं यः स स्नायात्तु जटाभिधे ॥ <br>
तीर्थे शुद्धतमे पुण्ये सर्वपापविनाशने ॥ ३७ ॥ <br>
जटातीर्थमतस्त्वं च शुक गच्छ महामते ॥ <br>
मनःशुद्धिप्रदं तस्मिन्स्नानं च कुरु पुण्यदे ॥ ३८ ॥ <br>
पित्रैवमुक्तो व्यासेन शुकः पुत्रस्तदा द्विजाः ॥ <br>
रामसेतुं महापुण्यं गन्धमादनपर्वतम् ॥ ३९ ॥ <br>
अगमत्स्नातुकामः सञ्जटातीर्थे विशुद्धिदे ॥ <br>
स्नात्वा संकल्पपृर्वं च जटातीर्थे शुको मुनिः ॥ 3.1.20.४० ॥ <br>
मनःशुद्धिमनुप्राप्य तेन चाज्ञाननाशने ॥ <br>
स्वस्वरूपं समापन्नः परमानंदरूपकम् ॥ ४१ ॥ <br>
ये चाप्यन्ये मनःशुद्धिकामाः संति द्विजोत्तमाः ॥ <br>
जटातीर्थे तु ते सर्वे स्नातुं भक्तिपुरःसरम ॥ ४२ ॥ <br>
अहो जना जटातीर्थे कामधेनुसमे शुभे ॥ <br>
विद्यमानेऽपि किं तुच्छे रमंतेन्यत्र मोहिताः ॥ ४३ ॥ <br>
भुक्तिकामो लभेद्भुक्तिं मुक्तिकामस्तु तां लभेत् ॥ <br>
स्नानमात्राज्जटातीर्थे सत्यमुक्तं मया द्विजाः ॥ ४४ ॥ <br>
वेदानुवच नात्पुण्याद्यज्ञाद्दानात्तपोव्रतात्॥ <br>
उपवासाज्जपाद्योगान्मनःशुद्धिर्नृणां भवेत् ॥ ४५ ॥ <br>
विनाप्येतानि विप्रेंद्रा जटातीर्थेऽतिपावने ॥ <br>
स्नानमात्रान्मनःशुद्धिर्ब्राह्मणानां ध्रुवं भवेत् ॥ ४६ ॥ <br>
जटातीर्थस्य माहात्म्यं मया वक्तुं न शक्यते ॥ <br>
शंकरो वेत्ति तत्तीर्थं हरिर्वेत्ति विधिस्तथा ॥ ४७ ॥ <br>
जटातीर्थसमंतीर्थं न भूतं न भविष्यति॥<br>
जटातीर्थस्य तीरे यः क्षेत्रपिंडं समाचरेत्॥४८॥ <br>
गयाश्राद्धसमंपुण्यंतस्य स्यान्नात्र संशयः॥ <br>
जटातीर्थे नरः स्नात्वा न पापेन विलिप्यते॥<br>
दारिद्र्यं न समाप्नोति नेयाच्च नरकार्णवम्॥४९॥ <br>
श्रीसूत उवाच॥ <br>
एवं वः कथितं विप्रा जटातीर्थस्य वैभवम् ॥ 3.1.20.५० ॥ <br>
यत्र व्याससुतो योगी स्नात्वा पापविमोचने ॥ <br>
अवाप्तवान्मनःशुद्धिमद्वैतज्ञानसाधनाम् ॥ ५१ ॥ <br>
यस्त्विमं पठतेऽध्यायं शृणुते वा समाहितः ॥ <br>
स विधूयेह पापानि लभते वैष्णवं पदम् ॥ ५२ ॥ <br>
इति श्रीस्कान्दे महापुराण एकाशीतिसाहस्र्यां संहितायां तृतीयेब्रह्मखण्डे सेतुमाहात्म्ये जटातीर्थप्रशंसायां शुकचित्तशुद्धिवर्णनंनाम विंशोऽध्यायः ॥ २० ॥ <br>
<br>
<br>
</span>
