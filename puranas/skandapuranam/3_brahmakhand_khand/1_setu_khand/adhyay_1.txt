<span style="font-size: 14pt; line-height: 170%"><br>
अथ ब्राह्मखण्डे प्रथमं सेतुमाहात्म्यम् ।। ( ३-१) ।।<br>
<br>
1<br>
।।श्रीगणेशाय नमः ।। <br>
श्रीवेदव्यासायनमः ।। <br>
शुक्लांबरधरं विष्णुं शशिवर्णं चतुर्भुजम् ।। <br>
प्रसन्नवदनं ध्यायेत्सर्वविघ्नोपशांतये।।१ ।।<br>
नैमिषारण्यनिलया ऋषयः शौनकादयः ।। <br>
अष्टांगयोगनिरता ब्रह्मज्ञानैकतत्पराः ।। १ ।। <br>
मुमुक्षवो महात्मानो निर्ममा ब्रह्मवादिनः ।। <br>
धर्मज्ञा अनसूयाश्च सत्यवतपरायणाः ।। २ ।। <br>
जितेंद्रिया जितक्रोधाः सर्वभूतदयालवः ।। <br>
भक्त्या परमया विष्णुमर्चयंतः सनातनम् ।।३ ।। <br>
तपस्तेपुर्महापुण्ये नैमिषे मुक्तिदायिनि ।। <br>
एकदा ते महात्मानः समाजं चक्रुरुत्तमम्।। ४ ।। <br>
कथयंतो महापुण्याः कथाः पापप्रणाशिनी ।। <br>
भुक्तिमुक्त्योरुपायं च जिज्ञासंतः परस्परम् ।। ५ ।। <br>
षड्विंशतिसहस्राणामृषीणां भावितात्मनाम् ।। <br>
तेषां शिष्यप्रशिष्याणां संख्या कर्तुं न शक्यते।। ६ ।। <br>
अत्रांतरे महाविद्वान्व्यासशिष्यो महामुनिः ।। <br>
आगमन्नैमिषारण्यं सूतः पौराणिकोत्तमः ।। ७ ।। <br>
तमागतं मुनिं दृष्ट्वा ज्वलंतमिव पावकम् ।। <br>
अर्घ्याद्यैः पूजयामासुर्मुनयः। शौनकादयः ।। ८ ।। <br>
सुखोपविष्टं तं सूतमासने परमे शुभे ।। <br>
पप्रच्छुः परमं गुह्यं लोकानुग्रहकांक्षया ।। ९ ।। <br>
सूत धर्मार्थतत्त्वज्ञ स्वागतं मुनिपुंगव ।। <br>
श्रुतवांस्त्वं पुराणानि व्यासात्सत्यवतीसुतात् ।। 3.1.1.१० ।। <br>
अतः सर्वपुराणानामर्थज्ञोऽसि महामुने ।।<br>
कानि क्षेत्राणि पुण्यानि कानि तीर्थानि भूतले ।। ११ ।। <br>
कथं वा लप्स्यते मुक्तिर्जीवानां भवसागरात् ।। <br>
कथं हरे हरौ वापि नृणां भक्तिः प्रजायते ।। १२ ।। <br>
केन सिध्येत च फलं कर्मणास्त्रिविधा त्मनः ।। <br>
एतच्चान्यच्च तत्सर्वं कृपया वद सूतज ।। १३ ।। <br>
ब्रूयुः स्निग्धाय शिष्याय गुरवो गुह्यमप्युत ।। <br>
इति पृष्टस्तदा सूतो नैमिषारण्यवासिभिः ।। ।। १४ ।। <br>
वक्तुं प्रचक्रमे नत्वा व्यासं स्वगुरुमादितः ।। <br>
श्रीसूत उवाच ।। ।। <br>
सम्यक्पृष्टमिदं विप्रा युष्माभिर्जगतो हितम् ।। १५ ।। <br>
रहस्यमे तद्युष्माकं वक्ष्यामि शृणुतादरात् ।। <br>
मया नोक्तमिदं पूर्वं कस्यापि मुनिपुंगवाः ।। १६ ।।<br>
मनो नियम्य विप्रेंद्राः शृणुध्वं भक्तिपूर्वकम् ।। <br>
अस्ति रामेश्वरं नाम रामसेतौ पवित्रितम् ।। १७ ।। <br>
क्षेत्राणामपि सर्वेषां तीर्थानामपि चोत्तमम् ।। <br>
दृष्टमात्रे रामसेतौ मुक्तिः संसारसागरात् ।। १८ ।। <br>
हरे हरौ च भक्तिः स्यात्तथा पुण्यसमृद्धिता ।। <br>
कर्मणस्त्रिविधस्यापि सिद्धिः स्यान्नात्र संशयः ।। १९ ।। <br>
यो नरो जन्ममध्ये तु सेतुं भक्त्यावलोकयेत् ।। <br>
तस्य पुण्यफलं वक्ष्ये शृणुध्वं मुनिपुंगवाः ।।3.1.1.२० ।। <br>
मातृतः पितृतश्चैव द्विकोटिकुलसंयुतः ।। <br>
निर्विश्य शंभुना कल्पं ततो मोक्षं समश्नुते।। २१ ।। <br>
गण्यंते पांसवो भूमेर्गण्यंते दिवि तारकाः ।। <br>
सेतुदर्शनजं पुण्यं शेषेणापि न गण्यते ।। २२ ।। <br>
समस्तदेवतारूपः सेतुवंधः प्रकीर्तितः ।। <br>
तद्दर्शनवतः पुंसः कः पुण्यं गणितुं क्षमः ।। २३ ।। <br>
सेतुं दृष्ट्वा नरो विप्राः सर्वयागकरः स्मृतः ।। <br>
स्नातश्च सर्वतीर्थेषु तपोऽतप्यत चाखिलम् ।।२४।।                              <a rel="nofollow" class="external text" href="http://puraana.tripod.com/pur_index30/setu1.htm">Esoteric aspect of setu</a><br>
सेतुं गच्छेति यो ब्रूयाद्यं कं वापि नरं द्विजाः ।। <br>
सोऽपि तत्फलमाप्नोति किमन्यैर्बहुभाषणः ।। २५ ।। <br>
सेतुस्नानकरो मर्त्यः सप्तकोटिकुलान्वितः ।। <br>
संप्राप्य विष्णुभवनं तत्रैव परिमुच्यते ।। २६ ।। <br>
सेतुं रामेश्वरं लिंगं गंधमादनपर्वतम् ।। <br>
चिंतयन्मनुजः सत्यं सर्वपापैः प्रमुच्यते ।। २७ ।। <br>
मातृतः पितृतश्चैव लक्षकोटिकुलान्वितः ।। <br>
संप्राप्य विष्णुभवनं तत्रैव परिमुच्यते ।। <br>
कल्पत्रयं शंभुपदे स्थित्वा तत्रैव मुच्यते ।। २८ ।। <br>
मूषावस्थां वसाकूपं तथा वैतरणी नदीम् ।। <br>
श्वभक्षं मूत्रपानं च सेतुस्नायी न पश्यति ।। २९ ।। <br>
तप्तशूलं तप्तशिलां पुरी षह्रदमेव च ।। <br>
तथा शोणितकूपं च सेतुस्नायी न पश्यति ।। 3.1.1.३० ।। <br>
शाल्मल्यारोहणं रक्तभोजनं कृमिभोजनम् ।। <br>
स्वमांसभोजनं चैव वह्निज्वालाप्रवेशनम् ।। ३१ ।। <br>
शिलावृष्टिं वह्निवृष्टिं नरकं कालसूत्रकम् ।। <br>
क्षारोदकं चोष्णतोयं नेयात्सेत्ववलोककः ।। ३२ ।। <br>
सेतुस्नायी नरो विप्राः पंचपातकवानपि ।। <br>
मातृतः पितृतश्चैव शतकोटिकुलान्वितः ।। ३३ ।। <br>
कल्पत्रयं विष्णुपदे स्थित्वा तत्रैव मुच्यते ।। <br>
अधःशिरःशोषणं च नरकं क्षारसेवनम् ।। ३४ ।। <br>
पाषाणयन्त्रपीडां च मरुत्प्रपतनं तथा ।। <br>
पुरीषलेपनं चैव तथा क्रकचदारणम् ।। ३५ ।। <br>
पुरीषभोजनं रेतःपानं संधिषु दाहनम् ।। <br>
अंगारशय्याभ्रमणं तथा मुसलमर्द्दनम् ।। ३६ ।। <br>
एतानि नरकाण्यद्धा सेतुस्नायी न पश्यति ।। <br>
सेतु स्नानं करिष्येऽहमिति बुद्ध्या विचिंतयन् ।। ३७ ।। <br>
गच्छेच्छतपदं यस्तु स महापातकोऽपि सन् ।। <br>
बहूनां काष्ठयंत्राणां कर्षणं शस्त्रभेदनम्।। ३८ ।। <br>
पतनोत्पतनं चैव गदादण्डनिपीडनम् ।। <br>
गजदन्तैश्च हननं नानाभुजगदंशनम् ।। ३९ ।। <br>
धूमपानं पाशबन्धं नानाशूलनिपीडनम् ।। <br>
मुखे च नासिकायां च क्षारोदकनिषेचनम् ।। 3.1.1.४० ।। <br>
क्षारांबुपानं नरकं तप्तायः सूचिभक्षणम् ।। <br>
एतानि नरकान्यद्धा न याति गतपातकः ।। ४१ ।। <br>
क्षारांबुपूर्णरंध्राणां प्रवेशं मलभोजनम् ।। <br>
स्नायुच्छेदं स्नायुदाहमस्थिभेदनमेव च ।। ४२ ।। <br>
श्लेष्मादनं पित्तपानं महातिक्तनिषेवणम् ।। <br>
अत्युष्ण तैलपानं च पानं क्षारोदकस्य च ।। ४३ ।। <br>
कषायोदकपानं च तप्तपाषाणभोजनम् ।। <br>
अत्युष्णसिकतास्नानं तथा दशनमर्दनम् ।। ४४ ।। <br>
तप्तायःशयनं चैव संतप्तांबुनिषेचनम् ।। <br>
सूचिप्रक्षेपणं चैव नेत्रयोर्मुखसंधिषु ।। ४५ ।। <br>
शिश्ने सवृषणे चैव ह्ययोभारस्य बन्धनम् ।। <br>
वृक्षाग्रात्पतनं चैव दुर्गंधपरिपूरिते ।। ४६ ।। <br>
तीक्ष्णधारास्त्रशय्यां च रेतःपानादिकं तथा ।। <br>
इत्यादि नरकान्घोरासेतुस्नायी न पश्यति ।। ४७ ।। <br>
सेतुसैकतमध्ये यः शेते तत्पांसुकुंठितः ।। <br>
यावन्तः पांसवो लग्नास्तस्यांगे विप्रसत्तमाः ।। ४८ ।। <br>
तावतां ब्रह्महत्यानां नाशः स्यान्नात्र संशयः ।। <br>
सेतुमध्यस्थ वातेन यस्यांगं स्पृश्यतेऽखिलम् ।। ४९ ।।  <br>
सुरापानायुतं तस्य तत्क्षणादेव नश्यति ।। <br>
वर्तंते यस्य केशास्तु वपनात्सेतुमध्यतः ।। 3.1.1.५० ।। <br>
गुरुतल्पा युतं तस्य तत्क्षणादेव नश्यति ।। <br>
यस्यास्थि सेतुमध्ये तु स्थापितं पुत्रपौत्रकैः ।। <br>
स्वर्णस्तेयायुतं तस्य तत्क्षणादेव नश्यति ।। ५१ ।। <br>
स्मृत्वा यं सेतुमध्ये तु स्नानं कुर्याद्द्विजोत्तमाः ।। <br>
महापातकिसंसर्गदोषस्तस्य लयं व्रजेत् ।। ५२ ।। <br>
मार्गभेदी स्वार्थपाकी यतिब्राह्मणदूषकः ।। <br>
अत्याशी वेदविक्रेता पंचैते ब्रह्मघातकाः ।। ५३ ।। <br>
ब्राह्मणान्यः समाहूय दास्यामीति धनादिकम् ।। <br>
पश्चान्नास्तीति यो ब्रूते ब्रह्महा सोपि कीर्तितः ।। ५४ ।। <br>
परिज्ञाय यतो धर्मांस्तस्मै यो द्वेषमाचरेत् ।। <br>
अवजानाति वा विप्रान्ब्रह्महा सोपि कीर्तितः ।। ५५ ।। <br>
जलपानार्थमायातं गोवृन्दं तु जलाशये ।। <br>
निवारयति यो विप्रा ब्रह्महा सोपि कीर्तितः ।। ५६ ।। <br>
सेतुमेत्य तु ते सर्वे मुच्यंते दोषसंचयैः ।। <br>
ब्रह्मघातकतुल्या ये संति चान्ये द्विजोत्तमाः ।। ।। ५७ ।। <br>
ते सर्वे सेतुमागत्य मुच्यंते नात्र संशयः ।। <br>
औपासनपरित्यागी देवतान्नस्य भोजकः ।।५८।। <br>
सुरापयोषित्संसर्गी गणिकान्नाशनस्तथा ।। <br>
गणान्नभोजकश्चैव पतितान्नरतश्च यः ।। ५९ ।। <br>
एते सुरापिनः प्रोक्ताः सर्वकर्मबहिष्कृताः ।। <br>
सेतुस्नानेन मुच्यंते ते सर्वे हतकिल्बिषाः ।। 3.1.1.६० ।। <br>
सुरापतुल्या ये चान्ये मुच्यंते सेतुमज्जनात् ।। <br>
कन्दमूलफलानां च कस्तूरीपट्टवाससाम् ।। ६१ ।। <br>
पयश्चंदनकर्पूरक्रमुकाणां तथैव च ।। <br>
मध्वाज्यता म्रकांस्यानां रुद्राक्षाणां तथैव च ।। ६२ ।। <br>
चोरकास्तु परिज्ञेया सुवर्णस्तेयिनः समाः ।। <br>
ते सेतुक्षेत्रमागत्य मुच्यन्ते नात्र संशयः ।। ६९ ।। <br>
अन्ये च स्तेयिनः सर्वे सेतुस्नानेन वै द्विजाः ।। <br>
मुच्यंते सर्वपापेभ्यो नात्र कार्या विचारणा ।। ६४ ।। <br>
भगिनीं पुत्रभार्यां च तथैव च रजस्वलाम् ।। <br>
भ्रातृभार्यां मित्रभार्यां मद्यपां च परस्त्रियम् ।।६५।। <br>
हीनस्त्रियं च विश्वस्तां योऽभिगच्छति रागतः ।। <br>
गुरुतल्पी स विज्ञेयः सर्वकर्मबहिष्कृतः ।।६६।। <br>
एते चान्ये च ये संति गुरुतल्पगतुल्यकाः ।। <br>
ते सर्वे प्रविमुच्यंते सेतुस्नानेन वै द्विजाः ।। ६७ ।। <br>
एतैः संसर्गिणो विप्रा ये चान्ये संति पापिनः ।। <br>
सेतुस्नानेन महता तेऽपि मोक्षमवाप्नुयुः।।६९।। <br>
यागं विना देवलोके घृताचीमेनकादिभिः।। <br>
संभोगकामिनो विप्राः स्नातुं संतावघापहे ।। ६९ ।। <br>
अनिषेव्य रविं वह्निमनुपास्य परान्सुरान् ।। <br>
शुभकामी जनः सेतौकुर्यात्स्नानं सभक्तिकम् ।।3.1.1.७।।। <br>
तिलान्भूमिं सुवर्णं च धान्यं तंदुलमेव च ।। <br>
अदत्त्वेच्छंति ते स्वर्गं स्नातुं सेतौ तु ते द्विजाः ।।७१।। <br>
उपवासैर्व्रतैः कृत्स्नैरसंताप्य निजां तनुम् ।। <br>
स्वर्गाभिलाषिणः पुंसः स्नांतु सेतौ विमुक्तिदे।।७२।। <br>
सेतुस्नानं मोक्षदं हि मनःशुद्धिप्रदं तथा ।। <br>
जपाद्धोमात्तथा दानाद्यागाच्च तपसोऽपि च ।। ७३ ।। <br>
सेतुस्नानं विशिष्टं हि पुराणे परिपठ्यते ।। <br>
अकामनाकृतं स्नानं सेतौ पापविनाशने ।। ७४ ।। <br>
अपुनर्भवदं प्रोक्तं सत्यमुक्तं द्विजोत्तमाः ।। <br>
यः संपदं समुद्दिश्य स्नाति सेतौ नरो मुदा ।। ७५ ।। <br>
स संपदमवाप्नोति विपुलां द्विजपुंगवाः ।। <br>
शुद्ध्यर्थं स्नाति चेत्सेतौ तदा शुद्धिमवाप्नुयात् ।। ७६ ।। <br>
रत्यर्थं यदि च स्नायादप्सरोभिर्नरो दिवि ।। <br>
तदा रतिमवाप्नोति स्वर्गलोकेऽमरीजनैः ।। ७७ ।। <br>
मुक्त्यर्थं यदि च स्नायात्सेतौ मुक्तिप्रदायिनि ।। <br>
तदा मुक्तिमवाप्नोति पुनरावृत्तिवर्जिताम् ।।७८।। <br>
सेतुस्नानेन धर्मः स्यात्सेतुस्नानादघक्षयः ।। <br>
सेतुस्नानं द्विजश्रेष्ठाः सर्वकामफलप्रदम् ।। ७९ ।। <br>
सर्वव्रताधिकं पुण्यं सर्वयज्ञोत्तरं स्मृतम् ।। <br>
सर्वयोगाधिकं प्रोक्तं सर्व तीर्थाधिकं स्मृतम् ।। 3.1.1.८० ।। <br>
इंद्रादिलोकभोगेषु रागो येषां प्रवर्तते ।। <br>
स्नातव्यं तैर्द्विजश्रेष्ठाः सेतौ रामकृते सकृत् ।। ८१ ।। <br>
ब्रह्मलोके च वैकुण्ठे कैलासेऽपि शिवालये ।। <br>
रंतुमिच्छा भवेद्येषां ते सेतौ स्नांतु सादरम् ।। ८२ ।।<br>
आयुरारोग्यसंपत्तिमतिरूपगुणाढ्यताम् ।। <br>
चतुर्णामपि वेदानां सांगानां पारगामिनाम् ।। ८३ ।। <br>
सर्वशास्त्राधिगंतृत्वं सर्वमंत्रेष्वभिज्ञताम् ।। <br>
समुद्दिश्य तु यः स्नायात्सेतौ सर्वार्थसिद्धिदे ।। ८४ ।। <br>
तत्तत्सिद्धिम वाप्नोति सत्यं स्यान्नात्र संशयः ।। <br>
दारिद्र्यान्नरकाद्ये च मनुजा भुवि बिभ्यति ।। ८५ ।। <br>
स्नानं कुर्वंतु ते सर्वे रामसेतौ विमुक्तिदे ।। <br>
श्रद्धया सहितो मर्त्यः श्रद्धया रहितोऽपि वा ।। ८६ ।। <br>
इहलोके परत्रापि सेतुस्नायी न दुःखभाक् ।। <br>
सेतुस्नानेन सर्वेषां नश्यते पापसंचयः ।। ८७ ।। <br>
वर्द्धते धर्मराशिश्च शुक्लपक्षे यथा शशी ।। <br>
यथा रत्नानि वर्द्धंते समुद्रे विविधान्यपि ।। ८८ ।। <br>
तथा पुण्यानि वर्द्धंते सेतुस्नानेन वै द्विजाः ।। <br>
काम धेनुर्यथा लोके सर्वाकामान्प्रयच्छति ।। ८९ ।। <br>
चिंतामणिर्यथा दद्यात्पुरुषाणां मनोरथान् ।। <br>
यथाऽमरतरुर्दद्यात्पुरुषाणामभीप्सितम् ।। 3.1.1.९० ।। <br>
सेतुस्नानं तथा नृणां सर्वाभीष्टान्प्रदास्यति ।। <br>
अशक्तः सेतुयात्रायां दारिद्र्येण च मानवः ।। ९१ ।। <br>
याचित्वा स धनं शिष्टात्सेतौ स्नानं समाच रेत् ।। <br>
सेतुस्नानसमं पुण्यं तत्र दाता समश्नुते ।। ९२ ।। <br>
तथा प्रतिगृहीतापि प्राप्नोत्यविकलं फलम् ।। <br>
सेतुयात्रां समुद्दिश्य गृह्णीयाद्ब्राह्मणाद्ध नम् ।। ९३ ।। <br>
क्षत्रियादपि गृह्णीयान्न दद्युर्ब्राह्मणा यदि ।। <br>
वैश्याद्वा प्रतिगृह्णीयान्न प्रयच्छंति चेन्नृपाः ।। ९४ ।। <br>
शूद्रान्न प्रतिगृह्णीयात्कथंचिदपि मानवः ।। <br>
यः सेतुं गच्छतः पुंसो धनं वा धान्यमेव वा ।। ९५ ।। <br>
दत्त्वा वस्त्रादिकं वापि प्रवर्तयति मानवः ।। <br>
सोऽश्वमेधादियज्ञानां फलमाप्तो त्यनुत्तमम् ।। ९६ ।। <br>
चतुर्णामपि वेदानां पारायणफलं लभेत् ।। <br>
तुलापुरुषमुख्यानां दानानां फलमश्नुते ।। ९७ ।। <br>
ब्रह्महत्यादिपापानां नाशः स्या न्नात्र संशयः ।। <br>
बहुना किं प्रलापेन सर्वान्कामान्समश्नुते ।। ९८ ।। <br>
एवं प्रतिगृहीतापि तत्तुल्यफलमश्नुते ।। <br>
याचतः सेतुयात्रार्थं न प्रतिग्रहकल्मषम् ।। ९९ ।।<br>
सेतुं गच्छ धनं तेऽहं दास्यामीति प्रलोभ्य यः ।। <br>
पश्चान्नास्तीति च ब्रूयात्तमाहुर्ब्रह्मघातकम् ।। 3.1.1.१०० ।। <br>
लोभेन सेतुयात्रार्थं संपन्नोऽपि दरिद्रवत् ।। <br>
मानवो यदि याचेत तमाहुस्तेयिनं बुधाः ।। १०१ ।। <br>
गमिष्ये सेतुमिति वै यो गृहीत्वा धनं नरः ।। <br>
न याति सेतुं लोभेन तमाहुर्ब्रह्मघा तकम् ।। १०२ ।। <br>
येन केनाप्युपायेन सेतुं गच्छेन्नरो मुदा ।। <br>
अशक्तो दक्षिणां दत्त्वा गमयेद्वा द्विजोत्तमम् ।।१०३।। <br>
याचित्वा यज्ञकरणे यथा दोषो न विद्यते ।। <br>
याचित्वा सेतुयात्रायां तथा दोषो न विद्यते ।। १०४ ।। <br>
याचित्वाप्यन्यतो द्रव्यं सेतुस्नाने प्रवर्तयेत् ।। <br>
सोऽपि तत्फलमाप्नोति सेतु स्नायी नरो यथा ।। १०५ ।। <br>
ज्ञानेन मोक्षमभियांति कृते युगे तु त्रेतायुगे यजनमेव विमुक्तिदायि ।। <br>
श्रेष्ठं तथान्ययुगयोरपि दानमाहुः सर्वत्र सेत्व भिषवो हि वरो नराणाम् ।।१०६।। <br>
इति श्रीस्कांदे महापुराणे एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये सेतुगमनफलादिवर्णनं नाम प्रथमोऽध्यायः।।१।। <br>
<br>
</span>
