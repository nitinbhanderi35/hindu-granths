<span style="font-size: 14pt; line-height: 200%">ततः स विप्रः प्रत्यूषे पुत्रशोकेन पीडितः ॥ <br>
अशोक दत्तसंयुक्तो भार्यया विललाप ह ॥ १ ॥ <br>
विलपंतं समालोक्य गोविंदस्वामिनं द्विजाः ॥ <br>
वणिक्समुद्रदत्ताख्यः समानिन्ये निजं गृहम् ॥ २ ॥ <br>
समानीय समाश्वास्य दयायुक्तो वणिग्वरः ॥ <br>
स्वधनानां हि सर्वेषां रक्षितारमकल्पयत् ॥ ३ ॥ <br>
स्मरन्महायतिवचः पुत्रदर्शनलालसः ॥ <br>
स तस्थौ वणिजो गेहे पुत्रभार्यासमन्वितः ॥ ४ ॥ <br>
अशोकदत्तनामा तु द्वितीयो विप्रनंदनः ॥ <br>
शस्त्रे चैव तथा शास्त्रे बभूवातिविचक्षणः ॥ ५ ॥ <br>
तथान्यास्वपि विद्यासु नास्ति तत्सदृशो भुवि ॥ <br>
कृतविद्यो द्विजसुतः प्रख्यातो नगरेऽभवत् ॥ ६ ॥ <br>
अत्रांतरे नरपतिं प्रतापमुकुटाभिधम् ॥ <br>
काशीदेशाधिपो मल्लः कश्चिदभ्याययौ बली ॥ ७ ॥ <br>
प्रतापमुकुटो राजा मल्लस्यास्य जयाय सः ॥ <br>
बलिनं द्विजपुत्रं तमाह्वयामास भृत्यकैः ॥ ८ ॥ <br>
तमागतं समालोक्य प्रतापमुकुटोऽब्रवीत् ॥ <br>
अशोकदत्त सहसा मल्लमेनं बलोत्कटम् ॥ ९ ॥ <br>
दुर्जयं जहि संग्रामे त्वं वै वलवतां वरः ॥ <br>
दाक्षिणात्यमहामल्लपतावस्मिञ्जिते त्वया ॥ 3.1.9.१० ॥ <br>
यदिष्टं तव तत्सर्वं दास्याम्यहं न संशयः ॥ <br>
इति तस्य वचः श्रुत्वा वलवान्द्विजनंदनः ॥ ११ ॥ <br>
दाक्षिणात्यमहामल्लनृपतिं समताडयत् ॥ <br>
ताडितो द्विजपुत्रेण मल्लः स बलिना बली ॥ १२ ॥ <br>
सद्यो विवृत्तनयनः परासुर्न्यपतद्भुवि ॥ <br>
द्विज पुत्रस्य तत्कर्म देवैरपि सुदुष्करम् ॥ १३ ॥ <br>
प्रतापमुकुटो दृष्ट्वा प्रसन्नहृदयोऽभवत् ॥ <br>
दत्त्वा वहुधनान्ग्रामान्समीपेऽस्थापयत्तदा ॥ १४ ॥ <br>
स कदाचिन्महाराज सहितो द्विजसूनुना ॥ <br>
संध्यायां विजने देशे चचार तुरगेण वै ॥ १५ ॥ <br>
द्विजसूनुसखस्तत्र दीनां वाणीमथाशृणोत् ॥ <br>
राजन्नल्पापराधोऽहं शत्रुप्रेरणयासकृत् ॥ १६ ॥ <br>
दण्डपालेन निहितः शूले निर्घृणचेतसा ॥ <br>
दिनमद्य चतुर्थं मे शूलस्थस्यैव जीवतः ॥ १७ ॥ <br>
प्राणाः सुखेन निर्यांति न हि दुष्कृतकर्मणाम् ॥ <br>
भृशं मां बाधते तृष्णा तां निवारय भूपते ॥१८ ॥ <br>
इति दीनां समाकर्ण्य वाचं राजा द्विजा त्मजम् ॥ <br>
अशोकदत्तनामानं धैर्यवंतमभाषत ॥ १९ ॥ <br>
अस्मै निरपराधाय शूलप्रोताय जंतवे ॥ <br>
तृष्णार्दिताय दातव्यं द्विजसूनो त्वया जलम् ॥ ॥ 3.1.9.२० ॥ <br>
इत्यादिष्टो नरेन्द्रेण सहसा द्विजनन्दनः ॥ <br>
जलपूर्णं समादाय कलशं वेगवान्ययौ ॥ २१ ॥ <br>
तच्छ्मशानं समासाद्य भूतवेतालसंकुलम् ॥ <br>
शूलप्रोताय वै तस्मै जलं दातुं समुत्सुकः ॥ २२ ॥ <br>
ददर्शाथ स्थितां नारीं नवयौवनशालिनीम् ॥ <br>
उदैक्षत महाकांतिं मूर्तामिव रतिं द्विजः ॥ ॥ २३ ॥ <br>
तामालोक्य ततः प्राह धैर्यवान्द्विजनंदनः ॥ <br>
कासि भद्रे वरारोहे श्मशाने विजने स्थिता ॥ २४ ॥ <br>
अस्याधस्तात्किमर्थं त्वं शूलप्रोतस्य तिष्ठसि ॥ <br>
इति तस्य वचः श्रुत्वा सा प्राह रुचिरानना ॥ २५ ॥ <br>
पुरुषो वल्लभोऽयं मे शूले राज्ञा समर्पितः ॥ <br>
धनं यथा च कृपणः पश्य प्राणान्न मुंचति ॥ २६ ॥ <br>
आसन्नमरणं चैनमनुयातुमिह स्थिता ॥ <br>
तृषितो याचते वारि मामयं व्यथते मुहुः ॥ २७ ॥ <br>
शूलप्रोतो द्धतग्रीवं मुमूर्षुं प्राणनायकम्॥ <br>
नास्मि पाययितुं शक्ता जलमेनमधःस्थिता॥२८॥ <br>
अशोकदत्तस्तच्छ्रुत्वा करुणावरुणालयः ॥ <br>
तत्कालसदृशं वाक्यं तां वधूमब्रवीत्तदा ॥२९॥ <br>
॥ अशोकदत्त उवाच ॥ ॥ <br>
मातर्मत्स्कंधमारुह्य देह्यस्मै शीतलं जलम्॥ <br>
सा तथेति तमाभाष्य तरुणी त्वरयान्विता॥3.1.9.३०॥ <br>
आनम्रवपुषस्तस्य स्कंधं पद्भ्यां रुरोह वै ॥ <br>
द्विजसूनुर्ददर्शाथ शोणितं नूतनं पतत्॥३१॥<br>
किमेतदिति सोपश्यदुन्नम्य सहसा मुखम् ॥<br>
भक्ष्यमाणं तया तत्स विज्ञाय द्विजनंदनः॥३२॥<br>
अशोकदत्तो जग्राह तस्याः पादं सनूपुरम्॥ <br>
ततोऽगान्नूपुरं त्यक्त्वा बद्धरत्नं विहाय तत्॥३३॥ <br>
प्रत्युप्तानेकरत्नाढ्यं तदादायच नूपुरम्॥ <br>
अशोकदत्तः प्रययौ तच्छ्मशानान्नृपांतिकम्॥३४॥ <br>
स्मशानवृत्तं तत्सर्वं स नृपाय निवेद्य वै॥<br>
महार्घ्यरत्नप्रत्युप्तं नूपुरं च ददौ तदा ॥३५॥ <br>
ज्ञात्वा तद्वीरचरितं वीरैरन्यैः सुदुष्करम्॥ <br>
ददौ मदनलेखाख्यां सुतां तस्मै महीपतिः॥३६॥<br>
कदाचिदथ ताद्दिव्यं नूपुरं वीक्ष्य भूपतिः॥ <br>
अस्य नूपुरवर्यस्य तुल्यं वै नूपुरांतरम्॥ ३७ ॥ <br>
कुतो वा लभ्यत इति सादरं समचिंतयत् ॥ <br>
अशोकदत्तस्तु तदा विज्ञाय नृपकांक्षितम् ॥ ३८ ॥ <br>
नृपुरांतरसि द्ध्यर्थं चिंतयामास चेतसा ॥ <br>
श्मशाने नूपुरमिदं यतः प्राप्तं मया पुरा ॥३९॥ <br>
तां नूपुरांतरप्राप्त्यै कुत्र द्रक्ष्यामि सांप्रतम् ॥ <br>
इत्थं वितर्क्य बहुधा नि श्चिकाय महामतिः॥3.1.9.४०॥ <br>
विक्रेष्यामि महामांसं समेत्य पितृकाननम्॥ <br>
तत्र राक्षसवेतालपिशाचादिषु सर्वशः॥४१॥ <br>
मंत्रैराहूयमानेषु साप्यायास्य ति राक्षसी ॥ <br>
तामागतां बलाद्गृह्य तद्ग्रहीष्यामि नूपुरम्॥४२॥ <br>
राक्षसानां सहस्रं वा पिशाचानां तथायुतम् ॥ <br>
वेतालानां तथा कोटिर्न लक्ष्यं बलिनो मम ॥४३॥ <br>
इति निश्चित्य मनसा श्मशानं सहसा ययौ ॥ <br>
विक्रीणानो महामांसं मंत्रैराहूय राक्षसान् ॥४४॥<br>
गृहाणेत्युच्चया वाचा चचार श्रावयन्दि शः ॥ <br>
विक्रीयते महामांसं गृह्यतांगृह्यतामिति ॥ ४५ ॥ <br>
तत्र राक्षसवेतालाः कंकालाश्च पिशाचकाः ॥ <br>
अन्ये च भूतनिवहाः समाजग्मुः प्रहर्षिताः ॥ ॥ ४६ ॥ <br>
भक्षयिष्यामहे सर्वे मांसमिष्टतमं त्विति ॥ <br>
तत्रागच्छत्सु सर्वेषु रक्षःकन्यासमावृता ॥ ४७ ॥ <br>
आययौ राक्षसी सापि मांसभक्षणलालसा ॥ <br>
गवेषयंस्तदा विप्रस्तां समुद्वीक्ष्य राक्षसीम्॥ ४८ ॥ <br>
सेयं दृष्टा पुरेत्येष प्रत्यभिज्ञानमाप्तवान् ॥ <br>
तामाह द्विजपुत्रोऽन्यद्देहि मे नूपुरं त्विति ॥ ४९ ॥ <br>
सा तस्य वचनं श्रुत्वा प्रीता वाक्यमथाऽब्रवीत् ॥ <br>
ममैव च त्वया नीतं पुरा वीरेंद्र नूपुरम् ॥ 3.1.9.५० ॥ <br>
गृहाण रत्नरुचिरं द्वितीयमपि नूपुरम् ॥ <br>
इत्युक्त्वा नूपुरं तस्मै स्वसुतां च ददौ प्रियाम्॥ ५१ ॥ <br>
विद्युत्केश्या तदा दत्तां प्रियां विद्युत्प्रभाभिधाम् ॥ <br>
विप्रः संप्राप्य मुमुदे रूपयौवनशालि नीम् ॥ ५२ ॥ <br>
विद्युत्केशी तु जामात्रे हेमाब्जमपि सा ददौ ॥ <br>
विद्युत्प्रभां नूपुरं च हेमाब्जमपिलभ्य सः ॥ ५३ ॥ <br>
श्वश्रूमाभाष्य सहसा पुनः प्रायान्नृपांतिकम्॥ <br>
ततः प्रतापमुकुटो नूपुरप्राप्तिनंदितः ॥ ५४ ॥ <br>
शौर्यधैर्यसमायुक्तं प्रशशंस द्विजात्मजम्॥ <br>
अथ विद्युत्प्रभां विप्रः सोऽब्रवीद्रहसि प्रियाम्॥५५॥ <br>
मात्रा तव कुतो लब्धमेतद्धेमांबुज प्रिये॥ <br>
एतत्तुल्यानि चान्यानि यतः प्राप्स्ये वरानने॥५६॥ <br>
द्विजात्मजं ततः प्राह पतिं विद्युत्प्रभा रहः ॥ <br>
प्रभो कपालविस्फोटनाम्नो वेतालभूपतेः ॥ ५७ ॥ <br>
अस्ति दिव्यं सरः किंचिद्धेमांबुजपरिष्कृतम् ॥ <br>
तव श्वश्र्वा जलक्रीडां वितन्वं त्येदमाहृतम् ॥ ५८ ॥ <br>
इति श्रुत्वा वचस्तत्र मां नयेति जगाद सः ॥ <br>
ततः सा सहसा विप्रं निन्ये तत्कांचनं सरः ॥ ५९ ॥ <br>
ततः स हेमपद्मानामाजिहीर्षुर्द्विजात्मजः ॥ <br>
तद्विप्रकारिणः सर्वान्वेतालादींस्ततोऽवधीत् ॥ 3.1.9.६० ॥ <br>
स्वयं कपालविस्फोटं निहताशेषसैनिकम् ॥ <br>
ददर्श वेतालपतिं तं च हंतुं प्रचक्रमे ॥ ६१ ॥ <br>
अत्रांतरे महातेजा नाम्ना विज्ञप्तिकौतुकः ॥ <br>
विद्याधरपतिः प्राप्य विमानेनैनमब्रवीत् ॥ ६२ ॥ <br>
अशोकदत्तं विप्रेंद्र साहसं मा कृथा इति ॥ <br>
तदाकर्ण्य द्विजसुतो विमानवरसंस्थितम् ॥६३॥ <br>
ददर्श प्रभया युक्तं विद्याधरपतिं दिवि ॥ <br>
तस्य दर्शनमात्रेण शापामुक्तो द्विजा त्मजः ॥ ६४ ॥ <br>
संत्यज्य मानुषं रूपं दिव्यं रूपमवाप्तवान् ॥ <br>
विमानवरमारूढं दिव्याभरणभूषितम् ॥ ६५ ॥ <br>
शापान्मुक्तं सुकर्णं तं प्राह विज्ञप्ति कौतुकः ॥ <br>
अयं सुकर्ण ते भ्राता गालवस्य महामुनेः ॥ ६६ ॥ <br>
शापाद्वेतालतां प्राप तत्कन्यास्पर्शपातकी ॥ <br>
त्वं च शप्तः पुरा तेन तत्पापस्यानु मोदकः ॥ ६७ ॥ <br>
तवायमल्पपापस्य शापो मद्दर्शनावधिः ॥ <br>
कल्पिस्ततेन मुनिना शापांतो नास्य कल्पितः ॥ ६८॥ <br>
तदेहि मुक्तशापोसि सुकर्ण स्वर्गमारुह ॥ <br>
ततः सुकर्णस्तं प्राह विद्याधरकुलाधिपम् ॥ ६९ ॥ <br>
विद्याधरपते भ्रात्रा विना ज्येष्ठेन सांप्रतम् ॥ <br>
सर्वभोगयुतं स्वर्गं नैव गंतुं समुत्सहे ॥ 3.1.9.७० ॥ <br>
शापस्यांतो यथा भूयान्मम भ्रातुस्तथा वद ॥ <br>
तमुवाच महातेजास्तथा विज्ञप्तिकौतुकः ॥ ७१ ॥ <br>
दुर्निवारमिमं शापमन्यः को वा निवारयेत् ॥ <br>
किं तु गुह्यतमं किंचित्तव वक्ष्यामि सांप्रतम्॥७२॥<br>
ब्रह्मणा सनकादिभ्यो मुनिभ्यः कथितं पुरा॥<br>
सर्वतीर्थाश्रये पुण्ये दक्षिणस्यो दधेस्तटे॥७३॥<br>
चक्रतीर्थसमीपे तु तीर्थमस्तिमहत्तरम्॥ <br>
महापातकसंघाश्च यस्य दर्शनमात्रतः॥७४॥ <br>
नश्यंति तत्क्षणादेव न जाने स्नानजं फलम्॥<br>
तत्र गत्वा तव ज्येष्ठो यदि स्नायान्महत्तरे ॥७५॥ <br>
वेतालत्वं त्यजेन्नूनं तदा गालवशापजम्॥ <br>
सुकर्णस्तद्वचः श्रुत्वा भ्रात्रा वेतालरूपिणा ॥७६॥ <br>
सहितः सहसा प्रायाद्दक्षिणस्योदधेस्तटम् ॥ <br>
दक्षिणं चक्रतीर्थाख्यादुत्तरं गंधमादनात् ॥ ७७ ॥ <br>
ब्रह्मणा सनकादिभ्यः कथितं तीर्थमभ्यगात् ॥ <br>
तत्तीर्थकूलमासाद्य भ्रातरं चेदमब्रवीत् ॥ ७८ ॥ <br>
भ्रातर्गालवशापस्य घोरस्यास्य निवृत्तये ॥ <br>
तीर्थेऽस्मिन्नचिरात्स्नाहि सर्वतीर्थोत्तमोत्तमे ॥ ७९ ॥ <br>
तस्मिन्न वसरे विप्रास्तस्य तीर्थस्य शीकराः ॥ <br>
न्यपतंस्तस्य गात्रेषु वायुना वै समाहृताः ॥ 3.1.9.८० ॥ <br>
स तच्छीकरसंस्पर्शात्त्यक्त्वा वेतालतां तदा ॥ <br>
तदेव मानुषं भावं द्विजपुत्रत्वमाप्तवान्॥ ८१ ॥ <br>
ततः संकल्प्य सहसा तस्मिंस्तीर्थोत्तमोत्तमे ॥ <br>
मनुष्यत्वनिवृत्त्यर्थं निममज्ज द्विजात्मजः ॥ ८२ ॥<br>
उत्तिष्ठन्नेव सहसा दिव्यं रूपमवाप्तवान् ॥ <br>
विमानवरमारूढो देवस्त्रीपरिवारितः ॥ ८३ ॥ <br>
सर्वाभरणसंयुक्तः सह भ्रात्रा सुदर्शनः ॥ <br>
श्लाघमानश्च तत्तीर्थं नमस्कत्य पुनःपुनः ॥ ८४ ॥ <br>
विज्ञप्तिकौतुकं चापि पुरस्कृत्य दिवं ययौ ॥ <br>
तदाप्रभृति तत्तीर्थं वेतालवरदाभिधम्॥ ८५ ॥<br>
वेतालत्वं विनष्टं यच्छीकरस्पर्शमात्रतः ॥ <br>
य इदं तीर्थमासाद्य चक्रतीर्थस्य दक्षिणे ॥ ८६ ॥ <br>
स्नानं कदाचित्कुर्वंति जीवन्मुक्ता भवंति ते॥ <br>
एतत्तीर्थसमं पुण्यं न भूतं न भविष्यति ॥ ८७ ॥ <br>
घोरां वेतालतां त्यक्त्वा दिव्यतां स यदाप्तवान् ॥ ८८ ॥ <br>
अत्र संकल्प्य च स्नात्वा वेतालवरदे शुभे ॥ <br>
पितृभ्यः पिंडदानं च कुर्याद्वै नियमान्वितः ॥ ८९ ॥ <br>
एवं वः कथितं विप्रास्तस्य तीर्थस्य वैभवम् ॥<br>
वेतालवरदाभिख्या यथा चास्य समागता ॥। ॥ 3.1.9.९० ॥ <br>
यः पठेदिममध्यायं शृणुयाद्वा स मुच्यते ॥ ९१ ॥ <br>
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये वेतालवरदतीर्थप्रशंसायां सुदर्शनसुकर्णशापमोक्षणंनाम नवमोऽध्यायः ॥ ९ ॥ <br>
<br>
<br>
</span>
