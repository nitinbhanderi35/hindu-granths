<span style="font-size: 14pt; line-height: 200%">॥ श्रीसूत उवाच ॥ ॥ <br>
अथातः संप्रवक्ष्यामि सेतुमाधववैभवम्॥ <br>
शृणुध्वं मुनयो भक्त्या पुण्यं पापहरं परम्॥ १ ॥ <br>
पुरा पुण्यनिधिर्नाम राजा सोमकुलोद्भवः ॥ <br>
मधुरां पालयामास हालास्येश्वरभूषिताम् ॥ २ ॥ <br>
कदाचित्स महीपालश्चतुरंगबलान्वितः ॥ <br>
सांऽतःपुरपरीवारो मधुरायां निजं सुतम् ॥ ३ ॥ <br>
स्थापयित्वा रामसेतुं प्रययौ स्नानकौतुकी ॥ <br>
तत्र गत्वा धनुष्कोटौ स्नात्वा संकल्पपूर्वकम् ॥ ४ ॥ <br>
अन्येष्वपि च तीर्थेषु तत्रत्येषु नृपोत्तमः ॥ <br>
सस्नौ रामेश्वरं देवं सिषेवे च सभक्तिकम् ॥ ॥ ५ ॥ <br>
एवं स बहुकालं वै तत्रैव न्यवसत्सुखम् ॥ <br>
रामसेतौ वसन्पुण्ये गन्धमादनपर्वते ॥ ६ ॥ <br>
विष्णुप्रीतिकरं यज्ञं कदाचिदकरोन्नृपः ॥ <br>
यज्ञावसाने राजासौ मुदावभृथकौतुकी ॥ ७ ॥ <br>
सस्नौ रामधनुष्कोटौ सदारः सपरिच्छदः ॥ <br>
सेवित्वा रामनाथं च स वेश्म प्रययौ द्विजाः ॥ ८ ॥ <br>
एवं निवसमानेऽस्मिन्राज्ञि पुण्यनिधौ तदा ॥ <br>
कदाचिद्धरिणा लक्ष्मीर्विनोदकलहाकुला ॥ ९ ॥ <br>
हरिणा समयं कृत्वा नृपभक्तिं परीक्षितुम् ॥ <br>
विष्णुना प्रेषिता लक्ष्मीर्वैकुंठात्कमलालया ॥ 3.1.50.१० ॥ <br>
अष्टवर्षवयोरूपा प्रययौ गंधमादने ॥ <br>
तत्रागत्य धनुष्कोटौ तस्थौ सा कमलालया ॥ ११ ॥ <br>
तस्मिन्नवसरे राजा ययौ गुणनिधिर्द्विजाः ॥ <br>
स्नातुं रामधनुष्कोटौ सदारः सहसैनिकः ॥ १२ ॥ <br>
तत्र गत्वा स राजाऽयं स्नात्वा नियमपूर्वकम्॥ <br>
तुलापुरुषमुख्यानि कृत्वा दानानि कृत्स्नशः ॥ १३ ॥ <br>
प्रयातुकामो भवनं कन्यां कांचिद्ददर्श सः ॥ <br>
अतीवरूपसंपन्नामष्टवर्षां शुचिस्मिताम्॥ ॥ १४ ॥ <br>
दृष्ट्वा नृपस्तां पप्रच्छ कन्यां चारुविलोचनाम् ॥ <br>
चारुस्मितां चारुदतीं बिंबोष्ठीं तनुमध्यमाम् ॥ १५ ॥ <br>
॥ पुण्यनिधिरुवाच ॥ ॥ <br>
का त्वं कन्ये सुता कस्य कुतो वा त्वमिहागता ॥ <br>
अत्रागमेन किं कार्यं तव वत्से शुचिस्मिते ॥ १६ ॥ <br>
एवं नृपस्तां पप्रच्छ कन्यामुत्पललोच नाम्॥ <br>
एवं पृष्टा तदा कन्या नृपं तमवदद्विजाः ॥ १७ ॥ <br>
न मे माता पिता नास्ति न च मे बांधवास्तथा ॥ <br>
अनाथाहं महाराज भविष्यामि च ते सुता ॥ १८ ॥ <br>
त्वद्गृहेऽहं निवत्स्यामि तात त्वां पश्यतीसदा ॥ <br>
हठात्कृष्यति यो वा मां ग्रहीष्यति करेण तम् ॥ १९ ॥ <br>
यदि शासिष्यसे भूप तदाहं तव मंदिरे ॥ <br>
वत्स्यामि ते सुता भूत्वा पितर्गुणनिधे चिरम् ॥ 3.1.50.२० ॥ <br>
एवमुक्तस्तदा प्राह कन्यां गुणनिधिर्नृपः ॥ <br>
अहं सर्वं करिष्यामि त्वदुक्तं कन्यके शुभे ॥ २१ ॥<br>
ममापि दुहिता नास्ति पुत्रोऽस्त्येकः कुलोद्वहः ॥ <br>
तव यस्मिन्रुचिर्भद्रे त्वां तस्मै प्रददाम्यहम् ॥ २२ ॥ <br>
आगच्छ मद्गृहं कन्ये मम चांतःपुरे वस ॥ <br>
मद्भार्यायाः सुता भूत्वा यथाकाममनिंदिते ॥ २३ ॥ <br>
इत्युक्ता सा नृपेणाथ कन्या कमललोचना ॥। <br>
तथा स्त्विति नृपं प्रोच्य तेन साकं ययौ गृहम् ॥ २४ ॥ <br>
राजा स्वभार्याहस्ते तां प्रददौ कन्यकां शुभाम् ॥ <br>
अब्रवीच्च स्वकां भार्यां राजा विन्ध्यावलिं तदा ॥ २५ ॥ <br>
आवयोः कन्यका चेयं राज्ञि विंध्यावले शुभे ॥ <br>
रक्षेमां सर्वथा त्वं वै पुरुषांतरतः प्रिये ॥ २६ ॥ <br>
इतीरिता नृपेणासौ भार्या विंध्या वलिस्तदा ॥ <br>
ओमित्युक्त्वाथ तां कन्यां पुत्रीं जग्राह पाणिना ॥ २७ ॥ <br>
पोषिता पालिता राज्ञा सुतवत्कन्यका च सा ॥ <br>
न्यवात्सीत्सुसुखं राज्ञो भवने लालिता सदा ॥२८॥ <br>
अथ विष्णुर्जगन्नाथो लक्ष्मीमन्वेष्टुमादरात् ॥ <br>
आरूढविनतानन्दो वैकुंठान्निर्ययौ द्विजाः ॥२९॥ <br>
विनिर्गत्य स वैकुंठा द्विलंघितवियत्पथः ॥ <br>
बभ्राम च बहून्देशाल्लँक्ष्मीं तत्र न दृष्टवान्॥3.1.50.३०॥<br>
रामसेतुमथागच्छद्गंधमादनपर्वते ॥ <br>
अन्विष्य सर्वतो रामसेतुं बभ्राम चेंदि राम्॥ ३१ ॥ <br>
एतस्मिन्नेव काले सा पुष्पावचयकौतुकात् ॥ <br>
सखीभिः कन्यकायासीद्भवनोद्यानपादपान् ॥ ३२ ॥ <br>
पुष्पाण्यवचिनोति स्म सखीभिः सह कानने ॥ <br>
तत्रागत्य ततो विष्णुर्विप्ररूपधरो द्विजाः ॥ ३३ ॥ <br>
गंगांभो विदधत्स्कंधे वहञ्छत्रं करंण च ॥ <br>
गंगास्नायिद्विजस्येव रचयन्वेषमात्मनः ॥ ३४ ॥ <br>
धारयन्दक्षिणे पाणौ कुशाग्रंथिपवित्रकम् ॥ <br>
भस्मोद्धूलितसर्वांगस्त्रिपुण्ड्रावलिशोभितः ॥ ३५ ॥ <br>
प्रजपञ्छिवनामानि धृतरुद्राक्ष मालिकः ॥ <br>
सोत्तरीयः शुचिर्विप्राः समायातो जनार्दनः ॥ ३६ ॥ <br>
तमागतं द्विजं दृष्ट्वा स्तब्धाऽतिष्ठत कन्यका ॥ <br>
अपश्यदष्टवर्षां तां वल्लभां पुष्प हारिणीम् ॥ ३७ ॥ <br>
दृष्ट्वा स त्वरया विप्रः कन्यां मधुरभाषिणीम् ॥ <br>
हठात्कृत्य करेणासौ जग्राह गरुडध्वजः ॥ ३८ ॥ <br>
तदा चुक्रोश सा कन्या सखीभिः सह कानने ॥ <br>
तमाक्रोशं समाकर्ण्य राजा स तु समागतः ॥ ३९ ॥ <br>
प्रययौ भवनोद्यानं वृतः कतिपयैर्भटैः ॥ <br>
गत्वा पप्रच्छ तां कन्यां तत्सखीरपि भूपतिः ॥ 3.1.50.४० ॥ <br>
किमर्थमधुना क्रुष्टं सखीभिः सह कन्यके ॥ <br>
त्वया तु भवनोद्याने तत्र कारणमुच्यताम् ॥ ४१ ॥ <br>
केन त्वं परिभूतासि हठात्कृष्य सुते मम ॥ <br>
इति पृष्टा तमाचष्ट कन्या गुणनिधिं नृपम् ॥ <br>
बाष्पपूर्णानना खिन्ना रुषिता भृशकातरा ॥ ४२ ॥ <br>
॥ कन्योवाच ॥ ॥ <br>
अयं विप्रो हठात्कृत्य जगृहे पांड्यनाथ माम् ॥ ४३ ॥ <br>
तातात्र वृक्षमूलेऽसौ स तिष्ठत्यकुतोभयः ॥ <br>
तदाकर्ण्य वचस्तस्या राजा गुणनिधिः सुधीः ॥ ४४ ॥ <br>
जग्राह तरसा विप्रमविद्वांस्तद्बलं हठात् ॥ <br>
रामनाथालयं नीत्वा निगृह्य च हठात्तदा ॥ ४५ ॥ <br>
बद्ध्वा निगडपाशाभ्या मानयन्मंडपं च तम् ॥ <br>
आत्मपुत्रीं समाश्वास्य शुद्धांतमनयन्नृपः ॥ ४६ ॥ <br>
स्वयं च प्रययौ रम्यं भवनं नृपपुंगवः ॥ <br>
ततो रात्रौ स्वपन्राजा स्वप्ने विप्रं ददर्श तम् ॥ ४७ ॥<br>
शंखचक्रगदापद्मवनमालाविभूषितम् ॥ <br>
कौस्तुभालंकृतोरस्कं पीतांबरधरं हरिम् ॥ ४८ ॥ <br>
कालमेघच्छविं कांतं गरुडोपरि संस्थितम् ॥ <br>
चारुस्मितं चारुदंतं लसन्मकरकुण्डलम् ॥ ४९ ॥ <br>
विष्वक्सेनप्रभृतिभिः किंकरैरुपसेवितम् ॥ <br>
शेषपर्यंकशयनं नारदादि मुनिस्तुतम् ॥ 3.1.50.५० ॥<br>
ददर्श च स्वकां कन्यां विकासिकमलस्थिताम् ॥ <br>
धृतपंकजहस्तां तां नीलकुञ्चितमूर्धजाम् ॥ ५१ ॥ <br>
विष्णुवक्षस्थल्रावासां समुन्नतपयोधराम् ॥ <br>
दिग्गजैरभिषिक्तांगीं श्यामां पीतांबरावृताम् ॥ ५२ ॥<br>
स्वर्णपंकजसंक्लृप्तमालालंकृतमूर्धजाम् ॥ <br>
दिव्याभरणशोभाढ्यां चारुहा रविभूषिताम् ॥ ५३ ॥<br>
अनर्घरत्नसंक्लृप्तनासाभरणशोभिताम् ॥ <br>
सुवर्णनिष्काभरणां कांचीनूपुरराजिताम् ॥ ५४ ॥ <br>
महालक्ष्मीं ददर्शासौ राजा रात्रौ स्वकां सुताम् ॥ <br>
एवं दृष्ट्वा नृपः स्वप्ने विप्रं तं स्वसुतामपि ॥ ५५ ॥ <br>
उत्थितः सहसा तल्पात्कन्यागृहमवाप च ॥ <br>
तथैव दृष्टवान्कन्यां यथा स्वप्ने ददर्श ताम् ॥ ५६ ॥ <br>
अथोदिते सवितरि कन्यामादाय भूमिपः ॥ <br>
रामनाथालयं प्राप ब्राह्मणं न्यस्तवान्यतः ॥ ५७ ॥ <br>
स मंडपवरे विप्रं ददर्श हरिरूपिणम् ॥ <br>
यथा ददर्श स्वप्ने तं वनमालादिचिह्नितम् ॥ <br>
विष्णुं विज्ञाय तुष्टाव नृपतिर्हरिमीश्वरम् ॥ ५८ ॥ <br>
॥ पुण्यनिधिरुवाच ॥ ॥ <br>
नमस्ते कमलाकांत प्रसीद गरुडध्वज ॥ ५९ ॥ <br>
शार्ङ्गपाणे नमस्तुभ्यमपराधं क्षमस्व मे ॥ <br>
नमस्ते पुण्डरीकाक्ष चक्रपाणे श्रियःपते ॥ 3.1.50.६० ॥ <br>
कौस्तुभालंकृतांकाय नमः श्रीवत्सलक्ष्मणे ॥ <br>
नमस्ते ब्रह्मपुत्राय दैत्यसंघविदारिणे ॥ ६१ ॥<br>
&nbsp;अशेषभुवनावासनाभिपंकजशालिने ॥ <br>
मधुकैटभसंहर्त्रे रावणांतकराय ते ॥६२॥ <br>
प्रह्रादरक्षिणे तुभ्यं धरित्रीपतये नमः ॥ <br>
निर्गुणायाप्रमेयाय विष्णवे बुद्धिसाक्षिणे ॥६३॥<br>
नमस्ते श्रीनिवासाय जग द्धात्रे परात्मने॥ <br>
नारायणाय देवाय कृष्णाय मधुविद्विषे॥६४॥ <br>
नमः पंकजनाभाय नमः पंकजचक्षुषे॥ <br>
नमः पंकजहस्तायाः पतये पंकजांघ्रये ॥६५॥ <br>
भूयोभूयो जगन्नाथ नमः पंकजमालिने ॥ <br>
दयामूर्त्ते नमस्तुभ्यमपराधं क्षमस्व मे ॥ ६६ ॥ <br>
मया निगडपाशाभ्यां यः कृतो मधुसूदन ॥ <br>
अनयस्त्वत्स्वरूपमविदित्वा कृतः प्रभो ॥ ६७ ॥ <br>
अतो मदपराधोऽयं क्षंतव्यो मधुसूदन ॥ <br>
एवं स्तुत्वा महाविष्णुं राजा पुण्यनिधिर्द्विजाः ॥ ६८ ॥ <br>
लक्ष्मीं तुष्टाव जननीं सर्वेषां प्राणिनां मुदा ॥ <br>
नमो देवि जगद्धात्रि विष्णुवक्षस्थलालये ॥ ६९ ॥ <br>
नमोब्धिसंभवे तुभ्यं महालक्ष्मि हरिप्रिये ॥ <br>
सिद्ध्यै पुष्ट्यै स्वधायै च स्वाहायै सततं नमः ॥ 3.1.50.७० ॥<br>
संध्यायै च प्रभायै च धात्र्यै भूत्यै नमोनमः ॥ <br>
श्रद्धायै चैव मेधायै सरस्वत्यै नमोनमः ॥ ७१ ॥ <br>
यज्ञविद्ये महाविद्ये गुह्यविद्येतिशोभने ॥ <br>
आत्मविद्ये च देवेशि मुक्तिदे सर्वदेहिनाम् ॥ ७२ ॥ <br>
त्रयीरूपे जगन्मातर्जगद्रक्षाविधायिनि ॥ <br>
रक्ष मां त्वं कृपादृष्ट्या सृष्टिस्थित्यंतकारिणि ॥ ७३ ॥ <br>
भूयोभूयो नमस्तुभ्यं ब्रह्ममात्रे महेश्वरि ॥ <br>
इति स्तुत्वा महालक्ष्मीं प्रार्थयामास माधवम् ॥ ७४॥<br>
यदज्ञानान्मया विष्णो त्वयि दोषः कृतोऽधुना ॥ <br>
पादे निगडबंधेन स द्रोहः क्षम्यतां त्वया ॥ ७६ ॥ <br>
लोकास्ते शिशवः सर्वे त्वं पिता जगतां हरे॥ <br>
सुताऽपराधः पितृभिः क्षंतव्यो मधुसूदन ॥ ७६ ॥ <br>
अपराधिनां च दैत्यानां स्वरूपमपि दत्तवान् ॥ <br>
भवान्विष्णो ममापीममपराधं क्षमस्व वै ॥ ॥ ७७ ॥ <br>
जिघांसयापि भगवन्नागतां पूतनां पुरा ॥ <br>
अनयस्त्वत्पदांभोजं तन्मां रक्ष कृपानिधे ॥ <br>
लक्ष्मीकांत कृपादृष्टिं मयि पातय केशव ॥ ७८ ॥ ॥ <br>
॥ श्रीसूत उवाच ॥ ॥ <br>
इति संप्रार्थितो विष्णु राज्ञा तेन द्विजोत्तमाः ॥ <br>
प्राह गंभीरया वाचा नृपं पुण्यनिधिं ततः ॥ ७९ ॥ <br>
॥ विष्णुरुवाच ॥ ॥ <br>
राजन्न भीस्त्वया कार्या मद्बंधननिमित्तजा ॥ 3.1.50.८० ॥ <br>
भक्तवश्यत्वमधुना तव प्रतिहितं मया ॥ <br>
मम प्रीतिकरं यज्ञमकरोद्यद्भवानिह ॥ ॥ ९१ ॥ <br>
अतस्त्वं मम भक्तोसि राजन्पुण्यनिधेऽधुना ॥ <br>
तेनाहं तव वश्योऽस्मि भक्तिपाशेन यंत्रितः ॥ ८२ ॥ <br>
भक्तापराधं सततं क्षमाम्यहमरिं दम ॥ <br>
त्वद्भक्तिं ज्ञातुकामेन मया संप्रेरिता त्वियम् ॥ ८३ ॥ <br>
लक्ष्मीर्मम प्रिया राजंस्त्वयासंरक्षिताऽधुना ॥ <br>
तेनाहं तव तुष्टोऽस्मि मत्स्वरूपा त्वियं सदा ॥ ८४ ॥ <br>
अस्यां यो भक्तिमांल्लोके स मद्भक्तोऽभिधीयते ॥ <br>
अस्यां यो विमुखो राजन्स मद्द्वेषी स्मृतः सदा ॥ ८५ ॥<br>
&nbsp;त्वमिमां भक्तिसं युक्तो यस्मात्पूजितवानसि ॥ <br>
मत्पूजापि कृता तस्मान्मदभिन्ना त्वियं यतः ॥ ८६ ॥ <br>
अतस्त्वया नापराधः कृतो मयि नरेश्वर ॥ <br>
किं तु पूजैव विहिता तां त्वयार्चयता मम ॥ ९७ ॥ <br>
त्वया मद्भार्यया साकं संकेतोऽकारि यत्पुरा ॥ <br>
तत्संकेताभिगुत्यर्थं मां यद्बंधितवानसि ॥ ८८ ॥ <br>
तेन प्रीतोस्मि ते राजँल्लक्ष्मीः संरक्षिताऽधुना ॥ <br>
मत्स्वरूपा च सा लक्ष्मीर्जगन्माता त्रयीमयी ॥ ८९ ॥ <br>
तद्रक्षां कुर्वता भूप त्वया यद्बंधनं मम ॥ <br>
तत्प्रियं मम राजेंद्र मा भयं क्रियतां त्वया ॥ 3.1.50.९० ॥ <br>
इयं लक्ष्मीस्तव सुता सत्यमेव न संशयः ॥ <br>
इतीरितेऽथ हरिणा लक्ष्मीः प्रोवाच भूपतिम् ॥ ॥ ९१ ॥ <br>
॥ लक्ष्मीरुवाच ॥ ॥ <br>
राजन्प्रीतास्मि ते चाहं रक्षिता यद्गृहे त्वया ॥ <br>
त्वद्भक्तिशोधनार्थं वा अहं विष्णुरुभावपि ॥ ९२ ॥ <br>
विनोद कलहव्याजादागताविह भूपते ॥ <br>
तव योगेन भक्त्या च तुष्टावावां परंतप ॥ ९३ ॥ <br>
आवयोः कृपया राजन्सुखं ते भवतात्सदा ॥ <br>
सर्वभूमंडलैश्वर्यं सदा ते भवतु ध्रुवम् ॥ ९४ ॥ <br>
आवयोः पादयुगले भक्तिर्भवतु ते ध्रुवा ॥ <br>
देहांते मम सायुज्यं पुनरावृत्तिवर्जितम् ॥ ९५ ॥ <br>
नित्यं भवतु ते राजन्मा भूत्ते पापधीस्तथा ॥ <br>
सदा धर्मे भव धीर्विष्णुभक्तियुता तव ॥९६॥ <br>
एवमुक्त्वा नृपं लक्ष्मीर्विष्णोर्वक्षस्थलं ययौ ॥ <br>
अथ विष्णुरुवाचेदं राजानं द्विज पुंगवाः ॥ ९७ ॥ <br>
यथा त्वयात्र बद्धोहं निगडेन नृपोतम ॥ <br>
तद्रूपेणैव वत्स्यामि सेतुमाधवसंज्ञितः ॥ ९८ ॥ <br>
मयैव कारितः सेतुस्तद्रक्षार्थमहं नृप ॥ <br>
भूतराक्षससंघेभ्यो भयानामुपशांतये ॥९९॥ <br>
ब्रह्मापि सेतुरक्षार्थं वसत्यत्रदिवानिशम्॥ <br>
शंकरो रामनाथाख्यो नित्यं सेतौ वसत्यथ॥3.1.50.१००॥ <br>
इंद्रादिलोकपालाश्च वसंत्यत्रमुदान्विताः ॥ <br>
अतोऽहमत्रवत्स्यामि सेतुमाधवसंज्ञया ॥१॥ <br>
सेतुसंरक्षणार्थं वै सर्वोपद्रवशांतये ॥ <br>
सर्वेषामिष्टसिद्ध्यर्थं सर्वपापोपशांतये ॥ २ ॥ <br>
त्वया निगडबद्धं मां सेवते येऽत्र मानवाः ॥ <br>
ते यांति मम सायुज्यं सर्वाभीष्टं तथा नृप ॥ ३ ॥ <br>
मम लक्ष्म्यास्तव तथा चरितं ये पठंति वै॥ <br>
न ते यास्यंति दारिद्र्यं किं त्वैश्वर्यं व्रजंति ते ॥४॥ <br>
त्वत्कृतं यदिदं स्तोत्रं मम लक्ष्म्या विशांपते ॥ <br>
ये पठंति च शृण्वंति लिखंति च मुदान्विताः ॥ ५ ॥ <br>
न तेषां पुनरावृत्तिर्मम लोकात्कदाचन ॥ <br>
इत्युक्त्वा स हरिस्तत्र नृपं पुण्यनिधिं तदा ॥ ६ ॥ <br>
तत्रैव पूर्णरूपेण संनि धत्ते स्म सर्वदा ॥ <br>
नृपः पुण्यनिधिर्विप्राः सेतुमाधवरूपिणम्॥ ७ ॥ <br>
विष्णुं प्रणम्य भक्त्या तु महापूजां विधाय च ॥ <br>
सेवित्वा रामनाथं च स्वमेव भवनं ययौ ॥ ८ ॥ <br>
यावज्जीवमसौ तत्र सेतौ न्यवसदुत्तमे ॥ <br>
मधुरायां निजं पुत्रं स्थापयामास पालकम् ॥ ९ ॥ <br>
तत्रैव निवसन्राजा देहांते मुक्तिमाप्तवान् ॥<br>
&nbsp;विंध्यावलिश्च तत्पत्नी तमेवानुममार सा ॥ <br>
पतिव्रता पतिप्राणा प्रययौ सापि सद्गतिम्॥3.1.50.११०॥। <br>
॥ श्रीसूत उवाच ॥ ॥ <br>
येत्र भक्तियुता नित्यं सेवंते सेतुमाधवम् ॥ ११ ॥ <br>
न तेषां पुनरावृत्तिः कैलासाज्जातु जायते ॥ <br>
सेतुमाधवसेवा ये न कुर्वंत्यत्र मानवाः ॥ ॥ १२ ॥ <br>
न तेषां रामनाथस्य सेवा फलवती भवेत् ॥ <br>
गृहीत्वा सैकतं सेतोर्गंगायां निक्षिपेद्यदि ॥ १३ ॥ <br>
विभज्य माधवपुरे वैकुंठे स वसेन्नरः ॥ <br>
गंगां जिगमिषुर्विप्राः सेतुमाधवसन्निधौ ॥ १४ ॥ <br>
संकल्प्य गंगां निर्गच्छेत्सा यात्रा सफला भवेत्॥ <br>
आनीय गंगासलिलं रामेशमभि षिच्य च ॥ १५ ॥ <br>
सेतौ निक्षिप्य तद्भारं ब्रह्म प्राप्नोत्यसंशयः ॥ <br>
इति वः कथितं विप्राः सेतुमाधववैभवम् ॥ १६ ॥ <br>
एतत्पठन्वा शृण्वन्वा वैकुंठे लभते गतिम् ॥ ११७ ॥ <br>
इति श्रीस्कांदे महापुराण एकाशीतिसाहस्र्यां संहितायां तृतीय ब्रह्मखण्डे सेतुमाहात्म्ये सेतुमाधवप्रशंसायां पुण्य निधिचरितकथनंनाम पंचाशत्तमोऽध्यायः ॥ ५० ॥ <br>
<br>
<br>
</span>
