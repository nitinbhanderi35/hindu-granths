<span style="font-size: 14pt; line-height: 200%">॥ ऋषय ऊचुः ॥ ॥ <br>
कथं सूत महाभाग रामेणाक्लिष्टकर्मणा ॥ <br>
सेतुर्बद्धो नदीनाथे ह्यगाधे वरुणालये ॥१॥ <br>
सेतौ च कति तीर्थानि गंधमादनपर्वते ॥ <br>
एतन्नः श्रद्दधानानां ब्रूहि पौराणिकोत्तम ॥ २ ॥ <br>
॥ श्रीसूत उवाच ॥ ॥ <br>
रामेण हि यथासेतुर्निबद्धो वरुणालये ॥ <br>
तदहं संप्रवक्ष्यामि युष्माकं मुनिपुंगवाः ॥ ३ ॥ <br>
आज्ञया हि पितू रामो न्यवसद्दंडकानने॥ <br>
सीतालक्ष्मणसंयुक्तः पंचवट्यां समाहितः॥ ४ ॥ <br>
तस्मिन्निव सतस्तस्य राघवस्य महात्मनः ॥ <br>
रावणेन हृता भार्या मारीचच्छद्मना द्विजाः ॥५ ॥ <br>
मार्गमाणो वने भार्यां रामो दशरथात्मजः॥ <br>
पंपातीरे जगा मासौ शोकमोहसमन्वितः ॥६॥ <br>
दृष्टवान्वानरं तत्र कंचिद्दशरथात्मजः ॥ <br>
वानरेणाथ पृष्टोऽयं को भवानिति राघवः ॥ ७ ॥ <br>
आदितः स्वस्य वृत्तांत्तं तस्मै प्रोवाच तत्त्वतः ॥ <br>
अथ राघवसंपृष्टो वानरः को भवानिति ॥ ८ ॥ <br>
सोपि विज्ञापयामास राघवाय महात्मने ॥ <br>
अहं सुग्रीवसचिवो हनूमा न्नाम वानरः ॥ ९ ॥ <br>
तेन च प्रेरितोऽभ्यागां युवाभ्यां सख्यमिच्छता ॥ <br>
आगच्छतं तद्भद्रं वां सुग्रीवांतिकमाशु वै ॥ 3.1.2.१० ॥ <br>
तथास्त्विति स रामो पि तेन साकं मुनीश्वराः ॥ <br>
सुग्रीवांतिकमागप्य सख्यं चक्रेऽग्निसाक्षिकम् ॥ ११ ॥ <br>
प्रतिजज्ञेऽथ रामोऽपि तस्मै वालिवधं प्रति ॥ <br>
सुग्रीवश्चापि वै देह्याः पुनरानयनं द्विजाः ॥ १२ ॥ <br>
इत्येवं समयं कृत्वा विश्वास्य च परस्परम् ॥ <br>
मुदा परमया युक्तौ नरेश्वरकपीश्वरौ ॥१३॥ <br>
आसाते ब्राह्मणश्रेष्ठा ऋष्यमूकगिरौ तथा ॥ <br>
सुग्रीवप्रत्ययार्थं च दुंदुभेः कायमाशु वै॥ १४ ॥ <br>
पादांगुष्ठेन चिक्षेप राघवो बहुयोजनम् ॥ <br>
सप्तताला विनिर्भिन्ना राघवेण महात्मना ॥ १५ ॥ <br>
ततः प्रीतमना वीरः सुग्रीवो राममब्रवीत् ॥ <br>
इंद्रादिदेवताभ्योऽपि नास्ति राघव मे भयम्॥ १६ ॥ <br>
भवान्मित्रं मया लब्धो यस्मादति पराक्रमः ॥ <br>
अहं लंकेश्वरं हत्वा भार्यामानयितास्मि ते ॥ १७ ॥ <br>
ततः सुग्रीवसहितो रामचंद्रो महाबलः ॥ <br>
सलक्ष्मणो ययौ तूर्णं किष्किंधां वालिपालिताम् ॥ १८ ॥ <br>
ततो जगर्ज सुग्रीवो वाल्यागमनकांक्षया ॥ <br>
अमृष्यमाणो वाली च गर्जितं स्वानुजस्य वै॥ ॥ १९ ॥ <br>
अंतःपुराद्विनिष्क्रम्य युयुधेऽवरजेन सः ॥ <br>
वालिमुष्टिप्रहारेण ताडितो भृशविह्वलः ॥ 3.1.2.२० ॥ <br>
सुग्रीवो निर्गतस्तूर्णं यत्र रामो महाबलः ॥ <br>
ततो रामो महाबाहुस्सुग्रीवस्य शिरोधरे ॥ २१ ॥ <br>
लतामाबध्य चिह्नं तु युद्धायाचोदयत्तदा ॥ <br>
गर्जितेन समाहूय सुग्रीवो वालिनं पुनः ॥ २२ ॥ <br>
रामप्रेरणया तेन बाहुयुद्धमथाकरोत् ॥<br>
ततो वालिनमाजघ्ने शरेणैकेन राघवः ॥ २३ ॥ <br>
हते वालिनि सुग्रीवः किष्किंधां प्रत्यपद्यत ॥ <br>
ततो वर्षास्वतीतासु सुग्रीवो वानराधिपः ॥ २४ ॥ <br>
सीतामानयितुं तूर्णं वानराणां महाचमूम् ॥ <br>
समादाय समागच्छदंतिकं नृपपुत्रयोः ॥ २५ ॥ <br>
प्रस्थापयामास कपीन्सीतान्वेषणकांक्षया ॥ <br>
विदितायां तु वैदेह्या लंकायां वायुसूनुना ॥ २६ ॥ <br>
दत्ते चूडामणौ चापि राघवो हर्षशोकवान्॥ <br>
सुग्रीवेणानुजेनापि वायुपुत्रेण धीमता ॥ २७ ॥ <br>
तथान्यैः कपिभिश्चैव जांबवन्नलमुख्यकैः ॥ <br>
अन्वीयमानो रामोऽसौ मुहूर्तेऽभिजिति द्विजाः ॥२८॥ <br>
विलंघ्य विविधा न्देशान्महेंद्रं पर्वतं ययौ ॥ <br>
चक्रतीर्थं ततो गत्वा निवासमकरोत्तदा ॥ २९ ॥ <br>
तत्रैव तु स धर्मात्मा समागच्छद्विभीषणः ॥ <br>
भ्राता वै राक्षसेंद्रस्य चतुर्भिः सचिवैः सह ॥ 3.1.2.३० ॥ <br>
प्रतिजग्राह रामस्तं स्वागतेन महात्मना ॥ <br>
सुग्रीवस्य तु शंकाऽभूत्प्रणिधिः स्यादयं त्विति ॥ ३१ ॥ <br>
राघवस्तस्य चेष्टाभिः सम्यक्स्वचरितैर्हितैः ॥ <br>
अदुष्टमेनं दृष्ट्वैव तत एनमपूजयत् ॥ ३२ ॥ <br>
सर्वराक्षसराज्ये तमभ्यषिंचद्विभीषणम् ॥ <br>
चक्रे च मंत्रिप्रवरं सदृशं रविसूनुना ॥ ३३ ॥ <br>
चक्रतीर्थं समासाद्य निवसद्रघुनंदनः ॥ <br>
चिंतयन्राघवः श्रीमान्सुग्रीवादीनभाषत ॥ ३४ ॥ <br>
मध्ये वानरमु ख्यानां प्राप्तकालमिदं वचः ॥ <br>
उपायः को नु भवतामेतत्सागरलंघने ॥ ३५ ॥ <br>
इयं च महती सेना सागरश्चापि दुस्तरः ॥ <br>
अंभोराशिरयं नीलश्चंचलोर्म्मिसमाकुलः ॥ ३६ ॥ <br>
उद्यन्मत्स्यो महानक्रशंखशुक्तिसमाकुलः ॥ <br>
क्वचिदौर्वानलाक्रांतः फेनवानतिभीषणः ॥ ॥ ३७ ॥<br>
प्रकृष्टपवनाकृष्टनीलमेघसमन्वितः ॥ <br>
प्रलयांभोधरारावः सारवाननिलोद्धतः ॥ ३८ ॥ <br>
कथं सागरमक्षोभ्यं तरामो वरुणा लयम् ॥ <br>
सैन्यैः परिवृताः सर्वे वानराणां महौजसाम् ॥ ३९ ॥ <br>
उपायैरधिगच्छामो यथा नदनदीपतिम् ॥ <br>
कथं तरामः सहसा ससैन्या वरुणालयम् ॥ 3.1.2.४० ॥<br>
शतयोजनमायातं मनसापि दुरासदम् ॥ <br>
अतो नु विघ्ना बहवः कथं प्राप्या च मैथिली ॥ ४१ ॥ <br>
कष्टात्कष्टतरं प्राप्ता वयमद्य निराश्रयाः ॥ <br>
महाजले महावाते समुद्रे हि निराश्रये ॥ ४२ ॥ <br>
उपायं कं विधास्यामस्तरणार्थं वनौकसाम् ॥ <br>
राज्याद्भ्रष्टो वनं प्राप्तो हृता सीता मृतः पिता ॥ ४३ ॥ <br>
इतोऽपि दुःसहं दुःखं यत्सागरविलंघनम् ॥ <br>
धिग्धिग्गर्जितमंभोधे धिगेतां वारिराशिताम् ॥ ४४ ॥ <br>
कथं तद्वचनं मिथ्या महर्षेः कुम्भजन्मनः ॥ <br>
हत्वा त्वं रावणं पापं पवित्रे गंधमादने ॥ <br>
पापोपशमनायाशु गच्छस्वेति यदीरितम् ॥४५॥ <br>
॥ श्रीसूत उवाच ॥ ॥ <br>
इति रामवचः श्रुत्वा सुग्रीवप्रमुखास्तदा ॥ ४६ ॥ <br>
ऊचुः प्रांजलयः संर्मे राघवं तं महाबलम् ॥ <br>
नौभिरेनं तरिष्यामः प्लवैश्च विविधैरिति ॥ ४७ ॥ <br>
मध्ये वानरकोटीनां तदोवाच विभीषणः ॥ <br>
समुद्रं राघवो राजा शरणं गन्तुमर्हति ॥ ४८ ॥ <br>
खनितः सागरैरेष समुद्रो वरुणालयः ॥ <br>
कर्तुमर्हति रामस्य तज्ज्ञातेः कार्यमंबुधिः ॥ ४९ ॥ <br>
विभीषणेनैवमुक्तो राक्षसेन विपश्चिता ॥ <br>
सांत्वयन्राघवः सर्वान्वानरानिदमब्रवीत् ॥ 3.1.2.५० ॥ <br>
शतयोजन विस्तारमशक्ताः सर्ववानराः ॥ <br>
तर्तुं प्लवोडुपैरेनं समुद्रमतिभीषणम् ॥ ५१ ॥ <br>
नावो न संति सेनाया बह्व्या वानरपुंगवाः ॥ <br>
वणिजामुपघातं च कथमस्मद्विधश्चरेत् ॥ ५२ ॥ <br>
विस्तीर्णं चैव नः सैन्यं हन्याच्छिद्रेषु वा परः ॥ <br>
प्लवोडुपप्रतारोऽतो नैवात्र मम रोचते ॥ ५३ ॥ <br>
विभीषेणोक्तमे वेदं मोदते मम वानराः ॥ <br>
अहं त्विमं जलनिधिमुपास्ये मार्गसिद्धये ॥ ५४ ॥ <br>
नो चेद्दर्शयिता मार्गं धक्ष्याम्येनमहं तदा ॥ <br>
महास्त्रैरप्रतिहतैरत्यग्निपवनोज्ज्वलैः ॥ ५५ ॥ <br>
इत्युक्त्वा सहसौमित्रिरुपस्पृश्याथ राघवः ॥ <br>
प्रतिशिश्ये जलनिधिं विधिवत्कुशसंस्तरे ॥ ५६ ॥ <br>
तदा रामः कुशा स्तीर्णे तीरे नदनदीपतेः ॥ <br>
संविवेश महाबाहुर्वेद्यामिव हुताशनः ॥ ५७ ॥ <br>
शेषभोगनिभं बाहुमुपधाय रघूद्वहः ॥ <br>
दक्षिणो दक्षिणं बाहुमुपास्ते मकरालयम् ॥ ५८ ॥ <br>
तस्य रामस्य सुप्तस्य कुशास्तीर्णे महीतले ॥ <br>
नियमादप्रमत्तस्य निशास्तिस्रोऽतिचक्रमुः ॥ ५९ ॥ <br>
स त्रिरात्रोषितस्तत्र नयज्ञो धर्मतत्परः ॥ <br>
उपास्तेस्म तदा रामः सागरं मार्गसिद्धये ॥ 3.1.2.६० ॥ <br>
न च दर्शयते मन्दस्तदा रामस्य सागरः ॥ <br>
प्रयतेनापि रामेण यथार्हमपि पूजितः ॥ ६१ ॥ <br>
तथापि सागरो रामं न दर्शयति चात्मनः ॥ <br>
समुद्राय ततः क्रुद्धो रामो रक्तांतलोचनः ॥ ६२ ॥ <br>
समीपवर्तिनं चेदं लक्ष्मणं प्रत्यभाषत ॥ <br>
अद्य मद्बाणनिर्भिन्नैर्मकरैर्वरुणालयम् ॥ ६३ ॥ <br>
निरुद्धतोयं सौमित्रे करिष्यामि क्षणादहम् ॥ <br>
सशंखशुक्ताजालं हि समीनमकरं शनैः ॥ ६४ ॥ <br>
अद्य बाणैरमोघास्त्रैर्वारिधिं परिशोषये ॥ <br>
क्षमया हि समायुक्तं मामयं मकरालयः ॥ ६९ ॥ <br>
असमर्थं विजानाति धिक्क्षमामीदृशे जने ॥ <br>
न दर्शयति साम्ना मे सागरो रूपमात्मनः ॥ ६६ ॥ <br>
चापमानय सौमित्रे शरांश्चाशीविषोपमान्॥ <br>
सागरं शोषयिष्यामि पद्भ्यां यांतु प्लवंगमाः ॥ ६७ ॥ <br>
एनं लंघितमर्यादं सहस्रोर्मिसमाकुलम् ॥ <br>
निर्मर्यादं करिष्यामि सायकैर्वरुणालयम् ॥ ६८ ॥ <br>
महार्णवं शोषयिष्ये महादानवसंकुलम् ॥ <br>
महामकरनक्राढ्यं महावीचिसमाकुलम् ॥ ६९ ॥ <br>
एवमुक्त्वा धनुष्पाणिः क्रोधपर्याकुलेक्षणः ॥ <br>
रामो बभूव दुर्धर्षस्त्रिपुरघ्नो यथा शिवः ॥ 3.1.2.७० ॥ <br>
आकृष्य चापं कोपेन कम्पयित्वा शरैर्जगत् ॥ <br>
मुमोच विशिखानुग्रांस्त्रिपुरेषु यथा भवः ॥ ७१ ॥ <br>
दीप्ता बाणाश्च ये घोरा भासयन्तो दिशो दश ॥ <br>
प्राविशन्वारिधेस्तोयं दृप्तदानवसंकुलम् ॥७२॥ <br>
समुद्रस्तु ततो भीतो वेपमानः कृतांजलिः ॥ <br>
अनन्यशरणो विप्राः पाता लात्स्वयमुत्थितः॥७३॥ <br>
शरणं राघवं भेजे कैवल्यपदकारणम् ॥ <br>
तुष्टाव राघवं विप्रा भूत्वा शब्दैर्मनोरमैः ॥ ७४ ॥ <br>
॥ समुद्र उवाच॥ ॥ <br>
नमामि ते राघव पादपंकजं सीतापते सौख्यद पादसेवनात् ॥<br>
नमामि ते गौतमदारमोक्षजं श्रीपादरेणुं सुरवृन्दसेव्यम्॥७६॥ <br>
सुन्दप्रियादेहविदारिणे नमो नमोस्तु ते कौशिकयागरक्षिणे ॥ <br>
नमो महादेवशरासभेदिने नमो नमो राक्षससंघनाशिने ॥ ७६ ॥ <br>
रामराम नमस्यामि भक्तानामिष्टदायिनम् ॥ <br>
अवतीर्णो रघुकुले देवकार्यचिकीर्षया ॥ ७७ ॥ <br>
नारायणमनाद्यंतं मोक्षदं शिवमच्युतम् ॥ <br>
रामराम महाबाहो रक्ष मां शरणागतम् ॥ ७८ ॥ <br>
कोपं संहर राजेंद्र क्षमस्व करुणालय ॥ <br>
भूमिर्वातो वियच्चापो ज्योतींषि च रघूद्वह ॥ ७९ ॥ <br>
यत्स्वभावानि सृष्टानि ब्रह्मणा परमेष्ठिना ॥ <br>
वर्तंते तत्स्वभा वानि स्वभावो मे ह्यगाधता ॥ 3.1.2.८० ॥ <br>
विकारस्तु भवेद्गाध एतत्सत्यं वदाम्यहम् ॥ <br>
लोभात्कामाद्भयाद्वापि रागाद्वापि रघूद्वह ॥ ८१ ॥ <br>
न वंशजं गुणं हातुमुत्सहेयं कथंचन ॥ <br>
तत्करिष्ये च साहाय्यं सेनायास्तरणे तव ॥ ८२ ॥ <br>
इत्युक्तवन्तं जलधिं रामोऽवादीन्नदीपतिम् ॥ <br>
ससैन्योऽहं गमि ष्यामि लंकां रावणपालिताम् ॥ ८३ ॥ <br>
तच्छोषमुपयाहि त्वं तरणार्थं ममाधुना ॥ <br>
इत्युक्तस्तं पुनः प्राह राघवं वरुणालयः ॥ ८४ ॥ <br>
शृणुष्वाव हितो राम श्रुत्वा कर्तव्यमाचर ॥ <br>
यद्याज्ञया ते शुष्यामि ससैन्यस्य यियासतः ॥८५॥ <br>
अन्येऽप्याज्ञापयिष्यंति मामेवं धनुषो बलात् ॥<br>
उपायमन्यं वक्ष्यामि तरणार्थं बलस्य ते ॥ ८१६ ॥ <br>
अस्ति ह्यत्र नलोनाम वानरः शिल्पिसंमतः ॥ <br>
त्वष्टुः काकुत्स्थ तनयो बलवान्विश्वकर्मणः ॥ ८७ ॥ <br>
स यत्काष्ठं तृणं वापि शिलां वा क्षेप्स्यते मयि ॥ <br>
सर्वं तद्धारयिष्यामि स ते सेतुर्भविष्यति ॥ ८८ ॥ <br>
सेतुना तेन गच्छ त्वं लंकां रावणपालि ताम् ॥ <br>
उक्त्वेत्यंतर्हिते तस्मिन्रामो नलमुवाच ह ॥ ८९ ॥ <br>
कुरु सेतुं समुद्रे त्वं शक्तो ह्यसि महामते ॥ <br>
तदाऽब्रवीन्नलो वाक्यं रामं धर्मभृतां वरम् ॥ 3.1.2.९० ॥<br>
अहं सेतुं विधास्यामि ह्यगाधे वरुणालये ॥ <br>
पित्रा दत्तवरश्चाहं सामर्थ्ये चापि तत्समः ॥ ९१ ॥ <br>
मातुर्मम वरो दत्तो मन्दरे विश्वक र्मणा ॥ <br>
शिल्पकर्मणि मत्तुल्यो भविता ते सुतस्त्विति ॥ ९२ ॥ <br>
पुत्रोऽहमौरसस्तस्य तुल्यो वै विश्वकर्मणा ॥ <br>
अद्यैव कामं बध्नंतु सेतुं वानरपुं गवाः ॥ ९३ ॥ <br>
ततो रामनिसृष्टास्ते वानरा बलवत्तराः ॥ <br>
पर्वतान्गिरिशृंगाणि लतातृणमहीरुहान् ॥ ९४ ॥ <br>
समाजह्रुर्महाकाया गरुडानिलरंहसः ॥ <br>
नलश्चक्रे महासेर्तुमध्ये नदनदीपतेः ॥ ९५ ॥ <br>
दशयोजनविस्तीर्णं शतयोजनमायतम् ॥ <br>
जानकीरमणो रामः सेतुमेवमकारयत् ॥ ९६ ॥। <br>
नलेन वानरेन्द्रेण विश्वकर्मसुतेन वै ॥ <br>
तमेवं सेतुमासाद्य रामचन्द्रेण कारितम् ॥ ९७ ॥ <br>
सर्वे पातकिनो मर्त्या मुच्यन्ते सर्वपातकैः ॥ <br>
व्रतदान तपोहोमैर्न तथा तुष्यते शिवः ॥ ९८ ॥ <br>
सेतुमज्जनमात्रेण यथा तुष्यति शंकरः ॥ <br>
न तुल्यं विद्यते तेजोयथा सौरेण तेजसा ॥ ९९ ॥ <br>
सेतुस्नानेन च तथा न तुल्यं विद्यते क्वचित् ॥ <br>
तत्सेतुमूलं लंकायां यत्ररामो यियासया ॥ 3.1.2.१०० ॥ <br>
वानरैः सेतुमारेभे पुण्यं पाप प्रणाशनम् ॥ <br>
तद्दर्भशयनं नाम्ना पश्चाल्लोकेषु विश्रुतम् ॥ १०१॥ <br>
एवमुक्तं मया विप्राः समुद्रे सेतुबंधनम् ॥ <br>
अत्र तीर्थान्यनेकानि संति पुण्यान्यनेकशः ॥ १०२ ॥<br>
न संख्यां नामधेयं वा शेषो गणयितुं क्षमः ॥ <br>
किं त्वहं प्रब्रवीम्यद्य तत्र तीर्थानि कानिचित् ॥ १०३ ॥ <br>
चतुर्विंशति तीर्थानि संति सेतौ प्रधानतः॥ <br>
प्रथमं चकतीर्थं स्याद्वेतालवरदं ततः ॥ १०४ ॥ <br>
ततः पापविनाशार्थं तीर्थं लोकेषु विश्रुतम् ॥ <br>
ततः सीतासरः पुण्यं ततो मंगलतीर्थकम्॥ ॥ १०५ ॥ <br>
ततः सकलपापघ्नी नाम्ना चामृतवापिका ॥ <br>
ब्रह्मकुण्डं ततस्तीर्थं ततः कुंडं हनूमतः ॥ १०६ ॥ <br>
आगस्त्यं हि ततस्तीर्थं रामतीर्थ मतः परम् ॥ <br>
ततो लक्ष्मणतीर्थं स्याज्जटातीर्थमतः परम् ॥ १०७ ॥ <br>
ततो लक्ष्म्याः परं तीर्थमग्नितीर्थमतः परम् ॥ <br>
चक्रतीर्थं ततः पुण्यं शिवतीर्थमतः परम् ॥ १०८ ॥ <br>
ततः शंखाभिधं तीर्थं ततो यामुनतीर्थकम् ॥ <br>
गंगातीर्थं ततः पश्चाद्गयातीर्थमनन्तरम् ॥ १०९ ॥ <br>
ततः स्यात्कोटितीर्थाख्यं साध्यानाममृतं ततः ॥ <br>
मानसाख्यं ततस्तीर्थं धनुष्कोटिस्ततः परम् ॥ 3.1.2.११० ॥ <br>
प्रधानतीर्थान्येतानि महापापहराणि च ॥ <br>
कथितानि द्विजश्रेष्ठास्सेतुमध्यगतानि वै ॥ १११ ॥ <br>
यथा सेतुश्च बद्धोऽभूद्रामेण जलधौ महान् ॥ <br>
कथितं तच्च विप्रेन्द्राः पुण्यं पापहारं तथा ॥ ११२ ॥ <br>
यच्छ्रुत्वा च पठित्वा च मुच्यते मानवो भुवि ॥ ११३ ॥ <br>
अध्यायमेनं पठते मनुष्यः शृणोति वा भक्तियुतो द्विजेंद्राः ॥ <br>
सो नंतमाप्नोति जयं परत्र पुनर्भवक्लेशमसौ न गच्छेत् ॥ ११४ ॥<br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये सेतुनिर्माणादिवर्णनंनाम द्वितीयोऽध्यायः ॥ २ ॥ ॥ <br>
<br>
<br>
</span>
