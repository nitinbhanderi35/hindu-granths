<span style="font-size: 14pt; line-height: 200%"> ।। श्रीसूत उवाच ।। ।। <br>
पापनाशे नरः स्नात्वा सर्वपापनिबर्हणे ।। <br>
ततः सीतासरो गच्छेत्स्नातुं नियमपूर्वकम् ।। १ ।। <br>
यानि कानि च पुण्यानि ब्रह्मांडांतर्गतानि वै ।। <br>
तानि गंगादितीर्थानि स्वपापपरिशुद्धये ।। २ ।। <br>
सीतासरसि वर्तंते महापातकनाशने ।। <br>
क्षेत्राण्यपि महार्हाणि काश्यादीनि दिवानिशम् ।। ३ ।। <br>
सीतासरोत्र सेवंते स्वस्वकल्मषशांतये ।। <br>
तस्याः सरसि संगीतगुणेनाकृष्य बालिशः ।। ४ ।। <br>
पंचाननोऽपि वसते पंचपातकनाशनः ।। <br>
तदेतत्तीर्थमागत्य स्नात्वा वै श्रद्धया सह ।। <br>
पुरंदरः पुरा विप्रा मुमुचे ब्रह्महत्यया ।। ५ ।। <br>
।। ऋषय ऊचुः ।। ।। <br>
ब्रह्महत्या कथमभूद्वासवस्य पुरा मुने ।। <br>
सीतासरसि स्नानात्कथं मुक्तोऽभवत्तया ।। ६।। <br>
।। श्रीसूत उवाच ।। ।। <br>
कपालाभरणोनाम राक्षसोऽभूत्पुरा द्विजाः ।। ।। ७ ।। <br>
अवध्यः सर्वदेवानां सोऽभवद्ब्रह्मणो वरात् ।। <br>
शवभक्षणनामा तु तस्यासीन्मंत्रिसत्तमः ।। ८ ।। <br>
अक्षौहिणीशतं तस्य हयेभरथसंकुलम् ।। <br>
अस्ति तस्य पुरं चापि वैजयंतमिति श्रुतम् ।। ९ ।। <br>
वसत्यस्मिन्पुरे सोऽयं कपालाभरणो बली ।। <br>
शवभक्षं समाहूय बभाषे मंत्रिणं द्विजाः ।। ।। 3.1.11.१० ।। <br>
शवभक्ष महावीर्य मंत्रशास्त्रेषु कोविद ।। <br>
वयं देवपुरीं गत्वा विनिर्जित्य सुरान्रणे ।। ११ ।। <br>
शक्रस्य भवने रम्ये स्थास्यामस्सैनिकैः सह ।। <br>
रमावो नंदने तस्य रंभाद्यप्सरसां गणैः ।। १२ ।। <br>
कपालाभरणस्येदं निशम्य वचनं तदा ।। <br>
शवभक्षोऽब्रवीद्विप्रा वचस्तत्र तथास्त्विति ।। ।। १३ ।। <br>
ततः कपालाभरणः पुत्रं दुर्मेधसं बली ।। <br>
प्रतिष्ठाप्य पुरे शूरं सेनया परिवारितः ।। १४ ।। <br>
युयुत्सुरमरैः साकं प्रययावमरावतीम् ।। <br>
गजाश्वरथपादातैरुद्धतै रेणुसंचयैः ।। १५ ।।<br>
शोषयञ्जलधीन्सिंधूंश्चूर्णयन्पर्वतानपि ।। <br>
निःसाणध्वनिना विप्रा नादयन्रोदसी तथा ।। १६ ।। <br>
अश्वानां हेषितरवैर्गजानामपि बृंहितैः ।। <br>
रथनेमिस्वनैरुग्रैः सिंहनादैः पदातिनाम् ।। १७ ।। <br>
श्रोत्राणि दिग्गजानां च वितन्वन्बधिराणि सः ।। <br>
अगमद्देवनगरीं युयुत्सुरमरैः सह ।। १८ ।। <br>
तत इन्द्रादयो देवाः सेनाकलकलध्वनिम् ।। <br>
श्रुत्वाभिनिर्य्ययुः पुर्या युद्धाभिमनसो द्विजाः ।। १९ ।। <br>
ततो युद्धं समभवद्देवानां राक्षसैः सह ।। <br>
अदृष्टपूर्वं जगति तथैवाश्रुतपूर्वकम् ।। 3.1.11.२० ।। <br>
तत इन्द्रादयो देवा राक्षसाञ्जघ्नुराहवे ।। <br>
राक्षसाश्च सुराञ्जघ्नुः समरे विजिगीषवः ।। २१ ।। <br>
द्वन्द्वयुद्धं च समभूदन्योन्यं सुररक्षसाम् ।। <br>
कपालाभरणेनाजौ युयुधे बलवृत्रहा ।। २२ ।। <br>
यमेन शवभक्षश्च वरुणेन च कौशिकः ।। <br>
कुबेरो रुधिराक्षेण युयुधे ब्राह्मणोत्तमाः ।। २३ ।। <br>
मांसप्रियो मद्यसेवी क्रूरदृष्टिर्भयावहः ।। <br>
चत्वार एते विक्रांताः कपालाभरणानुजाः ।। २४ ।। <br>
अश्विभ्यामग्निवायुभ्यां युद्धे युयुधिरे मिथः ।। <br>
ततो यमो महावीर्यः कालदण्डेन वेगवान् ।। २५ ।। <br>
शवभक्षं निहत्याजावनयद्यमसादनम्।। <br>
तस्य चाक्षौहिणीस्त्रिंशन्निजघ्ने समरे यमः ।। २६ ।। <br>
वरुणः कौशिकस्याजौ प्रासेन प्राहरच्छिरः ।। <br>
कुबेरो रुधिराक्षस्य कुन्तेनाभ्यहरच्छिरः ।। २७ ।। <br>
अश्विभ्यामग्निवायुभ्यां कपालाभरणानुजाः ।। <br>
निहताः समरे विप्राः प्रययुर्यमसादनम् ।। २८ ।। <br>
अक्षौहिणीशतं चापि देवेन्द्रेण मृधे द्विजाः ।। <br>
यामार्द्धेन हतं युद्धे प्रययौ यमसादनम् ।। २९ ।। <br>
ततः कपालाभरणः प्रेक्ष्य सेनां निजां हताम् ।। <br>
चापमादाय निशिताञ्छरांश्चापि महाजवान् ।। 3.1.11.३० ।। <br>
अभ्ययात्समरे शक्रं तिष्ठतिष्ठेति चाब्रवीत् ।। <br>
ततः शक्रस्य शिरसि व्यधमच्छरपंचकैः ।। ३१ ।। <br>
तानप्राप्तान्प्रचिच्छेद शरैर्युद्धे स वृत्रहा ।। <br>
ततः शूलं समादाय कपालाभरणो मृधे ।। ३२ ।। <br>
देवेंद्राय प्रचिक्षेप तं शक्त्या निजघान सः ।। <br>
ततः कपालाभरणः शतहस्तायतां गदाम्।। ३३ ।। <br>
आयसीं पंचसाहस्रतुलाभारेणनिर्मिताम् ।। <br>
आददे समरे शक्रं वक्षोदेशे जघान च ।।३४।। <br>
ततः स मूर्च्छितः शक्रो रथोपस्थ उपाविशत् ।। <br>
मृतसंजीविनीं विद्यां जपित्वाथ बृहस्पतिः ।। ३५ ।। <br>
पुलोमजापतिं युद्धे समजीवयदद्भुतम् ।। <br>
ऐरावतं तदारुह्य कपालाभरणांतिकम्।। ३६ ।। <br>
आजगाम शचीभर्ता प्रहर्तुं कुलिशेन तम् ।। <br>
एकप्रहारेण तदा महेंद्रः पाकशासनः ।। ३७ ।। <br>
कपालाभरणं युद्धे वज्रेण सरथाश्वकम् ।। <br>
सचापं सध्वजं चैव सतूणीरं सवर्मकम् ।।३८।। <br>
चूर्णयामास कुपितस्तिलशः कणशस्तथा ।। <br>
हते तस्मिन्महावीरे कपालाभरणे रणे।।३९।।<br>
सुखं सर्वस्य लोकस्य बभूव चिरदुःखिनः ।। <br>
राक्षसस्य वधोत्पन्ना ब्रह्महत्या पुरंदरम् ।। <br>
अन्वधावत्तदा भीमा नादयंती दिशो दश ।।3.1.11.४०।। <br>
।। ऋषय ऊचुः ।। ।। <br>
न विप्रो राक्षसः सूत कपालाभरणो मुने ।। <br>
तत्कथं ब्रह्महत्येंद्रं तद्वधात्समुपाद्रवत् ।। ४१ ।। <br>
।। श्रीसूत उवाच ।। ।। <br>
वक्ष्यामि परमं गुह्यं मुनींद्राः परमाद्भुतम् ।।४२।। <br>
शृणुत श्रद्धया यूयं समाधाय स्वमानसम् ।। <br>
पुरा विंध्यप्रदेशेषु त्रिवक्रो नाम राक्षसः ।। ४३ ।। <br>
तस्य भार्या गुणोपेता सौंदर्यगुणशालिनी ।। <br>
सुशीला नाम सुश्रोणी सर्वलक्षणलक्षिता ।। ४४ ।। <br>
सा कदाचिन्मनोज्ञांगी सुवेषा चारुहासिनी ।। <br>
विंध्यपादवनोद्देशे विचचार विलासिनी ।। ४५ ।। <br>
तस्मिन्वने शुचिर्नाम वर्ततेस्म महामुनिः ।। <br>
तपसमाधिसंयुक्तो वेदाध्ययनतत्परः ।। ४६ ।। <br>
तस्याश्रमसमीपं तु सा ययौ वरवर्णिनी ।। <br>
तां दृष्ट्वा स मुनिर्धैर्यं मुमोचानंगपीडितः।। <br>
तामासाद्य वरारोहां बभाषे मुनिसत्तमः ।। ४७।। <br>
।। शुचिरुवाच ।। ।। <br>
ललने स्वागतं तेऽस्तु कस्य भार्या शुचिस्मिते ।। ४८ ।। <br>
किमागमनकृत्यं ते वनेऽस्मिन्नतिभीषणे ।। <br>
श्रांतासि त्वं वरारोहे वसास्मिन्नुटजे मम ।। ४९ ।। <br>
तथोक्ता सा तु सुश्रोणी तं मुनिं प्रत्यभाषत ।। <br>
त्रिवक्ररक्षोभार्याहं सुशीला नामतो मुने ।।3.1.11.५।।। <br>
पुष्पावचयकामेन वनमेतत्समागता ।। <br>
अपुत्राहं मुने भर्त्रा प्रेरिता पुत्रमिच्छता ।। ५१ ।। <br>
शुचिं मुनिं समाराध्य तस्मात्पुत्रमवाप्नुहि ।। <br>
इति प्रतिसमादिष्टा पतिना त्वां समागता ।।५२।। <br>
पुत्रमुत्पादय त्वं मे कृपां कुरु मुने मयि ।। <br>
एवमुक्तः स तु शुचिः सुशीलां तामभाषत ।। ५३ ।।<br>
।। शुचिरुवाच ।।।। <br>
त्वां दृष्ट्वा मम च प्रीतिः सुशीले विद्यतेऽधुना।। <br>
मनोरथमहांभोधिं त्वमापूरय मामकम् ।। ५४ ।। <br>
इत्युक्त्वा स मुनिस्तत्र तया रेमे दिनत्रयम् ।। <br>
तामुवाच मुनिः प्रीतः सुशालां सुन्दराकृतिम् ।। ।। ५५ ।। <br>
तवोदरे महावीर्यः कपालाभरणाभिधः ।। <br>
भविष्यति चिरं राज्यं पालयिष्यति मेदिनीम् ।। ५६ ।। <br>
सहस्रं वत्सरान्वत्सस्तपसा प्रीणयन्विधिम् ।। <br>
पुरंदरं विनान्येभ्यो देवेभ्यो नास्य वध्यता।।५७।। <br>
ईदृशस्ते सुतो भूयादिंद्रतुल्यपराक्रमः ।। <br>
इत्युक्त्वा स मुनिर्नारीं काशीं शिवपुरीं ययौ ।।५८।। <br>
सुशीला सापि सुषुवे कपालाभरणं सुतम् ।। <br>
तं जघान मृधे शक्रो वज्रेण मुनिपुंगवाः ।।५९।। <br>
शुचेर्बीजसमुद्भूतं तमिंद्रो न्यवधीद्यतः ।। <br>
ततः पुरंदरः शक्रो जगृहे ब्रह्महत्यया ।।3.1.11.६०।। <br>
धावति स्म तदा शक्रः सर्वांल्लोकान्भयाकुलः।। <br>
धावंतमनुधावंती ब्रह्महत्या तमन्वगात्।।६१।। <br>
अनुद्रुतो हि विप्रेंद्राः शक्रोऽयं ब्रह्महत्यया ।। <br>
पितामहसदः प्राप संतप्तहृदयो भृशम् ।।६२।। <br>
न्यवेदयद्ब्रह्महत्यां ब्रह्मणे स पुरंदरः ।। <br>
भगवँल्लोकनाथेयं ब्रह्महत्याति भीषणा।।६३।।<br>
बाधते मां प्रजानाथ तस्या नाशं ब्रवीहि मे ।। <br>
पुरंदरेणैवमुक्तो ब्रह्मा प्राह दिवस्पतिम्।।६४।। <br>
ब्रह्मोवाच ।। <br>
सीताकुण्डं प्रयाहींद्र गंधमादनपर्वते।। <br>
सीताकुण्डस्य तीरे त्वं इष्ट्वा यागैः सदाशिवम्।। ६५ ।। <br>
तस्मिन्सरसि च स्नायाः सर्वपापहरे शुभे ।। <br>
ततः पूतो भवेश्शक्र बह्महत्याविमोचितः।।६६।। <br>
देवलोकं पुनर्यायाः सर्वदुःखविवर्जितः ।। <br>
सर्वपापहरं पुण्यं सीताकुण्डं विमुक्तिदम् ।।६७।। <br>
महापातकसंघानां नाशकं परमामृतम् ।। <br>
सर्वदुःखप्रशमनं सर्वदारिद्र्यनाशनम् ।। ६९ ।। <br>
धनधान्यप्रदं शुद्धं वैकुण्ठादिपदप्रदम्।। <br>
तस्मात्तत्र कुरुष्वेष्टिं सीतासरसि वृत्रहन् ।। ६९ ।। <br>
इत्युक्तः सुरराजोऽसौ प्रययौ गंधमादनम् ।। <br>
प्राप्य सीतासरो विप्राः स्नात्वेष्ट्वा च तदंतिके ।। 3.1.11.७० ।। <br>
प्रययौ स्वपुरीं भूयो ब्रह्महत्याविमोचितः ।। <br>
एवं प्रभावं तत्तीर्थं सीतायाः कुण्डमुत्तमम् ।। ७१ ।। <br>
राघवप्रत्ययार्थं हि प्रविश्य हुतवाहनम् ।। <br>
संनिधौ सर्वदेवानां मैथिली जनकात्मजा ।। ७२ ।। <br>
विनिर्गता पुनर्वह्नेः स्थिता सर्वांगशोभना ।। <br>
निर्ममे लोकरक्षार्थं स्वनाम्ना तीर्थमुत्तमम् ।। ७३ ।। <br>
तत्र सस्नौ स्वयं सीता तेन सीतासरः स्मृतम् ।। <br>
तत्र यो मानवः स्नाति सर्वान्कामाँल्लभेत सः ।। ७४ ।। <br>
तस्मिन्नुपस्पृश्य नरो द्विजेंद्रा दत्त्वा च दानानि पृथग्विधानि ।। <br>
कृत्वा च यज्ञान्बहुदक्षिणाभिर्लोकं प्रयायात्परमेश्वरस्य ।। ७५ ।। <br>
युष्माकमेवं प्रथितं मुनींद्राः सीतासरो वैभवमेतदुक्तम् ।। <br>
शृण्वन्पठन्वै तदिहैव भोगान्भुक्त्वा परत्रापि सुखं लभेत ।। ७६।। <br>
इति श्रीस्कांदे महापुराण एकाशीतिसाहस्र्यां संहितायां तृतीयेब्रह्मखण्डे सेतुमाहात्म्ये सीतासरःप्रशंसायामिंद्रब्रह्महत्याविमोक्षणनामैकादशोऽध्यायः ।। ११ ।। <br>
<br>
</span>
