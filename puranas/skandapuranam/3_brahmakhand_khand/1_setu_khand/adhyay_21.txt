<span style="font-size: 14pt; line-height: 200%">॥ श्रीसूत उवाच ॥ ॥ <br>
जटा तीर्थाभिधे तीर्थे सर्वपातकनाशने ॥ <br>
स्नानं कृत्वा विशुद्धात्मा लक्ष्मीतीर्थं ततो व्रजेत् ॥ १ ॥ <br>
यंयं कामं समुद्दिश्य लक्ष्मीतीर्थे द्विजोत्तमाः ॥ <br>
स्नानं समाचरेन्मर्त्यस्तंतं कामं समश्नुते ॥ २ ॥ <br>
महादारिद्र्यशमनं महाधान्यसमृद्धिदम् ॥ <br>
महादुःखप्रशमनं महासंपद्विवर्धनम् ॥ ३ ॥ <br>
अत्र स्नात्वा धर्मपुत्रो महदैश्वर्यमाप्तवान् ॥ <br>
इन्द्रप्रस्थे वसन्पूर्वं श्रीकृष्णेन प्रचोदितः ॥ ४ ॥ <br>
॥ ऋषय ऊचुः ॥ ॥ <br>
यथैश्वर्यं धर्मपुत्रो लक्ष्मीतीर्थे निमज्जनात् ॥ <br>
आप्तवान्कृष्णवचनात्तन्नो ब्रूहि महामुने ॥ ५ ॥ <br>
॥ श्रीसूत उवाच ॥ ॥ <br>
इन्द्रप्रस्थे पुरा विप्रा धृतराष्ट्रेण चोदिताः ॥ <br>
न्यवसन्पांडवाः पंच महाबलपराक्रमाः ॥ ६ ॥ <br>
इन्द्रप्रस्थं ययौ कृष्णः कदाचित्तान्निरीक्षितुम् ॥ <br>
तमागतमेभिप्रेक्ष्य पांडवास्ते समुत्सुकाः ॥ ७ ॥ <br>
स्वगृहं प्रापयामासुर्मुदा परमया युताः ॥ <br>
कञ्चित्कालमसौ कृष्णस्तत्रावात्सीत्पुरोत्तमे ॥ ८ ॥ <br>
कदाचित्कृष्णमाहूय पूजयित्वा युधिष्ठिरः ॥ <br>
पप्रच्छ पुंडरीकाक्षं वासुदेवं जगत्पतिम् ॥ ९ ॥ <br>
॥ युधिष्ठिर उवाच ॥ ॥ <br>
कृष्णकृष्ण महाप्राज्ञ येन धर्मेण मानवाः ॥ <br>
लभंते महदैश्वर्यं तन्नो ब्रूहि महामते ॥ <br>
इत्युक्तो धर्मपुत्रेण कृष्णः प्राह युधिष्ठिरम् ॥ 3.1.21.१० ॥ <br>
॥ श्रीकृष्ण उवाच ॥ ॥ <br>
धर्मपुत्र महाभाग गन्धमादनपर्वते ॥ ११ ॥ <br>
लक्ष्मी तीर्थमिति ख्यातमस्त्यैश्वर्यैककारणम् ॥ <br>
तत्र स्नानं कुरुष्व त्वमैश्वर्यं ते भविष्यति ॥ १२ ॥ <br>
तत्र स्नानेन वर्धंते धनधान्यसमृद्धयः ॥ <br>
सर्वे सपत्ना नश्यंति क्षात्रमेषां विवर्द्धते ॥ १३ ॥ <br>
तीर्थे सस्नुः पुरा देवा लक्ष्मीनामनि पुण्यदे ॥ <br>
अलभन्त्सर्वमैश्वर्यं तेन पुण्येन धर्मज ॥ १४ ॥ <br>
असुरांश्च महावीर्यान्समरे जघ्नुरंजसा ॥ <br>
मही लक्ष्मीश्च धर्मश्च तत्तीर्थस्नायिनां नृणाम् ॥ १५ ॥ <br>
भविष्यत्यचिरादेव संशयं मा कृथा इह ॥ <br>
तपोभिः क्रतुभिर्दानैराशीर्वादैश्च पांडव ॥ १६ ॥ <br>
ऐश्वर्यं प्राप्यते यद्वल्लक्ष्मीतीर्थनिमज्जनात् ॥ <br>
सर्वपापानि नश्यंति विप्रा यांति लयं सदा ॥ ॥ १७ ॥ <br>
व्याधयश्च विनश्यंति लक्ष्मीतीर्थनिषेवणात् ॥ <br>
श्रेयः सुविपुलं लोके लभ्यते नात्र संशयः ॥ १८ ॥ <br>
स्नानमात्रेण वै लक्ष्म्यास्तीर्थेऽस्मि न्धर्मनंदन ॥ <br>
रंभामप्सरसां श्रेष्ठां लब्धवानवधो नृपः ॥ १९ ॥ <br>
स्नात्वात्र तीर्थे पुण्ये तु कुबेरो नरवाहनः ॥ <br>
स महापद्ममुख्यानां निधीनां नायकोऽ भवत् ॥3.1.21.२॥। <br>
तस्मात्त्वमपि राजेंद्र लक्ष्मीतीर्थे शुभप्रदे ॥ <br>
स्नात्वा वृकोदरमुखैरनुजैरपि संवृतः ॥२१॥ <br>
लप्स्यसे महतीं लक्ष्मीं जेष्यसे च रिपूनपि॥ <br>
संदेहो नात्र कर्तव्यः पैतृष्वसेय धर्मज ॥२२॥ <br>
इत्युक्तो धर्मपुत्रोऽयं कृष्णेनाद्भुतदर्शनः ॥ <br>
सानुजः प्रययौ शीघ्रं गन्धमादनपर्वतम् ॥२३॥ <br>
लक्ष्मी तीर्थं ततो गत्वा महदैश्वर्यकारणम् ॥ <br>
सस्नौ युधिष्ठिरस्तत्र सानुजो नियमान्वितः॥२४॥<br>
लक्ष्मतीर्थस्य तोये स सर्वपातकनाशने ॥ <br>
सानुजो मासमेकं तु सस्नौ नियमपूर्वकम् ॥२५॥ <br>
गोभूतिलहिरण्यादीन्ब्राह्मणेभ्यो ददौ बहून् ॥ <br>
सानुजो धर्मपुत्रोऽसाविंद्रप्रस्थं ययौ ततः ॥ २६ ॥ <br>
राजसूयक्रतुं कर्तुं तत एच्छद्युधिष्ठिरः ॥ <br>
कृष्णं समाह्वयामास यियक्षुर्धर्मनंदनं ॥ २७ ॥ <br>
कृष्णो धर्मजदूतेन समाहूतः ससंभ्रमः ॥ <br>
चतुर्भिरश्वैः संयुक्तं रथमा रुह्य वेगिनम् ॥ २८ ॥ <br>
सत्यभामासहचर इंद्रप्रस्थं समाययौ ॥ <br>
तमागतं समालोक्य प्रमोदाद्धर्मनंदनः ॥ २९ ॥ <br>
न्यवेदयत्स कृष्णाय राजसूयोद्यमं तदा ॥ <br>
अन्वमन्यत कृष्णोपि तथैव क्रियतामिति ॥ 3.1.21.३० ॥ <br>
वाक्यं च युक्तिसंयुक्तं धर्मपुत्रमभाषत ॥ <br>
पैतृष्वस्रेय धर्मात्मञ्च्छृणु पथ्यं वचो मम ॥ ॥ ३१ ॥ <br>
दुष्करो राजसूयोऽयं सर्वैरपि महीश्वरैः ॥ <br>
अनेकशतपादातरथकुंजरवाजिमान् ॥ ३२ ॥ <br>
महीपतिरिमं यज्ञं कर्तुमर्हति नेतरः ॥ <br>
दिशो दश विजेतव्या प्रथमं वलिना त्वया ॥ ३३ ॥ <br>
पराजितेभ्यः शत्रुभ्यो गृहीत्वा करमुत्तमम् ॥ <br>
तेन कांचनजातेन कर्तव्योऽयं क्रतूत्तमः ॥ ३४ ॥ <br>
रोचये युक्तिविदहं न हि त्वां भीषयामि भोः ॥ <br>
अतः क्रतुसमारंभात्पूर्वं दिग्विजयं कुरु ॥ ३५ ॥ <br>
ततो धर्मात्मजः श्रुत्वा कृष्णस्य वचनं हितम् ॥ <br>
प्रशंसन्देवकीपुत्रमाजुहाव निजानुजान् ॥ ३६ ॥ <br>
आहूय चतुरो भ्रातॄन्धर्मजः प्राह हर्षयन् ॥ <br>
अयि भीम महाबाहो बहुवीर्य धनंजय ॥ ३७ ॥ <br>
यमौ च सुकुमागंगौ शत्रुसंहारदीक्षितौ ॥ <br>
चिकीर्षामि महायज्ञं राजसूयमनुत्तमम् ॥ ३८ ॥ <br>
स च सर्वान्रणे जित्वा कर्तव्यः पृथिवीपतीन् ॥ <br>
अतो विजेतुं भूपालांश्चत्वरोऽपि ससैनिकाः ॥ ३९ ॥ <br>
दिशश्चतस्रो गच्छंतु भवंतो वीर्यवत्तराः ॥ <br>
युष्माभिराहतैर्द्रव्यैः करिष्यामि महाक्रतुम् ॥ 3.1.21.४० ॥ <br>
इत्युक्ताः सादरं सर्वे वृकोदरमुखास्तदा ॥ <br>
प्रसन्नवदना भूत्वा धर्मपुत्रानुजाः पुरात् ॥ ४१ ॥ <br>
राज्ञां जयाय सर्वासु निर्ययुर्दिक्षु पांडवाः ॥ <br>
ते सर्वे नृपतीञ्जित्वा चतुर्दिक्षु स्थितान्बहून् ॥ ४२ ॥ <br>
स्ववशे स्थापयित्वा तान्नृपतीन्पांडुनंदनाः ॥ <br>
तैर्दत्तं बहुधा द्रव्यमसंख्यातमनुत्तमम् ॥ ४३ ॥ <br>
आदाय स्वपुरं तूर्णमाययुः कृष्णसंश्रयाः ॥ <br>
भीमः समाययौ तत्र महाबलपराक्रमः ॥ ४४ ॥ <br>
शतभारसुवर्णानि समादाय पुरोत्तमम् ॥ <br>
सहस्रं भारमादाय सुवर्णानां ततोऽर्जुनः ॥ ४५ ॥ <br>
शक्रप्रस्थं समायातो महाबलपराक्रमः ॥ <br>
शतभारं सुवर्णानां प्रगृह्य नकुलस्तथा ॥ ४६ ॥ <br>
समागतो महातेजाः शक्रप्रस्थं पुरोत्तमम् ॥ <br>
दत्तान्विभीषणेनाथ स्वर्णतालांश्चतुर्दश ॥ ४७ ॥ <br>
दाक्षिणात्यमहीपानां गृहीत्वा धनसंचयम् ॥ <br>
सहदेवोपि सहसा समा यातो निजां पुरीम् ॥ ४८ ॥ <br>
लक्षकोटिसहस्राणि लक्षकोटिशतान्यपि ॥ <br>
सुवर्णानि ददौ कृष्णो धर्मपुत्राय यादवः ॥ ४९ ॥ <br>
स्वानुजैराहृतैरेवमसं ख्यातैर्महाधनैः ॥ <br>
कृष्णदत्तैरसंख्यातैर्धनैरपि युधिष्ठिरः ॥ 3.1.21.५० ॥ <br>
कृष्णाश्रयोऽयजद्विप्रा राजसूयेन पांडवः ॥ <br>
तस्मिन्यागे ददौ द्रव्यं ब्राह्मणेभ्यो यथेष्टतः ॥ ५१ ॥ <br>
अन्नानि प्रददौ तत्र ब्राह्मणेभ्यो युधिष्ठिरः ॥ <br>
वस्त्राणि गाश्च भूमिं च भूषणानि ददौ तथा ॥ ५२ ॥ <br>
अर्थिनः परितुष्यंति यावता कांचनादिना ॥ <br>
ततोपि द्विगुणं तेभ्यो दापयामास धर्मजः ॥ ५३ ॥ <br>
इयंति दत्तान्यर्थिभ्यो धनानि विविधान्यपि ॥ <br>
इतीयत्तां परिच्छेत्तुं न शक्ता ब्रह्मकोटयः ॥ ५४ ॥ <br>
अर्थिभिर्दीयमानानि दृष्ट्वा तत्र धनानि वै ॥ <br>
सर्वस्वमप्यहो राज्ञा दत्तमित्यब्रवीज्जनः ॥ ५५ ॥ <br>
दृष्ट्वा कोशास्तथा नंताननंतमणिकांचनान् ॥ ५ ॥ <br>
स्वल्पं हि दत्तमर्थिभ्य इत्यवोचञ्जनास्तदा ॥ <br>
इष्ट्वैवं राजसूयेन धर्मपुत्रः सहानुजः ॥ ५७ ॥ <br>
बहुवित्तसमृद्धः सन्रेमे तत्र पुरोत्तमे ॥ <br>
लक्ष्मीतीर्थस्य माहात्म्याद्धर्मपुत्रो युधिष्ठिरः ॥ ५८ ॥ <br>
लेभे सर्वमिदं विप्रा अहो तीर्थस्य वैभवम् ॥ <br>
इदं तीर्थं महापुण्यं महा दारिद्यनाशनम् ॥ ५९ ॥ <br>
धनधान्यप्रदं पुंसां महापातकनाशनम् ॥ <br>
महानरकसंहर्तृ महादुःखनिवर्तकम् ॥ 3.1.21.६० ॥ <br>
मोक्षदं स्वर्गदं नित्यं महाऋण विमोचनम् ॥ <br>
सुकलत्रप्रदं पुंसां सुपुत्रप्रदमेव च ॥ ६१ ॥ <br>
एतत्तीर्थसमं तीर्थं न भूतं न भविष्यति ॥ <br>
एतद्वः कथितं विप्रा लक्ष्मीतीर्थस्य वैभवम् ॥ ६२॥ <br>
दुःस्वप्ननाशनं पुण्यं सर्वाभीष्टप्रसाधकम् ॥ <br>
यः पठेदिममध्यायं शृणुते वा सभक्तिकम् ॥ ६३ ॥ <br>
धनधान्यसमृद्धः स्यात्स नरो नास्ति संशयः ॥ <br>
भुक्त्वेह सकलान्भोगान्देहांते मुक्तिमाप्नुयात् ॥ ६४ ॥ <br>
इति श्रीस्कांदे महापुराण एकाशीतिसाहस्या संहितायां तृतीये ब्रह्मखण्डे सेतुमाहात्म्ये लक्ष्मीतीर्थप्रशंसायां धर्मपुत्रनिरतिशयसंपदवाप्तिवर्णनंनामैकविंशोऽध्यायः ॥ २१ ॥ <br>
<br>
<br>
</span>
