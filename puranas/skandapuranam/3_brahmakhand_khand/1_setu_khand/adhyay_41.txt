<span style="font-size: 14pt; line-height: 200%">॥ श्रीसूत उवाच ॥ ॥ <br>
अथातः संप्रवक्ष्यामि गायत्रीं च सरस्वतीम् ॥ <br>
लक्ष्यीकृत्य कथामेकां पवित्रां द्विजसत्तमाः ॥ १ ॥ <br>
कश्यपाख्यो द्विजः पूर्वमस्मिंस्तीर्थद्वये शुभे ॥ <br>
स्नात्वातिमहतः पापाद्विमुक्तो नरकप्रदात् ॥ २ ॥ <br>
॥ ऋषय ऊचुः ॥ ॥ <br>
मुने कश्यपनामासावकरोत्किं हि पातकम् ॥ <br>
स्नात्वा तीर्थद्वयेप्यत्र यस्मान्मुक्तोऽभवत्क्षणात् ॥ ३ ॥ <br>
एतन्नः श्रद्दधानानां ब्रूहि सूत कृपाबलात् ॥ <br>
त्वद्वचोऽमृततृप्तानां न पिपासापि विद्यते ॥ ४ ॥ <br>
॥ श्रीसूत उवाच ॥ ॥ <br>
गायत्र्याश्च सरस्वत्या माहात्म्यप्रतिपादकम् ॥ <br>
इतिहासं प्रवक्ष्यामि शृण्वतां पापनाशनम् ॥ ५ ॥<br>
अभिमन्युसुतो राजा परीक्षिन्नाम नामतः ॥ <br>
अध्यास्ते हास्तिनपुरं पालयन्धर्मतो महीम् ॥ ६ ॥ <br>
स राजा जातु विपिने चचार मृगया रतः ॥ <br>
षष्टिवर्षवया भूपः क्षुत्तृष्णापरिपीडितः ॥७ ॥ <br>
नष्टमेकं स विपिने मार्गयन्मृगमादरात् ॥ <br>
ध्यानारूढं मुनिं दृष्ट्वा प्राह तं चीरवाससम् ॥ ८ ॥। <br>
मया बाणेन विपिने मृगो विद्धोऽधुना मुने ॥ <br>
दृष्टः स किं त्वया विद्वन्विद्रुतो भयकातरः ॥ ९ ॥ <br>
समाधिनिष्ठो मौनित्वान्न किं चिदपि सोऽब्रवीत् ॥ <br>
ततो धनुरटन्याऽसौ स्कंधे तस्य महामुनेः। 3.1.41.१० ॥ <br>
निधाय मृतसर्पं तु कुपितः स्वपुरं ययौ॥ <br>
मुनेस्तस्य सुतः कश्चिच्छृंगीनाम बभूव वै ॥ ११ ॥ <br>
सखा तस्य कृशाख्योऽभूच्छृंगिणो द्विजसत्तमाः ॥ <br>
सखायं शृङ्गिणं प्राह कृशाख्यः स सखा ततः ॥ १२ ॥ <br>
पिता तव मृतं सर्पं स्कंधेन वहतेऽधुना ॥ <br>
मा भूद्दर्पस्तव सखे मा कृथास्त्वं मदं वृथा ॥ १३ ॥ <br>
सोऽवदत्कुपितः शृंगी दित्सुश्शापं नृपाय वै ॥ <br>
मत्ताते शवसर्पं यो न्यस्तवान्मूढचेतनः ॥ १४ ॥ <br>
स सप्तरात्रान्म्रियतां संदष्टस्तक्षकाहिना ॥ <br>
शशापैवं मुनिसुतः सौभद्रेयं परीक्षितम् ॥ १५ ॥ <br>
शमीकाख्यः पिता तस्य श्रुत्वा शप्तं सुतेन तम् ॥ <br>
नृपं प्रोवाच तनयं शृंगिणं मुनिपुंगवः ॥ १६ ॥ <br>
रक्षकं सर्वलोकानां नृपं किं शप्तवानसि ॥ <br>
अराजके वयं लोके स्थास्यामः कथमंजसा ॥ १७ ॥ <br>
क्रोधेन पातकमभून्न त्वया प्राप्यते सुखम् ॥ <br>
यः समुत्पादितं कोपं क्षमयैव निरस्यति ॥ १८ ॥ <br>
इह लोके परत्रासावत्यंतं सुखमेधते ॥ <br>
क्षमायुक्ता हि पुरुषा लभंते श्रेय उत्तमम् ॥ १९ ॥ <br>
ततः शमीकः स्वं शिष्यं प्राह गौरमुखाभिधम् ॥ <br>
भो गौ मुख गत्वा त्वं वद भूपं परीक्षितम् ॥ 3.1.41.२० ॥ <br>
इमं शापं मत्सुतोक्तं तक्षकाहिविदंशनम् ॥ <br>
पुनरायाहि शीघ्रं त्वं मत्समीपे महामते ॥ २१ ॥ <br>
एवमुक्तः शमीकेन ययौ गौरमुखो नृपम् ॥ <br>
समेत्य चाब्रवीद्भूपं सौभद्रेयं परीक्षितम् ॥ २२ ॥ <br>
दृष्ट्वा सर्पं पितुः स्कन्धे त्वया विनिहितं मृतम् ॥ <br>
शमीकस्य सुतः शृंगी शशाप त्वां रुषान्वितः ॥ २३ ॥ <br>
एतद्दिनात्सप्तमेऽह्नि तक्षकेण महाहिना ॥ <br>
दष्टो विषाग्निना दग्धो भूयादाश्वभिमन्युजः ॥ २४ ॥ <br>
एवं शशाप त्वां राजञ्छृंगी तस्य मुनेः सुतः ॥ <br>
एतद्वक्तुं पिता तस्य प्राहिणोन्मां त्वदंतिकम् ॥ २५ ॥ <br>
इतीरयित्वा तं भूपमाशु गौरमुखो ययौ ॥ <br>
गते गौरमुखे पश्चाद्राजा शोकपरायणः ॥ २६ ॥ <br>
अभ्रंलिहमथोत्तुंगमेकस्तंभं सुविस्तृतम् ॥ <br>
मध्येगंगं व्यतनुत मंडपं नृपपुंगवः ॥ २७ ॥ <br>
महागारुडमंत्रज्ञैरौषधज्ञैश्चिकित्सकैः ॥ <br>
तक्षकस्य विषं हंतुं यत्नं कुर्वन्समाहितः ॥ २८ ॥ <br>
अनेकदेवब्रह्मर्षिराजर्षिप्रवरान्वितः ॥ <br>
आस्ते तस्मिन्नृपस्तुंगे मंडपे विष्णुभक्तिमान् ॥ २९ ॥ <br>
तस्मिन्नवसरे विप्रः काश्यपो मांत्रिकोत्तमः ॥ <br>
राजानं रक्षितुं प्रायात्तक्षकस्य महाविषात् ॥ 3.1.41.३० ॥ <br>
सप्तमेऽहनि विप्रेंद्रो दरिद्रो धनकामुकः ॥ <br>
अत्रांतरे तक्षकोऽपि विप्ररूपी समाययौ ॥ ३१ ॥ <br>
मध्येमार्गं विलोक्याथ कश्यपं प्रत्यभाषत ॥ <br>
ब्राह्मण त्वं कुत्र यासि वद मेऽद्य महामुने ॥ ३२ ॥ <br>
इति पृष्टस्तदावादीत्काश्यपस्तक्षकं द्विजाः ॥ <br>
परीक्षितं महाराजं तक्षकोऽद्य विषाग्निना ॥ ३३ ॥ <br>
दक्ष्यते तं शमयितुं तत्समीपमुपैम्यहम् ॥ <br>
इत्युक्तवंतं तं विप्रं तक्षकः पुनरब्रवीत् ॥ ३४ ॥ <br>
तक्षकोहं द्विजश्रेष्ठ मया दष्टश्चिकित्सितुम् ॥ <br>
न शक्यो ऽब्दशतेनापि महामंत्रायुतैरपि ॥ ३५ ॥ <br>
चिकित्सितुं चेन्मद्दष्टं शक्तिरस्ति तवाधुना ॥ <br>
अनेकयोजनोच्छ्रायमिमं वटतरुं त्वहम् ॥ ३६ ॥ <br>
दशाम्युज्जीवयैनं त्वं समर्थोऽस्ति ततो भवान् ॥ <br>
इतीरयित्वा तं वृक्षमदशत्तक्षकस्तदा ॥ ३७ ॥ <br>
अभवद्भस्मसात्सोऽपि वृक्षोऽत्यंतं समूर्च्छितः ॥ <br>
पूर्वमेव नरः कश्चित्तं वृक्षमधिरूढवान् ॥ ३८ ॥ <br>
तक्षकस्य विषोल्काभिः सोऽपि दग्धोऽभवत्तदा ॥ <br>
तं नरं न विजिज्ञाते तौ च काश्यपतक्षकौ ॥ ॥ ३९ ॥ <br>
काश्यपः प्रतिजज्ञेऽथ तक्षकस्यापि शृण्वतः ॥ <br>
तन्मंत्रशक्तिं पश्यंतु सर्वे विप्रा हि नोऽधुना ॥ 3.1.41.४० ॥ <br>
इतीरयित्वा तं वृक्षं भस्मीभूतं विषाग्निना ॥ <br>
अजीवयन्मन्त्रशक्त्या काश्यपो मांत्रिकोत्तमः ॥ ४१ ॥ <br>
नरोऽपि तेन वृक्षेण साकमुज्जीवितोऽभवत् ॥ <br>
अथाब्रवीत्तक्षकस्तं काश्यपं मंत्रकोविदम् ॥ ४२ ॥ <br>
यथा न मुनिवाङ्मिथ्या भवेदेवं कुरु द्विज ॥ <br>
यत्ते राजा धनं दद्यात्ततोपि द्विगुणं धनम् ॥ ॥ ४३ ॥ <br>
ददाम्यहं निवर्तस्व शीघ्रमेव द्विजोत्तम ॥ <br>
इत्युक्त्वानर्घ्यरत्नानि तस्मै दत्त्वा स तक्षकः ॥ ४४ ॥ <br>
न्यवर्तयत्काश्यपं तं ब्राह्मणं मंत्रको विदम् ॥ <br>
अल्पायुषं नृपं मत्वा ज्ञानदृष्ट्या स काश्यपः ॥ ४५ ॥ <br>
स्वाश्रमं प्रययौ तूष्णीं लब्धरत्नश्च तक्षकात् ॥ <br>
सोऽब्रवीत्तक्षकः सर्वान्सर्पानाहूय तत्क्षणे ॥ ४६ ॥ <br>
यूयं तं नृपतिं प्राप्य मुनीनां वेषधारिणः ॥ <br>
उपहारफलान्याशु प्रयच्छत परीक्षिते ॥ ४७ ॥ <br>
तथेत्युक्त्वा सर्वसर्पा ददू राज्ञे फलान्यमी ॥ <br>
तक्षकोपि तदा तत्र कस्मिंश्चिद्बदरीफले ॥ ४८ ॥ <br>
कृमिवेषधरो भूत्वा व्यतिष्ठद्दंशितुं नृपम् ॥ <br>
अथ राजा प्रदत्तानि सर्पैर्ब्राह्मणरूपकैः ॥ ४९ ॥ <br>
परीक्षिन्मंत्रवृद्धेभ्यो दत्त्वा सर्वफलान्यपि ॥ <br>
कौतूहलेन जग्राह स्थूलमेकं फलं करे ॥ 3.1.41.५० ॥ <br>
अस्मिन्नवसरे सूर्योऽप्यस्ताचलमगाहत ॥ <br>
मिथ्या ऋषिवचो मा भूदिति तत्रत्यमानवाः ॥ ५१ ॥ <br>
अन्योयमवदन्त्सर्वे ब्राह्मणाश्च नृपास्तथा ॥ <br>
एवं वदत्सु सर्वेषु फले तस्मिन्नदृश्यत ॥ ५२ ॥ <br>
फले रक्तकृमिः सर्वे राज्ञा चापि परीक्षिता ॥ <br>
अयं किं मां दशेदद्य कृमिरित्युक्तवा न्नृपः ॥ ५३ ॥ <br>
निदधे तत्फलं कर्णे सकृमि द्विजसत्तमाः ॥ <br>
तक्षकोऽस्मिन्स्थितः पूर्वं कृमिरूपी फले तदा ॥ ५४ ॥ <br>
निर्गत्य तत्फलादाशु नृपदे हमवेष्टयत् ॥ <br>
तक्षकावेष्टिते भूपे पार्श्वस्था दुद्रुवुर्भयात् ॥ ५५ ॥ <br>
अनंतरं नृपो विप्रास्तक्षकस्य विषाग्निना ॥ <br>
दग्धोऽभूद्भस्मसादाशु सप्रासादो बलीयसा ॥ ५६ ॥<br>
कृत्वोर्ध्वदैहिकं तस्य नृपस्य सपुरोहिताः ॥ <br>
मंत्रिणस्तत्सुतं राज्ये जनमेजयनामकम् ॥ ५७ ॥ <br>
राजानमभ्यषिंचन्वै गजद्रक्ष णवांछया ॥ <br>
तक्षकाद्रक्षितुं भूपमायातः काश्यपाभिधः ॥ ५८ ॥ <br>
यो ब्राह्मणो मुनिश्रेष्ठाः स सर्वैर्निंदितो जनैः ॥ <br>
बभ्राम सकलान्देशाञ्छिष्टैः सर्वैश्च दूषितः ॥ ५९ ॥ <br>
अवस्थानं न लेभेऽसौ ग्रामे वाप्याश्रमेऽपि वा ॥ <br>
यान्यान्देशानसौ यातस्तत्रतत्रमहाजनैः ॥ 3.1.41.६० ॥ <br>
तत्तद्देशान्निरस्तः स शाकल्यं शरणं ययौ ॥ <br>
प्रणम्य शाकल्यमुनिं काश्यपो निन्दितो जनैः ॥ <br>
इदं विज्ञापयामास शाकल्याय महात्मने ॥ ६१ ॥ <br>
॥ काश्यप उवाच ॥ ॥ <br>
भगवन्सर्वधर्मज्ञ शाकल्य हरिवल्लभ ॥ ६२ ॥ <br>
मुनयो ब्राह्मणाश्चान्ये मां निंदंति सुहृज्जनाः ॥ <br>
नास्याहं कारणं जाने किं मां निंदंति मानवाः ॥ ६३ ॥ <br>
ब्रह्महत्या सुरापानं गुरुस्त्रीगमनं तथा ॥ <br>
स्तेयं संसर्गदोषो वा मया नाचरितः क्वचित् ॥ ६४ ॥ <br>
अन्यान्यपि हि पापानि न कृतानि मया मुने ॥ <br>
तथापि निंदंति जना वृथा मां बांधवादयः ॥ ६५ ॥ <br>
जानासि चेत्त्वं शाकल्य मया दोषं कृतं वद ॥ <br>
उक्तोऽथ काश्यपेनैवं शाकल्याख्यो महामुनिः ॥ <br>
क्षणं ध्यात्वा बभाषे तं काश्यपं द्विजसत्तमाः ॥ ६६ ॥ <br>
॥ शाकल्य उवाच ॥ ॥ <br>
परीक्षितं महाराजं तक्षकाद्रक्षितुं भवान् ॥ ६७ ॥ <br>
अयासीदर्धमार्गे तु तक्षकेण निवारितः ॥ <br>
चिकित्सितुं समर्थोऽपि विषरोगादिपीडितम् ॥ ६८ ॥ <br>
यो न रक्षति लोभेन तमाहुर्ब्रह्मघातकम् ॥ <br>
क्रोधात्कामाद्भयाल्लोभान्मात्सर्यान्मोहतोऽपि वा ॥ ६९ ॥ <br>
यो न रक्षति विप्रेंद्र विषरोगातुरं नरम् ॥ <br>
ब्रह्महा स सुरापी च स्तेयी च गुरुतल्पगः ॥ 3.1.41.७० ॥ <br>
संसर्गदोषदुष्टश्च नापि तस्य हि निष्कृतिः ॥ <br>
कन्याविक्रयिणश्चापि हयविक्रयिणस्तथा ॥ ७१ ॥ <br>
कृतघ्न स्यापि शास्त्रेषु प्रायश्चित्तं हि विद्यते ॥ <br>
विषरोगातुरं यस्तु समर्थोपि न रक्षति ॥ ७२ ॥ <br>
न तस्य निष्कृतिः प्रोक्ता प्रायश्चित्तायुतैरपि ॥ <br>
न तेन सह पंक्तौ च भुंजीत सुकृती जनः ॥ ७३ ॥ <br>
न तेन सह भाषेत न पश्येत्तं नरं क्वचित् ॥ <br>
तत्संभाषणमात्रेण महापातकभाग्भवेत् ॥ ७४ ॥ <br>
परीक्षित्स महाराजः पुण्यश्लोकश्च धार्मिकः ॥ <br>
विष्णुभक्तो महायोगी चातुर्वर्ण्यस्य रक्षिता ॥ ७५ ॥ <br>
व्यासपुत्राद्धरिकथां श्रुतवान्भक्तिपूर्वकम् ॥ <br>
अरक्षित्वा नृपं तं त्वं वचसा तक्षकस्य यत् ॥ ७६ ॥ <br>
निवृत्तस्तेन विप्रेंद्रैर्बांधवैरपि दूष्यसे ॥ <br>
स परीक्षिन्महाराजो यद्यपि क्ष णजीवितः ॥ ७७ ॥ <br>
तथापि यावन्मरणं बुधैः कार्यं चिकित्सनम् ॥ <br>
यावत्कण्ठगताः प्राणा मुमूर्षोर्मानवस्य हि ॥ ७८ ॥ <br>
तावच्चिकित्सा कर्तव्या कालस्य कुटिला गतिः ॥ <br>
इति प्राहुः पुरा श्लोकं भिषग्वैद्याब्धिपारगाः ॥ ७९ ॥ <br>
अतश्चिकित्साशक्तोऽपि यस्मादकृतभेषजः ॥ <br>
अर्धमार्गे निवृत्तस्त्वं तेन तं हतवानसि ॥ <br>
शाकल्येनैवमुदितः काश्यपः प्रत्यभाषत ॥ 3.1.41.८० ॥ <br>
॥ काश्यप उवाच ॥ ॥ <br>
ममैतद्दोषशांत्यर्थमुपायं वद सुव्रत ॥ ८१ ॥ <br>
येन मां प्रतिगृह्णीयुर्बांधवाः ससुहृज्जनाः ॥ ८२ ॥ <br>
कृपां मयि कुरुष्व त्वं शाकल्य हरिवल्लभ ॥ <br>
काश्यपेनैवमुक्तस्तु शाकल्योपि मुनीश्वरः ॥ <br>
क्षणं ध्यात्वा जगादैवं काश्यपं कृपया तदा ॥ ८३ ॥ <br>
॥ शाकल्य उवाच ॥ ॥ <br>
अस्य पापस्य शात्यर्थमुपायं प्रवदामि ते ॥ ८४ ॥ <br>
तत्कर्त्तव्यं त्वया शीघ्रं विलंबं मा कृथा द्विज ॥ <br>
दक्षिणांबुनिधौ सेतौ गंधमादनपर्वते ॥ ८५ ॥ <br>
अस्ति तीर्थद्वयं विप्रा गायत्री च सरस्वती ॥ <br>
तत्र त्वं स्नानमात्रेण शुद्धो भूयाश्च तत्क्षणे ॥ ८६ ॥ <br>
गायत्र्या च सरस्वत्या जलवात स्पृशो नरः ॥ <br>
विधूय सर्वपापानि स्वर्गं यास्यंति निर्मलाः ॥ ८७ ॥ <br>
तद्याहि शीघ्र विप्र त्वं गायत्रीं च सरस्वतीम् ॥ <br>
इत्युक्तः काश्यपस्तेन शाकल्येन द्विजोत्तमाः ॥ ८८ ॥ <br>
नत्वा मुनिं च शाकल्यं तमापृच्छ्य मुनीश्वरम् ॥ <br>
तेन चैवाभ्यनुज्ञातः प्रययौ गन्धमादनम् ॥ ८९ ॥ <br>
तत्र गत्वा च गायत्रीसरस्वत्यौ च काश्यपः ॥ <br>
नत्वा तीर्थद्वयं भक्त्या दण्डपाणिं च भैरवम् ॥ 3.1.41.९० ॥ <br>
संकल्पपूर्वं तत्तीर्थे सस्नौ नियमसंयुतः ॥ <br>
तीर्थद्वये स्नानमात्रान्मुक्तपापोऽथ काश्यपः ॥ ९१ ॥ <br>
तीर्थद्वयस्य तीरेऽसौ किंचित्कालं तु तस्थिवान् ॥ <br>
तस्मिन्काले च गायत्रीसरस्वत्यौ मुनीश्वराः ॥ ॥ ९२ ॥ <br>
प्रादुर्बभूवतुर्मूर्ते सर्वाभरणभूषिते ॥ <br>
देव्यौ ते स नमस्कृत्य काश्यपो भक्तिपूर्वकम् ॥ ९३ ॥ <br>
के युवां रूपसंपन्ने सर्वालंकारसंयुते ॥ <br>
इति पप्रच्छ दृष्ट्वा ते काश्यपो हृष्टमानसः ॥ <br>
तेन पृष्टे च गायत्रीसरस्वत्यौ तमूचतुः ॥ ९४ ॥ <br>
॥ गायत्रीसरस्वत्यावूचतुः ॥ ॥ <br>
काश्यपावां हि गायत्रीसरस्वत्यौ विधिप्रिये ॥ ९५ ॥ <br>
एतत्तीर्थस्वरूपेण नित्यं वर्तावहे त्वतः ॥ <br>
अत्र तीर्थद्वये स्नानादावां तुष्टे तवाधुना ॥ ९६ ॥ <br>
वरं मत्तो वृणीष्व त्वं यदिष्टं काश्यप द्विज ॥ <br>
स्नांति तीर्थद्वये येऽत्र दास्यावस्तदभीप्सितम् ॥ ९७ ॥ <br>
श्रुत्वा वचस्तद्गायत्रीसरस्वत्योः स काश्यपः ॥ <br>
तुष्टाव वाग्भिरग्र्याभिस्ते देव्यौ वेधसः प्रिये ॥ ९८ ॥ <br>
॥ काश्यप उवाच ॥ ॥ <br>
चतुराननगेहिन्यौ जगद्धात्र्यौ नमाम्यहम् ॥ <br>
विद्यास्वरूपे गायत्री सरस्वत्यौ शुभे उभे ॥ ९९ ॥ <br>
सृष्टिस्थित्यंतकारिण्यौ जगतो वेदमातरौ ॥ <br>
हव्यकव्यस्वरूपे च चंद्रादित्यविलोचने ॥ 3.1.41.१०० ॥ <br>
सर्वदेवाधिपे वाणी गायत्र्यौ सततं भजे ॥ <br>
गिरिजा कमला चापि युवामेव जगद्धिते ॥ १ ॥ <br>
युष्मद्दर्शनमात्रेण जगत्सृष्ट्यादिकल्पनम् ॥ <br>
युष्मन्निमेषात्सततं जगतां प्रलयो भवेत् ॥ २ ॥ <br>
उन्मेषात्सृष्टिरभवद्भोगायत्रि सरस्वति ॥ <br>
युवयोर्दर्शनादद्य कृतार्थोऽभवमाशु वै ॥ ३ ॥ <br>
मामद्य पातकान्मुक्तं स्नानात्तीर्थ द्वयेऽत्र तु ॥ <br>
स्वीकुर्वंतु मुनिश्रेष्ठा ब्राह्मणा बांधवास्तथा ॥ ४ ॥ <br>
इतः परं पापकृत्ये मा मे बुद्धिः प्रवर्तताम् ॥ <br>
धर्मे प्रवर्ततां नित्यमयमेव वरो मम ॥ ५ ॥ <br>
दीयतां भो महादेव्यौ नान्यमिच्छाम्यहं वरम् ॥ <br>
इति ते प्रार्थिते तेन काश्यपेन द्विजोत्तमाः ॥ ६ ॥ <br>
सरस्वती च गायत्री द्वे देव्यौ ब्रह्मणः प्रिये ॥ <br>
काश्यपं प्रोचतुः प्रीते जनन्यौ जगतां सदा ॥ ७ ॥ <br>
काश्यपैतद्वरं सर्वं प्रार्थितं यत्त्वयाऽधुना ॥ <br>
अनुग्रहादावयोस्तदचिरेण तवास्तु हि ॥ ८ ॥ <br>
इत्युक्त्वा तं तु गायत्रीसरस्वत्यौ क्षणेन वै ॥ <br>
तिरोधानं गते विप्रास्तस्मिंस्तीर्थद्वये तदा ॥ ९ ॥ <br>
काश्यपोऽपि कृतार्थः सन्स्व देशं प्रति निर्ययौ ॥ <br>
बांधवा ब्राह्मणाः सर्वे काश्यपं गतकिल्बिषम् ॥ 3.1.41.११० ॥ <br>
प्रत्यगृह्णंश्च गायत्रीसरस्वत्योर्निमज्जनात् ॥ <br>
एवं वः कथितं विप्रा काश्यपस्य विमोक्षणम्॥ ११ ॥ <br>
पातकेभ्यो हि गायत्रीसरस्त्योर्निमजनात् ॥ <br>
पठते त्विममध्यायं शृणुते वा समाहितः ॥ १२ ॥ <br>
यो गायत्र्यां सरस्वत्यां स स्नातफलमश्नुते ॥ ११३ ॥ <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये गायत्रीसरस्वतीतीर्थप्रशंसायां काश्यपपापशांतिवर्णनंनामैकचत्वारिंशोऽध्यायः ॥ ४१ ॥<br>
<br>
</span>
