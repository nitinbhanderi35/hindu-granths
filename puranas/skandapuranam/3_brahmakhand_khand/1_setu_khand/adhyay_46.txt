<span style="font-size: 14pt; line-height: 200%">।। श्रीराम उवाच।। <br>
पंपारण्ये वयं दीनास्त्वया वानरपुंगव।। <br>
आश्वासिताः कारयित्वा सख्यमादित्यसूनुना।।१।।<br>
त्वां दृष्ट्वा पितरं बन्धून्कौसल्यां जननीमपि ।। <br>
न स्मरामो वयं सर्वान्मे त्वयोपकृतं बहु।। २ ।। <br>
मदर्थं सागरस्तीर्णो भवता बहु योजनः ।। <br>
तलप्रहाराभिहतो मैनाकोऽपि नगोत्तमः ।। ३ ।। <br>
नागमाता च सुरसा मदर्थं भवता जिता ।। <br>
छायाग्रहां महाक्रूराम वधीद्राक्षसीं भवान् ।। ४ ।। <br>
सायं सुवेलमासाद्य लंकामाहत्य पाणिना ।। <br>
अयासी रावणगृहं मदर्थं त्वं महाकपे ।। ५ ।। <br>
सीतामन्विष्य लंकायां रात्रौ गतभयो भवान्।। <br>
अदृष्ट्वा जानकीं पश्चादशोकवनिकां ययौ ।। ६ ।। <br>
नमस्कृत्य च वैदेहीमभिज्ञानं प्रदाय च ।। <br>
चूडामणिं समादाय मदर्थं जानकीकरात् ।। ७ ।। <br>
अशोकवनिकावृक्षानभांक्षीस्त्वं महाकपे ।। <br>
ततस्त्वशीतिसाहस्रान्किंकरान्नाम राक्षसान् ।। ८ ।। <br>
रावणप्रतिमान्युद्धे पत्यश्वेभरथाकुलान् ।। <br>
अवधीस्त्वं मदर्थे वै महाबलपराक्रमान् ।। ९ ।। <br>
ततः प्रहस्ततनयं जंबुमालिनमागतम् ।। <br>
अवधीन्मंत्रितनयान्सप्त सप्तार्चिवर्चसः ।। 3.1.46.१० ।। <br>
पंच सेनापतीन्पश्चादनयस्त्वं यमालयम् ।। <br>
कुमारमक्षमवधीस्ततस्त्वं रणमूर्धनि ।। ११ ।। <br>
तत इन्द्रजिता नीतो राक्षसेंद्र सभां शुभाम् ।। <br>
तत्र लंकेश्वरं वाचा तृणीकृत्यावमन्य च ।। १२ ।। <br>
अभांक्षीस्त्वं पुरीं लंकां मदर्थं वायुनंदन ।। <br>
पुनः प्रतिनिवृत्तस्त्वमृष्यमूकं महागिरिम् ।। १३ ।। <br>
एवमादि महादुःखं मदर्थं प्राप्तवानसि ।। <br>
त्वमत्र भूतले शेषे मम शोकमुदीरयन् ।। १४ ।। <br>
अहं प्राणान्परित्यक्ष्ये मृतोऽसि यदि वायुज ।। <br>
सीतया मम किं कार्यं लक्ष्मणेनानुजेन वा ।। १५ ।। <br>
भरतेनापि किं कार्यं शत्रुघ्नेन श्रियापि वा ।। <br>
राज्येनापि न मे कार्यं परेतस्त्वं कपे यदि ।। १६ ।। <br>
उत्तिष्ठ हनुमन्वत्स किं शेषेऽद्य महीतले ।। <br>
शय्यां कुरु महाबाहो निद्रार्थं मम वानर ।। १७ ।। <br>
कन्दमूलफलानि त्वमाहारार्थं ममाहर ।। <br>
स्नातुमद्य गमिष्यामि शीघ्रं कलशमानय ।। १८ ।। <br>
अजिनानि च वासांसि दर्भांश्च समुपाहर ।। <br>
ब्रह्मास्त्रेणावबद्धोऽहं मोचितश्च त्वया हरे ।। १९ ।। <br>
लक्ष्मणेन सह भ्रात्रा ह्यौषधानयनेन वै ।। <br>
लक्ष्मणप्राणदाता त्वं पौलस्त्यमदनाशनः ।। 3.1.46.२० ।। <br>
सहायेन त्वया युद्धे राक्षसा न्रावणादिकान् ।। <br>
निहत्यातिबलान्वीरानवापं मैथिलीमहम् ।। २१ ।। <br>
हनूमन्नंजनासूनो सीताशोकविनाशन ।। <br>
कथमेवं परित्यज्य लक्ष्मणं मां च जानकीम् ।। २२ ।। <br>
अप्रापयित्वायोध्यां त्वं किमर्थं गतवानसि ।। <br>
क्व गतोसि महावीर महाराक्षसकण्टक ।। २३ ।। <br>
इति पश्यन्मुखं तस्य निर्वाक्यं रघुनंदनः ।। <br>
प्ररुदन्नश्रुजालेन सेचयामास वायुजम् ।। २४ ।। <br>
वायुपुत्रस्ततो मूर्च्छामपहाय शनैर्द्विजाः ।। <br>
पौलस्त्यभयसंत्रस्तलोकरक्षार्थमागतम्।।२५।। <br>
आश्रित्य मानुषं भावं नारायणमजं विभुम्।। <br>
जानकीलक्ष्मणयुतं कपिभिः परिवारितम्।।२६।। <br>
कालांभोधरसंकाशं रणधूलिसमुक्षितम् ।। <br>
जटामण्डलशोभाढ्यं पुण्डरीकायतेक्षणम् ।। २७ ।। <br>
खिन्नं च बहुशो युद्धे ददर्श रघुनंदनम् ।। <br>
स्तूयमानममित्रघ्नं देवर्षिपितृकिन्नरैः ।। २८ ।। <br>
दृष्ट्वा दाशरथिं रामं कृपाबहुलचेतसम् ।। <br>
रघुनाथकरस्पर्शपूर्णगात्रः स वानरः ।। २९ ।। <br>
पतित्वा दण्डवद्भूमौ कृतांजलिपुटो द्विजाः ।। <br>
अस्तौषीज्जानकीनाथं स्तोत्रैः श्रुतिमनोहरैः ।। 3.1.46.३० ।। <br>
।। हनूमानुवाच ।। ।। <br>
नमो रामाय हरये विष्णवे प्रभविष्णवे ।। <br>
आदिदेवाय देवाय पुराणाय गदाभृते ।। ३१ ।। <br>
विष्टरे पुष्पकं नित्यं निविष्टाय महात्मने ।। <br>
प्रहृष्टवानरानीकजुष्टपादांबुजाय ते ।। ३२ ।। <br>
निष्पिष्ट राक्षसेंद्राय जगदिष्टविधायिने ।। <br>
नमः सहस्रशिरसे सहस्रचरणाय च ।। ३३ ।। <br>
सहस्राक्षाय शुद्धाय राघवाय च विष्णवे ।। <br>
भक्तार्तिहारिणे तुभ्यं सीतायाः पतये नमः ।। ३४ ।। <br>
हरये नारसिंहाय दैत्यराजविदारिणे ।। <br>
नमस्तुभ्यं वराहाय दंष्ट्रोद्धृतवसुन्धर ।। ३५ ।। <br>
त्रिविक्रमाय भवते बलियज्ञ विभेदिने ।। <br>
नमो वामनरूपाय नमो मंदरधारिणे ।। ३६ ।। <br>
नमस्ते मत्स्यरूपाय त्रयीपालनकारिणे ।। <br>
नमः परशुरामाय क्षत्रियांतकराय ते ।।३७।। <br>
नमस्ते राक्षसघ्नाय नमो राघवरूपिणे ।। <br>
महादेव महाभीम महाकोदण्डभेदिने ।। ३८ ।। <br>
क्षत्रियांतकरक्रूरभार्गवत्रासकारिणे ।। <br>
नमोऽस्त्वहिल्या संतापहारिणे चापहारिणे ।। ३९ ।। <br>
नागायुतवलोपेतताटकादेहहारिणे ।। <br>
शिलाकठिनविस्तारवालिवक्षोविभेदिने ।। 3.1.46.४० ।। <br>
नमो माया मृगोन्माथकारिणेऽज्ञानहारिणे ।। <br>
दशस्यंदनदुःखाब्धिशोषणागस्त्यरूपिणे ।। ४१ ।। <br>
अनेकोर्मिसमाधूतसमुद्रमदहारिणे ।। <br>
मैथिलीमानसां भोजभानवे लोकसाक्षिणे ।। ४२ ।। <br>
राजेंद्राय नमस्तुभ्यं जानकीपतये हरे ।। <br>
तारकब्रह्मणे तुभ्यं नमो राजीवलोचन ।। ४३ ।। <br>
रामाय रामचन्द्राय वरेण्याय सुखात्मने ।। <br>
विश्वामित्रप्रियायेदं नमः खरविदारिणे ।। ४४ ।। <br>
प्रसीद देवदेवेश भक्तानामभयप्रद ।। <br>
रक्ष मां करु णासिंधो रामचन्द्र नमोऽस्तु ते ।। ४५ ।। <br>
रक्ष मां वेदवचसामप्यगोचर राघव ।। <br>
पाहि मां कृपया राम शरणं त्वामुपैम्यहम् ।। ४६ ।। <br>
रघुवीर महामोहमपाकुरु ममाधुना ।। <br>
स्नाने चाचमने भुक्तो जाग्रत्स्वप्नसुषुप्तिषु ।। ४७ ।। <br>
सर्वावस्थासु सर्वत्र पाहि मां रघुनंदन ।। <br>
महिमानं तव स्तोतुं कः समर्थो जगत्त्रये ।। ४८ ।। <br>
त्वमेव त्वन्महत्त्वं वै जानासि रघुनंदन ।। <br>
इति स्तुत्वा वायुपुत्रो रामचंद्रं घृणानिधिम् ।। ४९ ।। <br>
सीतामप्यभितुष्टाव भक्तियुक्तेन चेतसा ।। <br>
जानकि त्वां नमस्यामि सर्वपापप्रणाशिनीम् ।। 3.1.46.५० ।। <br>
दारिद्र्यरणसंहर्त्रीं भक्तानामिष्टदायिनीम् ।। <br>
विदेहराजतनयां राघवानंदकारिणीम् ।। ५१ ।। <br>
भूमेर्दुहितरं विद्यां नमामि प्रकृतिं शिवाम् ।। <br>
पौलस्त्यैश्वर्यसंहर्त्रीं भक्ताभीष्टां सरस्वतीम् ।। ५२ ।। <br>
पतिव्रताधुरीणां त्वां नमामि जनकात्मजाम् ।। <br>
अनुग्रहपरामृद्धिमनघां हरिवल्लभाम् ।। ५३ ।। <br>
आत्मविद्यां त्रयीरूपामुमारूपां नमाम्य हम् ।। <br>
प्रसादाभिमुखीं लक्ष्मीं क्षीराब्धितनयां शुभाम् ।। ५४ ।। <br>
नमामि चन्द्रभगिनीं सीतां सर्वांगसुंदरीम् ।। <br>
नमामि धर्मनिलयां करुणां वेदमातरम् ।। ५५ ।। <br>
पद्मालयां पद्महस्तां विष्णुवक्षस्थलालयाम् ।। <br>
नमामि चन्द्रनिलयां सीतां चन्द्रनिभाननाम् ।। ५६ ।। <br>
आह्लादरूपिणीं सिद्धिं शिवां शिवकरीं सतीम् ।। <br>
नमामि विश्वजननीं रामचन्द्रेष्टवल्लभाम् ।। <br>
सीतां सर्वानवद्यांगीं भजामि सततं हृदा ।। ५७ ।। <br>
।। श्रीसूत उवाच ।। ।। <br>
स्तुत्वैवं हनुमान्सीतारामचन्द्रौ सभक्तिकम् ।। ५८ ।। <br>
आनंदाश्रुपरिक्लिन्नस्तूष्णीमास्ते द्विजोत्तमाः ।। <br>
य इदं वायुपुत्रेण कथितं पापनाशनम् ।। ५९ ।। <br>
स्तोत्रं श्रीरामचंद्रस्य सीतायाः पठतेऽन्वहम् ।। <br>
स नरो महदैश्वर्यमश्नुते वांछितं स दा ।। 3.1.46.६० ।। <br>
अनेकक्षेत्रधान्यानि गाश्च दोग्ध्रीः पयस्विनीः ।। <br>
आयुर्विद्याश्च पुत्रांश्च भार्यामपि मनोरमाम् ।। ६१ ।। <br>
एतत्स्तोत्रं सकृ द्विप्राः पठन्नाप्नोत्यसंशयः ।। <br>
एतत्स्तोत्रस्य पाठेन नरकं नैव यास्यति ।। ६२ ।। <br>
ब्रह्महत्यादिपापानि नश्यंति सुमहांत्यपि ।। <br>
सर्वपापविनिर्मुक्तो देहांते मुक्तिमाप्नुयात् ।। ६३ ।। <br>
इति स्तुतो जगन्नाथो वायुपुत्रेण राघवः ।। <br>
सीतया सहितो विप्रा हनूमंतमथाब्रवीत् ।। ६४ ।। <br>
।। श्रीराम उवाच ।। ।। <br>
अज्ञानाद्वा नरश्रेष्ठ त्वयेदं साहसं कृतम् ।। <br>
ब्रह्मणा विष्णुना वापि शक्रादित्रिदशैरपि ।। ६५ ।। <br>
नेदं लिंगं समुद्धर्तुं शक्यते स्थापितं मया ।। <br>
महादेवापराधेन पतितोऽस्यद्य मूर्च्छितः ।। ६६ ।। <br>
इतः परं मा क्रियतां द्रोहः सांबस्य शूलिनः ।। <br>
अद्यारभ्य त्विदं कुंडं तव नाम्ना जगत्त्रये ।। ६७ ।। <br>
ख्यातिं प्रयातु यत्र त्वं पतितो वानरोत्तम ।। <br>
महापातकसंघानां नाशः स्यादत्र मज्जनात् ।। ६८ ।। <br>
महादेवजटाजाता गौतमी सरितां वरा ।। <br>
अश्वमेधसहस्रस्य फलदा स्नायिनां नृणाम् ।। ६९ ।। <br>
ततः शतगुणा गंगा यमुना च सरस्वती ।। <br>
एतन्नदीत्रयं यत्र स्थले प्रवहते कपे ।। 3.1.46.७० ।। <br>
मिलित्वा तत्र तु स्नानं सहस्रगुणितं स्मृतम् ।। <br>
नदीष्वेतासु यत्स्नानात्फलं पुंसां भवेत्कपे ।। ७१ ।। <br>
तत्फलं तव कुंडेऽस्मिन्स्नानात्प्राप्नोत्यसंशयम् ।। <br>
दुर्लभं प्राप्य मानुष्यं हनूमत्कुंडतीरतः ।। ७२ ।। <br>
श्राद्धं न कुरुते यस्तु भक्तियुक्तेन चेतसा ।। <br>
निराशास्तस्य पितरः प्रयांति कुपिताः कपे ।। ७३ ।। <br>
कुप्यंति मुनयोऽप्यस्मै देवाः सेंद्राः सचारणाः ।। <br>
न दत्तं न हुतं येन हनूमत्कुंडतीरतः ।। ७४ ।। <br>
वृथाजीवित एवासाविहामुत्र च दुःखभाक् ।। <br>
हनूमत्कुंडसविधे येन दत्तं तिलोदकम् ।। <br>
मोदंते पितरस्तस्य घृतकुल्याः पिबंति च ।। ७५ ।। <br>
।। श्रीसूत उवाच ।। ।। <br>
श्रुत्वैतद्वचनं विप्रा रामेणोक्तं स वायुजः ।। ७६ ।। <br>
उत्तरे रामनाथस्य लिंगं स्वेनाहृतं मुदा ।। <br>
आज्ञया रामचन्द्रस्य स्थापयामास वायुजः ।। ७७ ।। <br>
प्रत्यक्षमेव सर्वेषां कपिलांगूलवेष्टितम् ।। <br>
हरोपि तत्पुच्छजा तं बिभर्ति च वलित्रयम् ।। <br>
तदुत्तरायां ककुभि गौरीं संस्थापयन्मुदा ।। ७८ ।। <br>
।। श्रीसूत उवाच ।। <br>
एवं वः कथितं विप्रा यदर्थं राघवेण तु ।।। <br>
लिंगं प्रतिष्ठितं सेतौ भुक्तिमुक्तिप्रदं नृणाम् ।। ७९ ।। <br>
यः पठेदिममध्यायं शृणुयाद्वा समाहितः ।। <br>
स विधूयेह पापानि शिवलोके महीयते ।। 3.1.46.८० ।। <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये रामनाथलिंगप्रतिष्ठाकारणवर्णनंनाम षट्चत्वारिंशोऽध्यायः ।। ४६ ।। <br>
<br>
<br>
</span>
