<span style="font-size: 14pt; line-height: 200%">।। ऋषय ऊचुः ।। ।। <br>
द्वैपायनविनेय त्वं सूत पौराणिकोत्तम ।। <br>
देवीपत्तनपर्यंतं चक्रतीर्थमनुत्तमम् ।। १ ।। <br>
इत्यब्रवीः पुरास्माकमतः पृच्छाम किंचन ।। <br>
देवीपुरं हि तत्कुत्र यदन्तं चक्रतीर्थकम् ।। २ ।। <br>
देवीपत्तन मित्याख्या कथं तस्याभवत्तथा ।। <br>
श्रीरामसेतुमूले च स्नातानां पापिनामपिः।। ३ ।। <br>
कीदृशं वा भवेत्पुण्यं चक्रतीर्थे तथैव च ।। <br>
एतच्चान्यान्विशे षांश्च ब्रूहि पौराणिकोत्तम ।। ४ ।। <br>
।। श्रीसूत उवाच ।। ।। <br>
सर्वमेतत्प्रवक्ष्यामि शृणुध्वं मुनिपुंगवाः ।। <br>
पठतां शृण्वतां चैतदाख्यानं पापनाश नम् ।। ५ ।। <br>
यत्र पाषाणनवकं स्थापयित्वा रघूद्वहः ।। <br>
बबन्ध प्रथमं सेतुं समुद्रे मैथिलीपतिः ।। ६ ।। <br>
देवीपुरं तु तत्रैव यदन्तं चक्रतीर्थकम् ।। <br>
देवीपत्तनमित्याख्या यथा तस्य समागता ।। ।७ ।। <br>
तद्ब्रवीमि मुनिश्रेष्ठाः शृणुध्वं श्रद्धया सह ।। <br>
पुरा देवासुरे युद्धे देवैर्नाशितपुत्रिणी ।। <br>
दितिः प्रोवाच तनयामात्मनः शोकमोहिता ।। ८ ।। <br>
।। दितिरुवाच ।। ।। <br>
याहि पुत्रि तपः कर्तुं तपोवनमनुत्तमम्।। ९ ।। <br>
पुत्रार्थं तव सुश्रोणि नियता नियतेन्द्रिया ।। <br>
इन्द्रादयो न शिष्येरन्येन पुत्रेण वै सुराः ।। 3.1.6.१० ।। <br>
उदिता तनया चैवं जनन्या तां प्रणम्य सा ।। <br>
स्वीकृत्य माहिषं रूपं वनं पञ्चाग्निमध्यगा ।। ११ ।। <br>
तपोऽतप्यत सा घोरं तेन लोकाश्चकंपिरे ।। <br>
तस्यां तपः प्रकुर्वंत्यां त्रिलोक्यासीद्भयातुरा ।। १२ ।। <br>
इन्द्रादयः सुर गणा मोहमापुर्द्विजोत्तमाः ।। <br>
सुपार्श्वस्तपसा तस्या मुनिः क्षुब्धोऽवदत्तु ताम् ।। १३ ।। <br>
।। सुपार्श्व उवाच ।। ।। <br>
परितुष्टोऽस्मि सुश्रोणि पुत्रस्तव भविष्यति ।। <br>
मुखेन महिषाकारो वपुषा नररूपवान् ।। १४ ।। <br>
महिषो नामपुत्रस्ते भविष्यत्यतिवीर्यवान् ।। <br>
पीडयिष्यति यः स्वर्गं देवेन्द्रं च ससैनिकम् ।। १५ ।। <br>
सुपार्श्वस्त्वेवमुक्त्वा तां विनिवार्य तपस्तथा ।। <br>
आगच्छदात्मनो लोकमनुनीय तपस्विनीम् ।। १६ ।। <br>
अथ जज्ञे स महिषो यथोक्तं ब्रह्मणा पुरा ।। <br>
व्यवर्द्धत महावीर्यः पर्वणीव महोदधिः ।। १७ ।। <br>
ततः पुत्रो विप्रचित्तेर्विद्युन्माल्यसुराग्रणीः ।। <br>
अन्येऽप्यसुरवर्यास्ते संति ये भूतले द्विजाः ।। १८ ।। <br>
ते सर्वे महिषस्यास्य श्रुत्वा दत्तवरं मुदा ।। <br>
समागम्य मुनिश्रेष्ठाः प्रावदन्महिषासुरम् ।। १९ ।। <br>
स्वर्गाधिपत्यमस्माकं पूर्व मसीन्महामते ।। <br>
देवैर्विष्णुं समाश्रित्य राज्यं नो हृतमोजसा ।। 3.1.6.२० ।। <br>
तद्राज्यमानय वलादस्माकं महिषासुर ।। <br>
वीर्यं प्रकटयस्वाद्य प्रभावमपि चात्मनः ।।२१।। <br>
अतुल्यबलवीर्यस्त्वं ब्रह्मदत्तवरोद्धतः।। <br>
पुलोमजापतिं युद्धे जहि देवगणैः सह।।२२।। <br>
दनुजैरेवमुक्तोऽसौ योद्धुकामोऽमरैः सह।। <br>
महा वीर्योऽथ महिषः प्रययावमरावतीम् ।।२३।।<br>
देवानामसुराणां च संवत्सरशतं रणम् ।। <br>
पुरा बभूव विप्रेंद्रास्तुमुलं रोमहर्षणम्।। २४ ।। <br>
देववृन्दं ततो भी त्या पुरस्कृत्य पुरन्दरम्।। <br>
कांदिशीकमभूद्विप्रा ब्रह्माणं च ययौ तदा ।। २५ ।। <br>
ब्रह्मा तानमरासर्वान्समादाय ययौ पुनः।। <br>
नारायणशिवौ यत्र वर्तेते विश्वपालकौ ।।२६।। <br>
तत्र गत्वा नमस्कृत्य स्तुत्वा स्तोत्रैरनेकशः ।। <br>
ब्रह्मा निवेदयामास महिषासुरचेष्टितम् ।। २७ ।। <br>
सुराणामसुरैः पीडां देवयोः शंभुकृष्णयोः ।। <br>
इंद्राग्नियमसूर्येंदुकुबेरवरुणादिकान् ।। २८ ।। <br>
निराकृत्याधिकारेषु तेषां तिष्ठत्ययं स्वयम् ।। <br>
अन्येषां देववृंदानामधिकारेपि तिष्ठति ।। २९ ।। <br>
निरस्तं देववृंदं तत्स्वर्लोकादवनीतले ।। <br>
मनुष्यवद्विचरते महिषासुरबाधितम् ।। 3.1.6.३० ।। <br>
एतज्ज्ञापयितुं देवौ युवयोरहमागतः।। <br>
सार्द्धं देव गणैरत्र रक्षतं तान्समागतान् ।। ३१ ।। <br>
ब्रह्मणो वचनं श्रुत्वा रमेश्वरमहेश्वरौ ।। <br>
कोपात्करालवदनौ दुष्प्रेक्ष्यौ तौ बभूवतुः ।। ३२ ।। <br>
अत्यन्तकोपज्वलितान्मुखाद्विष्णोरथ द्विजाः ।। <br>
निश्चक्राम महत्तेजः शंभोः स्रष्टुस्तथैव च ।। ३३ ।। <br>
अपरेषां सुराणां च देहादिंद्रशरीरतः ।। <br>
तेजः समुदभूत्क्रूरं तदेकं समजायत ।। ३४ ।। <br>
तेषां तु तेजसां राशिर्ज्वलत्पर्वतसंनिभः ।। <br>
ददृशे देववृंदैस्तैर्ज्वालाव्याप्तदिगंतरः ।। ३५ ।। <br>
तेजसां समुदायोऽसौ नारी काचि दभूत्तदा ।। <br>
शिवतेजो मुखमभूद्विष्णुतेजो भुजौ द्विजाः ।। ३६ ।। <br>
ब्रह्मतेजस्तु चरणौ मध्यमैंद्रेण तेजसा ।। <br>
यमस्य तेजसा केशाः कुचौ चंद्रस्य तेजसा ।। ३७ ।। <br>
जंघोरू कल्पितौ विप्रा वरुणस्य तु तेजसा ।। <br>
नितंबः पृथिवीतेजः पादांगुल्योऽर्कतेजसा ।। ३८ ।। <br>
करांगुल्यो वसूनां च तेजसा कल्पितास्तथा ।। <br>
कुबेरतेजसा विप्रा नासिकापरिकल्पिता ।। ३९ ।। <br>
नवप्रजापतीनां च तेजसा दंतपंक्तयः ।।<br>
चक्षुर्द्वयं समजनि हव्यवाहनतेजसा ।। ।। 3.1.6.४० ।। <br>
उभे संध्ये भ्रुवौ जाते श्रवणे वायुतेजसा ।। <br>
इतरेषां च देवानां तेजोभिरतिदारुणैः ।। ४१ ।। <br>
कृतान्यावयवा नारी दुर्गा परमभास्वरा ।। <br>
बभूव दुर्धर्षतरा सर्वैरपि सुरासुरैः ।। ४२ ।। <br>
सर्ववृंदारकानीकतेजःसंघसमुद्भवा ।। <br>
तां दृष्ट्वा प्रीतिमापुस्ते देवा महिषबाधिताः ।। ४३ ।। <br>
ततो रुद्रा दयो देवा विनिष्कृष्यायुधान्निजात् ।। <br>
आयुधानि ददुस्तस्यै शूलादीनि द्विजोत्तमाः ।। ४४ ।। <br>
भूषणानि ददुस्तस्यै वस्त्रमाल्यानि चंदनम् ।। <br>
सापि देवी तदा वस्त्रैर्भूषणैश्चंदनादिभिः ।। ४५ ।। <br>
कुसुमैरायुधैर्हारैर्भूषिता परिचारकैः ।। <br>
साट्टहासं प्रमुंचंती भैरवी भैरवस्वना ।। ४६ ।। <br>
ननाद कंपयतीव रोदसी देवसेविता ।। <br>
देव्या भैरवनादेन चचाल सकलं जगत् ।। ४७ ।। <br>
सिंहवाहनमारूढां देवीं ताममरास्तदा ।। <br>
मुनयः सिद्धगंधर्वास्तुष्टुवुर्जयश ब्दतः ।। ४९ ।। <br>
अतिभीषणनादेन देव्याः क्षुब्धं जगत्त्रयम् ।। <br>
दृष्ट्वा देवारयो दैत्याः समुत्तस्थुरुदायुधाः ।। ४९ ।। <br>
महिषोऽपि महाक्रोधात्समुद्यत महायुधः ।। <br>
तं शब्दमवलक्ष्याथ ययावसुरसंवृतः ।। 3.1.6.५० ।। <br>
व्यलोकयत्ततो देवीं तेजोव्याप्तजगत्त्रयीम् ।। <br>
सायुधानंतबाह्वाढयां नादकंपितभूतलाम् ।। ५१ ।।<br>
क्षोभिताशेषशेषादिमहानागपरंपराम् ।। <br>
विलोक्य देवीमसुराः समनह्यन्नुदायुधाः ।। ५२ ।। <br>
ततो देव्या तया सार्द्धमसुराणामभूद्रणः ।। <br>
अस्त्रैः शस्त्रैः शरैश्चक्रैर्गदाभिर्मुसलैरपि ।। ५३ ।। <br>
गजाश्वरथपादातैरसंख्येयैर्महावलः ।। <br>
महिषो युयुधे तत्र देव्या साकमरिंदमः ।। ५४ ।। <br>
लक्षको टिसहस्राणि प्रधानासुरयूथपाः ।। <br>
एकैकस्य तु सेनायास्तेषां संख्या न विद्यते ।। ५५ ।। <br>
ते सर्वे युगपद्देवीं शस्त्रैरावव्रुरोजसा ।। <br>
सापि देवी ततो भीमा दैत्यमुक्तास्त्रसंचयम् ।। ५६ ।। <br>
बिभेद लीलया बाणैः स्वकार्मुकविनिःसृतैः ।। <br>
ससर्ज दैत्यकायेषु बाणपूगान्यनेकशः ।। ५७ ।। <br>
देव्याश्रयबला द्देवा निर्भया दैत्ययूथपैः ।। <br>
युयुधुः संयुगे शस्त्रैरस्त्रैरप्यायुधांतरैः ।। ५८ ।। <br>
ततो देवा बलोत्सिक्ता देवीशक्त्युपबृंहिताः ।। <br>
निःशेषमसुरान्सर्वानायु धैर्निरमूलयन् ।। ५९ ।। <br>
स्वसैन्ये तु क्षयं याते संक्षुब्धो महिषासुरः ।। <br>
चापमादाय वेगेन विकृष्य च महास्वनम् ।। 3.1.6.६० ।। <br>
संधाय मुमुचे बाणान्देव सैन्येषु भूसुराः ।। <br>
इंद्रे तु दशसाहस्रं यमे पंचसहस्रकम् ।। ६१ ।। <br>
वरुणे चाष्टसाहस्रं कुबेरे षट्सहस्रकम् ।। <br>
सूर्ये चंद्रे च वह्नौ च वायौ वसुषु चाश्विनोः ।। ६२ ।। <br>
अन्येष्वपि च देवेषु महिषो दानवेश्वरः ।। <br>
प्रत्येकमयुतं बाणान्मुमुचे बलिनां वरः ।। ६३ ।। <br>
पलायंते ततो देवा महिषासुरमर्द्दिताः ।। <br>
देवीं शरणमाजग्मुस्त्राहित्राहीतिवादिनः ।। ६४ ।। <br>
ततो देवी गणान्स्वस्य भूतवेतालकादिकान् ।। <br>
यूयं नाशयत क्षिप्रमासुरं बलमित्यशात् ।।। ।। ६५ ।। <br>
अहं तु महिषं युद्धे योधयामि वलोद्धतम् ।। <br>
ततो देव्या गणैः सर्वमासुरं क्षतमाशु वै ।। ६६ ।।। <br>
ततः सैन्यं क्षयं नीते गणै र्देवीप्रचोदितैः ।। <br>
योद्धुकामः स महिषो गणैः साकं व्यतिष्ठत ।। ६७ ।। <br>
अत्रांतरे महानादः सुचक्षुश्च महाहनुः ।। <br>
महाचंडो महाभक्षो महोदरम होत्कटौ ।। ६८ ।। <br>
पञ्चास्यः पादचूडश्च बहुनेत्रः प्रबाहुकः ।। <br>
एकाक्षस्त्वेकपादश्च बहुपादोऽप्यपादकः ।। ६९ ।। <br>
एते चान्ये च बहवो महिषासुर मंत्रिणः ।। <br>
योद्धुकामा रणे देव्याः पुरतस्त्ववतस्थिरे ।। 3.1.6.७० ।। <br>
सिंहं वाहनमारुह्य ततो देवी मनोजवम् ।। <br>
प्रलयांबुदनिर्घोषं चापमादाय भैरवम् ।। ।। ७१ ।। <br>
विस्फोट्य मुमुचे बाणान्वज्रवेगसमान्युधि ।। <br>
दशलक्षगजैश्चापि शतलक्षैश्च वाजिभिः ।। ७२ ।। <br>
शतलक्षै रथैश्चापि लक्षायुतपदातिभिः ।। <br>
युक्तो महाहनुर्दैत्यो देव्या युधि निपातितः ।।७३।। <br>
सैन्ये च तस्य निहता देव्या बाणैर्द्विजोत्तमाः ।। <br>
लक्षकोटिसहस्राणि प्रधानासुरनायकाः ।।७४।।  <br>
महिषस्य हि विद्यन्ते महाबलपराक्रमाः ।। <br>
एकैकस्य प्रधानस्य चतुरङ्गबलं तथा ।। ७५ ।। <br>
महाहनोर्यथा विप्रास्तथैवास्ति महद्बलम् ।। <br>
तत्सर्वं निहतं देव्या शरैः कांचनपुंखितैः ।। ७६ ।।<br>
याममात्रेण विप्रेंद्रास्तदद्भुतमिवाभवत् ।। ७७ ।। ।। <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये चक्रतीर्थप्रशंसायां देवीपुराभिधानकथने देवीमहिषासुरयुद्धवर्णनं नाम षष्ठोऽध्यायः ।। ६ ।। <br>
<br>
<br>
</span>
