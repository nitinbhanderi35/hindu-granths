<span style="font-size: 14pt; line-height: 200%">॥ ऋषय ऊचुः ॥ ॥ <br>
राक्षसस्य वधात्सूत रावणस्य महामुने ॥ <br>
ब्रह्महत्या कथमभूद्राघवस्य महात्मनः ॥ ॥ १ ॥ <br>
ब्राह्मणस्य वधात्सूत ब्रह्महत्याभिजायते ॥ <br>
न ब्राह्मणो दशग्रीवः कथं तद्वद नो मुने ॥ २ ॥ <br>
ब्रह्महत्या भवेत्क्रूरा रामचंद्रस्य धीमतः ॥ <br>
एतन्नः श्रद्दधानानां वद कारुण्यतोऽधुना ॥ ३ ॥ <br>
इति पृष्टस्ततः सूतो नैमिषारण्यवासिभिः ॥<br>
वक्तुं प्रचक्रमे तेषां प्रश्नस्योत्तरमुत्तमम्॥ ४ ॥ ॥ ।<br>
। श्रीसूत उवाच ॥ ॥ <br>
ब्रह्मपुत्रो महातेजाः पुलस्त्योनाम वै द्विजाः ॥ <br>
बभूव तस्य पुत्रोऽभूद्विश्रवा इति विश्रुतः ॥ ५ ॥ <br>
तस्य पुत्रः पुलस्त्य स्य विश्रवा मुनिपुंगवाः ॥ <br>
चिरकालं तपस्तेपे देवैरपि सुदुष्करम् ॥ ६ ॥ <br>
तपः कुर्वति तस्मिंस्तु सुमाली नाम राक्षसः ॥ <br>
पाताललोकाद्भूलोकं सर्वं वै विचचार ह ॥ ७ ॥ <br>
हेमनिष्कांगदधरः कालमेघनिभच्छविः ॥ <br>
समादाय सुतां कन्यां पद्महीनामिव श्रियम् ॥ ८ ॥ <br>
विचरन्स महीपृष्ठे कदाचित्पुष्पकस्थितम् ॥ <br>
दृष्ट्वा विश्रवसः पुत्रं कुबेरं वै धनेश्वरम् ॥ ९ ॥ <br>
चिंतयामास विप्रेंद्राः सुमाली स तु राक्षसः ॥ <br>
कुबेरसदृशः पुत्रो यद्यस्माकं भविष्यति ॥ 3.1.47.१० ॥ <br>
वयं वर्द्धामहे सर्वे राक्षसा ह्यकुतोभयाः ॥ <br>
विचार्यैवं निजसुतामब्रवीद्राक्षसेश्वरः ॥ ११ ॥ <br>
सुते प्रदानकालोऽद्य तव कैकसि शोभने ॥ <br>
अद्य ते यौवनं प्राप्तं तद्देया त्वं वराय हि ॥ १२ ॥ <br>
अप्रदानेन पुत्रीणां पितरो दुःखमाप्नुयुः ॥ <br>
किं च सर्वगुणोत्कृष्टा लक्ष्मीरिव सुते शुभे ॥ १३ ॥ <br>
प्रत्याख्यानभयात्पुंभिर्न च त्वं प्रार्थ्यसे शुभे ॥ <br>
कन्यापितृत्वं दुःखाय सर्वेषां मानकांक्षिणाम् ॥१४ ॥ <br>
न जानेऽहं वरः को वा वरयेदिति कन्यके ॥ <br>
सा त्वं पुलस्त्यतनयं मुनिं विश्रवसं द्विजम् ॥ १५ ॥ <br>
पितामहकुलोद्भूतं वरयस्व स्वयंगता ॥ <br>
कुबेरतुल्यास्तनया भवेयुस्ते न संशयः ॥ १६ ॥ <br>
कैकसी तद्वचः श्रुत्वा सा कन्या पितृगौरवात् ॥ <br>
अंगीचकार तद्वाक्यं तथास्त्विति शुचिस्मिता ॥ १७ ॥ <br>
पर्णशालां मुनिश्रेष्ठा गत्वा विश्रवसो मुनेः ॥ <br>
अतिष्ठदंतिके तस्य लज्जमाना ह्यधोमुखी ॥ १८ ॥ <br>
तस्मिन्नवसरे विप्राः पुलस्त्यतनयः सुधीः ॥ <br>
अग्निहोत्रमुपास्ते स्म ज्वलत्पावकसन्निभः ॥ १९ ॥<br>
संध्याकालमतिक्रूरमविचिंत्य तु कैकसी ॥ <br>
अभ्येत्य तं मुनिं सुभ्रूः पितुर्वचनगौरवात् ॥ 3.1.47.२० ॥ <br>
तस्थावधोमुखी भूमिं लिखत्यंगुष्ठकोटिना ॥ <br>
विश्रवास्तां विलोक्याथ कैकसीं तनुमध्यमाम् ॥ <br>
उवाच सस्मितो विप्राः पूर्णचंद्रनिभाननाम् ॥ २१ ॥ ॥ <br>
॥ विश्रवा उवाच ॥ ॥ <br>
शोभने कस्य पुत्री त्वं कुतो वा त्वमिहागता ॥२२॥ <br>
कार्यं किं वा त्वमुद्दिश्य वर्तसेऽत्र शुचिस्मिते ॥ <br>
यथार्थतो वदस्वाद्य मम सर्वमनिंदिते ॥ २३ ॥ <br>
इतीरिता कैकसी सा कन्या बद्धांजलिर्द्विजाः ॥ <br>
उवाच तं मुनिं प्रह्वा विनयेन समन्विता ॥ २४ ॥ <br>
तपः प्रभावेन मुने मदभिप्रायमद्य तु ॥ <br>
वेत्तुमर्हसि सम्यक्त्वं पुलस्त्यकुलदीपन ॥२५॥ <br>
अहं तु कैकसी नाम सुमालिदुहिता मुने ॥ <br>
मत्तातस्याज्ञया ब्रह्मंस्तवांतिकमुपागता ॥२६॥ <br>
शेष त्वं ज्ञानदृष्ट्याद्य ज्ञातुमर्हस्यसंशयः॥ <br>
क्षणं ध्यात्वा मुनिः प्राह विश्रवाः स तु कैकसीम् ॥२७॥ <br>
मया ते विदितं सुभ्रूर्मनोगतमभीप्सितम्॥ <br>
पुत्राभिलाषिणी सा त्वं मामगाः सांप्रतं शुभे ॥२८॥<br>
सायंकालेऽधुना क्रूरे यस्मान्मां त्वमुपागता ॥ <br>
पुत्राभिलाषिणी भूत्वा तस्मात्त्वां प्रब्रवीम्यहम्॥२९॥<br>
शृणुष्वावहिता रामे कैकसी त्वमनिंदिते ॥ <br>
दारुणान्दारुणाकारान्दारुणाभिजनप्रियान्॥3.1.47.३० ॥<br>
जनयिष्यसि पुत्रांस्त्वं राक्षसान्क्रूरकर्मणः ॥ <br>
श्रुत्वा तद्वचनं सा तु कैकसी प्रणिपत्य तम् ॥ ३१ ॥ <br>
पुलस्त्यतनयं प्राह कृतांजलिपुटा द्विजाः ॥ <br>
भगवदीदृशाः पुत्रास्त्वत्तः प्राप्तुं न युज्यते ॥ ३२ ॥ <br>
इत्युक्तः स मुनिः प्राह कैकसीं तां सुमध्यमाम् ॥ <br>
मद्वंशानुगुणः पुत्रः पश्चिमस्ते भविष्यति ॥ ३३ ॥ <br>
धार्मिकः शास्त्रविच्छांतो न तु राक्षसचेष्टितः ॥ <br>
इत्युक्ता कैकसी विप्राः काले कतिपये गते ॥ ३४ ॥ <br>
सुषुवे तनयं क्रूरं रक्षोरूपं भयंकरम् ॥ <br>
द्विपंचशीर्षं कुमतिं विंशद्बाहुं भयानकम्॥ ३५ ॥ <br>
ताम्रोष्ठं कृष्णवदनं रक्तश्मश्रु शिरोरुहम् ॥ <br>
महादंष्ट्रं महाकायं लोकत्रासकरं सदा ॥ ३६ ॥ <br>
दशग्रीवाभिधः सोऽभूत्तथा रावण नामवान्॥ <br>
रावणानंतरं जातः कुम्भकर्णाभिधः सुतः ॥ ३७ ॥ <br>
ततः शूर्पणखा नाम्ना क्रूरा जज्ञे च राक्षसी ॥ <br>
ततो बभूव कैकस्या विभीषण इति श्रुतः ॥ ३८ ॥ <br>
पश्चिमस्तनयो धीमान्धार्मिको वेदशास्त्रवित् ॥ <br>
एते विश्रवसः पुत्रा दशग्रीवादयो द्विजाः ॥ ३९ ॥ <br>
अतो दशग्रीववधात्कुम्भकर्णवधादपि ॥ <br>
ब्रह्महत्या समभवद्रामस्याक्लिष्टकर्मणः ॥ 3.1.47.४० ॥ <br>
अतस्तच्छांतये रामो लिंगं रामेश्वराभिधम् ॥ <br>
स्थापयामास विधिना वैदिकेन द्विजोत्तमाः ॥ ४१ ॥ <br>
एवं रावणघातेन ब्रह्महत्यासमुद्भवः ॥ <br>
समभूद्रामचंद्रस्य लोककांतस्य धीमतः ॥ ४२ ॥ <br>
तत्सहैतुकमाख्यातं भवतां ब्रह्मघातजम्॥ <br>
पापं यच्छांतये रामो लिंगं प्रातिष्ठिपत्स्वयम् ॥ ४३ ॥ <br>
एवं लिंगं प्रतिष्ठाप्य रामचन्द्रोऽतिधार्मिकः ॥ <br>
मेने कृतार्थमात्मानं ससीता वरजो द्विजाः ॥ ४४ ॥<br>
ब्रह्महत्या गता यत्र रामचंद्रस्य भूपतेः ॥ <br>
तत्र तीर्थमभूत्किंचिद्ब्रह्महत्याविमोचनम् ॥ ४५ ॥ <br>
तत्र स्नानं महापुण्यं ब्रह्महत्याविनाशनम् ॥ <br>
दृश्यते रावणोऽद्यापि छायारूपेण तत्र वै ॥ ४६ ॥ <br>
तदग्रे नागलोकस्य बिलमस्ति महत्तरम् ॥ <br>
दशग्रीववधोत्पन्नां ब्रह्महत्यां बलीयसीम् ॥ ४७ ॥ <br>
तद्बिलं प्रापयामास जानकीरमणो द्विजाः ॥ <br>
तस्योपरि बिलस्याथ कृत्वा मण्डपमुत्तमम् ॥ ४८ ॥ <br>
भैरवं स्थापयामास रक्षार्थं तत्र राघवः ॥ <br>
भैरवाज्ञापरित्रस्ता ब्रह्महत्या भयंकरी ॥ ४९ ॥ <br>
नाशक्नोत्तद्बिलादूर्ध्वं निर्गंतुं द्विजसत्तमाः ॥ <br>
तस्मिन्नेव बिले तस्थौ ब्रह्महत्या निरुद्यमा ॥ 3.1.47.५० ॥ <br>
रामनाथमहालिंगं दक्षिणे गिरिजा मुदा ॥ <br>
वर्तते परमानंदशिवस्यार्धशरीरिणी ॥ ५१ ॥ <br>
आदित्यसोमौ वर्तेते पार्श्वयोस्तत्र शूलिनः ॥ <br>
देवस्य पुरतो वह्नी रामनाथस्य वर्तते ॥ ५२ ॥ <br>
आस्ते शतक्रतुः प्राच्यामाग्नेयां च तथाऽनलः ॥ <br>
आस्ते यमो दक्षिणस्यां रामनाथस्य सेवकः ॥ ५३ ॥ <br>
नैर्ऋते निर्ऋतिर्विप्रा वर्तते शंकरस्य तु ॥ <br>
वारुण्यां वरुणो भक्त्या सेवते राघवेश्वरम् ॥ ५४ ॥ <br>
वायव्ये तु दिशो भागे वायुरास्ते शिवस्य तु ॥ <br>
उत्तरस्यां च धनदो रामनाथस्य वर्तते ॥ ५५ ॥ <br>
ईशान्येऽस्य च दिग्भागे महेशो वर्तते द्विजाः ॥ <br>
विनायक कुमारौ च महादेवसुतावुभौ ॥ ५६ ॥ <br>
यथाप्रदेशं वर्तेते रामनाथालयेऽधुना ॥ <br>
वीरभद्रादयः सर्वे महेश्वरगणेश्वराः ॥ ५७ ॥ <br>
यथाप्रदेशं वर्तंते रामनाथालये सदा ॥ <br>
मुनयः पन्नगाः सिद्धा गन्धर्वाप्सरसां गणाः ॥ ५८ ॥ <br>
संतुष्यमाणहृदया यथेष्टं शिवसन्निधौ ॥ <br>
वर्तंते रामनाथस्य सेवार्थं भक्तिपूर्वकम् ॥ ५९ ॥ <br>
रामनाथस्य पूजार्थं श्रोत्रियान्ब्राह्मणान्बहून् ॥ <br>
रामेश्वरे रघुपतिः स्थापयामास पूजकान् ॥ 3.1.47.६० ॥ <br>
रामप्रतिष्ठितान्विप्रान्हव्यकव्यादिनार्चयेत् ॥ <br>
तुष्टास्ते तोषिताः सर्वा पितृभिः सहदेवताः ॥ ६१ ॥ <br>
तेभ्यो बहुधनान्ग्रामान्प्रददौ जानकीपतिः ॥ <br>
रामनाथमहादेव नैवेद्यार्थमपि द्विजाः ॥ ६२ ॥ <br>
बहून्ग्रामान्बहुधनं प्रददौ लक्ष्मणाग्रजः ॥ <br>
हारकेयूरकटकनिष्काद्याभरणानि च ॥ ६३ ॥ <br>
अनेकपट्ट वस्त्राणि क्षौमाणि विविधानि च ॥ <br>
रामनाथाय देवाय ददौ दशरथात्मजः ॥ ६४ ॥ <br>
गंगा च यमुना पुण्या सरयूश्च सरस्वती ॥ <br>
सेतौ रामेश्वरं देवं भजंते स्वाघशांतये ॥ ६५ ॥ <br>
एतदध्यायपठनाच्छ्रवणादपि मानवः ॥ <br>
विमुक्तः सर्वपापेभ्यः सायुज्यं लभते हरेः ॥ ६६ ॥ <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये रामस्य ब्रह्महत्योत्पत्तिहेतुनिरूपणं नाम सप्तचत्वारिंशोऽध्यायः ॥ ४७ ॥ ॥  ॥ <br>
</span>
