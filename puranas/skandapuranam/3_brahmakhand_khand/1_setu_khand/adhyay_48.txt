<span style="font-size: 14pt; line-height: 200%">।। श्रीसूत उवाच ।। ।। <br>
रामनाथं समुद्दिश्य कथां पापविनाशिनीम् ।। <br>
प्रवक्ष्यामि मुनिश्रेष्ठाः शृणुध्वं सुसमाहिताः ।। १ ।।<br>
पांड्यदेशाधिपो राजा पुरासीच्छंकराभिधः ।। <br>
ब्रह्मण्यः सत्यसंधश्च यायजूकश्च धार्मिकः ।। २ ।। <br>
वेदवेदांगतत्त्वज्ञः परसैन्यविदारणः ।। <br>
चतुरोऽप्याश्रमान्वर्णान्धर्मतः परिपालयन्।। ३ ।। <br>
वैदिकाचारनिरतः पुराणस्मृतिपारगः ।। <br>
शिवविष्ण्वर्चको नित्यमन्यदैवतपूजकः ।। ४ ।। <br>
महादानप्रदो नित्यं ब्राह्मणानां महात्मनाम् ।। <br>
मृगयार्थं ययौ धीमान्स कदाचित्तपोवनम् ।। ५ ।। <br>
सिंहव्याघ्रेभमहिष क्रूरसत्वभयंकरम्।। <br>
झिल्लिकाभीषणरवं सरीसृपसमाकुलम्।। ६ ।। <br>
भीमश्वापदसंपूर्णं दावानलभयंकरम् ।। <br>
महारण्यं प्रविश्याथ शंकरो राजशेखरः ।। ।। ७ ।। <br>
अनेकसैनिकोपेत आखेटिकुलसंकुलः ।। <br>
पादुकागूढचरणो रक्तोष्णीषो हरिच्छदः ।। ८ ।। <br>
बद्धगोधांगुलित्राणो धृतकोदण्डसायकः ।। <br>
कक्ष्याबद्धमहाखङ्गः श्वेताश्ववरमास्थितः ।। ९ ।। <br>
सुवेषधारी सन्नद्धः पत्तिसंघसमावृतः ।। <br>
कांतारेषु च सर्वेषु पर्वतेषु गुहासु च ।। 3.1.48.१० ।। <br>
समुत्तीर्ण महास्रोता युवा सिंहपराक्रमः ।। <br>
विचचार बलैः साकं दरीषु मृगयन्मृगान् ।। ११ ।। <br>
बध्यतां वध्यतामेष याति वेगान्मृगो वने ।। <br>
एवं वदत्सु सैन्येषु स्वयमुत्प्लुत्य शंकरः ।। १२ ।। <br>
मृगं हंति महाराजो विगाह्य विपिनस्थलीम् ।। <br>
सिंहान्वराहान्महिषान्कुञ्जराच्छरभांस्तथा ।। १३ ।। <br>
विनिघ्नन्स मृगानन्यान्वन्याञ्छंकरभूपतिः ।। <br>
कुत्रचिद्विपिनोद्देशे दरीमध्यनिवासिनम् ।। १४ ।। <br>
व्याघ्रचर्मधरं शांतं मुनिं नियतमानसम् ।। <br>
व्याघ्रबुद्ध्या जघानाशु शरेणानतपर्वणा ।। १५ ।। <br>
अतिवेगेन विप्रेंद्रास्तत्पत्नीं च ससायकः ।। <br>
निजघान पतिप्राणां निविष्टां पत्युरंतिके ।।१६।। <br>
विलोक्य मातापितरौ तत्पुत्रो निहतौ वने ।। <br>
रुरोद भृशदुःखार्तो विललाप च कातरः ।।१७।। <br>
भोस्तात मातर्मां हित्वा युवां यातौ क्व वाधुना ।। <br>
अहं कुत्र गमिष्यामि को वा मे शरणं भवेत् ।। १८ ।। <br>
को मामध्यापयेद्वेदाञ्छास्त्रं वा पाठयेत्पितः ।। <br>
अंब मे भोजनं का वा दास्यते सोपदेशकम् ।। १९ ।। <br>
आचाराञ्च्छिक्षयेत्को वा तात त्वयि मृतेऽधुना ।। <br>
अंब बालं प्रकुपितं का वा मामुपलाप()येत् ।। 3.1.48.२० ।। <br>
युवां निरागसावद्य केन पापेन सायकैः ।। <br>
निहतौ वै तपोनिष्ठौ मत्प्राणौ मद्गुरू वने ।। २१ ।। <br>
एवं तयोः सुतो विप्रा मुक्तकण्ठं रुरोद वै ।। <br>
अथ प्रलपितं श्रुत्वा शंकरो विपिने चरन् ।। २२ ।। <br>
<br>
तच्छब्दाभिमुखः सद्यः प्रययौ स दरीमुखम् ।। <br>
तत्रत्या मुनयोऽप्याशु समागच्छंस्तमाश्रमम् ।। २३ ।। <br>
ते दृष्ट्वा मुनयः सर्वे शरेण निहतं मुनिम्।। <br>
तत्पत्नीं च हतां विप्रा राजानं च धनुर्धरम् ।। २४ ।। <br>
विलपंतं सुतं चापि विलोक्य भृशविह्वलाः ।। <br>
पुत्रमाश्वासयामासुर्मा रोदीरिति कातरम् ।। २५ ।। <br>
।। मुनय ऊचुः ।। ।। <br>
आढ्ये वापि दरिद्रे वा मूर्खे वा पंडितेऽपि वा ।। <br>
पीने वाथ कृशे वापि समवर्ती परेतराट् ।। २६ ।। <br>
वने वा नगरे ग्रामे पर्वते वा स्थलांतरे ।। <br>
मृत्योर्वशे प्रयातव्यं सर्वैरपि हि जंतुभिः ।। २७ ।। <br>
वत्स नित्यं च गर्भस्थैर्जातैरपि च जंतुभिः ।। <br>
युवभिः स्थविरैः सर्वैर्यातव्यं यमपत्तनम् ।। २८ ।। <br>
वर्णिभिश्च गृहस्थैश्च वानप्रस्थैश्च भिक्षुभिः ।। <br>
काले प्राप्ते त्वयं देहस्त्यक्तव्यो द्विजपुत्रक ।। २९ ।। <br>
ब्राह्मणैः क्षत्रियैर्वैश्यैः शूद्रैरपि च संकरैः ।। <br>
यातव्यं प्रेतनिलये द्विजपुत्र महामते ।। 3.1.48.३० ।। <br>
देवाश्च मुनयो यक्षा गंधर्वोरगराक्षसाः ।। <br>
अन्ये च जंतवः सर्वे ब्रह्मविष्णुहरादयः ।। ३१ ।। <br>
सर्वे यास्यंति विलयं न त्वं शोचितुमर्हसि ।। <br>
अद्वयं सच्चिदानंदं यद्ब्रह्मोपनिषद्गतम् ।। ३२ ।।<br>
न तस्य विलयो जन्म वर्धनं चापि सत्तम ।। <br>
मलभांडे नवद्वारे पूयासृक्छोणितालये ।। ३३ ।। <br>
देहेऽस्मिन्बुद्बुदाकारे कृमियूथसमाकुले ।। <br>
कामक्रोधभयद्रोहमोहमात्सर्यकारिणि ।। ३४ ।। <br>
परदारपरक्षेत्रपरद्रव्यैकलोलुपे ।। <br>
हिंसासूयाशुचिव्याप्ते विष्ठामूत्रैकभाजने ।। ३५ ।। <br>
यः कुर्याच्छोभनधियं स मूढः स च दुर्मतिः ।। <br>
बहुच्छिद्रघटाकारे देहेऽस्मिन्नशुचौ सदा ।। ३६ ।। <br>
वायोरवस्थितिः किं स्यात्प्राणाख्यस्य चिरं द्विज ।। <br>
अतो मा कुरु शोकं त्वं जननीं पितरं प्रति ।। ३७ ।। <br>
तौ स्वकर्मवशाद्यातौ गृहं त्यक्त्वा त्विदं क्वचित्।। <br>
तव कर्मवशात्त्वं च तिष्ठस्यस्मिन्महीतले ।। ३८ ।। <br>
यदा कर्मक्षयस्ते स्यात्तदा त्वं च मरिष्यसि ।। <br>
मरिष्यमाणप्रेतो हि मृतप्रेतस्य शोचति ।। ३९ ।। <br>
यस्मिन्काले समुत्पन्नौ तव माता पिता तथा ।। <br>
न तस्मिंस्त्वं समुत्पन्नस्ततो भिन्ना गतिर्हि वः ।। 3.1.48.४० ।। <br>
यदि तुल्या गतिस्ते स्यात्ताभ्यां सह महामते ।।। <br>
तर्हि त्वयापि यातव्यं मृतौ यत्र हि तौ गतौ ।।४१।। <br>
मृतानां बांधवा ये तु मुंचंत्यश्रूणि भूतले ।। <br>
पिबंत्यश्रूणि तान्यद्धा मृताः प्रेताः परत्र वै ।। ४२।। <br>
अतः शोकं परित्यज्य धृतिं कृत्वा समाहितः ।। <br>
अनयोः प्रेतकार्याणि कुरु त्वं वैदिकानि तु ।। ४३ ।। <br>
शरघातान्मृतावेतौ यस्मात्ते जननी पिता ।। <br>
अतस्तद्दोषशांत्यर्थमस्थीन्यादाय वै तयोः ।। ४४ ।। <br>
रामनाथशिवक्षेत्रे रामसेतौ विमुक्तिदे ।। <br>
स्थापयस्व तथा श्राद्धं सपिंडीकरणादिकम् ।। ४५ ।। <br>
तत्रैव कुरु शुद्ध्यर्थं तयोर्बाह्मणपुत्रक ।। <br>
तेन दुर्मृत्युदोषस्य शांतिर्भवति नान्यथा ।। ४६ ।। <br>
।। श्रीसूत उवाच ।। ।। <br>
एवमुक्तः स मुनिभिः शाकल्यस्य सुतो द्विजाः ।। <br>
जांगलाख्यस्तयोः सर्वं पितृमेधं चकार वै ।। ४७ ।। <br>
अन्येद्युरस्थीन्यादाय हालास्यं प्रययौ च सः ।। <br>
तस्माद्रामेश्वरं सद्यो गत्वाऽयं जांगलो द्विजः।।४८।। <br>
मुनिप्रोक्तप्रकारेण तस्मिन्रामेश्वरस्थले।। <br>
निधाय पित्रोरस्थीनि श्राद्धादीन्यकरोत्तथा।।४९।। <br>
प्रथमाब्दिकपर्यंतं कार्यं तत्राकरोच्च सः।। <br>
स्थित्वाब्दं स मुनेः पुत्र एको जांगलसंज्ञकः।।3.1.48.५।।। <br>
आब्दिकांते दिने विप्रो रात्रौ स्वप्ने विलोक्य तु।। <br>
स्वमातरं च पितरं शंखचक्रगदाधरौ।।५१।। <br>
गरुडोपरि संविष्टौ पद्ममालाविभूषितौ।। <br>
शोभितौ तुलसीदाम्ना स्फुरन्मकरकुंडलौ।।५२।। <br>
कौस्तुभालंकृतोरस्कौ पीतांबरविराजितौ ।। <br>
एवं दृष्ट्वा मुनिसुतो जांगलः सुप्रसन्नधीः ।। ५३ ।। <br>
स्वाश्रमं पुनरागत्य सुखेन न्यवसद्द्विजाः ।। <br>
स्वप्नदृष्टं च वृत्तांतं मातापित्रोः स जांगलः ।। ५४ ।। <br>
तेभ्यो न्यवेदयत्सर्वं ब्राह्मणेभ्योऽतिहर्षितः ।। <br>
श्रुत्वा ते मुनयो वृत्तमासन्संप्रीतमानसाः ।। ५५ ।। <br>
अथ राजानमालोक्य सर्वे तेऽपि महर्षयः ।। <br>
अवदन्कुपिता विप्राः शपंतः शंकरं नृपम् ।। ५६ ।। <br>
पांड्यभूप महामूर्ख क्रौर्याद्ब्राह्मणघातक ।। <br>
स्त्रीहत्या ब्रह्महत्या च कृता यस्मात्त्वयाधुना ।। ५७ ।। <br>
अतः शरीरसंत्यागं कुरु त्वं हव्यवाहने ।। <br>
नोचेत्तव न शुद्धिः स्यात्प्रायश्चित्तशतैरपि ।। ५८ ।। <br>
त्वत्संभाषणमात्रेण ब्रह्महत्यायुतं भवेत् ।। <br>
अस्मत्सकाशाद्गच्छ त्वं पांड्यानां कुलपांसन ।। ५९ ।। <br>
इत्युक्तो मुनिभिः पांड्यः शंकरो द्विजपुंगवाः ।। <br>
तथास्तु देहसंत्यागं करिष्ये हव्यवाहने ।। 3.1.48.६० ।। <br>
ब्रह्महत्याविशुद्ध्यर्थं भवतां सन्निधावहम् ।। <br>
अनुग्रहं मे कुर्वंतु भवंतो मुनिसत्तमाः ।। ६१ ।। <br>
तथा शरीर संत्यागात्पातकं मे लयं व्रजेत् ।। <br>
एवमुक्त्वा मुनीन्सर्वाञ्च्छंकरः पांड्यभूपतिः ।। ६२ ।। <br>
स्वान्मंत्रिणः समाहूय बभाषे वचनं त्विदम् ।। <br>
भो मंत्रिणो ब्रह्महत्या मयाऽकार्यविचारतः ।। ६३ ।। <br>
स्त्रीहत्या च तथा क्रूरा महानरकदायिनी ।। <br>
एतत्पातकशुद्ध्यर्थं मुनीनां वचनादहम् ।। ६४ ।। <br>
प्रदीप्ते ऽग्नौ महाज्वाले परित्यक्ष्ये कलेवरम् ।। <br>
काष्ठान्यानयत क्षिप्रं तैरग्निश्च समिध्यताम् ।। ६५ ।। <br>
मम पुत्रं च सुरुचिं राज्ये स्थापयताचिरात् ।। <br>
मा शोकं कुरुतामात्या दैवतं दुरतिक्रमम् ।। ६६ ।। <br>
इतीरिता नृपतिना मंत्रिणो रुरुदुस्तदा ।। <br>
पांड्यनाथ महाराज रिपूणामपि वत्सल ।। ६७ ।। <br>
वयं हि भवता नित्यं पुत्रवत्परिपालिताः ।। <br>
त्वां विना न प्रवेक्ष्याम पुरीं देवपुरोपमाम् ।। ६८ ।। <br>
हव्यवाहं प्रवेक्ष्यामो महा काष्ठसमेधितम् ।। <br>
तेषां प्रलपितं श्रुत्वा पांड्य शंकरभूपतिः ।। <br>
प्रोवाच मंत्रिणः सर्वान्वचनं सांत्वपूर्वकम् ।। ६९ ।। <br>
।। शंकर उवाच ।। <br>
किं करिष्यथ भोऽमात्या महापातकिना मया ।। 3.1.48.७० ।। <br>
सिंहासनं समारुह्य न कर्तुं युज्यते बत ।। <br>
चतुरर्णवपर्यंतधरापालनमंजसा ।। ७१ ।। <br>
मत्पुत्रं सुरुचिं शीघ्रमतः स्थापयतासने ।। <br>
काष्ठान्यानयत क्षिप्रं प्रवेष्टुं हव्यवाहनम् ।। ७२ ।। <br>
मम मंत्रिवरा यूयं विलंबं त्यजताधुना ।। <br>
इत्युक्ता मंत्रिणः काष्ठं समानिन्युः क्षणेन ते ।। ७३ ।। <br>
अग्निं प्रज्वलितं काष्ठैर्दृष्ट्वा शंकरभूपतिः ।। <br>
स्नात्वाचम्य विशुद्धात्मा मुनीनां संनिधौ तदा ।। ७४ ।। <br>
अग्निं प्रदक्षिणीकृत्य तान्मुनीनपि सत्वरम्।। <br>
अग्निं मुनीन्नमस्कृत्य ध्यात्वा देवमुमापतिम्।।७५।। <br>
अग्नौ पतितुमारेभे धैर्यमालंब्य भूपतिः।। <br>
तस्मिन्नवसरे विप्रा मुनीनामपि शृण्वताम्।।७६।। <br>
अशरीरा समुदभूद्वाणी भैरवनादिनी।। <br>
भोः शंकर महीपाल मानलं प्रविशाधुना।।७७।।<br>
ब्रह्महत्यानिमित्तं ते भयं मा भून्महामते ।। <br>
तवोपदेशं वक्ष्यामि रहस्यं वेदसंमितम् ।। ७८ ।। <br>
शृणुष्वावहितो राजन्मदुक्तं क्रियतां त्वया ।। <br>
दक्षिणांबुनिधेस्तीरे गंधमादनपर्वते ।। ७९ ।। <br>
रामसेतौ महापुण्ये महापातकनाशने ।। <br>
रामप्रतिष्ठितं लिगं रामनाथं महेश्वरम् ।। 3.1.48.८० ।। <br>
सेवस्व वर्षमेकं त्वं त्रिकालं भक्तिपूर्वकम् ।। <br>
प्रदक्षिणप्रक्रमणं नमस्कारं च वै कुरु ।। ८१ ।। <br>
महाभिषेकः क्रियतां रामनाथस्य वै त्वया ।। <br>
नैवेद्यं विविधं राजन्क्रियतां च दिनेदिने ।। ८२ ।। <br>
चन्दनागरुकर्पूरै रामलिंगं प्रपूजय ।। <br>
भारद्वयेन गव्येन ह्याज्येन त्वभिषेचय ।। ८३ ।। <br>
प्रत्यहं च गवां क्षीरैर्द्विभारपरिसंमितैः ।। <br>
मधुद्रोणेन तल्लिंगं प्रत्यहं स्नापय प्रभोः ।। ८४ ।। <br>
प्रत्यहं पायसान्नेन नैवेद्यं कुरु भूपते ।। <br>
प्रत्यहं तिलतैलेन दीपाराधनमाचर ।। ८५ ।। <br>
एतेन तव राजेंद्र रामनाथस्य शूलिनः ।। <br>
स्त्रीहत्य्रा ब्रह्महत्या च तत्क्षणादेव नश्यतः ।। ८६ ।। <br>
दर्शनाद्रामनाथस्य भ्रूणहत्याशतानि च ।। <br>
अयुतं ब्रह्महत्यानां सुरापानायुतं तथा ।। ८७ ।। <br>
स्वर्णस्तेयायुतं राजन्गुरुस्त्रीगमनायुतम् ।। <br>
एतत्संसर्गदोषाश्च विनश्यंति क्षणाद्विभो।।८८।।  <br>
महापातकतुल्यानि यानि पापानि संति वै ।। <br>
तानि सर्वाणि नश्यंति रामनाथस्य सेवया ।। ८९ ।। <br>
महती रामनाथस्य सेवा लभ्येत चेन्नृणाम् ।।। <br>
किं गंगया च गयया प्रयागेणाध्वरेण वा ।। 3.1.48.९० ।। <br>
तद्गच्छ रामसेतुं त्वं रामनाथं भजानिशम् ।। <br>
विलंबं मा कुरु विभो गमने च त्वरां कुरु ।।९१।।। <br>
इत्युक्त्वा विररामाथ सापि वागशरीरिणी ।। <br>
तच्छ्रुत्वा मुनयः सर्वे त्वरयंति स्म भूपतिम् ।। ९२ ।। <br>
गच्छ शीघं महाराज रामसेतुं विमुक्तिदम् ।।। <br>
रामनाथस्य माहात्म्यमज्ञात्वास्माभिरीरितम् ।। ९३ ।। <br>
देहत्यागं कुरुष्वेति वह्नौ प्रज्वलितेऽधुना ।। <br>
अनुज्ञातो मुनिवरैरिति राजा स शंकरः ।।।। ।। ९४ ।। <br>
चतुरंगबलं पुर्यां प्रापयित्वा त्वरान्वितः ।। <br>
नमस्कृत्य मुनीन्सर्वान्प्रहृष्टेनांतरात्मना ।। ९५ ।। <br>
वृतः कतिपयैः सैन्यैः समादाय धनं बहु ।। <br>
रामनाथस्य सेवार्थमयासीद्गंधमादनम् ।। ९६ ।। <br>
उवास वर्षमेकं च रामसेतौ विशुद्धिदे ।। <br>
एकभुक्तो जितक्रोधो विजितेंद्रियसंचयः ।।  ।। ९७ ।। <br>
त्रिसंध्यं रामनाथं च सेवमानः सभक्तिकम् ।। <br>
प्रददौ रामनाथाय दशभारं धनं मुदा ।। ९८ ।। <br>
प्रत्यहं रामनाथस्य महापूजामकारयत् ।। <br>
अकरोच्च धनुष्कोटौ प्रत्यहं भक्तिपूर्वकम् ।। ९९ ।। <br>
स्नानं प्रतिदिनं चान्नं ब्राह्मणेभ्य ददौ मुदा ।। <br>
अशरीरावचःप्रोक्तमखिलं पूजनं तथा ।। 3.1.48.१०० ।। <br>
एवं कृतवतस्तस्य वर्षमेकं गतं द्विजाः ।। <br>
वर्षांते स शुचिर्भूत्वा शंकरस्तुष्टमानसः ।। <br>
तुष्टाव परमेशानं रामनाथं घृणानिधिम् ।। १ ।। <br>
।।शंकर उवाच ।। ।। <br>
नमामि रुद्रमीशानं रामनाथमुमापतिम् ।। २ ।। <br>
पाहि मां कृपया देव ब्रह्महत्यां दहाशु मे ।। <br>
त्रिपुरघ्न महादेव कालकूटविषादन ।। ३ ।। <br>
रक्ष मां त्वं दयासिंधो स्त्रीहत्यां मे विमोचय ।। <br>
गंगाधर विरूपाक्ष रामनाथ त्रिलोचन ।। ४ ।। <br>
मां पालय कृपादृष्ट्या छिन्धि मत्पातकं विभो ।। <br>
कामारे कामसंदायिन्भक्तानां राघवेश्वर ।। ।। ।। ५ ।। <br>
कटाक्षं पातय मयि शुद्धं मां कुरु धूर्जटे ।। <br>
मार्कंडेयभयत्राण मृत्युंजय शिवाव्यय ।। ६ ।। <br>
नमस्ते गिरिजार्धाय निष्पापं कुरु मां सदा ।।  <br>
रुद्राक्षमालाभरण चन्द्रशेखर शंकर ।। ७ ।। <br>
वेदोक्तसम्यगाचारयोग्यं मां कुरु ते नमः ।। <br>
सूर्यदंतभिदे तुभ्यं भारतीनासिकाच्छिदे ।। ८ ।। <br>
रामेश्वराय देवाय नमो मे शुद्धिदो भव ।। <br>
आनंदं सच्चिदानंदं रामनाथं वृषध्वजम् ।। ९ ।। <br>
भूयोभूयो नमस्यामि पातकं मे विनश्यतु ।। <br>
भक्त्यैवं स्तुवतस्तस्य रामनाथं महेश्वरम् ।। 3.1.48.११० ।। <br>
निर्जगाम मुखाद्राज्ञो ब्रह्महत्यातिभीषणा ।। <br>
नीलवस्त्रधरा क्रूरा महारक्तशिरोरुहा ।। ११ ।। <br>
तां ब्रह्महत्यां बीभत्सां नृपवक्त्राद्विनिर्गताम् ।। <br>
निजघान त्रिशूलेन भैरवो रुद्रशासनात् ।। १२ ।। <br>
हतायां ब्रह्महत्यायां भैरवेण शिवाज्ञया ।। <br>
रामनाथो नृपं प्राह स्तुत्या तस्य प्रसन्नधीः ।। १३ ।। <br>
।। श्रीरामनाथ उवाच ।। ।। <br>
पांड्यभूप महाराज स्तोत्रेणानेन तेऽनघ ।। <br>
प्रसन्नोऽहं वरं दास्ये तुभ्यं वरय चेप्सितम् ।। १४ ।। <br>
स्त्रीहत्याब्रह्महत्याभ्यां यस्ते दोषः स निर्गतः ।। <br>
शुद्धो विधूतपापोऽसि राज्यं पालय पूर्ववत् ।। १५ ।। <br>
ये मामत्र निषेवंते भक्तियुक्तेन चेतसा ।। <br>
नाशयामि नृणां तेषां ब्रह्महत्यायुतान्यपि ।। १६ ।। <br>
सुरापानायुतं भूप गुरुस्त्रीगमनायुतम् ।। <br>
स्वर्णस्तेयायुतमपि तत्संसर्गायुतं तथा ।। १७ ।। <br>
अन्यान्यपि च पापानि नाशयामि न संशयः ।। <br>
मत्सेविनो नरा राजन्न भूयः संसरंति ते ।। १८ ।। <br>
किं तु सायुज्यरूपां मे मुक्तिं यास्यन्त्यसंशयम् ।। <br>
स्तुवंत्यनेन स्तोत्रेण ये मां भक्तिपुरःसरम् ।। १९ ।। <br>
नाशयाम्यहमेतेषां महापातकसंचयम् ।। <br>
प्रीतोऽहं तव भक्त्या च स्तोत्रेण मनुजेश्वर ।। 3.1.48.१२० ।। <br>
यथेष्टं प्रार्थय वरं मत्तस्त्वं वरदान्नृप ।। <br>
एवमुक्तः शिवेनाथ शंकरो नृपपुंगवः ।। <br>
रामनाथं बभाषे तं शंकरं करुणानिधिम् ।। २१ ।। <br>
।। नृप उवाच ।। ।। <br>
तव संदर्शनेनाहं कृतार्थोऽस्मि महेश्वर ।। २२ ।। <br>
इतः परं प्रार्थनीयं मम नास्त्यधुनाधिकम् ।। <br>
मृकण्डुसुतसंतापहारि पादयुगं तव ।। २३ ।। <br>
दृष्टं मया महादेव नातः प्रार्थ्यं विभोस्ति वै ।। <br>
त्वत्पादपद्मयुगुले निश्चला भक्तिरस्तु मे  ।। २४ ।। <br>
न पुनर्जन्म मे भूयान्मातॄणामुदरेऽशुचौ ।। <br>
ये मत्कृतमिदं स्तोत्रं कीर्तयंति तव प्रभो ।। <br>
ते नराः पापनिर्मुक्तास्त्वत्सेवाफलमाप्नुयुः ।।२५।।  ।। <br>
।। श्रीसूत उवाच ।। ।। <br>
तथास्त्वित्यनुगृह्यैनं रामनाथो द्विजोत्तमाः ।। २६ ।। <br>
नीलकण्ठो विरूपाक्षो लिंगरूपे तिरोहितः ।। <br>
राजापि रामनाथेन विहितानुग्रहस्ततः ।। २७ ।।<br>
रामनाथं नमस्कृत्य कृतार्थेनांतरात्मना ।। <br>
स सेनासंवृतः प्रीतः प्रययावात्मनः पुरीम् ।। २८ ।। <br>
वृत्तांतमेतमवदन्मुनीनां वनवासिनाम् ।। <br>
तेभ्यषिंचन्नृपं राज्ये मुनयः प्रीतमानसाः ।। २९ ।। <br>
पुत्रदारयुतो राजा प्राप्य राज्यमकण्टकम् ।। <br>
मंत्रिभिः सहितो विप्रा ररक्ष पृथिवीं चिरम् ।। 3.1.48.१३० ।। <br>
ततोंतकाले संप्राप्ते ध्यायन्रामेश्वरं शिवम् ।। <br>
देहांते रामनाथस्य सायुज्यं प्रययौ शुभम् ।। ३१ ।। <br>
एवं वः कथितं विप्रा रामनाथस्य वैभवम् ।। <br>
चरितं पुण्यमाख्यानं शंकराख्य नृपस्य च ।। ३२ ।। <br>
शृण्वन्पठन्वा मनुजस्त्विममध्यायमादरात् ।। <br>
सर्वपापविनिर्मुक्तो रामनाथं समश्नुते ।। १३३ ।। <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये रामनाथप्रशंसायां शाकल्यदुर्मरणदोषशांतिपूर्वक शंकरस्त्रीहत्याब्रह्महत्यादोषशांतिवर्णनंनामाष्टचत्वारिंशोऽध्यायः ।। ४८ ।। ।। छ ।। ।। ।। <br>
<br>
</span>
