<span style="font-size: 14pt; line-height: 200%">श्रीसूत उवाच ।। ।। <br>
भूयोऽपिसंप्रवक्ष्यामि धनुष्कोटेस्तु वैभवम् ।। <br>
युष्माकमादरेणाहं नैमिषारण्यवा सिनः ।।१।। <br>
नंदोनाम महाराजः सोमवंशसमुद्भवः ।। <br>
धर्मेण पालयामास सागरांतां धरामिमाम् ।।२।। <br>
तस्य पुत्रः समभवद्धर्मगुप्त इति श्रुतः ।। <br>
राज्य रक्षाधुरं नंदो निजपुत्रे निधाय सः ।।३।। <br>
जितेंद्रियो जिताहारः प्रविवेश तपोवनम् ।। <br>
ताते तपोवनं याते धर्मगुप्ताभिधो नृपः ।।४।। <br>
मेदिनीं पालया मास धर्मज्ञो नीतितत्परः ।। <br>
ईजे बहुविधैर्यज्ञैर्देवानिंद्रपुरोगमान् ।। ५ ।। <br>
ब्राह्मणेभ्यो ददौ वित्तं क्षेत्राणि च बहूनि सः ।। <br>
सर्वे स्वधर्मनिरतास्तस्मिन्राजनि शासति ।। ६ ।।<br>
बभूवुर्नाभवन्पीडास्तस्मिंश्चोरादिसंभवाः ।। <br>
कदाचिद्धर्मगुप्तोऽयमारूढस्तुरगोत्तमम् ।। ७ ।। <br>
वनं विवेश विप्रेंद्रा मृगयारसकौ तुकी ।। <br>
तमालतालहिंतालकुरवाकुलदिङ्मुखे ।। ८ ।। <br>
विचचार वने तस्मिन्सिंहव्याघ्रभयानके ।। <br>
मत्तालिकुलसंनादसंमूर्छितदिगंतरे ।। ९ ।। <br>
पद्म कल्हारकुमुदनीलोत्पलवनाकुलैः ।। <br>
तटाकैरपि संपूर्णे तपस्विजनमंडिते ।।3.1.32.१०।। <br>
तस्मिन्वने संचरतो धर्मगुप्तस्य भूपतेः ।। <br>
अभूद्विभावरी विप्रास्त मसावृतदिङ्मुखा ।। ११ ।। <br>
राजापि पश्चिमां संध्यामुपास्य नियमान्वितः ।। <br>
जजाप तत्र च वने गायत्रीं वेदमातरम् ।। १२ ।। <br>
सिंहव्याघ्रादिभीत्या स्मिन्वृक्षमेकं समास्थिते ।।<br>
राजपुत्रे तदाभ्यागादृक्षः सिंहभयार्दितः ।। १३ ।। <br>
अन्वधावतं तं ऋक्षमैकः सिंहो वनेचरः ।। <br>
अनुद्रुतः स सिंहेन ऋक्षो वृक्षमुपारुहत् ।। १४ ।। <br>
आरुह्य ऋक्षो वृक्षं तं ददर्श जगतीपतिम् ।। <br>
वृक्षस्थितं महात्मानं महाबलपराक्रमम् ।। १५ ।। <br>
उवाच भूपतिं दृष्ट्वा ऋक्षोयं वनगोचरः ।। <br>
मा भीतिं कुरु राजेंद्र वत्स्यावो रजनीमिह ।। १६ ।। <br>
महासत्त्वो महाकायो महादंष्ट्रासमाकुलः ।। <br>
वृक्षमूलं समायातः सिंहो यमतिभीषणः ।। १७ ।। <br>
रात्र्यर्धं भज निद्रा त्वं रक्ष्यमाणो मयादितः ।। <br>
ततः प्रसुप्तं मां रक्ष शर्वर्यर्धं महामते ।। १८ ।। <br>
इति तद्वाक्यमादाय सुप्ते नंदसुते हरिः ।। <br>
प्रोवाच ऋक्षं सुप्तोऽयं नृपश्च त्यज्यतामिति ।। १९ ।। <br>
तं सिंहमब्रवीदृक्षो धर्मज्ञो द्विजसत्तमाः।। <br>
भवान्धर्मं न जानीषे मृगराज वनेचर ।। 3.1.32.२० ।।<br>
विश्वासघातिनां लोके महाकष्टा भवंति हि ।। <br>
न हि मित्रद्रुहां पापं नश्येयज्ञायुतैरपि ।। २१ ।। <br>
ब्रह्महत्यादिपापानां कथंचिन्निष्कृतिर्भवेत् ।। <br>
विश्वस्तघातिनां पापं न नश्येज्जन्मकोटिभिः ।। २२ ।। <br>
नाहं मेरुं महाभारं मन्ये पंचास्य भूतले ।। <br>
महाभारमिमं मन्ये लोके विश्वासघातकम् ।। २३ ।। <br>
एवमुक्तेऽथ ऋक्षेण सिंहस्तूष्णीमभूत्तदा ।। <br>
धर्मगुप्ते प्रबुद्धे तु ऋक्षः सुष्वाप भूरुहे ।।२४।। <br>
ततः सिंहोऽब्रवीद्भूपमेनमृक्षं त्यजस्व मे ।। <br>
एवमुक्तेऽथ सिंहेन राजा सुप्तमशंकितः ।।२५।। <br>
स्वांकन्यस्तशिरस्कं तमृक्षं तत्याज भूतले ।। <br>
पात्यमानस्ततो राज्ञा नखालंबितपादपः ।।२६।। <br>
ऋक्षः पुण्यवशाद्वृक्षान्न पपात महीतले ।।<br>
स ऋक्षो नृपमभ्येत्य कोपाद्वाक्यमभाषत।।२७।। <br>
कामरूपधरो राजन्नहं भृगुकुलोद्भवः ।। <br>
ध्यानकाष्ठाभिधो नाम्ना ऋक्षरूपमधारयम् ।। २८ ।। <br>
यस्मादनागसं सुप्तमत्याक्षीन्मां भवान्नृप ।। <br>
मच्छापात्त्वमतः शीघ्रमुन्मत्तश्चर भूपते ।। २९ ।। <br>
इति शप्त्वा मुनिर्भूपं ततः सिंहमभाषत ।। <br>
नृसिंहस्त्वं महायक्षः कुबेरसचिवः पुरा ।।3.1.32.३।।। <br>
हिमवद्गिरिमासाद्य कदाचित्त्वं वधूसखः ।। <br>
अज्ञानाद्गौतमाभ्याशे विहारमतनोर्मुदा ।। ।। ३१ ।। <br>
गौतमोप्युटजाद्दैवात्समिदाहरणाय वै ।। <br>
निर्गतस्त्वां विवसनं दृष्ट्वा शापमुदाहरत् ।। ३२ ।। <br>
यस्मान्ममाश्रमेऽद्य त्वं विवस्त्रः स्थितवानसि ।। <br>
अतः सिंहत्वमद्यैव भविता ते न संशयः ।। ३३ ।। <br>
इति गौतमशापेन सिंहत्वमगमत्पुरा ।। <br>
कुबेरसचिवो यक्षो भद्रनामा भवान्पुरा ।। ।। ३४ ।। <br>
कुबेरो धर्मशीलो हि तद्भृत्याश्च तथैव हि ।। <br>
अतः किमर्थं त्वं हंसि मामृषिं वनगोचरम् ।। ३५ ।। <br>
एतत्सर्वमहं ध्याना ज्जानामीह मृगाधिप ।। <br>
इत्युक्ते ध्यानकाष्ठेन त्यक्त्वा सिंहत्वमाशु सः ।। ३६ ।। <br>
यक्षरूपं गतो दिव्यं कुबेरसचिवात्मकम् ।। <br>
ध्यानकाष्ठमसावाह प्रांजलिः प्रणतो मुनिम् ।। ३७ ।। <br>
अद्य ज्ञातं मया सर्वं पूर्ववृत्तं महामुने ।। <br>
गौतमः शापकाले मे शापांतमपि चोक्तवान् ।। ३८ ।। <br>
ध्यानकाष्ठे न संवाद ऋक्षरूपेण ते यदा ।। <br>
तदा निर्धूय सिंहत्वं यक्षरूपमवाप्स्यसि ।। ३९ ।। <br>
इति मामब्रवीद्ब्रह्मन्गौतमो मुनिपुंगवः ।। <br>
अद्य सिंहत्वनाशान्मे जानामि त्वां महामुने ।। 3.1.32.४० ।। <br>
ध्यानकाष्ठाभिधं शुद्धं कामरूपधरं सदा ।। <br>
इत्युक्त्वा तं प्रणम्याथ ध्यानकाष्ठं स यक्षराट् ।। ४१ ।। <br>
विमानवरमा रुह्य प्रययावलकापुरीम् ।। <br>
तस्मिन्गते तु यक्षेशे ध्यानकाष्ठो महामुनिः ।। ४२ ।। <br>
अव्याहतेष्टगमनो यथेष्ठः प्रययौ महीम् ।। <br>
ध्यानकाष्ठे गते तस्मि न्कामरूपधरे मुनौ ।। ४३ ।। <br>
धर्मगुप्तौ मुनेः शापादुन्मत्तः प्रययौ पुरीम् ।। <br>
उन्मत्तरूपं तं दृष्ट्वा मंत्रिणस्तु नृपोत्तमम् ।। ४४ ।। <br>
पितुः सकाशमा निन्यू रेवातीरे मनोरमे ।। <br>
तस्मै निवेदयामासुर्मतिभ्रंशं सुतस्य ते ।। ४५ ।। <br>
ज्ञात्वा तु पुत्रवृत्तांतं नन्दस्तस्य पिता तदा ।। <br>
पुत्रमादाय तरसा जैमिनेरन्तिकं ययौ ।।<br>
तस्मै निवेदयामास पुत्रवृत्तान्तमादितः ।। ४६ ।। <br>
भगवञ्जैमिने पुत्रो ममाद्योन्मत्ततां गतः ।। ४७ ।। <br>
अस्योन्मादविनाशाय ब्रूह्युपायं महामुने ।। <br>
इति पृष्टश्चिरं दध्यौ जैमिनिर्मुनिपुंगवः ।। ४८ ।। <br>
ध्यात्वा तु सुचिरं कालं नृपं नंदमथाब्रवीत् ।। <br>
ध्यानकाष्ठस्य शापेन ह्युन्म त्तस्ते सुतोऽभवत् ।। ४९ ।। <br>
तस्य शापस्य मोक्षार्थमुपायं प्रब्रवीमि ते ।। <br>
दक्षिणांबुनिधौ सेतौ पुण्ये पापविनाशने ।। 3.1.32.५० ।। <br>
धनुष्कोटिरिति ख्यातं तीर्थमस्ति महत्तरम् ।। <br>
पवित्राणां पवित्रं च मंगलानां च मंगलम् ।। ५१ ।। <br>
श्रुतिसिद्धं महापुण्यं ब्रह्महत्यादिशोधकम् ।। <br>
नीत्वा तत्र सुतं तेऽद्य स्नापयस्व महीपते ।। ५२ ।। <br>
उन्मादस्तत्क्षणादेव तस्य नश्येन्न संशयः ।। <br>
इत्युक्तस्तं प्रणम्यासौ जैमिनिं मुनिपुंगवम् ।। ५३ ।। <br>
नंदः पुत्रं समादाय धनुष्कोटिं ययौ तदा ।। <br>
तत्र च स्नापयामास पुत्रं नियमपूर्वकम् ।। ५४ ।। <br>
स्नानमात्रात्ततः सद्यो नष्टोन्मादोऽभवत्सुतः ।। <br>
स्वयं सस्नौ स नन्दोपि धनुष्कोटौ सभक्तिकम् ।। ५५ ।।<br>
&nbsp;उषित्वा दिनमेकं तु सपुत्रस्तु पिता तदा ।। <br>
सेवित्वा रामनाथं च सांबमूर्तिं घृणानिधिम् ।। ५६ ।। <br>
पुत्रमापृच्छय नंदस्तं प्रययौ तपसे वनम् ।। <br>
गते पितरि पुत्रोऽपि धर्मगुप्तो नृपो द्विजाः ।। ५७ ।। <br>
प्रददौ रामनाथाय बहुवित्तानि भक्तितः ।। <br>
ब्राह्मणेभ्यो धनं धान्यं क्षेत्राणि च ददौ तदा ।। ५८ ।। <br>
प्रययौ मंत्रिभिः सार्धं स्वां पुरीं तदनंतरम् ।। <br>
धर्मेण पालयामास राज्यं निहतकण्टकम् ।।५९।। <br>
पितृपैतामहं विप्रा धर्मगुप्तोऽतिधार्मिकः ।। <br>
उन्मादैरप्यपस्मारैर्ग्रहैर्दुष्टैश्च ये नराः ।। 3.1.32.६० ।। <br>
ग्रस्ता भवंति विप्रेंद्रास्तेऽपि चात्र निमज्जनात् ।। <br>
धनुष्कोटौ विमुक्ताः स्युः सत्यं सत्यं वदाम्यहम् ।। ६१ ।। <br>
परित्यज्य धनुष्कोटिं तीर्थमन्यद्व्रजेत्तु यः ।। <br>
सिद्धं स गोपयस्त्यक्त्वा स्नुहीक्षीरं प्रयाचते ।। ।। ६२ ।।<br>
धनुष्कोटिर्धनुष्कोटिर्धनुष्कोटिरिति द्विजाः ।। <br>
त्रिः पठन्तो नरा ये तु यत्र क्वापि जलाशये ।। ६३ ।। <br>
स्नांति सर्वे नरास्ते वै यास्यंति ब्रह्मणः पदम् ।। <br>
एवं वः कथिता विप्रा धर्मगुप्तकथा शुभा ।। ६४ ।। <br>
यस्याः श्रवणमात्रेण ब्रह्महत्या विनश्यति ।। <br>
स्वर्णस्तेयादयश्चान्ये नश्येयुः पापसंचयाः ।। ६५ ।। <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये धनुष्कोटिप्रशंसायां धर्मगुप्तोन्मा दविमोक्षणवर्णनंनाम द्वात्रिंशोऽध्यायः ।। ३२ ।। <br>
<br>
<br>
</span>
