<span style="font-size: 14pt; line-height: 200%">।। श्रीसूत उवाच ।। ।। <br>
तारकब्रह्मणस्तस्य तीर्थे स्नात्वा द्विजोत्तमाः ।। <br>
लक्ष्मणस्य ततस्तीर्थमभिगच्छेत्समाहितः ।। १ ।। <br>
श्रीलक्ष्मणस्य तीर्थे तु स्नात्वा पापैर्विमोचिताः ।। <br>
मुक्तिं प्रयांति विमलामपुनर्भवलक्षणाम्।।२।। <br>
स्नानाल्लक्ष्मणतीर्थे तु दारिद्र्यं नश्यतेखिलम् ।। <br>
आयुष्मान्गुणवान्विद्वान्पुत्रश्चैवास्य जायते ।। ३ ।। <br>
कूले लक्ष्मणतीर्थस्य तन्मन्त्रं जपते तु यः ।। <br>
स सर्वशास्त्रवेत्ता स्याच्चतुर्वेदविदप्यसौ ।। ४ ।। <br>
तस्य कूले महल्लिंगं स्थापयामास लक्ष्मणः ।। <br>
तत्र तीर्थे तु यः स्नात्वा सेवते लक्ष्मणेश्वरम् ।। ५।। <br>
इह दारिद्र्यरोगाभ्यां संसाराच्च विमुच्यते ।। <br>
स्नात्वा लक्ष्मणतीर्थे तु सेवित्वा लक्ष्मणेश्वरम् ।। <br>
बलभद्रः पुरा विप्रा मुमुचे ब्रह्महत्यया ।। ६ ।। ।। <br>
।। ऋषय ऊचुः ।। ।। <br>
ब्रह्महत्या कथमभूद्रौहिणेयस्य सूतज ।। <br>
कथं चात्र विनष्टा सा तन्नो ब्रूहि महामुने ।। ७ ।। <br>
।। श्रीसूत उवाच ।। ।। <br>
शेषावतारो भगवान्बलभद्रः पुरा द्विजाः ।। ८ ।। <br>
कुरूणां पांडवानां च युद्धोद्योगं विलोक्य तु ।। <br>
बंधूनां स वधं सोढुमसमर्थो हलायुधः ।। ९ ।।<br>
विचारमेवमकरोद्बलभद्रो महामतिः ।। <br>
यद्यहं कुरुराजस्य करिष्यामि सहायताम् ।। 3.1.19.१० ।। <br>
कोपः स्यात्पांडुपुत्राणां मय्यवार्यः सुदारुणः ।। <br>
उपकारं करिष्यामि पांडवानामहं यदि ।। ११ ।। <br>
दुर्योधनस्य कोपः स्यादिति बुद्ध्वा हलायुधः ।। <br>
तीर्थयात्राच्छलेनासौ मध्यस्थः प्रययौ तदा ।। १२ ।। <br>
प्रभासमभिगम्याथ स्नात्वा संकल्पपूर्वकम्।। <br>
देवानृषीन्पितृगणांस्तर्पयामास वारिणा ।। १३ ।। <br>
सरस्वतीं ततः प्रायात्प्रतीच्यभिमुखां हली ।।<br>
पृथूदकं बिंदुसरो मुक्तिदं ब्रह्मतीर्थकम्।। १४ ।। <br>
गंगां च यमुनां सिंधुं शतद्रूं च सुदर्शनम् ।। <br>
संप्राप्य बलभद्रोऽयं स्नात्वा तीर्थेषु धर्मतः ।। १५ ।। <br>
प्रपेदे नैमिषारण्यं मुनींद्रैरभिसेवितम् ।। <br>
आगतं तं विलोक्याथ नैमिषीयास्तपस्विनः ।। १६ ।। <br>
दीर्घसत्रे स्थिताः सम्यङ्नियता धर्मतत्पराः ।। <br>
अभ्युद्गम्य यदुश्रेष्ठं प्रणम्योत्थाय चासनात् ।। १७ ।। <br>
अपूजयन्विष्टराद्यैः कंदमूलफलैस्तदा ।। <br>
आसनं परिगृह्यायं पूजितः सपुरःसरः ।। १८ ।। <br>
उच्चासने स्थितं सूतमनमंतमनुत्थितम् ।। <br>
अकृतांजलिमासीनं व्यासशिष्यं विलोक्य सः ।। १९ ।। <br>
विप्रांश्चानमतो दृष्ट्वा विलोक्यात्मानमागतम् ।। <br>
चुक्रोध रोहिणीसूनुः सूतं पौराणिकोत्तमम्।। 3.1.19.२० ।। <br>
मध्ये मुनीनां सूतोऽयं कस्मान्निंद्योऽनुलोमजः ।। <br>
उच्चासने समध्यास्ते न युक्तमिदमंजसा ।। ।। २१ ।। <br>
अवमत्य भृशं चास्मान्धर्मसंरक्षकानयम् ।। <br>
आस्तेऽनुत्थाय निर्भीतिर्न च प्रणमते तथा ।। २२ ।। <br>
पठित्वायं पुराणानि द्वैपायनसकाशतः ।। <br>
सेतिहासानि सर्वाणि धर्मशास्त्राण्यनेकशः ।। २३ ।। <br>
न मां दृष्ट्वा प्रणमते नैव त्यजति चासनम् ।। <br>
द्वैपायनस्य महतः शिष्याः पैलादयो द्विजाः ।। २४ ।। <br>
एवंविधमधर्मं ते नैव कुर्युर्यथा त्वयम् ।। <br>
तस्मादेनं वधिष्यामि दुरात्मानमचेतनम् ।। २५ ।। <br>
दुष्टानां निग्रहार्थं हि भूर्लोकमहमागमम् ।। <br>
मया हतो हि दुष्टात्मा शुद्धिमेष्यत्यसंशयम् ।। २६ ।। <br>
इत्युक्त्वा भगवान्रामो मुसली प्रबलो हली ।। <br>
पाणिस्थेन कुशाग्रेण तच्छिरः प्राच्छिनद्रुषा ।। २७ ।। <br>
तत्रत्या मुनयः सर्वे हा कष्टमिति चुक्रुशुः ।। <br>
अवादिषुस्तदा रामं मुनयो ब्रह्मवादिनः ।। २८ ।। <br>
रामाधर्मः कृतः कष्टस्त्वया संकर्षण प्रभो ।। <br>
अस्य सूतस्य चास्माभिर्दत्तं ब्रह्मासनं महत् ।। २९ ।। <br>
अक्षयं चायुरस्माभिरस्य दत्तं हलायुध ।। <br>
भवताऽऽजानतैवाद्य कृतो ब्रह्मवधो महान् ।। 3.1.19.३० ।। <br>
योगेश्वरस्य भवतो नास्ति कश्चिन्नियामकः ।। <br>
अस्यास्तु ब्रह्महत्याया यत्कर्त्तव्यं विचार्य तत् ।। ३१ ।। <br>
प्रायश्चित्तं भवानेव लोकसंग्रहणाय तु ।। <br>
कुरुष्व भगवन्राम नान्येन प्रेरितः कुरु ।। <br>
इत्युक्तो भगवान्रामस्तानुवाच मुनीन्प्रति ।। ३२ ।। <br>
।। राम उवाच ।। ।। <br>
प्रायश्चित्तं चरिष्याभि पापशोधकमास्तिकाः ।। ३३ ।। <br>
लोकसंग्रहणार्थाय नान्यकामनयाऽधुना ।। <br>
यादृशो नियमोऽस्माभिः कर्तव्यः पापशांतये ।। ३४ ।।<br>
तादृशं नियमं त्वद्य भवतः प्रब्रुवंतु नः ।। <br>
भवद्भिरस्य सूतस्य यदायुर्दत्तमक्षयम् ।। <br>
इंद्रियाणि च सत्त्वं च करिष्ये योगमायया ।।३५ ।। <br>
।। मुनय ऊचुः ।। ।। <br>
पराक्रमस्य तेस्त्रस्य मृत्योर्नश्च यथा प्रभो ।। <br>
स्यात्सत्यवचनं राम तद्भवान्कर्तुमर्हति ।। ३६ ।। ।। <br>
।। राम उवाच ।। ।। <br>
आत्मा वै पुत्ररूपेण भवतीति श्रुतिस्सदा ।।३७ ।। <br>
उद्घोषयति विप्रेंद्रास्तस्मादस्य शरीरतः ।।<br>
पुत्रो भवतु दीर्घायुः सत्त्वेंद्रिय बलोर्जितः ।। ३९ ।। <br>
कथयिष्यति युष्माकं पुराणादीनि सोऽन्वहम् ।। <br>
संभविष्यति सर्वज्ञो योगमायाबलान्मम ।। ३९ ।। <br>
इत्युक्त्वा रौहिणेयस्तान्पुनः प्रश्रितमब्रवीत् ।। <br>
मनोभिलषितं किं वा युष्माकं करवाण्यहम् ।। 3.1.19.४० ।। <br>
तद्ब्रूत मुनयो यूयं करिष्यामि न संशयः ।। <br>
अज्ञानान्मत्कृतस्यास्य पापस्यापि निवर्तकम् ।। <br>
प्रायश्चित्तं भवन्तो मे प्रब्रूत मुनिसत्तमाः ।। ४१ ।। <br>
।। मुनय ऊचुः ।। ।। <br>
इल्वलस्यात्मजः कश्चिद्दानवो बल्वलाभिधः ।। ४२ ।। <br>
स दूषयति नो यागं रामेहागत्य पर्वणि ।। <br>
दुष्टं तं दानवं पापं जहि लोकैककण्टकम् ।।४३ ।। <br>
अनेन पूजा ह्यस्माकं कृता स्याद्भवताधुना ।। <br>
अस्थिविण्मूत्ररक्तानि सुरामांसानि च क्रतौ ।। ४४ ।। <br>
सदाभिवर्षतेऽस्माकमत्रागत्य स दानवः ।। <br>
अस्मिन्भारतभूभागे यानि तीर्थानि संति हि ।। ४५ ।। <br>
तेषु स्नाह्यब्दमेकं त्वं सर्वेषु सुसमाहितः ।। <br>
तेन ते पापशांतिः स्यान्नात्र कार्या विचारणा ।। ४६ ।। <br>
।। श्रीसूत उवाच ।। ।। <br>
पर्वकाले तु विप्रेंद्राः समावृत्ते मुनिक्रतौ ।। <br>
महाभीमो रजोवर्षो झंझावातश्च भीषणः ।। ४७ ।। <br>
प्रादुर्बभूव विप्रेंद्राः पूयरक्तैश्च वर्षणम् ।। <br>
ततो विष्ठामया वृष्टिर्बल्वलेन कृताप्यभूत् ।। ४९ ।। <br>
असुरं यज्ञशालायां शूलपाणिमथ क्षणात् ।। <br>
अपश्यद्बलभद्रोऽसौ महाबलपराक्रमम् ।। ४९ ।। <br>
तमालोक्य महादेहं दग्धाद्रिप्रतिमं तदा ।। <br>
प्रतप्तताम्रसंकाशश्मश्रुदंष्ट्रोत्कटाननम् ।। 3.1.19.५० ।। <br>
चिंतयामास मुसलं रामः परविदारणम्।। <br>
सीरं च दानवहरं गदां दैत्यविदारिणीम् ।। ५१ ।। <br>
यान्यायुधानि तं रामं चिंतितान्युपतस्थिरे ।। <br>
सीराग्रेण तमाकृष्य बल्वलं खेचरं तदा ।। ५२ ।। <br>
मुसलेन निजघ्ने स कुपितो मूर्ध्नि वेगतः ।। <br>
पपात भुवि संक्षुण्णललाटो रक्तमुद्वमन् ।। ५३ ।। <br>
बल्वलो दीनकथनो गिरिर्वज्रहतो यथा ।। <br>
स्तुत्वाथ मुनयो रामं प्रोच्चार्य विमलाशिषः ।। ९४ ।। <br>
अभ्यषिंचञ्च्छुभैस्तोयैर्वृत्रशत्रुं यथा सुराः ।। <br>
मालां ददुर्वैजयन्तीं श्रीमदंबुज शोभिताम् ।। ५५ ।। <br>
माधवाय शुभे वस्त्रे भूषणानि शुभानि च ।। <br>
धारयंस्तानि सर्वाणि रौहिणेयो महाबलः ।।५६।। <br>
पुष्पितानोकहोपेतः कैलास इव पर्वतः ।। <br>
अनुज्ञातोऽथ मुनिभिः सर्वतीर्थेषु स द्विजाः ।। ५७ ।। <br>
एकमब्दं चरन्सस्नौ नियमाचारसंयुतः ।। <br>
ततः संवत्सरे पूर्णे कालिंदीभेदनो बलः ।। ५८ ।। <br>
समाप्ततीर्थयात्रः सन्पुरीं गन्तुं प्रचक्रमे ।। <br>
ततस्तमोमयीं छायां पृष्ठतोनुगतां कृशाम् ।। ५९ ।। <br>
अपश्यद्बलदेवोयं महानादविराविणीम् ।। <br>
अथ वार्ता स शुश्राव समुद्भूतां तदांबरे ।। 3.1.19.६० ।। <br>
रामराम महाबाहो रौहिणेय सितप्रभ ।। <br>
तीर्थाभिगमनेनाद्य चरितेन त्वयाऽनघ ।। ।। ६१ ।। <br>
न नष्टा ब्रह्महत्या ते निःशेषं रोहिणीसुत ।। <br>
इति वार्तां समाकर्ण्य चिंतयामास वै बलः ।। ६२ ।। <br>
प्रायश्चित्तं मया चीर्णमेकाब्दं तीर्थ सेवया ।। <br>
तथापि ब्रह्महत्या सा न नष्टेति श्रुतं वचः ।। ६३ ।। <br>
किं कुर्म इति संचिंत्य नैमिषारण्यमभ्यगात् ।। <br>
तत्र गत्वा मुनीनां तन्न्यवेदयदरिंदमः ।। ६४ ।। <br>
यच्छ्रुतं गगने वाक्यं या च दृष्टा तमोमयी ।। <br>
न्यवेदयत तत्सर्वं मुनीनां रोहिणीसुतः ।। <br>
तच्छ्रुत्वा मुनयः सर्वे रामं वाक्यमथाब्रुवन् ।। ६५ ।। <br>
।। मुनय ऊचुः ।। ।। <br>
यदि राम न नष्टा ते ब्रह्महत्या तु कृत्स्नशः ।। ६६ ।। <br>
तर्हि गच्छ महाभाग गंधमादनपर्वतम् ।। <br>
महादुःख प्रशमनं महारोगविनाशनम् ।। ६७ ।। <br>
रामसेतौ महापुण्ये गन्धमादनपर्वते ।। <br>
अस्ति लक्ष्मणतीर्थाख्यं सरः पापविनाशनम् ।। ६८ ।। <br>
स्नानं कुरुष्व तत्र त्वं तल्लिंगं च नमस्कुरु ।। <br>
निःशेषं तेन नष्टा स्याद्ब्रह्महत्या न संशयः ।। ६९ ।। <br>
।। श्रीसूत उवाच ।। ।। <br>
एवमुक्तस्तदा रामो गन्धमादनपर्वतम् ।। <br>
गत्वा लक्ष्मणतीर्थं च प्राप्तवान्मुनिपुंगवाः ।। 3.1.19.७० ।। <br>
स्नात्वा संकल्पपूर्वं तु तत्र तीर्थे हलायुधः ।। <br>
ब्राह्मणेभ्यो ददौ वित्तं धान्यं गाश्च वसुन्धराम् ।। ७१ ।। <br>
तस्मिन्नवसरे तत्र राममाहाशरीरवाक् ।। <br>
निःशेषं राम नष्टा ते ब्रह्महत्याधुना त्विह ।। ७२ ।। <br>
संदेहो नात्र कर्तव्यः सुखं याहि पुरीं निजाम् ।। <br>
तच्छ्रुत्वा बलभद्रोऽथ तत्तीर्थं प्रशशंस ह ।। ७३ ।। <br>
ततस्तत्रत्यतीर्थेषु स्नात्वा सर्वेषु माधवः ।। <br>
धनुष्कोटौ तथा स्नात्वा रामनाथं निषेव्य च ।। <br>
द्वारकां स्वपुरीं प्रायान्नष्टपातकसंचयः ।। ७४ ।। <br>
।। श्रीसूत उवाच ।। ।। <br>
एवं वः कथितं विप्राः श्रीलक्ष्मणसरोऽमलम् ।। ७५ ।। <br>
पुण्यं पवित्रं पापघ्नं ब्रह्महत्यादिशोधकम् ।। <br>
यः पठेदिममध्यायं शृणुयाद्वा समाहितः ।। ७६ ।। <br>
स याति मुक्तिं विप्रेंद्राः पुनरावृत्तिवर्जिताम् ।। ७७ ।। <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये लक्ष्मणतीर्थप्रशंसायां बलभद्रब्रह्महत्याविमोक्षणनामैकोनविंशोऽध्यायः ।। १९ ।। <br>
<br>
</span>
