<span style="font-size: 14pt; line-height: 200%">॥ श्रीसूत उवाच ॥ ॥ <br>
मंगलाख्ये महातीर्थे नरः स्नात्वा विकल्मषः ॥ <br>
एकांतरामनाथाख्यं क्षेत्रं गच्छेत्ततः परम् ॥ १ ॥ <br>
तत्र रामो जगन्नाथो जानक्या लक्ष्मणेन च ॥ <br>
हनुमत्प्रमुखैश्चापि वानरैः परिवारितः ॥ २ ॥ <br>
सन्निधत्ते सदा विप्रा लोकानुग्रहकाम्यया ॥ <br>
विद्यते पुण्यदा तत्र नाम्ना ह्यमृतवापिका ॥ ३ ॥ <br>
तस्यां निमज्जतां नृणां न जरांतकजं भयम् ॥ <br>
अस्याममृतवाप्यां यः सश्रद्धं स्नाति मानवः ॥ ४ ॥ <br>
अमृतत्वं भजत्येष शंकरस्य प्रसादतः ॥ <br>
महापातकनाशिन्यामस्यां वाप्यां निमज्जताम् ॥ ५ ॥ <br>
अमृतत्वं हरो दातुं सन्निधत्ते सदा तटे ॥ <br>
॥ । ऋषय ऊचुः ॥ ॥ <br>
इयं ह्यमृतवापीति कुतो हेतोर्निगद्यते ॥ ६ ॥ <br>
अस्माकमेतद्ब्रूहि त्वं कृपया व्यासशासित ॥ <br>
तथैवामृतनामिन्या वापिकायाश्च वैभवम् ॥ <br>
तृप्तिर्न जायतेऽस्माकं त्वद्वचोऽमृतपायिनाम् ॥ ।७ ॥ <br>
॥ श्रीसूत उवाच ॥ ॥ <br>
अस्या अमृतनामत्वं वैभवं च मनोहरम् ॥ ८ ॥ <br>
प्रवक्ष्यामि विशेषेण शृणुत द्विजसत्तमाः ॥ <br>
पुरा हिमवतः पार्श्वे नानामुनिसमाकुले ॥ ९ ॥ <br>
सिद्धचारणगंधर्वदेवकिन्नरसेविते ॥ <br>
सिंहव्याघ्रवराहेभमहिषादिसमाकुले ॥ 3.1.13.१० ॥ <br>
तमालतालहिंतालचंपकाशोकसंतते ॥ <br>
हंसकोकिलदात्यूहचक्रवाकादिशोभिते ॥ ११ ॥ <br>
पद्मेंदीवरकह्लारकुमुदाढ्यसरो वृते ॥ <br>
सत्यवाञ्छीलवान्वाग्मी वशी कुंभजसोदरः ॥ १२ ॥ <br>
आस्ते तपश्चरन्नित्यं मोक्षार्थी शंकरप्रियः ॥ <br>
त्रिकालमर्चयञ्छंभु वन्यैर्मूलफलादिभिः ॥। १३ ॥<br>
आगतान्स्वाश्रमाभ्याशमतिथीन्वन्यभोजनैः ॥ <br>
पूजयन्नर्चयन्नग्निं संध्योपासनतत्परः ॥ १४ ॥ <br>
गायत्र्यादीन्महामंत्रान्कालेकाले जपन्मुदा ॥<br>
निद्रां परित्यजन्ब्राह्मे मुहूर्ते विष्णुचिंतकः ॥ १५ ॥ <br>
स्नानं कुर्वन्नुषःकाले नमन्संध्यां प्रसन्नधीः ॥ <br>
गायत्रीं प्रजपन्विप्राः पूजयन्हरिशंकरौ  ॥ १६ ॥ <br>
वेदाध्यायी शास्त्रपाठी मध्याह्नेऽतिथिपूजकः ॥ <br>
श्रोतापुराणपाठानामग्निकार्येष्वतंद्रितः ॥ १७ ॥<br>
पंचयज्ञपरो नित्यं वैश्वदेवबलिप्रदः ॥ <br>
प्रत्यब्दं श्राद्धकृत्पित्रोस्तथान्यश्राद्धकृद्द्विजाः ॥ १८ ॥ <br>
एवं निनाय कालं स नित्यानुष्ठानतत्परः ॥ <br>
तस्यैवं वर्तमानस्य तपश्चरत उत्तमम् ॥ १९ ॥ <br>
सहस्रवर्षाण्यगमञ्च्छंकरासक्तचेतसः ॥ <br>
तथापि शंकरो नास्याययौ प्रत्यक्षतां तदा ॥ 3.1.13.२० ॥ <br>
ततस्त्वगस्त्यभ्रातासौ ग्रीष्मे पंचानिमध्यगः ॥ <br>
भास्करं दत्तदृष्टिश्च मौनव्रतसमन्वितः ॥ २१ ॥ <br>
तिष्ठन्कनिष्ठिकांगुल्यां वामपादस्य निश्चलः ॥ <br>
ऊर्ध्वबाहुर्निरालंबस्तपस्तेपेऽतिदारुणम् ॥ २२ ॥ <br>
अथ तस्य प्रसन्नात्मा महादेवो घृणानिधिः ॥ <br>
प्रादुरासीत्स्वया दीप्त्या दिशो दश विभासयन् ॥ २३ ॥ <br>
ततोऽद्राक्षीन्मुनिः शंभुं सांबं वृषभसंस्थि तम् ॥ <br>
दृष्ट्वा प्रणम्य तुष्टाव भवानीपतिमीश्वरम् ॥ २४ ॥ <br>
॥ मुनिरुवाच ॥ ॥ <br>
नमस्ते पार्वतीनाथ नीलकंठ महेश्वर॥ <br>
शिव रुद्र महादेव नम स्ते शंभवे विभो ॥ २५ ॥ <br>
श्रीकंठोमापते शूलिन्भगनेत्रहराव्यय ॥ <br>
गंगाधर विरूपाक्ष नमस्ते रुद्र मन्यवे ॥ २६ ॥ <br>
अंतकारे कामशत्रो देवदेव जगत्पते ॥ <br>
स्वामिन्पशुपते शर्व नमस्ते शतधन्वने ॥ <br>
दक्षयक्षविनाशाय स्नायूनां पतये नमः ॥ <br>
निचेरवे नमस्तुभ्यं पुष्टानां पतये नमः ॥ ॥ २८ ॥ <br>
भूयोभूयो नमस्तुभ्यं महादेव कृपालय ॥ <br>
दुस्तराद्भवसिंधोर्मां तारयस्व त्रिलोचन ॥ २९ ॥ <br>
अगस्त्यसोदरेणैवं स्तुतः शंभुरभाषत ॥। <br>
प्रीणयन्वचसा स्वेन कुंभजस्यानुजं मुनिम् ॥ 3.1.13.३० ॥ <br>
॥ ईश्वर उवाच ॥ ॥ <br>
कुंभजानुज वक्ष्यामि मुक्त्युपायं तवानघ ॥ <br>
सेतुमध्ये महातीर्थं गंधमादनपर्वते ॥ ३१ ॥ <br>
मंगलाख्यस्य तीर्थस्य नातिदूरेण वर्तते ॥ <br>
तत्र गत्वा कुरु स्नानं ततो मुक्तिमवाप्स्यसि ॥३२॥ <br>
तत्तीर्थसेवनान्नान्योमोक्षो पायो लघुस्तव ॥ <br>
न हि तत्तीर्थवैशिष्ट्यं वक्तुं शक्यं मयापि च ॥ ३३ ॥ <br>
संदेहो नात्र कर्तव्यस्त्वयाद्य मुनिसत्तम॥ <br>
तस्मात्तत्रैव गच्छ त्वं यदीच्छसि भवक्षयम् ॥ ३४ ॥ <br>
इत्युक्त्वा भगवानीशस्तत्रैवांतरधीयत ॥ <br>
ततो देवस्य वचनादगस्त्यस्य सहोदरः ॥ ३५ ॥ <br>
गत्वा सेतुं समुद्रे तु गंधमादनपर्वते॥ <br>
ईश्वरणैव गदितं तीर्थं तच्छीघ्रमासदत् ॥ ३६ ॥ <br>
तत्र तीर्थे महापुण्ये स्नातानां मुक्तिदायिनि ॥ <br>
एकांतरामनाथाख्ये क्षेत्रालंकरणे शुभे ॥ ३७ ॥ <br>
सस्नौ नियमपूर्वं स त्रीणि वर्षाणि वै द्विजः ॥ <br>
ततश्चतुर्थवर्षे तु समाधिस्थो महामुनिः ॥ ३८ ॥ <br>
ब्रह्मनाड्या प्राणवायुं मूर्द्धन्यारोप्ययोगतः ॥ <br>
प्राणान्निर्गमयामास ब्रह्मरंध्रेण तत्र सः ॥ ३९ ॥ <br>
ततोऽगस्त्यानुजः सोयं परित्यज्य कलेवरम् ॥ <br>
अवाप मुक्तिं परमां तस्य तीर्थस्य वैभवात् ॥3.1.13.४॥।<br>
विनष्टाशेषदुःखस्य तत्तीर्थस्नानवैभवात् ॥ <br>
मृतत्वमभूद्यस्मादगस्त्यानुजजन्मनः॥४१॥ <br>
ततो ह्यमृतवापीतिप्रथाऽस्यासीन्मुनीश्वराः॥ <br>
अत्र तीर्थे नरा ये तु वर्षत्रयमतंद्रिताः॥४२॥<br>
स्नानं कुर्वंति ते सत्यममृतत्वं प्रयांति हि ॥ <br>
एवं त्वमृतवापीति प्रथा तद्वैभवं तथा ॥ <br>
युष्माकं कथितं विप्राः किंभूयः श्रोतुमिच्छथ ॥ ४३ ॥ <br>
॥ ऋषय ऊचुः ॥ ॥<br>
एकांतरामनाथाख्या तस्य क्षेत्रस्य वै मुने ॥ ४४ ॥ <br>
कथं समागता सूत वक्तुमेतत्त्वमर्हसि ॥ <br>
अस्माकं मुनिशार्दूल तच्छुश्रूषातिभूयसी ॥ ४५ ॥ <br>
॥ श्रीसूत उवाच ॥ ॥ <br>
पुरा दाशरथी रामः ससुग्रीवभिभीषणः ॥ <br>
लक्ष्मणेन युतो भ्रात्रा मंत्रज्ञेन हनूमता ॥ ४६ ॥ <br>
वानरैर्बध्यमाने तु सेतावंबुधिमध्यतः ॥ <br>
चिंतयन्मनसा सीतामेकांते सममंत्रयत् ॥ ४७ ॥ <br>
तेषु मंत्र यमाणेषु रावणादिवधं प्रति ॥ <br>
उल्लोलतरकल्लोलो जुघोष जलधिर्भृशम् ॥ ४८ ॥ <br>
अर्णवस्य महाभीमे जृंभमाणे महाध्वनौ ॥ <br>
अन्योन्यकथितां वार्तां नाशृण्वंस्ते परस्परम् ॥ ४९ ॥ <br>
ततः किंचिदिव क्रुद्धो भृकुटीकुटिलेक्षणः ॥ <br>
भ्रूभंगलीलया रामो नियम्य जलधिं तदा ॥ ॥ 3.1.13.५० ॥ <br>
न्यमंत्रयत विप्रेंद्रा राक्षसानां वधं प्रति ॥ <br>
एकांतेऽमंत्रयत्तत्र तैः सार्धं राघवो यतः ॥ ५१ ॥<br>
एकांतरामनाथाख्यं तत्क्षेत्रमभवद्विजाः ॥ <br>
सोयं नियमितो वार्धी रामभ्रूभंगलीलया ॥ ५२ ॥ <br>
अद्यापि निश्चलजलस्तत्प्रदेशेषु दृश्यते ॥ <br>
एकांतरामनाथाख्यं तदेतत्क्षेत्रमुत्तमम् ॥ ५३ ॥ <br>
आगत्यामृतवाप्यां  च स्नात्वा नियमपूर्वकम् ॥ <br>
रामादीनपि सेवंते ते सर्वे मुक्तिमाप्नुयुः ॥ ५४ ॥ <br>
अद्वैतविज्ञानविवेकशून्या विरक्तिहीनाश्च समाधि हीनाः ॥ <br>
यागाद्यनुष्ठानविवर्जिताश्च स्नात्वात्र यास्यंत्यमृतं द्विजेंद्राः ॥ ५५ ॥ <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये अमृतवापीप्रशंसायाम् अगस्त्यभ्रातृविमुक्तिवर्णनंनाम त्रयोदशोऽध्यायः ॥ १३ ॥ <br>
<br>
<br>
</span>
