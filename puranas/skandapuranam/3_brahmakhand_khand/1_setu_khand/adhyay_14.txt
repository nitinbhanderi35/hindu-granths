<span style="font-size: 14pt; line-height: 200%">॥ श्रीसूत उवाच ॥ ॥ <br>
स्नात्वा त्वमृत वाप्यां वै सेवित्वैकांतराघवम् ॥ <br>
जितेंद्रियो नरः स्नातुं ब्रह्मकुंडं ततो व्रजेत् ॥ १ ॥ <br>
सेतुमध्ये महातीर्थं गंधमादनपर्वते ॥ <br>
ब्रह्मकुंडमिति ख्यातं सर्व दारिद्र्यभेषजम् ॥ २ ॥ <br>
विद्यते ब्रह्महत्यानामयुतायुतनाशनम् ॥ <br>
दर्शनं ब्रह्मकुंडस्य सर्वपापौघनाशनम् ॥ ३ ॥ <br>
किं तस्य बहुभिस्तीर्थैः किं तपोभिः किमध्वरैः ॥ <br>
महादानैश्च किं तस्य ब्रह्मकुंडविलोकिनः ॥ ४ ॥ <br>
ब्रह्मकुंडे सकृत्स्नानं वैकुंठप्राप्तिकारणम् ॥<br>
ब्रह्मकुंडसमुद्भूतं भस्म येन धृतं द्विजाः॥ ॥ ५ ॥ <br>
तस्यानुगास्त्रयो देवा ब्रह्मविष्णुमहेश्वराः ॥ <br>
ब्रह्मकुंडसमुद्भूतभस्मना यस्त्रिपुंड्रकम् ॥ ६ ॥ <br>
करोति तस्य कैवल्यं करस्थं नात्र संशयः ॥ <br>
तद्भस्मपरमाणुर्वा यो ललाटे धृतो भवेत् ॥ ७ ॥ <br>
तावदेवास्य मुक्तिः स्यान्नात्र कार्या विचारणा ॥ <br>
तत्कुंडभस्मना मर्त्यः कुर्यादुद्धूलनं तु यः ॥ ८ ॥ <br>
तस्य पुण्यफलं वक्तुं शंकरो वेत्ति वा न वा ॥ <br>
ब्रह्मकुंडसमुद्भूतं भस्म यो नैव धारयेत् ॥ ९ ॥ <br>
रौरवे नरके सोऽयं पतेदाचंद्रतारकम् ॥ <br>
उद्धूलनं त्रिपुंड्रं वा ब्रह्मकुंडस्थभस्मना ॥ 3.1.14.१० ॥<br>
नराधमो न कुर्याद्यः सुखं नास्य कदाचन ॥ <br>
ब्रह्मकुंडसमुद्भूतभस्मनिंदारतस्तु यः ॥ ११ ॥ <br>
उत्पत्तौ तस्य सांकर्यमनुमेयं विपश्चिता ॥ <br>
ब्रह्मकुंडसमुद्भूतं भस्मैतल्लोकपावनम् ॥ १२ ॥ <br>
अन्यभस्मसमं यस्तु न्यूनं वा वक्ति मानवः ॥ <br>
उत्पत्तौ तस्य सांकर्य मनुमेयं विपश्चिता ॥ १३ ॥<br>
ब्रह्मकुंडसमुद्भूतेऽप्यस्मिन्भस्मनि जाग्रति ॥ <br>
भस्मांतरेण मनुजो धारयेद्यस्त्रिपुंड्रकम् ॥ १४ ॥ <br>
उत्पत्तौ तस्य सांक र्यमनुमेयं विपश्चिता ॥ <br>
कदाचिदपि यो मर्त्यो भस्मैतत्तु न धारयेत् ॥ १५ ॥ <br>
उत्पत्तौ तस्य सांकर्यमनुमेयं विपश्चिता ॥ <br>
ब्रह्मकुंडसमुद्भूतं भस्म दद्याद्द्विजाय यः ॥ १६ ॥ <br>
चतुरर्णवपर्यंता तेन दत्ता वसुन्धरा ॥ <br>
संदेहो नात्र कर्तव्यस्त्रिर्वा शपथयाम्यहम् ॥ १७ ॥ <br>
सत्यंसत्यं पुनः सत्यमुद्धृत्य भुजमुच्यते ॥ <br>
ब्रह्मकुंडोद्भवं भस्म धारयध्वं द्विजोत्तमाः ॥ १८ ॥ <br>
एतद्धि पावनं भस्म ब्रह्मयज्ञसमुद्भवम् ॥ <br>
पुरा हि भगवान्ब्रह्मा सर्वलोकपितामहः ॥ १९ ॥ <br>
सन्निधौ सर्वदेवानां पर्वते गंधमादने ॥ <br>
ईशशापनिवृत्त्यर्थं क्रतून्सर्वान्समातनोत् ॥ 3.1.14.२० ॥ <br>
विधाय विधिवत्सर्वानध्वरान्बहुदक्षिणान् ॥ <br>
मुमुचे सहसा ब्रह्मा शंभुशापाद्द्विजोत्तमाः ॥ २१ ॥ <br>
तदेतत्तीर्थमासाद्य स्नानं कुर्वंति ये नराः ॥ <br>
ते महादेवसायुज्यं प्राप्नुवंति न संशयः ॥ २२ ॥ ॥ <br>
॥ ऋषय ऊचुः ॥ ॥ <br>
व्यासशिष्य महाप्राज्ञ पुराणार्थविशारद ॥ <br>
चतुर्दशानां लोकानां स्रष्टारं चतुराननम् ॥ २३ ॥ <br>
शंभुः केनापराधेन शप्तवान्भारतीपतिम् ॥ <br>
शापश्च कीदृशस्तस्य पुरा दत्तो हरेण वै ॥ <br>
एतत्सर्वं मुने ब्रूहि तत्त्वतोऽस्माकमादरात् ॥ २४ ॥ <br>
॥ श्रीसूत उवाच ॥ <br>
पुरा बभूव कलहो ब्रह्मविष्ण्वोः परस्परम्॥ २५ ॥ <br>
कंचिद्धेतुं समुद्दिश्य स्पर्धया श्लाघमानयोः ॥ <br>
अहं कर्त्ता न मत्तोऽन्यः कर्त्तास्ति जगतीतले ॥ ॥ २६ ॥ <br>
एवमाह हरिं ब्रह्मा ब्रह्माणं च हरिस्तथा ॥<br>
एवं विवादः सुमहान्प्रावर्त्तत पुरा तयोः ॥ २७ ॥ <br>
एतस्मिन्नंतरे विप्राः कुर्वतोः कलहं मिथः ॥ <br>
तयोर्गर्वविनाशाय प्रबोधार्थं च देवयोः ॥ २८ ॥ <br>
मध्ये प्रादुरभूल्लिंगं स्वयंज्योतिरनामयम् ॥ <br>
तौ दृष्ट्वा विस्मितौ लिंगं ब्रह्मविष्णु परस्परम् ॥ २९ ॥ <br>
समयं चक्रतुर्विप्रा देवानां सन्निधौ पुरा ॥ <br>
अनाद्यंतं महालिंगं यदेतद्दृश्यते पुरः ॥ 3.1.14.३० ॥ <br>
अनंतादित्यसंका शमनंताग्निसमप्रभम् ॥ <br>
आवयोरस्य लिंगस्य योंऽतमादिं च द्रक्ष्यति ॥ ३१ ॥ <br>
स भवेदधिको लोके लोककर्ता च स प्रभुः ॥ <br>
अहमूर्ध्वं गमिष्यामि लिंगस्यातं गवेषयन् ॥ ३२ ॥ <br>
गवेषणाय मूलस्य त्वमधस्ताद्धरे व्रज ॥ <br>
इति तस्य वचः श्रुत्वा तथे त्याह रमापतिः ॥ ३३ ॥ <br>
एवं तौ समयं कृत्वा मार्गणाय विनिर्गतौ ॥ <br>
विष्णुर्वराहरूपेण गतोऽधस्ताद्गवेषितुम् ॥ ३४ ॥ <br>
हंसतां भारतीजानिः स्वीकृत्योपरि निर्ययौ ॥ <br>
अधो लोकान्विचित्याथो विष्णुर्वर्षगणान्बहून् ॥ <br>
यथास्थानं समागत्य वभाषे देवसन्निधौ ॥ ३५ ॥ <br>
॥ विष्णुरुवाच ॥ ॥<br>
अहं लिंगस्य नाद्राक्षमादिमस्येति सत्यवाक्॥ ३६ ॥ <br>
ऊर्ध्वं गवेषयित्वाथ ब्रह्माप्यागच्छदत्र सः ॥ <br>
आगत्य च वचः प्राह छद्मना चतुराननः ॥ ॥ ३७ ॥ <br>
॥ ब्रह्मोवाच ॥ ॥ <br>
अहमद्राक्षमस्यांतं लिंगस्येति मृषा पुनः ॥ <br>
तयोस्तद्वचनं श्रुत्वा व्रह्मविष्ण्वोर्महेश्वरः ॥ <br>
मिथ्यावादिनमाहेदं प्रहस्य चतुराननम् ॥ ३८ ॥ <br>
॥ ईश्वर उवाच ॥ ॥ <br>
असत्यं यदवोचस्त्वं चतुरानन मत्पुरः ॥ ३९ ॥ <br>
तस्मात्पूजा न ते भूयाल्लोके सर्वत्र सर्वदा ॥ <br>
अथ विष्णुं पुनः प्राह भगवान्परमेश्वरः ॥ 3.1.14.४० ॥ <br>
यस्मात्सत्यमवोचस्त्वं कमलायाः पते हरे ॥ <br>
तस्मात्ते मत्समा पूजा भविष्यति न संशयः ॥ ४१ ॥ <br>
ततो ब्रह्मा विषण्णः सञ्छंकरं प्रत्यभाषत ॥ <br>
स्वामिन्ममापराधं त्वं क्षमस्व करुणानिधे ॥ ४२ ॥ <br>
एकोपराधः क्षंतव्यः स्वामि भिर्जगदीश्वरैः ॥ <br>
ततो महेश्वरोऽवादीद्ब्रह्माणं परिसांत्वयन् ॥ ४३ ॥ <br>
॥ ईश्वर उवाच ॥ ॥ <br>
न मिथ्यावचनं मे स्याद्ब्रह्मन्वक्ष्यामि ते शृणु ॥ <br>
गच्छ त्वं सहसा वत्स गन्धमादनपर्वतम् ॥४४॥ <br>
तत्र क्रतून्कुरुष्व त्वं मिथ्यादोषप्रशांतये ॥ <br>
ततो विधूतपापस्त्वं भविष्यसि न संशयः ॥ ॥४५॥<br>
तेन श्रौतेषु ते ब्रह्मन्स्मार्तेष्वपि च कर्मसु ॥ <br>
पूजा भविष्यति सदा न पूजा प्रतिमासु ते॥४६॥<br>
इत्युक्त्वा भगवानीशस्तत्रैवांतरधीयत ॥ <br>
ततो ब्रह्मा ययौ विप्रा गंधमादनपर्वतम् ॥ ४७ ॥ <br>
ईजे च क्रतुकर्तारं क्रतुभिः पार्वतीपतिम् ॥ <br>
अष्टाशीतिसहस्राणि वर्षाणि मुनिपुंगवाः ॥ ४८ ॥ <br>
पौंडरीकादिभिः सर्वैरध्वरैर्भूरिदक्षिणैः ॥ <br>
इन्द्रादिसर्वदेवानां सन्निधावयजच्छिवम् ॥ <br>
तेन तुष्टोभवच्छंभुर्वरमस्मै प्रदत्तवान् ॥ ४९ ॥ <br>
॥ ईश्वर उवाच ॥ ॥ <br>
मिथ्योक्तिदोषस्ते नष्टः कृतैरेतैर्मखैरिह ॥ 3.1.14.५० ॥ <br>
चतुरानन ते पूजा श्रौतस्मार्तेषु कर्मसु ॥ <br>
भविष्यत्यमला ब्रह्मन्न पूजा प्रतिमासु ते ॥ ५१ ॥ <br>
यागस्थलमिदं तेऽद्य ब्रह्मकुण्डमिति प्रथाम् ॥ <br>
गमिष्यति त्रिलोकेस्मिन्पुण्यं पापविनाशनम् ॥ ५२ ॥ <br>
ब्रह्मकुण्डाभिधे तीर्थे सकृद्यः स्नानमा चरेत् ॥ <br>
मुक्तिद्वारार्गलं तस्य भिद्यते तत्क्षणाद्विधे ॥ ५३ ॥ <br>
ब्रह्मकुण्डसमुद्भूतं ललाटे भस्म धारयन् ॥ <br>
मायाकपाटं निर्भिद्य मुक्तिद्वारं प्रया स्यति ॥ ५४ ॥ <br>
ब्रह्मकुण्डोत्थितं भस्म ललाटे यो न धारयेत् ॥ <br>
स्वपितुर्बीजसंभूतो न मातरि सुतस्तु सः ॥५५॥ <br>
ब्रह्मकुण्डसमुद्भूतभस्मधारणतो विधे ॥ <br>
ब्रह्महत्यायुतं नश्येत्सुरापानायुतं तथा ॥ ५६ ॥ <br>
गुरुतल्पायुतं नश्येत्स्वर्णस्तेयायुतं तथा ॥ <br>
तत्संसर्गायुतं नश्येत्सत्यमुक्तं मया विधे ॥ ॥ ५७ ॥<br>
ब्रह्मकुण्डसमुद्भूतभस्मधारणवैभवात् ॥ <br>
भूतप्रेतपिशाचाद्या नश्यंति क्षणमात्रतः ॥ ५८ ॥ <br>
इत्युक्त्वा भगवानीशस्तत्रैवांतरधीयत ॥ <br>
यज्ञेष्वथ समाप्तेषु मुनयश्च जितेंद्रियाः ॥ ५९ ॥ <br>
इन्द्रादिदेवताश्चैव सिद्धचारणकिन्नराः ॥ <br>
अन्ये च देवनिवहा गंधमादनपर्वते ॥ 3.1.14.६० ॥ <br>
तां यज्ञभूमिमाश्रित्य स्वयं रुद्रेण सेविताम् ॥ <br>
निरंतरमवर्तंत विदित्वा तस्य वैभवम् ॥ ६१ ॥ <br>
यथाविधि ततो यज्ञान्समाप्य बहुदक्षिणान् ॥ <br>
सत्यलोकमगाद्ब्रह्मा शिवाल्लब्धमनोरथः ॥ ६२ ॥<br>
<br>
28a<br>
तदाप्रभृति देवाश्च मुनयश्च द्विजोत्तमाः ॥ <br>
ब्रह्मकुण्डं समासाद्य चक्रुर्यागान्विधानतः ॥ ६३ ॥ <br>
तस्मादियक्षवो मर्त्याः कुर्युर्यज्ञानिहैव हि ॥ ६४ ॥ <br>
मनुजदेवमुनीश्वरवंदितं सकलसंसृतिनाशकरं द्विजाः ॥ <br>
जलजसंभवकुण्डमिदं शुभं सकल पापहरं सकलार्थदम् ॥ ६५ ॥ <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये ब्रह्मकुण्डप्रशंसायां ब्रह्मशापविमोक्षणवर्णनंनाम चतुर्दशोऽध्यायः ॥ १४ ॥ <br>
<br>
<br>
</span>
