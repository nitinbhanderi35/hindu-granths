<span style="font-size: 14pt; line-height: 200%">।। श्रीसूत उवाच ।। ।। <br>
स्वसैन्यमवलोक्याथ महिषो दानवेश्वरः ।। <br>
हतं देव्या महाक्रोधाच्चंडकोपमथाब्रवीत् ।। १ ।। <br>
।। महिष उवाच ।। ।। <br>
चंडकोप महावीर्य युद्ध्यस्वैनां दुरात्मिकाम् ।। <br>
तथास्त्विति स चोक्त्वाथ चंडकोपः प्रतापवान् ।। २ ।। <br>
अवाकिरद्बाणवर्षैर्देवीं समरमूर्द्धनि ।। <br>
बाणजालानि तस्याशु चंडकोपस्य लीलया ।। ३ ।। <br>
छित्त्वा जघान शस्त्रेण चंडकोपस्य सांबिका ।। <br>
चकर्त वाजिनोऽप्यस्य सारथिं च ध्वजं धनुः ।। ४ ।।<br>
&nbsp;उन्ममाथ रथं चापि तं बाणैर्हृद्यताडयत् ।। <br>
स भग्नधन्वा विरथो हताश्वो हतसारथिः ।। ५ ।। <br>
चंडकोपस्ततो देवीं खड्गचर्मधरोऽभ्यगात् ।। <br>
खड्गेन सिंहमाजघ्ने देव्या वाहं महासुरः ।। ६ ।। <br>
देवीमपि भुजे सव्ये खड्गेन प्रजघान सः ।। <br>
खङ्गो देव्या भुजे सव्ये व्यशीर्यत सहस्रधा ।। ७ ।। <br>
ततः शूले न महता चंडकोपं तदांबिका ।। <br>
जघान हृदये सोऽपि पपात च ममार च ।। ८ ।। <br>
चंडकोपे हते तस्मिन्महावीर्ये महाबले ।। <br>
चित्रभानुर्गजारूढो देवीं तामभ्यधावत ।। ९ ।। <br>
दिव्यां शक्तिं ससर्जाथ महाघंटारवाकुलाम् ।। <br>
न्यवारयत हुंकारैर्देवी शक्तिं निराकुलाम् ।। 3.1.7.१० ।। <br>
ततः शूलेन सा देवी चित्रभानुं व्यदारयत् ।। <br>
मृते तस्मिंस्ततो युद्धे करालो द्रुतमभ्यगात् ।। ११ ।। <br>
करमुष्टिप्रहारेण सोऽपि देव्या निपातितः ।। <br>
ततो देवी मदोन्मत्तं गदया व्यसुमातनोत् ।। १२ ।। <br>
बाष्कलं पट्टिशेनापि चक्रेणापि तथांतिकम् ।। <br>
प्राहिणोद्यमलोकाय दुर्गा देवी द्विजोत्तमाः ।। १३ ।। <br>
एवमन्यान्महाकायान्मंत्रिणो महिषस्य च ।। <br>
शूलेन प्रोथयित्वाथ प्राहिणोद्यमसादनम् ।। १४ ।। <br>
आत्मसैन्ये हते त्वेवं दुर्गया महिषासुरः ।। <br>
माहिषेणाथ रूपेण गणान्देव्या अभक्षयत् ।। १५ ।। <br>
तुण्डेन निजघानैकान्सुराघातैस्तथापरान् ।। <br>
निश्वासवायुभिश्चान्यान्पातयामास रोषितः ।। १६ ।। <br>
देव्या भूतगणं त्वेवं निहत्य महिषासुरः ।। <br>
सिंहं मारयितुं देव्याश्चुक्रोध च ननाद च ।। १७ ।। <br>
ततः सिंहोऽभवत्क्रुद्धो महावीर्यो महाबलः ।। <br>
सुराभि घातनिर्भिन्नमहीतलमहीधरः ।। १८ ।। <br>
महिषासुरमायांतं नखैरेनं व्यदारयत् ।। <br>
चंडिकापि ततः क्रुद्धा वधे तस्याकरोन्मतिम् ।। १९ ।। <br>
बबन्ध पाशैर्महिषं चंडिका कोपमूर्च्छिता।। <br>
मोचयित्वा ततः पाशांस्त्यक्तमाहिषवेषवान्।।3.1.7.२।।। <br>
सिंहवेषोऽभवद्दैत्यो महाबलपराक्रमः।। <br>
देवी तस्य शिरोयावच्छेत्तुं बुद्धिमधारयत्।।२१।।<br>
तावत्स पुरुषो भूत्वा खड्गपाणिरदृश्यत।।<br>
अथ तं पुरुषं देवी खड्गहस्तं शरोत्करैः।।२२।। <br>
जघान तीक्ष्णधाराग्रैः परमर्मविदारणैः ।। <br>
ततः स पुरुषो विप्रा गजोऽभूद्धस्तदन्तवान् ।। २३ ।। <br>
दुर्गाया वाहनं सिंहं करेण विचकर्ष च ।। <br>
ततः सिंहः करं तस्य विचकर्त नखांकुरैः ।। २४ ।। <br>
भूयो महासुरो जातो माहिषं वेषमाश्रितः ।। <br>
ततः क्रुद्धा भद्रकाली महत्पानमसेवत ।। २५ ।। <br>
ततः पानवशा न्मत्ता जहासारुणलोचना ।। <br>
महिषः सोऽपि गर्वेण शृंगाभ्यां पर्वतोत्करान् ।।२६।। <br>
चंडिकां प्रतिं चिक्षेप सा च तानच्छिनच्छरैः ।। <br>
ततो देवी जग न्माता महिषासुरमब्रवीत् ।। २७ ।। <br>
।। देव्युवाच ।। ।। <br>
कुरु गर्वं क्षणं मूढ मधु यावत्पिबाम्यहम् ।। <br>
निवृत्तमधुपानाहं त्वां नयिष्ये यमक्षयम्।। ।।२८।।<br>
हते त्वयि दुराधर्षे मया दैवतकंटके।। <br>
स्वंस्वं स्थानं प्रपद्यंतां सिद्धा साध्या मरुद्गणाः।।२९।।<br>
उक्त्वैवं ताडयामास मुष्टिना महिषासुरम्।। <br>
ताडितोऽयं ततो देव्या महिषो भृशविह्वलः।।3.1.7.३।।। <br>
दक्षिणस्योदधेस्तीरेप्रदुद्राव त्वरान्वितः।।<br>
अनुदुद्राव तं देवी सिंहमारुह्य वाहनम्।।३१।।<br>
अनुद्रुतस्ततो देव्या महिषो दानवेश्वरः।। <br>
धर्मपुष्कीरणीतोये दशयोजनमायते।।३२।।<br>
प्रविश्यांतर्हितस्तस्थौ दुर्गाताडनविह्वलः।। <br>
ततो दुर्गा समासाद्य धर्मपुष्करिणीतटम् ।। ।।३३।। <br>
नददर्शासुरं तत्र महिषं चंडिका तदा ।। <br>
अशरीरा ततो वाणी दुर्गा देवीमभाषत।।३४।।<br>
भद्रकालि महादेवि महिषो दानवस्त्वया ।। <br>
ताडितो मुष्टिना भद्रे धर्मपुष्करिणीजले ।।३५।।<br>
अस्मिन्नंतर्हितः शेते भयार्तो मारयस्व तम् ।। <br>
येनकेनाप्युपायेन चैनं प्राणैर्वियोजय ।।३६।। <br>
एवं वाचाऽशरी रिण्या कथिता चंडिका तदा ।। <br>
प्राह स्ववाहनं सिंहमसुरेंद्रवधोद्यता ।।३७।। <br>
मृगेंद्र सिंहविक्रांत महावलपराक्रम ।।<br>
धर्मपुष्कीरणीतोयं निःशेषं पीय तां त्वया ।। ३८ ।।<br>
&nbsp;देव्यैवमुक्तः पंचास्यो धर्मपुष्करिणीजलम् ।। <br>
निःशेषं च पपौ विप्रा यथा पांसुर्भवेत्तथा ।। ३९ ।। <br>
निरगान्महिषो दीनस्ततस्तस्मा ज्जलाशयात् ।। <br>
आयांतमसुरं देवी पादेनाक्रम्य मूर्द्धनि ।। 3.1.7.४० ।। <br>
कंठं शूलेन तीक्ष्णेन पीडयामास कोपिता ।। <br>
ततो देव्यसिमादाय चकर्तास्य शिरो महत् ।। ४१ ।। <br>
एवं स महिषो विप्राः सभृत्यबलवाहनः ।। <br>
दुर्गया निहतो भूमौ पपात च ममार च ।। ४२ ।। <br>
ततो देवाः सगंधर्वाः सिद्धाश्च परमर्षयः ।। <br>
स्तुत्वा देवीं ततः स्तोत्रैस्तुष्टा जहृषिरे तदा ।। ४३ ।। <br>
अनुज्ञातास्ततो देव्या देवा जग्मुर्यथागतम् ।। <br>
ततो देवी जगन्माता स्व नाम्ना पुरमुत्तमम् ।। ४४ ।। <br>
दक्षिणस्य समुद्रस्य तीरे चक्रे तदोत्तरे ।। <br>
ततो देव्यनुशिष्टास्ते देवाः शक्रपुरोगमाः ।। ४५ ।। <br>
पूरयामासुरमृतैर्धर्मपुष्क रिणीं तदा ।। <br>
ततो ह्यमृततीर्थाख्यां लेभे तत्तीर्थमुत्तमम् ।। ४६ ।। <br>
ततो देवी वरमदात्स्वपुरस्य मुदान्विता ।। <br>
पशव्यं चापरोगं च पुरमेतद्भवत्विति ।। ४७ ।। <br>
ददौ तीर्थाय च वरं स्नातानामत्र वै नृणाम् ।। <br>
यथाभिलाषं सिद्धिः स्यादित्युक्त्वा सा दिवं ययौ ।। ४९ ।। <br>
।। श्रीसूत उवाच ।। ।। <br>
यत्स्वनाम्ना चकारेदं देवी पुरमनुत्तमम् ।। <br>
देवीपत्तनमित्युक्तं तेन देव्याः पुरोत्तमम् ।। ४९ ।। <br>
देवीपत्तनमारभ्य सुमुहूर्ते दिने द्विजाः ।। <br>
विघ्नेश्वरं प्रणम्यादौ सलिलस्वामिनं तथा ।। 3.1.7.५० ।।<br>
महादेवाभ्यनुज्ञातो रामचंद्रोऽतिधार्मिकः ।। <br>
स्थापयित्वा स्वहस्तेन पाषाणनवकं मुदा।। ५१ ।। <br>
सेतुमारब्धवान्विप्रा यावल्लंकामतंद्रितः ।। <br>
सिंहासनं समारुह्य रामो नलकृतं शुभम्।। ५२ ।। <br>
वानरैः कारयामास सेतुमब्धौ नलादिभिः ।। <br>
पर्वताञ्छाखिनोवृक्षान्दृषदः काष्ठसंचयान् ।। ५३ ।। <br>
तृणानि च समाजह्रुर्वानरा वनमध्यतः ।। ५४ ।। <br>
नलस्तानि समादाय चक्रे सेतुं महोदधौ ।। <br>
पंचभिर्दिवसैः सेतुर्यावल्लंकासमीपतः ।। ५५ ।। <br>
दशयोजनविस्तीर्णश्शतयोजनमायतः ।। <br>
कृतः सेतुर्नलेनाब्धौ पुण्यः पापविनाशनः ।। ५६ ।। <br>
देवीपुरस्य निकटे नवपाषाणरूपके ।। <br>
सेतुमूले नरः स्नायात्स्वपापपरिशुद्धये ।। ५७ ।। <br>
चक्रतीर्थे तथा स्नायाद्भजेत्सेत्वधिपं हरिम्।। <br>
देवीपत्तनमारभ्य यत्कृतं सेतुबंधनम् ।। ५८ ।। <br>
तत्सेतुमूलं विप्रेंद्रा यथार्थं परिकल्पितम् ।। <br>
सेतोस्तु पश्चिमा कोटिर्दर्भशय्या प्रकीर्तिता ।। ५९ ।। <br>
देवीपुरी च प्राक्कोटिरुभयं सेतुमूलकम् ।। <br>
उभयं पुण्यमाख्यातं पवित्रं पापनाशनम् ।। 3.1.7.६० ।। <br>
यत्सेतुमूलं गच्छंति येन मार्गेण वै नराः।। <br>
तत्तन्मार्गगतास्ते ते तस्मिंस्तस्मिन्विमुक्तिदे ।। ६१ ।। <br>
स्नात्वादौ सेतुमूले तु चक्रतीर्थे तथैव च ।। <br>
संकल्पपूर्वकं पश्चाद्गच्छेयुः सेतुबंधनम्।। ६२ ।। <br>
देवीपुरे तथा दर्भशय्यायामपि भूसुराः ।। <br>
चक्रतीर्थे शिवे स्नानं पुण्यपापविनाशनम् ।।६३।। <br>
स्मरणादुभयत्रापि चक्रतीर्थस्य वै द्विजाः ।। <br>
भस्मीभवंति पापानि लक्षजन्मकृतान्यपि ।। ६४ ।। <br>
जन्मापि विलयं यायान्मुक्तिश्चापि करे स्थिता ।। <br>
चक्रतीर्थसमं तीर्थं न भूतं न भविष्यति ।। ६५ ।। <br>
भूलोके यानि तीर्थानि गंगादीनि द्विजोत्तमाः ।। <br>
चक्रतीर्थस्य तान्यद्धा कलां नार्हंति षोडशीम् ।। ६६ ।। <br>
आदौ तु नवपाषाणमध्येऽब्धौ स्नानमाचरेत् ।। <br>
क्षेत्रपिंडे ततः कुर्याच्चक्रतीर्थे तथैव च ।। ६७ ।। <br>
सेतुनाथं हरिं सेवेत्स्वपापपरिशुद्धये ।। <br>
एवं हि दर्भशय्यायां कुर्युस्तन्मार्गतो गताः ।। ६८ ।। <br>
आरूढं रामचंद्रेण यो नमस्कुरुते जनः ।। <br>
सिंहासनं नलकृतं न तस्य नरकाद्भयम्।। ६९ ।। <br>
सेतुमादौ नमस्कुर्याद्रामं ध्यायन्हृदा तदा ।। <br>
रघुवीरपदन्यास पवित्रीकृतपांसवे ।। 3.1.7.७० ।।<br>
दशकंठशिरश्छेदहेतवे सेतवे नमः ।। <br>
केतवे रामचंद्रस्य मोक्षमार्गैकहेतवे ।। ७१ ।। <br>
सीताया मानसांभोजभानवे सेतवे नमः ।। ।। <br>
साष्टांगं प्रणिपत्यादौ मंत्रेणानेन वै द्विजाः ।। ७२ ।। <br>
ततो वेतालवरदं तीर्थं गच्छेन्महाबलम् ।। <br>
तत्र स्नानादवाप्नोति सिद्धिं पारामिकां नरः ।। ७३ ।। <br>
योऽध्यायमेनं पठते मनुष्यः शृणोति वा भक्तियुतो द्विजेंद्राः ।। <br>
स्वर्गादयस्तस्य न दुर्लभाः स्युः कैवल्यमप्यस्य करस्थमेव ।। ७४ ।। <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये चकतीर्थप्रशंसायां देवीपुराभिधानकथने महिषासुरसंहारवर्णनंनाम सप्तमोऽध्यायः ।। ७ ।। <br>
<br>
<br>
</span>
