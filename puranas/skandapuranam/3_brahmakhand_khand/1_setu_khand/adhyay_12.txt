<span style="font-size: 14pt; line-height: 200%">॥ श्रीसूत उवाच ॥ ॥ <br>
सीताकुण्डे महापुण्ये नरः स्नात्वा द्विजोत्तमाः ॥ <br>
ततस्तु मंगलं तीर्थमभिगच्छेत्समाहितः ॥ १ ॥ <br>
सन्निधत्ते सदा यत्र कमला विष्णुवल्लभा ॥ <br>
अलक्ष्मीपरिहाराय यस्मिन्सरसि वै सुराः ॥ २ ॥ <br>
शतक्रतुमुखाः सर्वे समागच्छंति नित्यशः ॥ <br>
तदेतत्तीर्थमुद्दिश्य ऋषयो लोकपावनम् ॥ ३ ॥ <br>
इतिहासं प्रवक्ष्यामि पुण्यं पापविनाशनम् ॥ <br>
पुरा मनोजवो नाम राजा सोमकुलोद्भवः ॥ ४ ॥ <br>
पालयामास धर्मेण धरां सागरमेखलाम् ॥ <br>
अयष्ट स सुरान्यज्ञै र्ब्राह्मणानन्नसंचयैः ॥ ५ ॥ <br>
तर्पयामास कव्येन प्रत्यब्दं पितृदेवताः ॥ <br>
त्रयीमध्यैष्ट सततमपाठीच्छास्त्रमर्थवत् । ६ ॥ <br>
व्यजेष्ट शत्रून्वीर्येण प्राणं सीदीशकेशवौ ॥ <br>
अरंस्त नीतिशास्त्रेषु तथापाठीन्महामनून् ॥७॥  <br>
एवं स धर्मतो राजा पालयामास मेदिनीम् ॥ <br>
रक्षतस्तस्य राज्ञोऽभूद्राज्यं निहत कंटकम् ॥ ८ ॥ <br>
अहंकारोऽभवत्तस्य पुत्रसंपद्विनाशनः ॥ <br>
अहंकारो भवेद्यत्र तत्र लोभो मदस्तथा ॥९॥ <br>
कामः क्रोधश्च हिंसा च तथाऽसूया विमोहिनी ॥ <br>
भवंत्येतानि विप्रेंद्राः संपदां नाशहेतवः ॥ 3.1.12.१० ॥ <br>
एतानि यत्र विद्यंते पुरुषे स विनश्यति ॥ <br>
क्षणेन पुत्रपौत्रैश्च सार्द्धं चाखिलसंपदा ॥ ॥ ११ ॥ <br>
बभूव तस्यासूया च जनविद्वेषिणी सदा ॥ <br>
असूयाकुलचित्तस्य वृथाहंकारिणस्तथा ॥ १२ ॥ <br>
लुब्धस्य कामदुष्टस्य मतिरेवं बभूव ह ॥ <br>
विप्रग्रामे करादानं करिष्यामीति निश्चितः ॥ १३ ॥ <br>
अकरोच्च तथा राजा निश्चित्य मनसा तदा ॥<br>
&nbsp;धनं धान्यं च विप्राणां जहार किल लोभतः ॥ ॥ १४ ॥ <br>
शिवविष्ण्वादिदेवानां वित्तान्यादत्त रागतः ॥ <br>
शिवविष्ण्वादिदेवानां विप्राणां च महात्मनाम् ॥ १५ ॥ <br>
क्षेत्राण्यपजहारायमहंकार विमूढधीः ॥ <br>
एवमन्याययुक्तस्य देवद्विजविरोधिनः ॥ १६ ॥ <br>
दुष्कर्मपरिपाकेन क्रूरेण द्विजपुंगवाः ॥ <br>
पुरं रुरोध बलवान्परदेशाधिपो रिपुः ॥ १७ ॥ <br>
गोलभोनाम विप्रेंद्राश्चतुरंगबलैर्युतः ॥ <br>
षण्मासं युद्धमभवद्गोलभेन दुरात्मनः ॥ १९ ॥ <br>
मनोजवस्य नृपतेरहंकाररतात्मनः ॥ <br>
ततः स गोलभेनाजौ जितो राज्यात्परिच्युतः ॥ १९ ॥ <br>
वनं सपुत्रदारः सन्प्रपेदे स मनोजवः ॥ <br>
गोलभः पालयन्नास्ते मनोजवपुरे चिरम् ॥3.1.12.२०॥ <br>
चतुरंगबलोपेतस्तमुद्वास्य रणे बली ॥ <br>
मनोजवोपि विप्रेंद्राः शोचन्स्त्रीपुत्रसंयुतः ॥ २१ ॥ <br>
क्षुत्क्षामः प्रस्खलञ्छश्वत्प्रविवेश महावनम् ॥ <br>
झिल्लिकागणसंघुष्टं व्याघ्रश्वापद भीषणम् ॥ २२ ॥ <br>
व्याप्तद्विरदचीत्कारं वराहमहिषाकुलम् ॥ <br>
तस्मिन्वने महाघोरे क्षुधया परिपीडितः ॥ २३ ॥ <br>
अयाचतान्नं पितरं मनोजवसुतः शिशुः ॥ <br>
अंब मेन्नं प्रयच्छ त्वं क्षुधा मां बाधते भृशम् ॥२४ ॥ <br>
एवं स्वजननीं चापि प्रार्थयामास बालकः ॥ <br>
तन्मातापितरौ तत्र श्रुत्वा पुत्रस्य भाषितम् ॥ २५ ॥ <br>
शोकाभिभूतौ सहसा मोहं समुपजग्मतुः ॥ <br>
भार्यामथाब्रवीद्राजा सुमित्रानाम नामतः ॥ २६ ॥ <br>
मुह्यमानश्च स मुहुः शुष्ककंठौष्ठतालुकः ॥ <br>
सुमित्रे किं करिष्यामि कुत्र यास्यामि का गतिः ॥ २७ ॥ <br>
मरिष्यत्यचिरादेष सुतो मे क्षुधयार्दितः ॥ <br>
किमर्थं ससृजे वेधा दुर्भाग्यं मां वृथा प्रिये ॥ २८ ॥ <br>
को वा मोचयिता दुःखमेतद्दुष्कर्मजं मम ॥ <br>
न पूजितो मया शंभुर्हरिर्वा पूर्वजन्मसु ॥ २९ ॥ <br>
तथान्या देवताः सूर्यविभावसुमुखाः प्रिये ॥ <br>
तेन पापेन चाद्याहमस्मिञ्जन्मनि शोभने ॥ 3.1.12.३० ॥<br>
अहंकाराभिभूतोऽस्मि विप्रक्षेत्राण्यपाहरम् ॥ <br>
शिवविष्ण्वादिदेवानां वित्तं चापहृतं मया ॥ ३१ ॥ <br>
एवं दुष्कर्मबाहुल्याद्गोलभेन पराजितः ॥ <br>
वनं यातोस्मि विजनं त्वया सह सुतेन च ॥ ३२ ॥ <br>
निरन्नो निर्धनो दुःखी क्षुधितो ऽहं पिपासितः ॥ <br>
कथमन्नं प्रदास्यामि क्षुधिताय सुताय मे ॥ ३३ ॥ <br>
न मयान्नानि दत्तानि ब्राह्मणेभ्यः शुचिस्मिते ॥ <br>
न मया पूजितः शंभुर्विष्णुर्वा देवतांतरम् ॥ ३४ ॥ <br>
तेन पापेन मे त्वद्य दुःखमेतत्समागतम् ॥ <br>
न मयाग्नौ हुतं पूर्वं न तीर्थमपि सेवितम् ॥ ३५ ॥ <br>
मातृश्राद्धं पितृश्राद्धं मृताह दिवसे तयोः॥ <br>
नैकोद्दिष्टविधानेन पार्वणेनापि वै प्रिये ॥३६॥ <br>
कृतं न हि मया भद्रे भूरिभोजनमेव वा ॥<br>
तेन पापेन मे त्वद्य दुःखमेतत्समागतम् ॥ ॥ ३७ ॥ <br>
चैत्रमासे प्रिये चित्रानक्षत्रे पानकं मया ॥ <br>
पनसानां फलं स्वादु कदलीफलमेव वा ॥ ३८ ॥ <br>
तथा छत्रं सदंडं च रम्यं पादुकयोर्द्वयम् ॥ <br>
तांबूलानि च पुष्पाणि चंदनं चानुलेपनम् ॥ ३९ ॥ <br>
न दत्तं वेदविद्भ्यस्तु चित्रगुप्तस्य तुष्टये ॥ <br>
तेन पापेन मे त्वद्य दुःखमेतत्समागतम् ॥ 3.1.12.४० ॥ <br>
नाश्वत्थश्चूतवृक्षो वा न्यग्रोधस्तिंतिणी तथा ॥ <br>
पिचुमंदः कपित्थो वा तथैवामलकीतरुः ॥ ४१ ॥ <br>
नारिकेलतरुर्वापि स्थापितोऽध्वगशांतये ॥ <br>
तेन पापेन मे त्वद्य दुःखमेतत्समागतम्॥ ४२ ॥ <br>
सम्मार्जनं च न कृतं शिवविष्ण्वालये मया ॥ <br>
न खानितं तटाकं च न कूपोपि ह्रदोऽपिवा ॥ ॥ ४३ ॥ <br>
न रोपितं पुष्पवनं तथैव तुलसीवनम् ॥ <br>
शिवविष्ण्वालयौ वापि निर्मितो न मया प्रिये ॥ ४४ ॥ <br>
तेन पापेन मे त्वद्य दुःखमेतत्समागतम् ॥ <br>
न मया पैतृके मासि पितॄनुद्दिश्य शोभने ॥ <br>
महालयं कृतं श्राद्धमष्टकाश्राद्धमेव वा ॥ ४५ ॥ <br>
नित्यश्राद्धं तथा काम्यं श्राद्धं नैमित्तिकं प्रिये ॥ <br>
न कृताः क्रतवश्चापि विधिवद्भूरिदक्षिणाः ॥ ४६ ॥ <br>
मासोपवासो न कृतः एकादश्यामुपोषणम् ॥ <br>
धनुर्मासेप्युषःकाले शंभुविष्ण्वादिदेवताः ॥ ४७ ॥ <br>
संपूज्य विधिवद्भद्रे नैवेद्यं न कृतं मया ॥ <br>
तेन पापेन मे त्वद्य दुःखमेतत्समा गतम् ॥ ४८॥ <br>
हरिशंकरयोर्नाम्नां कीर्तनं न मया कृतम् ॥ <br>
उद्धूलनं त्रिपुण्ड्रं च जाबालोक्तैश्च सप्तभिः ॥ ४९ ॥ <br>
न धृतं भस्मना भद्रे रुद्राक्षं न धृतं मया ॥ <br>
जपश्च रुद्रसूक्तानां पंचाक्षरजपस्तथा ॥ 3.1.12.५० ॥ <br>
तथा पुरुषसूक्तस्य जपोऽप्यष्टाक्षरस्य च ॥ <br>
नैवकारि मया भद्रे नैवान्यो धर्मसंचयः ॥ ५१ ॥ <br>
तेन पापेन मे त्वद्य दुःखमेतत्समागतम् ॥ <br>
एवं स विलपन्राजा भार्यामाभाष्य खिन्नधीः ॥ ५२ ॥ <br>
मूर्च्छामुपाययौ विप्राः पपात च धरातले ॥ <br>
सुमित्रा पतितं दृष्ट्वा भार्या सा पतिमंगना ॥ ५३ ॥ <br>
आलिंग्य विललापाथ सपुत्रा भृशदुःखिता ॥ <br>
मम नाथ महाराज सोमान्वयधुरंधर ॥ ५४ ॥ <br>
मां विहाय क्व यातोऽसि सपुत्रां विजने वने ॥ <br>
अनाथां त्वामनुगतां सिंहत्रस्तां मृगीमिव ॥ ५५ ॥ <br>
मृतोऽसि यदि राजेंद्र तर्हि त्वामहमप्यरम् ॥ <br>
अनुव्रजामि विधवा न स्थास्ये क्षणमप्युत॥ ५६ ॥ <br>
पितरं पश्य पतितं चन्द्रकांत सुत क्षितौ ॥ <br>
इत्युक्तश्चंद्रकांतोऽपि सुतो राज्ञः क्षुधार्दितः ॥ ५७ ॥ <br>
पितरं परिरभ्याथ निःशब्दं प्ररुरोद सः ॥ <br>
एतस्मिन्नंतरे विप्रा जटावल्कलसंवृतः ॥ ५८ ॥ <br>
भस्मोद्धूलितसर्वांगस्त्रिपुण्ड्रांकितमस्तकः ॥ <br>
रुद्राक्षमालाभरणः सितयज्ञोपवीतवान् ॥ ५९ ॥ <br>
पराशरोनाम मुनिराजगाम यदृच्छया ॥ <br>
तं शब्दमभिलक्ष्यासौ साधुसज्जनसंमतः ॥ 3.1.12.६० ॥<br>
ततः सुमित्रा तं दृष्ट्वा पराशरमुपागतम् ॥ <br>
ववंदे चरणौ तस्य सपुत्रा सा पतिव्रता ॥ ६१ ॥ <br>
ततः पराशरेणेयं सुमित्रा परिसांत्विता ॥ <br>
आश्वासिता च मुनिना मा शोचस्वेति भामिनि ॥ <br>
ततः सुमित्रां पप्रच्छ शक्तिपुत्रो महामुनिः ॥ ६२ ॥ <br>
॥ पराशर उवाच ॥ <br>
का त्वं सुश्रोणि कश्चासौ यश्चायं पतितोऽग्रतः ॥ ६३ ॥ <br>
अयं शिशुश्च कस्ते स्याद्वद तत्त्वेन मे शुभे ॥ <br>
पृष्टैवं मुनिना साध्वी तमुवाच महामुनिम् ॥ ६४ ॥ <br>
॥ सुमित्रोवाच ॥ ॥ <br>
पतिर्ममायमस्याहं भार्या वै मुनिसत्तम ॥ <br>
आवाभ्यां जनितश्चायं चंद्रकांताभिधः सुतः ॥ ६५ ॥ <br>
अयं मनोजवो नाम राजा सोमकुलोद्भवः ॥ <br>
विक्रमाढ्यस्य तनयः शौर्ये विष्णुसमो बली ॥ ६६ ॥ <br>
सुमित्रा नाम तस्याहं भार्या पतिमनुव्रता ॥ <br>
युद्धे विनिर्जितो राजा गोलभेन मनोजवः ॥ ६७ ॥ <br>
राज्याद्भ्रष्टो निरालंबो मया पुत्रेण चान्वितः ॥ <br>
वनं विवेश ब्रह्मर्षे क्रूरसत्त्वभयानकम् ॥६८॥ <br>
क्षुधया पीडितः पुत्रो ह्यावामन्नमयाचत ॥ <br>
निरन्नो विधुरो राजा दृष्ट्वा पुत्रं क्षुधार्दितम् ॥ ६९ ॥ <br>
शोकाकुलमना ब्रह्मन्मूर्च्छितः पतितो भुवि ॥ <br>
इति तद्वचनं श्रुत्वा शोकपर्याकुलाक्षरम् ॥ 3.1.12.७० ॥ <br>
शक्तिपुत्रो मुनिः प्राह सुमित्रां तां पतिव्रताम् ॥ <br>
मनोजवस्य नृपतेर्भार्यामग्निशिखोपमाम् ॥ ॥ ७१ ॥ <br>
॥ पराशर उवाच ॥ ॥ <br>
मनोजवस्य भार्ये ते मा भीर्भूयात्कथंचन ॥ <br>
युष्माकमशुभं सत्यमचिरान्नाशमेष्यति ॥ ७२ ॥ <br>
मूर्च्छां विहाय ते भद्रे क्षणादुत्थास्यते पतिः ॥ <br>
ततः पराशरो विप्रः पाणिना तं नराधिपम् ॥ ७३ ॥ <br>
पस्पर्श मंत्रं प्रजपन्ध्यात्वा देवं त्रियंबकम् ॥ <br>
ततो मनोजवो राजा करस्पृष्टो महामुनेः ॥ ७४ ॥ <br>
उत्थितः सहसा तत्र त्यक्त्वा मूर्च्छां तमोमयीम् ॥ <br>
ततः पराशरमुनिं प्रणम्य जगतीपतिः ॥ <br>
उवाच परमप्रीतः प्रांजलिर्विप्रसत्तमम् ॥ ७५ ॥ <br>
॥ मनोजव उवाच ॥ ॥ <br>
पराशरमुने त्वद्य त्वत्पादाब्जनिषेवणात् ॥ ७६ ॥ <br>
मूर्च्छा मे विगता सद्यः पातकं चैव नाशितम् ॥ <br>
त्वद्दर्शनमपुण्यानां नैव सिध्येत्कदाचन ॥ ७७ ॥ <br>
रक्ष मां करुणादृष्ट्या च्यावितं शत्रुभिः पुरात् ॥ <br>
इत्युक्तः स मुनिः प्राह राजानं तं मनोजवम् ॥ ७८ ॥ <br>
॥ पराशर उवाच ॥ ॥ <br>
उपायं ते प्रवक्ष्यामि राजञ्च्छत्रुजयाय वै ॥ <br>
रामसेतौ महापुण्ये गंधमादनपर्वते ॥ ७९ ॥ ।<br>
विद्यते मंगलं तीर्थं सर्वैश्वर्यप्रदायकम् ॥ <br>
सर्वलोकोपकाराय तस्मिन्सरसि राघवः ॥ 3.1.12.८० ॥ <br>
सन्निधत्ते सदा लक्ष्म्या सीतया राजसत्तम ॥ <br>
सपुत्रभार्यस्त्वं तत्र गत्वा स्नात्वा सभक्तिकम् ॥ ८१ ॥ <br>
क्षेत्रश्राद्धादिकं चापि तत्तीरे कुरु भूपते ॥ <br>
एवं कृते त्वया राजन्नलक्ष्मीः क्लेशकारिणी ॥ ९२ ॥ <br>
वैभवात्तस्य तीर्थस्य नाशं यास्यत्यसंशयम् ॥ <br>
मंगलानि च सर्वाणि प्राप्स्यसे न चिरान्नृप ॥ ८३ ॥<br>
विजित्य शत्रूंश्च रणे पुनर्भूमिं प्रपत्स्यसे ॥ <br>
अतस्त्वं भार्यया सार्द्धं पुत्रेण च मनोजव ॥ ८४ ॥ <br>
गच्छ मंगलतीर्थं तद्गन्धमादनपर्वते ॥ <br>
अहमप्यागमिष्यामि तवानुग्रहकाम्यया ॥ ८५ ॥ <br>
पराशरस्त्वेवमुक्त्वा राजमुख्यैस्त्रिभिः सह ॥ <br>
प्रायात्सेतुं समुद्दिश्य स्नातुं मंगलतीर्थके ॥ ८६ ॥ <br>
राजादिभिः सह मुनिर्विलंघ्य विविधं वनम् ॥ <br>
वनप्रदेशदेशांश्च दस्युग्रामाननेकशः  ॥ ८७ ॥ <br>
प्रययौ मंगलं तीर्थं गन्धमादनपर्वते ॥ <br>
तत्र संकल्प्य विधिवत्सस्नौ स मुनिपुंगवः ॥ ८८ ॥ <br>
तानपि स्नापयामास राजादीन्विधिपूर्वकम् ॥ <br>
तत्र श्राद्धं च भूपालश्चकार पितृतृप्तये ॥ ८९ ॥ <br>
तत्र मासत्रयं सस्नौ राजा पत्नीसुतस्तथा ॥ <br>
ततः पराशरमुनिः सस्नौ नियमपूर्वकम् ॥। ॥ 3.1.12.९० ॥ <br>
एवं मासत्रयं सस्नौ तैः साकं मुनिपुंगवः ॥ <br>
मंगलाख्ये महापुण्ये सर्वामंगलनाशने ॥ ९१ ॥ <br>
ततः पराशरमुनिः सर्वानर्थविनाशनम् ॥ <br>
रामस्यैकाक्षरं मंत्रं तदंते समुपादिशत् ॥ ९२ ॥ <br>
चत्वारिंशद्दिनं तत्र मंत्रमेकाक्षरं नृपः ॥ <br>
तत्र तीर्थे जजापासौ मुन्युक्तेनैव वर्त्मना ॥ ९३ ॥ <br>
एवमभ्यसतस्तस्य मंत्रमेकाक्षरं द्विजाः ॥ <br>
मुनिप्रसादात्पुरतो धनुः प्रादुरभूद्दृढम् ॥ ९४ ॥ <br>
अक्षयाविषुधी चापि खड्गौ च कनकत्सरू ॥ <br>
एकं चर्म गदा चैका तथैको मुसलोत्तमः ॥ ९५ ॥ <br>
एकः शंखो महानादो वाजियुक्तो रथस्तथा ॥ <br>
ससारथिः पताका च तीर्थादुत्तस्थुरग्रतः ॥ ९६ ॥ ।<br>
कवचं कांचनमयं वैश्वानरसमप्रभम् ॥ <br>
प्रादुर्बभूव तत्तीर्थात्प्रसादेन मुनेस्तथा ॥ ९७ ॥ <br>
हारकेयूरमुकुटकटकादिविभूषणम्॥ <br>
तीर्थानां प्रवरात्तस्मादुत्थितं नृपतेः पुरः ॥ ९८ ॥ <br>
दिव्यांबरसहस्रं च तीर्थात्प्रादुरभूत्तदा ॥ <br>
माला च वैजयंत्याख्या स्वर्णपंकजशोभिता ॥ ९९ ॥ <br>
एतत्सर्वं समालोक्य मुनयेऽसौ न्यवेदयत् ॥ <br>
ततः पराशरमुनिर्जलमादाय तीर्थतः ॥ 3.1.12.१०० ॥ <br>
अभ्यषिंचन्नरपतिं मंत्रपूतेनवारिणा ॥ <br>
ततोऽभिषिक्तो नृपतिर्मुनिना परिशोभितः ॥ १०१ ॥ <br>
सन्नद्धः कवची खड्गी चापबाणधरो युवा ॥ <br>
हारकेयूरमुकुटकटकादिविभूषितः ॥ १०२ ॥ <br>
दिव्यांबरधरश्चापि वाजियुक्त रथस्थितः ॥ <br>
शुशुभेऽतीव नृपतिर्मध्याह्न इव भास्करः ॥ १०३ ॥ <br>
तस्मै नृपतये तत्र ब्रह्माद्यस्त्रं महामुनिः ॥ <br>
सांगं च सरहस्यं च सोत्सर्गं सोप संहृति ॥ १०४ ॥ <br>
उपादिशच्छक्तिपुत्रः सुमित्राजानये तदा ॥ <br>
मनोजवोऽथ मुनिना ह्याशीर्वादपुरःसरम् ॥ १०५ ॥ <br>
प्रेरितो रथमास्थाय प्रणम्य मुनिपुंगवम् ॥ <br>
प्रदक्षिणीकृत्य तदाभ्यनुज्ञातो महर्षिणा ॥ १०६ ॥ <br>
सार्द्धं पत्न्या च पुत्रेण प्रययौ विजयाय सः ॥ <br>
स गत्वा स्वपुरं राजा प्रदध्मौ जलजं तदा ॥ १०७ ॥ <br>
ततः शंखरवं श्रुत्वा गोलभस्तु ससैनिकः ॥ <br>
युद्धाय निर्ययौ तूर्णं मनोजवनृपेण सः ॥ १०८ ॥ <br>
दिनत्रयं रणं जज्ञे गोलभेन नृपस्य वै ॥ <br>
ततश्चतुर्थे दिवसे गोलभं तु ससैनिकम् ॥ १०९ ॥ <br>
मनोजवो नृपो युद्धे ब्रह्मास्त्रेण व्यनाशयत् ॥ <br>
ततः सपुत्र भार्योऽयं पुरं प्राप्य निजं नृपः ॥ 3.1.12.११० ॥<br>
पालयन्पृथिवीं सर्वां बुभुजे भार्यया सह ॥ <br>
तदाप्रभृति राजासौ नाहंकारं चकार वै ॥ १११ ॥ <br>
असूयादींस्तथा दोषान्वर्जयामास भूपतिः ॥ <br>
अहिंसानिरतो दांतः सदा धर्मपरोऽभवत् ॥ ११२ ॥ <br>
सहस्रं वत्सरानेवं ररक्ष स महीपतिः ॥ <br>
ततो विरक्तो राजेन्द्रः पुत्रे राज्यं निधाय तु ॥ ११३ ॥ <br>
जगाम मंगलं तीर्थं गन्धमादनपर्वते ॥ <br>
तपश्चचार तत्रासौ ध्यायन्हृदि सदाशिवम् ॥ ११४ ॥। <br>
ततोऽचिरेण कालेन त्यक्त्वा देहं मनोजवः ॥ <br>
शिवलोकं ययौ राजा तस्य तीर्थस्य वैभवात् ॥ ११५ ॥ <br>
तस्य भार्या सुमित्रापि तस्यालिंग्य तनुं तदा ॥ <br>
अन्वारूढा चितां विप्राः प्राप तल्लोकमेव सा ॥ ११६ ॥ <br>
॥ श्रीसूत उवाच ॥ ॥ <br>
एवं प्रभावं तत्तीर्थं श्रीमन्मंगलनामकम् ॥ <br>
मनोजवो नृपो यत्र स्नात्वा तीर्थे महत्तरे ॥ ११७ ॥ <br>
शत्रून्विजित्य देहांते शिवलोकं ययौ स्त्रिया ॥ <br>
तस्मात्सर्वप्रयत्नेन सेव्यं मंगलतीर्थकम् ॥ ११८॥ <br>
तीर्थमेतदतिशोभनं शिवं भुक्तिमुक्तिफलदं नृणां सदा ॥ <br>
पापराशितृणतूलपावकं सेवत द्विजवरा विमुक्तये ॥ ११९ ॥ <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये मंगलतीर्थप्रशंसायां मनोजवालक्ष्मीविनाशवर्णनंनाम द्वादशोऽध्यायः ॥ १२ ॥ <br>
<br>
</span>
