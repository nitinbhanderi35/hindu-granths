<span style="font-size: 14pt; line-height: 200%">॥ श्रीसूत उवाच ॥ ॥ <br>
अथातः संप्रवक्ष्यामि रामनाथस्य शूलिनः ॥ <br>
स्तोत्राध्यायं महापुण्यं शृणुत श्रद्धया द्विजाः ॥ ॥ १ ॥ <br>
रामः प्रतिष्ठिते लिंगे तुष्टाव परमेश्वरम् ॥ <br>
लक्ष्मणो जानकी सीता सुग्रीवाद्याः कपीश्वराः ॥ २ ॥ <br>
ब्रह्मप्रभृतयो देवाः कुम्भजाद्या महर्षयः ॥ <br>
अस्तुवन्भक्तिसंयुक्ताः प्रत्येकं राघवेश्वरम् ॥ ३ ॥ <br>
तद्वक्ष्याम्यानुपूर्व्येण शृणुतादरपूर्वकम् ॥ <br>
एतच्छ्रवणमात्रेण मुक्तः स्या न्मानवो द्विजाः ॥ ४ ॥ <br>
॥ श्रीराम उवाच ॥ ॥ <br>
नमो महात्मने तुभ्यं महामायाय शूलिने ॥ <br>
स्वपदांबुजभक्तार्तिहारिणे सर्प हारिणे ॥ ५ ॥ <br>
नमो देवाधिदेवाय रामनाथाय साक्षिणे ॥ <br>
नमो वेदांतवेद्याय योगिनां तत्त्वदायिने ॥ ६ ॥ <br>
सर्वदानंदपूर्णाय विश्वनाथाय शंभवे ॥ <br>
नमो भक्तभयच्छेदहेतुपादाब्जरेणवे ॥ ७ ॥ <br>
नमस्तेऽखिलनाथाय नमः साक्षात्परात्मने ॥<br>
&nbsp;नमस्तेऽद्भुतवीर्याय महापातकनाशिने ॥ ॥ ८ ॥ <br>
कालकालाय कालाय कालातीताय ते नमः ॥ <br>
नमोऽविद्यानिहंत्रे ते नमः पापहराय च ॥ ९ ॥ <br>
नमः संसारतप्तानां तापनाशैकहेतवे ॥ <br>
नमो मद्ब्रह्महत्याविनाशिने च विषाशिने ॥ 3.1.49.१० ॥ <br>
नमस्ते पार्वतीनाथ कैलासनिलयाव्यय ॥ <br>
गंगाधर विरूपाक्ष मां रक्ष सकलापदः ॥ ११ ॥ <br>
तुभ्यं पिनाकहस्ताय नमो मदनहारिणे ॥ <br>
भूयोभूयो नमस्तुभ्यं सर्वावस्थासु सर्वदा ॥ १२ ॥ <br>
॥ लक्ष्मण उवाच ॥ ॥ <br>
नमस्ते रामनाथाय त्रिपुरघ्नाय शंभवे ॥ <br>
पार्वतीजीवितेशाय गणेशस्कन्दसूनवे ॥ १३ ॥ <br>
नमस्ते सूर्यचद्राग्निलोचनाय कपर्दिने ॥ <br>
नमः शिवाय सोमाय मार्कंडेय भयच्छिदे ॥ १४ ॥ <br>
नमः सर्वप्रपंचस्य सृष्टिस्थित्यंतहेतवे ॥ <br>
नम उग्राय भीमाय महादेवाय साक्षिणे ॥ १५ ॥ <br>
सर्वज्ञाय वरेण्याय वरदाय वराय ते ॥ <br>
श्रीकण्ठाय नमस्तुभ्यं पंचपातकभेदिने ॥ १६ ॥ <br>
नमस्तेऽस्तु परानंदसत्यविज्ञानरूपिणे ॥ <br>
नमस्ते भवरोगघ्न स्नायूनां पतये नमः ॥ ॥ १७ ॥ <br>
पतये तस्कराणां ते वनानां पतये नमः ॥ <br>
गणानां पतये तुभ्यं विश्वरूपायसाक्षिणे ॥१८ ॥ <br>
कर्मणा प्रेरितः शम्भो जनिष्ये यत्रयत्र   तु ॥ <br>
तत्रतत्र पदद्वंद्वे भवतो भक्तिरस्तु मे ॥ १९ ॥ <br>
असन्मार्गे रतिर्मा भूद्भवतः कृपया मम ॥ <br>
वैदिकाचारमार्गे च रतिः स्याद्भवते नमः ॥ 3.1.49.२० ॥ ॥ <br>
॥ सीतोवाच ॥ ॥ <br>
परमकारण शंकर धूर्जटे गिरिसुतास्तनकुंकुमशोभित ॥ <br>
मम पतौ परिदेहि मतिं सदा न विषमां परपूरुषगोचराम् ॥ ॥ २१ ॥<br>
गंगाधर विरूपाक्ष नीललोहित शंकर ॥ <br>
रामनाथ नमस्तुभ्यं रक्ष मा करुणाकर ॥ २२ ॥ <br>
नमस्ते देवदेवेश नमस्ते करुणालय ॥। <br>
नमस्ते भवभीतानां भवभीतिविमर्दन ॥ २३ ॥ <br>
नाथ त्वदीयचरणांबुजचिंतनेन निर्द्धूय भास्करसुताद्भयमाशु शम्भो ॥ <br>
नित्यत्वमाशु गतवान्स मृकंडुपुत्रः किं वा न सिध्यति तवाश्रयणात्परेश ॥ २४ ॥ <br>
परेशपरमानंद शरणागतपालक ॥ <br>
पातिव्रत्यं मम सदा देहि तुभ्यं नमोनमः ॥ ॥ २५ ॥ <br>
॥ हनूमानुवाच ॥ ॥ <br>
देवदेव जगन्नाथ रामनाथ कृपानिधे ॥ <br>
त्वत्पादांभोरुहगता निश्चला भक्तिरस्तु मे ॥ २६ ॥ <br>
यं विना न जगत्सत्ता तद्भानमपि नो भवेत्॥ <br>
नमः सद्भानरूपाय रामनाथाय शंभवे ॥ २७ ॥  <br>
अंगद उवाच ॥ ॥ <br>
यस्य भासा जगद्भानं यत्प्रकाशं विना जगत् ॥ <br>
न भासते नमस्तस्मै रामनाथाय शंभवे ॥ २८ ॥ <br>
॥ जांबुवानुवाच ॥ ॥ <br>
सर्वानंदो यदानंदो भासते परमार्थतः ॥ <br>
नमो रामेश्वरायास्मै परमानंदरूपिणे ॥ २९ ॥ <br>
॥ नील उवाच ॥ ॥ <br>
यद्देशकालदिग्भेदैरभिन्नं सर्वदा द्वयम् ॥ <br>
तस्मै रामेश्वरायास्मै नमोऽभिन्नस्व रूपिणे ॥ 3.1.49.३० ॥ <br>
॥ नल उवाच ॥ ॥ <br>
ब्रह्मविष्णुमहेशाना यदविद्याविजृंभिताः ॥ <br>
नमोऽविद्याविहीनाय तस्मै रामेश्वराय ते ॥ ३१ ॥ <br>
॥ कुमुद उवाच ॥ ॥ <br>
यस्त्वरूपापरिज्ञानात्प्रधानं कारणत्वतः ॥ <br>
कल्पितं कारणायास्मै रामनाथाय शंभवे ॥ ३२ ॥ <br>
॥ पनस उवाच ॥ ॥ <br>
जाग्रत्स्वप्नसुषुप्त्यादियदविद्याविजृंभितम् ॥ <br>
जाग्रदादिविहीनाय नमोऽस्मै ज्ञानरूपिणे ॥ ३३ ॥ <br>
॥ गज उवाच ॥ ॥ <br>
यत्स्वरूपापरिज्ञानात्कार्याणां परमा णवः ॥ <br>
कल्पिताः कारणत्वेन तार्किकापसदैर्वृथा ॥ ३४ ॥ <br>
तमहं परमानंदं रामनाथं महेश्वरम् ॥ <br>
आत्मरूपतया नित्यमुपासे सर्वसाक्षिणम् ॥ ॥ ३५ ॥ <br>
॥ गवाक्ष उवाच ॥ ॥ <br>
अज्ञानपाशबद्धानां पशूनां पाशमोचकम् ॥ <br>
रामेश्वरं शिवं शांतमुपैमि शरणं सदा ॥ ३६ ॥ ॥ <br>
॥ गवय उवाच ॥ ॥ <br>
साध्वस्तजगदाधारं चंद्रचूडमुमापतिम् ॥ <br>
रामनाथं शिवं वन्दे संसारामयभेषजम् ॥ ३७ ॥ ॥ <br>
शरभ उवाच ॥ ॥ <br>
अंतःकरणमात्मेति यदज्ञानाद्विमोहितैः ॥ <br>
भण्यते रामनाथं तमात्मानं प्रणमाम्यहम् ॥ ३८ ॥ <br>
॥ गन्धमादन उवाच ॥ ॥ <br>
रामनाथमुमानाथं गणनाथं च त्र्यंबकम् ॥ <br>
सर्वपातकशुद्ध्यर्थमुपासे जगदीश्वरम् ॥३९ ॥ <br>
॥ सुग्रीव उवाच ॥ ॥ <br>
संसारांभोधि मध्ये मां जन्ममृत्युजले भये ॥ <br>
पुत्रदारधनक्षेत्रवीचिमालासमाकुले ॥ 3.1.49.४० ॥ <br>
मज्जद्ब्रह्मांडखंडे च पतितं नाप्तपारकम् ॥ <br>
क्रोशंतमवशं दीनं विषयव्या लकातरम् ॥ ४१ ॥ <br>
व्याधिनक्रसमुद्विग्नं तापत्रयझषार्तिदम् ॥ <br>
मां रक्ष गिरिजानाथ रामनाथ नमोऽस्तु ते ॥ ४२ ॥ <br>
॥ विभीषण उवाच ॥ ॥ <br>
संसारवनमध्ये मां विनष्टनिजमार्गके ॥ <br>
व्याधिचौरे क्रोधसिंहे जन्मव्याघ्रे लयोरगे ॥ ४३ ॥ <br>
बाल्ययौवनवार्धक्यमहाभीमांधकूपके ॥ <br>
क्रोधेर्ष्या लोभवह्नौ च विषयक्रूरपर्वते ॥ ४४ ॥ <br>
त्रासभूकंटकाढ्ये च सीदंतमधुनांधकम् ॥ <br>
शोभनां पदवीं शंभो नय रामेश्वराधुना ॥ ४५ ॥ <br>
॥ सर्वे वानरा ऊचुः ॥ ॥ <br>
निंद्यानिंद्येषु सर्वत्र जनित्वा योनिषु प्रभो ॥ <br>
कुंभीपाकादिनरके पतित्वा च पुनस्तथा ॥ ४६ ॥ <br>
जनित्वा च पुनर्योनौ कर्मशेषेण कुत्सिते ॥ <br>
संसारे पतितानस्मान्रामनाथ दयानिधे ॥ ४७ ॥ <br>
अनाथान्विवशान्दीनान्क्रोशतः पाहि शंकर ॥ <br>
नमस्तेस्तु दयासिंधो रामनाथ महेश्वर ॥ ४८ ॥ <br>
॥ ब्रह्मोवाच ॥ ॥ <br>
नमस्ते लोकनाथाय रामनाथाय शंभवे ॥ <br>
प्रसीद मम सर्वेश मदविद्यां विनाशय ॥ ४९ ॥ ॥ <br>
॥ इंद्र उवाच ॥ ॥ <br>
यस्य शक्तिरुमा देवी जगन्माता त्रयीमयी ॥ <br>
तमहं शंकरं वंदे रामनाथमुमापतिम् ॥ 3.1.49.५० ॥ <br>
॥ यम उवाच ॥ ॥ <br>
पुत्रौ गणेश्वरस्कंदौ वृषो यस्य च वाहनम् ॥ <br>
तं वै रामेश्वरं सेवे सर्वाज्ञाननिवृत्तये ॥ ५१ ॥ <br>
॥ वरुण उवाच ॥ ॥ <br>
यस्य पूजाप्रभावेन जित मृत्युर्मृकंडुजः॥ <br>
मृत्युंजयमुपासेऽहं रामनाथं हृदा तु तम् ॥ ५२ ॥ <br>
॥ कुबेर उवाच ॥ ॥ <br>
ईश्वराय लसत्कर्णकुंडलाभरणाय ते ॥ <br>
लाक्षारुणशरीराय नमो रामेश्वराय वै ॥ ५३ ॥ <br>
॥ आदित्य उवाच ॥ ॥ <br>
नमस्तेऽस्तु महादेव रामनाथ त्रियंबक ॥ <br>
दक्षाध्वरविनाशाय नमस्ते पाहि मां शिव ॥ ५४ ॥ <br>
॥ सोम उवाच ॥ ॥ <br>
नमस्ते भस्मदिग्धाय शूलिने सर्पमालिने ॥ <br>
रामनाथ दयांभोधे स्मशाननिलयाय ते ॥   ५५ ॥ <br>
॥ अग्निरुवाच ॥ ॥ <br>
इन्द्राद्यखिलदिक्पालसंसेवितपदांबुज ॥ <br>
रामनाथाय शुद्धाय नमो दिग्वाससे सदा ॥ ५६ ॥ <br>
॥ वायुरुवाच ॥ ॥ <br>
हराय हरिरूपाय व्याघ्रचर्मांबराय च ॥ <br>
रामनाथ नमस्तुभ्यं ममाभीष्टप्रदो भव ॥ ५७ ॥ <br>
॥ बृहस्पतिरुवाच ॥ ॥ <br>
अहंतासाक्षिणे नित्यं प्रत्यगद्वयवस्तुने ॥ <br>
रामनाथ ममाज्ञानमाशु नाशय ते नमः ॥ ५८ ॥ ॥ <br>
॥ शुक्र उवाच ॥ ॥ <br>
वंचकानामलभ्याय महामंत्रार्थरूपिणे ॥ <br>
नमो द्वैतविहीनाय रामनाथाय शंभवे ॥ ५९ ॥ <br>
॥ अश्विनावूचतुः ॥ ॥ <br>
आत्मरूपतया नित्यं योगिनां भासते हृदि ॥ <br>
अनन्य भानवेद्याय नमस्ते राघवेश्वर ॥ 3.1.49.६० ॥ <br>
॥ अगस्त्य उवाच ॥ ॥ <br>
आदिदेव महादेव विश्वेश्वर शिवाव्यय ॥ <br>
रामनाथांबिकानाथ प्रसीद वृष भध्वज ॥ ६१ ॥ <br>
अपराधसहस्रं मे क्षमस्व विधुशेखर ॥ <br>
ममाहमिति पुत्रादावहंतां मम मोचय ॥ ६२ ॥ <br>
॥ सुतीक्ष्ण उवाच ॥ ॥ <br>
क्षेत्राणि रत्नानि धनानि दारा मित्राणि वस्त्राणि गवाश्वपुत्राः ॥ <br>
नैवोपकाराय हि रामनाथ मह्यं प्रयच्छ त्वमतो विरक्तिम् ॥ ६३ ॥ <br>
॥ विश्वामित्र उवाच ॥ ॥ <br>
श्रुतानि शास्त्राण्यपि निष्फलानि त्रय्यप्यधीता विफलैव नूनम् ॥ <br>
त्वयीश्वरे चेन्न भवेद्धि भक्तिः श्रीरामनाथे शिव मानुषस्य ॥६४॥ ॥ <br>
॥ गालव उवाच ॥ ॥ <br>
दानानि यज्ञा नियमास्तपांसि गंगादितीर्थेषु निमज्जनानि ॥ <br>
रामेश्वरं त्वां न नमंति ये तु व्यर्थानि तेषामिति निश्चयोऽत्र ॥ ६५ ॥ <br>
॥ वसिष्ठ उवाच ॥ ॥ <br>
कृत्वापि पापान्यखिलानि लोकस्त्वामेत्य रामेश्वर भक्तियुक्तः ॥ <br>
नमेत चेत्तानि लयं व्रजेयुर्यथांधकारो रवितेजसाऽद्धा ॥ ६६ ॥ <br>
॥ अत्रिरुवाच ॥ ॥ <br>
दृष्ट्वा तु रामेश्वरमेकदापि स्पृष्ट्वा नमस्कृत्य भवंतमीशम् ॥ <br>
पुनर्न गर्भं स नरः प्रयायात्किं त्वद्वयं ते लभतं स्वरूपम् ॥ ६७ ॥ <br>
अंगिरा उवाच ॥ <br>
यो रामनाथं मनुजो भवंतमुपेत्य बंधून्प्रणमन्स्मरेत ॥ <br>
संतारयेत्तानपि सर्वपापात्किम द्भुतं तस्य कृतार्थतायाम्॥ ६८ ॥ <br>
॥ गौतम उवाच ॥ ॥ <br>
श्रीरामनाथेश्वर गूढमेत्तद्रहस्यभूतं परमं विशोकम् ॥ <br>
त्वत्पादमूलं भजतां नृणां ये सेवां प्रकुर्वंति हि तेऽपि धन्याः ॥ ६९ ॥ <br>
॥ शतानंद उवाच ॥ ॥ <br>
वेदांतविज्ञानरहस्यविद्भिर्विज्ञेयमेतद्धि मुमुक्षुभिस्तु ॥ <br>
शास्त्राणि सर्वाणि विहाय देव त्वत्सेवनं यद्रघुवीरनाथ ॥ 3.1.49.७० ॥ <br>
॥ भृगुरुवाच ॥ ॥ <br>
रामनाथ तव पादपंकजं द्वंद्वचिंतनविधूतकल्मषः ॥ <br>
निर्भयं व्रजति सत्सुखाद्वयं<sup id="cite_ref-1" class="reference"><a href="#cite_note-1">[१]</a></sup> सुप्रभं त्वथ अमोघचिद्धनम् ॥ ७१ ॥ <br>
॥ कुत्स उवाच ॥ ॥ <br>
रामनाथ तव पादसेवनं भोगमोक्षवरदं नृणां सदा ॥ <br>
रौरवादिनरकप्रणाशनं कः पुमान्न भजते रसग्रहः ॥ ७२ ॥ <br>
॥ काश्यप उवाच ॥ ॥ <br>
रामनाथ तव पादसेविनां किं व्रतैरुत तपोभिरध्वरैः ॥ <br>
वेदशास्त्र जपचिन्तया च किं स्वर्गसिन्धुपयसापि किं फलम् ॥ ७३ ॥ <br>
श्रीरामनाथ त्वमागत्य शीघ्रं ममोत्क्रांतिकाले भवान्या च साकम् ॥ <br>
मां प्रापय स्वात्मपादारविन्दं विशोकं विमोहं सुखं चित्स्वरूपम् ॥ ७४ ॥ <br>
॥ गन्धर्वा ऊचुः ॥ ॥ <br>
रामनाथ त्वमस्माकं भजतां भवसागरे ॥ <br>
अपारे दुःखकल्लोले न त्वत्तोन्या गतिर्हि नः ॥ ७५ ॥ <br>
॥ किन्नरा ऊचुः ॥ ॥ <br>
रामनाथ भवारण्ये व्याधिव्याघ्रभयानके ॥ <br>
त्वामंतरेण नास्माकं पदवीदर्शको भवेत् ॥ ७६ ॥<br>
॥ यक्षा ऊचुः ॥ ॥ <br>
रामनाथेंद्रियारातिबाधा नो दुःसहा सदा ॥ <br>
तान्विजेतुं सहायस्त्वमस्माकं भव धूर्जटे ॥ ७७ ॥ <br>
॥ नागा ऊचुः ॥ ॥ <br>
अचिन्त्यमहिमानं त्वा रामनाथ वयं कथम्॥ <br>
स्तोतुमल्पधियः शक्ता भविष्यामोंऽबिकापते ॥ ॥ ७८ ॥ <br>
॥ किंपुरुषा ऊचुः ॥ ॥ <br>
नानायोनौ च जननं मरणं चाप्यनेकशः ॥ <br>
विनाशय तथाऽज्ञानं रामनाथ नमोऽस्तु ते ॥ ७९ ॥ <br>
॥ विद्याधरा ऊचुः ॥ ॥ <br>
अंबिकापतये तुभ्यमसंगाय महात्मने॥ <br>
नमस्ते रामनाथाय प्रसीद वृषभध्वज ॥ 3.1.49.८० ॥ <br>
॥ वसव ऊचुः ॥ ॥ <br>
रामनाथगणेशाय गणवृंदार्चितांघ्रये ॥ <br>
गंगाधराय गुह्याय नमस्ते पाहि नः सदा ॥ ८१ ॥ <br>
॥ विश्वेदेवा ऊचुः ॥ ॥ <br>
ज्ञप्तिमात्रैकनिष्ठानां मुक्तिदाय सुयोगिनाम् ॥ <br>
रामनाथाय सांबाय नमोऽस्मान्रक्ष शंकर ॥ ८२ ॥ <br>
॥ मरुत ऊचुः ॥ ॥ <br>
परतत्त्वाय तत्त्वानां तत्त्वभूताय वस्तुतः ॥ <br>
नमस्ते रामनाथाय स्वयंभानाय शंभवे ॥ ८३ ॥ <br>
॥ साध्या ऊचुः ॥ ॥ <br>
स्वातिरिक्तविहीनाय जगत्सत्ताप्रदायिने ॥ <br>
रामेश्वराय देवाय नमोऽविद्या विभेदिने ॥ ८४ ॥ <br>
॥ सर्वे देवा ऊचुः ॥ ॥ <br>
सच्चिदानंदसंपूर्णं द्वैतवस्तुविवर्जितम् ॥ <br>
ब्रह्मात्मानं स्वयंभानमादिमध्यांतवर्जितम् ॥ ८५ ॥ <br>
अविक्रियमसंगं च परिशुद्धं सनातनम् ॥ <br>
आकाशादिप्रपंचानां साक्षिभूतं परामृतम्॥८६॥ <br>
प्रमातीतं प्रमाणानामपि बोधप्रदायिनम्॥ <br>
आविर्भावतिरोभाव संकोचरहितं सदा ॥ ८७ ॥ <br>
स्वस्मिन्नध्यस्तरूपस्य प्रपंचस्यास्य साक्षिणम् ॥ <br>
निर्लेपं परमानंदं निरस्तसकलक्रियम्॥ ८८ ॥<br>
भूमानंदं महात्मानं चिद्रूपं भोगवर्जितम् ॥ <br>
रामनाथं वयं सर्वे स्वपातकविशुद्धये ॥ ८९ ॥ <br>
चिन्तयामः सदा चित्ते स्वात्मानंदबुभुत्सवः ॥ <br>
रक्षास्मान्करुणासिन्धो राम नाथ नमोऽस्तु ते ॥3.1.49.९॥। <br>
रामनाथाय रुद्राय नमः संसारहारिणे ॥ <br>
ब्रह्मविष्ण्वादिरूपेण विभिन्नाय स्वमायया ॥ ९१ ॥ <br>
विभीषणसचिवा ऊचुः ॥ <br>
वरदाय वरेण्याय त्रिनेत्राय त्रिशूलिने ॥ <br>
योगिध्येयाय नित्याय रामनाथाय ते नमः ॥ ९२ ॥ <br>
॥ सूत उवाच ॥ ॥ <br>
इति रामादिभिः सर्वैः स्तुतो रामेश्वरः शिवः ॥ <br>
प्राह सर्वान्समाहूय रामादीन्द्विजसत्तमाः ॥ ९३ ॥ <br>
रामराम महाभाग जानकीरमण प्रभो ॥ <br>
सौमित्रे जानकि शुभे हे सुग्रीव मुखास्तथा ॥ ९४ ॥ <br>
अन्ये ब्रह्ममुखा यूयं शृणुध्वं सुसमास्थिताः ॥ <br>
स्तोत्राध्यायमिमं पुण्यं युष्माभिः कृतमादरात् ॥ ९५ ॥ <br>
ये पठंति च शृण्वंति श्रावयंति च मानवाः ॥ ॥ <br>
मदर्चनफलं तेषां भविष्यति न संशयः ॥ ९६ ॥ <br>
रामचंद्रधनुष्कोटिस्नानपुण्यं च वै भवेत् ॥ <br>
वर्षमेकं रामसेतौ वासपुण्यं भविष्यति ॥ ९७ ॥<br>
गन्धमादनमध्यस्थसर्वर्तीर्थाभिमज्जनात् ॥ <br>
यत्पुण्यं तद्भवेत्तेन नात्र संशयकारणम् ॥ ९८ ॥<br>
उक्त्वैवं रामनाथोऽपि स्वात्मलिंगे तिरोदधे ॥ <br>
स्तोत्राध्यायमिमं पुण्यं नित्यं संकीर्तयन्नरः ॥ ९९ ॥ <br>
जरामरणनिर्मुक्तो जन्मदुःखविवर्जितः ॥ <br>
रामनाथस्य सायुज्यमुक्तिं प्राप्नोत्यसंशयः ॥ 3.1.49.१०० ॥ <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये रामादिभी रामनाथस्तोत्रकथनंनामैकोनपंचाशत्तमोऽध्यायः ॥ ४९ ॥ <br>
<br>
</span>
