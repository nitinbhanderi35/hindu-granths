<span style="font-size: 14pt; line-height: 200%">॥ ऋषय ऊचुः ॥ ॥ <br>
भगवन्सूतसर्वज्ञ कृष्णद्वैपायनप्रिय ॥ <br>
त्वन्मुखाद्वै कथाः श्रुत्वा श्रोत्रकामृतवर्षिणीः ॥ १ ॥<br>
तृप्तिर्न जायतेऽस्माकं त्वद्वचोमृतपायिनाम् ॥ <br>
अतः शुश्रूषमाणानां भूयो ब्रूहि कथाः शुभाः ॥ २ ॥ <br>
वेतालवरदंनाम चक्रतीर्थस्य दक्षिणे ॥ <br>
तीर्थमस्ति महापुण्यमित्यवादीद्भवान्पुरा ॥ ३॥ <br>
वेतालवरदाभिख्या तीर्थस्यास्यागता कथम् ॥ <br>
किंप्रभावं च तत्तीर्थमेतन्नो वक्तुमर्हसि ॥ ४ ॥ <br>
॥ श्रीसूत उवाच ॥ ॥ <br>
साधुपृष्टं हि युष्माभिरतिगुह्यं मुनीश्वराः ॥ <br>
शृणुध्वं मनसा सार्द्धं ब्रवीम्यत्यद्भुतां कथाम् ॥ ५ ॥ <br>
पामरा अपि मोदन्ते यां वै श्रुत्वा कथां शुभाम् ॥ <br>
कथा चेयं महापुण्या पुरा कैलासपर्वते ॥ ६ ॥ <br>
केलिकालेषु पावत्यै शंभुना कथिता द्विजाः ॥ <br>
तां ब्रवीमि कथामेनामत्यद्भुततरां हि वः ॥ ७ ॥ <br>
पुरा हि गालवोनाम महर्षिः सत्यवाक्छुचिः ॥ <br>
चिंतयानः परं ब्रह्म तपस्तेपे निजाश्रमे॥ ॥ ८ ॥ <br>
तस्य कन्या महाभागा रूपयौवनशालिनी ॥ <br>
नाम्ना कांतिमती बाला व्यचरत्पितुरंतिके ॥ ९ ॥ <br>
आहरंती च पुष्पाणि बल्यर्थं तस्य वै मुनेः ॥ <br>
वेदिसंमार्जनादीनि समिदाहरणानि च ॥ 3.1.8.१० ॥ <br>
कुर्वती पितरं बाला सम्यक्परिचचार ह ॥ <br>
कदाचित्सा तु वल्यर्थं पुष्पाण्याहर्तुमुद्यता ॥ ॥ ११ ॥ <br>
तस्मिन्वने कांतिमती सुदूरमगमत्तदा ॥ <br>
तत्र पुष्पाणि रम्याणि समाहृत्य च पेटके ॥ १२ ॥ <br>
तूर्णं निववृते बाला पितृशुश्रूषणे रता ॥ <br>
निवर्तमानां तां कन्यां विद्याधरकुमारकौ ॥ १३ ॥ <br>
सुदर्शनसुकर्णाख्यौ विमानस्थौ ददर्शतुः ॥ <br>
तां दृष्ट्वा गालवसुतां रूपयौवनशालिनीम् ॥१४॥ <br>
कामस्य पत्नीं ललितां रतिं मूर्तिमतीमिव ॥ <br>
सुदर्शनाभिधो ज्येष्ठो विद्याधरकुमारकः ॥ १५ ॥ <br>
हर्षसंफुल्लनयनश्चकमे काममोहितः ॥ <br>
पूर्णचन्द्राननां तां वै वीक्षमाणो मुहुर्मुहुः ॥ १६ ॥ <br>
तया रिरंसुकामोऽसौ विमानाग्रादवातरत् ॥ <br>
तामुपेत्य मुनेः कन्यामित्युवाच सुदर्शनः ॥ १७ ॥ ॥ <br>
॥ सुदर्शन उवाच ॥ ॥ <br>
कासि भद्रे सुता कस्य रूपयौवनशालिनी ॥ <br>
रूपमप्रतिमं ह्येतदाह्लादयति मे मनः ॥ १८ ॥ <br>
त्वां दृष्ट्वा रतिसंकाशां बाधते मां मनोभवः ॥ <br>
सुकण्ठनामधेयस्य विद्याधरपतेरहम् ॥ १९ ॥ <br>
आत्मजो रूपसंपन्नो नाम्ना चैव सुदर्शनः ॥ <br>
प्रतिगृह्णीष्व मां भद्रे रक्ष मां करुणादृशा ॥ 3.1.8.२० ॥ <br>
भर्तारं मां समासाद्य सर्वान्भोगानवाप्स्यसि ॥ <br>
इत्याकर्ण्य वचस्तस्य विद्याधरसुतस्य सा ॥ २१ ॥ <br>
तदा कांतिमती वाक्यं धर्मयुक्तमभाषत ॥ <br>
सुदर्शन महाभाग विद्याधरपतेः सुत ॥२२ ॥ <br>
आत्मजां मां विजानीहि गालवस्य महात्मनः ॥ <br>
कन्या चाहमनूढास्मि पितृशु श्रूषणे रता ॥ २३ ॥<br>
बल्यर्थं हि पितुश्चाहं पुष्पाण्याहर्तुमागता ॥ <br>
आहरंत्याश्च पुष्पाणि याम एको न्यवर्तत ॥ २४ ॥ <br>
मद्विलंबेन स मुनिर्देव तार्चनतत्परः ॥ <br>
कोपं विधास्यते नूनं तपस्वी मुनिपुंगवः ॥ २५ ॥ <br>
तच्छीघ्रमद्य गच्छामि पुष्पाण्यप्याहृतानि मे ॥ <br>
कन्याश्च पितुराधीना न स्वतन्त्राः कदाचन ॥२६॥ <br>
यदि मामिच्छति भवान्पितरं मम याचय ॥ <br>
इति विद्याधरसुतमुक्त्वा कांतिमती तदा ॥ २७ ॥ <br>
पितुराशंकिता तूर्णमा श्रमं गन्तुमुद्यता ॥ <br>
गच्छन्तीं तां समालोक्य विद्याधरकुमारकः ॥ २८ ॥ <br>
तूर्णं जग्राह केशेषु धावित्वा मदनार्दितः ॥ <br>
अभ्येत्य निजकेशेषु गृह्णन्ते तं विलोक्य सा ॥ २९ ॥ <br>
उच्चैश्चक्रंद सहसा कुररीव मुनेः सुता ॥ <br>
अस्माद्विद्याधरसुताज्जनक त्राहि मां विभो ॥ 3.1.8.३० ॥ <br>
बलाद्गृह्णाति दुष्टात्मा विद्याधरसुतोऽद्य माम् ॥ <br>
इत्थमुच्चैः प्रचुक्रोश स्वाश्रमान्नातिदूरतः ॥ ३१ ॥ <br>
तदाक्रंदितमाकर्ण्य गन्धमादनवासिनः ॥ <br>
मुनयस्तु पुरस्कृत्य गालवं मुनिपुंगवम् ॥ ३२ ॥ <br>
किमेतदिति विज्ञातुं तं देशं तूर्णमाययुः ॥ <br>
तं देशं तु समागत्य सर्वे ते ऋषिपुंगवाः ॥ ३३ ॥ <br>
विद्याधरगृहीतां तां ददृशुर्मु निकन्यकाम् ॥ <br>
विद्याधरसुतं चान्यमंतिके समुपस्थितम् ॥ ३४ ॥ <br>
एतद्दृष्ट्वा महायोगी गालवो मुनिपुंगवः ॥ <br>
गतः कोपवशं किंचिद्दुराप्मानं शशाप तम् ॥ ३५ ॥ <br>
कृतवानीदृशं कार्यं यत्त्वं विद्याधराधम ॥ <br>
तद्याहि मानुषीं योनिं स्वस्य दुष्कर्मणः फलम् ॥ ३६ ॥ <br>
संप्राप्य मानुषं जन्म बहुदुःखसमाकुलम् ॥ <br>
अचिरेण तु कालेन तस्मिन्नेव तु जन्मनि ॥ ३७ ॥ <br>
मनुष्यैरपि निंद्यं तद्वेतालत्वं प्रयास्यसि ॥ <br>
मांसानि शोणितं चैव सर्वदा भक्षयिष्यसि ॥ ३८ ॥ <br>
वेताला राक्षसप्राया बलाद्गृह्णन्ति योषितः ॥ <br>
तस्मात्त्वं मानुषो भूत्वा वेतालत्वमवाप्स्यसि ॥ ३९?॥ <br>
तव दुष्कर्मणो योऽसावनुमंता कनिष्ठकः ॥ <br>
सुकर्ण इति विख्यातो भविता सोपि मानुषः ॥ 3.1.8.४० ॥ <br>
किंतु साक्षान्न कृतवान्यतोऽसावीदृशीं क्रियाम्॥ <br>
तन्मानुषत्व मेवास्य वेतालत्वं तु नो भवेत् ॥ ४१ ॥ <br>
विज्ञप्तिकौतुकाभिख्यं यदा विद्याधराधिपम् ॥ <br>
द्रक्ष्यतेऽसौ कनिष्ठस्ते तदा शापाद्विमोक्ष्यते ॥ ४२ ॥ <br>
ईदृशस्यतु यः कर्ता महापापस्य कर्मणः ॥ <br>
स त्वं संप्राप्य मानुष्यं तस्मिन्नेव तु जन्मनि ॥ ४३ ॥ <br>
वेतालजन्म संप्राप्य चिरं लोके चरिष्यसि ॥ <br>
इत्युक्त्वा गालवः कन्यां गृहीत्वा मुनिभिः सह ॥ ४४ ॥ <br>
विद्याधरसुतौ शप्त्वा स्वाश्रमं प्रति निर्ययौ ॥ <br>
ततस्तस्मिन्महाभागे निर्याते मुनिपुंगवे ॥ ॥ ४५ ॥ <br>
सुदर्शनसुकर्णाख्यौ विद्याधरपतेः सुतौ॥ <br>
मुनिशापेन दुःखार्तौ चिंतयामासतुर्भृशम् ॥ ४६ ॥ <br>
कर्तव्यं तौ विनिश्चित्य सुदर्शनसुकर्णकौ ॥ <br>
गोविंदस्वामिनामानं यमुनातटवासिनम् ॥ ४७ ॥ <br>
ब्राह्मणं शीलसंपन्नं पितृत्वे परिकल्प्य तौ ॥ <br>
परित्यज्य स्वकं रूपमजायेतां तदा त्मजौ ॥ ४८ ॥ <br>
विजयाशोकदत्ताख्यौ तस्य पुत्रौबभूवतुः ॥ <br>
सुतो विजयदत्ताख्यो ज्येष्ठो जज्ञे सुदर्शनः ॥ ४९ ॥ <br>
अशोकदत्तनामा तु सुकर्णश्च कनिष्ठकः ॥ <br>
विजयाशोकदत्तौ तु क्रमाद्यौवनमापतुः ॥ 3.1.8.५० ॥ <br>
एतस्मिन्नेव कालेतु यमुनायास्तटे शुभे ॥ <br>
अनावृष्ट्या तु दुर्भिक्षमभूद्द्वादशवार्षि कम् ॥ ५१ ॥ <br>
गोविंदस्वामिनामा तु ब्राह्मणो वेदपारगः ॥ <br>
दुर्भिक्षोपहतां दृष्ट्वा तदानीं स निजां पुरीम् ॥ ५२ ॥ <br>
प्रययौ काशनिगरं सपुत्रः सह भार्यया ॥ <br>
स प्रयागं समासाद्य द्वं दृष्ट्वा महावटम्॥ ५३ ॥ <br>
कपालमालाभरणं सोऽपश्यद्यतिनं पुरः ॥ <br>
गोविंदस्वामिनामा तु नमश्चक्रे स तं मुनिम् ॥ ५४ ॥ <br>
सपुत्रस्य सभार्यस्य सोऽवादीदाशिषो मुनिः ॥ <br>
इदं च वचनं प्राह गोविंदस्वामिनं प्रति ॥ ५५ ॥ <br>
ज्येष्ठेनानेन पुत्रेण सांप्रतं ब्राह्मणोत्तम ॥ <br>
क्षिप्रं विजयदत्तेन वियोगस्ते भविष्यति ॥ ५६ ॥ <br>
इति तस्य वचः श्रुत्वा गोविंदस्वामिनामकः ॥ <br>
सूर्ये चास्तं गते तत्र सांध्यं कर्म समाप्य च ॥ ५७ ॥ <br>
सभार्यः ससुतो विप्रः सुदूराध्वसमाकुलः ॥ <br>
उवास तस्यां शर्वर्य्यां शून्ये वै देवतालये ॥ ५८ ॥ <br>
तदा त्वशोकदत्तश्च ब्राह्मणी च समाकुलौ ॥ <br>
वस्त्रेणास्तीर्य पृथिवीं रात्रौ निद्रां समापतुः ॥ ५९॥ <br>
ततो विजयदत्तस्तु दूरमार्गविलंघनात् ॥ <br>
बभूवात्यंतमलसो भृशं शीतज्वरार्दितः ॥ 3.1.8.६० ॥ <br>
गोविंदस्वामिना पित्रा शीतवबाधानिवृत्तये ॥ <br>
गाढमालिंग्यमानोऽपि शीतबाधां न सोऽत्यजत् ॥ ६१ ॥ <br>
बाधतेऽत्यर्थमधुना तात मां शीतलो ज्वरः ॥ <br>
एतद्बाधानिवृत्त्यर्थं वह्निमानय मा चिरम् ॥ ६२ ॥ <br>
इति पुत्रवचः श्रुत्वा सर्वत्राग्निं गवेषयन् ॥ <br>
अलब्धवह्निः प्रोवाच पुन रभ्येत्य पुत्रकम् ॥ ६३ ॥ <br>
न वह्निं पुत्र विंदामि मार्गमाणोऽपि सर्वशः ॥ <br>
रात्रिमध्ये तु संप्राप्ते द्वारेषु पिहितेषु च ॥ ६४ ॥ <br>
निद्रापरवशाः पौरा नैव दास्यंति पावकम् ॥ <br>
इत्थं विजयदत्तोऽसावुक्तः पित्रा ज्वरातुरः ॥ ६५ ॥ <br>
ययाचे वह्निमेवासौ पितरं दीनया गिरा ॥ <br>
शीतज्वरसमुद्भूतशीतबाधाप्रपीडितम् ॥ ६६ ॥ <br>
हिमशीकरवान्वायुर्द्विगुणं बाधतेऽद्य माम् ॥ <br>
वह्निर्न लब्ध इति वै मिथ्यैवोक्तं पितस्त्वया ॥ ६७ ॥ <br>
दूरादेष पुरोभागे ज्वालामालासमाकुलः ॥ <br>
शिखाभिर्लेलिहानोभ्रं दृश्यते पश्य पावकः ॥ ६८ ॥ <br>
तं वह्निमानय क्षिप्रं तात शीतनिवृत्तये ॥ <br>
इत्युक्तवन्तं तं पुत्रं स पिता प्रत्यभाषत ॥ ६९ ॥ <br>
नानृतं वच्मि पुत्राद्य सत्यमेव ब्रवीम्यहम् ॥ <br>
वह्निमान्योऽयमुद्देशो दूरादेव विलोक्यते ॥ 3.1.8.७० ॥ <br>
पितृकाननदेशं तं पुत्र जानीहि सांप्रतम् ॥ <br>
यद्येषोभ्रंलिहज्वालः पुरस्ताज्ज्वलतेऽनलः ॥ ७१ ॥ <br>
पुत्र वित्रासजनकं तं जानीहि चितानलम् ॥ <br>
अमंगलो न सेव्योऽयं चिताग्निः स्पर्शदूषितः ॥ ७२ ॥ <br>
तस्य चायुःक्षयं याति सेवते यश्चितानलम् ॥ <br>
तस्मात्तवायुर्हानिर्मा भूयादिति मया सुत ॥ ७३ ॥<br>
अमंगलस्तथा स्पृश्यो नानीतोऽयं चितानलः ॥ <br>
इत्युक्तवंतं पितरं स दीनः प्रत्यभाषत ॥ ७४ ॥ <br>
अयं शवानलो वा स्यादध्वरानल एव वा ॥ <br>
सर्वथानीयतामेष नोचेन्मे मरणं भवेत् ॥ ७५ ॥ <br>
पुत्रस्नेहाभिभूतोऽथ समाहर्तुं चितानलम् ॥<br>
गोविंदस्वामिनामा तु श्मशानं शीघ्रमभ्यगात् ॥ ७६ ॥ <br>
गोविंदस्वामिनि गते समाहर्तुं चितानलम्॥ <br>
तूर्णं विजयदत्तोऽपि तदा गच्छंतमन्वयात् ॥ ७७ ॥ <br>
संप्राप्य तापनिकटं विकीर्णास्थि चितानलम् ॥ <br>
आलिंगन्निव सोद्वेगं शनैर्निर्वृतिमाप्तवान् ॥ ७९ ॥ <br>
अथावादीत्स पितरं तदिदं परिवर्तुलम् ॥ <br>
अतिदीप्तं विभात्यग्नौ किं रक्तांबुजसन्निभम् ॥७९ ॥ <br>
इति तस्य वचः श्रुत्वा पुत्रस्य ब्राह्मणोत्तमः ॥ <br>
निपुणं तं निरूप्यैतद्वचनं पुनरब्रवीत् ॥ 3.1.8.८० ॥ <br>
॥ गोविंदस्वाम्युवाच ॥ ॥ <br>
एतत्कपालमनलज्वालावलयवर्तुलम् ॥ <br>
वसाकीकसमांसाढ्यमेतद्रक्तांबुजोपमम् ॥ ८१ ॥ <br>
द्विजस्य सूनुः श्रुत्वेति काष्ठाग्रेण जघान तत् ॥ <br>
येन तत्स्फुटनोद्गीर्णवसासिक्तमुखोऽभवत् ॥ ८२ ॥ <br>
कपालघट्टनाद्रक्तं यत्संसक्तं मुखे तदा ॥ <br>
जिह्वया लेलिहानोऽसौ मुहुस्तद्रक्तमा स्वदत् ॥ ८३ ॥ <br>
आस्वाद्यैवं समादाय तत्कपालं समाकुलः ॥ <br>
पीत्वा वसां महाकायो बभूवातिभयंकरः ॥ ८४ ॥ <br>
सद्यो वेता लतां प्राप तीक्ष्णदंष्ट्रस्तदा निशि ॥ <br>
तस्याट्टहासघोषेण दिशश्च प्रदिशस्तदा ॥ ८५ ॥ <br>
द्यौरतरिक्षं भूमिश्च स्फुटिता इव सर्वशः ॥ <br>
तस्मिन्वेगात्समाकृष्य पितरं हन्तुमुद्यते ॥ ८६ ॥ <br>
मा कृथाः साहसमिति प्रादुरासीद्वचो दिवि ॥ <br>
स दिव्यां गिरमाकर्ण्य वेतालोऽतिभयंकरः ॥ ८७ ॥ <br>
पितरं तं परित्यज्य महावेगसमन्वितः ॥ <br>
तूर्णमाकाशमाविश्य प्रययावस्खलद्गतिः ॥८८॥ <br>
स गत्वा दूरमध्वानं वेतालैः सह संगतः ॥ <br>
तमागतं समालोक्य वेतोलास्सर्व एव ते ॥ ८९ ॥ <br>
कपालस्फोटनादेष वेतालत्वं यदाप्तवान् ॥ <br>
कपालस्फोटनामानमाह्वयांचक्रिरे ततः ॥3.1.8.९०॥ <br>
ततः कपालस्फोटो ऽसौ वेतालैः सर्वतो वृतः॥ <br>
नरास्थिभूषणाख्यस्य सद्यो वेतालभूपतेः ॥९१॥ <br>
अन्तिकं सहसा प्राप महाबलसमन्वितः॥ <br>
नरास्थिभूषणश्चैनं सेनाप तिमकल्पयत् ॥ ९२ ॥ <br>
तं कदाचित्तु गन्धर्वश्चित्रसेनाभिधो बली ॥ <br>
नरास्थिभूषणं संख्ये न्यवधीत्सोऽपि संस्थितः ॥ ९३॥ <br>
नरास्थिभूषणे तस्मि न्गन्धर्वेण हते युधि ॥ <br>
तदा कपालस्फोटोऽसौ तत्पदं समवाप्तवान् ॥ ९४ ॥ <br>
विद्याधरेन्द्रस्य सुतः सुदर्शनो मनुष्यतां वै प्रथमं स गत्वा ॥ <br>
वेतालतां प्राप्य महर्षिशापात्क्रमाच्च वेतालपतिर्बभूव ॥ ९५ ॥ ॥ <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतु माहात्म्ये वेतालवरदतीर्थप्रशंसायां सुदर्शनवेतालत्वप्राप्तिवर्णनं नामाष्टमोऽध्यायः ॥ ८ ॥ <br>
<br>
<br>
</span>
