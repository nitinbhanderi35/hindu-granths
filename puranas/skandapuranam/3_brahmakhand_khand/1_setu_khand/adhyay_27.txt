<span style="font-size: 14pt; line-height: 200%">।। श्रीसूत उवाच ।। ।। <br>
यमुनायां च गंगायां गयायां च नरो मुदा ।। <br>
स्नानं विधाय विधिवत्कोटितीर्थं ततो व्रजेत् ।। १ ।। <br>
कोटितीर्थं महापुण्यं सर्वलोकेषु विश्रुतम् ।। <br>
सर्वसंपत्करं शुद्धं सर्वपापप्रणाशनम् ।। २ ।। <br>
दुःस्वप्ननाशनं ह्येतन्महापातकनाशनम् ।। <br>
महाविघ्नप्रशमनं महाशांतिकरं नृणाम् ।। ३ ।। <br>
स्मृतिमात्रेण यत्पुंसां सर्वपापनिषूदनम् ।। <br>
लीलया धनुषः कोट्या स्वयं रामेण निर्मितम् ।। ४ ।। <br>
पुरा दाशरथी रामो निहत्य युधि रावणम् ।। <br>
ब्रह्महत्याविमोक्षाय गंधमादनपर्वते ।। ५ ।। <br>
प्रातिष्ठिपल्लिंगमेकं लोकानुग्रहकाम्यया ।। <br>
लिंगस्यास्याभिषेकाय शुद्धं वारि गवेषयन् ।। ६ ।। <br>
नाविंदत जलं तत्र पार्श्वे दशरथात्मजः ।। <br>
लिंगाभिषेकयोग्यं च जलं किमिति चिंतयन् ।। ७ ।। <br>
नवेन वारिणा लिंगं स्नापनीयं मयेति सः ।। <br>
निश्चित्य मनसा तत्र धनुष्कोट्या रघूद्वहः ।। ८ ।। <br>
बिभेद धरणीं शीघ्रं मनसा जाह्नवीं स्मरन् ।। <br>
रामकार्मुककोटिः सा तदा प्राप रसातलम् ।। ९ ।। <br>
तत उद्धारयामास तद्धनुर्धन्विनां वरः ।। <br>
धनुष्युद्ध्रियमाणे तु राघवेण महीतलात् ।। 3.1.27.१० ।। <br>
काकुत्स्थेन स्मृता गंगा निर्ययौ विवरात्ततः ।। <br>
वारिणा तेन तल्लिंगमभ्यषिंचद्रघूद्वहः ।। ११ ।। <br>
रामकार्मु ककोट्यैव यतस्तन्निर्मितं पुरा ।। <br>
अतः कोटिरिति ख्यातं तत्तीर्थं भुवनत्रये ।। १२ ।। <br>
यानि यानीह तीर्थानि संति वै गंधमादने ।। <br>
प्रथमं तेषु तीर्थेषु स्नात्वा विगतकल्मषः ।। १३ ।। <br>
शेषपापविमोक्षाय स्नायात्कोटौ नरस्ततः ।। <br>
तीर्थांतरेषु स्नानेन यः पापौघो न नश्यति ।। १४ ।। <br>
अनेकजन्मकोटीभिरर्जितो ह्यस्थिसंस्थितः ।। <br>
विनश्यति स सर्वोऽपि कोटिस्नानान्न संशयः ।। १५ ।। <br>
यदि हि प्रथमं स्नायादत्र कोटौ नरो द्विजाः ।। <br>
तस्य मुक्तस्य तीर्थानि व्यर्थान्येवापराणि हि ।। १६ ।। <br>
।। ऋषय ऊचुः ।। ।। <br>
सूत सर्वार्थतत्त्वज्ञ व्यासशिष्य मुनीश्वर ।। <br>
अस्माकं संशयं कंचिच्छिंधि पौराणिकोत्तम ।। १७ ।। <br>
कोटौ स्नातस्य मर्त्यस्य यदि तीर्थांतरं वृथा ।। <br>
किमर्थं धर्मतीर्थादि तीर्थेषु स्नांति मानवाः ।।१८।। <br>
तीर्थानि तानि सर्वाणि समतिक्रम्य मानवाः।। <br>
अत्रैव कोटौ किं स्नानं न कुर्वंति हि तद्वद ।। १९ ।। <br>
।। श्रीसूत उवाच ।। ।। <br>
अहो रहस्यं युष्माभिः पृष्टमेतन्मुनीश्वराः ।। <br>
नारदाय पुरा शंभुः पृच्छते यत्किलाब्रवीत् ।। 3.1.27.२० ।। <br>
तद्ब्रवीमि मुनिश्रेष्ठाः शृणुध्वं श्रद्धया सह ।। <br>
गच्छन्यदृच्छया वापि तीर्थयात्रापरोऽपि वा ।। २१ ।। <br>
मार्गमध्ये द्विजश्रेष्ठास्तीर्थं देवालयं तथा ।। <br>
दृष्ट्वा श्रुत्वापि वा मोहान्न सेवेत नराधमः ।। २२ ।। <br>
निष्कृतिस्तस्य नास्तीति प्राब्रुवन्परमर्षयः ।। <br>
सेतुं गच्छंस्ततोऽन्येषु न स्नायाद्यदि मानवः ।। २३ ।। <br>
तीर्थातिक्रमदोषैः स बहिष्कार्योऽत्यवद्द्विजैः ।। <br>
अतः स्नातव्यमेवैषु चक्रतीर्थादिषु द्विजाः ।। २४ ।। <br>
स्नात्वा चैतेषु तीर्थेषु शेषपापविमुक्तये ।। <br>
प्रयतैर्मनुजैरत्र स्नातव्यं कोटितीर्थके ।। २५ ।। <br>
कोटौ चाभि षवं कृत्वा न तिष्ठेद्गन्धमादने ।। <br>
निवर्तेत्तत्क्षणादेव निष्पापो गंधमादनात् ।। २६ ।। <br>
रामोऽपि हि पुरा कोटितीर्थसंभूतवारिणा ।। <br>
रामनाथेऽभिषिक्ते तु स्वयं स्नात्वा च तत्र वै ।। २७ ।। <br>
ब्रह्महत्याविमुक्तः संस्तत्क्षणादेव सानुजः ।। <br>
आरूढपुष्पकोऽयोध्यां प्रययौ कपिभिर्वृतः ।। २८ ।। <br>
अतः कोटौ नरः स्नात्वा पापशेषविमोचितः ।। <br>
निवर्तेत्तत्क्षणादेव रामो दाशरथिर्यथा ।। २९ ।। <br>
एतद्धि तीर्थप्रवरं सर्वलोकेषु विश्रुतम् ।। <br>
रामनाथाभिषेकाय निर्मितं राघवेण यत् ।। 3.1.27.३० ।। <br>
स्वयं भगवती यत्र सन्निधत्ते च जाह्नवी ।। <br>
तारकब्रह्मणा यत्र रामेण स्नातमादरात् ।। ३१ ।। <br>
तस्य वै कोटितीर्थस्य महिमा केन कथ्यताम् ।। <br>
यत्र स्नात्वा पुरा कृष्णो लोकसंग्रहणेच्छया ।। ३२ ।। <br>
मातुलस्य तु कंसस्य वधदोषाद्विमोचितः ।। <br>
तस्य वै कोटितीर्थस्य महिमा केन कथ्यते ।। ३३ ।। <br>
।। ऋषय ऊचुः ।। ।। <br>
किमर्थमवधीत्कंसं मातुलं यदुनंदनः ।। <br>
यद्दोषशांतये सूत सस्नौ कोटौ महा मनाः ।। ३४ ।। <br>
।। श्रीसूत उवाच ।। ।। <br>
वसुदेव इति ख्यातः शूरपुत्रो यदोः कुले ।। <br>
आसीत्स देवकसुतां देवकीमिति विश्रुताम् ।। ३५ ।। <br>
उद्वाह्य रथमारूढः स्वपुरं प्रस्थितः पुरा ।। <br>
अथ सूतो बभूवाथ कंसो ह्यानकदुन्दुभेः ।। ३६ ।। <br>
अशरीरा तदा वाणी कंसं सारथिमब्रवीत् ।। <br>
भगिनीं च तथा भामं वाहयंतं रथोत्तमे ।। ३७ ।। <br>
यामिमां वाहयस्यत्र रथेन त्वमरिंदम ।। <br>
अस्यास्त्वामष्टमो गर्भो वधिष्यति न संशयः ।। ३८ ।। <br>
इत्याकर्ण्य वचो दिव्यं कंसः खङ्गं प्रगृह्य च ।। <br>
स्वसारं हंतुमुद्योगं चकार द्विजपुंगवाः ।। ३९ ।। <br>
ततः प्रोवाच तं कंसं वसुदेवः स सांत्वयन् ।। ।। <br>
।। वसुदेव उवाच ।। ।। <br>
अस्यां प्रसूतान्दास्यामि तुभ्यं कंस सुतानहम् ।। 3.1.27.४० ।। <br>
एनां स्वसारं मा हिंसीर्नास्यास्ते भीतिरस्ति हि ।। <br>
श्रुत्वा तद्वचनं कंसो निवृत्तस्तद्वधात्तदा ।। ४१ ।। <br>
देवकीवसुदेवाभ्यां सहितः स्वपुरं ययौ ।। <br>
पादावसक्तनिगडौ देवकीवसुदेवकौ ।। ४२ ।। <br>
स्थापयामास दुष्टात्मा कंसः कारागृहे तदा ।। <br>
ततः कालेन महता वसुदेवाद्धि देवकी ।। ४३ ।। <br>
षट्पुत्राञ्जनयामास क्रमेण मुनिपुंगवाः ।। <br>
जातांस्तान्वसुदेवेन दत्तान्कंसोऽपि सोऽवधीत् ।। ४४ ।। <br>
हतेषु षटसु पुत्रेषु देवक्युदरजन्मसु ।। <br>
कंसेन क्रूरमतिना निष्कृपेण द्विजोत्तमाः ।। ४५ ।। <br>
शेषोऽभूत्सप्तमो गर्भो देवक्या जठरे तदा ।। <br>
मायादेवी ततो गर्भं तं वै विष्णुप्रचोदिता ।। ४६ ।। <br>
नंदगोपगृहस्थायां रोहिण्यां समवेशयत् ।। <br>
देवक्याः सप्तमो गर्भः पतितो जठरादिति ।। ४७ ।। <br>
लोके प्रसिद्धिरभवन्महती विष्णुलीलया ।। <br>
देवकीजठरे पश्चाद्विष्णुर्गर्भत्वमाप्तवान् ।। ४८ ।। <br>
ततो दशसु मासेषु गतेषु हरिरव्ययः ।। <br>
देवकीजठराज्जज्ञे कृष्ण इत्यभिविश्रुतः ।। ४९ ।। <br>
शंखचक्रगदाखङ्गविराजितचतुर्भुजः ।। <br>
किरीटी वनमाली च पित्रोः शोकविनाशनः ।। 3.1.27.५० ।। <br>
तं दृष्ट्वा हरिमीशानं तुष्टावानकदुंदुभिः ।। ५१ ।। <br>
।। वसुदेव उवाच ।। ।। <br>
विश्वं भवा न्विश्वपतिस्त्वमेव विश्वस्य योनिस्त्वयि विश्वमास्ते ।। <br>
महान्प्रधानश्च विराट स्वराड् च सम्राडसि त्वं भगवन्समस्तम् ।। ५२ ।। <br>
एवं जगत्कारणभूतधाम्ने नारायणायामितविक्रमाय ।। <br>
श्रीशार्ङ्गचक्रासिगदाधराय नमोनमः कृत्रिममानुषाय ।। ५३ ।। <br>
स्तुवन्तमेवं शौरिं तं वसुदेवं हरिस्तदा ।। <br>
अवोचत्प्रीणयंस्तं च देवकीं च द्विजोत्तमाः ।। ५४ ।। <br>
।। हरिरुवाच ।। ।। <br>
अहं कंसं वधिष्यामि मा भीर्वां पितराविति ।। <br>
नन्दगोपस्य गृहिणी यशोदाऽजनयत्सुताम् ।। <br>
मम मायां पूर्वदिने सर्वलोकविमोहिनीम् ।। ५५ ।। <br>
मां तस्याः शयने न्यस्य यशोदायाः सुता तु ताम्।। <br>
आदाय देवकीशय्यां प्रापयस्व यदूत्तम ।। ५६ ।। <br>
एवमुक्तः स कृष्णेन तथैव ह्यकरोद्द्विजाः ।। <br>
रुरोद माया तनया देवकीशयनेस्थिता ।। ५७ ।। <br>
अथ बालध्वनिं श्रुत्वा कंसः संकुलमानसः ।। <br>
सूतिकागृहमागम्य तामादाय च दारिकाम्।।५८।। <br>
शिलायां पोथयामास निर्दयो निरपत्रपः ।। <br>
अथ तद्धस्तमाच्छिद्य सायुधाष्टमहाभुजा ।। <br>
महादेव्यब्रवीत्कंसं समाहूयातिकोपना ।। ५९ ।। <br>
।। मायोवाच ।। ।। <br>
अरे रे कंस पापात्मन्दुर्बुद्धे मूढचेतन ।। 3.1.27.६० ।। <br>
यत्र कुत्रापि शत्रुस्ते वर्तते प्राणहारकः ।। <br>
मार्गयस्वात्मनो मृत्युं तं शत्रुं कंस मा चिरम् ।। ६१ ।। <br>
इतीरयित्वा सा देवी दिव्यस्थानान्यवाप्य च ।। <br>
लब्धपूजा मनुष्येभ्यो बभूवाभीष्टदायिनी ।। ६२ ।। <br>
श्रुत्वा स देवीवचनं कंसो ऽपि भृशमाकुलः ।। <br>
बालग्रहान्पूतनादीन्स्वांतकं बाधितुं रिपुम् ।। ६३ ।। <br>
प्रेषयामास देशेषु शिशूनन्यांश्च बाधितुम्।। <br>
ते च बालग्रहाः सर्वे प्रययु र्नंदगोकुलम् ।। ६४ ।। <br>
हताश्च कृष्णेन तदा प्रययुर्यमसादनम् ।। <br>
ततः कतिपयाहस्सु गतेषु द्विजपुंगवाः ।। ६५ ।। <br>
रामकृष्णौ व्यवर्द्धेतां गोकुले बालकौ तदा ।। <br>
अनेकबालक्रीडाभिश्चिक्रीडतुररिंदमौ ।। ६६ ।। <br>
कंचित्कालं वत्सपालौ वेणुनादमकुर्वताम् ।। <br>
कंचित्कालं च गोपालौ गुंजातापि च्छभूषितौ ।। ६७ ।।<br>
रेमाते बहुकालं तौ गोकुले रामकेशवौ ।। <br>
कंसः कदाचिदक्रूरं गोकुले रामकेशवौ ।। ६८ ।। <br>
प्रेषयामास विप्रेंद्राः समानयितुमं जसा ।। <br>
आनयामास चाक्रूरो रामकृष्णौ स गोकुलात् ।। ६९ ।। <br>
मथुरां कंसनिर्देशात्स्वर्णतोरणराजिताम् ।।3.1.27.७०।। <br>
ततः समानीय स रामकेशवौ ययौ पुरीं गांदिनिजस्तदग्रे ।। <br>
दृष्ट्वा च कंसं विनिवेद्य कार्यं तस्मै स्वगेहं प्रविवेश पश्चात् ।।७१।। <br>
अथापराह्णे वसुदेवपुत्रावन्येद्युरिष्टैः सह गोपपुत्रैः ।। <br>
उपेयतुः सालनिखातयुक्तां संगोपुराट्टां मधुरापुरीं तौ ।। ७२ ।। <br>
स्तोत्राणि शृण्वन्पुरयौवतानां कृष्णस्तु रामेण सहैव गत्वा ।। <br>
धनुर्निवेशं सह सैव तत्र ददर्श चापं च महदृढज्यम् ।। ७३ ।। <br>
विद्राव्य सर्वानपि चापपालान्धनुः समादाय स लीलयाऽऽशु ।। <br>
मौर्व्यां नियोक्तुं नमयांचकार तदं तरे भग्नमभूद्विधैव ।। ७४ ।। <br>
कोदंडभंगोत्थितशब्दमाशु श्रुत्वाभियातान्बलिनो निहंतुम् ।। <br>
निजघ्नतुस्तौ प्रतिगृह्य खंडौ चापस्य पालान्बलिनौ द्विजेंद्रा ।। ७५ ।। <br>
ततः कुवलयापीडं गजं द्वारि स्थितं क्षणात् ।। <br>
निहत्य रामकृष्णौ तौ महाबलपराक्रमौ ।। ७६ ।। <br>
तस्य दंतौ समुत्पाट्य दधानौ करयोर्द्वयोः ।। <br>
अंसे निधाय तौ दंतौ रंगं प्रययतुः क्षणात् ।। ७७ ।। <br>
निहत्य मल्लं चाणूरं मुष्टिकं तोशलं तथा ।। <br>
अन्यांश्च मल्लप्रवरान्निन्यतुर्यमसा दनम् ।।७८।। <br>
समारुरुहतुस्तूर्णं तुंगं मंचं च तौ तदा ।। <br>
तत्र तुंगे समासीनमासने कंसमेत्य तौ ।। <br>
तस्थतुस्तं तृणीकृत्य सिंहौ क्षुद्रमृगं यथा ।।७९।। <br>
ततः कंसं समाकृष्य कृष्णो मंचोपरि स्थितम् ।। <br>
पादौ गृहीत्वा वेगेन भ्रामयामास चांबरे ।। 3.1.27.८० ।। <br>
ततस्तं पोथयामास स भूमौ गत जीवितम् ।। <br>
कंसभ्रातॄन्बलोऽप्यष्टौ निजघ्ने मुष्टिना द्विजाः ।। ८१ ।। <br>
एवं निहत्य तं कंसं कृष्णः परबलार्दनः ।। <br>
पितरौ मोचयामास निगडादति दुःखितौ ।। ८२ ।। <br>
सर्वानास्थापयामास बलेन सह माधवः ।। <br>
श्रीकृष्णेन हतं कंसं श्रुत्वा प्रापुः पुरीं तदा ।। ८३ ।। <br>
बांधवा मथुरायां ये पूर्वं कंसे न बाधिताः ।। <br>
उग्रसेनं तथा राज्ये स्थापयामास केशवः ।। ८४ ।। <br>
असहिष्णुर्द्विजाः पित्रोरेवं कंसकृतागसम् ।। <br>
जघान मातुलं कंसं देवब्राह्मणकंट कम् ।। ८५ ।। <br>
ततः कदाचिकृष्णोऽयमात्मानं द्रष्टुमागतान् ।। <br>
नारदादीन्मुनीन्सर्वानिदं पप्रच्छ सत्तमः ।। ८६ ।। <br>
।। श्रीकृष्ण उवाच ।। ।। <br>
मयाऽयं मातुलो विप्रा हतः कंसोऽतिपापकृत् ।। <br>
मातुलस्य वधे दोषः प्रोच्यते शास्त्रवित्तमैः।। ८७ ।। <br>
प्रायश्चित्तमतो ब्रूत तद्दोषविनिवृत्तये ।। <br>
अवोचन्नारदस्तत्र कृष्णमद्भुतविक्रमम् ।। <br>
वाचा मधुरया विप्रा भक्तिप्रणयपूर्वकम् ।। ८८ ।। <br>
।। नारद उवाच ।। ।। <br>
नित्यशुद्धश्च मुक्तश्च भद्रश्चैव भवा न्सदा ।। ८९ ।। <br>
सच्चिदानंदरूपश्च परमात्मा सनातनः ।। <br>
पुण्यं पापं च ते नास्ति कृष्ण यादवनंदन ।। 3.1.27.९० ।। <br>
तथापि लोकशिक्षार्थं भवता गरु डध्वज ।। <br>
प्रायश्चित्तं तु कर्तव्यं विधिनानेन माधव ।। ९१ ।। <br>
लोकसंग्रहणं तावत्कर्तव्यं भवताधुना ।। <br>
रामसेतौ महापुण्ये गंधमादनपर्वते ।। ९२ ।। <br>
रामेण स्थापितं लिंगं रामनाथाभिधं पुरा ।। <br>
तस्याभिषेकतोयार्थं धनुष्कोट्या रघूद्वहः ।। ९३ ।। <br>
गां भित्त्वोत्पादयामास तीर्थं कोटीति विश्रुतम् ।। <br>
तव पूर्वावतारेण रामेणाक्लिष्टकर्मणा ।। ९४ ।। <br>
ब्रह्महत्याविशुद्ध्यर्थं निर्मितं स्वयमेव यत् ।। <br>
तत्र स्नानं कुरुष्व त्वं धर्म्ये पापविनाशने ।। ९५ ।। <br>
तेन ते मातुलवधाद्दोषः शीघ्रं विनंक्ष्यति ।। <br>
कोटितीर्थे हरेः स्नानं ब्रह्महत्यादिशोधकम् ।। ९६ ।। <br>
स्वर्गमोक्षप्रदं पुंसामायुरारोग्यवर्धनम् ।। <br>
इति श्रुत्वा मुनेर्वाक्यं नारदस्य स माधवः ।। ९७ ।। <br>
विसृज्य तानृषीन्सर्वांस्तस्मिन्नेव क्षणे द्विजाः ।। <br>
रामसेतौ ययौ तूर्णं स्वदोषपरि शुद्धये ।। ९८ ।।<br>
दिनैः कतिपयैर्गत्वा कोटितीर्थं यदूद्वहः ।। <br>
स्नात्वा संकल्पपूर्वं च दत्त्वा दानान्यनेकशः ।। ९९ ।। <br>
स मातुलवधोत्पन्नदोषेभ्यो मुमु चे क्षणात् ।। <br>
निषेव्य रामनाथं च स्वपुरं मथुरां ययौ ।। 3.1.27.१०० ।। <br>
।। श्रीसूत उवाच ।। ।। <br>
एवं प्रभावं पुण्यं च कोटितीर्थं मुनीश्वराः ।। <br>
ब्रह्महत्यादिभिः पापैः सद्यो मुच्येत मानवः ।। <br>
नानेन सदृशं तीर्थमन्यदस्ति महीतले ।। १ ।। <br>
अत्र स्नानात्त्रयो देवा ब्रह्मविष्णुशिवा द्विजाः ।। <br>
प्रीताः स्युरन्ये देवाश्च नात्र कार्या विचारणा ।। २ ।। <br>
एवं वः कथितं चित्रं कोटितीर्थस्य वैभवम् ।। <br>
यच्छ्रुत्वा सर्वपापेभ्यो मुच्यते मानवो भुवि ।। ३ ।।<br>
श्रुत्वेमं पुण्यमध्यायं पठित्वा च मुनीश्वराः ।। <br>
ब्रह्महत्यादिभिः सत्यं मुच्यते पातकैर्नरः ।। १०४ ।। <br>
इति श्रीस्कांदे महापुराण एकाशीति साहस्र्यां संहितायां तृतीये ब्रह्मखण्डे सेतुमाहात्म्ये कोटितीर्थप्रशंसायां कृष्णस्य मातुलवधदोषशांतिवर्णनंनाम सप्तविंशोऽध्यायः ।। २७ ।। </span>
