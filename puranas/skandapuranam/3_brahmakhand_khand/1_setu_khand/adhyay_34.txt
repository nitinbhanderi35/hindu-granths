<span style="font-size: 14pt; line-height: 200%">॥ श्रीसूत उवाच ॥ ॥ <br>
इतिहासं पुनर्वक्ष्ये धनुष्कोटिप्रशंसनम् ॥ <br>
सृगालस्य च संवादं वानरस्य च सत्तमाः॥ ॥१॥ <br>
सृगालवानरौ पूर्वमास्तां जातिस्मरावुभौ॥<br>
पुरापि मानुषे भावे सखायौ तौ बभूवतुः॥२॥<br>
अन्यां योनिं समापन्नौ सार्गालीं वानरीं तथा ॥ <br>
सख्यं समीयतुरुभौ सृगालो वानरो द्विजाः ॥ ३ ॥ <br>
कदाचिद्रुद्रभूमिष्ठं सृगालं वानरोऽब्रवीत् ॥ <br>
श्मशानमध्ये संप्रेक्ष्य पूर्वजातिमनुस्मरन् ॥ ४ ॥ <br>
॥ वानर उवाच ॥ ॥ <br>
सृगाल पातकं पूर्वं किमकार्षीः सुदारुणम् ॥ <br>
यस्त्वं श्मशाने मृतकान्पूतिगंधांश्च कुत्सितान् ॥ <br>
अत्सीत्युक्तोऽथ कपिना सृगालस्तमभाषत ॥ ५ ॥ <br>
॥ सृगाल उवाच ॥ ॥ <br>
अहं पूर्वभवे ह्यासं ब्राह्मणो वेदपारगः ॥ ६ ॥ <br>
वेदशर्माभिधो विद्वान्सर्वकर्मकलापवित् ॥ <br>
ब्राह्मणाय प्रतिश्रुत्य न मया तत्र जन्मनि ॥ ७ ॥ <br>
कपे धनं तदा दत्तं सृगालोऽहं ततोऽभवम्॥ <br>
तस्मादेवंविधं भक्ष्यं भक्षयाम्यतिकुत्सितम् ॥ ८ ॥ <br>
प्रतिश्रुत्य दुरात्मानो  न प्रयच्छंति ये नराः ॥ <br>
कपे सृगालयोनिं ते प्राप्नुवंत्यतिकुत्सिताम् ॥ ९ ॥ <br>
यो न दद्यात्प्रतिश्रुत्य स्वल्पं वा यदि वा बहु ॥ <br>
सर्वाशास्तस्य नष्टाः स्युः षंढस्येव प्रजोद्भवः ॥ 3.1.34.१० ॥ <br>
प्रतिश्रुत्याप्रदाने तु ब्राह्मणाय प्लवंगम ॥ <br>
दशजन्मार्जितं पुण्यं तत्क्षणादेव नश्यति ॥ ११ ॥ <br>
प्रतिश्रुत्याप्रदानेन यत्पापमुपजायते ॥ <br>
नाश्वमेधशतेनापितत्पापं परिशुध्यति ॥ १२ ॥ <br>
न जानेहमिदं पापं कदा नष्टं भवेदिति ॥ <br>
तस्मात्प्रतिश्रुतं द्रव्यं दातव्यं विदुषा सदा ॥ १३ ॥ <br>
प्रतिश्रुत्याप्रदानेन सृगालो भवति ध्रुवम् ॥ <br>
तस्मात्प्राज्ञेन विदुषा दातव्यं हि प्रतिश्रुतम् ॥ १४ ॥ <br>
इत्युक्त्वा स सृगालस्तं वानरं पुनरब्रवीत् ॥ <br>
भवता किं कृतं पापं येन वानरतामगात् ॥ १५ ॥ <br>
अनागसो वनचरान्पक्षिणो हिंसि वानर ॥ <br>
तत्पातकं वदस्वाद्य वानरत्वप्रदं मम ॥ <br>
इत्युक्तः स सृगालेन सृगालं वानरोऽब्रवीत् ॥ १६ ॥ <br>
॥ वानर उवाच ॥ ॥ <br>
पुरा जन्मन्यहं विप्रो वेदनाथ इति स्मृतः ॥ ॥ १७ ॥ <br>
विश्वनाथो मम पिता ममांबा कमलालया ॥ <br>
सृगाल सख्यमभवदावयोः प्राग्भवेऽपि हि ॥ १९ ॥ <br>
त्वं न जानासि तत्सर्वं वेद्म्यहं पुण्य गौरवात् ॥ <br>
तपसाराध्य गिरिशं तत्प्रसादात्पुरा मम ॥ १९ ॥ <br>
अतीतभाविविज्ञानमस्ति जन्मांतरेऽपि च ॥ <br>
गोमायो तद्भवे शाकं ब्राह्मणस्य हृतं मया ॥ 3.1.34.२० ॥ <br>
तत्पापाद्वानरो जातो नरकानुभवादनु ॥ <br>
नाहर्तव्यं विप्रधनं हरणान्नरकं भवेत् ॥ २१ ॥ <br>
अनंतरं वानरत्वं भविष्यति न संशयः ॥<br>
तस्मान्न ब्राह्मणस्वं तु हर्तव्यं विदुषा सदा ॥ २२ ॥ <br>
ब्रह्मस्वहरणात्पापमधिकं नैव विद्यते ॥ <br>
पीतवंतं विषं हंति ब्रह्मस्वं सकुलं दहेत् ॥ २३ ॥ <br>
ब्रह्मस्वहरणात्पापी कुंभीपाकेषु पच्यते ॥ <br>
पश्चान्नरकशेषेण वानरीं योनिमश्नुते ॥ २४ ॥ <br>
विप्रद्रव्यं न हर्तव्यं क्षंतव्यं तेष्वतः सदा ॥ <br>
बाला दरिद्राः कृपणा वेदशास्त्रादिवर्जिताः ॥ २५ ॥ <br>
ब्राह्मणा नावमंतव्याः क्रुद्धाश्चेदनलोपमाः ॥ <br>
अतीतानागतं ज्ञानं सृगालाखिलमस्ति मे ॥ २६ ॥ <br>
ज्ञानमस्ति न मे त्वेकमेतत्पापविशोधनम्॥ <br>
जातिस्मरोऽपि हि भवान्भाविकार्यं न बुध्यते ॥२७ ॥ <br>
अतीतेष्वपि किंचिज्ज्ञः प्रतिबंधवशाद्भवान् ॥ <br>
अतो भवान्न जानीते भाव्यतीतं तथाखिलम् ॥ २८ ॥ <br>
कियत्कालं सृगालातो भुक्ता व्यसनमीदृशम् ॥ <br>
आवयोरस्य पापस्य को वा मोचयिता भवेत् ॥ ॥ २९ ॥ <br>
एवं प्रब्रुवतोस्तत्र प्लवंगमसृगालयोः॥ <br>
यदृच्छया दैवयोगात्पूर्वपुण्यवशाद्द्विजाः ॥3.1.34.३०॥ <br>
आययौ स महातेजाः सिंधुद्वीपाह्वयो मुनिः॥ <br>
भस्मोद्धूलितसर्वांगस्त्रिपुंड्रांकितमस्तकः ॥ ३१॥ <br>
रुद्राक्षमालाभरणः शिवनामानि कीर्तयन् ॥ <br>
सृगालवानरौ दृष्ट्वा सिंधुद्वीपाभिधं मुनिम् ॥ <br>
प्रणम्य मुदि तौ भूत्वा पप्रच्छतुरिदं तदा ॥ ३२ ॥ <br>
॥ सृगालवानरावूचतुः ॥ ॥ <br>
भगवन्सर्वधर्मज्ञ सिंधुद्वीप महामुने ॥ ३३ ॥ <br>
आवां रक्ष कृपादृष्ट्या विलोकय मुहुर्मुदा ॥ <br>
कपित्वं च सृगालत्वमावयोर्येन नश्यति ॥ ३४ ॥ <br>
तमुपायं वदस्वाद्य त्वं हि पुण्यवतां वरः ॥ <br>
अनाथान्कृपणानज्ञान्बालान्रोगातुराञ्जनान् ॥ ३५ ॥ <br>
रक्षंति साधवो नित्यं कृपया निरपेक्षकाः ॥ <br>
ताभ्यामितीरितः प्राज्ञः सिंधुद्वीपो महामुनिः ॥ <br>
प्राह तौ कपिगोमायू ध्यात्वा तु मनसा चिरम् ॥ ३६ ॥ <br>
॥ सिंधुद्वीप उवाच ॥ ॥ <br>
जानाम्यहं युवां सम्यग्घे सृगालप्लवंगमौ ॥ ३७ ॥ <br>
सृगाल प्राग्भवे त्वं वै वेदशर्माभिधो द्विजः ॥ <br>
ब्राह्मणाय प्रतिश्रुत्य धान्यानामाढकं त्वया ॥ ३८ ॥ <br>
न दत्तं तेन पापेन सार्गालीं योनिमाप्तवान् ॥ <br>
त्वं च वानर पूर्वस्मिन्वेदनाथाभिधो द्विजः ॥ ३९ ॥ <br>
ब्राह्मणस्य गृहाच्छाकं हृतं चौर्यात्त्वया तत ॥ <br>
प्राप्तोसि वानरीं योनिं सर्वपक्षिभयंकरीम् ॥ 3.1.34.४० ॥ <br>
युवयोः पापशांत्यर्थमुपायं प्रवदाम्यहम् ॥ <br>
दक्षिणांबुनिधौ रामधनुष्कोटौ युवामरम् ॥ ४१ ॥ <br>
गत्वात्र कुरुतं स्नानं तेन पापाद्विमोक्ष्यथः ॥ <br>
पुरा किरातीसंसर्गात्सुमतिर्ब्राह्मणः सुराम् ॥ <br>
पीतवान्त्स धनुष्कोटौ स्नात्वा पापाद्विमोचितः ॥ ४२ ॥ <br>
॥ सृगाल वानरावूचतुः ॥ ॥ <br>
सुमतिः कस्य पुत्रोऽसौ कथं च स सुरां पपौ ॥ ४३ ॥ <br>
कथं किरात्यां सक्तोऽभूत्सिंधुद्वीप महामते ॥ <br>
आवयोर्विस्तरादेतद्वद त्वं कृपायाधुना ॥ ४४ ॥ <br>
॥ सिंधुद्वीप उवाच ॥ ॥ <br>
महाराष्ट्राभिधे देशे ब्राह्मणः कश्चिदास्तिकः ॥ <br>
यज्ञदेव इति ख्यातो वेदवेदांगपारगः ॥ ४५ ॥<br>
दयालुरातिथेयश्च शिवनारायणार्चकः ॥ <br>
सुमतिर्नाम पुत्रोऽभूद्यज्ञदेवस्य तस्य वै ॥ ४६ ॥ <br>
पितरौ स परित्यज्य भार्यामपि पतिव्रताम् ॥ <br>
प्रययावुत्कले देशे विटगोष्ठीपरायणः ॥ ४७ ॥ <br>
काचित्किराती तद्देशे वसन्ती युवमोहिनी ॥ <br>
यूनां समस्तद्रव्याणि प्रलोभ्य जगृहे चिरम् ॥ ४८ ॥ <br>
तस्या गृहं स प्रययौ सुमतिर्ब्राह्मणाधमः ॥ <br>
सुमतिं सा न जग्राह किराती निर्धनं द्विजम् ॥ ४९ ॥ <br>
तया त्यक्तोऽथ सुमतिस्तत्संयोगैकतत्परः ॥ <br>
इतस्ततश्चोरयित्वा बहुद्रव्याणि संततम् ॥ 3.1.34.५० ॥ <br>
दत्त्वा तया चिरं रेमे तद्ग्रहे बुभुजे च सः ॥ <br>
एकेन चषकेणासौ तया सह सुरां पपौ ॥ ५१ ॥ <br>
एवं स बहुकालं वै रममाणस्तया सह ॥ <br>
पितरौ निजपत्नीं च नास्मरद्विषयातुरः ॥ ५२ ॥ <br>
स कदाचित्किरातैस्तु चौर्यं कर्तुं ययौ सह ॥ <br>
द्रव्यं हर्तुं किरातास्ते लाटानां विषयं ययुः ॥५३॥ <br>
विप्रस्य कस्यचिद्गेहे सोऽपि कैरातवेषधृक्॥ <br>
ययौ चोरयितुं द्रव्यं साहसी खङ्गहस्तवान् ॥ ५४ ॥ <br>
तद्गृहस्वामिनं विप्रं हत्वा खड्गेन साहसी ॥ <br>
समादाय बहु द्रव्यं किरातीभवनं ययौ ॥ ५५ ॥ <br>
तं यांतमनुयाति स्म ब्रह्महत्या भयंकरी ॥ <br>
नीलवस्त्रधरा भीमा भृशं रक्तशिरोरुहा ॥ ५६ ॥ <br>
गर्जंती साट्टहासं सा कंपयन्ती च रोदसी ॥ <br>
अनुद्रुतस्तया सोऽयं बभ्राम जगतीतले ॥ ५७ ॥ <br>
एवं भ्रमन्भुवं सर्वां कदाचित्सुमतिः स्वयम् ॥ <br>
स्वं ग्रामं प्रययौ भीत्या हे सृगालप्लवंगमौ ॥ ५८ ॥ <br>
अनुद्रुतस्तया भीतः प्रययौ स्वगृहं प्रति ॥ <br>
ब्रह्महत्याप्यनुद्रुत्य तेन साकं गृहं ययौ ॥ ५९ ॥<br>
पितरं रक्ष रक्षेति सुमतिः शरणं ययौ ॥ <br>
मा भैषीरिति तं प्रोच्य पिता रक्षितुमुद्यतः ॥ <br>
तदानीं ब्रह्महत्येयं तत्तातं प्रत्यभाषत ॥ 3.1.34.६० ॥ ।<br>
। ब्रह्महत्योवाच ॥ ॥ <br>
मैनं त्वं प्रतिगृह्णीष्व यज्ञदेव द्विजोत्तम ॥ ६१ ॥ <br>
असौ सुरापी स्तेयी च ब्रह्महा चातिपातकी ॥ <br>
मातृद्रोही पितृद्रोही भार्यात्यागी च पापकृत् ॥ ६२ ॥ <br>
किरातीसंगदुष्टश्च नैनं मुञ्चाम्यहं द्विज ॥ <br>
गृह्णासि चेदिमं विप्र महापातकिनं सुतम् ॥ ६३ ॥ <br>
त्वद्भार्यामस्य भार्यां च त्वां च पुत्रमिमं द्विज ॥ <br>
भक्षयिष्यामि वंशं च तस्मान्मुञ्च सुतं त्विमम् ॥ ॥ ६४ ॥ <br>
इमं त्यजसि चेत्पुत्रं युष्मान्मोक्ष्यामि सांप्रतम् ॥ <br>
नैकस्यार्थे कुलं हन्तुमर्हसि त्वं महामते ॥ <br>
इत्युक्तः स तया तत्र यज्ञदेवोऽब्रवीच्च ताम् ॥ ६५ ॥ <br>
॥ यज्ञदेव उवाच ॥ ॥ <br>
बाधते मां सुतस्नेहः कथमेनं परित्यजे ॥ <br>
ब्रह्महत्या तदाकर्ण्य द्विजोक्तं तमभाषत ॥ ६६ ॥ <br>
॥ ब्रह्महत्योवाच ॥ ॥ <br>
अयं हि पतितोऽभूत्ते वर्णाश्रमबहिष्कृतः ॥ ६७ ॥ <br>
पुत्रेस्मिन्मा कुरु स्नेहं निंदितं तस्य दर्शनम्॥ <br>
इत्युक्त्वा ब्रह्महत्या सा यज्ञदेवस्य पश्यतः ॥ ६८ ॥ <br>
तलेन प्रजहारास्य पुत्रं सुमतिनामकम् ॥ <br>
रुरोद तात तातेति पितरं प्रब्रुवन्मुहुः ॥ ६९ ॥ <br>
रुरुदुर्जनको माता भार्यापि सुमतेस्तदा ॥ <br>
एतस्मिन्नंतरे तत्र दुर्वासाः शंकरांशजः ॥ 3.1.34.७० ॥ <br>
दिष्टवा समाययौ योगी हे सृगालप्लवंगमौ ॥ <br>
यज्ञदेवोऽथ तं दृष्ट्वा मुनिं रुद्रावतारकम्॥ <br>
श्रुत्वा प्रणम्य शरणं ययाचे पुत्रकारणात् ॥ ७१ ॥ <br>
॥ पितोवाच ॥ ॥ <br>
दुर्वासस्त्वं महायोगी साक्षाद्वै शंकरांशजः ॥ ७२ ॥ <br>
त्वद्दर्शनमपुण्यानां भविता न कदाचन ॥ <br>
ब्रह्महा च सुरापी च स्तेयी चाभूत्सुतो मम ॥ ७३ ॥ <br>
एनं प्रहर्तुमायाता ब्रह्महत्या विवर्तते ॥ <br>
भूयाद्यथा मे पुत्रोऽयं महापातकमोचितः ॥ ७४ ॥ <br>
घोरा च ब्रह्महत्येयं यथा शीघ्रं लयं व्रजेत् ॥ <br>
तमुपायं वदस्वाद्य मम पुत्रे दयां कुरु ॥ ७९ ॥ <br>
अयमेव हि पुत्रो मे नान्योऽस्ति तनयो मुने ॥ <br>
अस्मिन्मृते तु वंशो मे समुच्छिद्येत्समूलतः ॥ ७६ ॥ <br>
ततः पितृभ्यः पिंडानां दातापि न भवेद्ध्रुवम् ॥ <br>
अतः कृपां कुरुष्व त्वमस्मासु भगवन्मुने ॥ ७७ ॥ <br>
इत्युक्तः स तदोवाच दुर्वासाः शंकरांशजः ॥ <br>
ध्यात्वा तु सुचिरं कालं यज्ञदेवं द्विजोत्तमम् ॥ ७८ ॥ <br>
॥ दुर्वासा उवाच ॥ ॥ <br>
य़ज्ञदेव कृतं पापमतिक्रूरं सुतेन ते ॥ <br>
नास्य पापस्य शांतिः स्यात्प्रायश्चित्तायुतैरपि ॥ ७९ ॥ <br>
अथापि ते सुतस्याहमस्य पापस्य शांतये ॥ <br>
प्रायश्चित्तं वदिष्यामि शृणु नान्यमना द्विज ॥ 3.1.34.८० ॥ <br>
श्रीरामधनुषः कोटौ दक्षिणे सलिलार्णवे ॥ <br>
स्नाति चेत्तव पुत्रोऽयं पातकान्मोक्ष्यते क्षणात् ॥ ८१ ॥ <br>
दुर्विनीताभिधो विप्रो यत्र स्नानाद्द्विजोत्तम ॥ <br>
गुरुस्त्रीगम पापेभ्यस्तत्क्षणादेव मोचितः ॥ ८२ ॥ <br>
सैषा श्रीधनुषः कोटी राघवस्य स्वयं हरेः ॥ <br>
स्नानमात्रेण पापौघं नाशयेत्त्वत्सुतस्य सा ॥ ८३ ॥ <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये धनुष्कोटिप्रशंसायां सृगालवानरसंवादे सुमतिमहापातक विमोक्षोपायकथनंनाम चतुस्त्रिंशोऽध्यायः ॥ ३४ ॥ <br>
<br>
</span>
