<span style="font-size: 14pt; line-height: 200%">॥ श्रीसूत उवाच ॥ ॥ <br>
स्नात्वा साध्यामृते तीर्थे नृपशापविमोक्षणे ॥ <br>
सर्वतीर्थं ततो गच्छेन्मनुजो नियमान्वितः ॥ १ ॥ <br>
सर्वतीर्थं महापुण्यं महापातकनाशनम् ॥ <br>
महापातकयुक्तो वा युक्तो वा सर्वपातकैः ॥ २ ॥ <br>
शुद्ध्येत तत्क्षणादेव सवर्तीर्थनिमज्जनात् ॥ <br>
तावत्सर्वाणि पापानि देहे तिष्ठंति सुव्रताः ॥ ३ ॥ <br>
न यावत्सर्वतीर्थेस्मिन्निमज्जेत्पापपूरुषः ।१ <br>
स्नानार्थं सर्वतीर्थेऽस्मिन्दृष्ट्वा यांतं द्विजा नरम्॥ ४ ॥ <br>
वेपंते सर्वपापानि नाशोऽस्माकं भवेदिति ॥ <br>
गर्भवासादिदुःखानि तावद्याति नरो भुवि ॥ ५ ॥ <br>
न स्नायात्सर्वतीर्थेऽस्मिन्यावद्ब्राह्मणपुंगवाः॥ <br>
अनुष्ठितैर्महायागैस्तथा तीर्थनिषेवणैः ॥ ६ ॥ <br>
गायत्र्यादिमहामंत्रजपैर्नियमपूर्वकम् ॥ <br>
चतुर्णामपि वेदानामावृत्त्या शतसंख्यया ॥ ७ ॥ <br>
शिवविष्ण्वादिदेवानां पूजया भक्ति पूर्वकम् ॥ <br>
एकादश्यादितिथिषु तथैवानशनेन च॥ <br>
यत्फलं लभते मर्त्यस्तल्लभेदत्र मज्जनात् ॥ ८ ॥ <br>
॥ ऋषय ऊचुः ॥ ॥ <br>
सर्वतीर्थमिति ख्यातिः सूतास्य कथमागता ॥ <br>
ब्रूह्यस्माकमिदं पुण्यं विस्तराच्छृण्वतां मुने ॥ ९ ॥ <br>
॥ श्रीसूत उवाच ॥ ॥ <br>
पुरा सुचरितोनाम मुनिर्नियमसंयुतः ॥ ॥ 3.1.29.१० ॥ <br>
भृगुवंशसमुद्भूतो जात्यंधो जरयातुरः ॥ <br>
अशक्तस्तीर्थयात्रायां नेत्राभावेन स द्विजाः ॥ ११ ॥ <br>
सर्वेषामेव तीर्थानां स्नातुकामो महामु निः ॥ <br>
दक्षिणांबुनिधौ पुण्यं गंधमादनपर्वतम् ॥ १२ ॥ <br>
गत्वा शंकरमुद्दिश्य तपस्तेपे सुदुष्करम् ॥ <br>
त्रिकालमर्चयञ्छंभुमुपवासी जितेंद्रियः ॥१३॥ <br>
तथा त्रिषवणस्नानात्तथैवातिथिपूजकः ॥ <br>
शिशिरे जलमध्यस्थो ग्रीष्मे पंचाग्निमध्यगः ॥ १४ ॥ <br>
वर्षास्वासारसहन अब्भक्षो वायुभोजनः ॥ <br>
उद्धूलनं त्रिपुंड्रं च भस्मना धारयन्सदा ॥ १५ ॥ <br>
जाबालोपनिषद्रीत्या तथा रुद्राक्षधारकः ॥ <br>
एवमुग्रं तपश्चक्रे दशसंवत्सरं द्विजः ॥ १६ ॥ <br>
तपसा तस्य संतुष्टः शंकरश्चंद्रशेखरः ॥ <br>
प्रादुरासीन्मुनेस्तस्य द्विजाः सुचरितस्य वै ॥ १७ ॥ <br>
समारुह्य महोक्षाणं भूतवृंदनिषेवितः ॥ <br>
गिरिजार्ध वपुः शूली सूर्यकोटिसमप्रभः ॥ १८ ॥ <br>
स्वभासा भासयन्सर्वा दिशो वितिमिरास्तदा ॥ <br>
भस्मपांडुरसर्वांगो जटामंडलमंडितः ॥ १९ ॥ <br>
अनंता दिमहानागविभूषणविभूषितः ॥ <br>
प्रादुर्भूतस्ततः शंभुः प्रादात्तस्य विलोचने ॥ 3.1.29.२० ॥ <br>
आत्मावलोकनार्थाय शंकरो गिरिजापतिः ॥ <br>
ततः सुचरितो विप्राः शंभुना दत्तदृग्द्वयः ॥ <br>
आलोक्य परमेशानं प्रतुष्टाव प्रसन्नधीः ॥ २१ ॥ <br>
॥ सुचरित उवाच ॥ ॥ <br>
जय देव महेशान जय शंकर धूर्जटे ॥ २२ ॥ <br>
जय ब्रह्मादिपूज्य त्वं त्रिपुरघ्न यमांतक ॥ <br>
जयोमेश महादेव कामांतक जयामल ॥ २३ ॥ <br>
जय संसारवैद्य त्वं भूतपाल शिवाव्य य ॥ <br>
त्रियंबक नमस्तुभ्यं भक्तरक्षणदीक्षित ॥ २४ ॥ <br>
व्योमकेश नमस्तुभ्यं जय कारुण्यविग्रह ॥ <br>
नीलकण्ठ नमस्तुभ्यं जय संसारमोचक॥२५॥ <br>
महेश्वर नमस्तुभ्यं परमानंदविग्रह ॥ <br>
गंगाधर नमस्तुभ्यं विश्वेश्वर मृडाव्यय ॥ २६ ॥ <br>
नमस्तुभ्यं भगवते वासुदेवाय शंभवे ॥ <br>
शर्वायोग्राय गर्भाय कैलासपतये नमः ॥ २७ ॥ <br>
रक्ष मां करुणासिंधो कृपादष्ट्यवलोकनात् ॥ <br>
मम वृत्तमनालोच्य त्राहि मां कृपया हर॥२८॥   <br>
श्रीसूत उवाच॥<br>
इति स्तुतो महादेवस्तमेनमिदमभ्यधात् ॥ <br>
मुनिं सुचरितं विप्रा दयोदन्वानुमापतिः ॥ २९ ॥ <br>
॥ महादेव उवाच ॥ ॥<br>
मुने सुचरिताद्य त्वं वरं वरय कांक्षितम् ॥ <br>
वरं दातुं तवायातः पुण्येस्मिन्नाश्रमे शुभे ॥ <br>
इतीरितो मुनिः प्राह महादेवं दयानिधिम् ॥ 3.1.29.३० ॥ ॥ <br>
॥ सुचरित उवाच ॥ ॥ <br>
भगवंस्त्वं प्रसन्नो मे यदि स्याश्चंद्रशेखर ॥ ३१ ॥ <br>
तर्हि त्वां प्रवृणोम्यद्धा वरं मदभिकांक्षितम् ॥ <br>
जरापलितदेहोहं कुत्रचिद्गंतुमक्षमः ॥ ३२ ॥ <br>
सर्वतीर्थेषु च स्नातुमाकांक्षा मम विद्यते ॥ <br>
तस्मात्सर्वेषु तीर्थेषु स्नानेन मनुजो हि यत् ॥ <br>
फलं प्राप्नोति मे ब्रूहि तत्फला वाप्तिसाधनम्॥ ३३ ॥ <br>
॥ महादेव उवाच ॥ ॥ <br>
अहमावाहयिष्यामि तीर्थान्यत्रैव कृत्स्नशः ॥ ३४ ॥ <br>
रामस्य सेतुना पूते नगेऽस्मिन्गंधमादने ॥ <br>
इत्युक्त्वा स महादेवः पर्वते गन्धमादने ॥ ३५ ॥ <br>
तीर्थान्यावाहयामास मुनिप्रीत्यर्थमुत्तमः ॥ <br>
ततस्सुचरितं प्राह शंकरः करुणानिधिः ॥ ३६ ॥ <br>
मुने सुचरितेदं तु महापातकनाशनम् ॥ <br>
सांनिध्यात्सर्वतीर्थानां सर्वतीर्थाभिधं स्मृतम् ॥ ३७ ॥ <br>
मयात्र सर्वतीर्थानां मनसाकर्षणादिदम् ॥ <br>
मानसं तीर्थमित्याख्यां लप्स्यते भुक्तिमुक्तिदम् ॥ ३८ ॥ <br>
अतः सुचरितात्र त्वं स्नाहि सद्यो विमुक्तये ॥ <br>
महापातकसंघानां दावानलसमद्युतौ ॥ ॥ ३९ ॥<br>
काममोहभयक्रोधलोभरोगादिनाशने ॥ <br>
विना वेदांतविज्ञानं सद्योनिर्वाणकारणे ॥ 3.1.29.४० ॥<br>
जन्ममृत्य्वादिनक्रौघसंसारार्णवतारणे ॥ <br>
कुम्भीपाकादिसकलनरकाग्निविनाशने ॥ ४१ ॥ <br>
इतीरितः सुचरितः शम्भुना मदनारिणा ॥ <br>
सस्नौ विप्राः सर्वतीर्थे महादेवस्य संनिधौ ॥ ४२ ॥ <br>
स्नात्वोत्थितः सुचरितो ददृशेऽखिलमानवैः ॥ <br>
जरापलितनिर्मुक्तस्तरुणोऽतीव सुन्दरः ॥ ४३ ॥ <br>
दृष्ट्वा स्वदेहसौंदर्यं ततः सुचरितो मुनिः ॥ <br>
श्लाघयामास तत्तीर्थं बहुधाऽन्ये च तापसाः ॥ ४४ ॥ <br>
महादेवः सुचरितं बभाषे तदनंतरम् ॥ <br>
अस्य तीर्थस्य तीरे त्वं वसन्सुचरित द्विज ॥ ॥ ४५ ॥ <br>
स्नानं कुरुष्व सततं स्मरन्मां मुक्तिदायकम् ॥ <br>
देशांतरीयतीर्थेषु मा व्रज ब्राह्मणोत्तम ॥ ४६ ॥ <br>
अस्य तीर्थस्य माहात्म्यान्मामंते प्राप्स्यसि ध्रुवम्॥ <br>
अन्येऽपि येऽत्र स्नास्यंति तेऽपि मां प्राप्नुयुर्द्विज ॥ ४७ ॥ <br>
इत्युक्त्वा भगवानीशस्तत्रैवांतरधीयत ॥ <br>
तस्मिन्नंतर्हिते रुद्रे ततः सुचरितो मुनिः ॥ ४८ ॥ <br>
अनेककालं निवसन्सर्वतीर्थस्य तीरतः ॥ <br>
स्नानं समाचरंस्तीर्थे मानसे नियमान्वितः ॥ ४९ ॥ <br>
देहांते शंकरं प्राप सर्वबन्धविमोचितः ॥ <br>
सायुज्यं चापि संप्राप सर्वतीर्थस्य वैभवात् ॥ 3.1.29.५० ॥ <br>
एवं वः कथितं विप्राः सर्वतीर्थस्य वैभवम् ॥ <br>
एतत्पठन्वा शृण्वन्वा मुच्यते सर्व पातकैः ॥ ५१ ॥<br>
<br>
<a rel="nofollow" class="external text" href="http://vedastudy.yolasite.com/koti.php">Comments on Koti/Dhanushkoti</a><br>
<br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये सर्वतीर्थप्रशंसायां सर्वतीर्थस्वरूप कथनंनामैकोनत्रिंशोऽध्यायः ॥ २९ ॥ ।<br>
<br>
<br>
</span>
