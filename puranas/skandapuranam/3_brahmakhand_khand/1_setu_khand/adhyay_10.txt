<span style="font-size: 14pt; line-height: 200%">॥ श्रीसूत उवाच ॥ ॥ <br>
वेतालवरदे तीर्थे नरः स्नात्वा द्विजोत्तमाः ॥ <br>
ततः शनैःशनैर्गच्छेद्गन्धमादनपर्वतम् ॥ १ ॥ <br>
योंऽबुधौ सेतुरूपेण वर्तते गन्धमादनः ॥ <br>
स मार्गो ब्रह्मलोकस्य विश्वकर्त्रा विनिर्मितः ॥ २ ॥ <br>
लक्षकोटिसहस्राणि सरांसि सरितस्तथा ॥ <br>
समुद्राश्च महापुण्या वनान्यप्याश्रमाणि च ॥ ३ ॥ <br>
पुण्यानि क्षेत्रजातानि वेदारण्या दिकानि च ॥ <br>
मुनयश्च वसिष्ठाद्या सिद्धचारणकिन्नराः ॥ ४ ॥ <br>
लक्ष्म्या सह धरण्या च भगवान्मधुसूदनः ॥ <br>
सावित्र्या च सरस्वत्या सहैव चतु राननः ॥ ५ ॥ <br>
हेरंबः षण्मुखश्चैव देवाश्चेंद्रपुरोगमाः ॥ <br>
आदित्यादिग्रहाश्चैव तथाष्टौ वसवो द्विजाः ॥ ६ ॥ <br>
पितरोलोकपालाश्च तथान्ये देवता गणाः ॥ <br>
महापातकसंघानां नाशने लोकपावने ॥ ७ ॥ <br>
दिवानिशं वसंत्यत्र पर्वते गंधमादने ॥ <br>
अत्र गौरी सदा तुष्टा हरेण सह वर्तते ॥  ॥ <br>
अत्र किन्नरकांतानां क्रीडा जागर्ति नित्यशः ॥ <br>
तस्य दर्शनमात्रेण बुद्धिसौख्यं नृणां भवेत् ॥ ९ ॥ <br>
तन्मूर्धनि कृतावासाः सिद्धचारणयोषितः ॥ <br>
पूजयंति सदा कालं शंकरं गिरिजापतिम् ॥ 3.1.10.१० ॥ <br>
कोटयो ब्रह्महत्यानामगम्यागमकोटयः ॥ <br>
अंगलग्नैर्विनश्यंति गन्धमादनमारुतैः ॥ ११ ॥ <br>
असावुल्लोलकल्लोले तिष्ठन्मध्ये महांबुधौ ॥ <br>
आसीन्मुनिगणैः सेव्यः पुरा वै गन्धमादनः ॥ १२ ॥ <br>
ततो नलेन सेतौ तु बद्धे तन्मध्यगोचरः ॥ <br>
रामाज्ञयाखिलैः सेव्यो बभूव मनुजैरपि ॥ १३ ॥ <br>
सेतुरूपं गिरिं तं तु प्रार्थयेद्गंधमादनम् ॥ <br>
क्षमाधर महापुण्य सर्वदेवनमस्कृत ॥ १४ ॥ <br>
विष्ण्वा दयोऽपि ये देवास्सेवंते श्रद्धया सह ॥ <br>
तं भवंतमहं पद्भ्यामाक्रमामि नगोत्तम ॥ १५ ॥ <br>
क्षमस्व पादघातं मे दयया पापचेतसः ॥ <br>
त्वन्मूर्द्धनि कृतावासं शंकरं दर्शयस्व मे ॥ १६ ॥<br>
प्रार्थयित्वा नरस्त्वेवं सेतुरूपं नगोत्तमम् ॥ <br>
ततो मृदुपदं गच्छेत्पावनं गन्धमादनम् ॥ १७ ॥ <br>
अब्धौ तत्र नरः स्नात्वा पर्वते गन्धमादने ॥ <br>
पिंडदानं ततः कुर्यादपि सर्षपमात्रकम् ॥ १८ ॥ <br>
तृप्तिं प्रयांति पितरस्तस्य यावद्युगक्षयः ॥ <br>
शमीदलसमानान्वा दद्यात्पिंडान्पितॄन्प्रति ॥ १९॥ <br>
स्वर्गस्था मोक्षमायांति स्वर्गं नरकवासिनः ॥ <br>
ततस्तस्योपरि महातीर्थं लोकेषु विश्रुतम् ॥3.1.10.२॥। <br>
सर्वतीर्थोत्तमं पुण्यं नाम्ना पापविनाशनम् ॥ <br>
अस्ति पुण्यतमं विप्राः पवित्रे गन्धमादने ॥२१॥ <br>
यस्य संस्मरणादेव गर्भवासो न विद्यते ॥ <br>
तत्प्राप्य तु नरः स्नायात्स्वदे हमलनाशनम् ॥ <br>
तत्र स्नानान्नरो याति वैकुण्ठं नात्र संशयः ॥२२॥ <br>
॥ ऋषय ऊचुः ॥ ॥ <br>
सूत पापविनाशाख्य तीर्थस्य ब्रूहि वैभवम् ॥ <br>
व्यासेन बोधितस्त्वं हि वेत्सि सर्वं महामुने॥२३॥ <br>
॥श्रीसूत उवाच॥ ॥ <br>
ब्रह्माश्रमपदे वृत्तां पार्श्वे हिमवतः शुभे॥<br>
वक्ष्यामि ब्राह्मणश्रेष्ठा युष्माकं तु कथां शुभाम्॥२४॥ <br>
अस्याश्रमपदं पुण्यं ब्रह्माश्रमपदे शुभे ॥ <br>
नानावृक्षगणाकीर्णं पार्श्वे हिमवतः शुभे ॥ २५ ॥ <br>
वहुगुल्मलताकीर्णं मृगद्विपनिषेवितम् ॥ <br>
सिद्धचारणसंघुष्टं रम्यं पुष्पितकाननम् ॥ २६ ॥ <br>
वृतिभिर्बहुभिः कीर्णं तापसैरुशोभितम् ॥ <br>
ब्राह्मणैश्च महाभागैः सूर्यज्वलनसंनिभैः ॥ २७ ॥ <br>
नियमव्रतसं पन्नैः समाकीर्णं तपस्विभिः ॥ <br>
दीक्षितैर्यागहेतोश्च यताहारैः कृतात्मभिः ॥ २८ ॥ <br>
वेदाध्ययनसंपन्नैर्वैदिकैः परिवेष्टितम् ॥ <br>
वर्णिभिश्च गृहस्थैश्च वानप्रस्थैश्च भिक्षुभिः ॥ २९ ॥ <br>
स्वाश्रमाचारनिरतैः स्ववर्णोक्तविधायिभिः ॥ <br>
वालखिल्यैश्च मुनिभिः संप्राप्तैश्च मरीचिभिः ॥ 3.1.10.३० ॥ <br>
तत्राश्रमे पुरा कश्चिच्छूद्रो दृढमतिर्द्विजाः ॥ <br>
साहसी ब्राह्मणाभ्याशमाजगाम मुदान्वितः ॥ ३१ ॥ <br>
आगतो ह्याश्रमपदं पूजितश्च तपस्विभिः ॥ <br>
नाम्ना दृढमतिः शूद्रः साष्टांगं प्रणनाम वै ॥ ३२ ॥ <br>
तान्स दृष्ट्वा मुनिगणान्देवकल्पान्महौजसः ॥ <br>
कुर्वतो विविधान्यज्ञान्संप्रहृष्य स शूद्रकः ॥ ३३ ॥ <br>
अथास्य बुद्धिरभवत्तपःकर्तुमनुत्तमम् ॥ <br>
ततोऽब्रवीत्कुलपतिं मुनिमागत्य तापसम् ॥ ३४ ॥ <br>
॥ दृढमतिरुवाच ॥ ॥ <br>
तपोधन नमस्तेऽस्तु रक्ष मां करुणानिधे ॥ <br>
तव प्रसादादिच्छामि धर्मं चर्तुं द्विजर्षभ ॥ ३५ ॥ <br>
तस्मादभिगतं मां त्वं यागे दीक्षय सुव्रत ॥ <br>
ब्रह्मन्नवरवर्णोऽहं शूद्रो जात्यास्मि सत्तम ॥ ३६ ॥ <br>
शुश्रूषां कर्तुमिच्छामि प्रपन्नाय प्रसीद मे ॥ <br>
एवमुक्ते तु शूद्रेण तमाह ब्राह्मणस्तदा ॥ ३७ ॥ <br>
॥ कुलपतिरुवाच ॥  <br>
यागे दीक्षयितुं शक्यो न शूद्रो हीनजन्मभाक् ॥ <br>
श्रूयतां यदि ते बुद्धिः शुश्रूषानिरतो भव ॥ ३८ ॥ <br>
उपदेशो न कर्तव्यो जातिहीनस्य कर्हिचित् ॥ <br>
उपदेशे महान्दोष उपाध्यायस्य विद्यते ॥ ३९ ॥<br>
नाध्यापयेद्बुधः शूद्रं तथा नैव च याजयेत् ॥ <br>
न पाठयेत्तथा शूद्रं शास्त्रं व्याकरणादिकम् ॥ 3.1.10.४० ॥ <br>
काव्यं वा नाटकं वापि तथालंकारमेव च ॥ <br>
पुराणमितिहासं च शूद्रं नैव तु पाठयेत् ॥ ४१ ॥ <br>
यदि चोपदिशेद्विप्रः शूद्रं चैतानि कर्हिचित् ॥ <br>
त्यजेयुर्ब्राह्मणा विप्रं तं ग्रामाद्ब्रह्मसंकुलात् ॥ ४२ ॥ <br>
शूद्राय चोपदेष्टारं द्विजं चंडालवत्त्यजेत् ॥ <br>
शूद्रं चाक्षरसंयुक्तं दूरतः परिवर्जयेत् ॥४३ ॥ <br>
अतः शुश्रूष भद्रं ते ब्राह्मणाञ्छ्रद्धया सह॥ <br>
शूद्रस्य द्विजशुश्रूषा मन्वादिभिरुदीरिता॥४४॥ <br>
नहि नैसर्गिकं कर्म परित्यक्तुं त्वमर्हसि ॥ <br>
एवमुक्तस्तु मुनिना स शूद्रोऽचिंतयत्तदा ॥ ४५ ॥ <br>
किं कर्तव्यं मया त्वद्य व्रते श्रद्धा हि मे पुरा ॥ <br>
यथा स्यान्मम विज्ञानं यतिष्येऽहं तथाद्य वै ॥ ४६ ॥<br>
इति निश्चित्य मनसा शूद्रो दृढमतिस्तदा ॥ <br>
गत्वाश्रमपदाद्दूरं कृतवानुटजं शुभम् ॥ ४७ ॥ <br>
तत्र वै देवतागारं पुण्यान्यायतनानिच ॥ <br>
पुष्पारामादिकं चापि तटाकखननादिकम् ॥ ४८ ॥ <br>
श्रद्धया कारयामास तपःसिद्ध्यर्थमात्मनः ॥ <br>
अभिषेकांश्च नियमानुपवासादिकानपि ॥ ४९ ॥ <br>
बलिं च कृत्वा हुत्वा च दैवतान्यभ्यपूजयत् ॥ <br>
संकल्पनियमोपेतः फलाहारो जितेंद्रियः ॥ 3.1.10.५० ॥ <br>
नित्यं कंदैश्च मूलैश्च पुष्पैरपि तथा फलैः ॥ <br>
अतिथीन्पूजयामास यथावत्समुपागतान् ॥ ५१ ॥ <br>
एवं हि सुमहान्कालो व्यतिचक्राम तस्य वै ॥ <br>
अथाश्रममगात्तस्य सुमतिर्नाम नामतः ॥ ५२ ॥ <br>
द्विजो गर्गकुलोद्भूतः सत्यवादी जितेंद्रियः ॥ <br>
स्वागतेन मुनिं पूज्य तोषयित्वा फलादिकैः ॥ ५३ ॥ <br>
कथयन्वै कथाः पुण्याः कुशलं पर्यपृच्छत ॥ <br>
इत्थं सप्रणिपाताद्यैरुपचारैस्तु पूजितः ॥ ५४ ॥ <br>
आशीर्भिरभिनंद्यैनं प्रतिगृह्य च सत्क्रियाम् ॥ <br>
तमापृछ्य प्रहृष्टाप्मा स्वाश्रमं पुनराययौ ॥ ५५ ॥ <br>
एवं दिनेदिने विप्रः शूद्रेस्मिन्पक्षपातवान् ॥ <br>
आगच्छदाश्रमं तस्य द्रष्टुं तं शूद्रयोनिजम् ॥ ५६ ॥ <br>
बहुकालं द्विजस्याभूत्संसर्गः शूद्रयोनिना॥ <br>
स्नेहस्य वशमापन्नः शूद्रोक्तं नातिचक्रमे ॥ ५७ ॥ <br>
अथागतं द्विजं शूद्रः प्राह स्नेहवशीकृतम् ॥ <br>
हव्यकव्यविधानं मे कृत्स्नं ब्रूहि मुनीश्वर ॥ ५८ ॥ <br>
पितृकार्यविधानार्थं देवकार्यार्थमेव च ॥ <br>
मंत्रानुपदिश त्वं मे महालयविधिं तथा ॥ ५९ ॥ <br>
अष्टकाश्राद्धकृत्यं च वैदिकं यच्च किंचन ॥ <br>
सर्वमेतद्रहस्यं मे ब्रूहि त्वं वै गुरुर्मतः॥ 3.1.10.६० ॥ <br>
एवमुक्तः स शूद्रेण सर्वमेतदुपादिशत् ॥ <br>
कारयामास तस्यायं पितृकार्यादिकं तथा ॥ ६१ ॥ <br>
पितृकार्ये कृते तेन विसृष्टः स द्विजो गतः ॥ <br>
अथ दीर्घेण कालेन पोषितः शूद्रयोनिना ॥ ६२ ॥ <br>
त्यक्तो विप्रगणैः सोऽयं पंचत्वमगमद्द्विजः <br>
वैवस्वतभटैर्नीत्वा पातितो नरकेष्वपि ॥ ६३ ॥ <br>
कल्पकोटिसहस्राणि कल्पकोटिशतानि च ॥ <br>
भुक्त्वा क्रमेण नरकांस्तदंते स्था वरोऽभवत् ॥ ६४ ॥ <br>
गर्दभस्तु ततो जज्ञे विड्वराहस्ततः परम् ॥ <br>
जज्ञेऽथ सारमेयोऽसौ पश्चाद्वायसतां गतः ॥ ६५ ॥ <br>
अथ चंडालतां प्राप शूद्रयोनिमगात्ततः ॥ <br>
गतवान्वैश्यतां पश्चात्क्षत्रियस्तदनंतरम् ॥ ६६ ॥ <br>
प्रबलैर्बाध्यमानोऽसौ ब्राह्मणो वै तदाऽभवत् ॥ <br>
उपनीतः स पित्रा तु वर्षे गर्भाष्टमे द्विजः ॥ ६७ ॥ <br>
वर्तमानः पितुर्गेहे स्वाचाराभ्यासतत्परः ॥ <br>
गच्छन्कदाचिद्गहने गृहीतो ब्रह्मरक्षसा ॥ ६८ ॥ <br>
रुदन्भ्रमन्स्खल न्मूढः प्रहसन्विलपन्नसौ ॥ <br>
शश्वद्धाहेति च वदन्वैदिकं कर्म सोऽत्यजत् ॥ ६९ ॥ <br>
दृष्ट्वा सुतं तथाभूतं पिता दुःखेन पीडितः ॥ <br>
सुतमादाय च स्नेहा दगस्त्यं शरणं ययौ ॥ 3.1.10.७० ॥ <br>
भक्त्या मुनिं प्रणम्यासौ पिता तस्य सुतस्य वै ॥ <br>
तस्मै निवेदयामास स्वपुत्रस्य विचेष्टितम् ॥ ७१ ॥ <br>
अब्रवीच्च तदा विप्रः कुम्भजं मुनिपुंगवम्॥ <br>
एष मे तनयो ब्रह्मन्गृहीतो ब्रह्मरक्षसा ॥ ७२ ॥ <br>
सुखं न भजते ब्रह्मन्रक्ष तं करुणादृशा ॥ <br>
नास्ति मे तनयोऽ प्यन्यः पितॄणामृणमुक्तये ॥ ७३ ॥ <br>
अस्य पीडाविनाशार्थमुपायं ब्रूहि कुम्भज ॥ <br>
त्वत्समस्त्रिषु लोकेषु तपःशीलो न विद्यते ॥ ७४ ॥ <br>
अग्रणीः शिवभक्तानामुक्तस्त्वं हि महर्षिभिः ॥ <br>
त्वां विनास्य परित्राणं न मेपुत्रस्य विद्यते ॥ ७५ ॥ <br>
पित्रे कृपां कुरुष्व त्वं दयाशीला हि साधवः ॥ ॥ <br>
॥ श्रीसूत उवाच ॥ ॥ <br>
एवमुक्तस्तदा तेन कुम्भजो ध्यानमास्थितः ॥ ७६ ॥ <br>
ध्यात्वा तु सुचिरं कालमब्रवीद्ब्राह्मणं ततः ॥ <br>
॥ अगस्त्य उवाच ॥ ॥ <br>
पूर्वजन्मनि ते पुत्रो ब्राह्मणोऽयं महामते ॥ ७७ ॥ <br>
सुमतिर्नाम विप्रोऽयं मतिं शूद्राय वै ददौ ॥ <br>
कर्माणि वैदिकान्येष सर्वाण्युपदि देश वै ॥ ७८ ॥ <br>
अतोऽयं नरकान्भुक्त्वा कल्पकोटिसहस्रकम् ॥ <br>
जातो भुवि तदंतेषु स्थावरादिषु योनिषु ॥ ७९ ॥ <br>
इदानीं ब्राह्मणो जातः कर्मशेषेण ते सुतः ॥ <br>
यमेन प्रेषितेनात्र गृहीतो ब्रह्मरक्षसा ॥ 3.1.10.८० ॥ <br>
क्रूरेण पातकेनाद्धा पूवजन्मकृतेन वै ॥ <br>
उपायं ते प्रवक्ष्यामि ब्रह्मरक्षोविनाशने ॥ ८१ ॥ <br>
शृणुष्व श्रद्धया युक्तः समाधाय च मानसम् ॥ <br>
दक्षिणांभोनिधौ विप्र सेतुरूपो महागिरिः ॥ ८२ ॥ <br>
वर्तते दैवतैः सेव्यः पावनो गन्धमादनः ॥ <br>
तस्योपरि महातीर्थं नाम्ना पापविनाशनम् ॥ ८३ ॥ <br>
अस्ति पुण्यं प्रसिद्धं च महापातकनाशनम् ॥ <br>
भूतप्रेतपिशाचानां वेतालब्रह्म रक्षसाम्॥ ८४ ॥ <br>
महतां चैव रोगाणां तीर्थं तन्नाशकं स्मृतम् ॥ <br>
सुतमादाय गच्छ त्वं तत्तीर्थं सेतुमध्यगम् ॥ ८५ ॥ <br>
प्रयतः स्नापय सुतं तीर्थे पापविनाशने ॥ <br>
स्नानेन त्रिदिनं तत्र ब्रह्मरक्षो विनश्यति ॥ ८६ ॥ <br>
नैवोपायांतरं तस्य विनाशे विद्यते भुवि ॥ <br>
तस्माच्छीघ्रं प्रयाहि त्वं रामसेतुं विमुक्तिदम् ॥ ८७ ॥ <br>
तत्र पापविनाशाख्यतीर्थे स्नापय ते सुतम् ॥ <br>
मा विलंबं कुरुष्वात्र त्वरया याहि वै द्विज ॥ ८८ ॥ <br>
इत्युक्तः स द्विजोऽगस्त्यं प्रणम्य भुवि दण्डवत्॥ <br>
अनुज्ञातश्च तेनासौ प्रययौ गंधमादनम् ॥ ८९ ॥ <br>
सुतेन साकं विप्रेंद्रो गत्वा पापविनाशनम् ॥ <br>
संकल्पपूर्वं संस्नाप्य दिनत्रयमसौसुतम्॥ 3.1.10.९॥। <br>
सस्नौ स्वयं च विप्रेंद्राः पिता पापविनाशने ॥ <br>
अथ तस्य सुतस्तत्र विमुक्तो ब्रह्मरक्षसा ॥ ९१ ॥ <br>
समजायत नीरोगः स्वस्थः सुन्दररूपधृक् ॥ <br>
सर्वसंपत्समृद्धोऽसौ भुक्त्वा भोगाननेकशः ॥ ९२ ॥ <br>
देहांते प्रययौ मुक्तिं स्नानात्पापविनाशने ॥ <br>
पितापि तत्र स्नानेन देहांते मुक्तिमाप्तवान्॥ ९३ ॥ <br>
तेनोपदिष्टो यः शूद्रः स भुक्त्वा नरकान्क्रमात् ॥ <br>
अनेकासु जनित्वा च कुत्सितास्वपियोनिषु ॥ ९४ ॥ <br>
गृध्रजन्मा भवत्पश्चाद्गंधमादनपर्वते ॥ <br>
स कदाचिज्जलं पातुं तीर्थे पापविनाशने ॥ ९५ ॥ <br>
समागतः पपौ तोयं सिषिचे चात्मनस्तनुम् ॥ <br>
तदैव दिव्यदेहः सन्सर्वाभरणभूषितः ॥ ९६ ॥ <br>
दिव्यमाल्यांबरधरो रक्तचंदनरूषितः ॥ <br>
दिव्यं विमानमारुह्य शोभितश्छत्रचामरैः ॥ ९७ ॥ <br>
उत्तमस्त्रीपरिवृतः प्रययावमरालयम् ॥९८॥ <br>
श्रीसूत उवाच ॥ ॥ <br>
एवं प्रभावमेतद्वै तीर्थं पापविनाशनम् ॥ <br>
स्वर्गदं मोक्षदं पुण्यं प्रायश्चित्तकरं तथा ॥ <br>
ब्रह्मविष्णुमहे शानैः सेवितं सुरसेवितम् ॥ ९९ ॥ <br>
पापानां नाशनाद्विप्राः पापनाशाभिधं हि तत् ॥ <br>
श्रेयोर्थी पुरुषस्तस्मात्स्नायात्पापविनाशने ॥3.1.10.१॥॥ <br>
इत्थं रहस्यं कथितं मुनींद्रास्तद्वैभवं पापविनाशनस्य ॥ <br>
यत्राभिषेकात्सहसा विमुक्तौ द्विजश्च शूद्रश्च विनिंद्यकृत्यौ ॥१०१॥ <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतु माहात्म्ये गंधमादनप्रशंसायां पापविनाशप्रभावकथनंनाम दशमोऽध्यायः ॥ १० ॥ <br>
<br>
<br>
</span>
