<span style="font-size: 14pt; line-height: 200%">।। श्रीसूत उवाच ।। ।। <br>
पुनरित्याह कक्षीवान्पितरं तं मुनीश्वराः ।। <br>
यथोदंकेन गुरुणा प्रेषितोऽहमिहा धुना ।। १ ।। <br>
समागतोस्मि तीर्थेऽस्मिन्नागस्त्ये मुनिसत्तम ।। <br>
स्वनयस्य सुतोद्वाहसिद्ध्यर्थं गुरुचोदितः ।। २ ।। <br>
उपायं तन्निगदितमत्र कुर्व न्न्यवर्तिषम् ।। <br>
वर्षत्रयावसाने मामुद्वाहोपायसंयुतम् ।। ३ ।। <br>
स्वनयोत्रैव तिष्ठन्तमाससाद यदृच्छया ।। <br>
स च मामेत्य कन्यां ते दास्यामीति वचोऽब्रवीत् ।। ४ ।। <br>
ततोस्मदनुरोधेन त्वामाह्वयदयं नृपः ।। <br>
इतीरयित्वा पितरं कक्षीवान्विरराम सः ।। ५ ।। <br>
सुदर्शनोऽथ विप्रेंद्रः पुरोधाः स्वन यस्य सः ।। <br>
प्रययौ राजसविधं स्वनयाय निवेदितुम् ।। ६ ।। <br>
राजानं तं समासाद्य स्वनयं स सुदर्शनः ।। <br>
प्राप्तं निवेदयामास तं दीर्घतमसं मुनिम्।। ७&nbsp;!। <br>
ततः स राजा स्वनयो मुनिं प्राप्तं पुरोहितात् ।। <br>
श्रुत्वा विनिर्ययौ द्रष्टुं महसा पटमण्डपात् ।। ८ ।। <br>
अगस्त्यतीर्थतीरे तं सपुत्रमृषि सत्तमम्।। <br>
ददर्श राजा स्वनयो ब्रह्माणमिव देवराट् ।। ९ ।। <br>
ववंदे दीर्घतमसश्चरणौ लोकमंगलौ ।। <br>
उत्थाप्य नृपतिं विप्रास्तदा दीर्घतमा मुनिः ।। ।। 3.1.17.१० ।। <br>
आशिषं प्रयुयोजाथ स्वनयाय नृपाय सः ।। <br>
अत्रांतरे समायात उदंकोऽपि महानृषिः ।। ११ ।। <br>
रामसेतौ धनुष्कोटौ स्नातुं शिष्यगणैर्वृतः ।। <br>
लक्षसंख्यो मुनिगणस्तेन साकं मुनीश्वरः ।। १२ ।। <br>
उदंकोऽगस्त्यतीर्थेस्मिन्स्नातुं संप्राप्तवान्मुनिः ।। <br>
उदंकमागतं दृष्ट्वा कक्षीवान्प्रणनाम तम् ।। १३ ।। <br>
अकरोदाशिषं विप्रः शिष्यायाथ गुरुस्तदा ।। <br>
अथ दीर्घतमा विप्रस्तमुदंकं महामुनिम् ।। १४ ।। <br>
कुशलं परिपप्रच्छ सोऽपि तं मुनि पुंगमम् ।। <br>
उभौ तौ मुनिशार्दूलौ सर्वलोकेषु विश्रुतौ ।। १५ ।। <br>
कथयामासतुस्तत्र कथाः पापप्रणाशिनीः ।। <br>
अथ राजाप्युदंकं तं प्रणनाम मुनीश्व रम् ।। १६ ।। <br>
उदंकोप्याशिषं तस्मै प्रायुंक्त स्वनयाय वै ।। <br>
राजाथ स्वनयः प्रीतस्तत्र वाक्यमभाषत ।। १७ ।। <br>
मुनिं तं दीर्घतमसं विवाहः क्रिय तामिति ।। <br>
तथास्त्वित्यवदत्सोऽपि तदा दीर्घतमा मुनिः ।। १८ ।। <br>
श्व एव क्रियतां राजन्सुमुहूर्ते महामते ।। <br>
अत्रैव पाणिग्रहणं क्रियतां गन्धमा दने ।। १९ ।। <br>
तस्मादिहानय क्षिप्रं कन्यामंतःपुरं तथा ।। <br>
इत्युक्तः स्वनयो राजा गत्वा स्वपटमण्डपम् ।। 3.1.17.२० ।। <br>
आहूय शतसंख्याकान्वृद्धान्वर्ष वरांस्तदा ।। <br>
आनेतुं प्रेषयामास कन्यामंतःपुरं तथा ।। २१ ।। <br>
ते वर्षवरमुख्यास्तु स्वनयेन प्रचोदिताः ।। <br>
मनोजवान्समारुह्य वाजिनो मधुरां ययुः ।। २२ ।।<br>
गत्वा चांतःपुरं तूर्णं वृत्तं सर्वं निवेद्यच ।। <br>
कन्ययांतःपुरेणापि सहिताः पुनराययुः ।। २३ ।। <br>
ततः परस्मिन्दिवसे शुभे दीर्घतमा ऋषिः ।। <br>
गोदानादीनि पुत्रस्य विधिवन्निरवर्तयत् ।। २४ ।। <br>
निर्वृत्तेष्वथ कक्षीवान्गोदानादिषु कर्मसु ।। <br>
उद्वोढुं राजतनयां पित्रा च गुरुणा सह ।। ।। २५ ।। <br>
चतुर्दंतं महाकायं गजं सर्वांगपांडुरम् ।। <br>
आरुह्य हर्षसंयुक्तो द्वितीय इव देवराट् ।। २६ ।। <br>
मनोरमायाः कन्यायाः पूरयंश्च मनोरथम् ।। <br>
ब्राह्मणैर्बहुसाहस्रैः सहितः स्वस्तिवाचकैः ।।२७।। <br>
तोरणालंकृतद्वारं राजर्षे पटमण्डपम् ।। <br>
कृतमंगलकृत्योऽसौ कक्षीवान्मुदितो ययौ ।।२८।। <br>
ततः स्वनयकन्या सा कृतमंगलभूषणा ।। <br>
चतुर्दंतमहाकायश्वेतदंतावलस्थितम्।। २९ ।। <br>
कक्षीवंतं समायांतं दृष्ट्वा स्वोद्वाहनोत्सुकम् ।। <br>
प्रतिज्ञा मत्कृते दानीं निर्वृत्तेति मुदं ययौ ।। 3.1.17.३० ।। <br>
कक्षीवान्दीर्घतमसा तथोदंकेन संयुतः ।। <br>
पटाकारबहिर्द्वारं क्रमाद्राज्ञः समाययौ ।। ३१ ।। <br>
स्वनयस्तु ततो दृष्ट्वा कक्षीवंतं समागतम् ।। <br>
प्रत्युज्जगाम सहितः सुदर्शनपुरोधसा ।। ३२ ।। <br>
कक्षीवतो वरस्याथ कन्यकापरिचारिकाः ।। <br>
राजतैः स्वर्णपात्रैश्च चक्रु र्नीराजनाविधिम् ।। ३३ ।। <br>
स्वनयेन समाहूतो ब्राह्मणैः परिवारितः ।। <br>
प्रविवेशाथ लक्ष्मीवान्कक्षीवान्राजमंदिरम् ।। ३४ ।। <br>
ततो वरेण सहितं तं दीर्घतमसं मुनिम् ।। <br>
सोदंकमनयद्राजा स्वगृहं विनयान्वितः ।। ३५ ।। <br>
उदंकदीर्घतमसोरर्घ्यं च प्रददौ नृपः ।। <br>
अलंकृते प्रपामध्ये वस्त्रचामरतोरणैः ।। ३६ ।। <br>
वरो दीर्घतमाश्चान्ये सोदंका मुनयस्तदा ।। <br>
न्यषीदन्स्वनयश्चापि सामात्यः सपुरोहितः ।। ३७ ।। <br>
ततो दुहितरं कन्यां सुकेशीं तां मनो रमाम् ।। <br>
भूषणालंकृतां गात्रे दिव्यवस्त्रधरां शुभाम् ।। ३८ ।। <br>
बिंबोष्ठीं चारुसर्वांगीं पीनोन्नतपयोधराम् ।। <br>
प्रपायामध्यमनयन्महाजनसमाकुलम् ।। ।। ३९ ।। <br>
ततो वरस्य कंठे सा मालां चंपकनिर्मिताम् ।। <br>
निवेशयामास शुभा जनमध्ये मनोरमा ।। 3.1.17.४० ।। <br>
उदंकस्तत आगत्य प्रतिष्ठाप्यानलं स्थले ।। <br>
कृत्वाग्निमुखपर्यंतं लाजाहोमादिकं तथा ।। ४१ ।। <br>
पाणिमग्राहयत्तस्याः कन्यायाश्च वरेण तु ।। <br>
उदंकः सर्वकर्माणि कारयामास तत्र वै ।। ।। ४२ ।। <br>
वरवध्वोस्तदा विप्राः प्रायुंजत तदाशिषः ।। <br>
ततः स राजा स्वनयो वरं दीर्घतमोमुनिम्।।४३।।<br>
उदंकं वरपक्षीयान्स्वपक्षीयांस्तथाद्विजाः ।। <br>
त्रिलक्षं ब्राह्मणानन्नैर्भोजयामास षड्रसैः ।। ४४ ।। <br>
ततः संभावयामास तांबूलाद्यैरनेकधा ।। <br>
अथामंत्र्य मुनिश्रेष्ठमुदंकः स्वाश्रमं ययौ ।।४५ ।। <br>
अन्ये च ब्राह्मणाः सर्वे स्वदेशान्प्रययुस्तदा ।। <br>
एवं विवाहे निर्वृत्ते कक्षीवद्राजकन्ययोः ।।४६।। <br>
प्रविश्यागस्त्यतीर्थं स तिरोधत्त गजोत्तमः ।। <br>
ततो दीर्घतमा विप्राः पुत्रेण स्नुषया सह ।। ४७ ।। <br>
अगस्त्यस्य महातीर्थे स्नानं कृत्वेष्टदायिनि ।। <br>
श्लाघमानश्च तत्तीर्थं सर्वलोकेषु विश्रुतम् ।। ४८ ।। <br>
प्रयातुं स्वा श्रमं पुण्यं वेदारण्यं मनो दधे ।। <br>
राजानं च तमागंतुमापृच्छन्मुनिसत्तमः ।। ४९ ।। <br>
स्वनयोऽपि तदा राजा स्वदुहित्रे मुदान्वितः ।। <br>
ददौ शतसहस्राणि स्वर्णानि स्त्रीधनं तदा ।। 3.1.17.५० ।।<br>
गवां सहस्रं प्रददौ दासीनां च सहस्रकम् ।। <br>
ग्रामं पंचशतं चापि ददौ दुहितृवत्सलः ।। ५१ ।। <br>
दिव्यवस्त्रा युतं चापि शतं भूषणपेटिकाः ।। <br>
हारमालासहस्रं च ददौ दुहितृसौहृदात् ।। ५२ ।। <br>
एतत्सर्वं समादाय स पुत्रः सस्नुषो मुनिः ।। <br>
राज्ञा च समनुज्ञातः प्रययौ वेदकाननम् ।।५३ ।। <br>
वेदारण्यं समासाद्य तदा दीर्घतमा मुनिः ।। <br>
उवास ससुखं विप्राः पुत्रेण स्नुषया सह ।। ५४ ।। <br>
सेवन्वेदाटवीनाथं भुक्तिमुक्तिफलप्रदम् ।। <br>
न्यवसत्तु चिरं कालं कक्षीवानपि भार्यया ।। ५५ ।। <br>
स्वनयोपि स राजर्षिः स्नात्वा कुंभजनिर्मिते ।। <br>
तत्र तीर्थे महापुण्ये सहितः सर्वसैनिकैः ।। ५६ ।। <br>
अतःपुरं समादाय मुदितः स्वपुरं ययौ ।। <br>
अगस्त्यतीर्थमाहात्म्यादेवं कक्षीवतो मुनेः ।। <br>
अनन्यसुलभो विप्रा विवाहः समजायत ।। ५७ ।। <br>
।। श्रीसूत उवाच ।। ।। <br>
इतिहासस्त्वयं पुण्यो वेदसिद्धो मुनीश्वराः ।। ५८ ।। <br>
धन्यो यशस्य आयुष्यः कीर्तिसौभाग्य वर्द्धनः ।। <br>
श्रोतव्यः पठितव्योऽयं सर्वथा मानवैर्द्विजाः ।। ५९ ।। <br>
पठतां शृण्वतां चेममितिहासं पुरातनम् ।। <br>
नेहामुत्रापि वा क्लेशो दारिद्यं चापि नो भवेत् ।। 3.1.17.६० ।। <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये कक्षीवद्विवाहनिष्पत्तिवर्णनंनाम सप्त दशोऽध्यायः ।। १७ ।। <br>
<br>
<br>
</span>
