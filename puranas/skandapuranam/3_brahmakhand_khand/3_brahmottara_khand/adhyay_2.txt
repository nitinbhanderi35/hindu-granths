<span style="font-size: 14pt; line-height: 175%">॥ सूत उवाच ॥ ॥ <br>
अथान्यदपि वक्ष्यामि माहात्म्यं त्रिपुरद्विषः ॥ <br>
श्रुतमात्रेण येनाशु च्छिद्यंते सर्वसंशयाः ॥ १ ॥ <br>
अतः परतरं नास्ति किंचित्पापविशोधनम् ॥ <br>
सर्वानंदकरं श्रीमत्सर्वकामार्थसाधम् ॥ २ ॥ <br>
दीर्घायुर्विजयारोग्यभुक्तिमुक्तिफलप्रदम् ॥ <br>
यदनन्येन भावेन महे शाराधनं परम् ॥ ३॥ <br>
आर्द्राणामपि शुष्काणामल्पानां महतामपि ॥ <br>
एतदेव विनिर्दिष्टं प्रायश्चितमथोत्तमम् ॥ ४ ॥ <br>
सर्वकालेऽप्यभेद्यानामघानां क्षयकारणम् ॥ <br>
महामुनिविनिर्दिष्टैः प्रायश्चित्तैरथोत्तमैः ॥ ५॥ <br>
इयमेव परं श्रेयः सर्वशास्त्रविनिश्चितम्॥ <br>
यद्भक्त्या परमेशस्य पूजनं परमो दयम्॥ ६॥ <br>
जानताऽजानता वापि येन केनापि हेतुना ॥ <br>
यत्किंचिपि देवाय कृतं कर्म विमुक्तिदम् ॥ ७ ॥ <br>
माघे कृष्णचतुर्द्दश्यामुपवासोऽति दुर्लभः॥ <br>
तत्रापि दुर्लभं मन्ये रात्रौ जागरणं नृणाम् ॥ ८॥ <br>
अतीव दुर्लभं मन्ये शिवलिंगस्य दर्शनम् ॥ <br>
सुदुर्लभतरं मन्ये पूजनं परमेशितुः ॥ ॥ ९॥ <br>
भवकोटिशतोत्पन्नषुण्यराशिविपाकतः॥ <br>
लभ्यते वा पुनस्तत्र बिल्वपत्रार्चनं विभोः ॥ ३.३.२.१० ॥ <br>
वर्षाणामयुतं येन स्नातं गंगासरिज्जले । <br>
सकृद्बिल्वार्चनेनैव तत्फलं लभते नरः॥११॥<br>
यानियानि तु पुण्यानि लीनानीह युगेयुगे ॥ <br>
माघेऽसितचतुर्दश्यां तानि तिष्ठंति कृत्स्नशः ॥ १२ ॥ <br>
एतामेव प्रशंसंति लोके ब्रह्मादयः सुराः ॥ <br>
मुनयश्च वशिष्ठाद्या माघेऽसितचतुर्दशीम् ॥ १३ ॥ <br>
अत्रोपवासः केनापि कृतः क्रतुशताधिकैः ॥ <br>
रात्रौ जागरणं पुण्यं कल्पकोटितपोऽधिकम् ॥ १४॥ <br>
एकेन बिल्वपत्रेण शिवलिंगार्चनं कृतम् ॥ <br>
त्रैलोक्ये तस्य पुण्यस्य को वा सादृश्यमिच्छति ॥ १५ ॥ <br>
अत्रानुवर्ण्यते गाथा पुण्या परमशोभना ॥ <br>
गोपनीयापि कारुण्याद्गौतमेन प्रकाशिता ॥ १६ ॥ <br>
इक्ष्वाकुवंशजः श्रीमान्राजा परम धार्मिकः॥ <br>
आसीन्मित्रसहोनाम श्रेष्ठः सर्वधनुर्भृताम्॥ १७॥ <br>
स राजा सकलास्त्रज्ञः शास्त्रज्ञः श्रुतिपारगः ॥ <br>
वीरोऽत्यंतबलोत्साहो नित्योद्योगी दयानिधिः॥ १८॥ <br>
पुण्यानामिव संघातस्तेजसामिव पंजरः ॥ <br>
आश्चर्याणामिव क्षेत्रं यस्य मूर्तिर्विराजते ॥ १९ ॥ <br>
हृदयं दययाक्रांतं श्रियाक्रांतं च तद्वपुः ।। <br>
चरणौ यस्य सामंतचूडामणिमरीचिभिः ।। ३.३.२.२० ।। <br>
एकदा मृगयाकेलिलोलुपः स महीपतिः ।। <br>
विवेश गह्वरं घोरं बलेन महतावृतः ।। ।। २१ ।। <br>
तत्र विव्याध विशिखैः शार्दूलान्गवयान्मृगान् ।। <br>
रुरून्वराहान्महिषान्मृगेंद्रानपि भूरिशः ।। २२ ।। <br>
स रथी मृगयासक्तो गहनं दंशित श्चरन् ।। <br>
कमपि ज्वलनाकारं निजघान निशाचरम् ।। २३ ।। <br>
तस्यानुजः शुचाविष्टो दृष्ट्वा दूरे तिरोहितः ।। <br>
भ्रातरं निहतं दृष्ट्वा चिंतयामास चेतसा ।। २४ ।। <br>
नन्वेष राजा दुर्द्धर्षो देवानां रक्षसामपि ।। <br>
छद्मनैव प्रजेतव्यो मम शत्रुर्न चान्यथा ।। २५ ।। <br>
इति व्यवसितः पापो राक्षसो मनुजाकृतिः ।। <br>
आससाद नृपश्रेष्ठमुत्पात इव मूर्तिमान् ।। २६ ।। <br>
तं विनम्राकृतिं दृष्ट्वा भृत्यतां कर्तुमागतम् ।। <br>
चक्रे महानसाध्यक्षमज्ञानात्स महीपतिः ।। २७ ।। <br>
अथ तस्मिन्वने राजा किंचित्कालं विहृत्य सः ।। <br>
निवृत्तो मृगयां हित्वा स्वपुरीं पुनराययौ ।। २८ ।। <br>
तस्य राजेंद्रमुख्यस्य मदयंतीतिनामतः ।। <br>
दमयन्ती नलस्येव विदिता वल्लभा सती ।। २९ ।। <br>
एतस्मिन्समये राजा निमंत्र्य मुनिपुंगवम् ।। <br>
वशिष्ठं गृहमानिन्ये संप्राप्ते पितृवासरे ।। ३.३.२.३० ।। <br>
रक्षसा सूदरूपेण संमिश्रितनरामिषम् ।। <br>
शाकामिषं पुरः क्षिप्तं दृष्ट्वा गुरुरथाब्रवीत् ।। ३१ ।। <br>
धिग्धिङ्नरामिषं राजं स्त्वयैतच्छद्मकारिणा ।। <br>
खलेनोपहृतं मेऽद्य अतो रक्षो भविष्यसि ।। ३२ ।। <br>
रक्षःकृतमविज्ञाय शप्त्वैवं स गुरुस्ततः ।। <br>
पुनर्विमृश्य तं शापं चकार द्वादशाब्दिकम् ।। ३३ ।। <br>
राजापि कोपितः प्राह यदिदं मे न चेष्टितम् ।। <br>
न ज्ञातं च वृथा शप्तो गुरुं चैव शपाम्यहम् ।। ३४ ।। <br>
इत्यपोंजलिनादाय गुरुं शप्तुं समुद्यतः ।। <br>
पतित्वा पादयोस्तस्य मदयन्ती न्यवारयत् ।।३५।। <br>
ततो निवृत्तः शापाच्च तस्या वचनगौरवात् ।। <br>
तत्याज पादयोरंभः पादौ कल्मषतां गतौ ।।३६।। <br>
कल्मषांघ्रिरिति ख्यातस्ततः प्रभृति पार्थिवः ।। <br>
बभूव गुरुशापेन राक्षसो वनगोचरः ।।३७।। <br>
स बिभ्रद्राक्षसं रूपं घोरं कालां तकोपमम् ।। <br>
चखाद विविधाञ्जंतून्मानुषादीन्वनेचरः ।।३८।। <br>
स कदाचिद्वने क्वापि रममाणौ किशोरकौ ।। <br>
अपश्यदंतकाकारो नवोढौ मुनिदंपती ।। ।।३९।। <br>
राक्षसो मानुषाहारः किशोरमुनिनंदनम् ।। <br>
जग्धुं जग्राह शापार्तो व्याघ्रो मृगशिशुं यथा ।।३.३.२.४०।। <br>
रक्षोगृहीतं भर्तारं दृष्ट्वा भीताथ तत्प्रिया ।। <br>
उवाच करुणं बाला क्रंदंती भृशवेपिता ।। ४१ ।। <br>
भोभो मामा कृथाः पापं सूर्यवंशयशोधर ।। <br>
मदयंतीपतिस्त्वं हि राजेंद्रो न तु राक्षसः ।।४२।। <br>
न खाद मम भर्त्तारं प्राणात्प्रियतमं प्रभो ।। <br>
आर्त्तानां शरणार्त्तानां त्वमेव हि यतो गतिः ।। ४३ ।। <br>
पापानामिव संघातैः किं मे दुष्टैर्जडासुभिः ।। <br>
देहेन चातिभारेण विना भर्त्रा महात्मना ।। ४४ ।। <br>
मलीमसेन पापेन पांचभौतेन किं सुखम् ।। <br>
बालोयं वेदविच्छांतस्तपस्वी बहुशास्त्रवित् ।। ४५ ।।<br>
अतोऽस्य प्राणदानेन जगद्रक्षा त्वया कृता। <br>
कृपां कुरु महाराज बालायां ब्राह्मणस्त्रियाम् ॥ ४६ ॥ <br>
अनाथकृपणार्तेषु सघृणाः खलु साधवः ॥ ||<br>
इत्थमभ्यर्थितः सोऽपि पुरुषादः स निर्घृणः ॥ ४७॥ <br>
चखाद शिर उत्कृत्य विप्रपुत्रं दुराशयः॥ <br>
अथ साध्वी कृशा दीना विलप्य भृशदुःखिता। ॥ ४८ ॥ <br>
आहृत्य भर्तुरस्थीनि चितां चक्रे तथोल्बणाम् ॥ <br>
भर्तारमनुगच्छंती संविशंती हुताशनम् ॥ ४९ ॥ <br>
राजानं राक्षसाकारं शापास्त्रेण जघान तम् ॥ <br>
रेरे पार्थिव पापात्मंस्त्वया मे भक्षितः पतिः ॥ ३.३.२.५० ॥ <br>
अतः पतिव्रतायास्त्वं शापं भुंक्ष्व यथोल्बणम्॥ <br>
अद्यप्रभृति नारीषु यदा त्वमपि संगतः । <br>
तदा मृतिस्तवेत्युक्त्वा विवेश ज्वलनं सती ॥ ५१ ॥ <br>
सोऽपि राजा गुरोः शापमुपभुज्य कृतावधिम् ॥ <br>
पुनः स्वरूपमादाय स्वगृहं मुदितो ययौ ॥ ५२ ॥ <br>
ज्ञात्वा विप्रसतीशापं तत्पत्नी रतिलालसम् ॥ <br>
पतिं निवारयामास वैधव्यातिबिभ्यती ॥ ५३॥ <br>
अनपत्यः स निर्विण्णो राज्यभोगेषु पार्थिवः ॥ <br>
विसृज्य सकलं लक्ष्मीं ययौ भूयोऽपि काननम् ॥ ५४ ॥ <br>
सूर्यवंशप्रतिष्ठित्यै वशिष्ठो मुनिसत्तमः ॥ <br>
तस्यामुत्पादयामास मदयंत्यां सुतोत्तमम् ॥ ५५ ॥ <br>
विसृष्टराज्यो राजापि विचरन्सकलां महीम् ॥ <br>
आयांतीं पृष्ठतोऽपश्यत्पिशाचीं घोररूपिणीम् ॥ ५६ ॥ <br>
सा हि मूर्तिमती घोरा ब्रह्महत्या दुरत्यया ॥ <br>
यदासौ शापविभ्रष्टो मुनिपुत्रमभक्षयत् ॥ ५७ ॥ <br>
तेनात्मकर्मणा. यांतीं ब्रह्महत्यां स पृष्ठतः ॥ <br>
बुबुधे मुनिवर्याणामुपदेशेन भूपतिः॥ ५८ ॥ <br>
तस्या निर्वेशमन्विच्छन्राजा निर्विण्णमानसः ॥ <br>
नानाक्षेत्राणि तीर्थानि चचार बहुवत्सरम् ॥ ॥ ५९ ॥ <br>
यदा सर्वेषु तीर्थेषु स्नात्वापि च मुहुर्मुहुः ॥ <br>
न निवृत्ता ब्रह्महत्या मिथिलामाययौ तदा ॥ <br>
बाह्योद्यानगतस्तस्याश्चिंतया परयार्दितः। ॥ ३.३.२.६० ॥ <br>
ददर्श मुनिमायांतं गौतमं विमलाशयम्॥ <br>
हुताशनमिवाशेषतपस्विजनसेवितम् ॥ ६१ ॥ <br>
विवस्वंतमिवात्यंतं घनदोषतमोनुदम् ॥ <br>
शशांकमिव निःशंकमवदातगुणोदयम् ॥ ६२ ॥ <br>
महेश्वरमिव श्रीमद्द्विजराजकलाधरम् ॥ <br>
शांतं शिष्यगणोपेतं तपसामेकभाजनम् ॥ ६३ ॥ <br>
उपसृत्य स राजेंद्रः प्रणनाम मुहुर्मुहुः ॥ <br>
गौतमोऽपि मुनिश्रेष्ठो राजानं रविवंशजम् ॥ ६१ ॥ <br>
अभिनंद्य मुनिः प्रीत्या संस्मितं समभाषत ॥ ॥ ६९॥ . <br>
॥ गौतम उवाच ।। <br>
कच्चित्ते कुशलं राजन्कच्चित्ते पदमव्ययम् ॥ ६६॥ <br>
कुशलिन्यः प्रजाः कच्चिदवरोधजनोपि वा ॥ <br>
किमर्थमिह संप्राप्तो  विसृज्य सकलां श्रियम् ॥ ६७ ॥ <br>
किं च ध्यायसि भो राजन्दीर्घमुष्णं च निःश्वसन् ॥ ६८॥ <br>
ll राजोवाच ॥ ॥ <br>
सर्वे कुशलिनो ब्रह्मन्वयं त्वदनुकंपया।॥ <br>
राज्ञामुत्तमवंश्यानां ब्रह्मायत्ता हि संपदः ॥ <br>
किं नु मां बाधते त्वेषा पिशाची घोररूपिणी ॥ ६९॥ <br>
अलक्षिता मदपरैर्भर्त्सयंती पदेपदे ।। <br>
यन्मया शापदग्धेन कृतमहो दुरत्ययम् ।। <br>
न शांतिर्जायते तस्य प्रायश्चित्तसहस्रकैः ।। ३.३.२.७० ।। <br>
इष्टाश्च विविधा यज्ञाः कोशसर्वस्वदक्षिणाः ।। <br>
सरित्सरांसि स्नातानि यानि पूज्यानि भूतले ।। <br>
निषेवितानि सर्वाणि क्षेत्राणि भ्रमता मया ।। ७१ ।। <br>
जप्तान्यखिलमंत्राणि ध्याताः सकलदेवताः ।। <br>
महाव्रतानि चीर्णानि पर्णमूलफलाशिना ।। ७२ ।। <br>
तानि सर्वाणि कुर्वंति स्वस्थं मां न कदाचन ।। <br>
अद्य मे जन्मसाफल्यं संप्राप्तमिव लक्ष्यते ।। ७३ ।। <br>
यतस्त्वद्दर्शनादेव ममात्मानंदभागभूत् ।। <br>
अन्विच्छँल्लभते क्वापि वर्षपूगैर्मनोरथम् ।। ७४ ।। <br>
इत्येवं जनवादोऽपि संप्राप्तो मयि सत्यताम् ।। <br>
आजन्मसंचितानां तु पुण्यानामुदयोदये ।। ७५ ।। <br>
यद्भवान्भवभीतानां त्राता नयनगोचरः ।। <br>
कस्माद्देशादिहायातो भवान्भवभयापहः ।। ७६ ।। <br>
दूरभ्रमणविश्रांतं शंके त्वामिह चागतम् ।। <br>
दृष्ट्वाश्चर्यमिवात्यर्थं मुदितोसि मुखश्रिया ।। ७७ ।। <br>
आनंदयसि मे चेतः प्रेम्णा संभाषणादिव ।। <br>
अद्य मे तव पादाब्जशरणस्य कृतैनसः ।। <br>
शांतिं कुरु महाभाग येनाहं सुखमाप्नुयाम् ।।७८।। <br>
इति तेन समादिष्टो गौतमः करुणानिधिः ।। <br>
समादिदेश घोराणामघानां साधु निष्कृतिम् ।। ७९ ।। <br>
।। गौतम उवाच ।। ।। <br>
साधु राजेंद्र धन्योऽसि महा घेभ्यो भयं त्यज ।।३.३.२.८०।। <br>
शिवे त्रातरि भक्तानां क्व भयं शरणैषिणाम् ।। <br>
शृणु राजन्महाभाग क्षेत्रमन्यत्प्रतिष्ठितम् ।।८१।। <br>
महापातकसंहारि गोकर्णाख्यं मनोरमम्।। <br>
यत्र स्थितिर्न पापानां महद्भ्यो महतामपि ।। ८२ ।। <br>
स्मृतो ह्यशेषपापघ्नो यत्र संनिहितः शिवः ।। <br>
यथा कैलासशिखरे यथा मंदारमूर्द्धनि ।। ८३ ।। <br>
निवासो निश्चितः शंभोस्तथा गोकर्णमण्डले ।। <br>
नाग्निना न शशांकेन न ताराग्रहनायकैः ।। ८४ ।। <br>
तमो निस्तीर्यते सम्य ग्यथा सवितृदर्शनात् ।। <br>
तथैव नेतरैस्तीर्थैर्न च क्षेत्रैर्मनोरमैः ।। ८५ ।। <br>
सद्यः पापविशुद्धिः स्याद्यथा गोकर्णदर्शनात् ।। <br>
अपि पापशतं कृत्वा ब्रह्म हत्यादि मानवः ।। ८६ ।। <br>
सकृत्प्रविश्य गोकर्णं न बिभेति ह्यघात्क्वचित् ।। <br>
तत्र सर्वे महात्मानस्तपसा शांतिमागताः ।।८७।। <br>
इन्द्रोपेंद्रविरिंच्याद्यैः सेव्यते सिद्धिकांक्षिभिः ।। <br>
तत्रैकेन दिनेनापि यत्कृतं व्रतमुत्तमम् ।। ८८ ।। <br>
तदन्यत्राब्दलक्षेण कृतं भवति तत्समम् ।। <br>
यत्रेंद्रब्रह्मविष्ण्वादिदेवानां हितकाम्यया ।। ८९ ।। <br>
महाबलाभिधानेन देवः संनिहितः स्वयम् ।। <br>
घोरेण तपसा लब्धं रावणाख्येन रक्षसा ।। ३.३.२.९० ।। <br>
तल्लिंगं स्थापयामास गोकर्णे गणनायकः ।। <br>
इन्द्रो ब्रह्मा मुकुन्दश्च विश्वेदेवा मरुद्गणाः ।। ९१ ।। <br>
आदित्या वसवो दस्रौ शशांकश्च दिवाकरः ।। <br>
एते विमानगतयो देवास्ते सह पार्षदैः ।। ९२ ।। <br>
पूर्वद्वारं निषेवन्ते देवदेवस्य शूलिनः ।। <br>
योन्यो मृत्युः स्वयं साक्षाच्चित्रगुप्तश्च पावकः ।। ९३ ।। <br>
पितृभिः सह रुद्रैश्च दक्षिणद्वारमाश्रितः ।। <br>
वरुणः सरितां नाथो गंगादिसरितां गणैः ।। ९४ ।। <br>
आसेवते महादेवं पश्चिमद्वारमाश्रितः ।। <br>
तथा वायुः कुबेरश्च देवेशी भद्रकर्णिका ।। ९५ ।। <br>
मातृभिश्चंडिकाद्याभिरुत्तरद्वारमाश्रिता ।। <br>
विश्वावसुश्चित्ररथश्चित्रसेनो महाबलः ।। ९६ ।। <br>
सह गन्धर्ववर्गैश्च पूजयंति महाबलम् ।। <br>
रंभा घृताची मेना च पूर्वचित्तिस्तिलोत्तमा ।। ९७ ।। <br>
नृत्यंति पुरतः शम्भोरुर्वश्याद्याः सुरस्त्रियः ।। <br>
वशिष्ठः कश्यपः कण्वो विश्वामित्रो महा तपाः ।। ९८ ।। <br>
जैमिनिश्च भरद्वाजो जाबालिः क्रतुरंगिराः ।। <br>
एते वयं च राजेंद्र सर्वे ब्रह्मर्षयोऽमलाः ।। ९९ ।। <br>
देवं महाबलं भक्त्या समंतात्पर्यु पास्महे ।। <br>
मरीचिना सहात्रिश्च दक्षाद्याश्च मुनीश्वराः ।। ३.३.२.१०० ।। <br>
सनकाद्या महात्मान उपविष्टा उपासते ।। <br>
तथैव मुनयः साध्या अजिनांबर धारिणः ।। १ ।। <br>
दंडिनो व्रतमुण्डाश्च स्नातका ब्रह्मचारिणः ।। <br>
त्वगस्थिमात्रावयवास्तपसा दग्धकिल्बिषाः ।। २ ।। <br>
सेवन्ते परया भक्त्या देवदेवं पिनाकिनम् ।। <br>
तथा देवाः सगन्धर्वाः पितरः सिद्धचारणाः ।। ३ ।। <br>
विद्याधराः किंपुरुषाः किन्नरा गुह्यकाः खगाः ।। <br>
नागाः पिशाचा वेताला दैतेयाश्च महाबलाः ।। ४ ।। <br>
नानाविभवसंपन्ना नानाभूषणवाहनाः ।। <br>
विमानैः सूर्यसंकाशैरग्निवर्णैः शशिप्रभैः ।। ५ ।। <br>
विद्युत्पुंजनिभैरन्यैः समं तात्परिवारितम् ।। <br>
प्रस्तुवंति प्रगायंति पठंति प्रणमंति च ।। ६ ।। <br>
प्रनृत्यंति प्रहृष्यंति गोकर्णे पृथिवीपते ।। <br>
लभंतेऽभीप्सितान्कामान्रमंते च यथा सुखम् ।। ७ ।। <br>
गोकर्णसदृशं क्षेत्रं नास्ति ब्रह्मांडगोलके ।। <br>
तत्र घोरं तपस्तप्तमगस्त्येन महात्मना ।। ८ ।। <br>
तथा सनत्कुमारेण प्रियव्रतसुतैरपि ।। <br>
अग्निना देववर्येण कन्दर्पेण च पार्थिव ।। ९ ।। <br>
तथा देव्या भद्रकाल्या शिशुमारेण धीमता ।। <br>
दुर्मुखेन फणींद्रेण मणिनागाह्वयेन च ।। ३.३.२.११० ।। <br>
इलावर्तादिभिर्नागैर्गरुडेन बलीयसा ।। <br>
रक्षसा रावणेनापि कुम्भकर्णाह्वयेन तु ।। ११ ।। <br>
विभीषणेन पुण्येन तपस्तप्तं महात्मना ।। <br>
एते चान्ये च गीर्वाणाः सिद्धदानवमानवाः ।। १२ ।। <br>
गोकर्णे देवदेवेशं शिवमाराध्य भक्तितः ।। <br>
स्वनामांकानि लिंगानि स्थापयित्वा सहस्रशः ।। १३ ।। <br>
लेभिरे परमां सिद्धिं तथा तीर्थानि चक्रिरे ।। <br>
अत्र स्थानानि सर्वेषां देवानां संति पार्थिव ।। १४ ।। <br>
विष्णोश्च देवदेवस्य ब्रह्मणः परमेष्ठिनः ।। <br>
कार्त्तिकेयस्य वीरस्य गजवक्त्रस्य चानघ ।। १५ ।। <br>
धर्मस्य क्षेत्रपालस्य दुर्गायाश्च महामते ।। <br>
गोकर्णे शिवलिंगानि विद्यंते कोटिकोटिशः ।। ।। १६ ।। <br>
असंख्यातानि तीर्थानि तिष्ठंति च पदेपदे ।। <br>
बहुनात्र किमुक्तेन गोकर्णस्थानि पार्थिव ।। १७ ।। <br>
सर्वाण्यश्मानि लिंगानि तीर्थान्यंभांसि सर्वशः ।। <br>
गोकर्णे शिवलिंगानां तीर्थानामपि भूरिशः ।। १८ ।। <br>
गीयते महिमा राजन्पुराणेषु महर्षिभिः ।। <br>
गोकर्णे कोटितीर्थं च तीर्थानां मुख्यतां गतम् ।। १९ ।। <br>
सर्वेषां शिवलिंगानां सार्वभौमो महाबलः ।। <br>
कृते महाबलः श्वेतस्त्रेतायामतिलोहितः ।। ३.३.२.१२० ।। <br>
द्वापरे पीत वर्णश्च कलौ श्यामो भविष्यति ।। <br>
आक्रांतं सप्तपातालं कुर्वन्नपि महाबलः ।। २१ ।। <br>
प्राप्ते कलियुगे घोरे मृदुतामुपयास्यति ।। <br>
पश्चिमांबुधितीरस्थं गोकर्णक्षेत्रमुत्तमम् ।। २२ ।। <br>
ब्रह्महत्यादिपापानि दहतीति किमद्भुतम् ।। <br>
ये चात्र ब्रह्महंतारो ये च भूतद्रुहः शठाः ।। २३ ।। <br>
ये सर्वगुणहीनाश्च परदाररताश्च ये ।। <br>
ये दुर्वृत्ता दुराचारा दुःशीलाः कृपणाश्च ये ।। २४ ।। <br>
लुब्धाः क्रूराः खला मूढाः स्ते नाश्चैवातिकामिनः ।। <br>
ते सर्वे प्राप्य गोकर्णं स्नात्वा तीर्थजलेषु च ।। १२५ ।। <br>
देवं महाबलं दृष्ट्वा प्रयाताः शांकरं पदम् ।। <br>
तत्र पुण्यासु तिथिषु पुण्य र्क्षे पुण्यवासरे ।। २६ ।। <br>
येऽर्चयंति महेशानं ते रुद्राः स्युर्न संशयः ।। <br>
यदा कदाचिद्गोकर्णं यो वा को वापि मानवः ।। २७ ।। <br>
प्रविश्य पूजयेदीशं स गच्छेद्ब्रह्मणः पदम् ।। <br>
रवींदुसौम्यवारेषु यदा दर्शो भविष्यति ।। २८ ।। <br>
तदा जलनिधौ स्नानं दानं च पितृतर्पणम् ।। <br>
शिवपूजा जपो होमो व्रतचर्या द्विजार्चनम् ।। २९ ।। <br>
यत्किंचिद्वा कृतं कर्म तदनंतफलप्रदम् ।। <br>
व्यतीपातादियोगेषु रविसंक्रमणेषु च ।। ३.३.२.१३० ।। <br>
महाप्रदोषवेलासु शिव पूजा विमुक्तिदा ।। <br>
अथैकां ते प्रवक्ष्यामि तिथिं पार्थिव मुक्तिदाम् ।। ३१ ।। <br>
यस्यां किल महाव्याधो लेभे शंभोः परं पदम् ।। <br>
माघमासे महापुण्या या सा कृष्णचतुर्दशी ।। ३२ ।। <br>
शिवलिंगं बिल्वपत्रं दुर्लभं हि चतुष्टयम् ।। <br>
अहो बलवती माया यया शैवी महातिथिः ।। ३३ ।। <br>
नोपोष्यते जनैर्मूढैर्महामूकैरिव त्रयी ।। <br>
उपवासो जागरणं सन्निधिः परमेशितुः ।। ३४ ।। <br>
गोकर्णं शिवलोकस्य नृणां सोपानपद्धतिः ।। <br>
शृणु राजन्नहमपि गोकर्णा दधुनागतः ।। १३५ ।। <br>
उपास्यैनां शिवतिथिं विलोक्य च महोत्सवम् ।। <br>
अस्यां शिवतिथौ सर्वे महोत्सवदिदृक्षवः ।। ३६ ।। <br>
आगताः सर्वदेशेभ्यश्चातुर्वर्णा महाजनाः ।। <br>
स्त्रियो वृद्धाश्च बालाश्च चतुराश्रमवासिनः ।। ३७ ।। <br>
आगत्य दृष्ट्वा देवेशं लेभिरे कृतकृत्यताम् ।। <br>
अथाहमप्यमी शिष्या ऋषयश्च तथाऽपरे ।। ३८ ।। <br>
राजर्षयश्च राजेंद्र सनकाद्याः सुरर्षयः ।। <br>
स्नात्वा सर्वेषु तीर्थेषु समुपास्य महाबलम् ।। ३९ ।। <br>
लब्ध्वा च जन्मसाफल्यं प्रयाताः सर्वतोदिशम् ।। <br>
अमुनाद्य नरेंद्रेण जनकेन यियक्षुणा ।।३.३.२.१४० ।। <br>
निमंत्रितोऽहं संप्राप्तो गोकर्णाच्छिवमंदिरात् ।। <br>
प्रत्यागमं किमप्यंग दृष्ट्वाश्चर्यमहं पथि ।। <br>
महानंदेन मनसा कृतार्थोऽस्मि महीपते ।। १४१ ।। <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मोत्तर खंडे गोकर्णमहिमानुवर्णनंनाम द्वितीयोऽध्यायः ।। २ ।। <br>
<br>
<br>
</span>
