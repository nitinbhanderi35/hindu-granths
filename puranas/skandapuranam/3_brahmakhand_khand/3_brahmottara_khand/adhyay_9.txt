<span style="font-size: 14pt; line-height: 200%">॥ ऋषय ऊचुः ॥ ॥ <br>
साधुसाधु महाभाग त्वया कथितमुत्तमम् ॥ <br>
आख्यानं पुनरन्यत्र विचित्रं वक्तुमर्हसि ॥ १ ॥ <br>
॥ सूत उवाच ॥ ॥ <br>
विदर्भविषये पूर्वमासीदेको द्विजोत्तमः ॥ <br>
वेदमित्र इति ख्यातो वेद शास्त्रार्थवित्सुधीः ॥ २ ॥ <br>
तस्यासीदपरो विप्रः सखा सारस्वताह्वयः ॥ <br>
तावुभौ परमस्निग्धावेकदेशनिवासिनौ ॥ ३ ॥ <br>
वेदमित्रस्य पुत्रोऽभूत्सुमेधा नाम सुव्रतः ॥ <br>
सारस्वतस्य तनयः सोमवानिति विश्रुतः ॥ ४ ॥ <br>
उभौ सवयसौ बालौ समवेषौ समस्थिती ॥ <br>
समं च कृतसंस्कारौ सम विद्यौ बभूवतुः ॥ ५ ॥ <br>
सांगानधीत्य तौ वेदांस्तर्कव्याकरणानि च ॥ <br>
इतिहासपुराणानि धर्मशास्त्राणि कृत्स्नशः ॥ ६ ॥ <br>
सर्वविद्याकुशलिनौ बाल्य एव मनीषिणौ ॥ <br>
प्रहर्षमतुलं पित्रोर्ददतुः सकलैर्गुणैः ॥ ७ ॥ <br>
तावेकदा स्वतनयौ तावुभौ ब्राह्मणोत्तमौ ॥ <br>
आहूयावोचतां प्रीत्या षोड शाब्दौ शुभाकृती ॥ ८ ॥ <br>
हे पुत्रकौ युवां बाल्ये कृतविद्यौ सुवर्चसौ ॥ <br>
वैवाहिकोयं समयो वर्तते युवयोः समम् ॥ ९ ॥ <br>
इमं प्रसाद्य राजानं विदर्भेशं स्वविद्यया ॥ <br>
ततः प्राप्य धनं भूरि कृतोद्वाहौ भविष्यथः ॥ ३.३.९.१० ॥ <br>
एवमुक्तौ सुतौ ताभ्यां तावुभौ द्विजनंदनौ ॥ <br>
विदर्भराजमासाद्य समतोषयतां गुणैः ॥ ११ ॥ <br>
विद्यया परितुष्टाय तस्मै द्विजकुमारकौ ॥ <br>
विवाहार्थं कृतोद्योगौ धनहीनावशंसताम् ॥ १२ ॥ <br>
तयोरपि मतं ज्ञात्वा स विदर्भमहीपतिः ॥ <br>
प्रहस्य किंचित्प्रोवाच लोकतत्त्वविवित्सया ॥ १३ ॥ <br>
आस्ते निषधराजस्य राज्ञी सीमंतिनी सती ॥ <br>
सोमवारे महादेवं पूजयत्यंबिकायुतम्॥१४॥<br>
तस्मिन्दिने सपत्नीकान्द्विजाग्र्यान्वेदवित्तमान्॥ <br>
संपूज्य परया भक्त्या धनं भूरि ददाति च॥१५॥ <br>
अतोऽत्र युवयोरैको नारीविभ्रमवेषधृक्॥ <br>
एकस्तस्या पतिर्भूत्वा जायेतां विप्रदंपती॥१६॥ <br>
युवां वधूवरौ भूत्वा प्राप्य सीमंतिनीगृहम्॥ <br>
भुक्त्वा भूरि धनं लब्ध्वा पुनर्यातं ममांमतिकम् ॥ १७ ॥ <br>
इति राज्ञा समादिष्टौ भीतौ द्विजकुमारकौ ॥ <br>
प्रत्यूचतुरिदं कर्म कर्तुं नौ जायते भयम् ॥ १८ ॥ <br>
देवतासु गुरौ पित्रोस्तथा राजकुलेषु च ॥ <br>
कौटिल्यमाचरन्मोहात्सद्यो नश्यति सान्वयः ॥ १९ ॥ <br>
कथमंतर्गृहं राज्ञां छद्मना प्रविशेत्पुमान् ॥ <br>
गोप्यमानमपिच्छद्म कदाचित्ख्यातिमेष्यति ॥ ३.३.९.२० ॥ <br>
ये गुणाः साधिताः पूर्वं शीलाचारश्रुतादिभिः ॥ <br>
सद्यस्ते नाशमायांति कौटिल्य पथगामिनः ॥ २१ ॥ <br>
पापं निंदा भयं वैरं चत्वार्येतानि देहिनाम् ॥ <br>
छद्ममार्गप्रपन्नानां तिष्ठंत्येव हि सर्वदा ॥ २२ ॥ <br>
अत आवां शुभाचारौ जातौ च शुचिनां कुले ॥ <br>
वृत्तं धूर्तजनश्लाघ्यं नाश्रयावः कदाचन ॥ २३ ॥ <br>
॥ राजोवाच ॥ ॥ <br>
दैवतानां गुरूणां च पित्रोश्च पृथिवीपतेः ॥ <br>
शासनस्याप्यलंघ्यत्वात्प्रत्यादेशो न कर्हिचित् ॥ २४ ॥ <br>
एतैर्यद्यत्समादिष्टं शुभं वा यदि वाऽशुभम् ॥ <br>
कर्तव्यं नियतं भीतैरप्रमत्तैर्बुभूषुभिः ॥ ॥ २५ ॥ <br>
अहो वयं हि राजानः प्रजा यूयं हि संमताः ॥ <br>
राजाज्ञया प्रवृत्तानां श्रेयः स्यादन्यथा भयम् ॥ २६ ॥ <br>
अतो मच्छासनं कार्यं भव द्भ्यामविलंबितम् ॥ <br>
इत्युक्तौ नरदेवेन तौ तथेत्यूचतुर्भयात् ॥ २७ ॥ <br>
सारस्वतस्य तनयं सामवन्तं नराधिपः ॥ <br>
स्त्रीरूपधारिणं चक्रे वस्त्राकल्पां जनादिभिः ॥ २८ ॥ <br>
स कृत्रिमोद्भूतकलत्रभावः प्रयुक्तकर्णाभरणांगरागः ॥ <br>
स्निग्धाञ्जनाक्षः स्पृहणीयरूपो बभूव सद्यः प्रमदोत्तमाभः ॥ २९ ॥ <br>
तावुभौ दंपती भूत्वा द्विजपुत्रौ नृपाज्ञया ॥ <br>
जग्मतुर्नैषधं देशं यद्वा तद्वा भवत्विति ॥ ३.३.९.३० ॥ <br>
उपेत्य राजसदनं सोमवारे द्विजोत्तमैः ॥ <br>
सपत्नीकैः कृतातिथ्यौ धौतपादौ बभूवतुः ॥ ३१ ॥ <br>
सा राज्ञी ब्राह्मणान्सर्वानुपविष्टान्वरासने ॥ <br>
प्रत्येकमर्चयांचक्रे सपत्नीकान्द्विजोत्तमान्॥ ३२ ॥ <br>
तौ च विप्रसुतौ दृष्ट्वा प्राप्तौ कृतकदंपती ॥ <br>
ज्ञात्वा किंचिद्विहस्याथ मेने गौरीमहेश्वरौ ॥ ३३ ॥ <br>
आवाह्य द्विजमुख्येषु देवदेवं सदाशिवम् ॥ <br>
पत्नीष्वावाहयामास सा देवीं जगदंबिकाम् ॥ ३४ ॥ <br>
गन्धैर्माल्यैः सुरभिभिर्धूपैर्नीराजनैरपि ॥ <br>
अर्चयित्वा द्विजश्रेष्ठान्नमश्चक्रे समाहिता ॥ ३५ ॥ <br>
हिरण्मयेषु पात्रेषु पायसं घृतसंयुतम् ॥ <br>
शर्करामधुसंयुक्तं शाकैर्जुष्टं मनोरमैः ॥ ३६ ॥ <br>
गंधशाल्योदनैर्हृद्यैर्मोदकापूपराशिभिः ॥ <br>
शष्क्रुलीभिश्च संयावैः कृसरैर्माषपक्वकैः ॥ ३७ ॥ <br>
तथान्यैरप्यसंख्यातैर्भक्ष्यैर्भोज्यैर्मनोरमैः ॥ <br>
सुगन्धैः स्वादुभिः सूपैः पानीयैरपि शीतलैः ॥ ३८ ॥ <br>
क्लृप्तमन्नं द्विजा  -ग्र्येभ्यः सा भक्त्या पर्यवेषयत् ॥ <br>
दध्योदनं निरुपमं निवेद्य समतोषयत् ॥ ३९ ॥ <br>
भुक्तवत्सु द्विजाग्र्येषु स्वाचांतेषु नृपांगना ॥ <br>
प्रणम्य दत्त्वा तांबूलं दक्षिणां च यथार्हतः ॥ ३.३.९.४० ॥ <br>
धेनूर्हिरण्यवासांसि रत्नस्रग्भूषणानि च ॥ <br>
दत्त्वा भूयो नमस्कृत्य विससर्ज द्विजोत्तमान् ॥ ४१ ॥ <br>
तयोर्द्वयोर्भूसुरवर्यपुत्रयोरेकस्त्तया हैमवतीधियार्चितः ॥ <br>
एको महादेवधियाभिपूजितः कृतप्रणामौ ययतुस्तदाज्ञया ॥ ४२ ॥ <br>
सा तु विस्मृतपुंभावा तस्मिन्नेव द्विजोत्तमे ॥ <br>
जातस्पृहा मदोत्सिक्ता कन्दर्पविवशाब्रवीत् ॥ ४३ ॥ <br>
अंयि नाथ विशालाक्ष सर्वावयवसुन्दर ॥ <br>
तिष्ठतिष्ठ क्व वा यासि मां न पश्यसि ते प्रियाम् ॥ ४४ ॥ <br>
इदमग्रे वनं रम्यं सुपुष्पितमहाद्रुमम् ॥ <br>
अस्मिन्विहर्तुमिच्छामि त्वया सह यथासुखम् ॥ ४५ ॥ <br>
इत्थं तयोक्तमाकर्ण्य पुरोऽगच्छद्द्विजात्मजः ॥ <br>
विचिंत्य परिहासोक्तिं गच्छति स्म यथा पुरा ॥ ४६ ॥ <br>
पुनरप्याह सा बाला तिष्ठतिष्ठ क्व यास्यसि॥ <br>
दुरुत्सहस्मरावेशां परिभोक्तुमुपेत्य माम् ॥ ४७ ॥ <br>
परिष्वजस्व मां कांतां पाययस्व तवाधरम् ॥ <br>
नाहं गंतुं समर्थास्मि स्मरबाणप्रपीडिता ॥ ॥ ४८ ॥ <br>
इत्थमश्रुतपूर्वां तां निशम्य परिशंकितः ॥ <br>
आयांतीं पृष्ठतो वीक्ष्य सहसा विस्मयं गतः ॥४९॥ <br>
कैषा पद्मपलाशाक्षी पीनोन्नतपयोधरा ॥ <br>
कृशोदरी बृहच्छ्रोणी नवपल्लवकोमला ॥ ३.३.९.५० ॥ <br>
स एव मे सखा किन्नु जात एव वरांगना ॥ <br>
पृच्छाम्येनमतः सर्वमिति संचिन्त्य सोऽब्रवीत् ॥५१॥ <br>
किमपूर्व इवाभाषि सखे रूपगुणादिभिः ॥ <br>
अपूर्वं भाषसे वाक्यं कामिनीव समाकुला ॥ ५२ ॥ <br>
यस्त्वं वेदपुराणज्ञो ब्रह्मचारी जितेंद्रियः ॥ <br>
सारस्वतात्मजः शांतः कथमेवं प्रभाषसे ॥ ५३ ॥ <br>
इत्युक्ता सा पुनः प्राह नाहमस्मि पुमान्प्रभो ॥<br>
नाम्ना सामवती बाला तवास्मि रतिदायिनी॥ ५४ ॥ <br>
यदि ते संशयः कांत ममांगानि विलोकय ॥ <br>
इत्युक्तः सहसा मार्गे रहस्येनां व्यलोकयत् ॥५५॥ <br>
तामकृत्रिमधम्मिल्लां जवनस्तनशोभिनीम् ॥ <br>
सुरूपां वीक्ष्य कामेन किंचिद्व्याकुलतामगात् ॥ ५६ ॥ <br>
पुनः संस्तभ्य यत्नेन चेतसो विकृतिं बुधः ॥ <br>
मुहूर्तं विस्मयाविष्टो न किंचित्प्रत्यभाषत ॥ ५७ ॥  <br>
॥ सामवत्युवाच ॥ ॥ <br>
गतस्ते संशयः कश्चित्तर्ह्यागच्छ भजस्व माम् ॥ <br>
पश्येदं विपिनं कांत परस्त्रीसुरतोचितम् ॥ ५८ ॥ <br>
॥ सुमेधा उवाच ॥ ॥ <br>
मैवं कथय मर्यादां मा हिंसीर्मदमत्तवत् ॥ <br>
आवां विज्ञातशास्त्रार्थौ त्वमेवं भाषसे कथम् ॥५९॥ <br>
अधीतस्य च शास्त्रस्य विवेकस्य कुलस्य च ॥<br>
किमेष सदृशो धर्मो जारधर्मनिषेवणम् ॥ ३.३.९.६० ॥<br>
&nbsp;न त्वं स्त्री पुरुषो विद्वाञ्जानीह्यात्मानमात्मना ॥ <br>
अयं स्वयंकृतोऽनर्थ आवाभ्यां यद्विचेष्टितम् ॥ ६१ ॥ <br>
वंचयित्वात्मपितरौ धूर्त्तराजानुशासनात् ॥ <br>
कृत्वा चानुचितं कर्म तस्यैतद्भुज्यते फलम् ॥ ६२ ॥ <br>
सर्वं त्वनुचितं कर्म नृणां श्रेयोविनाशनम् ॥ <br>
यस्त्वं विप्रात्मजो विद्वान्गतः स्त्रीत्वं विगर्हितम् ॥ ६३ ॥ <br>
मार्गं त्यक्त्वा गतोऽरण्यं नरो विध्येत कण्टकैः ॥ <br>
बलार्द्धिस्येत वा हिंस्रैर्यदा त्यक्तसमा गमः ॥ ६४ ॥ <br>
एवं विवेकमाश्रित्य तूष्णीमेहि स्वयं गृहम् ॥ <br>
देवद्विजप्रसादेन स्त्रीत्वं तव विलीयते ॥ ६५ ॥ <br>
अथवा दैवयोगेन स्त्रीत्वमेव भवेत्तव ॥ <br>
पित्रा दत्ता मया साकं रंस्यसे वरवर्णिनि ॥ ६६ ॥ <br>
अहो चित्रमहो दुःखमहो पापबलं महत् ॥ <br>
अहो राज्ञः प्रभावोयं शिवाराधनसंभृतः ॥ ६७ ॥ <br>
इत्युक्ताप्यसकृत्तेन सा वधूरतिविह्वला ॥ <br>
बलेन तं समालिंग्य चुचुंबाधरपल्लवम् ॥ ६८ ॥ <br>
धर्षितोपि तया धीरः सुमेधा नूतनस्त्रियम् ॥ <br>
यत्नादानीय सदनं कृत्स्नं तत्र न्यवेदयत् ॥ ६९ ॥ <br>
तदाकर्ण्याथ तौ विप्रौ कुपितौ शोकविह्वलौ ॥ <br>
ताभ्यां सह कुमाराभ्यां वैदर्भांतिकमीयतुः ॥ ३.३.९.७० ॥ <br>
ततः सारस्वतः प्राह राजानं धूर्तचेष्टितम् ॥ <br>
राजन्ममात्मजं पश्य तव शासनयंत्रितम् ॥ ७१ ॥ <br>
एतौ तवाज्ञावशगौ चक्रतुः कर्म गर्हितम् ॥ <br>
मत्पुत्रस्तत्फलं भुंक्ते स्त्रीत्वं प्राप्य जुगुप्सितम्॥ ७२ ॥ <br>
अद्य मे संततिर्नष्टा निराशाः पितरो मम ॥ <br>
नापुत्रस्य हि लोकोस्ति लुप्तपिंडादिसंस्कृतेः ॥ ७३ ॥ <br>
शिखोपवीतमजिनं मौजीं दंडं कमंडलुम् ॥ <br>
ब्रह्मचर्योचितं चिह्नं विहायेमां दशां गतः ॥ ७४ ॥ <br>
ब्रह्मसूत्रं च सावित्रीं स्नानं संध्यां जपार्चनम् ॥ <br>
विसृज्य स्त्रीत्वमाप्तोस्य का गतिर्वद पार्थिव ॥ ७५ ॥ <br>
त्वया मे संततिर्नष्टा नष्टो वेदपथश्च मे ॥ <br>
एकात्मजस्य मे राजन्का गतिर्वद शाश्वती ॥ ७६ ॥ <br>
इति सारस्वतेनोक्तं वाक्यमाकर्ण्य भूपतिः ॥ <br>
सीमंतिन्याः प्रभावेण विस्मयं परमं गतः ॥ ७७ ॥ <br>
अथ सर्वान्समाहूय महर्षीनमितद्युतीन्॥ <br>
प्रसाद्य प्रार्थयामास तस्य पुंस्त्वं महीपतिः ॥ ७८ ॥ <br>
तेऽबुवन्नथ पार्वत्याः शिवस्य च समीहितम् ॥ <br>
तद्भक्तानां च माहात्म्यं कोन्यथा कर्तुमीश्वरः ॥ ७९ ॥ <br>
अथ राजा भरद्वाजमादाय मुनिपुंगवम् ॥ <br>
ताभ्यां सह द्विजाग्र्याभ्यां तत्सुताभ्यां समन्वितः ॥ ३.३.९.८० ॥ <br>
अंबिकाभवनं प्राप्य भरद्वाजोपदेशतः ॥ <br>
तां देवीं नियमैस्तीव्रैरुपास्ते स्म महानिशि ॥ ८१ ॥ <br>
एवं त्रिरात्रं सुविसृष्टभोजनः स पार्वतीध्यान रतो महीपतिः ॥ <br>
सम्यक्प्रणामैर्विविधैश्च संस्तवैर्गौरीं प्रपन्नार्तिहरामतोषयत् ॥ ८२ ॥ <br>
ततः प्रसन्ना सा देवी भक्तस्य पृथिवीपतेः ॥ <br>
स्वरूपं दर्शयामास चंद्रकोटिसमप्रभम् ॥ ८३ ॥ <br>
अथाह गौरी राजानं किं ते ब्रूहि समीहितम् ॥ <br>
सोऽप्याह पुंस्त्वमेतस्य कृपया दीयतामिति ॥ ८४ ॥ <br>
भूयोप्याह महादेवी मद्भक्तैः कर्म यत्कृतम् ॥ <br>
शक्यते नान्यथा कर्तुं वर्षायुतशतैरपि ॥ ८५ ॥ <br>
॥ राजोवाच ॥ ॥ <br>
एकात्मजो हि विप्रोयं कर्मणा नष्टसंततिः ॥ <br>
कथं सुखं प्रपद्येत विना पुत्रेण तादृशः ॥ ८६ ॥ <br>
॥ देव्युवाच ॥ ॥ <br>
तस्यान्यो मत्प्रसादेन भविष्यति सुतोत्तमः ॥ <br>
विद्या विनयसंपन्नो दीर्घायुरमलाशयः ॥ ८७ ॥ <br>
एषा सामवती नाम सुता तस्य द्विजन्मनः ॥ <br>
भूत्वा सुमेधसः पत्नी कामभोगेन युज्यताम् ॥ ८८ ॥ <br>
इत्युक्त्वांतर्हिता देवी ते च राजपुरोगमाः ॥ <br>
गताः स्वंस्वं गृहं सर्वे चक्रुस्तच्छासने स्थितिम् ॥ ८९ ॥ <br>
सोपि सारस्वतो विप्रः पुत्रं पूर्वसुतो त्तमम् ॥ <br>
लेभे देव्याः प्रसादेन ह्यचिरादेव कालतः ॥ ३.३.९.९० ॥ <br>
तां च सामवतीं कन्यां ददौ तस्मै सुमेधसे ॥ <br>
तौ दंपती चिरं कालं बुभुजाते परं सुखम् ॥ ९१ ॥ <br>
॥ सूत उवाच ॥ ॥ <br>
इत्येष शिवभक्तायाः सीमंतिन्या नृपस्त्रियाः ॥ <br>
प्रभावः कथितः शंभोर्माहात्म्यमपि वर्णितम् ॥ ९२ ॥<br>
&nbsp;भूयोपि शिवभक्तानां प्रभावं विस्मयावहम् ॥ <br>
समासाद्वर्णयिष्यामि श्रोतॄणां मंगलायनम् ॥ ९३ ॥ <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मोत्तरखण्डे सीमंतिन्याः प्रभाववर्णनं नाम नवमोऽध्यायः ॥ ९ ॥<br>
<br>
<br>
</span>
