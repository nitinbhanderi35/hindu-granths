<span style="font-size: 14pt; line-height: 200%">॥ सूत उवाच ॥ ॥ <br>
एवं महाव्रतं तस्याश्चरंत्या गुरुसन्निधौ ॥ <br>
संवत्सरो व्यतीयाय नियमासक्तचेतसः ॥ १ ॥ <br>
संवत्सरांते सा बाला तत्रैव पितृमंदिरे ॥ <br>
चकारोद्यापनं सम्यग्विप्रभोजनपूर्वकम् ॥ २ ॥ <br>
दत्त्वा च दक्षिणां तेभ्यो ब्राह्मणेभ्यो यथार्हतः ॥ <br>
विसृज्य तान्नमस्कृत्य पितृभ्यामभिनंदिता ॥ ३ ॥ <br>
उपोषिता स्वयं तस्मिन्दिने नियममाश्रिता ॥ <br>
जजाप परमं मंत्रमुपदिष्टं महात्मना ॥ ४ ॥ <br>
अथ प्रदोषसमये प्राप्ते संपूज्य शंकरम् ॥ <br>
तस्मिन्गृहांतिकमठे गुरोस्तस्य च सन्निधौ ॥ ५ ॥ <br>
जपार्चनरता साध्वी ध्यायती परमेश्वरम् ॥ <br>
तस्मिञ्जागरणे रात्रावुपविष्टा शिवांतिके ॥ ६ ॥ <br>
युग्मम् ॥ <br>
तस्यां रात्रौ तया सार्धं स मुनिर्जगदंबिकाम् ॥ <br>
जपध्यान तपोभिश्च तोषयामास पार्वतीम्॥ ७ ॥ <br>
तस्याश्च भक्त्या व्रतभाविताया मुनेस्तपोयोगसमाधिना च ॥ <br>
तुष्टा भवानी जगदेकमाता प्रादुर्बभूवा कृतसांद्रमूर्तिः ॥ ८ ॥ <br>
प्रादुर्भूता यदा गौरी तयोरग्रे जगन्मयी ॥ <br>
अन्धोऽपि तत्क्षणादेव मुनिः प्राप दृशोर्द्वयम् ॥ ९ ॥ <br>
तां वीक्ष्य जगतां धात्रीमाविर्भूतां पुरःस्थिताम् ॥ <br>
निपेततुस्तत्पदयोः स मुनिः सा च कन्यका ॥ ३.३.१९.१० ॥ <br>
तौ भक्तिभावोच्छ्वसितामलाशयावानंदबाष्पोक्षित सर्वगात्रौ ॥ <br>
उत्थाप्य देवी कृपया परिप्लुता प्रेम्णा बभाषे मृदुवल्गुभाषिणी ॥ ११ ॥ <br>
॥ देव्युवाच ॥ ॥ <br>
प्रीतास्मि ते मुनिश्रेष्ठ वत्से प्रीतास्मि तेऽनघे ॥ <br>
किं वा ददाम्यभिमतं देवानामपि दुर्लभम् ॥ १२ ॥ <br>
॥ मुनिरुवाच ॥ ॥ <br>
एषा तु शारदा नाम कन्या तु गतभतृका ॥ <br>
मया प्रतिश्रुतं चास्यै तुष्टेन गतचक्षुषा ॥ १३ ॥ <br>
सह भर्त्रा चिरं कालं विहृत्य सुतमुत्तमम् ॥ <br>
लभस्वेति मया प्रोक्तं सत्यं कुरु नमोऽस्तु ते ॥ १४ ॥ <br>
॥ श्रीदेव्युवाच ॥ ॥ <br>
एषा पूर्वभवे बाला द्राविडस्य द्विजन्मनः ॥ <br>
आसीद्द्वितीया दयिता भामिनी नाम विश्रुता ॥ १५ ॥ <br>
सा भर्तृप्रेयसी नित्यं रूपमाधुर्यपेशला ॥ <br>
भर्तारं वशमानिन्ये रूपवश्यादिकैतवैः । १६ ॥ <br>
अस्यां चासक्तहृदयः स विप्रो मोहयंत्रितः ॥ <br>
कदाचिदपि नैवागाज्ज्येष्ठपत्नीं पतिव्रताम् ॥ १७ ॥ <br>
अनभ्यागमनाद्भर्तुः सा नारी पुत्रवर्जिता ॥ <br>
सदा शोकेन संतप्ता कालेन निधनं गता ॥ १८ ॥ <br>
अस्या गृहसमीपस्थो यः कश्चिद्ब्राह्मणो युवा ॥ <br>
इमां वीक्ष्याथ चार्वंगीं कामार्तः करमग्रहीत् ॥ १९ ॥ <br>
अनया रोषताम्राक्ष्या स विप्रस्तु निवारितः ॥ <br>
इमां स्मरन्दिवानक्तं निधनं प्रत्यपद्यत ॥ ३.३.१९.२० ॥ <br>
एषा संमोह्य भर्तारं ज्येष्ठपत्न्यां पराङ्मुखम् ॥ <br>
चकार तेन पापेन भवेस्मिन्विधवाऽभवत् ॥ २१ ॥ <br>
याः कुर्वंति स्त्रियो लोके जायापत्योश्च विप्रियम् ॥ <br>
तासां कौमारवैधव्यमेकविंशतिजन्मसु ॥ २२ ॥ <br>
यदेतया पूर्वभवे मत्पूजा महती कृता ॥ <br>
तेन पुण्येन तत्पापं नष्टं सर्वं तदैव हि ॥ २३ ॥ <br>
यो विप्रो विरहार्तः सन्मृतः कामविमोहितः ॥ <br>
सोऽस्याः पाणिग्रहं कृत्वा भवेस्मिन्निधनं गतः ॥ २४ ॥ <br>
प्राग्जन्मपतिरेतस्याः पांड्यराष्ट्रेषु सोऽधुना ॥ <br>
जातो विप्रवरः श्रीमान्सदारः सपरिच्छदः ॥ २५ ॥ <br>
तेन भर्त्रा प्रतिनिशं सैषा प्रेम्णाभिसंगता ॥ <br>
स्वप्ने रतिसुखं यातु श्रेष्ठं जागरणादपि ॥२६॥ <br>
षष्ट्युत्तरत्रिशतयोजनदूरसंस्थो देशादितो द्विजवरः स च कर्मगत्या ॥ <br>
एनां वधूं प्रतिनिशं मनसोभिरामां स्वप्नेषु पश्यति चिरं रतिमादधानः ॥ २७ ॥ <br>
सैषा वै स्वप्नसंगत्या पत्युः प्रतिनिशं सती ॥ <br>
कालेन लप्स्यते पुत्रं वेदवेदांगपारगम् ॥ २८ ॥ <br>
एतस्यां तनयं जातमात्मनश्चिरसंगमात् ॥ <br>
सोऽपि विप्रोऽनिशं स्वप्ने द्रक्ष्यति प्रेमभावितम् ॥ २९ ॥ <br>
अनयाराधिता पूर्वे भवे साहं महामुने ॥ <br>
अस्यैव वरदानाय प्रादुर्भूतास्मि सांप्रतम् ॥ ३.३.१९.३० ॥ <br>
॥ सूत उवाच ॥ ॥ <br>
अथोवाच महादेवी तां बालां प्रति सादरम् ॥ <br>
अयि वत्से महाभागे शृणु मे परमं वचः ॥ ३१ ॥ <br>
यदा कदापि भर्त्तारं क्वापि देशे पुरातनम् ॥ <br>
द्रक्ष्यसि स्वप्नदृष्टं प्राक्ज्ञास्यसे त्वं विचक्षणा ॥ ३२ ॥ <br>
त्वां द्रक्ष्यति स विप्रोपि सुनयां स्वप्नलक्षणाम् ॥ <br>
तदा परस्परालापो युवयोः संभविष्यति ॥ ३३ ॥ <br>
तदा स्वतनयं भद्रे तस्मै देहि बहुश्रुतम् ॥ <br>
फलमस्य व्रतस्याग्र्यं तस्य हस्ते समर्पय ॥ ३४ ॥ <br>
ततः प्रभृति तस्यैव वशे तिष्ठ सुमध्यमे ॥ <br>
युवयोदैहिकः संगो माभूत्स्वप्नरतादृते ॥ ३५ ॥ <br>
कालात्पंचत्वमापन्ने तस्मिन्ब्राह्मणसत्तमे ॥ <br>
अग्निं प्रविश्य तेनैव सह यास्यसि मत्पदम् ॥ ३६ ॥ <br>
पुत्रस्ते भविता सुभ्रु सर्वलोकमनोरमः ॥ <br>
संपदश्च भविष्यंति प्राप्स्यते परमं पदम् ॥ ३७ ॥ <br>
॥ सूत उवाच ॥ ॥ <br>
इत्युक्त्वा त्रिजगन्माता दत्त्वा तस्यै मनोरथम् ॥ <br>
तयोः संपश्यतोरेव क्षणेनादर्शनं गता ॥ ३८ ॥ <br>
सापि बाला वरं लब्ध्वा पार्वत्याः करुणानिधेः ॥ <br>
अवाप परमानंदं पूजयामास तं गुरुम् ॥ ३९ ॥ <br>
तस्यां रात्र्यां व्यतीतायां स मुनिर्लब्धलोचनः ॥ <br>
तस्याः पित्रोश्च तत्सर्वं रहस्याचष्ट धर्मवित् ॥ ३.३.१९.४० ॥ <br>
अथ सर्वानुपामंत्र्य शारदां च यशस्विनीम् ॥ <br>
विधायानुग्रहं तेषां ययौ स्वैरगतिर्मुनिः ॥ ४१ ॥ <br>
एवं दिनेषु गच्छत्सु सा बाला च प्रतिक्षणम् ॥ <br>
भर्तुः समागमं लेभे स्वप्ने सुख विवर्धनम् ॥ ४२ ॥ <br>
गौर्या वरप्रदानेन शारदा विशदव्रता ॥ <br>
दधार गर्भं स्वप्नेपि भर्तुः संगानुभावतः ॥ ४३ ॥ <br>
तां श्रुत्वा भर्तृरहितां शारदां गर्भिणी सतीम्॥ <br>
सर्वे धिगिति प्रोचुस्तां जारिणीति जगुर्जनाः ॥ ४४ ॥ <br>
संपरेतस्य तद्भर्तुर्ये जातिकुलवबांधवाः ॥ <br>
तां वार्तां दुःसहां श्रुत्वा ययुस्तत्पितृमंदिरम् ॥ ४५ ॥ <br>
अथ सर्वे समायाता ग्रामवृद्धाश्च पंडिताः ॥ <br>
समाजं चक्रिरे तत्र कुलवृद्धैः समन्वितम् ॥ ४६ ॥ <br>
अन्तर्वत्नीं समाहूय शारदां विनताननाम् ॥ <br>
अतर्जयन्सुसंक्रुद्धाः केचिदासन्पराङ्मुखाः ॥ ४७ ॥ <br>
अयि जारिणि दुर्बुद्धे किमेतत्ते विचेष्टितम् ॥ <br>
अस्मत्कुले सुदुष्कीर्त्तिं कृतवत्यसि बालिशे ॥ ४८ ॥ <br>
इति संतर्जयंतस्ते ग्रामवृद्धा मनीषिणः ॥ <br>
सर्वे संमंत्रयामासुः किं कुर्म इति भाषिणः ॥ ४९ ॥ <br>
तत्रोचुः के च वृद्धास्तां बालां प्रति विनिर्दयाः ॥ <br>
एषा पापमतिर्बाला कुलद्वयविनाशिनी। ॥ ३.३.१९.५० ॥ <br>
कृत्वास्याः केशवपनं छित्त्वा कर्णौ च नासिकाम् ॥ <br>
निर्वास्यतां बहिर्ग्रामात्परित्यज्य स्वगोत्रतः ॥ ५१ ॥ <br>
इति सर्वे समालोच्य तां तथा कर्तुमुद्यताः ॥ <br>
अथांतरिक्षे संभूता शुश्रुवे वागगोचरा ॥ ५२ ॥ <br>
अनया न कृतं पापं न चैव कुलदूषणम् ॥ <br>
व्रतभंगो न चैतस्यास्सुचरित्रेयमंगना ॥ ५३ ॥ <br>
इतः परमियं नारी जारिणीति वदंति ये ॥ <br>
तेषां दोषविमूढानां सद्यो जिह्वा विदीर्यते ॥ ५४ ॥ <br>
इत्यंतरिक्षे जनितां वाणीं श्रुत्वाऽशरीरिणीम् ॥ <br>
सर्वे प्रजहृषुस्तस्या जननीजनकादयः ॥५५॥ <br>
ततः ससंभ्रमाः सर्वे ग्रामवृद्धाः सभाजनाः ॥ <br>
मुहूर्त्तं मौनमालंब्य भीतास्तस्थुरधोमुखाः ॥५६॥ <br>
तत्र केचिदविश्वस्ता मिथ्यावाणीत्यवादिषुः॥ <br>
तेषां जिह्वा द्विधा भिन्ना ववमुस्ते कृमीन्क्षणात् ॥ ५७ ॥ <br>
ततः संपूजयामासुस्तां बालां ज्ञातिबांधवाः ॥ <br>
बांधवाश्च स्त्रियो वृद्धाः शशंसुः साधुसाध्विति ॥ ५८ ॥ <br>
मुमुचुः केचिदानंदबाष्पबिंदून्कुलोत्तमाः॥ <br>
कुलस्त्रियः प्रमुदितास्तामुद्दिश्य समाश्वसन् ॥ ५९ ॥ <br>
अथ तत्रापरे प्रोचुर्देवो वदति नानृतम् ॥ <br>
कथमेषां दधौ गर्भं शीलान्न चलिता ध्रुवम् ॥ ३.३.१९.६० ॥ <br>
इति सर्वान्सभ्यजना न्संशयाविष्टचेतसः ॥ <br>
विलोक्य वृद्धस्तत्रैको सर्वज्ञो लोकतत्त्ववित् ॥ ६१ ॥ <br>
मायामयमिदं विश्वं दृश्यते श्रूयते च यत् ॥ <br>
किं भाव्यं किमभाव्यं वा संसारेऽस्मिन्क्षणात्मके ॥ ६२ ॥ <br>
अनिरूप्यमभूतार्थं मायया जायते स्फुटम् ॥ <br>
ईश्वरस्य वशे माया तस्य को वेद चेष्टितम् ॥ २३ ॥ <br>
यूपकेतोश्च राजर्षेः शुक्रं निपतितं जले ॥ <br>
सशुक्रं तज्जलं पीत्वा वेश्या गर्भं दधौ किल ॥ ६४ ॥ <br>
मुनेर्विभांडकस्यापि शुक्रं पीत्वा सहांभसा ॥ <br>
हरिणी गर्भिणी भूत्वा ऋष्यशृंगमसूयत ॥ ६५ ॥ <br>
सुराष्ट्रस्य तथा राज्ञः करं स्पृष्ट्वा मृगांगना॥ <br>
तत्क्षणाद्गर्भिणी भूत्वा मुनिं प्रासूत तापसम् ॥ ६६ ॥ <br>
तथा सत्यवती नारी शफरीगर्भसंभवा ॥ <br>
तथैव महिषीगर्भो जातश्च महिषासुरः॥ ६७ ॥ <br>
तथा संति पुरा नार्यः कारुण्याद्गर्भसंभवाः॥ <br>
तथा हि वसुदेवेन रोहिण्या स्तनयोऽभवत् ॥ ६८ ॥ <br>
देवतानां महर्षीणां शापेन च वरेण च ॥ <br>
अयुक्तमपि यत्कर्म युज्यते नात्र संशयः ॥ ६९ ॥ <br>
सांबस्य जठराज्जातं मुसलं मुनिशापतः ॥ <br>
युवनाश्वस्य गर्भोऽभून्मुनीनां मंत्रगौरवात् ॥ ३.३.१९.७० ॥ <br>
नूनमेषापि कल्याणी महर्षेः पादसेवनात् ॥ <br>
महाव्रतानुभावाच्च धत्ते गर्भमनिं दिता ॥ ७१ ॥ <br>
अस्मिन्नर्थे रहस्येनां सत्यं पृच्छंतु योषितः ॥ <br>
ततो निवृत्तसंदेहो भविष्यति महाजनः ॥ ७२ ॥ <br>
ततस्तद्वचनादेव तामपृच्छन्स्त्रियो मिथः ॥ <br>
ताभ्यः शशंस तत्सर्वं सा स्ववृत्तं महाद्भुतम् ॥ ७३ ॥ <br>
विजानंतस्ततः सर्वे मानयित्वा च तां सतीम् ॥ <br>
मोदमानाः प्रशंसंतः प्रययुः स्वं स्वमालयम्॥ ७४ ॥ <br>
अथ काले शुभे प्राप्ते शारदा विमलाशया ॥ <br>
असूत तनयं बाला बालार्कसमतेजसम् ॥ ७५ ॥ <br>
स कुमारो महोदारलक्षणः कमलेक्षणः ॥ <br>
अवाप्य महतीं विद्यां बाल्य एव महामतिः ॥ ७६ ॥ <br>
अथोपनीतो गुरुणा काले लोकमनोरमः ॥ <br>
स शारदेय एवेति लोके ख्याति मवाप ह ॥ ७७ ॥ <br>
ऋग्वेदमष्टमे वर्षे नवमे यजुषां गणम् । <br>
दशमे सामवेदं च लीलयाध्यगमत्सुधीः ॥ ७८ ॥ <br>
अथ त्रिलोकमहिते संप्राप्ते शिवपर्वणि ॥ <br>
गोकर्णं प्रययुः सर्वे जनाः सर्वनिवासिनः ॥ ७९ ॥ <br>
शारदापि स्वपुत्रेण गोकर्णं प्रययौ सती ॥ ३.३.१९.८० ॥ <br>
तत्रापश्यत्समायातं सदा स्वप्नेषु लक्षितम् ॥ <br>
पूर्वजन्मनि भर्त्तारं द्विजबंधुजनावृतम् ॥ ८१ ॥ <br>
तं दृष्ट्वा प्रेमनिर्विण्णा पुलकांकितविग्रहा ॥ <br>
निरुद्धबाष्पप्रसरा तस्थौ तन्न्यस्तलोचना ॥ ८२ ॥ <br>
स च विप्रोऽपि तां दृष्ट्वा रूपलक्षणलक्षिताम्॥ <br>
स्वप्ने सदा भुज्यमानामात्मनो रतिदायिनीम् । ८३ ॥ <br>
तं कुमारमपि स्वप्ने दृष्ट्वा चात्म शरीरजम् ॥ <br>
विलोक्य विस्मयाविष्टस्तदंतिकमुपाययौ ॥ ८४ ॥ <br>
भद्रे त्वां प्रष्टुमिच्छामि यत्किंचिन्मनसि स्थितम् ॥ <br>
इति प्रथममाभाष्य रहः स्थानं निनाय ताम्॥ ८५॥ <br>
का त्वं कथय वामोरु कस्य भार्यासि सुव्रते ॥ <br>
को देशः कस्य वा पुत्री किन्नामेत्यब्रवीच्च ताम् ॥ ८६ ॥ <br>
इति तेन समापृष्टा सा नारी बाष्पलोचना ॥ <br>
व्याजहारात्मनोवृत्तं बाल्ये वैधव्यकारणम् ॥ ८७ ॥ <br>
पुनः पप्रच्छ तां बालां पुत्रः कस्यायमुत्तमः ॥ <br>
कथं धृतो वा जठरे बालोऽयं चंद्रसन्निभः ॥ ८८ ॥ <br>
। शारदोवाच ॥ ॥ <br>
एष मे तनयः स्वामिन्सर्वविद्याविशारदः॥<br>
शारदेय इति प्रोक्तो मम नाम्नैव कल्पितः ॥ ६९ ॥ <br>
इति तस्या वचः श्रुत्वा विहस्य ब्राह्मणोत्तमः ॥ <br>
प्रोवाच कष्टात्कष्टं हि चरितं तव भामिनि ॥ ३.३.१९.९० ॥ <br>
पाणिग्रहणमात्रं ते कृत्वा भर्त्ता मृतः किल ॥ <br>
कथं चायं सुतो जातस्तस्य कारणमुच्यताम् ॥ ९१ ॥ <br>
इति तेनोदितां वाणीमाकर्ण्यातीव लज्जिता ॥ <br>
क्षणं चाश्रुमुखी भूत्वा धैर्यादित्थमभाषत ॥ ९२ ॥ <br>
॥ शारदोवाच ॥ ॥ <br>
तदलं परिहासोक्त्या त्वं मां वेत्सि महामते ॥ <br>
त्वामहं वेद्मि चार्थेऽस्मिन्प्रमाणं मन आवयोः ॥ ९३ ॥ <br>
इत्युक्त्वा सर्वमावेद्य देव्या दत्तं वरादिकम् ॥ <br>
व्रतस्यार्धं कुमारं तं ददौ तस्मै धृतव्रतम् ॥ ९४ ॥ <br>
सोऽपि प्रमुदितो विप्रः कुमारं प्रतिगृह्य तम्॥ <br>
पित्रोरनुमतेनैव तां निनाय निजालयम् ॥ ९५ ॥ <br>
सापि स्थित्वा बहून्मासांस्तस्य विप्रस्य मंदिरे ॥ <br>
तस्मिन्कालवशं प्राप्ते प्रविश्याग्निं तमन्वगात् ॥ ९६ ॥ <br>
ततस्तौ दंपती भूत्वा विमानं दिव्यमास्थितौ ॥ <br>
दिव्यभोगसमायुक्तौ जग्मतुः शिवमंदिरम् ॥ ९७ ॥ <br>
इत्येततत्पुण्यमाख्यानं मया समनुवर्णितम् ॥ <br>
पठतां शृण्वतां सम्यग्भुक्तिमुक्तिफलप्रदम् ॥ ९८ ॥ <br>
आयुरारोग्यसंपत्तिधनधत्यविवर्द्धनम् ॥ <br>
स्त्रीणां मंगलसौभाग्यसंतानसुखसाधनम् ॥ ९९ ॥ <br>
एतन्महाख्यानमघौघनाशनं गौरीमहेशव्रतपुण्यकीर्तनम् ॥ <br>
भक्त्या सकृद्यः शृणुयाच्च कीर्त्तयेद्भुक्त्वा स भोगान्पदमेति शाश्वतम् ॥ ३.३.१९.१०० ॥ <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मोत्तरखण्डे शारदाख्यानवर्णनं नामैकोनविंशोऽध्यायः ॥ १९ ॥<br>
<br>
<br>
</span>
