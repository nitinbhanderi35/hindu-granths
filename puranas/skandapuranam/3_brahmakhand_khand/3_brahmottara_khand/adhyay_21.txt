<span style="font-size: 14pt; line-height: 200%">॥ सूत उवाच ॥ ॥ <br>
एवं ब्रह्मर्षिणा प्रोक्तां वाणीं पीयूषसन्निभाम् ॥ <br>
आकर्ण्य मुदितो राजा प्रांजलिः पुनरब्रवीत् ॥ १ ॥ <br>
॥ राजोवाच ॥ ॥ <br>
अहो सत्संगमः पुंसामशेषाघप्रशोधनः ॥ <br>
कामक्रोधनिहंता च इष्टदोग्धा जनस्य हि ॥ २ ॥ <br>
मम मायातमो नष्टं ज्ञानदृष्टिः प्रकाशिता ॥ <br>
तव दर्शनमात्रेण प्रायोहममरोत्तमः ॥ ॥ ३ ॥ <br>
श्रुतं च पूर्वचरितं बालयोः सम्यगेतयोः ॥ <br>
भविष्यदपि पृच्छामि मत्पुत्राचरणं मुने ॥ ४ ॥ <br>
अस्यायुः कति वर्षाणि भाग्यं वद च कीदृशम् ॥ <br>
विद्या कीर्तिश्च शक्तिश्च श्रद्धा भक्तिश्च कीदृशी ॥ ५ ॥ <br>
एतत्सर्वमशेषेण मुने त्वं वक्तुमर्हसि ॥ <br>
तव शिष्योस्मि भृत्योस्मि शरणं त्वां गतोस्मयहम् ॥ ६ ॥ <br>
॥ पराशर उवाच ॥ ॥ <br>
अत्रावाच्यं हि यत्किंचित्कथं शक्तोस्मि शंसितुम् ॥ <br>
यच्छ्रुत्वा धृतिमंतोपि विषादं प्राप्नुयुर्जनाः ॥ ॥ ७ ॥ <br>
तथापि निर्व्यलीकेन भावेन परिपृच्छतः ॥ <br>
अवाच्यमपि वक्ष्यामि तव स्नेहान्महीपते ॥ ८ ॥ <br>
अमुष्य त्वत्कुमारस्य वर्षाणि द्वादशात्ययुः ॥ <br>
इतः परं प्रपद्येत सप्तमे दिवसे मृतिम् ॥ ९ ॥ <br>
इति तस्य वचः श्रुत्वा कालकूटमिवोदितम् ॥ <br>
मूर्च्छितः सहसा भूमौ पतितो नृपतिः शुचा ॥ ३.३.२१.१० ॥ <br>
तमुत्थाप्य समाश्वास्य स मुनिः करुणार्द्रधीः ॥ <br>
उवाच मा भैर्नृपते पुनर्वक्ष्यामि ते हितम् ॥ ११ ॥ <br>
सर्गात्पुरा निरालोकं यदेकं निष्कलं परम् ॥ <br>
चिदानंदमयं ज्योतिः स आद्यः केवलः शिवः ॥ १२ ॥ <br>
स एवादौ रजोरूपं सृष्ट्वा ब्रह्माणमात्मना ॥ <br>
सृष्टिकर्मनियुक्ताय तस्मै वेदांश्च दत्तवान् ॥ १३ ॥ <br>
पुनश्च दत्तवानीश आत्मतत्त्वैकसंग्रहम् ॥ <br>
सर्वोपनिषदां सारं रुद्राध्यायं<sup id="cite_ref-1" class="reference"><a href="#cite_note-1">[१]</a></sup> च दत्तवान् ॥ १४ ॥ <br>
यदेकमव्ययं साक्षाद्ब्रह्मज्योतिः सनातनम् ॥ <br>
शिवात्मकं परं तत्त्वं रुद्राध्याये प्रतिष्ठितम् ॥ १५ ॥ <br>
स आत्मभूः सृजद्विश्वं चतुर्भिर्वदनैर्विराट् ॥ <br>
ससर्ज वेदांश्चतुरो लोकानां स्थितिहेतवे ॥ १६ ॥ <br>
तत्रायं यजुषां मध्ये ब्रह्मणो दक्षिणान्मुखात् ॥ <br>
अशेषोपनिषत्सारो रुद्राध्यायः समुद्गतः ॥ १७ ॥ <br>
स एष मुनिभिः सर्वैर्मरीच्यत्रिपुरोगमैः ॥ <br>
सह देवैर्धृतस्तेभ्यस्तच्छिष्या जगृहुश्च तम् ॥ १८ ॥ <br>
तच्छिष्यशिष्यैस्तत्पुत्रैस्तत्पुत्रैश्च क्रमागतैः ॥ <br>
धृतो रुद्रात्मकः सोऽयं वेदसारः प्रसादितः ॥ १९ ॥ <br>
एष एव परो मन्त्र एष एव परं तपः ॥ <br>
रुद्राध्यायजपः पुंसां परं कैवल्यसाधनम् ॥ ३.३.२१.२० ॥ <br>
महापातकिनः प्रोक्ता उपपातकिनश्च ये ॥ <br>
रुद्राध्यायजपात्सद्यस्तेऽपि यांति परां गतिम् ॥ २१ ॥ <br>
भूयोपि ब्रह्मणा सृष्टाः सदसन्मिश्रयोनयः ॥ <br>
देवतिर्यङ्मनुष्याद्यास्ततः संपूरितं जगत् ॥ २२ ॥ <br>
तेषां कर्माणि सृष्टानि स्वजन्मानुगुणानि च ॥ <br>
लोकास्तेषु प्रवर्तंते भुंजते चैव तत्फलम् ॥ २३ ॥ <br>
लोकसृष्टिप्रवाहार्थं स्वयमेव प्रजापतिः॥ <br>
धर्माधर्मौ ससर्जाग्रे स्ववक्षःपृष्ठभागतः ॥ २४ ॥ <br>
धर्ममेवानुतिष्ठंतः पुण्यं विंदंति तत्फलम् ॥ <br>
अधर्ममनुतिष्ठंतस्ते पापफलभोगिनः ॥ २५ ॥ <br>
पुण्यकर्मफल स्वर्गो नरकस्तद्विपर्ययः ॥ <br>
तयोर्द्वावधिपौ धात्रा कृतौ शतमखांतकौ ॥ २६ ॥ <br>
कामः क्रोधश्च लोभश्च मदमानादयः परे ॥ <br>
अधर्मस्य सुता आसन्सर्वे नरकनायकाः ॥ २७ ॥ <br>
गुरुतल्पः सुरापानं तथान्यः पुल्कसीगमः ॥ <br>
कामस्य तनया ह्येते प्रधानाः परिकीर्तिताः ॥ २८ ॥ <br>
क्रोधात्पितृवधो जातस्तथा मातृवधः परः ॥ <br>
ब्रह्महत्या च कन्यैका क्रोधस्य तनया अमी ॥ २९ ॥ <br>
देवस्वहरणश्चैव ब्रह्मस्वहरणस्तथा ॥ <br>
स्वर्णस्तेय इति त्वेते लोभस्य तनयाः स्मृताः ॥ ३.३.२१.३० ॥ <br>
एतानाहूय चांडालान्यमः पातकनायकान् ॥ <br>
नरकस्य विवृद्ध्यर्थमाधिपत्यं चकार ह ॥ ३१ ॥ <br>
ते यमेन समादिष्टा नव पातकनायकाः ॥ <br>
ते सर्वे संगता भूयो घोराः पातकनायकाः ॥ ३२ ॥ <br>
नरकान्पालयामासुः स्वभृत्यैश्चोपपातकैः ॥ <br>
रुद्राध्याये भुवि प्राप्ते साक्षात्कैवल्यसाधने ॥ ३३ ॥ <br>
भीताः प्रदुद्रुवुः सर्वे तेऽमी पातकनायकाः ॥ <br>
यमं विज्ञापयामासुः सहान्यैरुपपातकैः ॥ ३४ ॥ <br>
जय देव महाराज वयं हि तव किंकराः ॥ <br>
नरकस्य विवृद्ध्यर्थं साधिकाराः कृतास्त्वया ॥ ३५ ॥ <br>
अधुना वर्तितुं लोके न शक्ताः स्मो वयं प्रभो ॥ <br>
रुद्राध्यायानुभावेन निर्दग्धाश्चैव विद्रुताः ॥ ३६ ॥ <br>
ग्रामेग्रामे नदीकूले पुण्येष्वायतनेषु च ॥ <br>
रुद्रजाप्ये तु पर्याप्ते कथं लोके चरेमहि ॥ ३७ ॥ <br>
प्रायश्चित्तसहस्रं वै गणयामो न किंचन ॥ <br>
रुद्रजाप्याक्षराण्येव सोढुं बत न शक्नुमः ॥ ३८ ॥ <br>
महापातकमुख्यानामस्माकं लोकघातिनाम् ॥ <br>
रुद्रजाप्यं भयं घोरं रुद्रजाप्यं महद्विषम् ॥ ३९ ॥ <br>
अतो दुर्विषहं घोरमस्माक व्यसनं महत् ॥ <br>
रुद्रजाप्येन संप्राप्तमपनेतुं त्वमर्हसि ॥ ३.३.२१.४० ॥ <br>
इति विज्ञापितः साक्षाद्यमः पातकनायकैः ॥ <br>
ब्रह्मणोंऽतिकमासाद्य तस्मै सर्वं न्यवेदयत् ॥ ४१ ॥ <br>
देवदेव जगन्नाथ त्वामेव शरणं गतः ॥ <br>
त्वया नियुक्तो मर्त्यानां निग्रहे पापकारिणाम् ॥ ४२ ॥ <br>
अधुना पापिनो मर्त्या न संति पृथिवीतले ॥ <br>
रुद्राध्यायेन निहतं पातकानां महत्कुलम् ॥ ४३ ॥ <br>
पातकानां कुले नष्टे नरकाः शून्यतां गताः ॥ <br>
नरके शून्यतां याते मम राज्यं हि निष्फलम् ॥ ४४ ॥ <br>
तस्मात्त्वयैव भगवन्नुपायः परिचिन्त्यताम् ॥ <br>
यथा मे न विहन्येत स्वामित्वं मर्त्यदेहिनाम् ॥ ४५ ॥ <br>
इति विज्ञापितो धाता यमेन परिखिद्यता ॥ <br>
रुद्रजाप्यविघातार्थमुपायं पर्यकल्पयत् ॥४६॥ <br>
अश्रद्धां चैव दुर्मेधामविद्यायाः सुते उभे ॥ <br>
श्रद्धामेधाविघातिन्यौ मर्त्येषु पर्यचोदयत् ॥ ४७ ॥ <br>
ताभ्यां विमोहिते लोके रुद्राध्यायपराङ्मुखे ॥ <br>
यमः स्वस्थानमासाद्य कृतार्थ इव सोऽभवत् ॥ ४८ ॥ <br>
पूर्वजन्मकृतैः पापैर्जायंतेऽल्पायुषो जनाः ॥ <br>
तानि पापानि नश्यंति रुद्रं जप्तवतां नृणाम् ॥ ४९ ॥ <br>
क्षीणेषु सर्वपापेषु दीर्घमायुर्बलं धृतिः ॥ <br>
आरोग्यं ज्ञानमैश्वर्यं वर्धते सर्वदेहिनाम् ॥ ३.३.२१.५० ॥ <br>
रुद्राध्यायेन ये देवं स्नापयंति महेश्वरम् ॥ <br>
तज्जलैः कुर्वतः स्नानं ते मृत्युं संतरंति च ॥ ५१ ॥ <br>
रुद्राध्यायाभिजप्तेन स्नानं कुर्वंति येंऽभसा ॥ <br>
तेषां मृत्युभयं नास्ति शिवलो के महीयते ॥ ५२ ॥ <br>
शतरुद्राभिषेकेण शतायुर्जायते नरः ॥ <br>
अशेषपापनिर्मुक्तः शिवस्य दयितो भवेत् ॥ ५३ ॥ <br>
एष रुद्रायुतस्नानं करोतु तव पुत्रकः ॥ <br>
दशवर्षसहस्राणि मोदते भुवि शक्रवत् ॥ ५४ ॥ <br>
अव्याहतबलैश्वर्यो हतशत्रुर्निरामयः ॥ <br>
निर्धूताखिलपापौघः शास्ता राज्यमकंटकम् ॥ ५५ ॥ <br>
विप्रा वेदविदः शांताः कृतिनः शंसितव्रताः ॥ <br>
ज्ञानयज्ञतपोनिष्ठाः शिवभक्तिपरायणाः ॥ ५६ ॥ <br>
रुद्राध्याय जपं सम्यक्कुर्वंतु विमलाशयाः ॥ <br>
तेषां जपानुभावेन सद्यः श्रेयो भविष्यति ॥ ५७ ॥ <br>
इत्युक्तवंतं नृपतिर्महामुनिं तमेव वव्रे प्रथमं क्रियागुरुम् ॥ <br>
अथापरांस्त्यक्तधनाशयान्मुनीनावाहयामास सहस्रशः क्षणात् ॥ ५८ ॥ <br>
ते विप्राः शांतमनसः सहस्रपरिसंमिताः ॥ <br>
कलशानां शतं स्थाप्य पुण्य वृक्षरसैर्युतम् ॥ ५९ ॥ <br>
रुद्राध्यायेन संस्नाप्य तमुर्वीपतिपुत्रकम् ॥ <br>
विधिवत्स्नापयामासुः संप्राप्ते सप्तमे दिने ॥ ३.३.२१.६० ॥ <br>
स्नाप्यमानो मुनिजनैः स राजन्यकुमारकः ॥ <br>
अकस्मादेव संत्रस्तः क्षणं मूर्च्छामवाप ह ॥ ६१ ॥ <br>
सहसैव प्रबुद्धोऽसौ मुनिभिः कृतरक्षणः ॥ <br>
प्रोवाच कश्चित्पुरुषो दंडहस्तः समागतः ॥ ६२ ॥ <br>
मां प्रहर्तुं कृतमतिर्भीमदण्डो भयानकः ॥ <br>
सोऽपि चान्यैर्महावीरै पुरुषैरभिताडितः ॥ ६३ ॥ <br>
बद्ध्वा पाशेन महता दूरं नीत इवाभवत् ॥ <br>
एतावदहमद्राक्षं भवद्भिः कृतरक्षणः ॥ ६४ ॥ <br>
इत्युक्तवंतं नृपतेस्तनूजं द्विजसत्तमाः ॥ <br>
आशीर्भिः पूजयामासुर्भयं राज्ञे न्यवेदयन् ॥ ॥ ६५ ॥ <br>
अथ सर्वानृषीञ्छ्रेष्ठान्दक्षिणाभिर्नृपोत्तमः ॥ <br>
पूजयित्वा वरान्नेन भोजयित्वा च भक्तितः ॥ ६६ ॥ <br>
प्रतिगृह्याशिषस्तेषां मुनीनां ब्रह्मवादिनाम् ॥ <br>
भक्त्या बंधुजनैः सार्धं सभायां समुपाविशत् ॥ ६७ ॥ <br>
तस्मिन्समागते वीरे मुनिभिः सह पार्थिवे ॥ <br>
आजगाम महायोगी देवर्षिर्नारदः स्वयम् ॥ ६८ ॥ <br>
तमागतं प्रेक्ष्य गुरुं मुनीनां सार्धं सदस्यैरखिलैर्मुनींद्रैः ॥ <br>
प्रणम्य भक्त्या विनिवेश्य पीठे कृतोपचारं नृपतिर्बभाषे ॥ ६९ ॥ ॥ <br>
॥ राजोवाच ॥ ॥ <br>
दृष्टं किमस्ति ते ब्रह्मस्त्रिलोक्यां किंचिदद्भुतम् ॥ <br>
तन्नो ब्रूहि वयं सर्वे त्वद्वाक्यामृतलालसाः ॥ ३.३.२१.७० ॥ <br>
॥ नारद उवाच ॥ ॥ <br>
अद्य चित्रं महद्दृष्टं व्योम्नोवतरता मया ॥ <br>
तच्छृणुष्व महाराज सहैभिर्मुनिपुंगवैः ॥ ७१ ॥ <br>
अद्य मृत्युरिहायातो निहंतुं तव पुत्रकम्॥ <br>
दंडहस्तो दुराधर्षो लोकमुद्बाधयन्सदा ॥ ७२ ॥ <br>
ईश्वरोपि विदित्वैनं त्वत्पुत्रं हंतुमागतम् ॥ <br>
सहैव पार्षदैः कंचिद्वीरभद्रमचोदयत् ॥ ७३ ॥ <br>
स आगत्य हठान्मृत्युं त्वत्पुत्रं हंतुमागतम् ॥ <br>
गृहीत्वा सुदृढं बद्ध्वा दंडेनाभ्यहनद्रुषा ॥ ७४ ॥ <br>
तं नीयमानं जगदीशसन्निधिं शीघ्रं विदित्वा भगवान्यमः स्वयम् ॥ <br>
कृतांजलिर्देव जयेत्युदीरयन्प्रणम्य मूर्ध्ना निजगाद शूलिनम् ॥ ७५ ॥ <br>
॥ यम उवाच ॥ ॥<br>
&nbsp;देवदेव महारुद्र वीरभद्र नमोऽस्तु ते ॥ <br>
निरागसि कथं मृत्यौ कोपस्तव समुत्थितः॥७६॥ <br>
निजकर्मानुबंधेन राजपुत्रं गतायुषम्॥ <br>
प्रहर्तुमुद्यते मृत्यौ कोपराधो वद प्रभो॥७७॥ <br>
॥वीरभद्र उवाच॥ <br>
दशवर्षसहस्रायुः स राजतनयः कथम्॥ <br>
विपत्तिमंतरायाति रुद्रस्नानहताशुभः॥७८॥ <br>
अस्ति चेत्तव संदेहो मद्वाक्येऽप्यनिवारिते ॥ <br>
चित्रगुप्तं समाहूय प्रष्टव्योऽद्यैव मा चिरम्॥ ७९ ॥ <br>
॥ नारद उवाच ॥ ॥ <br>
अथाहूतश्चित्रगुप्तो यमेन सहसागतः ॥ <br>
आयुःप्रमाण त्वत्सूनोः परिपृष्टः स चाब्रवीत् ॥ ३.३.२१.८० ॥ <br>
द्वादशाब्दं च तस्यायुरित्युक्त्वाथ विमृश्य च ॥ <br>
पुनर्लेख्यगतं प्राह स वर्षायुतजीवितम् ॥८१॥ <br>
अथ भीतो यमो राजा वीरभद्रं प्रणम्य च ॥ <br>
कथंचिन्मोचयामास मृत्युं दुर्वारबंधनात् ॥ ८२ ॥ <br>
वीरभद्रेण मुक्तोऽथ यमोऽगान्निजमंदिरम् ॥ <br>
वीरभद्रश्च कैलासमहं प्राप्तस्तवांतिकम् ॥ ८३ ॥ <br>
अतस्तव कुमारोऽयं रुद्रजाप्यानुभावतः ॥ <br>
मृत्योर्भयं समुत्तीर्य सुखी जातोऽयुतं समाः ॥ ८४ ॥ <br>
इत्युक्त्वा नृपमामंत्र्य नारदे त्रिदिवं गते ॥ <br>
विप्राः सर्वे प्रमुदिताः स्वस्वजग्मुरथाश्रमम् ॥ ८५ ॥ <br>
इत्थं काश्मीरनृपती रुद्राध्यायप्रभावतः ॥<br>
निस्तीर्याशेषदुः खानि कृतार्थोभूत्सपुत्रकः॥८६॥ <br>
ये कीर्तयंति मनुजाः परमेश्वरस्य माहात्म्यमेतदथ कर्णपुटैः पिबंति ॥ <br>
ते जन्मकोटिकृतपापगणैर्विमुक्ताः शांताः प्रयांति परमं पदमिंदुमौलेः ॥ ८७ ॥ <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मोत्तरखंडे रुद्राध्यायमहिमवर्णनंनामैकविंशोऽध्यायः ॥ २१ ॥ <br>
<br>
<br>
</span>
