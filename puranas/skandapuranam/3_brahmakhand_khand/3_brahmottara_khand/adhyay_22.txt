<span style="font-size: 14pt; line-height: 200%">॥ सूत उवाच ॥ ॥ <br>
एवं शिवतमः पंथाः शिवेनैव प्रदर्शितः ॥ <br>
नृणां संसृतिबद्धानां सद्योमुक्तिकरः परः ॥ १ ॥ <br>
अथ दुर्मेधसां पुंसां वेदेष्वनधिकारिणाम् ॥ <br>
स्त्रीणां द्विजातिबंधूनां सर्वेषां च शरीरिणाम् ॥ २ ॥ <br>
एष साधारणः पंथाः साक्षात्कैवल्यसाधनः ॥ <br>
महामुनिजनैः सेव्यो देवैरपि सुपूजितः ॥३॥ <br>
यत्कथाश्रवणं शंभोः संसारभयनाशनम् ॥ <br>
सद्योमुक्तिकरं श्लाघ्यं पवित्रं सर्वदेहिनाम् ॥४॥ <br>
अज्ञानतिमिरांधानां दीपोऽयं ज्ञानसिद्धिदः ॥ <br>
भवरोगनिबद्धानां सुसेव्यं परमौषधम् ॥ ५ ॥ <br>
महापातकशैलानां वज्रघातसुदारुणम् ॥ <br>
भर्जनं कर्मबीजानां साधनं सर्व संपदाम् ॥ ६ ॥ <br>
ये शृण्वंति सदा शम्भोः कथां भुवनपावनीम् ॥ <br>
ते वै मनुष्या लोकेस्मिन्रुद्रा एव न संशयः ॥ ७ ॥ <br>
शृण्वतां शूलिनो गाथां तथा कीर्तयतां सताम् ॥ <br>
तेषां पादरजांस्येव तीर्थानि मुनयो जगुः ॥ ८ ॥ <br>
तस्मान्निश्रेयसं गन्तुं येभिवांछंति देहिनः ॥ <br>
ते शृण्वंतु सदा भक्त्या शैवीं पौराणिकीं कथाम् ॥ ९ ॥ <br>
यद्यशक्तः सदा श्रोतुं कथां पौराणिकीं नरः ॥ <br>
मुहूर्तं वापि शृणुयान्नियतात्मा दिनेदिने ॥ ३.३.२२.१० ॥ <br>
अथ प्रतिदिनं श्रोतुमशक्तो यदि मानवः ॥ <br>
पुण्यमासेषु वा पुण्ये दिने पुण्यतिथिष्वपि ॥ ११ ॥ <br>
यः शृणोति कथां रम्यां पुराणैः समुदीरिताम् ॥ <br>
स निस्तरति संसारं दग्ध्वा कर्ममहाटवीम् ॥ १२ ॥ <br>
मुहूर्त्तं वा तदर्द्धं वा क्षणं वा पावनीं कथाम् ॥ <br>
ये शृण्वंति सदा भक्त्या न तेषामस्ति दुर्गतिः ॥ १३ ॥ <br>
यत्फलं सर्वयज्ञेषु सर्वदानेषु यत्फलम् ॥ <br>
सकृत्पुराणश्रवणात्तत्फलं विंदते नरः ॥ १४ ॥ <br>
कलौ युगे विशेषेण पुराणश्रवणादृते ॥ <br>
नास्ति धर्मः परः पुंसां नास्ति मुक्तिपथः परः ॥ १५ ॥ <br>
पुराणश्रवणाच्छंभोर्नास्ति संकीर्तनं परम् ॥ <br>
अत एव मनुष्याणां कल्पद्रुममहाफलम् ॥ १६ ॥ <br>
कलौ हीनायुषो मर्त्या दुर्बलाः श्रमपीडिताः ॥ <br>
दुर्मेधसो दुःखभाजो धर्माचारविवर्जिताः ॥ १७ ॥ <br>
इति संचिंत्य कृपया भगवान्बादरायणः ॥ <br>
हिताय तेषां विदधे पुराणाख्यं सुधारसम् ॥ १८ ॥ <br>
पिबन्नेवामृतं यत्नादेतत्स्यादजरामरः ॥ <br>
शम्भोः कथामृतं कुर्यात्कुलमेवाजरामरम् ॥ १९ ॥ <br>
बालो युवा दरिद्रो वा वृद्धो वा दुर्बलोऽपि वा ॥ <br>
पुराणज्ञः सदा वन्द्यः पूज्यश्च सुकृतार्थिभिः ॥ ३.३.२२.२० ॥ <br>
नीचबुद्धिं न कुर्वीत पुराणज्ञे कदाचन ॥ <br>
यस्य वक्त्रांबुजाद्वाणी कामधेनुः शरीरिणाम् ॥ २१ ॥ <br>
गुरवः संति लोकेषु जन्मतो गुणतस्तथा ॥ <br>
तेषामपि च सर्वेषां पुराणज्ञः परो गुरुः ॥ २२ ॥ <br>
भवकोटिसहस्रेषु भूत्वाभूत्वावसीदति ॥ <br>
यो ददात्यपुनर्वृत्तिं कोऽन्यस्तस्मात्परो गुरुः ॥ २३ ॥ <br>
पुराणज्ञः शुचिर्दांतः शांतो विजितमत्सरः ॥ <br>
साधुः कारुण्यवान्वाग्मी वदेत्पुण्यकथां सुधी ॥ २४ ॥ <br>
व्यासासनं समारूढो यदा पौराणिको द्विजः ॥ <br>
असमाप्तप्रसंगश्च नमस्कुर्यान्न कस्य चित् ॥ २५ ॥<br>
&nbsp;ये धूर्ता ये च दुर्वृत्ता ये चान्ये विजिगीषवः ॥ <br>
तेषां कुटिलवृत्तीनामग्रे नैव वदेत्कथाम् ॥ २६ ॥ <br>
न दुर्जनसमाकीर्णे न शूद्रश्वापदावृते ॥ <br>
देशे न द्यूतसदने वदेत्पुण्यकथां सुधीः ॥ २७ ॥ <br>
सद्ग्रामे सुजनाकीर्णे सुक्षेत्रे देवतालये ॥ <br>
पुण्ये नदनदीतीरे वदेत्पुण्यकथां सुधीः ॥ २८ ॥ <br>
शिवभक्तिसमायुक्ता नान्यकार्येषु लालसा ॥ <br>
वाग्यताः सुश्रवोऽव्यग्राः श्रोतारः पुण्यभागिनः ॥ २९ ॥ <br>
अभक्ता ये कथां पुण्यां शृण्वंति मनुजाधमाः ॥ <br>
तेषां पुण्यफलं नास्ति दुःखं स्याज्जन्मजन्मनि ॥ ३.३.२२.३० ॥ <br>
पुराणं ये त्वसंपूज्य तांबूलाद्यैरुपायनैः ॥ <br>
शृण्वंति च कथां भक्त्या दरिद्राः स्युर्न पापिनः ॥ ३१ ॥ <br>
कथायां कीर्त्यमानायां ये गच्छंत्यन्यतो नराः ॥ <br>
भोगांतरे प्रणश्यंति तेषां दाराश्च संपदः ॥ ३२ ॥ <br>
सोष्णीषमस्तका ये च कथां शृण्वंति पावनीम् ॥ <br>
ते बलाकाः प्रजायन्ते पापिनो मनुजाधमाः ॥ ३३ ॥ <br>
तांबूलं भक्षयन्तो ये कथां शृण्वंति पावनीम् ॥ <br>
स्वविष्ठां खादयंत्येतान्नरके यमकिंकराः ॥ ३४ ॥ <br>
ये च तुंगासनारूढाः कथां शृण्वंति दांभिकाः ॥ <br>
अक्षयान्नरकान्भुक्त्वा ते भवंत्येव वायसाः ॥ ३५ ॥ <br>
ये च वीरासनारूढा ये च मंचकसंस्थिताः ॥ <br>
शृण्वंति सत्कथां ते वै भवंत्यनृजुपादपाः ॥ ३६ ॥ <br>
असंप्रणम्य शृण्वंतो विषवृक्षा भवंति ते ॥ <br>
कथां शयानाः शृण्वन्तो भवंत्यजगरा नराः ॥३७॥ <br>
यः शृणोति कथां वक्तुः समानासनमाश्रितः ॥ <br>
गुरुतल्पसमं पापं संप्राप्य नरकं व्रजेत् ॥ ३८ ॥ <br>
ये निंदंति पुराणज्ञं कथां वा पापहारिणीम् ॥ <br>
ते वै जन्मशतं मर्त्याः शुनका संभवंति च ॥ ३९ ॥ <br>
कथायां वर्तमानायां ये वदंति नराधमाः ॥ <br>
ते गर्दभाः प्रजायन्ते कृकलासास्ततः परम् ॥ ३.३.२२.४० ॥ <br>
कदाचिदपि ये पुण्यां न शृण्वंति कथां नराः ॥ <br>
ते भुक्त्वा नरकान्घोरान्भ वंति वनसूकराः ॥ ४१ ॥ <br>
ये कथामनुमोदन्ते कीर्त्यमानां नरोत्तमाः ॥ <br>
अशृण्वंतोऽपि ते यांति शाश्वतं परमं पदम् ॥ ४२ ॥ <br>
कथायां कीर्त्यमानायां विघ्नं कुर्वंति ये शठाः ॥ <br>
कोट्यब्दान्नरकान्भुक्त्वा भवंति ग्रामसूकराः ॥ ४३ ॥ <br>
ये श्रावयंति मनुजान्पुण्यां पौराणिकीं कथाम् ॥ <br>
कल्पकोटिशतं साग्रं तिष्ठंति ब्रह्मणः पदम् ॥ ४४ ॥ <br>
आसनार्थं प्रयच्छंति पुराणज्ञस्य ये नराः ॥ <br>
कम्बलाजिनवासांसि मञ्चं फलकमेव च ॥ ४५ ॥ <br>
स्वर्गलोकं समासाद्य भुक्त्वा भोगान्यथेप्सितान् ॥ <br>
स्थित्वा ब्रह्मादिलोकेषु पदं यांति निरामयम् ॥ ४६ ॥ <br>
पुराणज्ञस्य यच्छंति ये सूत्रवसनं नवम् ॥ <br>
भोगिनो ज्ञानसंपन्नास्ते भवंति भवेभवे ॥ ४७ ॥ <br>
ये महापातकैर्युक्ता उपपातकिनश्च ये ॥ <br>
पुराणश्रवणादेव ते यांति परमं पदम् ॥ ४८ ॥ <br>
अत्र वक्ष्ये महापुण्यमितिहासं द्विजोत्तमाः ॥ <br>
शृण्वतां सर्वपापघ्नं विचित्रं सुमनोहरम् ॥ ४९ ॥ <br>
दक्षिणापथमध्ये वै ग्रामो बाष्कलसंज्ञितः ॥ <br>
तत्र संति जनाः सर्वे मूढाः कर्मविवर्जिताः ॥ ३.३.२२.५० ॥ <br>
न तत्र ब्राह्मणाचाराः श्रुतिस्मृतिपराङ्मुखाः ॥ <br>
जपस्वाध्यायरहिताः परस्त्री विषयातुराः ॥ ५१ ॥ <br>
कृषीवलाः शस्त्रधरा निर्देवा जिह्मवृत्तयः ॥ <br>
न जानंति परं धर्मं ज्ञानवैराग्यलक्षणम् ॥ ५२ ॥ <br>
स्त्रियश्च पापनिरताः स्वैरि ण्यः कामलालसाः॥ <br>
दुर्बुद्धयः कुटिलगाः सद्गताचारवर्जिताः ॥ ५३ ॥ <br>
तत्रैको विदुरो नाम दुरात्मा ब्राह्मणाधमः ॥ <br>
आसीद्वेश्यापतिर्योऽसौ सदारोऽपि कुमार्गगः ॥ ५४ ॥ <br>
स्वपत्नीं बंदुलां नाम हित्वा प्रतिनिशं तथा ॥ <br>
वेश्याभवनमासाद्य रमते स्मरपीडितः ॥ ५५ ॥ <br>
सापि तस्यांगना रात्रौ वियुक्ता नवयौवना ॥ <br>
असहंती स्मरावेशं रेमे जारेण संगता ॥ ५६ ॥ <br>
तां कदाचिद्दुराचारां जारेण सह संगताम् ॥ <br>
दृष्ट्वा तस्याः पतिः क्रोधादभि दुद्राव सत्वरः ॥ ५७ ॥ <br>
जारे पलायिते पत्नीं गृहीत्वा स दुराशयः ॥ <br>
संताड्य मुष्टिबंधेन मुहुर्मुहुरताडयत् ॥ ५८ ॥ <br>
सा नारी पीडिता भर्त्रा कुपिता प्राह निर्भया ॥ <br>
भवान्प्रतिनिशं वेश्यां रमते का गतिर्मम ॥ ५९ ॥ <br>
अहं रूपवती योषा नवयौवनशालिनी ॥ <br>
कथं सहिष्ये कामार्ता तव संगतिवर्जिता ॥ ३.३.२२.६० ॥ <br>
इत्युक्तः स तया तन्व्या प्रोवाच ब्राह्मणाधमः ॥ <br>
युक्तमेव त्वयोक्तं हि तस्माद्वक्ष्यामि ते हितम् ॥ ६१ ॥ <br>
जारेभ्यो धनमाकृष्य तेभ्यो देहि परां रतिम् ॥ <br>
तद्धनं देहि मे सर्वं पण्यस्त्रीणां ददामि तत् ॥ ६२ ॥ <br>
एवं संपूर्यते कामो ममापि च वरानने ॥ <br>
तथेति भर्तृवचनं प्रतिजग्राह सा वधूः ॥ ६३ ॥ <br>
एवं तयोस्तु दंपत्योर्दुराचारप्रवृत्तयोः ॥ <br>
कालेन निधनंप्राप्तः स विप्रो वृषलीपतिः ॥ ६४ ॥ <br>
मृते भर्तरि सा नारी पुत्रैः सह निजालये ॥ <br>
उवास सुचिरं कालं किंचिदुत्क्रांतयौवना ॥ ६५ ॥ <br>
एकदा दैवयोगेन संप्राप्ते पुण्यपर्वणि ॥ <br>
सा नारी बंधुभिः सार्धं गोकर्णं क्षेत्र माययौ ॥ ६६ ॥ <br>
तत्र तीर्थजले स्नात्वा कस्मिंश्चिद्देवतालये ॥ <br>
शुश्राव देवमुख्यानां पुण्यां पौराणिकीं कथाम् ॥ ६७ ॥ <br>
योषितां जारसक्तानां नरके यमकिंकराः ॥ <br>
संतप्तलोहपरिघं क्षिपंति स्मरमंदिरे ॥ ६८ ॥ <br>
इति पौराणिकेनोक्तां सा श्रुत्वा धर्मसंहिताम् ॥ <br>
तमुवाच रहस्येषा भीता ब्राह्मणपुंगवम् ॥ ६९ ॥ <br>
ब्रह्मन्पापमजानंत्या मयाचरितमुल्बणम् ॥ <br>
यौवने कामचारेण कौटिल्येन प्रवर्तितम् ॥ ३.३.२२.७० ॥ <br>
इदं त्वद्वचनं श्रुत्वापुराणार्थविजृंभि तम् ॥ <br>
भीतिर्मे महती जाता शरीरं वेपते मुहुः ॥ ७१ ॥ <br>
धिङ्मां दुरिंद्रियासक्तां पापां स्मरविमोहिताम् ॥ <br>
अल्पस्य यत्सुखस्यार्थे घोरां यास्यामि दुर्गतिम् ॥ ७२ ॥ <br>
कथं पश्यामि मरणे यमदूतान्भयंकरान् ॥ <br>
कथं पाशैर्बलात्कंठे बध्यमाना धृतिं लभे ॥ ७३ ॥ <br>
कथं सहिष्ये नरके खंडशो देहकृंतनम ॥ <br>
पुनः कथं पतिष्यामि संतप्ता क्षारकर्दमे ॥ ७४ ॥ <br>
कथं च योनिलक्षेषु क्रिमिकीटखगादिषु ॥ <br>
परिभ्रमामि दुःखौघात्पीड्यमाना निरंतरम् ॥ ७५ ॥<br>
&nbsp;कथं च रोचते मह्यमद्यप्रभृति भोजनम् ॥ <br>
रात्रौ कथं च सेविष्ये निद्रां दुःखपरिप्लुता ॥ ७६ ॥ <br>
हाहा हतास्मि दग्धास्मि विदीर्णहृदयास्मि च ॥ <br>
हा विधे मां महापापे दत्त्वा बुद्धिमपातयः ॥ ७७ ॥ <br>
पततस्तुंगशैलाग्राच्छूलाक्रांतस्य देहिनः ॥ <br>
यद्दुःखं जायते घोरं तस्मात्कोटिगुणं मम ॥ ७८ ॥ <br>
अश्वमेधायुतं कृत्वा गंगां स्नात्वा शतं समाः ॥ <br>
न शुद्धिर्जायते प्रायो मत्पापस्य गरीयसः ॥ ७९ ॥ <br>
किं करोमि क्व गच्छामि कं वा शरणमाश्रये ॥ <br>
को वा मां त्रायते लोके पतंती नरकार्णवे ॥ ३.३.२२.८० ॥ <br>
त्वमेव मे गुरुर्ब्रह्मंस्त्वं माता त्वं पितासि च ॥ <br>
उद्धरोद्धर मां दीनां त्वामेव शरणं गताम् ॥८१॥ <br>
इति तां जातनिर्वेदां पतितां चरणद्वये ॥ <br>
उत्थाप्य कृपया धीमान्बभाषे द्विजपुंगवः ॥ ८२ ॥ <br>
॥ ब्राह्मण उवाच ॥ ॥ <br>
दिष्ट्या काले प्रबुद्धासि श्रुत्वेमां महतीं कथाम् ॥ <br>
मा भैषीस्तव वक्ष्यामि गतिं चैव सुखावहाम् ॥८३॥ <br>
सत्कथाश्रवणादेव जाता ते मतिरीदृशी ॥ <br>
इंद्रियार्थेषु वैराग्यं पश्चात्तापो महानभूत् ॥ ८४ ॥ <br>
पश्चात्तापो हि सर्वेषामघानां निष्कृतिः परा ॥ <br>
तेनैव कुरुते सद्यः प्रायश्चित्तं सुधीर्नरः ॥ ८५ ॥ <br>
प्रायश्चित्तानि सर्वाणि कृत्वा च विधिवत्पुनः ॥ <br>
अपश्चात्तापिनो नार्या न यांति गतिमुत्तमाम् ॥ ८६ ॥ <br>
सत्कथाश्रवणान्नित्यं संयाति परमां गतिम् ॥ <br>
पुण्यक्षेत्रनिवासाच्च चित्तशुद्धिः प्रजायते ॥८७॥ <br>
यथा सत्कथया नित्यं संयाति परमां गतिम् ॥ <br>
तथान्यैः सद्व्रतैर्जंतोर्नभवेन्मतिरुत्तमा ॥ ८८॥ <br>
यथा मुहुः शोध्यमानो दर्पणो निर्मलो भवेत् ॥ <br>
तथा सत्कथया चेतो विशुद्धिं परमां व्रजेत् ॥ ८९ ॥ <br>
विशुद्धे चेतसि नृणां ध्यानं सिध्यत्युमापतेः ॥ <br>
ध्यानेन सर्वं मलिनं मनोवाक्कायसंभृतम् ॥ ३.३.२२.९० ॥ <br>
सद्यो विधूय कृतिनो यांति शम्भोः परं पदम् ॥ <br>
अतः संन्यस्तपुण्यानां सत्कथा साधनं परम् ॥ ९१ ॥ <br>
कथया सिध्यति ध्यानं ध्यानात्कैवल्यमुत्तमम् ॥ <br>
असिद्धपरमध्यानः कथामेतां शृणोति यः ॥ <br>
सोऽन्यजन्मनि संप्राप्य ध्यानं याति परां गतिम् ॥ ९२ ॥ <br>
नामोच्चारणमात्रेण जप्त्वा मंत्रमजामिलः ॥ <br>
पश्चात्तापसमायुक्तस्त्ववाप परमां गतिम् ॥ ९३ ॥ <br>
सर्वेषां श्रेयसां बीजं सत्कथाश्रवणं नृणाम् ॥ <br>
यस्तद्विहीनः स पशुः कथं मुच्येत बन्धनात् ॥ ९४ ॥ <br>
अतस्त्वमपि सर्वेभ्यो विषयेभ्यो निवृत्तधीः ॥ <br>
भक्तिं परां समाधाय सत्कथां शृणु सर्वदा ॥ <br>
शृण्वंत्याः सत्कथां नित्यं चेतस्ते शुद्धिमेष्यति ॥ ९५ ॥ <br>
तेन ध्यायसि विश्वेशं ततो मुक्तिमवाप्स्यसि ॥ <br>
ध्यायतः शिवपादाब्जं मुक्तिरेकेन जन्मना ॥ ९६ ॥ <br>
भविष्यति न सन्देहः सत्यं सत्यं वदाम्यहम् ॥ <br>
इत्युक्ता तेन विप्रेण सा नारी बाष्पसंकुला ॥ ९७ ॥ <br>
पतित्वा पादयोस्तस्य कृतार्थास्मीत्यभाषत ॥ <br>
तस्मिन्नेव महाक्षेत्रे तस्मादेव द्विजोत्तमात् ॥ ९८ ॥ <br>
शुश्राव सत्कथां साध्वीं कैवल्यफल दायिनी॥ <br>
स उवाच द्विजस्तस्यै कथां वैराग्यबृंहिताम् ॥ ९९ ॥ <br>
यां श्रुत्वा मनुजः सद्यस्त्यजेद्विषयवासनाम् ॥ <br>
तस्याश्चित्तं यथा शुद्धं वैराग्यरसगं यथा ॥ ३.३.२२.१०० ॥ <br>
तथोवाच द्विजः शैवीं कथां भक्तिसमन्विताम् ॥ <br>
यथायथा मनस्तस्याः प्रसादमभिगच्छति ॥ <br>
तथातथा शनैः शंभोर्ध्यानयोगमुपादिशत् ॥ १ ॥ <br>
शनैः शनैर्ध्वस्तरजस्तमोमलं विमुक्तसर्वेन्द्रियभोगविग्रहम् ॥ <br>
विशुद्धतत्त्वं हृदयं द्विजस्त्रिया विवेश विश्वेश्वर रूपचिंतनम्॥ २ ॥ <br>
इत्थं सद्गुरुमाश्रित्य सा नारी प्राप्तसन्मतिः ॥ <br>
दध्यौ मुहुर्मुहुः शंभोश्चिदानंदमयं वपुः ॥ ३ ॥ <br>
नित्यं तीर्थजले स्नात्वा जटावल्कलधारिणी ॥ <br>
भस्मोद्धूलितसर्वांगी रुद्राक्षकृतभूषणा ॥ ४ ॥ <br>
शिवनामजपासक्ता वाग्यता मितभोजना ॥ <br>
बद्धपद्मासनाऽव्यग्रा सत्कथा श्रवणोत्सुका ॥ ५ ॥ <br>
गुरुशुश्रूषणरता त्यक्तापत्यसुहृजना ॥ <br>
गुरूपदिष्टयोगेन शिवमेवमतोषयत् ॥ ६ ॥ <br>
विश्वेश विश्वविलयस्थितिजन्महेतो विश्वैकवंद्य शिव शाश्वत विश्वरूप ॥ <br>
विध्वस्तकालविपरीतगुणावभास श्रीमन्महेश मयि धेहि कृपाकटाक्षम् ॥ ७ ॥ <br>
शंभो शशांककृतशेखर शांतमूर्ते गंगाधरामरवरार्चितपादपद्म ॥ <br>
नागेंद्रभूषण नगेंद्रनिकेतनेश भक्तार्तिहन्मयि निधेहि कृपाकटाक्षम् ॥।८॥। <br>
श्रीविश्वनाथ करुणाकर शूलपाणे भूतेश भर्ग भुवनत्रयगीतकीर्ते ॥ <br>
श्रीनीलकण्ठ मदनान्तक विश्वमूर्ते गौरीपते मयि निधेहि कृपाकटाक्षम् ॥ ९ ॥ <br>
इत्थं प्रतिदिनं भक्त्या प्रार्थयंती महेश्वरम्॥ <br>
शृण्वंती सत्कथां सम्यक्कर्मबंधं समाच्छिनत् ॥ ३.३.२२.११० ॥ <br>
अथ कालेन सा नारी समुत्सृज्य कलेवरम् ॥ <br>
महेशानुचरैर्नीता संप्राप्ता शिव मंदिरम् ॥ ११ ॥ <br>
तत्र देवैर्महादेवं सेव्यमानं सहोमया ॥ <br>
गणेशनंदिभृंग्याद्यैर्वीरभद्रेश्वरादिभिः ॥ १२ ॥ <br>
उपास्यमानं गौरीशं कोटिसूर्यसमप्रभम् ॥ <br>
त्रिलोचनं पंचमुखं नीलग्रीवं सदाशिवम् ॥ १३ ॥ <br>
वामांके बिभ्रतं गौरीं विद्युच्चंद्रसमप्रभाम् ॥ <br>
दृष्ट्वा ससंभ्रमं नारी सा प्रणम्य पुनःपुनः ॥ १४ ॥ <br>
आनन्दाश्रुजलोत्सिक्ता रोमहर्षसमाकुला ॥ <br>
संमानिता करुणया पार्वत्या शंकरेण च ॥१५॥ <br>
तस्मिँल्लोके परानन्दघनज्योतिषि शाश्वते ॥ <br>
लब्ध्वा निवासमचलं लेभे सुखमनाहतम् ॥ १६ ॥ <br>
सा कदाचिदुमां देवीमुपसृत्य प्रणम्य च ॥ <br>
पर्यपृच्छत मे भर्त्ता कां गतिं गतवानिति ॥१७॥ <br>
तामुवाच महादेवी स ते भर्त्ता दुराशयः ॥ <br>
भुक्त्वा नरकदुःखानि विंध्ये जातः पिशाचकः ॥ १८ ॥ <br>
पुनः प्रपच्छ सा नारी देवीं त्रिभुवनेश्वरीम् ॥ <br>
केनोपायेन मे भर्त्ता सद्गतिं प्राप्नुयादिति ॥ १९ ॥ <br>
॥ देव्युवाच ॥ ॥ <br>
सोऽस्मत्कथां महापुण्यां कदाचिच्छृणुयाद्यदि ॥ <br>
निस्तीर्य दुर्गतिं सर्वामिमं लोकं प्रयास्यति ॥ ३.३.२२.१२० ॥ <br>
इति गौर्या वचः श्रुत्वा सा नारी विहितांजलिः ॥ <br>
प्रार्थयामास तां देवीं भर्तुः पापविशोधने ॥२१॥ <br>
तया मुहुः प्रार्थ्यमाना पार्वतीकरुणायुता ॥ <br>
तुंबुरुं नाम गंधर्वमाहूयेदमथाब्रवीत् ॥ २२ ॥ <br>
तुंबुरो गच्छ भद्रं ते विंध्यशैलं सहानया ॥ <br>
आस्ते पिशाचकस्तत्र योऽस्याः पतिरसन्मतिः ॥ २३ ॥ <br>
तस्याग्रे परमां पुण्यां कथामस्मद्गुणैर्युताम् ॥ <br>
आख्याय दुर्गतेर्मुक्तं तमानय शिवांतिकम् ॥ २४ ॥ <br>
इति देव्या समादिष्टस्तुंबुरुस्तां प्रणम्य च ॥ <br>
तया सह विमानेन विंध्याद्रिं सहसा ययौ ॥ २५ ॥ <br>
तत्रापश्यन्महाकायं रक्तनेत्रं महाहनुम् ॥ <br>
प्रहसंतं रुदंतं च वल्गंतं  च पिशाचकम्॥ २६ ॥ <br>
बलाद्गृहीत्वा तं पाशैर्बद्ध्वा वै संनिवेश्य च ॥ <br>
तुंबुरुर्वल्लकीहस्तो जगौ गौरीपतेः कथाम् ॥ २७ ॥ <br>
स पिशाचो महापुण्यां कथां श्रुत्वा पुरद्विषः ॥ <br>
विधूय कलुषं सर्वं सप्ताहात्प्राप संस्मृतिम् ॥ २८ ॥ <br>
स पैशाचं वपुस्त्यक्त्वा स्वरूपं दिव्यमाप्य च ॥ <br>
जगौ स्वयमपि श्रीमच्चरितं पार्वतीपतेः ॥ २९ ॥ <br>
विमानमारुह्य स दिव्यरूपधृक्स तुंबुरुः पार्श्वगतः स्वकांतया ॥ <br>
गायन्महेशस्य गुणान्मनोरमाञ्जगाम कैवल्यपदं सनातनम् ॥ ३.३.२२.१३० ॥ ॥ <br>
सूत उवाच ॥ ॥ <br>
इत्येतत्कथितं पुण्यमाख्यानं दुरितापहम् ॥ <br>
महेश्वरप्रीतिकरं निर्मलज्ञानसाधनम् ॥ ॥ ३१ ॥ <br>
य इदं शृणुयान्मर्त्यः कीर्तयेद्वा समाहितः ॥ <br>
शंभोर्गुणानुकथनं विचित्रं पापनाशनम् ॥ ३२ ॥ <br>
परमानन्दजनकं भवरोगमहौषधम् ॥ । <br>
भुक्त्वेह विविधान्भोगान्मुक्तो याति परां गतिम् ॥ ३३ ॥ <br>
॥ सूत उवाच ॥ ॥ <br>
यूयं खलु महाभागाः कृतार्था मुनिसत्तमाः ॥ <br>
ये सेवंते सदा शंभोः कथामृतरसं नवम् ॥ ३४ ॥ <br>
ते जन्मभाजः खलु जीवलोके येषां मनो ध्यायति विश्वनाथम् ॥ <br>
वाणी गुणान्स्तौति कथां शृणोति श्रोत्रद्वयं ते भवमुत्तरंति ॥ ३५ ॥ <br>
विविधगुणविभेदैर्नित्यमस्पृष्टरूपं जगति च बहिरंतर्वा समानं महिम्ना ॥ <br>
स्वमहसि विहरंतं वाङ्मनोवृत्तिदूरं परमशिवमनंतानंदसांद्रं प्रपद्ये ॥ १३६ ॥ <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मोतरखण्डे पुराणश्रवणमहिमवर्णनंनाम द्वाविंशो ऽध्यायः॥ २२॥ <br>
इति स्कान्दे तृतीयं ब्राह्मखण्डं संपूर्णम्॥३॥<br>
<br>
<br>
</span>
