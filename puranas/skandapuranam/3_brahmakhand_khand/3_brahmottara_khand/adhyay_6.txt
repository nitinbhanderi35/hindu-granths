<span style="font-size: 14pt; line-height: 200%">।। ऋषय ऊचुः ।। ।। <br>
यदुक्तं भवता सूत महदाख्यानमद्भुतम् ।। <br>
शम्भोर्माहात्म्यकथनमशेषाघहरं परम् ।। १ ।। <br>
भूयोपि श्रोतुमिच्छामस्तदेव सुसमाहिताः ।। <br>
प्रदोषे भगवाञ्छंभुः पूजितस्तु महात्मभिः ।। २ ।। <br>
संप्रयच्छति कां सिद्धिमेतन्नो ब्रूहि सुव्रत ।। <br>
श्रुतमप्यसकृत्सूत भूयस्तृष्णा प्रवर्धते ।। ३ ।। <br>
।। सूत उवाच ।। ।। <br>
साधु पृष्टं महाप्राज्ञा भवद्भिर्लोकविश्रुतैः ।। <br>
अतोऽहं संप्रवक्ष्यामि शिवपूजाफलं महत् ।। ४ ।। <br>
त्रयोदश्यां तिथौ सायं प्रदोषः परिकीर्त्तितः ।। <br>
तत्र पूज्यो महादेवो नान्यो देवः फलार्थिभिः ।। ५ ।। <br>
प्रदोषपूजामाहात्म्यं को नु वर्णयितुं क्षमः ।। <br>
यत्र सर्वेऽपि विबुधास्तिष्ठंति गिरिशांतिके ।। ६ ।। <br>
प्रदोषसमये देवः कैलासे रजतालये ।। <br>
करोति नृत्यं विबुधैरभिष्टुतगुणोदयः ।। ७ ।। <br>
अतः पूजा जपो होमस्तत्कथास्तद्गुणस्तवः ।। <br>
कर्त्तव्यो नियतं मर्त्यैश्चतुर्वर्गफला र्थिभिः ।। ८ ।। <br>
दारिद्यतिमिरांधानां मर्त्यानां भवभीरुणाम् ।। <br>
भवसागरमग्नानां प्लवोऽयं पारदर्शनः ।। ९ ।। <br>
दुःखशोकभयार्त्तानां क्लेशनिर्वाणमिच्छताम् ।। <br>
प्रदोषे पार्वतीशस्य पूजनं मंगलायनम् ।। ३.३.६.१० ।। <br>
दुर्बुद्धिरपि नीचोपि मन्दभाग्यः शठोऽपि वा ।। <br>
प्रदोषे पूज्य देवेशं विपद्भ्यः स प्रमुच्यते ।। ११ ।। <br>
शत्रुभिर्हन्यमानोऽपि दश्यमानोपि पन्नगैः ।। <br>
शैलैराक्रम्यमाणोऽपि पतितोऽपि महांबुधौ ।। १२ ।। <br>
आविद्धकालदण्डोऽपि नानारोगहतोऽपि वा ।। <br>
न विनश्यति मर्त्योऽसौ प्रदोषे गिरिशार्चनात् ।। १३ ।। <br>
दारिद्र्यं मरणं दुःखमृणभारं नगोपमम् ।। <br>
सद्यो विधूय संपद्भिः पूज्यते शिवपूजनात् ।। १४ ।। <br>
अत्र वक्ष्ये महापुण्यमितिहासं पुरातनम् ।। <br>
यं श्रुत्वा मनुजाः सर्वे प्रयांति कृतकृत्यताम् ।। १५ ।। <br>
आसीद्विदर्भविषये नाम्ना सत्यरथो नृपः ।। <br>
सर्वधर्मरतो धीरः सुशीलः सत्यसंगरः ।। १६ ।। <br>
तस्य पालयतो भूमिं धर्मेण मुनिपुंगवाः ।। <br>
व्यतीयाय महान्कालः सुखेनैव महामतेः ।। १७ ।। <br>
अथ तस्य महीभर्तुर्बभूवुः शाल्वभूभुजः ।। <br>
शत्रवश्चोद्धतबला दुर्मर्षणपुरोगमाः ।। १८ ।। <br>
कदाचिदथ ते शाल्वाः संनद्धबहुसैनिकाः ।। <br>
विदर्भनगरीं प्राप्य रुरुधुर्विजिगीषवः ।। १९ ।। <br>
दृष्ट्वा निरुद्ध्यमानां तां विदर्भाधिपतिः पुरीम् ।। <br>
योद्धुमभ्याययौ तूर्णं बलेन महता वृतः ।। ३.३.६.२० ।। <br>
तस्य तैरभवयुद्धं शाल्वैरपि बलोद्धतैः ।। <br>
पाताले पन्नगेन्द्रस्य गन्धर्वैरिव दुर्मदैः ।। २१ ।। <br>
विदर्भनृपतिः सोऽथ कृत्वा युद्धं सुदारुणम् ।। <br>
प्रनष्टोरुबलैः शाल्वैर्निहतो रणमूर्धनि ।। २२ ।। <br>
तस्मिन्महारथे वीरे निहते मंत्रिभिः सह ।। <br>
दुद्रुवुः समरे भग्ना हतशेषाश्च सैनिकाः ।। २३ ।। <br>
अथ युद्धेभिविरते नदत्सु रिपुमंत्रिषु ।। <br>
नगर्यां युद्ध्यमानायां जाते कोलाहले रवे ।। २४ ।। <br>
तस्य सत्यरथस्यैका विदर्भाधिपतेः सती ।। <br>
भूरिशोकसमाविष्टा क्वचिद्यत्नाद्विनिर्ययौ ।। २५ ।। <br>
सा निशासमये यत्नादंतर्वत्नी नृपांगना ।। <br>
निर्गता शोक संतप्ता प्रतीचीं प्रययौ दिशम् ।। २६ ।। <br>
अथ प्रभाते मार्गेण गच्छन्ती शनकैः सती ।। <br>
अतीत्य दूरमध्वानं ददर्श विमलं सरः ।। २७ ।। <br>
तत्रागत्य वरारोहा तप्ता तापेन भूयसा ।। <br>
विलसंतं सरस्तीरे छायावृक्षं समाश्रयत् ।। २८ ।। <br>
तत्र दैववशाद्राज्ञी विजने तरुकुट्टिमे ।। <br>
असूत तनयं साध्वी मूहूर्ते सद्गुणान्विते ।। २९ ।। <br>
अथ सा राजमहिषी पिपासाभिहता भृशम् ।। <br>
सरोऽवतीर्णा चार्वंगी ग्रस्ता ग्राहेण भूयसा ।। ३.३.६.३० ।। <br>
जातमात्रः कुमारोऽपि विनष्टपितृमातृकः ।। <br>
रुरोदोच्चैः सरस्तीरे क्षुत्पिपासार्दितोऽबलः ।। ३१ ।। <br>
तस्मिन्नेवं क्रन्दमाने जातमात्रे कुमारके ।। <br>
काचिदभ्याययौ शीघ्रं दिष्ट्या विप्रवरांगना ।। ३२ ।। <br>
साप्येकहायनं बालमुद्वहन्ती निजात्मजम् ।। <br>
अधना भर्तृरहिता याचमाना गृहेगृहे ।। ३३ ।। <br>
एकात्मजा बंधुहीना याञ्चामार्गवशंगता।।<br>
उमानाम द्विजसतीददर्श नृपनंदनम्।। ३४ ।। <br>
सा दृष्ट्वा राजतनयं सूर्यबिंवमिव च्युतम्।। <br>
अनाथमेनं क्रंदंतं चिंतयामास भूरिशः ॥ ३५॥ <br>
अहो सुमहदाश्चर्यमिदं दृष्टं मयाधुना ॥ <br>
अच्छिन्ननाभिसूत्रोऽयं शिशुर्माता क्व वा गता ॥ ३६ ॥ <br>
पिता नास्ति न चान्योस्ति नास्ति बंधुजनोऽपि वा ॥ <br>
अनाथः कृपणो बालः शेते केवल भूतले ॥ ३७ ॥ <br>
एष चांडालजो वापि शूद्रजो वैश्यजोपि वा ॥ <br>
विप्रात्मजो वा नृपजो ज्ञायते कथमर्भकः ॥ ३८॥ <br>
शिशुमेनं समुद्धृत्य पुष्णाम्यौरसवद्ध्रुवम् ॥ <br>
किं त्वविज्ञातकुलजं नोत्सहे स्प्रष्टुमुत्तमम् ॥ ३९ ॥ <br>
इति मीमांसमानायां तस्यां विप्रवरस्त्रियाम् ॥ ३.३.६.४० ॥ <br>
कश्चित्समाययौ भिक्षुः साक्षाद्देवः शिवः स्वयम् ॥ <br>
तामाह भिक्षुवर्योथ विप्रभामिनि मा खिदः ॥ ११ ॥ <br>
रक्षैनं बालकं सुभ्रुर्विसृज्य हृदि संशयम्॥ <br>
अनेन परमं श्रेयः प्राप्स्यसे ह्यचिरादेिह ॥ ४२ ॥ <br>
एतावदुक्त्वा त्वरितो भिक्षुः कारुणिको ययौ ॥ <br>
अथ तस्मिन्गते भिक्षौ विश्रब्धा विप्रभामिनी ॥ ४३ ॥ <br>
तमर्भकं समादाय निजमेव गृहं ययौ ॥ <br>
भिक्षुवाक्येन विश्रब्धा सा राज तनयं सती ॥ ४४ ॥ <br>
आत्मपुत्रेण सदृशं कृपया पर्यपोषयत्॥ <br>
एकचक्राह्वये रम्ये ग्रामे कृतनिकेतना ॥ ४९ ॥ <br>
स्वपुत्रं राजपुत्रं च भिक्षान्नेन व्यवर्धयत् ॥ <br>
ब्राह्मणीतनयश्चैव स राजतनयस्तथा ॥ १६ ॥ <br>
ब्राह्मणैः कृतसंस्कारौ ववृधाते सुपूजितौ।॥ <br>
कृतोपनयनौ काले बालकौ नियमे स्थितौ ॥ ॥ ४७ ॥ <br>
भिक्षार्थं चेरतुस्तत्र मात्रा सह दिनेदिने ॥ <br>
ताभ्यां कदाचिद्बालाभ्यां सा विप्रवनिता सह ॥ ४८ ॥ <br>
भैक्ष्यं चरंती दैवेन प्रविष्टा देवतालयम्॥ <br>
तत्र वृद्धैः समाकीर्णे मुनिभिर्देवतालये ॥ १९ ॥ <br>
तौ दृष्ट्वा बालकौ धीमाञ्छांडिल्यो मुनिरब्रवीत् ॥ <br>
अहो दैवबलं चित्रमहो कर्म दुरत्ययम् ॥ ३.३.६.५० ॥ <br>
एष बालोऽन्यजननीं श्रितो भैक्ष्येण जीवति ॥ <br>
इमामेव द्विजवधूं प्राप्य मातरमुत्तमाम् ॥ ५१ ॥ <br>
सहैव द्विजपुत्रेण द्विजभावं समाश्रितः ॥ <br>
इति श्रुत्वा मुनेर्वाक्यं शांडिल्यस्य द्विजांगना ॥ ५२॥ <br>
सा प्रणम्य सभामध्ये पर्यपृच्छत्सविस्मया ॥ <br>
ब्रह्मन्नेषोर्भको नीतो मया भिक्षोर्गिरा गृहम् ॥ ५३ ॥ <br>
अविज्ञातकुलोद्यापि सुतवत्परिपोष्यते ॥ <br>
कस्मिन्कुले प्रसूतोऽयं का माता जनकोस्य कः ॥ ५४ ॥ <br>
सर्वं विज्ञातुमिच्छामि भवतो ज्ञानचक्षुषः ॥.५५ ।॥ <br>
इति पृष्टो मुनिः सोथ ज्ञानदृष्टिर्द्विजस्त्रियां ॥ <br>
आचख्यौ तस्य बालस्य जन्म कर्म च पौर्विकम् ॥ ५६ ॥ <br>
विदर्भराजपुत्रस्तु तत्पितुः समरे मृतिम्॥ <br>
तन्मातुर्नक्रहरणं साकल्येन न्यवेदयत् ॥ ५७ ॥ <br>
अथ सा विस्मिता नारी पुनः प्रपच्छ तं मुनिम् ॥ <br>
स राजा सकलान्भोगान्हित्वा युद्धे कथं मृतः ॥ ५८ ॥ <br>
दारिद्र्यमस्य बालस्य कथं प्राप्तं महामुने ॥ <br>
दारिद्र्यं पुनरुद्धूय कथं राज्यमवाप्स्यति ॥ ॥ ५९ ॥ <br>
अस्यापि मम पुत्रस्य भिक्षान्नेनैव जीवतः । <br>
दारिद्र्यशमनोपायमुपदेष्टुं त्वमर्हसि ॥३.३.६.६०॥ <br>
॥ शांडिल्य उवाच ॥॥ <br>
अमुष्य बालस्य पिता स विदर्भमहीपतिः ।। <br>
पूर्वजन्मनि पांड्येशो बभूव नृपसत्तमः ।। ६१ ।। <br>
स राजा सर्वधर्मज्ञः पालयन्सकलां महीम् ।। <br>
प्रदोषसमये शंभुं कदा चित्प्रत्यपूजयत् ।। ६२ ।। <br>
तस्य पूजयतो भक्त्या देवं त्रिभुवनेश्वरम् ।। <br>
आसीत्कलकलारावः सर्वत्र नगरे महान् ।। ६३ ।। <br>
श्रुत्वा तमुत्कटं शब्दं राजा त्यक्तशिवार्चनः ।। <br>
निर्ययौ राजभवनान्नगरक्षोभशंकया ।। ६४ ।। <br>
एतस्मिन्नेव समये तस्यामात्यो महाबलः ।। <br>
शत्रुं गृहीत्वा सामंतं राजांतिकमुपागमत् ।। ६५ ।। <br>
अमात्येन समानीतं शत्रुं सामंतमुद्धतम् ।। <br>
दृष्ट्वा क्रोधेन नृपतिः शिरच्छेदमकारयत् ।। ६६ ।। <br>
स तथैव महीपालो विसृज्य शिवपूजनम् ।। <br>
असमाप्तात्मनियमश्चकार निशि भोजनम् ।। ६७ ।। <br>
तत्पुत्रोपि तथा चक्रे प्रदोषसमये शिवम् ।। <br>
अनर्चयित्वा मूढात्मा भुक्त्वा सुष्वाप दुर्मदः ।। ६८ ।। <br>
जन्मांतरे स नृपतिर्विदर्भक्षितिपोऽभवत् ।। <br>
शिवार्चनांतरायेण परैर्भोगांतरे हतः ।। ६९ ।। <br>
तत्पुत्रो यः पूर्वभवे सोस्मिञ्जन्मनि तत्सुतः ।। <br>
भूत्वा दारिद्र्यमापन्नः शिवपूजाव्यतिक्रमात् ।। ३.३.६.७० ।। <br>
अस्य माता पूर्वभवे सपत्नीं छद्मनाहनत् ।। <br>
तेन पापेन महता ग्राहेणास्मिन्भवे हता ।। ७१ ।। <br>
एषा प्रवृत्तिरेतेषां भवत्यै समुदाहृता ।। <br>
अनर्चितशिवा मर्त्याः प्राप्नुवंति दरिद्रताम् ।। ।। ७२ ।। <br>
सत्यं ब्रवीमि परलोकहितं ब्रवीमि सारं ब्रवीम्युपनिषद्धृदयं ब्रवीमि ।। <br>
संसारमुल्बणमसारमवाप्य जंतोः सारो यमीश्वरपदांबुरुहस्य सेवा ।। ७३ ।। <br>
ये नार्चयंति गिरिशं समये प्रदोषे ये नार्चितं शिवमपि प्रणमंति चान्ये ।। <br>
एतत्कथां श्रुतिपुटैर्न पिबंति मूढास्ते जन्मजन्मसु भवंति नरा दरिद्राः ।। ७४ ।। <br>
ये वै प्रदोषसमये परमेश्वरस्य कुर्वंत्यनन्यमनसोंऽघ्रिसरोजपूजाम् ।। <br>
नित्यं प्रवृद्धधन धान्यकलत्रपुत्रसौभाग्यसंपदधिकास्त इहैव लोके ।। ७५ ।। <br>
कैलासशैलभवने त्रिजगजनित्रीं गौरीं निवेश्य कनकांचितरत्नपीठे ।। <br>
नृत्यं विधातु मभिवाञ्छति शूलपाणौ देवाः प्रदोषसमयेऽनुभजंति सर्वे ।। ७६ ।। <br>
वाग्देवी धृतवल्लकी शतमखो वेणुं दधत्पद्मजस्तालोन्निद्रकरो रमा भगवती गेयप्रयोगान्विता ।। <br>
विष्णुः सांद्रमृदंगवादनपटुर्देवाः समंतात्स्थिताः सेवंते तमनु प्रदोषसमये देवं मृडानीपतिम् ।। ७७ ।। <br>
गंधर्वयक्षपतगोरगसिद्ध साध्या विद्याधरामरवराप्सरसां गणाश्च ।। <br>
येऽन्ये त्रिलोकनिलयाः सह भूतवर्गाः प्राप्ते प्रदोषसमये हरपार्थसंस्थाः ।। ७८ ।। <br>
अतः प्रदोषे शिव एक एव पूज्योऽथ नान्ये हरिपद्मजाद्याः ।। <br>
तस्मिन्महेशे विधिनेज्यमाने सर्वे प्रसीदंति सुराधिनाथाः ।। ७९ ।। <br>
एष ते तनयः पूर्वजन्मनि ब्राह्मणोत्तमः ।। <br>
प्रतिग्रहैर्वयो निन्ये न यज्ञाद्यैः सुकर्मभिः।।३.३.६.८०।। <br>
अतो दारिद्र्यमापन्नः पुत्रस्ते द्विजभामिनि।। <br>
तद्दोष परिहारार्थं शरणं यातु शंकरम् ।। ८१ ।। <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मोत्तरखण्डे प्रदोषमाहात्म्यवर्णनंनाम षष्ठोऽध्यायः ।। ६ ।। ।। छ ।। <br>
<br>
<br>
</span>
