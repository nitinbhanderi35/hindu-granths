<span style="font-size: 14pt; line-height: 200%">॥ सूत उवाच ॥ ॥ <br>
प्राप्तसिंहासनो वीरो भद्रायुः स महीपतिः ॥ <br>
प्रविवेश वनं रम्यं कदाचिद्भार्यया सह ॥ १ ॥ <br>
तस्मिन्विकसिताशोकप्रसूननवपल्लवे॥<br>
प्रोत्फुल्लमल्लिकाखंडकूजद्भ्रमरसंकुले॥२॥<br>
नवकेसरसौरभ्यबद्धरागिजनोत्सवे॥ <br>
सद्यः कोरकिताशोकतमालगहनांतरे ॥३॥ <br>
प्रसूनप्रकरानम्र माधवीवनमंडपे॥ <br>
प्रवालकुसुमोद्द्योतचूतशाखिभिरञ्चिते ॥४॥ <br>
पुन्नागवनविभ्रांतपुंस्कोकिलविराविणि॥ <br>
वसन्तसमये रम्ये विजहार स्त्रिया सह ॥५॥ <br>
अथाविदूरे क्रोशंतौ धावंतौ द्विजदंपती ॥ <br>
अन्वीयमानौ व्याघ्रेण ददर्श नृपसत्तमः ॥ ६ ॥ <br>
पाहि पाहि महाराज हा राजन्करुणानिधे ॥ <br>
एष धावति शार्दूलो जग्धुमावां महारयः ॥ ७ ॥ <br>
एष पर्वतसंकाशः सर्वप्राणिभयंकरः ॥ <br>
यावन्न खादति प्राप्य तावन्नौ रक्ष भूपते ॥ ८ ॥ <br>
इत्थमाक्रंदितं श्रुत्वा स राजा धनुराददे ॥ <br>
तावदागत्य शार्दूलो मध्ये जग्राह तां वधूम् ॥ ९ ॥ <br>
हा नाथ नाथ हा कांत हा शंभो जगतः पते ॥ <br>
इति रोरूयमाणां तां यावज्जग्राह भीषणः ॥ ३.३.१४.१० ॥ <br>
तावत्स राजा निशितैर्भल्लैर्व्याघ्रमताडयत् ॥ <br>
न च तैर्विव्यथे किंचिद्गिरींद्र इव वृष्टिभिः ॥११॥ <br>
स शार्दूलो महासत्त्वो राज्ञोस्त्रैरकृतव्यथः ॥ <br>
बलादाकृष्य तां नारीमपाक्रामत सत्वरः ॥ १२ ॥ <br>
व्याघ्रेणापहृतां पत्नीं वीक्ष्य विप्रोऽतिदुःखितः ॥ <br>
रुरोद हा प्रिये बाले हा कांते हा पतिव्रते ॥ १३ ॥ <br>
एकं मामिह संत्यज्य कथं लोकांतरं गता ॥ <br>
प्राणेभ्योपि प्रियां त्यक्त्वा कथं जीवितुमुत्सहे ॥ १४ ॥ <br>
राजन्क्व ते महास्त्राणि क्व ते श्लाघ्यं महद्धनुः ॥ <br>
क्व ते द्वादशसाहस्रमहानागातिगं बलम् ॥ १५ ॥ <br>
किं ते शंखेन खङ्गेन किं ते मंत्रास्त्रविद्यया ॥ <br>
किं च तेन प्रयत्नेन किं प्रभावेण भूयसा ॥ १६ ॥ <br>
तत्सर्वं विफलं जातं यच्चान्यत्त्वयि तिष्ठति ॥ <br>
यस्त्वं वनौकसं जंतुं निवारयितुमक्षमः ॥ १७ ॥ <br>
क्षात्त्रस्यायं परो धर्मः क्षताद्यत्परिरक्षणम् ॥ <br>
तस्मात्कुलोचिते धर्मे नष्टे त्वज्जीवितेन किम् ॥१८॥ <br>
आर्तानां शरणार्तानां त्राणं कुर्वंति पार्थिवाः ॥ <br>
प्राणैरर्थैश्च धर्मज्ञास्तद्विहीना मृतोपमाः ॥ १९ ॥ <br>
धनिनां दानहीनानां गार्हस्थ्याद्भिक्षुता वरा ॥ <br>
आर्तत्राणविहीनानां जीवितान्मरणं वरम् ॥ ३.३.१४.२० ॥ <br>
वरं विषादनं राज्ञो वरमग्नौ प्रवेशनम् ॥ <br>
अनाथानां प्रपन्नानां कृपणानामरक्षणात् ॥ २१ ॥ <br>
इत्थं विलपितं तस्य स्ववीर्यस्य च गर्हणम् ॥ <br>
निशम्य नृपतिः शोकादात्मन्येवमचिंतयत् ॥ २२ ॥ <br>
अहो मे पौरुषं नष्टमद्य दैवविपर्ययात् ॥ <br>
अद्य कीर्तिश्च मे नष्टा पातकं प्राप्तमुत्क टम् ॥ २३ ॥ <br>
धर्मः कालोचितो नष्टो मन्दभाग्यस्य दुर्मतेः ॥ <br>
नूनं मे संपदो राज्यमायुष्यं क्षयमेष्यति ॥२४॥ <br>
अपुंसां संपदो भोगाः पुत्रदारधनानि च ॥ <br>
दैवेन क्षणमुद्यंति क्षणादस्तं व्रजंति च ॥२५॥ <br>
अत एनं द्विजन्मानं हतदारं शुचार्दितम् ॥ <br>
गतशोकं करिष्यामि दत्त्वा प्राणानपि प्रियान् ॥ ॥ २६ ॥ <br>
इति निश्चित्य मनसा भद्रायुर्नृपसत्तमः ॥ <br>
पतित्वा पादयोस्त्वस्य बभाषे परिसांत्वयन् ॥ २७ ॥ <br>
कृपां कुरु मयि ब्रह्मन्क्षत्रबंधौ हतौजसि ॥ <br>
शोकं त्यज महाबुद्धे दास्याम्यर्थं तवेप्सितम् ॥ २८ ॥ <br>
इदं राज्यमियं राज्ञी ममेदं च कलेवरम् ॥ <br>
त्वधीनमिदं सर्वं किं तेऽभिलषितं वद ॥ ॥ २९ ॥ <br>
॥ ब्राह्मण उवाच ॥ ॥ <br>
किमादर्शेन चांधस्य किं गृहैर्भैक्ष्यजीविनः ॥ <br>
किं पुस्तकेन मूर्खस्य ह्यस्त्रीकस्य धनेन किम् ॥ ३.३.१४.३० ॥ <br>
अतोऽहं गतपत्नीको भुक्तभोगो न कर्हिचित् ॥ <br>
इमां तवाग्रमहिषीं कामार्थं दीयतां मम ॥ ३१ ॥ <br>
॥ राजोवाच ॥ ॥ <br>
ब्रह्मन्किमेष धर्मस्ते किमेतद्गुरुशासनम् ॥ <br>
अस्वर्ग्यमयशस्यं च परदाराभिमर्शनम् ॥ ३२ ॥ <br>
दातारः संति वित्तस्य राज्यस्य गजवाजिनाम् ॥ <br>
आत्मदेहस्य वा क्वापि न कलत्रस्य कर्हिचित् ॥३३॥ <br>
परदारोपभोगेन यत्पापं समुपार्जितम् ॥ <br>
न तत्क्षालयितुं शक्यं प्रायश्चित्तशतैरपि ॥३४॥ <br>
॥ ब्राह्मण उवाच ॥ <br>
अपि ब्रह्मवधं घोरमपि मद्यनिषेवणम् ॥ <br>
तपसा नाशयिष्यामि कि पुनः पारदारिकम् ॥ <br>
तस्मात्प्रयच्छ मे भार्यामिमां त्वं ध्रुवमन्यथा ॥ ३५ ॥ <br>
अरक्षणाद्भयार्तानां गंतासि निरयं ध्रुवम् ॥ <br>
इति विप्रगिरा भीतश्चिंतयामास पार्थिवः ॥ <br>
अरक्षणान्महत्पापं पत्नीदानं ततो वरम् ॥ ३६ ॥ <br>
अतः पत्नीं द्विजाग्र्याय दत्त्वा निर्मुक्तकिल्विषः ॥ <br>
सद्यो वह्निं प्रवेक्ष्यामि कीर्तिश्च निहिता भवेत् ॥ ३७ ॥ <br>
इति निश्चित्य मनसा समुज्ज्वाल्य हुताशनम् ॥ <br>
तं ब्राह्मणं समाहूय ददौ पत्नीं सहोदकाम् ॥ ३८ ॥ <br>
स्वयं स्नातः शुचिर्भूत्वा प्रणम्य विबुधेश्वरान् ॥ <br>
तमग्निं द्विः परिक्रम्य शिवं दध्यौ समाहितः ॥ ३९ ॥ <br>
तमथाग्नौ पतिष्यंतं स्वपदासक्तचेतसम् ॥ <br>
प्रत्यदृश्यत विश्वेशः प्रादुर्भूतो जगत्पतिः ॥ ३.३.१४.४० ॥ <br>
तमीश्वरं पंचवक्त्रं त्रिनेत्रं पिनाकिनं चन्द्रकलावतंसम् ॥ <br>
आलंबितापिंगजटाकलापं मध्यंगतं भास्करकोटितेजसम् ॥ ४१ ॥ <br>
मृणालगौरं गजचर्मवाससं गंगातरंगो क्षितमौलिदेशम् ॥ <br>
नागेंद्रहारावलिकंकणोर्मिकाकिरीटकोट्यंगदकुंडलोज्ज्वलम् ॥ ४२ ॥ <br>
त्रिशूलखट्वांगकुठारचर्ममृगाभयेष्टार्थपिनाकहस्तम् ॥ <br>
वृषोपरिस्थं शितिकंठमीशं प्रोद्भूतमग्रे नृपतिर्ददर्श ॥ ४३ ॥ <br>
अथांबराद्द्रुतं पेतुर्दिव्याः कुसुमवृष्टयः ॥ <br>
प्रणेदुर्देवतूर्याणि देवाश्च ननृतुर्जगुः ॥ ४४ ॥ <br>
तत्राजग्मुर्नारदाद्याः सनकाद्या सुरर्षयः ॥ <br>
इन्द्रादयश्च लोकेशास्तथाब्रह्मर्षयोऽमलाः ॥ ४५ ॥ <br>
तेषां मध्ये समासीनो महादेवः सहोमया ॥ <br>
ववर्ष करुणासारं भक्तिनम्रे महीपतौ ॥ ४६ ॥ <br>
तद्दर्शनानंदविजृंभिताशयः प्रवृद्धबाष्पांबुपरिप्लुतांगः ॥ <br>
प्रहृष्टरोमा गलगद्गदाक्षरं तुष्टाव गीर्भिर्मुकुलीकृतांजलिः ॥ ४७ ॥ <br>
॥ राजोवाच ॥ ॥ <br>
नतोस्म्यहं देवमनाथमव्ययं प्रधानमव्यक्तगुणं महांतम् ॥ <br>
अकारणं कारणकारणं परं शिवं चिदानंदमयं प्रशांतम् ॥ ४८ ॥ <br>
त्वं विश्वसाक्षी जगतोऽस्यकर्त्ता विरूढधामा हृदि सन्निविष्टः ॥ <br>
अतो विचिन्वंति विधौ विपश्चितो योगैरनेकैः कृतचित्तरोधैः ॥ ४९ ॥ <br>
एकात्मतां भावयतां त्वमेको नानाधियां यस्त्वमनेकरूपः ॥ <br>
अतींद्रियं साक्ष्युदयास्तविभ्रमं मनःपथात्संह्रियते पदं ते ॥ ३.३.१४.५० ॥ <br>
तं त्वां दुरापं वचसो धियाश्च व्यपेतमोहं परमात्मरूपम् ॥ <br>
गुणैकनिष्ठाः प्रकृतौ विलीनाः कथं वपुः स्तोतुमलंगिरो मे ॥ ५१ ॥ <br>
तथापि भक्त्याश्रयतामुपेयुस्तवांघ्रिपद्मं प्रणतार्तिभंजनम् ॥ <br>
सुघोरसंसारदवाग्निपीडितो भजामि नित्यं भवभीतिशांतये ॥ ५२ ॥ <br>
नमस्ते देव देवाय महादेवाय शंभवे ॥ <br>
नमस्त्रिमूर्तिरूपाय सर्गस्थित्यंतकारिणे ॥ ५३ ॥ <br>
नमो विश्वादिरूपाय विश्वप्रथमसाक्षिणे ॥ <br>
नमः सन्मात्रतत्त्वाय बोधानंदघनाय च ॥ ५४ ॥ <br>
सर्वक्षेत्रनिवासाय क्षेत्रभिन्नात्मशक्तये ॥ <br>
अशक्ताय नमस्तुभ्यं शक्ताभासाय भूयसे ॥ ५५ ॥ <br>
निराभासाय नित्याय सत्यज्ञानांतरात्मने ॥ <br>
विशुद्धाय विदूराय विमुक्ताशेषकर्मणे ॥ ५६ ॥ <br>
नमो वेदांतवेद्याय वेदमूलनिवासिने ॥ <br>
नमो विविक्तचेष्टाय निवृत्तगुण वृत्तये ॥ ५७ ॥ <br>
नमः कल्याणवीर्याय कल्याणफलदायिने ॥ <br>
नमोऽनंताय महते शांताय शिवरूपिणे ॥ ५८ ॥ <br>
अघोराय सुघोराय घोराघौघ विदारिणे ॥ <br>
भर्गाय भवबीजानां भंजनाय गरीयसे ॥ <br>
नमो विध्वस्तमोहाय विशदात्मगुणाय च ॥ ५९ ॥ <br>
पाहि मां जगतां नाथ पाहि शंकर शाश्वत ॥ <br>
पाहि रुद्र विरूपाक्ष पाहि मृत्युंजयाव्यय ॥ ३.३.१४.६० ॥ <br>
शम्भो शशांककृतशेखर शांतमूर्ते गौरीश गोपतिनिशापहुताशनेत्र ॥ <br>
गंगाधरांधकविदारण पुण्यकीर्ते भूतेश भूधरनिवास सदा नमस्ते ॥ ६१ ॥ <br>
॥ सूत उवाच ॥ ॥ <br>
एवं स्तुतः स भगवान्राज्ञा देवो महेश्वरः ॥ <br>
प्रसन्नः सह पार्वत्या प्रत्युवाच दयानिधिः ॥ ६२ ॥ <br>
॥ ईश्वर उवाच ॥ ॥ <br>
राजंस्ते परितुष्टोऽस्मि भक्त्या पुण्यस्तवेन च ॥ <br>
अनन्यचेता यो नित्यं सदा मां पर्यपूजयः ॥ ६३ ॥ <br>
तव भावपरीक्षार्थं द्विजो भूत्वाहमागतः ॥ <br>
व्याघ्रेण या परिग्रस्ता सैषा दैवी गिरींद्रजा ॥ ६४ ॥ <br>
व्याघ्रो मायामयो यस्ते शरैरक्षतविग्रहः ॥ <br>
धीरतां द्रष्टुकामस्ते पत्नीं याचितवानहम् ॥ ६५ ॥ <br>
अस्याश्च कीर्तिमालिन्यास्तव भक्त्या च मानद ॥ <br>
तुष्टोऽहं संप्रयच्छामि वरं वरय दुर्लभम् ॥ ६६ ॥ <br>
॥ राजोवाच ॥ ॥ <br>
एष एव वरो देव यद्भवान्परमेश्वरः ॥ <br>
भवतापपरीतस्य मम प्रत्यक्षतां गतः ॥ ६७ ॥ <br>
नान्यं वरं वृणे देव भवतो वरदर्षभात् ॥ <br>
अहं च सेयं सा राज्ञी मम माता च मत्पिता ॥ ६८ ॥ <br>
वैश्यः पद्माकरो नाम तत्पुत्रः सुनयाभिधः ॥ <br>
सर्वानेतान्महादेव सदा त्वत्पार्श्वगान्कुरु ॥ ६९ ॥ <br>
॥ सूत उवाच ॥ ॥ <br>
अथ राज्ञी महाभागा प्रणता कीर्तिमालिनी ॥ <br>
भक्त्या प्रसाद्य गिरिशं ययाचे वरमुत्तमम् ॥ ३.३.१४.७० ॥ <br>
॥ राज्ञ्युवाच ॥ ॥ <br>
चंद्रांगदो मम पिता माता सीमंतिनी च मे ॥ <br>
तयोर्याचे महादेव त्वत्पार्श्वे सन्निधिं सदा ॥ ७१ ॥ <br>
एवमस्त्विति गौरीशः प्रसन्नो भक्तवत्सलः ॥ <br>
तयोः कामवरं दत्त्वा क्षणादंतर्हितोऽभवत् ॥ ७२ ॥ <br>
सोपि राजा सुरैः सार्धं प्रसादं प्राप्य शूलिनः ॥ <br>
सहितः कीर्तिमालिन्या बुभुजे विषयान्प्रियान् ॥ ७३ ॥ <br>
कृत्वा वर्षायुतं राज्यमव्याहतबलोन्नतिः ॥ <br>
राज्यं पुत्रेषु विन्यस्य भेजे शंभोः परं पदम् ॥ ७४ ॥ <br>
चंद्रांगदोपि राजेंद्रो राज्ञी सीमंतिनी च सा ॥ <br>
भक्त्या संपूज्य गिरिशं जग्मतुः शांभवं पदम् ॥ ७५ ॥ <br>
एतत्पवित्रमघनाशकरं विचित्रं शम्भोर्गुणानुकथनं परमं रहस्यम् ॥ <br>
यः श्रावयेद्बुधजनान्प्रयतः पठेद्वा संप्राप्य भोगविभवं शिव मेति सोंते ॥ ७६ ॥ <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मोत्तरखण्डे भद्रायुशिवप्रसादकथनं नाम चतुर्दशोऽध्यायः ॥ ॥ १४ ॥ <br>
<br>
<br>
</span>
