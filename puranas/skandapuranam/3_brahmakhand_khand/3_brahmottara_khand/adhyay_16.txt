<span style="font-size: 14pt; line-height: 175%"><br>
॥ सूत उवाच । ॥ <br>
शृणुध्वं मुनयः श्रेष्ठा वामदेवस्य भाषितम् ॥ १ ॥ <br>
॥ वामदेव उवाच ॥ ॥ <br>
पुरा मंदरशैलेंद्रे नानाधातुविचित्रिते ॥ <br>
नानासत्वसमाकीर्णे नानाद्रुमलताकुले ॥ २ ॥ <br>
कालाग्निरुद्रो भगवान्कदाचिद्विश्ववंदितः ॥ <br>
समाससाद भूतेशः स्वेच्छया परमेश्वरः ॥३ ॥ <br>
समंतात्समुपातिष्ठन्रुद्राणां शतकोटयः ॥ <br>
तेषां मध्ये समासीनो देवदेवस्त्रिलोचनः ॥ ४ ॥ <br>
तत्रागच्छत्सुरश्रष्ठो देवैः सह पुरंदरः ॥ <br>
तथाग्निर्वरुणो वायुर्यमो वैवस्वतस्तथा ॥ ५ ॥ <br>
गंधर्वाश्चित्रसेनाद्याः खेचराः पन्नगादयः ॥ <br>
विद्याधराः किंपुरुषाः सिद्धाः साध्याश्च गुह्यकाः ॥ ६ ॥ <br>
ब्रह्मर्षयो वसिष्ठाद्या नारदाद्याः सुरर्षयः ॥ <br>
पितरश्च महात्मानो दक्षाद्याश्च प्रजेश्वराः ॥ ७ ॥ <br>
उर्वश्याद्याश्चाप्सरसश्चंडिकाद्याश्च मातरः ॥ <br>
आदित्या वसवो दस्रौ विश्वेदेवा महौजसः ॥ ८ ॥ <br>
अथान्ये भूतपतयो लोकसंहरणे क्षमाः ॥ <br>
महाकालश्च नंदी च तथा वै शंखपालकौ ॥ ९ ॥ <br>
वीरभद्रो महातेजाः शंकुकर्णो महाबलः ॥ <br>
घंटाकर्णश्च दुर्धर्षो मणिभद्रो वृकोदरः ॥ 3.3.16.१० ॥ <br>
कुंडोदरश्च विकटास्तथा कुभोदरो बली ॥ <br>
मंदोदरः कर्णधारः केतुर्भृंगीरिटिस्तथा ॥ ११ ॥ <br>
भूतनाथास्तथान्ये  च महाकाया महौजसः ॥ <br>
कृष्णवर्णास्तथा श्वेताः केचिन्मंडूकसप्रभाः ॥ १२ ॥ <br>
हरिता धूसरा धूम्राः कर्बुरा पीतलोहिताः॥ <br>
चित्रवर्णा विचित्रांगाश्चित्रलीला मदोत्कटाः ॥ १३ ॥ <br>
नानायुधोद्यतकरा नानावाहनभूषणाः ॥ <br>
केचिद्व्याघ्रमुखाः केचित्सूकरास्या मृगा ननाः ॥ १४ ॥ <br>
केचिच्च नक्रवदनाः सारमेयमुखाः परे ॥ <br>
सृगालवदनाश्चान्य उष्ट्राभवदनाः परे ॥ १५ ॥ <br>
केचिच्छरभभेरुंडसिंहाश्वोष्ट्रबकाननाः ॥ <br>
एकवक्त्रा द्विवक्त्राश्च त्रिमुखाश्चैव निर्मुखाः ॥ १६ ॥ <br>
एकहस्तास्त्रिहस्ताश्च पंचहस्तास्त्वहस्तकाः ॥ <br>
अपादा बहुपादाश्च बहुकर्णैककर्णकाः ॥१७॥ <br>
एकनेत्राश्चतुर्नेत्रा दीर्घाः केचन वामनाः ॥ <br>
समंतात्परिवार्येशं भूतनाथमुपासते ॥ १८ ॥ <br>
अथागच्छन्महातेजा मुनीनां प्रवरः सुधीः ॥ <br>
सनत्कुमारो धर्मात्मा तं द्रष्टुं जगदीश्वरम् ॥ १९ ॥ <br>
तं देवदेवं विश्वेशं सूर्यकोटिसमप्रभम् ॥ <br>
महाप्रलयसंक्षुब्धसप्तार्णवघनस्वनम् ॥ 3.3.16.२० ॥ <br>
संवर्त्ताग्निसमाटोपं जटामंडलशोभितम् ॥ <br>
अक्षीणभालनयनं ज्वालाम्लानमुखत्विषम् ॥ २१ ॥ <br>
प्रदीप्तचूडामणिना शशिखंडेन शोभितम् ॥ <br>
तक्षकं वामकर्णेन दक्षिणेन च वासुकिम् ॥ २२ ॥ <br>
बिभ्राणं कुंडलयुगं नीलरत्नमहाहनुम् ॥ <br>
नीलग्रीवं महाबाहुं नागहारविराजितम् ॥ २३ ॥ <br>
फणिराजपरिभ्राजत्कंक  णांगदमुद्रिकम् ॥ <br>
अनंतगुणसाहस्रमणिरंजितमेखलम् ॥ २४ ॥ <br>
व्याघ्रचर्मपरीधानं घंटादर्पणभूषितम् ॥ <br>
कर्कोटकमहापद्मधृतराष्ट्रधनंजयैः ॥२५॥ <br>
कूजन्नूपुरसंघुष्टपादपद्मविराजितम् ॥ <br>
प्रासतोमरखट्वाङ्गशूलटंकधनुर्धरम् ॥ २६ ॥ <br>
अप्रधृष्यमनिर्देश्यमचिंत्याकारमीश्वरम् ॥ <br>
रत्नसिंहासनारूढं प्रण नाम महामुनिः ॥ २७ ॥ <br>
तं भक्तिभारोच्छ्वसितांतरात्मा संस्तूय वाग्भिः श्रुतिसंमिताभिः ॥ <br>
कृतांजलिः प्रश्रयनम्रकंधरः पप्रच्छ धर्मानखिलाञ्छु भप्रदान् ॥ २८ ॥ <br>
यान्यानपृच्छत मुनिस्तांस्तान्धर्मानशेषतः ॥ <br>
प्रोवाच भगवान्रुद्रो भूयो मुनिरपृच्छत ॥ २९ ॥ <br>
॥ सनत्कुमार उवाच ॥ ॥ <br>
श्रुतास्ते भगवन्धर्मास्त्वन्मुखान्मुक्तिहेतवः ॥ <br>
यैर्मुक्तपापा मनुजास्तरिष्यंति भवार्णवम् ॥ 3.3.16.३० ॥ <br>
अथापरं विभो धर्ममल्पायासं महाफलम् ॥ <br>
ब्रूहि कारुण्यतो मह्यं सद्यो मुक्तिप्रदं नृणाम् ॥ ३१ ॥ <br>
अभ्यासबहुला धर्माः शास्त्रदृष्टाः सहस्रशः ॥ <br>
सम्यक्संसेविताः कालात्सिद्धिं यच्छंति वा न वा ॥ ३२ ॥ <br>
अतो लोकहितं गुह्यं भुक्तिमुक्त्योश्च साधनम् ॥ <br>
धर्मं विज्ञातुमिच्छामि त्वत्प्रसादान्महेश्वर ॥ ३३ ॥ <br>
॥ श्रीरुद्र उवाच ॥ ॥ <br>
सर्वेषामपि धर्माणामुत्तमं श्रुतिचोदितम् ॥ <br>
रहस्यं सर्वजंतूनां यत्त्रिपुंड्रस्य धारणम् ॥ ३४ ॥ <br>
॥ सनत्कुमार उवाच॥ ॥ <br>
त्रिपुंड्रस्य विधिं ब्रूहि भगवञ्जगतां पते ॥ <br>
तत्त्वतो ज्ञातुमिच्छामि त्वत्प्रसादान्महेश्वर ॥ ३५ ॥ <br>
कति स्थानानि किं द्रव्यं का शक्तिः का च देवता ॥ <br>
किं प्रमाणं च कः कर्त्ता के मंत्रास्तस्य किं फलम् ॥ ३६ ॥ <br>
एतत्सर्वमशेषेण त्रिपुंड्रस्य च लक्षणम् ॥ <br>
ब्रूहि मे जगतां नाथ लोकानुग्रहकाम्यया ॥ ३७ ॥ <br>
॥ श्रीरुद्र उवाच ॥ ॥ <br>
आग्नेयमुच्यते भस्म दग्धगोमयसंभवम् ॥ <br>
तदेव द्रव्यमित्युक्तं त्रिपुंड्रस्य महामुने ॥ ३८ ॥ <br>
सद्योजातादिभिर्ब्रह्ममयैर्मंत्रैश्च पंचभिः॥ <br>
परिगृह्याग्निरित्यादिमंत्रैर्भस्माभिमंत्रयेत् ॥ ३९ ॥ <br>
मानस्तोकेति संमृंज्य शिरो लिंपेच्च त्र्यंबकम् ॥ <br>
त्रियायुषादिभिर्मंत्रैर्ललाटे च भुजद्वये ॥ <br>
स्कंधे च लेपयेद्भस्म सजलं मंत्रभावितम् ॥ 3.3.16.४० ॥ <br>
तिस्रो रेखा भवंत्येषु स्थानेषु मुनिपुंगव ॥ <br>
भ्रुवोर्मध्यं समारभ्य यावदंतो भ्रुवोर्भवेत् ॥ ४१ ॥ <br>
मध्यमानामिकांगुल्योर्मध्ये तु प्रतिलोमतः ॥ <br>
अंगुष्ठेन कृता रेखा त्रिपुंड्रस्याभिधीयते ॥ ४२ ॥ <br>
तिसृणामपि रेखाणां प्रत्येकं नव देवताः ॥ <br>
अकारो गार्हपत्यश्च ऋग्भूर्लोको रजस्तथा ॥ ४३ ॥ <br>
आत्मा चैव क्रियाशक्तिः प्रातः सवनमेव च ॥ <br>
महादेवस्तु रेखायाः प्रथमायास्तु देवता ॥ ४४ ॥ <br>
उकारो दक्षिणाग्निश्च नभः सत्त्वं यजुस्तथा ॥ <br>
मध्यंदिनं च सवनमिच्छाशक्त्यंतरात्मकौ ॥ ४५ ॥ <br>
महेश्वरश्च रेखाया द्वितीयायाश्च देवता ॥ <br>
मकाराहवनीयौ च परमात्मा तमो दिवः ॥ ४६ ॥ <br>
ज्ञानशक्तिः सामवेदस्तृतीयसवनं तथा ॥ <br>
शिवश्चेति तृतीयाया रेखायाश्चाधिदेवता ॥ ४७ ॥ <br>
एता नित्यं नमस्कृत्य त्रिपुंड्रं धारयेत्सुधीः ॥ <br>
महेश्वरव्रतमिदं सर्ववेदेषु कीर्तितम् ॥४८॥ <br>
मुक्तिकामैर्नरैः सेव्यं पुनस्तेषां न संभवः ॥ <br>
त्रिपुंड्रं कुरुते यस्तु भस्मना विधिपूर्वकम् ॥४९॥ <br>
ब्रह्मचारी गृहस्थो वा वनस्थो यतिरेव वा॥<br>
महापातकसंघातैर्मुच्यते चोपपातकैः॥3.3.16.५०॥<br>
तथान्यैः क्षत्रविट्शूद्रस्त्रीगोहत्या दिपातकैः॥ <br>
वीरहत्याश्वहत्याभ्यां मुच्यते नात्र संशयः॥५१॥<br>
अमंत्रेणापि यः कुर्यादज्ञात्वा महिमोन्नतिम्॥<br>
त्रिपुंड्रं भालपटले मुच्यते सर्वपातकैः ॥५२॥ <br>
परद्रव्यापहरणं परदाराभिमर्शनम्॥ <br>
परनिंदा परक्षेत्रहरणं परपीडनम्॥५३॥<br>
सस्यारामादिहरणं गृहदाहादिकर्म च ॥ <br>
असत्यवादं पैशुन्यं पारुष्यं वेदविक्र यः॥ <br>
कूटसाक्ष्यं व्रतत्यागः कैतवं नीचसेवनम् ॥५४॥ <br>
गोभूहिरण्यमहिषी तिलकंबलवाससाम्॥<br>
अन्नधान्यजलादीनां नीचेभ्यश्च परिग्रहः॥५५॥ <br>
दासी वेश्याभुजंगेषु वृषलीषु नटीषु च ॥ <br>
रजस्वलासु कन्यासु विधवासु च संगमः ॥ ५६ ॥ <br>
मांसचर्मरसादीनां लवणस्य च विक्रयः ॥ <br>
एवमादीन्य संख्यानि पापानि विविधानि च ॥ ५७ ॥ <br>
सद्य एव विनश्यंति त्रिपुंड्रस्य च धारणात् ॥ <br>
शिवद्रव्यापहरणं शिवनिंदा च कुत्रचित् ॥ ५८ ॥ <br>
निंदा च शिवभक्तानां प्रायश्चितैर्न शुद्ध्यति ॥ <br>
रुद्राक्षा यस्य गात्रेषु ललाटे च त्रिपुंड्रकम् ॥५९॥ <br>
स चांडालोऽपि संपूज्यः सर्ववर्णोत्तमो भवेत् ॥<br>
यानि तीर्थानि लोकेऽस्मिन्गंगायाः सरितश्च याः ॥ 3.3.16.६० ॥ <br>
स्नातो भवति सर्वत्र ललाटे यस्त्रिपुंड्रधृक् ॥ <br>
सप्तकोटिमहामंत्राः पंचाक्षरपुरःसराः ॥ ॥ ६१ ॥ <br>
तथान्ये कोटिशो मंत्राः शैवाः कैवल्यहेतवः ॥ <br>
ते सर्वे येन जप्ताः स्युर्यो बिभर्ति त्रिपुंड्रकम् ॥ ६२ ॥ <br>
सहस्रं पूर्वजातानां सहस्रं च जनिष्यताम् ॥ <br>
स्ववंशजानां मर्त्यानामुद्धरेद्यस्त्रिपुंड्रधृक्॥ ६३ ॥<br>
इह भुक्त्वाखिलान्भोगान्दीर्घायुर्व्याधिवर्जितः ॥ <br>
जीवितांते च मरणं सुखनैवं प्रपद्यते ॥ ६४ ॥ <br>
अष्टैश्वर्यगुणोपेतं प्राप्य दिव्यं वपुः शुभम् ॥ <br>
दिव्यं विमानमारुह्य दिव्यस्त्रीशतसेवितः ॥ ६५ ॥ <br>
विद्याधराणां सिद्धानां गंधर्वाणां महौजसाम् ॥ <br>
इंद्रादिलोकपालानां लोकेषु च यथाक्रमम् ॥ ६६ ॥ <br>
भुक्त्वा भोगान्सुविपुलान्प्रजेशानां पुरेषु च ॥ <br>
ब्रह्मणः पदमासाद्य तत्र कल्पशतं रमेत् ॥ ६७ ॥ <br>
विष्णोर्लोके च रमते यावद्ब्रह्मशतत्रयम् ॥ ६८ ॥ <br>
शिवलोकं ततः प्राप्य रमते कालमक्षयम् ॥ <br>
शिवसायुज्यमाप्नोति न स भूयोऽभिजायते ॥ ६९ ॥ <br>
सर्वोपनिषदां सारं समालोच्य मुहुर्मुहुः ॥ <br>
इदमेव हि निर्णीतं परं श्रेयस्त्रिपुंड्रकम् ॥ 3.3.16.७० ॥ <br>
एतत्त्रिपुंड्रमाहात्म्यं समासात्कथितं मया ॥ <br>
रहस्यं सर्वभूतानां गोपनीयमिदं त्वया ॥ ७१ ॥ <br>
इत्युक्त्वा भगवान्रुद्रस्तत्रैवांतरधीयत ॥ <br>
सनत्कुमारोऽपि मुनिर्जगाम ब्रह्मणः पदम् ॥ ७२ ॥ <br>
तवापि भस्मसंपर्कात्संजाता विमला मतिः ॥ <br>
त्वमपि श्रद्धया पुण्यं धारयस्व त्रिपुंड्रकम् ॥ ७३ ॥ <br>
॥ सूत उवाच ॥ ॥ <br>
इत्युक्त्वा वामदेवस्तु शिवयोगी महातपाः ॥ <br>
अभिमंत्र्य ददौ भस्म घोराय ब्रह्मरक्षसे ॥ ७४ ॥ <br>
तेनासौ भालपटले चक्रे तिर्य क्त्रिपुंड्रकम् ॥ <br>
ब्रह्मराक्षसतां सद्यो जहौ तस्यानुभावतः ॥ ७५ ॥ <br>
स बभौ सूर्यसंकाशस्तेजोमण्डलमंडितः ॥ <br>
दिव्यावयरूपैश्च दिव्यमाल्यांबरो ज्ज्वलः ॥ ७६ ॥ <br>
भक्त्या प्रदक्षिणीकृत्य तं गुरुं शिवयोगिनम् ॥ <br>
दिव्यं विमानमारुह्य पुण्यलोकाञ्जगाम सः ॥ ७७ ॥ <br>
वामदेवो महायोगी दत्त्वा तस्मै परां गतिम् ॥ <br>
चचार लोके मूढात्मा साक्षादिव शिवः स्वयम् ॥ ७८ ॥ <br>
य एतद्भस्ममाहात्म्यं त्रिपुंड्रं शृणुयान्नरः ॥ <br>
श्रावयेद्वा पठेद्वापि स हि याति परां गतिम् ॥ ७९ ॥ <br>
कथयति शिवकीर्तिं संसृतेर्मुक्तिहेतुं प्रणमति शिवयोगिध्येयमीशांघ्रिपद्मम् ॥ <br>
रचयति शिवभक्तोद्भासि भाले त्रिपुंड्रं न पुनरिह जनन्या गर्भवासं भजेत्सः ॥ 3.3.16.८० ॥ <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मोत्तर खण्डे भस्ममाहात्म्यकथनं नाम षोडशोऽध्यायः ॥ १६ ॥ ॥ <br>
<br>
</span>
