<span style="font-size: 14pt; line-height: 200%">।। सूत उवाच ।। ।। <br>
विचित्रं शिवनिर्माणं विचित्र शिवचेष्टितम् ।। <br>
विचित्रं शिवमाहात्म्यं विचित्रं शिवभाषितम् ।। १ ।। <br>
विचित्रं शिवभक्तानां चरितं पापनाशनम् ।। <br>
स्वर्गापवर्गयोः सत्यं साधनं तद्ब्रवीम्यहम् ।। २ ।। <br>
अवंतीविषये कश्चिद्ब्राह्मणो मंदराह्वयः ।। <br>
बभूव विषयारामः स्त्रीजितो धनसंग्रही ।। ३ ।। <br>
संध्यास्नापरित्यक्तो गंधमाल्यांबरप्रियः ।। <br>
कुस्त्रीसक्तः कुमार्गस्थो यथा पूर्वमजामिलः ।। ४ ।। <br>
स वेश्यां पिंगलां नाम रममाणो दिवानिशम् ।। <br>
तस्या एव गृहे नित्यमासीदविजितेंद्रियः ।। ५ ।। <br>
कदाचित्सदने तस्यास्तस्मिन्निवसति द्विजे ।। <br>
ऋषभो नाम धर्मात्मा शिवयोगी समाययौ ।। ।। ६ ।। <br>
तमागतमभिप्रेक्ष्य मत्वा स्वं पुण्यमूर्जितम् ।। <br>
सा वेश्या स च विप्रश्च पर्यपूजयतामुभौ ।। ७ ।। <br>
तमारोप्य महापीठे कंबलांबरसंभृते ।। <br>
प्रक्षाल्य चरणौ भक्त्या तज्जलं दधतुः शिरः ।। ८ ।। <br>
स्वागतार्घ्यनमस्कारैर्गंधपुष्पाक्षतादिभिः ।। <br>
उपचारैः समभ्यर्च्य भोजयामासतुर्मुदा ।। ९ ।। <br>
तं भुक्तवंतमाचांतं पर्यंके सुखसंस्तरे ।। <br>
उपवेश्य मुदा युक्तौ तांबूलं प्रत्ययच्छताम् ।। ३.३.१०.१० ।। <br>
पादसंवाहनं भक्त्या कुर्वंतौ दैवचो दितौ ।। <br>
कल्पयित्वा तु शुश्रूषां प्रीणयामासतुश्चिरम् ।। ११ ।। <br>
एवं समर्चितस्ताभ्यां शिवयोगी महाद्युतिः ।। <br>
अतिवाह्य निशामेकां ययौ प्रातस्तदादृतः ।। १२ ।। <br>
एवं काले गतप्राये स विप्रो निधनं गतः ।। <br>
सा च वेश्या मृता काले ययौ कर्मार्जितां गतिम् ।। १३ ।। <br>
स विप्रः कर्मणा नीतो दशार्णधरणीपतेः ।। <br>
वज्रबाहुकुटुंबिन्याः सुमत्या गर्भमास्थितः ।। १४ ।। <br>
तां ज्येष्ठपत्नीं नृपतेर्गर्भसंपदमाश्रिताम् ।। <br>
अवेक्ष्य तस्यै गरलं सपत्न्यश्छद्मना ददुः ।। १५ ।। <br>
सा भुक्त्वा गरलं घोरं न मृता दैवयोगतः ।। <br>
क्लेशमेव परं प्राप मरणादतिदुःसहम् ।। १६ ।। <br>
अथ काले समायाते पुत्रमे कमजीजनत् ।। <br>
क्लेशेन महता साध्वी पीडिता वरवर्णिनी ।। १७ ।। <br>
स निर्दशो राजपुत्रः स्पृष्टपूर्वो गरेण यत् ।। <br>
तेनावाप महाक्लेशं क्रंदमानो दिवानिशम् ।। १८ ।। <br>
तस्य बालस्य माता च सर्वांगव्रणपीडिता ।। <br>
बभूवतुरतिक्लिष्टौ गरयोगप्रभावतः ।। १९ ।। <br>
तौ राज्ञा च समानीतौ वैद्यैश्च कृतभेषजौ ।। <br>
न स्वास्थ्यमापतुर्यत्नैरनेकैर्योजितैरपि ।। ३.३.१०.२० ।। <br>
न रात्रौ लभते निद्रां सा राज्ञी विपुलव्यथा ।। <br>
स्वपुत्रस्य च दुःखेन दुःखिता नितरां कृशा ।। २१ ।। <br>
नीत्वैवं कतिचिन्मासान्स राजा मातृपुत्रकौ ।। <br>
जीवंतौ च मृतप्रायौ विलोक्यात्मन्यचिंतयत् ।। २२ ।। <br>
एतौ मे गृहिणीपुत्रौ निरयादागताविह ।। <br>
अश्रांतरोगौ क्रंदंतौ निद्राभंगविधायिनौ ।। २३ ।। <br>
अत्रोपायं करिष्यामि पापयोर्ध्रुवमेतयोः ।। <br>
मर्तुं वा जीवितुं वापि न क्षमौ पापभोगिनौ ।। २४ ।। <br>
इत्थं विनिश्चित्य च भूमिपालः सक्तः सपत्नीषु तदात्मजेषु ।। <br>
आहूय सूतं निजदारपुत्रौ निर्वापयामास रथेन दूरम्।। २५ ।। <br>
तौ सूतेन परित्यक्तौ कुत्रचिद्विजने वने ।। <br>
अवापतुः परां पीडां क्षुत्तृड्भ्यां भृशविह्वलौ ।। २६ ।। <br>
सोद्वहंती निजं बालं निपतंती पदे पदे ।। <br>
निःश्वसंती निजं कर्म निंदंती चकिता भृशम् ।। २७ ।। <br>
क्वचित्कंटकभिन्नांगी मुक्तकेशी भयातुरा ।। <br>
क्वचिद्व्याघ्रस्वनैर्भीता क्वचिद्व्यालैरनुद्रुता ।। २८ ।। <br>
भर्त्स्यमाना पिशाचैश्च वेतालैर्ब्रह्मराक्षसैः ।। <br>
महागुल्मेषु धावंती भिन्नपादा क्षुराश्मभिः ।। २९ ।। <br>
सैवं घोरे महारण्ये भ्रमंती नृपगे हिनी ।। <br>
दैवात्प्राप्ता वणिङ्मार्गं गोवाजिनरसेवितम् ।। ३.३.१०.३० ।। <br>
गच्छंती तेन मार्गेण सुदूरमतियत्नतः ।। <br>
ददर्श वैश्यनगरं वहुस्त्रीनरसेवितम् ।। ३१ ।। <br>
तस्य गोप्ता महावैश्यो नगरस्य महाजनः ।। <br>
अस्ति पद्माकरो नाम राजराज इवापरः ।। ३२ ।। <br>
तस्य वैश्यपतेः काचिद्गृहदासी नृपांगनाम् ।। <br>
आयांती दूरतो दृष्ट्वा तदंतिकमुपाययौ ।।३३ ।। <br>
सा दासी नृपतेः कांतां सपुत्रां भृशपीडिताम् ।। <br>
स्वयं विदितवृत्तांता स्वामिने प्रत्यदर्शयत् ।। ।। ३४ ।। <br>
स तां दृष्ट्वा विशां नाथो रुजार्त्तां क्लिष्टपुत्रकाम् ।। <br>
नीत्वा रहसि सुव्यक्तं तद्वृत्तांतमपृच्छत ।। ३५ ।। <br>
तया निवेदिताशेषवृत्तांतः स वणिक्पतिः ।।<br>
अहोकष्टमिति ज्ञात्वा निशश्वास मुहुर्मुहुः ।। ३६ ।। <br>
तामंतिके स्वगेहस्य संनिवेश्य रहोगृहे ।। <br>
वासोन्नपानशयनैर्मातृसाम्यमपूजयत् ।। ।। ३७ ।। <br>
तस्मिन्गृहे नृपवधूर्निवसंती सुरक्षिता ।। <br>
व्रणयक्ष्मादिरोगाणां न शांतिं प्रत्यपद्यत ।। ३८ ।। <br>
ततो दिनैः कतिपयैः स बालो व्रणपीडितः ।। <br>
विलंघितभिषक्सत्त्वो ममार च विधेर्वशात् ।। ३९ ।। <br>
मृते स्वतनये राज्ञी शोकेन महतावृता ।। <br>
मूर्च्छिता चापतद्भूमौ गजभग्नेव वल्लरी ।। ३.३.१०.४० ।। <br>
दैवात्संज्ञामवाप्याथ वाष्पक्लिन्नपयोधरा ।। <br>
सांत्विताऽपि वणिक्स्त्रीभिर्विललाप सुदुःखिता ।। ४१ ।। <br>
हा ताततात हा पुत्र हा मम प्राणरक्षक ।। <br>
हा राजकुलपूर्णेन्दो हा ममानंदवर्धन ।। ४२ ।। <br>
इमामनाथां कृपणां त्वत्प्राणां त्यक्तवबांधवाम् ।। <br>
मातरं ते परित्यज्य क्व यातोऽसि नृपात्मज ।। ।। ४३ ।। <br>
इत्येभिरुदितैर्वाक्यैः शोकचिंताविवर्धकैः ।। <br>
विलपंतीं मृतापत्यां को नु सांत्वयितुं क्षमः ।। ४४ ।। <br>
एतस्मिन्समये तस्या दुःखशोकचिकित्सकः।। <br>
ऋषभः पूर्वमाख्यातः शिवयोगी समाययौ।।४५।। <br>
स योगी वैश्यनाथेन सार्घहस्तेन पूजितः।। <br>
तस्याः सकाशमगमच्छोचन्त्या इदमब्रवीत् ।। ४६ ।। <br>
।। ऋषभ उवाच ।। ।। <br>
अकस्मात्किमहो वत्से रोरवीषि विमूढधीः ।। <br>
को जातः कतमो लोके को मृतो वद सांप्रतम् ।। ।। ४७ ।। <br>
अमी देहादयो भावास्तोयफेनसधर्मकाः ।। <br>
क्वचिद्भ्रांतिः क्वचिच्छांतिः स्थितिर्भवति वा पुनः ।। ४८ ।। <br>
अतोऽस्मिन्फेनसदृशे देहे पञ्चत्वमागते ।। <br>
शोकस्यानवकाशत्वान्न शोचंति विपश्चितः ।। ४९ ।। <br>
गुणैर्भूतानि सृज्यंते भ्राम्यंते निजकर्मभिः ।। <br>
कालेनाथ विकृष्यंते वासनायां च शेरते ।। ३.३.१०.५० ।। <br>
माययोत्पत्तिमायांति गुणाः सत्त्वादयस्त्रयः ।। <br>
तैरेव देहा जायंते जातास्तल्लक्षणाश्रयाः ।। ५१ ।। <br>
देवत्वं यानि सत्त्वेन रजसा च मनुष्यताम् ।। <br>
तिर्यक्त्वं तमसा जंतुर्वासनानुगतोवशः ।। ५२ ।। <br>
संसारे वर्तमानेस्मिञ्जंतुः कर्मानुबन्धनात् ।। <br>
दुर्विभाव्यां गतिं याति सुखदुःखमयीं मुहुः ।। ५३ ।। <br>
अपि कल्पायुषां तेषां देवानां तु विपर्ययः ।। <br>
अनेकामयबद्धानां का कथा नरदेहिनाम् ।। ५४ ।। <br>
केचिद्वदंति देहस्य कालमेव हि कारणम् ।। <br>
कर्म केचिद्गुणान्केचिद्देहः साधारणो ह्ययम् ।। ५५ ।। <br>
कालकर्मगुणाधानं पञ्चात्मकमिदं वपुः ।। <br>
जातं दृष्ट्वा न हृष्यंति न शोचंति मृतं बुधाः ।। ५६ ।। <br>
अव्यक्ते जायते जंतुरव्यक्ते च प्रलीयते ।। <br>
मध्ये व्यक्तवदाभाति जलबुद्बुदसन्निभः ।। ५७ ।। <br>
यदा गर्भगतो देही विनाशः कल्पितस्तदा ।। <br>
दैवाज्जीवति वा जातो म्रियते सहसैव वा ।। ५८ ।। <br>
गर्भस्था एव नश्यंति जातमात्रास्तथा परे ।। <br>
क्वचिद्युवानो नश्यंति म्रियंते केपि वार्धके ।। ५९ ।। <br>
यादृशं प्राक्तनं कर्म तादृशं विंदते वपुः ।। <br>
भुंक्ते तदनुरूपाणि सुखदुःखानि वै ह्यसौ ।। ३.३.१०.६० ।। <br>
मायानुभावेरितयोः पित्रोः सुरतसंभ्रमात् ।। <br>
देह उत्पद्यते कोपि पुंयोषित्क्लीबलक्षणः ।। ६१ ।। <br>
आयुः सुखं च दुःख च पुण्यं पापं श्रुतं धनम् ।। <br>
ललाटे लिखितं धात्रा वहञ्जंतुः प्रजायते ।। ६२ ।। <br>
कर्मणामविलंघ्यत्वात्कालस्याप्यनतिक्रमात् ।। <br>
अनित्यत्वाच्च भावानां न शोकं कर्तुमर्हसि ।। ६३ ।। <br>
क्व स्वप्ने नियतं स्थैर्यमिंद्रजाले क्व सत्यता ।। <br>
क्व नित्यता शरन्मेघे क्व शश्वत्त्वं कलेवरे ।। ६४ ।। <br>
तव जन्मान्यतीतानि शतकोट्ययुतानि च ।। <br>
अजानंत्याः परं तत्त्वं संप्राप्तोऽयं महाश्रमः।। ६५ ।। <br>
कस्यकस्यासि तनया जननी कस्यकस्य वा ।। <br>
कस्यकस्यासि गृहिणी भवकोटिषु वर्त्तिनी ।। ।। ६६ ।। <br>
पञ्चभूतात्मको देहस्त्वगसृङ्मांसबन्धनः ।। <br>
मेदोमज्जास्थिनिचितो विण्मूत्रश्लेष्मभाजनम् ।। ६७ ।। <br>
शरीरांतरमप्येतन्निजदेहोद्भवं मलम् ।। <br>
मत्त्वा स्वतनयं मूढे मा शोकं कर्तुमर्हसि ।। ६८ ।। <br>
यदि नाम जनः कश्चिन्मृत्युं तरति यत्नतः ।। <br>
कथं तर्हि विपद्येरन्सर्वे पूर्वे विपश्चितः।। ।। ६९ ।। <br>
तपसा विद्यया बुद्ध्या मन्त्रौषधिरसायनैः ।। <br>
अतियाति परं मृत्युं न कश्चिदपि पंडितः ।। ३.३.१०.७० ।। <br>
एकस्याद्य मृतिर्जंतोः श्वश्चान्यस्य वरानने ।। <br>
तस्मादनित्यावयवे न त्वं शोचितुमर्हसि ।। ७१ ।। <br>
नित्यं सन्निहितो मृत्युः किं सुखं वद देहिनाम् ।। <br>
व्याघ्रे पुरः स्थिते ग्रासः पशूनां किं नु रोचते ।। ७२ ।। <br>
अतो जन्मजरां जेतुं यदीच्छसि वरानने ।। <br>
शरणं व्रज सर्वेशं मृत्युंजयमुमापतिम् ।। ७३ ।। <br>
तावन्मृत्युभयं घोरं तावज्जन्मजराभयम् ।। <br>
यावन्नो याति शरणं देही शिवपदांबुजम् ।। ७४ ।। <br>
अनुभूयेह दुःखानि संसारे भृशदारुणे ।। <br>
मनो यदा वियुज्येत तदा ध्येयो महेश्वरः ।। ७५ ।। <br>
मनसा पिबतः पुंसः शिवध्यानरसामृतम् ।। <br>
भूयस्तृष्णा न जायेत संसारविषयासवे ।। ७६ ।। <br>
विमुक्तं सर्वसंगैश्च मनो वैराग्ययंत्रितम् ।। <br>
यदा शिवपदे मग्नं तदा नास्ति पुनर्भवः ।। ७७ ।। <br>
तस्मादिदं मनो भद्रे शिवध्यानैकसाधनम् ।। <br>
शोकमोहसमाविष्टं मा कुरुष्व शिवं भज ।। ७८ ।। <br>
।। सूत उवाच ।। ।। <br>
इत्थं सानुनयं राज्ञी बोधिता शिवयोगिना ।। <br>
प्रत्याचष्ट गुरोस्तस्य प्रणम्य चरणां बुजम् ।। ७९ ।। <br>
।। राज्ञ्युवाच ।। ।। <br>
भगवन्मृतपुत्रायास्त्यक्तायाः प्रियबन्धुभिः ।। <br>
महारोगातुराया मे का गतिर्मरणं विना ।। ३.३.१०.८० ।। <br>
अतोऽहं मर्तुमिच्छामि सहैव शिशुनाऽमुना ।। <br>
कृतार्थाहं यदद्य त्वामपश्यं मरणोन्मुखी ।। ८१ ।। <br>
।। सूत उवाच ।। ।।<br>
इति तस्या वचः श्रुत्वा शिवयोगी दयानिधिः ।। <br>
पूर्वोपकारं संस्मृत्य मृतस्यांतिकमाययौ ।। ८२ ।। <br>
स तदा भस्म संगृह्य शिवमन्त्राभिमंत्रितम् ।। <br>
विदीर्णे तन्मुखे क्षिप्त्वा मृतं प्राणैरयोजयत् ।। ८३ ।। <br>
स बालः संगतः प्राणैः शनैरुन्मील्य लोचने ।। <br>
प्राप्तपूर्वेन्द्रियबलो रुरोद स्तन्यकांक्षया ।। ८४ ।। <br>
मृतस्य पुनरुत्थानं वीक्ष्य बालस्य विस्मिताः ।। <br>
जना मुमुदिरे सर्वे नगरेषु पुरोगमाः ।।८५।। <br>
अथानंदभरा राज्ञी विह्वलोन्मत्तलोचना ।। <br>
जग्राह तनयं शीघ्रं बाष्पव्याकुललोचना ।।८६।। <br>
उपगुह्य तदा तन्वी परमानंदनिर्वृता ।। <br>
न वेदात्मानमन्यं वा सुषुप्तेव परिश्रमात् ।। ८७ ।। <br>
पुनश्च ऋषभो योगी तयोर्मातृकुमारयोः ।। <br>
विषव्रणयुतं देहं भस्मनैव परामृशत् ।। ८८ ।। <br>
तौ च तद्भस्मना स्पृष्टौ प्राप्तदिव्यकलेवरौ ।। <br>
देवानां सदृशं रूपं दधतुः कांतिभूषितम्।। ८९ ।। <br>
संप्राप्ते त्रिदिवैश्वर्ये यत्सुखं पुण्यकर्मणाम् ।। <br>
तस्माच्छतगुणं प्राप सा राज्ञी सुखमुत्तमम् ।। ३.३.१०.९० ।। <br>
तां पादयोर्निपतितामृषभः प्रेमविह्वलः ।। <br>
उत्थाप्याश्वासयामास दुःखैर्मुक्तामुवाच ह ।। ९१ ।। <br>
अयि वत्से महाराज्ञि जीवत्वं शाश्वतीः समाः ।। <br>
यावज्जीवसि लोकेस्मिन्न तावत्प्राप्स्यसे जराम् ।। ९२ ।। <br>
एष ते तनयः साध्वि भद्रायुरिति नामतः ।। <br>
ख्यातिं यास्यति लोकेषु  निजं राज्यमवाप्स्यति ।। ।। ९३ ।। <br>
अस्य वैश्यस्य सदने तावत्तिष्ठ शुचिस्मिते ।। <br>
यावदेष कुमारस्ते प्राप्तविद्यो भविष्यति ।। ९४ ।। <br>
सूत उवाच।। ।। ।। <br>
इति तामृषभो योगी तं च राजकुमारकम् ।। <br>
संजीव्य भस्मवीर्येण ययौ देशान्यथेप्सितान्।। ९५ ।। <br>
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मोत्तरखण्डे भद्राय्वाख्याने ऋषभयोगिना भद्रायुजीवनं नाम दशमोऽध्यायः ।। ।। १० ।। <br>
<br>
</span>
