<span style="font-size: 14pt; line-height: 200%">।। सूत उवाच ।। ।। <br>
पिंगला नाम या वेश्या मया पूर्वमुदाहृता ।। <br>
शिवभक्तार्चनात्पुण्यात्त्यक्त्वा पूर्वकलेवरम् ।। १ ।। <br>
चन्द्रांगदस्य सा भूयः सीमंतिन्यामजायत ।। <br>
रूपौदार्यगुणोपेता नाम्ना वै कीर्तिमालिनी ।। २ ।। <br>
भद्रायुरपि तत्रैव राजपुत्रो वणिक्पतेः ।। <br>
ववृधे सदने भानुः शुचाविव महातपाः ।। ३ ।। <br>
तस्यापि वैश्यनाथस्य कुमारस्त्वेक उत्तमः ।। <br>
स नाम्ना सुनयः प्रोक्तो राजसूनोः सखाऽभवत् ।। ४ ।। <br>
तावुभौ परमस्निग्धौ राजवैश्यकुमारकौ।। <br>
चित्रक्रीडावुदारांगौ रत्नाभरणमंडितौ ।। ५ ।। <br>
तस्य राजकुमारस्य ब्राह्मणैः स वणिक्पतिः ।। <br>
संस्कारान्कारयामास स्वपुत्रस्यापि विस्तरात् ।। ६ ।। <br>
काले कृतोपनयनौ गुरुशुश्रूषणे रतौ ।। <br>
चक्रतुः सर्वविद्यानां संग्रहं विनयान्वितौ ।। ७ ।। <br>
अथ राजकुमारस्य प्राप्ते षोडशहायने ।। <br>
स एव ऋषभो योगी तस्य वेश्मन्युपाययौ ।। ८ ।। <br>
सा राज्ञी स कुमारश्च शिवयोगिनमागतम् ।। <br>
मुहुर्मुहुः प्रणम्योभौ पूजयामासतुर्मुदा ।। ९ ।। <br>
ताभ्यां च पूजितः सोऽथ योगीशो हृष्टमानसः ।। <br>
तं राजपुत्रमुद्दिश्य बभाषे करुणार्द्रधीः ।। ३.३.११.१० ।। <br>
।। शिवयोग्युवाच ।। ।। <br>
कच्चित्ते कुशलं तात त्वन्मातुश्चाप्यनामयम् ।। <br>
कच्चित्त्वं सर्वविद्यानामकार्षीश्च प्रतिग्रहम् ।। ११ ।। <br>
कच्चिद्गुरूणां सततं शुश्रूषातत्परो भवान् ।। <br>
कच्चित्स्मरसि मां तात तव प्राणप्रदं गुरुम् ।। १२ ।। <br>
एवं वदति योगीशे राज्ञी सा विनयान्विता ।। <br>
स्वपुत्रं पादयोस्तस्य निपात्यैनमभाषत ।। १३ ।। <br>
एष पुत्रस्तव गुरो त्वमस्य प्राणदः पिता ।। <br>
एष शिष्यस्तु संग्राह्यो भवता करुणात्मना ।। १४ ।। <br>
अतो बन्धुभिरुत्सृष्टमनाथं परिपालय ।। <br>
अस्मै सम्यक्सतां मार्गमुपदेष्टुं त्वमर्हसि ।। १५ ।। <br>
इति प्रसादितो राज्ञ्या शिवयोगी महामतिः ।। <br>
तस्मै राजकुमाराय सन्मार्गमुपदिष्टवान् ।। १६ ।। <br>
।। ऋषभ उवाच ।। ।। <br>
श्रुतिस्मृतिपुराणेषु प्रोक्तो धर्मः सनातनः ।। <br>
वर्णाश्रमानुरूपेण निषेव्यः सर्वदा जनैः ।। १७ ।। <br>
भज वत्स सतां मार्गं सदेव चरितं चर ।। <br>
न देवाज्ञां विलंघेथा मा कार्षीर्देवहेलनम् ।। १८ ।। <br>
गोदेवगुरुविप्रेषु भक्तिमान्भव सर्वदा ।। <br>
चांडालमपि संप्राप्तं सदा संभावयातिथिम् ।। १९ ।। <br>
सत्यं न त्यज सर्वत्र प्राप्तेऽपि प्राणसंकटे ।। <br>
गोब्राह्मणानां रक्षार्थमसत्यं त्वं वद क्वचित् ।। ३.३.११.२० ।। <br>
परस्वेषु परस्त्रीषु देवब्राह्मण वस्तुषु ।। <br>
तृष्णां त्यज महाबाहो दुर्लभेष्वपि वस्तुषु ।। २१ ।। <br>
सत्कथायां सदाचारे सद्व्रते च सदागमे ।। <br>
धर्मादिसंग्रहे नित्यं तृष्णां कुरु महामते ।। २२ ।। <br>
स्नाने जपे च होमे च स्वाध्याये पितृतर्पणे ।।<br>
गोदेवातिथिपूजासु निरालस्यो भवानघ ।। २३ ।। <br>
क्रोधं द्वेषं भयं शाठ्यं पैशुन्य मसदाग्रहम् ।। <br>
कौटिल्यं दंभमुद्वेगं यत्नेन परिवर्जय ।। २४ ।। <br>
क्षात्रधर्मरतोऽपि त्वं वृथा हिंसां परित्यज ।। <br>
शुष्कवैरं वृथालापं परनिदां च वर्जय ।। २५ ।। <br>
मृगया द्यूतपानेषु स्त्रीषु स्त्रीविजितेषु च ।। <br>
अत्याहारमतिक्रोधमतिनिद्रामतिश्रमम् ।। २६ ।। <br>
अत्यालापमतिक्रीडां सर्वदा परिवर्जय ।। ।। २७ ।। <br>
अतिविद्यामतिश्रद्धामतिपुण्यमतिस्मृतिम् ।। <br>
अत्युत्साहमतिख्यातिमतिधैर्यं च साधय ।। २८ ।। <br>
सकामो निजदारेषु सक्रोधो निज शत्रुषु ।। <br>
सलोभः पुण्यनिचये साभ्यसूयो ह्यधर्मिषु ।। २९ ।। <br>
सद्वेषो भव पाखण्डे सरागः सज्जनेषु च ।। <br>
दुर्बोधो भव दुर्मंत्रे बधिरः पिशुनोक्तिषु ।। ३.३.११.३० ।। <br>
धूर्त्तं चंडं शठं क्रूरं कितवं चपलं खलम् ।। <br>
पतितं नास्तिकं जिह्मं दूरतः परिवर्जय ।। ३१ ।। <br>
आत्मप्रशंसा मा कार्षीः परिज्ञातेंगितो भव ।। <br>
धने सर्वकुटुंबे च नात्यासक्तः सदा भव ।। ३२ ।। <br>
पत्न्याः पतिव्रतायाश्च जनन्याः श्वशुरस्य च ।। <br>
सतां गुरोश्च वचने विश्वासं कुरु सर्वदा ।। ३३ ।। <br>
आत्मरक्षापरो नित्यमप्रमत्तो दृढव्रतः ।। <br>
विश्वासं नैव कुर्वीथाः स्वभृत्येष्वपि कुत्र चित् ।। ३४ ।। <br>
विश्वस्तं मा वधीः कंचिदपि चोरं महामते ।। <br>
अपापेषु न शंकेथाः सत्यान्न चलितो भव ।। ३५ ।। <br>
अनाथं कृपणं वृद्धं स्त्रियं बालं निरागसम् ।। <br>
परिरक्ष धनैः प्राणैर्बुद्ध्या शक्त्या बलेन च ।। ३६ ।। <br>
अपि शत्रुं वधस्यार्हं मा वधीः शरणागतम् ।। <br>
अप्यपात्रं सुपात्रं वा नीचो वापि महत्तमः ।। ३७ ।। <br>
यो वा को वापि याचेत तस्मै देहि शिरोपि च ।। <br>
अपि यत्नेन महता कीर्तिमेव सदार्जय ।। ३८ ।। <br>
राज्ञां च विदुषां चैव कीर्तिरेव हि भूषणम् ।। <br>
सत्कीर्तिप्रभवा लक्ष्मीः पुण्यं सत्कीर्तिसंभवम् ।। ३९ ।। <br>
सत्कीर्त्या राजते लोकश्चंद्रश्चंद्रिकया न्यथा ।। <br>
गजाश्वहेमनिचयं रत्नराशिं नगोपमम् ।। ३.३.११.४० ।। <br>
अकीर्त्योपहतं सर्वं तृणवन्मुंच सत्वरम् ।। <br>
मातुः कोपं पितुः कोपं गुरोः कोपं धनव्य यम् ।। ४१ ।। <br>
पुत्राणामपराधं च ब्राह्मणानां क्षमस्व भोः ।। <br>
यथा द्विजप्रसादः स्यात्तथा तेषां हितं चर ।। ४२ ।। <br>
राजानं संकटे मग्नमुद्धरेयुर्द्विजोत्तमा ।। <br>
आयुर्यशो बलं सौख्यं धनं पुण्यं प्रजोन्नतिः ।। ४३ ।। <br>
कर्मणा येन जायेत तत्सेव्यं भवता सदा ।। <br>
देशं कालं च शक्तिं च कार्यं चा कार्यमेव च ।। ४४ ।। <br>
सम्यग्विचार्य यत्नेन कुरु कार्यं च सर्वदा ।। <br>
न कुर्याः कस्यचिद्बाधां परबाधां निवारय ।। ४५ ।। <br>
चोरान्दुष्टांश्च बाधेथाः  सुनीत्या शक्तिमत्तया ।। <br>
स्नाने जपे च होमे च दैवे पित्र्ये च कर्मणि ।। ४६ ।। <br>
अत्वरो भव निद्रायां भोजने भव सत्वरः ।। <br>
दाक्षिण्ययुक्तमशठं सत्यं जनमनोहरम् ।। ४७ ।। <br>
अल्पाक्षरमनंतार्थं वाक्यं ब्रूहि महामते।। <br>
अभीतो भव सर्वत्र विपक्षेषु विपत्सु च ।। ४८ ।। <br>
भीतो भव ब्रह्मकुले न पापे गुरुशासने ।। <br>
ज्ञातिबंधुषु विप्रेषु भार्यासु तनयेषु च ।। ४९ ।। <br>
समभावेन वर्तेथास्तथा भोजनपंक्तिषु ।। <br>
सतां हितोपदेशेषु तथा पुण्य कथासु च ।। ३.३.११.५० ।। <br>
विद्यागोष्ठीषु धर्म्यासु क्वचिन्मा भूः पराङ्मुखः ।। <br>
शुचौ पुण्यजलस्यांते प्रख्याते ब्रह्मसंकुले ।। ५१।। <br>
महादेशे शिवमये वस्तव्यं भवता सदा ।। <br>
कुलटा गणिका यत्र यत्र तिष्ठति कामुकः ।। ५२ ।। <br>
दुर्देशे नीचसंबाधे कदाचिदपि मा वस ।। <br>
एकमेवाश्रितोपि त्वं शिवं त्रिभुवनेश्वरम् ।। ५३ ।। <br>
सर्वान्देवानुपासीथास्तद्दिनानि च मानयन् ।। <br>
सदा शुचिः सदा दक्षः सदा शांतः सदा स्थिरः ।। ५४ ।। <br>
सदा विजित षड्वर्गः सदैकांतो भवानघ ।। <br>
विप्रान्वेदविदः शांतान्यतींश्च नियतोज्वलान्।। ५५ ।। <br>
युग्मम् ।। <br>
पुण्यवृक्षान्पुण्यनदीः पुण्यतीर्थं महत्सरः ।। <br>
धेनुं च वृषभं रत्नं युवतीं च पतिव्रताम्।। ५६ ।। <br>
आत्मनो गृहदेवांश्च सहसैव नमस्कुरु ।। <br>
उत्थाय समये ब्राह्मे स्वाचम्य विमलाशयः ।।५७ ।। <br>
नमस्कृत्यात्मगुरुवे ध्यात्वा देवमुमापतिम्।। <br>
नारायणं च लक्ष्मीशं ब्रह्माणं च विनायकम्।। ५८ ।। <br>
स्कन्दं कात्यायनीं देवीं महालक्ष्मीं सरस्वतीम् ।। <br>
इन्द्रादीनथ लोकेशान्पुण्यश्लोकानृषीनपि ।। ५९ ।। <br>
चिंतयित्वाथ मार्त्तंडमुद्यंतं प्रणमेत्सदा ।। <br>
गंधं पुष्पं च तांबूलं शाकं पक्वफलादिकम् ।। ३.३.११.६० ।। <br>
शिवाय दत्त्वोपभुंक्ष्व भक्ष्यं भोज्यं प्रियं नवम् ।। <br>
यद्दत्तं यत्कृतं जप्तं यत्स्नातं यद्धुतं स्मृतम् ।। ६१ ।। <br>
यच्च तप्तं तपः सर्वं तच्छिवाय निवेदय।। <br>
भुंजानश्च पठन्वापि शयानो विहरन्नपि ।। <br>
पश्यञ्छृण्न्ववदन्गृह्णञ्छिवमेवानुचिंतय ।। ६२ ।। <br>
रुद्राक्षकंकणलसत्करदंडयुग्मो मालांतरालधृतभस्म सितत्रिपुंडूः ।। <br>
पंचाक्षरं परिपठन्परमंत्रराजं ध्यायन्सदा पशुपतेश्चरणं रमेथाः ।।६३ ।। <br>
इति संक्षेपतो वत्स कथितो धर्मसंग्रहः ।। <br>
अन्येषु च पुराणेषु विस्तरेण प्रकीर्तितः ।।६४।। <br>
अथापरं सर्वपुराणगुह्यं निःशेषपापौघहरं पवित्रम्।। <br>
जयप्रदं सर्वविपद्विमोचनं वक्ष्यामि शैवं कवचं हिताय ते ।।६५।। <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे भद्रायुं प्रति ऋषभोपदेशवर्णनं नामैकादशोऽध्यायः ।। ११ ।। <br>
<br>
<br>
</span>
