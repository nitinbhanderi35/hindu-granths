<span style="font-size: 14pt; line-height: 200%">।। ऋषय ऊचुः ।। ।। <br>
वेदवेदांगतत्त्वज्ञैर्गुरुभिर्ब्रह्मवादिभिः ।। <br>
नृणां कृतोपदेशानां सद्यः सिद्धिर्हि जायते।।१।। <br>
अथान्यजनसामान्यैर्गुरुभिर्नीतिकोविदैः।। <br>
नृणां कृतोपदेशानां सिद्धिर्भवति कीदृशी ।। २ ।।<br>
।। ।। सूत उवाच ।। ।। <br>
श्रद्धैव सर्वधर्मस्य चातीव हितकारिणी ।। <br>
श्रद्धयैव नृणां सिद्धिर्जायते लोकयोर्द्वयोः ।। ३ ।। <br>
श्रद्धया भजतः पुंसः शिलापि फलदायिनी ।। <br>
मूर्खोऽपि पूजितो भक्त्या गुरुर्भवति सिद्धिदः ।। ४ ।। <br>
श्रद्धया पठितो मन्त्रस्त्वबद्धोपि फलप्रदः ।। <br>
श्रद्धया पूजितो देवो नीचस्यापि फलप्रदः ।। ६. ।। <br>
अश्रद्धया कृता पूजा दानं यज्ञस्तपो व्रतम् ।। <br>
सर्वं निष्फलतां याति पुष्पं वन्ध्यत रोरिव ।। ६ ।। <br>
सर्वत्र संशयाविष्टः श्रद्धाहीनोऽतिचंचलः ।। <br>
परमार्थात्परिभ्रष्टः संसृतेर्न हि मुच्यते ।। ७ ।। <br>
मन्त्रे तीर्थे द्विजे देवे दैवज्ञे भेषजे गुरौ ।। <br>
यादृशी भावना यत्र सिद्धिर्भवति तादृशी ।। ८ ।। <br>
अतो भावमयं विश्वं पुण्यं पापं च भावतः ।। <br>
ते उभे भावहीनस्य न भवेतां कदाचन ।। ९ ।। <br>
अत्रेदं परमाश्चर्यमाख्यानमनुवर्ण्यते ।। <br>
अश्रद्धा सर्वमर्त्यानां येन सद्यो निवर्तते ।। ३.३.१७.१० ।। <br>
आसीत्पांचालराजस्य सिंहकेतुरिति श्रुतः ।। <br>
पुत्रः सर्वगुणोपेतः क्षात्रधर्मरतः सदा ।। ११ ।। <br>
स एकदा कतिपयैर्भृत्यैर्युक्तो महाबलः ।। <br>
जगाम मृगयाहेतोर्बहु सत्त्वान्वितं वनम् ।। १२ ।। <br>
तद्भृत्यः शबरः कश्चिद्विचरन्मृगयां वने ।। <br>
ददर्श जीर्णं स्फुटितं पतितं देवतालयम् ।। १३ ।। <br>
तत्रापश्यद्भिन्नपीठं पतितं स्थंडिलोपरि ।। <br>
शिवलिंङ्गमृजुं सूक्ष्मं मूर्तं भाग्यमिवात्मनः ।। १४ ।। <br>
स समादाय वेगेन पूर्वकर्मप्रचोदितः ।। <br>
तस्मै संदर्शयामास राज पुत्राय धीमते ।। १५ ।। <br>
पश्येदं रुचिरं लिंगं मया दृष्टमिह प्रभो ।। <br>
तदेतत्पूजयिष्यामि यथाविभवमादरात् ।। १६ ।। <br>
अस्य पूजाविधिं ब्रूहि यथा देवो महेश्वरः ।। <br>
अमंत्रज्ञैश्च मन्त्रज्ञैः प्रीतो भवति पूजितः ।। १७ ।। <br>
इति तेन निषादेन पृष्टः पार्थिवनंदनः ।। <br>
प्रत्युवाच प्रहस्यैनं परिहास विचक्षणः ।। १८ ।। <br>
संकल्पेन सदा कुर्यादभिषेकं नवांभसा ।। <br>
उपवेश्यासने शुद्धे शुभैर्गंधाक्षतैर्नवैः ।। <br>
वन्यैः पत्रैश्च कुसुमैर्धूपैर्दीपैश्च पूजयेत ।। ।। १९ ।। <br>
चिताभस्मोपहारं च प्रथमं परिकल्पयेत् ।। <br>
आत्मोपभोग्येनान्नेन नैवद्यं कल्पयेद्बुधः ।। ३.३.१७.२० ।। <br>
पुनश्च धूपदीपादीनुपचारान्प्रकल्पेत् ।। <br>
नृत्यवादित्रगीतादीन्यथावत्परिकल्पयेत् ।। २१ ।। <br>
नमस्कृत्वा तु विधिवत्प्रसादं धारयेद्बुधः ।। <br>
एष साधारणः प्रोक्तः शिवपूजाविधिस्तव ।। ।। २२ ।। <br>
चिताभस्मोपहारेण सद्यस्तुष्यति शंकरः ।। २३ ।। <br>
।। सूत उवाच ।। ।। <br>
परिहासरसेनेत्थं शासितः स्वामिनाऽमुना ।। <br>
स चंडकाख्यः शबरो मूर्ध्ना जग्राह तद्वचः ।। २४ ।। <br>
ततः स्वभवनं प्राप्य लिंगमूर्ति महेश्वरम् ।। <br>
प्रत्यहं पूजयामास चिताभस्मोपहारकृत् ।। २५ ।। <br>
यच्चात्मनः प्रियं वस्तु गन्धपुष्पाक्षतादिकम् ।। <br>
निवेद्य शंभवे नित्यमुपायुंक्त ततः स्वयम् ।। २६ ।। <br>
एवं महेश्वरं भक्त्या सह पत्न्याभ्यपूजयत् ।। <br>
शबरः सुखमासाद्य निनाय कतिचित्समाः ।। २७ ।। <br>
एकदा शिवपूजायै प्रवृत्तः शबरोत्तमः ।। <br>
न ददर्श चिताभस्म पात्रे पूरितमण्वपि ।। २८ ।। <br>
अथासौ त्वरितो  दूरमन्विष्यन्परितो भ्रमन् ।। <br>
न लब्धवांश्चिताभस्म श्रांतो गृहमगात्पुनः ।। २९ ।। <br>
तत आहूय पत्नीं स्वां शबरो वाक्यमब्रवीत् ।। <br>
न लब्धं मे चिताभस्म किं करोमि वद प्रिये ।।३.३.१७.३०।। <br>
शिवपूजांतरायो मे जातोद्य बत पाप्मनः ।। <br>
पूजां विना क्षणमपि नाहं जीवितुमुत्सहे ।।३१।। <br>
उपायं नात्र पश्यामि पूजोपकरणे हते ।। <br>
न गुरोश्च विहन्येत शासनं सकलार्थदम् ।। ३२ ।। <br>
इति व्याकुलितं दृष्ट्वा भर्त्तारं शबरांगना ।। <br>
प्रत्यभाषत मा भैस्त्वमुपायं प्रवदामि ते ।। ३३ ।। <br>
इदमेव गृहं दग्ध्वा बहुकालोपबृंहितम् ।। <br>
अहमग्निं प्रवेक्ष्यामि चिताभस्म भवेत्ततः ।। ३४ ।। <br>
।। शबर उवाच ।। ।। <br>
धर्मार्थकाममोक्षाणां देहः परमसाधनम् ।। <br>
कथं त्यजसि तं देहं सुखार्थं नवयौवनम् ।। ३५ ।। <br>
अधुना त्वनपत्या त्वमभुक्तविषयासवा ।। <br>
भोगयोग्यमिमं देहं कथं दग्धुमिहेच्छसि ।। ३६ ।। <br>
।। शबर्युवाच ।। ।। <br>
एतावदेव साफल्यं जीवितस्य च जन्मनः ।। <br>
परार्थे यस्त्यजेत्प्राणाञ्छिवार्थे किमुत स्वयम् ।। ३७ ।। <br>
किं नु तप्तं तपो घोरं किं वा दत्तं मया पुरा ।। <br>
किं वार्चनं कृतं शंभोः पूर्वजन्मशतांतरे ।। ३८ ।। <br>
किं वा पुण्यं मम पितुः का वा मातुः कृतार्थता ।। <br>
यच्छिवार्थे समिद्धेऽग्नौ त्यजाम्येतत्कलेवरम् ।। ३९ ।। <br>
इत्थं स्थिरां मतिं दृष्ट्वा तस्या भक्तिं च शंकरे ।। <br>
तथेति दृढसंकल्पः शबरः प्रत्यपूजयत् ।। ३.३.१७.४० ।। <br>
सा भर्त्तारमनुप्राप्य स्नात्वा शुचिरलंकृता ।। <br>
गृहमादीप्य तं वह्निं भक्त्या चक्रे प्रदक्षिणम् ।। ४१ ।। <br>
नमस्कृत्वात्मगुरवे ध्यात्वा हृदि सदाशिवम् ।। <br>
अग्निप्रवेशाभिमुखी कृतांजलिरिदं जगौ ।। ४२ ।। <br>
।। शबर्युवाच ।। ।। <br>
पुष्पाणि संतु तव देव ममेंद्रियाणि धूपोऽगुरुर्वपुरिदं हृदयं प्रदीपः ।। <br>
प्राणा हवींषि करणानि तवाक्षताश्च पूजाफलं व्रजतु सांप्रतमेष जीवः ।। ४३ ।। <br>
वांछामि नाहमपि सर्वधनाधिपत्यं न स्वर्गभूमिमचलां न पदं विधातुः ।। <br>
भूयो भवामि यदि जन्मनिजन्मनि स्यां त्वत्पादपंकजलसन्मकरंदभृंगी ।। ४४ ।। <br>
जन्मानि संतु मम देव शताधिकानि माया न मे वि शतु चित्तमबोधहेतुः ।। <br>
किंचित्क्षणार्धमपि ते चरणारविन्दान्नापैतु मे हृदयमीश नमोनमस्ते ।।४५।। <br>
इति प्रसाद्य देवेशं शबरी दृढनिश्चया ।। <br>
विवेश ज्वलितं वह्निं भस्मसादभवत्क्षणात् ।। ४६ ।। <br>
शबरोपि च तद्भस्म यत्नेन परिगृह्य सः ।। <br>
चक्रे दग्धगृहोपान्ते शिवपूजां समाहितः ।। ४६ ।। <br>
अथ सस्मार पूजांते प्रसादग्रहणोचिताम् ।। <br>
दयितां नित्यमायांतीं प्रांजलिं विनयान्विताम् ।। ४८ ।। <br>
स्मृतमात्रां तदापश्यदागतां पृष्ठतः स्थिताम् ।।<br>
पूर्वेणावयवेनैव भक्तिनम्रां शुचिस्मिताम् ।। ४९ ।। <br>
तां वीक्ष्य शबरः पत्नीं पूर्ववत्प्रांजलिं स्थिताम् ।। <br>
भस्मावशेषितगृहं यथापूर्वमवस्थितम् ।।। ।। ३.३.१७.५० ।। <br>
अग्निर्दहति तेजोभिः सूर्यो दहति रश्मिभिः ।। <br>
राजा दहति दंडेन ब्राह्मणो मनसा दहेत् ।। ५१ ।। <br>
किमयं स्वप्न आहोस्वित्किं वा माया भ्रमात्मिका ।। <br>
इति विस्मयसंभ्रातस्तां भूयः पर्यपृच्छत ।। ५२ ।। <br>
अपि त्वं च कथं प्राप्ता भस्मभूतासि पावके ।। <br>
दग्धं च भवनं भूयः कथं पूर्व वदास्थितम् ।। ५३ ।। <br>
।। शबर्युवाच ।। ।। <br>
यदा गृहं समुद्दीप्य प्रविष्टाहं हुताशने ।। <br>
तदात्मानं न जानामि न पश्यामि हुताशनम् ।। ५४ ।। <br>
न तापलेशोप्यासीन्मे प्रविष्टाया इवोदकम् ।। <br>
सुषुप्तेव क्षणार्धेन प्रबुद्धास्मि पुनः क्षणात् ।। ५५ ।। <br>
तावद्भवनमद्राक्षमदग्धमिव सुस्थितम् ।। <br>
अधुना देवपूजांते प्रसादं लब्धुमागता ।। ५६ ।। <br>
एवं परस्परं प्रेम्णा दंपत्योर्भाषमाणयोः ।। <br>
प्रादुरासीत्तयोरग्रे विमानं दिव्यमद्भुतम् ।। ५७ ।। <br>
तस्मिन्विमाने शतचन्द्रभास्वरे चत्वार ईशानुचराः पुरःसराः ।। <br>
हस्ते गृहीत्वाथ निषाददंपती आरोपयामासुरमुक्तविग्रहौ ।। ५८ ।। <br>
तयोर्निषाददंपत्योस्तत्क्षणादेव तद्वपुः ।। <br>
शिवदूतकरस्पर्शात्तत्सारूप्यमवाप ह ।। ५९ ।। <br>
तस्माच्छ्रद्धैव सर्वेषु विधेया पुण्यकर्मसु ।। <br>
नीचोपि शबरः प्राप श्रद्धया योगिनां गतिम् ।। ३.३.१७.६० ।। <br>
किं जन्मना सकलवर्णजनोत्तमेन किं विद्यया सकलशास्त्रविचारवत्या ।। <br>
यस्यास्ति चेतसि सदा परमेशभक्तिः कोऽन्यस्ततस्त्रिभुवने पुरुषोस्ति धन्यः ।। ६१ ।। <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मोत्तरखण्डे भस्ममाहात्म्यवर्णनं नाम सप्तदशोऽध्यायः ।। १७ ।। <br>
<br>
<br>
</span>
