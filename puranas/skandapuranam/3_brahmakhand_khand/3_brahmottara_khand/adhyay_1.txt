<span style="font-size: 14pt; line-height: 175%">॥श्रीगणेशाय नमः॥।॥ <br>
श्रीगुरुभ्यो नमः ॥ ॥ <br>
अथ ब्रह्मोत्तरखंडमारंभः ॥ <br>
॥ ॐ नमः शिवाय ॥ ॥ <br>
ज्योतिर्मात्रस्वरूपाय निर्मलज्ञानचक्षुषे ॥  <br>
नमः शिवाय शांताय ब्रह्मणे लिंगमूर्त्तये ॥ १ ॥ <br>
॥ ऋषय ऊचुः ॥ ॥ <br>
आख्यातं भवता सूत विष्णोर्माहात्म्यमुत्तमम्॥ <br>
समस्ताघहरं पुण्यं समसेन श्रुतं च नः॥ २॥ <br>
इदानीं श्रोतुमिच्छामो माहात्म्यं त्रिपुरद्विषः ॥ <br>
तद्भक्तानां च माहात्म्यमशेषाघहरं परम्॥ ३॥ <br>
तन्मंत्राणां च माहात्म्यं तथैव द्विजसत्तम ॥ <br>
तत्कथायाश्च तद्भक्तेः प्रभावमनुवर्णय॥ ४॥ <br>
॥ सूत उवाच ॥ ॥ <br>
एतावदेव मर्त्यानां परं श्रेयः सनातनम्॥ <br>
यदीश्वरकथायां वै जाता भक्तिरहैतुकी ॥ ५॥<br>
अतस्तद्भक्तिलेशस्य माहात्म्यं वर्ण्यते मया ॥ <br>
अपि कल्पायुषा नालं वक्तुं विस्तरतः क्वचित्॥ ६॥ <br>
सर्वेषामपि पुण्यानां सर्वेषां श्रेयसामपि ॥ <br>
सर्वेषामपि यज्ञानां जपयज्ञः परः स्मृतः॥ ७॥ <br>
तत्रादौ जपयज्ञस्य फलं स्वस्त्ययनं महत् ॥ <br>
शैवं षडक्षरं दिव्यं मंत्रमाहुर्महर्षयः॥ ८॥ <br>
देवानां परमो देवो यथा वै त्रिपुरांतकः ॥ <br>
मंत्राणां परमो मंत्रस्तथा शैवः षडक्षरः ॥ ९॥ <br>
एष पंचाक्षरो मंत्रो जप्तॄणां मुक्तिदायकः॥ <br>
संसेव्यते मुनिश्रेष्ठैरशेषैः सिद्धिकांक्षिभिः॥३.३.१.१०<br>
१० ॥ अस्यैवाक्षरमाहात्म्यं नालं वक्तुं चतुर्मुखः॥ <br>
श्रुतयो यत्र सिद्धांतं गताः परमनिर्वृताः॥ ११ ॥ <br>
सर्वज्ञः परिपूर्णश्च सच्चिदानंदलक्षणः ॥ <br>
स शिवो यत्र रमते शैवे पंचाक्षरे शुभे ॥ १२ ॥ <br>
एतेन मंत्रराजेन सर्वोपनिषदात्मना ॥ <br>
लेभिरे मुनयः सर्वे  परं ब्रह्म निरामयम्॥१३॥ <br>
नमस्कारेण जीवत्वं शिवेऽत्र परमात्मनि ॥ <br>
ऐक्यं गतमतो मंत्रः परब्रह्ममयो ह्यसौ ॥ १४ ॥ <br>
भवपाशनिबद्धानां देहिनां हितकाम्यया ॥ <br>
आहोंनमः शिवायेति मंत्रमाद्यं शिवः स्वयम् ॥ १५॥ <br>
किं तस्य बहुभिर्मंत्रैः किं तीर्थैः किं तपोऽध्वरैः ॥ <br>
यस्योंनमः शिवायेति  मंत्रो हृदयगोचरः॥ १६ ॥ <br>
तावद्भ्रमंति संसारे दारुणे दुःखसंकुले ॥ <br>
यावन्नोच्चारयंतीमं मंत्रं देहभृतः सकृत् ॥ १७ ॥ <br>
मंत्राधिराजराजोऽयं सर्ववेदांतशेखरः ॥ <br>
सर्वज्ञाननिधानं च सोऽयं चैव षडक्षरः ॥ १८ ॥<br>
कैवल्यमार्गदीपोऽयमविद्यासिंधुवाडवः ॥<br>
महापातकदावाग्निः सोऽयं मंत्रः षडक्षरः&nbsp;! ॥ १९ ॥ <br>
तस्मात्सर्वप्रदो मंत्रः सोऽयं पञ्चाक्षरः स्मृतः ॥ <br>
स्त्रीभिः शूद्रैश्च संकीर्णैर्धार्यते मुक्तिकांक्षिभिः॥३.३.१२० ॥ <br>
नास्य दीक्षा न होमश्च न संस्कारो न तर्पणम् ॥ <br>
न कालो नोपदेशश्च सदा शुचिरयं मनुः ॥ २१ ॥ <br>
महापातकविच्छित्त्यै शिव इत्यक्षरद्वयम् ॥ <br>
अलं नमस्कियायुक्तो मुक्तये परिकल्पते ॥ २२॥ <br>
उपदिष्टः सद्गुरुणा जप्तः क्षेत्रे च पावने ॥ <br>
सद्यो यथेप्सितां सिद्धिं ददातीति किमद्भुतम् ॥ २३ ॥ <br>
अतः सद्गुरुमाश्रित्य ग्राह्योऽयं मंत्रनायकः॥ <br>
पुण्यक्षेत्रेषु जप्तव्यः सद्यः सिद्धिं प्रयच्छति ॥ २४॥ <br>
गुरवो निर्मलाः शांताः साधवो मितभाषिणः ॥ <br>
कामक्रोधविनिर्मुक्ताः सदाचारा जितेंद्रियाः ॥ २५ ॥ <br>
एतैः कारुण्यतो दत्तो मंत्रः क्षिप्रं प्रसिद्ध्यति ॥ <br>
क्षेत्राणि जपयोग्यानि समासात्कथयाम्यहम् ॥ २६ ॥ <br>
प्रयागं पुष्करं रम्यं केदारं सेतुबंधनम् ॥ <br>
गोकर्णं नैमिषारण्यं सद्यः सिद्धिकरं नृणाम् ॥२७॥ <br>
अत्रानुवर्ण्यते सद्भिरितिहासः पुरातनः॥ <br>
असकृद्वा सकृद्वापि शृण्वतां मंगलप्रदः॥ २८॥ <br>
मथुरायां यदुश्रेष्ठो दाशार्ह इति विश्रुतः ॥ <br>
बभूव राजा मतिमान्महोत्साहो महाबलः ॥ २९ ॥ <br>
शास्त्रज्ञो नयवाक्छूरो धैर्यवानमितद्युतिः ॥ <br>
अप्रधृष्यः सुगंभीरः संग्रामेष्वनिवर्त्तितः ॥ ३.३.१.३०॥ <br>
महारथो महेष्वासो नानाशास्त्रार्थकोविदः॥ <br>
वदान्यो रूपसंपन्नो युवा लक्ष णसंयुतः ॥ ३१ ॥ <br>
स काशिराजतनयामुपयेमे वराननाम् ॥ <br>
कांतां कलावतीं नाम रूपशीलगुणान्विताम् ॥ ३२ ॥ <br>
कृतोद्वाहः स राजेंद्रः संप्राप्य निजमंदिरम्॥ <br>
रात्रौ तां शयनारूढां संगमाय समाह्वयत् ॥ ३३ ॥ <br>
सा स्वभर्त्रा समाहूता बहुशः प्रार्थिता सती ॥ <br>
न बबंध मनस्तस्मिन्न चागच्छ तदंतिकम्॥ ३४॥ <br>
संगमाय यदाहूता नागता निजवल्लभा ॥ <br>
बलादाहर्तुकामस्तामुदतिष्ठन्महीपतिः ॥ ३५ ॥. <br>
॥ राज्ञ्युवाच ॥ ॥ <br>
मा मां स्पृश महाराज कारणज्ञां व्रते स्थिताम् ॥ <br>
धर्माधर्मौ विजानासि मा कार्षीः साहसं मयि ॥ ३६ ॥ <br>
क्वचित्प्रियेण भुक्तं यद्रोचते तु मनीषिणाम् ॥ <br>
दंपत्योः प्रीतियोगेन संगमः प्रीतिवर्द्धनः ॥ ३७ ॥ <br>
प्रियं यदा मे जायेत तदा संगस्तु ते मयि ॥ <br>
का प्रीतिः किं सुखं पुंसां बलाद्भोगेन योषिताम् ॥ ३८ ॥ <br>
अप्रीतां रोगिणीं नारीमंतर्वत्नीं धृतव्रताम् ॥ <br>
रजस्वलामकामां च न कामेत बलात्पुमान् ॥ ३९ ॥ <br>
प्रीणनं लालनं पोषं रंजनं मार्दवं दयाम्॥ <br>
कृत्वा वधूमुपगमेद्युवतीं प्रेमवान्पतिः ॥ <br>
युवतौ कुसुमे चैव विधेयं सुखमिच्छता ॥ ३.३.१.४० । <br>
इत्युक्तोऽपि तया साध्व्या स राजा स्मरविह्वलः ॥ <br>
बलादाकृष्य तां हस्ते परिरेभे रिरंसया ॥ ४१ ॥ <br>
तां स्पृष्टमात्रां सहसा तप्तायःपिंडसन्निभाम् ॥ <br>
निर्दहंतीमिवात्मानं तत्याज भयविह्वलः ॥ ४२ ॥ <br>
॥ राजोवाच ॥ ॥ <br>
अहो सुमहदाश्चर्यमिदं दृष्टं तव प्रिये ॥ <br>
कथमग्निसमं जातं वपुः पल्लवकोमलम्॥ ॥ ४३ ॥ <br>
इत्थं सुविस्मितो राजा भीतः सा राजवल्लभा ॥ <br>
प्रत्युवाच विहस्यैनं विनयेन शुचिस्मिता ॥ ४४ ॥ <br>
॥ राज्ञ्युवाच ॥ ॥ <br>
राजन्मम पुरा बाल्ये दुर्वासा मुनिपुंगवः॥ <br>
शैवीं पंचाक्षरीं विद्यां कारुण्येनोपदिष्टवान् ॥४५॥ <br>
तेन मंत्रानुभावेन ममांगं कलुषोज्झितम् ॥ <br>
स्प्रष्टुं न शक्यते पुंभिः सपापैर्देवैवर्जितैः॥ ४६॥ <br>
त्वया राजन्प्रकृतिना कुलटागणिकादयः ॥ <br>
मदिरास्वादनिरता निषेव्यंते सदा स्त्रियः ॥४७॥ <br>
न स्नानं क्रियते नित्यं न मंत्रो जप्यते शुचिः ॥ <br>
नाराध्यते त्वयेशानः कथं मां स्प्रष्टुमर्हसि ॥ ४८॥ <br>
॥ राजोवाच।॥ ॥ <br>
तां समाख्याहि सुश्रोणि शैवीं पंचाक्षरीं शुभाम् ॥ <br>
विद्याविध्वस्तपापोऽहं त्वयीच्छामि रतिं प्रिये ॥ ४९ ॥ <br>
॥ राज्ञ्युवाच ॥ ॥ <br>
नाहं तवोपदेशं वै कुर्यां मम गुरुर्भवान् ॥ <br>
उपातिष्ठ गुरुं राजन्गर्गं मंत्र विदांवरम् ॥ ३.३.१.५० ॥ <br>
॥ सूत उवाच ॥ ॥ <br>
इति संभाषमाणौ तौ दंपती गर्गसन्निधिम् ॥ <br>
प्राप्य तच्चरणौ मूर्ध्ना ववंदाते कृताञ्जली ॥ ५१ ॥ <br>
अथ राजा गुरुं प्रीतमभिपूज्य पुनःपुनः ॥ <br>
समाचष्ट विनीतात्मा रहस्यात्ममनोरथम् ॥ ५२॥ <br>
॥ राजोवाच ॥ ॥ <br>
कृतार्थं मां कुरु गुरो संप्राप्तं करुणार्द्रधीः ॥ <br>
शैवीं पंचाक्षरीं विद्यामुपदेष्टुं त्वमर्हसि ॥ ५३॥ <br>
अनाज्ञातं यदाज्ञातं यत्कृतं राजकर्मणा ॥ <br>
तत्पापं येन शुद्ध्येत तन्मंत्रं देहि मे गुरो ॥ ५४॥ <br>
एवमभ्यर्थितो राज्ञा गर्गो ब्राह्मणपुंगवः ॥ <br>
तौ निनाय महापुण्यं कालिंद्यास्तटमुत्तमम् ॥ ५५ ॥ <br>
तत्र पुण्यतरोर्मूले निषण्णोऽथ गुरुः स्वयम् ॥ <br>
पुण्यतीर्थजले स्नातं राजानं समुपोषितम्॥ ५६ ॥ <br>
प्राङ्मुखं चोपवेश्याथ नत्वा शिवपदाम्बुजम् ॥ <br>
तन्मस्तके करं न्यस्य ददौ मंत्रं शिवात्मकम् ॥ ॥ ५७॥ <br>
तन्मंत्रधारणादेव तद्गुरोर्हस्तसंगमात्॥ <br>
निर्ययुस्तस्य वपुषो वायसाः शतकोटयः ॥ ५८॥ <br>
ते दग्धपक्षाः क्रोशंतो निपतंतो महीतले ॥ <br>
भस्मीभूतास्ततः सर्वे दृश्यंते स्म सहस्रशः ॥ ५९॥ <br>
दृष्ट्वा तद्वायसकुलं दह्यमानं सुविस्मितौ ॥ <br>
राजा च राजमहिषी तं गुरुं पर्यपृच्छताम् ॥ ३.३.१.६० ॥<br>
भगवन्निदमाश्चर्यं कथं जातं शरीरतः ॥ <br>
वायसानां कुलं दृष्टं किमेतत्साधु भण्यताम् ॥ ६१ ॥ <br>
॥ श्रीगुरुरुवाच  ॥ राजन्भवसहस्रेषु भवता परिधावता ॥ <br>
संचितानि दुरन्तानि संति पापान्यनेकशः ॥ ६२॥ <br>
तेषु जन्मसहस्रेषु यानि पुण्यानि संति ते ॥ <br>
तेषामाधिक्यतः क्वापि जायते पुण्ययोनिषु ॥ ६३॥ <br>
तथा पापीयसीं योनिं क्वचित्पापेन गच्छति ॥ <br>
साम्ये पुण्यान्ययोश्चैव मानुषीं योनिमाप्तवान् ॥ ६४ ॥<br>
शैवी पंचाक्षरी विद्या यदा ते हृदयं गता। <br>
अघानां कोटयस्त्वत्तः काकरूपेण निर्गताः ॥ ६९॥ <br>
कोटयो ब्रह्महत्यानामगम्यागम्यकोटयः॥ <br>
स्वर्णस्तेयसुरापानभ्रूणहत्या दिकोटयः ॥ <br>
भवकोटिसहस्रेषु येऽन्ये पातकराशयः ॥ ६६॥ <br>
क्षणाद्भस्मीभवंत्येव शैवे पंचाक्षरे धृते ॥ <br>
आसंस्तवाद्य राजेंद्र दग्धाः पातककोटयः ॥ ॥ ६७ ॥ <br>
अनया सह पूतात्मा विहरस्व यथासुखम् ॥ <br>
इत्याभाष्य मुनिश्रेष्ठस्तं मंत्रमुपदिश्य च ॥६८॥ <br>
ताभ्यां विस्मितचित्ताभ्यां सहितः स्वगृहे ययौ ॥ <br>
गुरुवर्यमनुज्ञाप्य मुदितौ तौ च दंपती ॥ ६९॥ <br>
ततः स्वभवनं प्राप्य रेजतुःस्म महाद्युती।॥ <br>
राजा दृढं समाश्लिष्य पत्नीं चन्दनशीतलाम्॥<br>
संतोषं परमं लेभे निःस्वः प्राप्य यथा धनम् ॥ ३.३.१.७० ॥ <br>
अशेषवेदोपनिषत्पुराणशास्त्रावतंसोऽयमघांतकारी ॥ <br>
पंचाक्षरस्यैव महाप्रभावो मया समासात्कथितो वरिष्ठः ॥७१॥ <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मोत्तरखण्डे पंचाक्षरमन्त्रमाहात्म्यवर्णनं नाम प्रथमोऽध्यायः ॥ १ ॥ <br>
<br>
<br>
</span>
