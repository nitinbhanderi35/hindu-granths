<span style="font-size: 14pt; line-height: 200%">॥ सूत उवाच ॥ ॥ <br>
अथ रुद्राक्षमाहात्म्यं वर्णयामि समासतः ॥ <br>
सर्वपापक्षयकरं शृण्वतां पठतामपि ॥ ॥ १ ॥ <br>
अभक्तो वापि भक्तो वा नीचो नीचतरोपि वा ॥ <br>
रुद्राक्षान्धारयेद्यस्तु मुच्यते सर्वपातकैः ॥ २ ॥ <br>
रुद्राक्षधारणं पुण्यं केन वा सदृशं भवेत् ॥ <br>
महाव्रतमिदं प्राहुर्मुनयस्तत्त्वदर्शिनः ॥ ३ ॥ <br>
सहस्रं धारयेद्यस्तु रुद्राक्षाणां धृतव्रतः ॥ <br>
तं नमंति सुराः सर्वे यथा रुद्रस्तथैव सः ॥ ४ ॥ <br>
अभावे तु सहस्रस्य बाह्वोः षोडश षोडश ॥ <br>
एकं शिखायां करयोर्द्वादश द्वादशैव हि ॥ ५ ॥ <br>
द्वात्रिंशत्कंठदेशे तु चत्वारिंशत्तु मस्तके ॥ <br>
एकैक कर्णयोः षट् षट् वक्षस्यष्टोत्तरं शतम् ॥ <br>
यो धारयति रुद्राक्षान्रुद्रवत्सोपि पूज्यते ॥ ६ ॥ <br>
मुक्ताप्रवालस्फटिकरौप्यवैदूर्यकांचनैः ॥ <br>
समेतान्धारयेद्यस्तु रुद्राक्षान्स शिवो भवेत् ॥ ७ ॥ <br>
केवलानपि रुद्राक्षान्यथालाभं बिभर्ति यः ॥ <br>
तं न स्पृशंति पापानि तमांसीव विभावसुम् ॥ ८ ॥ <br>
रुद्राक्षमालया जप्तो मंत्रोऽनंतफलप्रदः ॥ <br>
अरुद्राक्षो जपः पुंसां तावन्मात्रफलप्रदः ॥ ९ ॥ <br>
यस्यांगे नास्ति रुद्राक्ष एकोपि बहुपुण्यदः ॥ <br>
तस्य जन्म निरर्थं स्यात्त्रिपुंड्ररहितं यदि ॥ ३.३.२०.१० ॥ <br>
रुद्राक्षं मस्तके बद्ध्वा शिरःस्नानं करोति यः ॥ <br>
गंगास्नानफलं तस्य जायते नात्र संशयः ॥ ११ ॥ <br>
रुद्राक्षं पूजयेद्यस्तु विना तोयाभिषेचनम् ॥ <br>
यत्फलं लिंगपूजायास्तदेवाप्नोति निश्चितम् ॥ १२ ॥ <br>
एकवक्त्राः पंचवक्त्रा एकादशमुखाः परे ॥ <br>
चतुर्दशमुखाः केचिद्रुद्राक्षा लोकपूजिताः ॥ १३ ॥ <br>
भक्त्या संपूजितो नित्यं रुद्राक्षः शंकरात्मकः ॥ <br>
दरिद्रं वापि कुरुते राजराजश्रियान्वितम् ॥ १४ ॥ <br>
अत्रेदं पुण्यमाख्यानं वर्णयंति मनीषिणः । <br>
महापापक्षयकरं श्रवणात्कीर्त्तनादपि ॥ १५ ॥ <br>
राजा काश्मीरदेशस्य भद्रसेन इति श्रुतः ॥ <br>
तस्य पुत्रो ऽभवद्धीमान्सुधर्मानाम वीर्यवान् ॥ १६ ॥ <br>
तस्यामात्यसुतः कश्चित्तारको नाम सद्गुणः ॥ <br>
बभूव राजपुत्रस्य सखा परमशोभनः ॥ १७ ॥ <br>
तावुभौ परमस्निग्धौ कुमारौ रूपसुन्दरौ ॥ <br>
विद्याभ्यासपरौ बाल्ये सह क्रीडां प्रचक्रतुः ॥ १८ ॥ <br>
तौ सदा सर्वगात्रेषु रुद्राक्षकृतभूषणौ ॥ <br>
विचेरतुरुदारांगौ सततं भस्मधारिणौ ॥ १९ ॥ <br>
हारकेयूरकटककुंडलादिविभूषणम् ॥ <br>
हेमरत्नमयं त्यक्त्वा रुद्राक्षान्दधतुश्च तौ ॥ ३.३.२०.२० ॥ <br>
रुद्राक्षमालितौ नित्यं रुद्राक्षकरकंकणौ ॥ <br>
रुद्राक्षकंठाभरणौ सदा रुद्राक्षकुंडलौ ॥ २१ ॥ <br>
हेमरत्नाद्यलंकारे लोष्टपाषाणदर्शनौ ॥ <br>
बोध्यमानावपि जनैर्न रुद्राक्षान्व्यमुंचताम् ॥ २२ ॥ <br>
तस्य काश्मीरराजस्य गृहं प्राप्तो यदृच्छया ॥ <br>
पराशरो मुनिवरः साक्षादिव पितामहः ॥ २३ ॥ <br>
तमर्चयित्वा विधिवद्राजा धर्मभृतां वरः ॥ <br>
प्रपच्छ सुखमासीनं त्रिकालज्ञं महामुनिम् ॥ २४ ॥ <br>
॥ राजोवाच ॥ ॥ <br>
भगवन्नेष पुत्रो मे सोपि मंत्रिसुतश्च मे ॥ <br>
रुद्राक्षधारिणौ नित्यं रत्नाभरणनिःस्पृहौ ॥ २५ ॥ <br>
शास्यमानावपि सदा रत्नाकल्पपरिग्रहे ॥ <br>
विलंघितास्मद्वचनौ रुद्राक्षेष्वेव तत्परौ ॥ २६ ॥ <br>
नोपदिष्टाविमौ बालौ कदाचिदपि केनचित् ॥ <br>
एषा स्वाभाविकी वृत्तिः कथमासीत्कुमारयोः ॥ २७ ॥ <br>
॥ पराशर उवाच ॥ ॥ <br>
शृणु राजन्प्रवक्ष्यामि तव पुत्रस्य धीमतः ॥<br>
यथा त्वं मंत्रिपुत्रस्य प्राग्वृत्तं विस्मयावहम् ॥२८॥ <br>
नंदिग्रामे पुरा काचिन्महानंदेति विश्रुता॥<br>
बभूव वारवनिता शृंगारललिताकृतिः ॥२९॥ <br>
छत्रं पूर्णेंदुसंकाशं यानं स्वर्णविराजितम् ॥ <br>
चामराणि सुदंडानि पादुके च हिरण्मये॥३.३.२०.३०॥<br>
अंबराणि विचित्राणि महार्हाणि द्युमंति च ॥ <br>
चंद्ररश्मिनिभाः शय्या पर्यंकाश्च हिरण्मयाः ॥ ३१ ॥ <br>
गावो महिष्यः शतशो दासाश्च शतशस्तथा ॥ ३२ ॥ <br>
सर्वाभरणदीप्तांग्यो दास्यश्च नवयौवना ॥<br>
भूषणानि परार्ध्याणि नवरत्नोज्ज्वलानि च ॥ ३३ ॥ <br>
गन्धकुंकुमकस्तूरीकर्पूरागुरुलेपनम् ॥ <br>
चित्रमाल्यावतंसश्च यथेष्टं मृष्टभोजनम् ॥३४॥ <br>
नानाचित्रवितानाढ्यं नानाधान्यमयं गृहम् ॥ <br>
बहुरत्नसहस्राढ्यं कोटिसंख्याधिकं धनम् ॥ ३५ ॥ <br>
एवं विभवसंपन्ना वेश्या कामविहारिणी ॥ <br>
शिवपूजारता नित्यं सत्यधर्मपरायणा ॥ ३६ ॥ <br>
सदाशिवकथासक्ता शिवनामकथोत्सुका ॥ <br>
शिवभक्तांघ्र्यवनता शिवभक्तिरतानिशम् ॥ ३७ ॥ <br>
विनोदहेतोः सा वेश्या नाट्यमण्डपमध्यतः॥ <br>
रुद्राक्षैभूषयित्वैकं मर्कटं चैव कुक्कुटम् ॥३८॥ <br>
करतालैश्च गीतैश्च सदा नर्तयति स्वयम् ॥ <br>
पुनश्च विहसंत्युच्चैः सखीभिः परिवारिता ॥ ३९ ॥ <br>
युग्मम् ॥ <br>
रुद्राक्षैः कृतकेयूरकर्णाभरणभूषणः ॥ <br>
मर्कटः शिक्षया तस्याः सदा नृत्यति बालवत् ॥ ३.३.२०.४० ॥ <br>
शिखायां बद्धरुद्राक्षः कुक्कुटः कपिना सह ॥ <br>
चिरं नृत्यति नृत्यज्ञः पश्यतां चित्रमावहन् ॥४१॥ <br>
एकदा भवनं तस्याः कश्चिद्वैश्यः शिवव्रती॥ <br>
आजगाम सरुद्राक्षस्त्रिपुंड्री निर्ममः कृती ॥ ४२ ॥ <br>
स बिभ्रद्भस्म विशदे प्रकोष्ठे वरकंकणम् ॥ <br>
महारत्नपरिस्तीर्णं ज्वलंतं तरुणार्कवत् ॥४३॥ <br>
तमागतं सा गणिका  संपूज्य परया मुदा।  <br>
तत्प्रकोष्ठगतं वीक्ष्य कंकणं प्राह विस्मिता ॥ ४४ ॥ <br>
महारत्नमयः सोऽयं कंकणस्त्वत्करे स्थितः ॥ <br>
मनो हरति मे साधौ दिव्यस्त्रीभूषणोचितः ॥ ४५ ॥ <br>
इति तां वररत्नाढ्य सस्पृहां करभूषणे ॥ <br>
वाक्ष्योदारमतिर्वैश्यः सस्मितं समभाषत ॥ ४६ ॥ ॥ <br>
॥ वैश्य उवाच ॥ ॥ <br>
अस्मिन्रत्नवरे दिव्ये यदि ते सस्पृहं मनः ॥ <br>
तमेवादत्स्व सुप्रीता मौल्यमस्य ददासि किम् ॥ ४७ ॥ <br>
॥ वेश्यो वाच ॥ ॥ <br>
वयं तु स्वैरचारिण्यो वेश्यास्तु न पतिव्रताः ॥ <br>
अस्मत्कुलोचितो धर्मो व्यभिचारो न संशयः ॥ ४८ ॥ <br>
यद्येतद्रत्नखचितं ददासि करभूषणम्॥ <br>
दिनत्रयमहोरात्रं तव पत्नी भवाम्यहम् ॥ ४९ ॥ <br>
॥ वैश्य उवाच ॥ ॥ <br>
तथास्तु यदि ते सत्यं वचनं वारवल्लभे ॥ <br>
ददामि रत्नवलयं त्रिरात्रं भव मद्वधूः ॥ ३.३.२०.५० ॥ <br>
एतस्मिन्व्यवहारे तु प्रमाणं शशिभास्करौ ॥ <br>
त्रिवारं सत्यमित्युक्त्वा हृदयं मे स्पृश प्रिये ॥ ५१ ॥ ॥ <br>
॥ वेश्योवाच ॥ ॥ <br>
दिनत्रयमहोरात्रं पत्नी भूत्वा तव प्रभो ॥ <br>
सहधर्मं चरामीति सा तद्धृदयमस्पृशत् ॥ ५२ ॥ <br>
अथ तस्यै स वैश्यस्तु प्रददौ रत्नकङ्कणम् ॥ <br>
लिंगं रत्नमयं चास्या हस्ते दत्त्वेदमब्रवीत् ॥ ५३ ॥ <br>
इदं रत्नमयं शैवं लिंगं मत्प्राणसंनिभम् ॥ <br>
रक्षणीयं त्वया कांते तस्य हानिर्मृतिर्मम ॥ ५४ ॥ <br>
एवमस्त्विति सा कांता लिंगमादाय रत्नजम् ॥ <br>
नाट्यमण्डपिकास्तंभे निधाय प्राविशद्गृहम् ॥ ५५ ॥ <br>
सा तेन संगता रात्रौ वैश्येन विटधर्मिणा ॥ <br>
सुखं सुष्वाप पर्यंके मृदुतल्पोपशोभिते ॥ ५६ ॥ <br>
ततो निशीथसमये नाट्यमण्डपिकांतरे ॥ <br>
अकस्मादुत्थितो वह्निस्तमेव सहसावृणोत् ॥ ५७ ॥ <br>
मण्डपे दह्यमाने तु सहसोत्थाय संभ्रमात् ॥ <br>
सा वेश्या मर्कटं तत्र मोचयामास बंधनात् ॥ ५८ ॥ <br>
स मर्कटो मुक्तबंधः कुक्कुटेन सहामुना ॥ <br>
भीतो दूरं प्रदुद्राव विधूयाग्निकणान्बहून् ॥ ५९ ॥ <br>
स्तंभेन सह निर्दग्धं तल्लिंगं शकलीकृतम् ॥ <br>
दृष्ट्वा वेश्या च वैश्यश्च दुरंतं दुःखमापतुः ॥ ३.३.२०.६० ॥ <br>
दृष्ट्वा प्राणसमं लिंगं दग्धं वैश्यपतिस्तथा ॥ <br>
स्वयमप्याप्तनिर्वेदो मरणाय मतिं दधौ ॥ ६१ ॥ <br>
निर्वेददान्नितरां खेदाद्वैश्यस्तामाह दुःखिताम् ॥ <br>
शिवलिंगे तु निर्भिन्ने नाहं जीवितुमुत्सहे ॥ ६२ ॥ <br>
चितां कारय मे भद्रे तव भृत्यैर्बलाधिकैः ॥ <br>
शिवे मनः समावेश्य प्रविशामि हुताशनम् ॥ ६३ ॥ <br>
यदि ब्रह्मेंद्रविष्ण्वाद्या वारयेयुः समेत्य माम् ॥ <br>
तथाप्यस्मिन्क्षणे धीरः प्रविश्याग्निं त्यजाम्यसून् ॥ ६४ ॥ <br>
तमेवं दृढबंधं सा विज्ञाय बहुदुःखिता ॥ <br>
स्वभृत्यैः कारयामास चितां स्वनगराद्बहिः ॥ ६५ ॥ <br>
ततः स वैश्यः शिवभक्तिपूतः प्रदक्षिणीकृत्य समिद्धमग्निम् ॥ <br>
विवेश पश्यत्सु जनेषु धीरः सा चानुतापं युवती प्रपेदे ॥ ६६ ॥ <br>
अथ सा दुःखिता नारी स्मृत्वा धर्मं सुनिर्मलम् ॥ <br>
सर्वान्बन्धून्समीक्ष्यैव बभाषे करुणं वचः ॥ ६७ ॥ <br>
रत्नकंकणमादाय मया सत्यमुदाहृतम् ॥ <br>
दिनत्रयमहं पत्नी वैश्यस्यामुष्य संमता॥ ६८॥ <br>
कर्मणा मत्कृतेनायं मृतो वैश्यः शिवव्रती। <br>
तस्मादहं प्रवेक्ष्यामि सहानेन हुताशनम् ॥ <br>
सधर्मचारिणीत्युक्तं सत्यमेतद्धि पश्यथ ॥ ६९ ॥ <br>
सत्येन प्रीतिमायांति देवास्त्रिभुवनेश्वराः ॥ <br>
सत्यासक्तिः परो धर्मः सत्ये सर्वं प्रतिष्ठितम् ॥ ३.३.२०.७० ॥ <br>
सत्येन स्वर्गमोक्षौ च नासत्येन परा गतिः ॥ <br>
तस्मासत्यं समाश्रित्य प्रवेक्ष्यामि हुताशनम् ॥ ७१ ॥ <br>
इति सा दृढनिर्बंधा वार्यमाणापि बंधुभिः ॥ <br>
सत्यलोपभयान्नारी प्राणांस्त्यक्तुं मनो दधे ॥ ७२ ॥ <br>
सर्वस्वं शिवभक्तेभ्यो दत्त्वा ध्यात्वा सदाशिवम् ॥ <br>
तमग्निं त्रिः परिक्रम्य प्रदेशाभिमुखी स्थिता ॥ ७३ ॥ <br>
तां पतंतीं समिद्धेऽग्नौ स्वपदार्पितमानसाम् ॥ <br>
वारयामास विश्वात्मा प्रादुर्भूतः शिवः स्वयम् ॥ ७४ ॥ <br>
सा तं विलोक्याखिलदेव देवं त्रिलोचनं चन्द्रकलावतंसम् ॥ <br>
शशांकसूर्यानलकोटिभासं स्तब्धेव भीतेव तथैव तस्थौ ॥ ७५ ॥ <br>
तां विह्वलां परित्रस्तां वेपमानां जडी कृताम् ॥ <br>
समाश्वास्य गलद्बाष्पां करे गृह्याब्रवीद्वचः ॥ ७६ ॥ <br>
॥ शिव उवाच ॥ ॥ <br>
सत्यं धर्मं च ते धैर्यं भक्तिं च मयि निश्चलाम् ॥ <br>
निरीक्षितुं त्वत्सकाशं वैश्यो भूत्वाहमागतः ॥ ७७ ॥ <br>
माययाग्निं समुत्थाप्य दग्धवान्नाट्यमंडपम् ॥ <br>
दग्धं कृत्वा रत्नलिंगं प्रवृष्टोस्मि हुताशनम् ॥ ॥ ७८ ॥ <br>
वेश्याः कैतवकारिण्यः स्वैरिण्यो जनवंचकाः ॥ <br>
सा त्वं सत्यमनुस्मृत्य प्रविष्टाग्निं मया सह ॥ ७९ ॥ <br>
अतस्ते संप्रदास्यामि भोगांस्त्रिदशदुर्लभान् ॥ <br>
आयुश्च परमं दीर्घमारोग्यं च प्रजोन्नतिम् ॥ <br>
यद्यदिच्छसि सुश्रोणि तत्तदेव ददामि ते ॥ ३.३.२०.८० ॥ <br>
॥ सूत उवाच ॥ ॥ <br>
इति ब्रुवति गौरीशे सा वेश्या प्रत्यभाषत ॥ ८१ ॥ <br>
॥ वेश्योवाच ॥ ॥ <br>
न मे वांछास्ति भोगेषु भूमौ स्वर्गे रसातले ॥ <br>
तव पादांबुजस्पर्शादन्यत्किंचिन्न वै वृणे ॥ ८२ ॥ <br>
एते भृत्याश्च दास्यश्च ये चान्ये मम बांधवाः ॥ <br>
सर्वे त्वदर्चनपरास्त्वयि संन्यस्तवृत्तयः ॥ ८३ ॥ <br>
सर्वानेतान्मया सार्धं नीत्वा तव परं पदम् ॥ <br>
पुनर्जन्मभयं घोरं विमोचय नमोस्तु ते ॥ ८४ ॥ <br>
तथेति तस्या वचनं प्रतिनंद्य महेश्वरः ॥ <br>
तान्सर्वांश्च तया सार्धं निनाय परमं पदम् ॥ ८५ ॥ <br>
॥ पराशर उवाच ॥ ॥ <br>
नाट्यमंडपिकादाहे यौ दूरं विद्रुतौ पुरा ॥ <br>
तत्रावशिष्टौ तावेव कुक्कुटो मर्कटस्तथा ॥ ८६ ॥ <br>
कालेन निधनं यातो यस्तस्या नाट्यमर्कटः ॥ <br>
सोभूत्तव कुमारोऽसौ कुवकुटो मंत्रिणः सुतः ॥ ८७ ॥ <br>
रुद्राक्षधारणोद्भूतात्पुण्यात्पूर्वभवार्जितात् ॥ <br>
कुले महति संजातौ वर्तेते बालकाविमौ ॥ ८८ ॥ <br>
पूर्वाभ्यासेन रुद्राक्षान्दधाते शुद्धमानसौ ॥ <br>
अस्मिञ्जन्मनि तं लोकं शिवं संपूज्य यास्य तः ॥ ८९ ॥ <br>
एषा प्रवृत्तिस्त्वनयोर्बालयोः समुदाहृता ॥ <br>
कथा च शिवभक्ताया किमन्यत्प्रष्टुमिच्छसि ॥ ९० ॥ <br>
इति श्रीस्कांदे महापुराण एका शीतिसाहस्र्यां संहितायां तृतीये ब्रह्मोत्तरखण्डे रुद्राक्षमहिमवर्णनं नाम विंशोऽध्यायः ॥ २० ॥ ॥ अ ॥ <br>
<br>
<br>
</span>
