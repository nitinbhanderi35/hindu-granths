<span style="font-size: 14pt; line-height: 175%">।। राजोवाच ।। ।। <br>
किं दृष्टं भवता ब्रह्मन्नाश्चर्यं पथि कुत्र वा ।। <br>
तन्ममाख्याहि येनाहं कृतकृत्यत्वमाप्नुयाम्।। १ ।। <br>
।। गौतम उवाच ।। ।। <br>
गोकर्णादहमागच्छन्क्वापि देशे विशांपते ।। <br>
जाते मध्याह्नसमये लब्ध वान्विमलं सरः ।। २ ।। <br>
तत्रोपस्पृश्य सलिलं विनीय च पथिश्रमम् ।। <br>
सुस्निग्धशीतलच्छायं न्यग्रोधं समुपाश्रयम् ।। ३ ।। <br>
अथाविदूरे चांडालीं वृद्धामंधां कृशाकृतिम् ।। <br>
शुष्यन्मुखीं निराहारां बहुरोगनिपीडिताम् ।। ४ ।। <br>
कुष्ठव्रणपरीतांगीमुद्यत्कृमिकुलाकुलाम् ।। <br>
पूयशोणितसंसक्तजरत्पटल सत्कटीम्।। ५ ।। <br>
महायक्ष्मगलस्थेन कंठसंरोधविह्वलाम् ।। <br>
विनष्टदंतामव्यक्तां विलुठंतीं मुहुर्मुहुः ।। ६ ।। <br>
चंडार्ककिरणस्पृष्टखरोष्णरजसाप्लुताम्।। <br>
विण्मूत्रपूयदिग्धांगीमसृग्गंधदुरासदाम् ।। ७ ।। <br>
कफरोगबहुश्वासश्लथन्नाडीबहुव्यथाम् ।। <br>
विध्वस्तकेशावयवामपश्यं मरणोन्मुखीम् ।। ८ ।। <br>
तादृग्व्यथां च तां वीक्ष्य कृपयाहं परिप्लुतः ।। <br>
प्रतीक्षन्मरणं तस्याः क्षणं तत्रैव संस्थितः ।। ९ ।। <br>
अथांतरिक्षपदवीं सिंचंतमिव रश्मिभिः ।। <br>
दिव्यं विमानमानीतमद्राक्षं शिवकिंकरैः ।। ३.३.३.१० ।। <br>
तस्मिन्रवींदुवह्नीनां तेजसामिव पंजरे ।। <br>
विमाने सूर्यसंकाशानपश्यं शिवकिंकरान् ।। ११ ।। <br>
ते वै त्रिशूलखट्वांगटंकचर्मासिपाणयः ।।<br>
चंद्रार्धभूषणाः सांद्रचंद्रकुंदोरुवर्चसः ।। १२ ।। <br>
किरीटकुंडलभ्राजन्महाहिवलयोज्ज्वलाः ।। <br>
शिवानुगा मया दृष्टा श्चत्वारः शुभलक्षणाः ।। १३ ।। <br>
तानापतत आलोक्य विमानस्थान्सुविस्मितः ।। <br>
उपसृत्यांतिके वेगादपृच्छं गगने स्थितान् ।। १४ ।। <br>
नमोनमो वस्त्रिदशोत्तमेभ्यस्त्रिलोचनश्रीचरणानुगेभ्यः ।। <br>
त्रिलोकरक्षाविधिमावहद्भ्यस्त्रिशूलचर्मासिगदाधरेभ्यः ।। १५ ।। <br>
विदिता हि मया यूयं महेश्वरपदा नुगाः ।। <br>
इयं वो लोकरक्षार्था गतिराहो विनोदजा ।। ।६ ।। <br>
उत सर्वजनाघौघविजयाय कृतोद्यमाः ।। <br>
ब्रूत कारुण्यतो मह्यं यस्माद्यूयमिहागताः ।। १७ ।। <br>
।। शिवदूता ऊचुः ।। ।। <br>
एषाग्रे दृश्यते वृद्धा चांडाली मरणोन्मुखी ।। <br>
एतामानेतुमायाताः संदिष्टा प्रभुणा वयम् ।। १८ ।। <br>
इत्युक्ते शिवदूतैस्तैरपृच्छं पुनरप्यहम् ।। <br>
विस्मयाविष्टचित्तस्तान्कृतांजलिरवस्थितः ।। १९ ।। <br>
अहो पापीयसी घोरा चांडाली कथमर्हति ।। <br>
दिव्यं विमानमारोढुं शुनीवाध्वरमंडलम् ।। ३.३.३.२० ।। <br>
आजन्मतोऽशुचिप्राया पापां पापा नुगामिनीम् ।। <br>
कथमेनां दुराचारां शिवलोकं निनीषथ ।। २१ ।। <br>
अस्या नास्ति शिवज्ञानं नास्ति घोरतरं तपः ।। <br>
सत्यं नास्ति दया नास्ति कथमेनां निनीषथ ।। २२ ।। <br>
पशुमांसकृताहारा वारुणीपूरितोदराम् ।। <br>
जीवहिंसारतां नित्यं कथमेनां निनीषथ ।। २३ ।। <br>
न च पंचाक्षरी जप्ता न कृतं शिवपूजनम्।। <br>
न ध्यातो भगवाञ्छंभुः कथमेनां निनीषथ ।। २४ ।। <br>
नोपोषिता शिवतिथिर्न कृतं शिवपूजनम् ।। <br>
भूतसौहृदं न जानाति न च बिल्वशिवार्पणम्।। <br>
नेष्टापूर्तादिकं वापि कथमेनां निनीषथ ।। २५ ।। <br>
न च स्नातानि तीर्थानि न दानानि कृतानि च ।। <br>
न च व्रतानि चीर्णानि कथमेनां निनीषथ ।। २६ ।। <br>
ईक्षणे परिहर्त्तव्या किमु संभाषणादिषु ।। <br>
सत्संगरहितां चंडां कथमेनां निनीषथ ।। २७ ।। <br>
जन्मांतरार्जितं किंचिदस्याः सुकृतमस्ति वा ।। <br>
तत्कथं कुष्ठरोगण कृमिभिः परिभूयते ।। २८ ।। <br>
अहो ईश्वरचर्येयं दुर्विभाव्या शरीरिणाम् ।। <br>
पापात्मानोऽपि नीयंते कारुण्यात्परमं पदम् ।। २९ ।। <br>
इत्युक्तास्ते मया दूता देवदेवस्य शूलिनः ।। <br>
प्रत्यूचुर्मामथ प्रीत्या सर्वसंशयभेदिनः ।। ३.३.३.३० ।। <br>
।। शिवदूता ऊचुः ।। ।। <br>
ब्रह्मन्सुमहदाश्चर्यं शृणु कौतूहलं यदि ।। <br>
इमामुद्दिश्य चांडालीं यदुक्तं भवताधुना ।। ३१ ।। <br>
आसीदियं पूर्वभवे काचिद्ब्राह्मणकन्यका ।। <br>
सुमित्रानाम संपूर्णसोमबिम्बसमानना ।। ३२ ।। <br>
उत्फुल्लमल्लिकादामसुकुमारांगलक्षणा ।। <br>
कैकेयद्विजमुख्यस्य कस्यचित्तनया सती ।। ३३ ।। <br>
तां सर्वलक्षणोपेतां रतेर्मूर्तिमिवापराम्।। <br>
वर्द्धमानां पितुर्गेहे वीक्ष्यासन्विस्मिता जनाः ।। ३४ ।। <br>
दिनेदिने वर्धमाना बंधुभिर्लालिता भृशम् ।। <br>
सा शनैर्यौवनं भेजे स्मरस्येव महाधनुः ।। ३५ ।। <br>
अथ सा बंधुवर्गैश्च समेतेन कुमारिका ।। <br>
पित्रा प्रदत्ता कस्मैचिद्विधिना द्विजसूनवे।। ३६ ।। <br>
सा भर्त्तारमनुप्राप्य नवयौवनशालिनी ।। <br>
कंचित्कालं शुभाचारा रेमे बंधुभिरावृता ।। ३७ ।। <br>
अथ कालवशात्तस्याः पतिस्तीव्र रुजार्दितः ।। <br>
रूपयौवनकांतोपि पंचत्वमगमन्मुने ।। ३८ ।। <br>
मृते भर्त्तरि दुःखेन विदग्धहदया सती ।। <br>
उवास कतिचिन्मासान्सुशीला विजितें द्रिया ।। ३९ ।। <br>
अथ यौवनभारेण जृंभमाणेन नित्यशः ।। <br>
बभूव हृदयं तस्याः कंदपर्परिकंपितम् ।। ३.३.३.४० ।। <br>
सा गुप्ता बन्धुवर्गेण शासितापि महोत्तमैः ।। <br>
न शशाक मनो रोद्धं मदनाकृष्टमंगना ।। ४१ ।। <br>
सा तीव्रमन्मथाविष्टा रूपयौवनशालिनी ।। <br>
विधवापि विशेषेण जारमार्गरताभवत् ।। ४२ ।। <br>
न ज्ञाता केनचिदपि जारिणीति विचक्षणा ।। <br>
जुगूहात्मदुराचारं कंचित्कालमसत्तमा ।। ४३ ।। <br>
तां दोहदसमाक्रांतां घननीलमुखस्तनीम् ।। <br>
कालेन बंधुवर्गोपि बुबोध विटदूषिताम् ।। ४४ ।। <br>
इति भीतो महाक्लेशाच्चिंता लेभे दुरत्ययाम् ।। <br>
स्त्रियः कामेन नश्यंति ब्राह्मणा हीनसेवया।।।४५।। <br>
राजानो ब्रह्मदंडेन यतयो भोगसंग्रहात्।। <br>
लीढं शुना तथैवान्नं सुरया वार्पितं पयः।।४६।। <br>
रूपं कुष्ठरुजाविष्टं कुलं नश्यति कुस्त्रिया।।  <br>
इति सर्वे समालोच्य समेताः पतिसोदराः ॥ ४७॥ <br>
तत्यजुर्गोत्रतो दूरं गृहीत्वा सकचग्रहम् ॥ <br>
सघटोत्सर्गमुत्सृष्टा सा नारी सर्वबन्धुभिः॥ ४८  <br>
विचरंती च शूद्रेण रममाणा रतिप्रिया ॥ <br>
सा ययौ स्त्री बहिर्यामा दृष्टा शूद्रेण केनचित् ॥ ४९ ॥ <br>
स तां दृष्ट्वा वरारोहाँ पीनोन्नतपयोधराम् ॥ <br>
गृहं निनाय साम्ना च विधवां शूद्रनायकः ॥ <br>
सा नारी तस्य महिषी भूत्वा तेन दिवानिशम् ॥ ३.३.३.५०॥ <br>
रममाणा क्वचिद्देशे न्यवसद्गृहवल्लभा ॥ <br>
तत्र सा पिशिताहारा नित्यमापीतवारुणी।।५१।। <br>
लेभे सुतं च शूद्रेण रममाणा रतिप्रिया ॥ <br>
कदाचिद्भर्त्तरि  क्वापि याते पीतसुरा तु सा।।५२।। <br>
इयेष पिशिताहारं मदिरामदविह्वला ॥ <br>
अथ मेषेषु बद्धेषु गोभिः सह बहिर्व्रजे ॥ ५३ ॥ <br>
ययौ कृपाणमादाय सा तमींधे निशामुखे ॥ <br>
अविमृश्य मदावेशान्मेषबुद्ध्यामिषप्रिया ॥ ५४ ॥ <br>
एकं जघानं गोवत्सं क्रोशंतं निशि दुर्भगा ॥ <br>
निहतं गृहमानीय ज्ञात्वा गोवत्समंगना ॥ ५५ ॥ <br>
भीता शिवशिवेत्याह केनचित्पुण्यकर्मणा ॥ <br>
सा मुहूर्तमिति ध्यात्वा पिशितासवलालसा ॥ ५६ ॥ <br>
छित्त्वा तमेव गोवत्सं चकाराहारमीप्सितम् ॥ <br>
गोवत्सार्धशरीरेण कृताहाराथ सा पुनः ॥ ५७ ॥ <br>
तदर्धदेहं निक्षिप्य बहिश्चुक्रोश कैतवात् ॥ <br>
अहो व्याघ्रेण भग्नोऽयं जग्धो गोवत्सको व्रजे ॥ ५८॥ <br>
इति तस्याः समाक्रंदः सर्वगेहेषु शुश्रुवे । <br>
अथ सर्वे शूद्रजनाः समागम्यांतिके स्थिताः ॥ ५९॥ <br>
हतं गोवत्समालोक्य व्याघ्रेणेति शुचं ययुः ॥ <br>
गतेषु तेषु सर्वेषु व्युष्टायां च ततो निशि ॥ ३.३.३.६० ॥ <br>
तद्भर्ता गृहमागत्य दृष्टवान्गृहविड्वरम् । <br>
एवं बहुतिथे काले गते सा शूद्ववल्लभा ॥ ६१ । <br>
कालस्य वशमापन्ना जगाम यममंदिरम् । <br>
यमोपि धर्ममालोक्य तस्याः कर्म च पौर्विकम् ॥ ६२ ॥   <br>
निर्वत्र्य निरयावासाञ्चक्रे चंडालजातिकाम् ॥ <br>
सापि भ्रष्टा यमपुराच्चांडालीगर्भमाश्रिता ॥ ६३ ॥ <br>
ततो बभूव जात्यंधा प्रशांतांगारमेचका ॥ <br>
तत्पिता कोपि चांडालो देशे कुत्रचिदास्थितः ॥ ६४ ॥ <br>
तां तादृशीमपि सुतां कृपया पर्यपोषयत् ॥ <br>
अभोज्येन कदन्नेन शुना लीढेन पूतिना ॥ ६५ ॥ <br>
अपेयैश्च रसैर्मात्रा पोषिता सा दिनेदिने ॥ <br>
जात्यंधा सापि कालेन बाल्ये कुष्ठरुजार्दिता ॥ ६६ ॥ <br>
ऊढा न केनचिद्वापि चांडालेनातिदुर्भगा ॥ <br>
अतीतबाल्ये सा काले विध्वस्तपितृमातृका ॥ ६७ ॥ <br>
दुर्भगेति परित्यक्ता बंधुभिश्च सहोदरैः ॥ <br>
ततः क्षुधार्दिता दीना शोचन्ती विगतेक्षणा ॥ ६८ ॥ <br>
गृहीतयष्टिः कृच्छ्रेण संचचाल सलोष्टिका ॥ <br>
पत्तनेष्वपि सर्वेषु याचमाना दिनेदिने ॥ ६९ ॥ <br>
चांडालोच्छिष्टपिंडेन जठराग्निमतर्पयत्॥ <br>
एवं कृच्छ्रेण महता नीत्वा सुबहुलं वयः ॥ ३.३.३.७० ॥ <br>
जरया ग्रस्तसर्वांगी दुःखमाप दुरत्ययम् ॥ <br>
निरन्नपानवसना सा कदाचिन्महाजनान्।। ७१ ।। <br>
आयास्यंत्यां शिवतिथौ गच्छतो बुबुधेऽध्वगान्।। <br>
तस्यां तु देवयात्रायां देशदेशांतयायिनाम् ।। ७२ ।। <br>
विप्राणां साग्निहोत्राणां सस्त्रीकाणां महात्मनाम्।। <br>
राज्ञां च सावरोधानां सहस्तिरथवाजिनाम् ।। ७३ ।। <br>
सपरीवारघोषाणां यानच्छत्रादिशोभिनाम् ।। <br>
तथान्येषां च विट्शूद्रसंकीर्णानां सहस्रशः ।। ७४ ।। <br>
हसतां गायतां क्वापि नृत्यतामथ धावताम् ।। <br>
जिघ्रतां पिबतां कामाद्गच्छतां प्रतिगर्जताम् ।। ७५ ।।। <br>
संप्रयाणे मनुष्याणां संभ्रमः सुमहानभूत् ।। <br>
इति सर्वेषु गच्छत्सु गोकर्णं शिवमंदिरम् ।। ७६ ।। <br>
पश्यंति दिविजाः सर्वे विमानस्थाः सकौतुकाः ।। <br>
अथेयमपि चांडाली वसनाशनतृष्णया ।। ७७ ।। <br>
महाजनान्याचयितुं चचाल च शनैःशनैः ।। <br>
करावलंबेनान्यस्याः प्राग्जन्मार्जितकर्मणा ।। <br>
दिनैः कतिपयैर्याती गोकर्णं क्षेत्रमाययौ ।। ७८ ।। <br>
ततो विदूरे मार्गस्य निषण्णा विवृतांजलिः ।। <br>
याचमाना मुहुः पांथान्बभाषे कृपणं वचः ।। ७९ ।। <br>
प्राग्जन्मार्जितपापौघैः पीडितायाश्चिरं मम ।। <br>
आहारमात्रदानेन दयां कुरुत भो जनाः ।। ३.३.३.८० ।। <br>
त्रातारः परमार्तानां दातारः परमाशिषाम् ।। <br>
कर्तारो बहुपुण्यानां दयां कुरुत भो जनाः ।। र१ ।। <br>
वसनाशनहीनायां स्वपितायां महीतले ।। <br>
महापांसुनिमग्नायां दयां कुरुत भो जनाः ।। ८२ ।। <br>
महाशीतातपार्त्तायां पीडितायां महारुजा ।। <br>
अन्धायां मयि वृद्धायां दयां कुरुत भो जनाः ।। ८३ ।। <br>
चिरोपवासदीप्तायां जठराग्निविवर्धनैः ।। <br>
संदह्यमानसर्वांग्यां दयां कुरुत भो जनाः ।। ८४ ।। <br>
अनुपार्जितपुण्यायां जन्मांतरशतेष्वपि ।। <br>
पापायां मंदभाग्यायां दयां कुरुत भो जनाः ।।८५।। <br>
एवमभ्यर्थयंत्यास्तु चांडाल्याः प्रसृतेंऽजलौ ।। <br>
एकः पुण्यतमः पांथः प्राक्षिपद्बिल्वमंजरीम् ।। ८६ ।। <br>
तामंचलौ निपतितां सा विमृश्य पुनः पुनः ।। <br>
अभक्ष्येत्येव मत्वाथ दूरे प्राक्षिपदातुरा ।। ८७ ।। <br>
तस्याः करेण निर्मुक्ता रात्रौ सा बिल्वमंजरी ।। <br>
पपात कस्यचिद्दिष्ट्या शिवलिंगस्य मस्तके ।। ८८ ।। <br>
सैवं शिवचतुर्दश्यां रात्रौ पांथजनान्मुहुः ।। <br>
याचमानापि यत्किंचिन्न लेभे दैवयोगतः ।। ८९ ।। <br>
तत्रोषितानया रात्रिर्भद्रकाल्यास्तु पृष्ठतः ।। <br>
किंचिदुत्तरतः स्थानं तदर्धेनातिदूरतः ।। ३.३.३.९० ।। <br>
ततः प्रभाते भ्रष्टाशा शोकेन महताप्लुता ।। <br>
शनैर्निववृते दीना स्वदेशायैव केवला ।। ९१ ।। <br>
श्रांता चिरोपवासेन निपतन्ती पदेपदे ।। <br>
क्रंदंती वहुरोगार्ता वेपमाना भृशातुरा ।। ९२ ।। <br>
दह्यमानार्कतापेन नग्नदेहा सयष्टिका।। <br>
अतीत्यैतावतीं भूमिं निपपात विचेतना।।९३।। <br>
अथ विश्वेश्वरः शंभुः करुणामृतवारिधिः।। <br>
एनामानयतेत्त्यस्मान्युयुजे सविमानकान्।।९४।। <br>
एषा प्रवृत्तिश्चांडाल्यास्तवेह परिकीर्त्तिता।। <br>
तथा संदर्शिता शंभोः कृपणेषु कृपालुता।। <br>
कर्मणः परिपाकोत्थां गतिं पश्य महामते ।। <br>
अधमापि परं स्थानमारोहति निरामयम् ।। ९६ ।। <br>
यदेतया पूर्वभवे नान्नदानादिकं कृतम् ।। <br>
क्षुत्पिपासादिभिः क्लेशैस्तस्मादिह निपीड्यते ।। ९७ ।। <br>
यदेषा मदवेगांधा चक्रे पापं महोल्बणम्।। <br>
कर्मणा तेन जात्यंधा बभूवात्रैव जन्मनि ।। ९८ ।। <br>
अपि विज्ञाय गोवत्सं यदेषाऽभक्षयत्पुरा ।। <br>
कर्मणा तेन चांडाली बभूवेह विगर्हिता ।। ९९ ।। <br>
यदेषार्यपथं हित्वा जारमार्गरता पुरा ।। <br>
तेन पापेन केनापि दुर्वृत्ता दुर्भगापि वा ।। ।। ३.३.३.१०० ।। <br>
यदाश्लिष्य मदाविष्टा जारेण विधवा पुरा ।। <br>
तेन पापेन महता बहुकुष्ठव्रणान्विता ।। १०१ ।। <br>
कामार्त्ता यदियं स्वैरं शूद्रेण रमिता पुरा ।। <br>
महासृक्पूयकृमिभिः पीड्यते तेन पाप्मना ।। २ ।। <br>
सुव्रतानि न चीर्णानि नेष्टापूतार्दिकं कृतम् ।। <br>
सर्वभोगविहीनेयं दूयते तेन पाप्मना ।। ।। ३ ।। <br>
यदेतया पूर्वभवे सुरा पीता विमूढया ।। <br>
महायक्ष्मार्तिहृच्छूलैः  पीड्यते तेन पाप्मना ।। ४ ।। <br>
अत्रैव सर्वमर्त्येषु पापचिह्नानि कृत्स्नशः ।। <br>
लक्ष्यते मुनिशार्दूल सविवेकैर्महात्मभिः ।। ५ ।। <br>
अत्र ये बहुरोगार्त्ता ये पुत्रधनवर्जिताः ।। ६ ।। <br>
ये च दुर्लक्षणक्लिष्टा याचका विगतह्रियः ।। <br>
वासोन्नपानशयनभूषणाभ्यंजनादिभिः ।। ७ ।। <br>
हीना विरूपा निर्विद्या विकलांगाः कुभोजनाः ।। <br>
ये दुर्भाग्या निंदिताश्च ये चान्ये परसेवकाः ।। ।। ८ ।। <br>
एते पूर्वभवे सर्वे सुमहत्पापकारिणः ।। <br>
एवं विमृश्य यत्नेन दृष्ट्वा लोकजनस्थितिम् ।। ९ ।। <br>
बुधो न कुरुते पापं यदि कुर्यात्स आत्महा ।। <br>
देहोऽयं मानुषो जंतोर्बहुकर्मैकभाजनम् ।। ३.३.३.११० ।। <br>
सदा सत्कर्म सेवेत दुष्कर्म सततं त्यजेत् ।। <br>
पुण्यं सुखार्थी कुर्वीत दुःखार्थी पापमाचरेत् ।। ।। ११ ।। <br>
द्वयोरेकतरे लोके गृहीते कुशलो जनः ।। <br>
इमं मानुषमाश्रित्य देहं परमदुर्लभम् ।। १२ ।। <br>
य आत्महितवान्कश्चिद्देवमेकं समाश्रयेत् ।। <br>
अथ पापानि सर्वाणि कुर्वन्नपि सदा नरः ।। १३ ।। <br>
शिवमेकमतिर्ध्यायेत्स संतरति पातकम् ।। <br>
मृता पूर्वभवे त्वेषा यदा प्राप्ता यमालये ।। १४ ।। <br>
तदा वितर्कः सुमहानासीद्यमसभासदाम् ।। <br>
यद्यपि ब्राह्मणी त्वेषा सत्कुलाचारदूषिता ।। १५ ।। <br>
अतोऽस्माभिरिहानीता निरयं यातु वा न वा ।। <br>
अनया साधितो बाल्ये पुण्यलेशोऽस्ति वा न वा ।। १६ ।। <br>
अथापि सुविमृश्यैवं धार्यो दंडोऽत्र नान्यथा ।। <br>
बहुजन्मसहस्रेषु कृतपुण्यविपाकतः।। ।। १७ ।। <br>
नृणां ब्रह्मकुले जन्म लभ्यते हि कथंचन ।। <br>
अतोस्याः पूर्वपूर्वेषु कृताघं नास्ति जन्मसु।।१८।। <br>
अन्यथा सत्कुले जन्म कथमेषा प्रपद्यते।। <br>
अत्रैव जन्मन्यनया कृतमंहो दुरत्ययम् ।। १९ ।। <br>
अथापि नरकावासं प्रायशो नेयमर्हति ।। <br>
किंतु गोवत्सकं हत्वा विमृश्यागतसाध्वसा ।। ३.३.३.१२० ।। <br>
एषा शिवशिवेत्याह प्राग्जन्मार्जितकर्मणा ।। <br>
यदेषा पापविच्छित्त्यै सकृदप्युरुमंगलम् ।। २१ ।। <br>
शिवनाम वदेद्भक्त्या तर्हि गच्छेत्परं पदम् ।।<br>
एकजन्मकृतस्यास्य दारुणस्यापि यत्फलम् ।। २२ ।। <br>
क्रमेणानुभवत्वेषा भूत्वा चांडालजातिका ।। <br>
अस्मादन्यतमः को वा नरकोऽस्ति नृणा मिह ।। २३ ।। <br>
अनेकक्लेशसंघातैर्यन्मुहुः परिपीडनम् ।। <br>
दुष्कुले जन्म दारिद्र्यं महाव्याधिर्विमूढता ।। २४ ।। <br>
एकैक एव नरकः सर्वे वा चाथ किं पुनः ।। <br>
प्राग्जन्मपुण्यभारेण यन्नाम विवशाऽब्रवीत् ।। २५ ।। <br>
तेनैषान्यभवे भूरि पुण्यमंते करिष्यति ।। <br>
तेन पुण्येन महता निस्तीर्याघौघया तनाः ।। २६ ।। <br>
नीता तत्पुरुषैरंते प्रयास्यति परं पदम् ।। <br>
एतादृशानां मर्त्यानां शास्तारो न वयं क्वचित् ।। <br>
विचार्य स्वयमेवेशो यद्युक्तं तत्करोतु सः ।। २७ ।। <br>
एवं वैवस्वतपुरे सर्वैर्यमपुरोगमैः ।। <br>
विमृश्य चित्रगुप्ताद्यैरियं मुक्ताऽपतद्भुवि ।। २८ ।। <br>
आदौ यदेषा शिवनाम नारी प्रमादतो वाप्य सती जगाद ।। <br>
तेनेह भूयः सुकृतेन शंभोर्बिल्वांकुराराधनपुण्यमाप ।। २९ ।। <br>
श्रीगोकर्णे शिवतिथावुपोष्य शिवमस्तके ।। <br>
कृत्वा जागरणं ह्येषा चक्रे बिल्वार्पणं निशि ।। ३.३.३.१३० ।। <br>
अकामतः कृतस्यास्य पुण्यस्यैव च यत्फलम् ।। <br>
अद्यैव भोक्ष्यते सेयं पश्यतस्तव नो मृषा ।। ३१ ।। ।। <br>
।। गौतम उवाच ।। ।। <br>
इत्युक्त्वा शिवदूतास्ते तस्याश्चांडालयोनितः ।। <br>
जीवलेशं समाकृष्य युयुजुर्दिव्यतेजसा ।। ३२ ।। <br>
तां दिव्यदेहसंक्रांतां तेजोराशिसमुज्ज्वलाम्।। <br>
विमाने स्थापयामासुः प्रीतास्ते शिवकिंकराः ।। ३३ ।। <br>
अथ सा परमोदाररूपलावण्यशालिनी ।। <br>
दिव्यभूषणदीप्तांगी दिव्यांबरविधारिणी ।। ३४ ।। <br>
देहेन दिव्यगंधेन दिव्यतेजोविकाशिना ।। <br>
दिव्यमाल्यावतंसेन विरराज विमानगा ।। ३५ ।। <br>
रत्नच्छत्रपताकाद्यैर्गीतवादित्रनिस्वनैः ।। <br>
मध्ये सा शिवदूतानां मोदमाना वरानना ।। ३६ ।। <br>
अनुभूतानि जन्मानि स्मृत्वास्मृत्वा पुनःपुनः ।। <br>
भीता त्रस्ता दृढा श्चर्यं दृष्ट्वा स्वप्नमिवोत्थिता ।। ३७ ।। <br>
काहं केऽमी महासिद्धाः कोयं लोको मनोरमः ।। <br>
क्व गतं मे वपुः कष्टं चंडचांडालगोत्रजम् ।। ३८ ।। <br>
अहो सुमहदाश्चर्यं दृष्टं मायाविलासजम् ।। <br>
यन्मे भवसहस्रेषु भ्रातंभ्रांतं पुनःपुनः ।। ३९ ।। <br>
अहो ईश्वरपूजाया माहात्म्यं विस्मयावहम् ।। <br>
पत्रमात्रेण संतुष्टो यो ददाति निजं पदम् ।। ३.३.३.१४० ।। <br>
इति तां जातनिर्वेदां स्मरन्तीं भगवत्पदम् ।। <br>
दिव्यं विमानमारोप्य ते महेश्वरकिंकराः ।। ।। ४१ ।। <br>
आलोकयत्सु सर्वेषु लोकेशेषु सविस्मयम् ।। <br>
आमंत्र्य तामथानिन्युः परमेश्वरसन्निधिम् ।। ४२ ।। <br>
राजन्सुमहदाश्चर्यमाख्यातं गिरिजा पतेः ।। <br>
माहात्म्यं भक्तिलेशस्य सर्वाघौघविनाशनम् ।। ४३ ।। <br>
।। राजोवाच ।। ।। <br>
भगवन्परमेशस्य कीदृशो लोक उत्तमः ।। <br>
तस्य मे लक्षणं ब्रूहि यद्यस्ति मयि ते दया ।। ४४ ।। <br>
।। गौतम उवाच ।। ।। <br>
ब्रह्मादिसुरनाथानां लोकेष्वपि सुदुर्लभः ।। <br>
य आनंदः सदा यत्र स लोकः पारमेश्वरः ।। ४५ ।। <br>
सर्वातिगमनं यत्र ज्योतिर्यत्र प्रतिष्ठितम् ।। <br>
क्वापि नास्ति तमोयोगः स लोकः पारमेश्वरः ।। ४६ ।। <br>
गुणवृत्ति विनिस्तीर्य संप्राप्ता यत्र योगिनः ।। <br>
न पतेयुः पुनः सर्वे स लोकः पारमेश्वरः ।। ४७ ।। <br>
यत्र वासं न कुर्वंति क्रोधलोभमदादयः ।। <br>
यत्रावस्था न जन्माद्याः स लोकः पारमेश्वरः ।। ४८ ।। <br>
सर्वेषां निगमानां च यदेकं क्षेत्रमुच्यते ।। <br>
यस्मान्नास्ति परं वित्तं तत्पदं पारमेश्वरम् ।। ४९ ।। <br>
प्रत्याहारासन ध्यानप्राणसंयमनादिभिः ।। <br>
यत्र योगपथैः प्राप्तुं यतते योगिनः सदा ।। ३.३.३.१५० ।। <br>
यत्र देवः सदानंदनिर्मलज्ञानरूपया ।। <br>
अस्ति देव्या सह क्रीडञ्स लोकः पारमेश्वरः ।। ५१ ।। <br>
जन्मानेकसहस्रेषु संभृतैः पुण्यराशिभिः ।। <br>
आरूढाः पुरुषा नार्यः क्रीडन्ते यत्र संगताः ।। ५२ ।। <br>
तेजो राशौ समालीना दुर्विभाव्ये मनोरमे ।। <br>
अहोरात्रादिसंस्थानं न विंदंति कदाचन ।। ५३ ।। <br>
स लोकः परमेशस्य दुर्लभो हि कुयोगिनः ।। <br>
एतद्भक्ति सुपूर्णा ये तैरेव प्रतिपद्यते ।। ५४ ।। <br>
ये तत्कथाश्रवणकीर्तनजातहर्षा ये सर्वभूतसुहृदः प्रशमैकनिष्ठाः ।। <br>
संसारचक्रमतिवाह्य निरस्तमोहास्ते शांकरं पदमवाप्य सुखं रमन्ते ।। ५५ ।। <br>
तथा त्वमपि राजेंद्र गोकर्णं गिरिशालयम् ।। <br>
गत्वा प्रशमिताघौघः कृतकृत्यत्वमाप्नुहि ।। ५६ ।। <br>
तत्र सर्वेषु कालेषु स्नात्वाभ्यर्च्य महाबलम् ।। <br>
कृत्वा शिवचतुर्दश्यामुपवासं समाहितः ।। ५७ ।। <br>
कृत्वा जागरणं रात्रौ बिल्वैरभ्यर्च्य शंकरम् ।। <br>
सर्वपापविनिर्मुक्तः शिवलोकमवाप्स्यसि ।। ५८ ।। <br>
एष ते विमलो राजन्नुपदेशो मया कृतः ।। <br>
स्वस्ति तेऽस्तु गमिष्यामि मिथिलाधिपतेः पुरीम् ।। ५९ ।। <br>
इत्यामन्त्र्य मुनिः प्रीत्या गौतमो मिथिलां ययौ ।। <br>
सोऽपि हृष्टमना राजा गोकर्णं प्रत्यपद्यत ।। ३.३.३.१६० ।। <br>
तत्र दृष्ट्वा महादेवं स्नात्वाभ्यर्च्य महाबलम् ।। <br>
निर्धूताशेषपापौघो लेभे शम्भोः परं पदम् ।। ६१ ।। <br>
य इमां शृणुयान्नित्यं कथां शैवीं मनोहराम् ।। <br>
श्रावयेद्वा जनो भक्त्या स याति परमां गतिम् ।। ६२ ।। <br>
श्रद्दधानः सकृद्वापि य इमां शृणुयात्कथाम् ।। <br>
त्रिःसप्तकुलजैः सार्धं शिवलोकमवाप्नुयात् ।। ६३ ।। <br>
इति कथितमशेषं श्रेयसामादिबीजं भवशतदुरितघ्नं ध्वस्तमोहांधकारम् ।।<br>
चरितममरगेयं मन्मथारेरुदारं सततमपि निषेव्यं स्वस्तिमद्भिश्च लोकैः ।। ।।१६४।। <br>
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मोत्तरखण्डे शिवचतुर्दशीगोकर्णमाहात्म्यवर्णनंनाम तृतीयोऽध्यायः ।। ।। ३ ।। <br>
<br>
<br>
</span>
