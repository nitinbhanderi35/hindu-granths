<span style="font-size: 14pt; line-height: 200%">॥ सूत उवाच ॥ ॥ <br>
दशार्णाधिपतेस्तस्य वज्रबाहोर्महाभुजः ॥ <br>
बभूव शत्रुर्बलवान्राजा मगधराट् ततः ॥ १ ॥ <br>
स वै हेमरथो नाम बाहुशाली रणोत्कटः ॥ <br>
बलेन महतावृत्य दशार्णं न्यरुधद्बली ॥ २ ॥ <br>
चमूपास्तस्य दुर्धर्षाः प्राप्य देशं दशार्णकम् ॥ <br>
व्यलुंपन्वसुरत्नानि गृहाणि ददहुः परे ॥३॥ <br>
केचिद्धनानि जगृहुः केचिद्बालान्स्त्रियोऽपरे ॥ <br>
गोधनान्यपरेऽगृह्णन्केचिद्धान्यपरिच्छदान् ॥ <br>
केचिदारामसस्यानि गृहोद्यानान्यनाशयत् ॥४॥ <br>
एवं विनाश्य तद्राज्यं स्त्रीगोधनजिघृक्षवः ॥ <br>
आवृत्य तस्य नगरीं वज्रबाहोस्तु मागधः ॥ ५ ॥ <br>
एवं पर्याकुलं वीक्ष्य राजा नगरमेव च ॥ <br>
युद्धाय निर्जगामाशु वज्रबाहुः ससै निकः ॥ ६ ॥ <br>
वज्रबाहुश्च भूपालस्तथा मंत्रिपुरःसराः ॥ <br>
युयुधुर्मागधैः सार्धं निजघ्नुः शत्रुवाहिनीम् ॥७॥ <br>
वज्रबाहुर्महेष्वासो दंशितो रथमास्थितः॥ <br>
विकिरन्बाणवर्षाणि चकार कदनं महत् ॥८॥ <br>
दशार्णराजं युध्यंतं दृष्ट्वा युद्धे सुदुःसहम् ॥ <br>
तमेव तरसा वव्रुः सर्वे मागधसैनिकाः ॥ ९ ॥ <br>
कृत्वा तु सुचिरं युद्धं मागधा दृढविक्रमाः ॥ <br>
तत्सैन्यं नाशयामासुर्लेभिरे च जयश्रियम् ॥३.३.१३.१०॥ <br>
केचित्तस्य रथं जघ्नुः केचित्तद्धनुराच्छिनम् ॥ <br>
सूतं तस्य जघानैकस्त्वपरः खड्गमाच्छिनत् ॥ ११॥ <br>
संछिन्नखड्गधन्वानं विरथं हतसारथिम् ॥<br>
बलाद्गृहीत्वा बलिनो बबंधुर्नृपतिं रुषा ॥१२॥ <br>
तस्य मंत्रिगणं सर्वं तत्सैन्यं च विजित्य ते ॥ <br>
मागधास्तस्य नगरीं विविशुर्जयकाशिनः ॥ १३ ॥ <br>
अश्वान्नरान्गजानुष्ट्रान्पशूंश्चैव धनानि च ॥ <br>
जगृहुर्युवतीः सर्वाश्चार्वंगीश्चैव कन्यकाः ॥ १४ ॥ <br>
राज्ञो बबंधुर्महिषीर्दासीश्चैव सहस्रशः ॥ <br>
कोशं च रत्नसंपूर्णं जह्रुस्तेऽप्याततायिनः ॥ १५ ॥ <br>
एवं विनाश्य नगरीं हृत्वा स्त्रीगोधनादिकम् ॥ <br>
वज्रबाहुं बलाद्बद्ध्वा रथे स्थाप्य विनिर्ययुः ॥ १६ ॥ <br>
एवं कोलाहले जाते राष्ट्रनाशे च दारुणे ॥ <br>
राजपुत्रोऽथ भद्रायुस्तद्वार्तामशृणोद्बली ॥ १७ ॥ <br>
पितरं शत्रुनिर्बद्धं पितृपत्नीस्तथा हृताः ॥ <br>
नष्टं दशार्णराष्ट्रं च श्रुत्वा चुक्रोश सिंहवत् ॥ १८ ॥ <br>
स खड्गशंखावादाय वैश्यपुत्रसहायवान् ॥ <br>
दंशितो हयमारुह्य कुमारो विजिगीषया ॥ १९ ॥ <br>
जवेनागत्य तं देशं मागधैरभिपूरितम् ॥ <br>
दह्यमानं क्रंदमानं हृतस्त्रीसुतगोधनम् ॥ ३.३.१३.२० ॥ <br>
दृष्ट्वा राजजनं सर्वं राज्यं शून्यं भयाकुलम् ॥ <br>
क्रोधाध्मातमनास्तूर्णं प्रविश्य रिपुवाहिनीम् ॥ <br>
आकर्णाकृष्टकोदंडो ववर्ष शरसंततीः ॥ २१ ॥ <br>
ते हन्यमाना रिपवो राजपुत्रेण सायकैः ॥ <br>
तमभिद्रुत्य वेगेन शरैर्विव्यधुरुल्बणैः ॥ २२ ॥ <br>
हन्यमानोऽस्त्रपूगेन रिपुभिर्युद्धदुर्मदैः ॥ <br>
न चचाल रणे धीरः शिववर्माभिरक्षितः ॥ २३ ॥ <br>
सोऽस्त्रकर्षं प्रसह्याशु प्रविश्य गजलीलया ॥ <br>
जघानाशु रथान्नागान्पदातीनपि भूरिशः ॥ २४ ॥ <br>
तत्रैकं रथिनं हत्वा ससूतं नृपनंदनः ॥ <br>
तमेव रथमास्थाय वैश्यनंदनसारथिः ॥ <br>
विचचार रणे धीरः सिंहो  मृगकुलं यथा ॥ २५ ॥ <br>
अथ सर्वे सुसंरब्धाः शूराः प्रोद्यतकार्मुकाः ॥ <br>
अभिसस्रुस्तमेवैकं चमूपा बलशालिनः ॥ २६ ॥ <br>
तेषामापततामग्रे खड्गमुद्यम्य दारुणम् ॥ <br>
अभ्युद्ययौ महावीरान्दर्शयन्निव पौरुषम् ॥ २७ ॥ <br>
करालांतकजिह्वाभं तस्य खड्गं महोज्ज्वलम् ॥ <br>
दृष्ट्वैव सहसा मम्रुश्च मूपास्तत्प्रभावतः ॥ २८ ॥ <br>
येये पश्यंति तं खड्गं प्रस्फुरंतं रणांगणे ॥ <br>
ते सर्वे निधनं जग्मुर्वज्रं प्राप्येव कीटकः ॥ २९ ॥ <br>
अथासौ सर्वसैन्यानां विनाशाय महाभुजः ॥ <br>
शंखं दध्मौ महारावं पूरयन्निव रोदसी ॥ ३.३.१३.३० ॥ <br>
तेन शंखनिनादेन विषाक्तेनैव भूयसा ॥ <br>
श्रुतमात्रेण रिपवो मूर्च्छिताः पतिता भुवि ॥३१ ॥ <br>
येऽश्वपृष्ठे रथे ये च ये च दंतिषु संस्थिताः॥ <br>
ते विसंज्ञाः क्षणात्पेतुः शंखनादहतौजसः॥३२॥ <br>
तान्भूमौ पतितान्सर्वान्नष्टसंज्ञा न्निरायुधान्॥ <br>
विगणय्य शवप्रायाननावधीद्धर्मशास्त्रवित्॥३३॥ <br>
आत्मनः पितरं बद्धं मोचयित्वा रणाजिरे॥<br>
तत्पत्नीः शत्रुवशगाः सर्वाः सद्यो व्यमोचयत् ॥ ३४ ॥ <br>
पत्नीश्च मंत्रिमुख्यानां तथान्येषां पुरौकसाम् ॥ <br>
स्त्रियो बालांश्च कन्याश्च गोधनादीन्यनेकशः ॥ ३५ ॥ <br>
मोचयित्वा रिपुभयात्तमाश्वासयदाकुलः ॥ <br>
अथारिसैन्येषु चरंस्तेषां जग्राह योषितः ॥ ३६ ॥ <br>
मरुन्मनोजवानश्वान्मातंगान्गिरिसन्निभान् ॥ <br>
स्यंदनानि च रौक्माणि दासीश्च रुचिराननाः ॥ ३७ ॥ <br>
युग्मम् ॥ <br>
सर्वमाहृत्य वेगेन गृहीत्वा तद्धनं बहु ॥ <br>
मागधेशं हेमरथं निर्बबंध पराजितम् ॥ ३८ ॥ <br>
तन्मंत्रिणश्च भूपांश्च तत्र मुख्यांश्च नायकान्॥ <br>
गृहीत्वा तरसा बद्ध्वा पुरीं प्रावेशयद्द्रुतम् ॥ ३९ ॥ <br>
पूर्वं ये समरे भग्ना विवृत्ताः सर्वतोदिशम् ॥ <br>
ते मंत्रिमुख्या विश्वस्ता नायकाश्च समाययुः ॥ ३.३.१३.४० ॥ <br>
कुमारविक्रमं दृष्ट्वा सर्वे विस्मितमानसाः ॥ <br>
तं मेनिरे सुरश्रेष्ठं कारणादागतं भुवम् ॥ ॥ ४१ ॥ <br>
अहो नः सुमहाभाग्यमहो नस्तपसः फलम् ॥ <br>
केनाप्यनेन वीरेण मृताः संजीविताः खलु ॥ ४२ ॥ <br>
एष किं योगसिद्धो वा तपःसिद्धो ऽथवाऽमरः ॥ <br>
अमानुषमिद कर्म यदनेन कृतं महत् ॥ ४३ ॥ <br>
नूनमस्य भवेन्माता सा गौरीति शिवः पिता ॥ <br>
अक्षौहिणीनां नवकं जिगायानंतशक्तिधृक् ॥ ४४ ॥ <br>
इत्याश्चर्ययुतैर्हृष्टैः प्रशंसद्भिः परस्परम् ॥ <br>
पृष्टोऽमात्यजनेनासावात्मानं प्राह तत्त्वतः ॥ ४५ ॥ <br>
समागतं स्वपितरं विस्मयाह्लादविप्लुतम् ॥ <br>
मुंचंतमानंदजलं ववंदे प्रेमविह्वलः ॥ ४६ ॥ <br>
स राजा निजपुत्रेण प्रणयादभिवंदितः ॥ <br>
आश्लिष्य गाढं तरसा बभाषे प्रेमकातरः ॥ ४७ ॥ <br>
कस्त्वं देवो मनुष्यो वा गन्धर्वो वा महामते ॥ <br>
का माता जनकः को वा को देशस्तव नाम किम् ॥ ४८ ॥ <br>
कस्मान्न शत्रुभिर्बद्धान्मृतानिव हतौजसः ॥ <br>
कारुण्यादिह संप्राप्य सपत्नीकान्मुमोच यः ॥ ४९ ॥ <br>
कुतो लब्धमिदं शौर्यं धैर्यं तेजो बलोन्नतिः ॥ <br>
जिगीषसीव लोकांस्त्रीन्सदेवासुरमानुषान् ॥ ३.३.१३.५० ॥ <br>
अपि जन्मसहस्रेण तवानृण्यं महौजसः ॥ <br>
कर्तुं नाहं समर्थोस्मि सहैभिर्दारबांधवैः ॥५१॥ <br>
इमान्पुत्रानिमाः पत्नीरिदं राज्यमिदं पुरम् ॥ <br>
सर्वं विहाय मच्चित्तं त्वय्येव प्रेमबंधनम् ॥५२॥ <br>
सर्वं कथय मे तात मत्प्राणपरिरक्षक ॥ <br>
एतासां मम पत्नीनां त्वदधीनं हि जीवितम् ॥ ५३ ॥ <br>
॥ सूत उवाच ॥ ॥ <br>
इति पृष्टः स भद्रायुः स्वपित्रा तमभाषत ॥ <br>
एष वैश्यसुतो राजन्सुनयो नाम मत्सखा ॥ ५४ ॥ <br>
अहमस्य गृहे रम्ये वसामि सहमातृकः ॥ <br>
भद्रायुर्नाम मद्वृत्तं पश्चाद्विज्ञापयामि ते ॥ ५५ ॥ <br>
पुरं प्रविश्य भद्रं ते सदारः ससुहृज्जनः ॥ <br>
त्यक्त्वा भयमरातिभ्यो विहरस्व यथासुखम् ॥ ५६ ॥ <br>
नैतान्मुंच रिपूंस्तावद्यावदागमनं मम ॥ <br>
अहमद्य गमिष्यामि शीघ्रमात्मनिवेशनम् ॥ ५७ ॥ <br>
इत्युक्त्वा नृपमामंत्र्य भद्रायुर्नृपनंदनः ॥ <br>
आजगाम स्वभवनं मात्रे सर्वं न्यवेदयत् ॥ ५८॥ <br>
सापि हृष्टा स्वतनयं परिरेभेऽश्रुलोचना ॥ <br>
स च वैश्यपतिः प्रेम्णा परिष्वज्याभ्यपूजयत् ॥ ५९ ॥ <br>
वज्रबाहुश्च राजेंद्रः प्रविष्टो निजमंदिरम् ॥ <br>
स्त्रीपुत्रामात्य सहितः प्रहर्षमतुलं ययौ ॥ ३.३.१३.६० ॥ <br>
तस्यां निशायां व्युष्टायामृषभो योगिनां वरः ॥ <br>
चंद्रांगदं समागत्य सीमंतिन्याः पतिं नृपम् ॥ ६१ ॥ <br>
भद्रायुषः समुत्पत्तिं तस्य कर्माप्यमानुषम् ॥ <br>
आवेद्य रहसि प्रेम्णा त्वत्सुतां कीर्तिमालिनीम् ॥ ६२ ॥ <br>
भद्रायुषे प्रयच्छेति बोधयित्वा च नैषधम् ॥ <br>
ऋषभो निर्जगामाथ देशकालार्थतत्त्ववित् ॥ ६३ ॥ <br>
विशेषकम् ॥ <br>
अथ चंद्रांगदो राजा मुहूर्त्ते मंगलोचिते ॥ <br>
भद्रायुषं समाहूय प्रायच्छत्कीर्त्तिमालिनीम् ॥ ६४ ॥ <br>
कृतोद्वाहः स राजेंद्रतनयः सह भार्यया ॥ <br>
हेमासनस्थः शुशुभे रोहिण्येव निशाकरः ॥ ६५ ॥ <br>
वज्रबाहुं तत्पितरं समाहूय स नैषधः ॥ <br>
पुरं प्रवेश्य सामात्यः प्रत्युद्गम्याभ्यपूजयत् ॥ ६६ ॥ <br>
तत्रापश्यत्कृतोद्वाहं भद्रायुषमरिंदमम् ॥ <br>
पादयोः पतितं प्रेम्णा हर्षात्तं परिषस्वजे ॥ ॥ ६७ ॥ <br>
एष मे प्राणदो वीर एष शत्रुनिषूदनः ॥ <br>
अथाप्यज्ञातवंशोऽयं मयानंतपराक्रमः ॥ ६८ ॥ <br>
एष ते नृप जामाता चंद्रांगद महाबलः ॥ <br>
अस्य वंशमथोत्पत्तिं श्रोतुमिच्छामि तत्त्वतः ॥ ६९ ॥ <br>
इत्थं दशार्णराजेन प्रार्थितो निषधाधिपः ॥ <br>
विविक्त उपसंगम्य प्रहसन्निदमब्रवीत् ॥ ३.३.१३.७० ॥ <br>
एष ते तनयो राजञ्छैशवे रोगपीडितः ॥ <br>
त्वया वने परित्यक्तः सह मात्रा रुजार्तया ॥ ७१ ॥ <br>
परिभ्रमंती विपिने सा नारी शिशुनामुना ॥ <br>
दैवाद्वैश्यगृहं प्राप्ता तेन वैश्येन रक्षिता ॥ ७२ ॥ <br>
अथासौ बहुरोगार्तो मृतस्तव कुमारकः ॥ <br>
केनापि योगिराजेन मृतः संजीवितः पुनः ॥ ७३ ॥ <br>
ऋषभाख्यस्य तस्यैव प्रभावाच्छिवयोगिनः ॥ <br>
रूपं च देवसदृशं प्राप्तौ मातृकुमारकौ ॥ ७४ ॥ <br>
तेन दत्तेन खड्गेन शंखेन रिपुघातिना ॥ <br>
जिगाय समरे शत्रूञ्छिववर्माभिरक्षितः ॥ ७५ ॥ <br>
द्विषट्सहस्रनागानां बलमेको बिभर्त्यसौ ॥ <br>
सर्वविद्यासु निष्णातो मम जामातृतां गतः ॥ ७६ ॥ <br>
अत एनं समादाय मातरं चास्य सुव्रताम्॥ <br>
गच्छस्व नगरीं राजन्प्राप्स्यसि श्रेय उत्तमम् ॥ ७७ ॥ <br>
इति चंद्रांगदः सर्वमाख्यायांतर्गृहे स्थिताम् ॥ <br>
तस्याग्र पत्नीमाहूय दर्शयामास भूषिताम् ॥ ७८ ॥ <br>
इत्यादि सर्वमाकर्ण्य दृष्ट्वा च स महीपतिः ॥ <br>
व्रीडितो नितरां मौढ्यात्स्वकृतं कर्म गर्हयन् ॥ ७९&nbsp;!। <br>
प्राप्तश्च परमानन्दं तयोर्दर्शनकौतुकात् ॥ <br>
पुलकांकितसर्वांगस्तावुभौ परिषस्वजे ॥ ३.३.१३.८० ॥ <br>
युग्मम् ॥ <br>
एवं निषधराजेन पूजितश्चाभिनन्दितः ॥ <br>
स भोजयित्वा तं सम्यक्स्वयं च सह मंत्रिभिः ॥ ८१ ॥ <br>
तामात्मनोग्रमहिषीं पुत्रं तमपि तां स्नुषाम् ॥ <br>
आदाय सपरीवारो वज्रबाहुः पुरीं ययौ ॥८२॥ <br>
स संभ्रमेण महता भद्रायुः पितृमंदिरम्॥ <br>
संप्राप्य परमानंदं चक्रे सर्वपुरौकसाम्॥८३॥ <br>
कालेन दिवमारूढे पितरि प्राप्तयौवनः॥ <br>
भद्रायुः पृथिवीं सर्वां शशासाद्भुतविक्रमः ॥ ८४ ॥ <br>
मागधेशं हेमरथं मोचयामास बंधनात् ॥ <br>
संधाय मैत्रीं परमां ब्रह्मर्षीणां च सन्निधौ॥ ८५॥ <br>
इत्थं त्रिलोकमहितां शिवयोगिपूजां कृत्वा पुरातनभवेऽपि स राजसूनुः ॥ <br>
निस्तीर्य दुःसहविपद्गणमाप्तराज्यश्चंद्रांगदस्य सुतया सह साधु रेमे ॥ ८६ ॥ <br>
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मोत्तरखंडे भद्रायुविवाहकथनं नाम त्रयोदशोऽध्यायः ॥ १३ ॥<br>
<br>
<br>
</span>
