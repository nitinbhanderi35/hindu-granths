<span style="font-size: 14pt; line-height: 200%">।। सूत उवाच ।। ।। <br>
अथाहं संप्रवक्ष्यामि सर्वधर्मोत्तमोत्तमम् ।। <br>
उमामहेश्वरं नाम व्रतं सर्वार्थसिद्धिदम् ।। १ ।। <br>
आनर्त्त संभवः कश्चिन्नाम्ना वेदरथो द्विजः ।। <br>
कलत्रपुत्रसंपन्नो विद्वानुत्तमवंशजः ।। २ ।। <br>
तस्यैवं वर्तमानस्य ब्राह्मणस्य गृहाश्रमे ।। <br>
बभूव शारदानाम कन्या कमललोचना ।।३।। <br>
तां रूपलक्षणोपेतां बालां द्वादशहायनाम् ।। <br>
ययाचे पद्मनाभाख्यो मृतदारश्च स द्विजः ।। ४ ।। <br>
महाधनस्य शांतस्य सदा राजसखस्य च ।। <br>
याञ्चाभंगभयात्तस्य तां कन्यां प्रददौ पिता ।। ५ ।। <br>
मध्यंदिने कृतोद्वाहः स विप्रः श्वशुरालये ।। <br>
संध्यामुपासितुं सायं सरस्तटमुपाययौ ।।६।। <br>
उपास्य संध्यां विधिवत्प्रत्यागच्छत्तमोवृते ।। <br>
मार्गे दष्टो भुजंगेन ममार निजकर्मणा ।।७।। <br>
तस्मिन्मृते कृतोद्वाहे सहसा तस्य बांधवाः ।। <br>
चुक्रुशुः शोकसंतप्तौ श्वशुरावस्य कन्यका ।। ८ ।। <br>
निर्हृत्य तं बंधुजना जग्मुः स्वं स्वं निवेशनम् ।। <br>
शारदा प्राप्तवैधव्या पितुरेवालये स्थिता ।।९।। <br>
भूताच्छादनभोज्येन भर्त्रा विरहिता सती।। <br>
निनाय कतिचिन्मासान्सा बाला पितृमंदिरे।।३.३.१८.१०।। <br>
एकदा नैध्रुवो नाम कश्चिद्वृद्धतरो मुनिः।। <br>
अन्धः शिष्यकरग्राही तन्मंदिरमुपाययौ ।। ११ ।। <br>
तस्मिन्वृद्धे गृहं प्राप्ते क्वापि यातेषु बंधुषु ।। <br>
साक्षादिवात्मनो दैवं सा बाला समुपागमत् ।। ।। १२ ।। <br>
स्वागतं ते महाभाग पीठेस्मिन्नुपविश्यताम् ।। <br>
नमस्ते मुनिनाथाय प्रियं ते करवाणि किम् ।। १३ ।। <br>
इत्युक्त्वा भक्तिमास्थाय कृत्वा पादावनेजनम् ।। <br>
वीजयित्वा परिश्रांतं तं मुनिं पर्यतोषयत् ।। १४ ।। <br>
श्रांतं पीठे समावेश्य कृत्वाभ्यंगं स्वपाणिना ।। <br>
कृतस्नानं च विधिवत्कृतदेवार्चनं मुनिम् ।। १५ ।। <br>
सुखासनोपविष्टं तं धूपमाल्यानुलेपनैः ।। <br>
अर्चयित्वा वरान्नेन भोजयामास सादरम् ।। १६ ।। <br>
भुक्त्वा च सम्यक्छनकैस्तृप्तश्चानंदनिर्भरः ।। <br>
चकारांधमुनिस्तस्यै सुप्रीतः परमाशिषम् ।। १७ ।। <br>
विहृत्य भर्त्रा सहसा च तेन लब्ध्वा सुतं सर्वगुणैर्वरिष्ठम् ।। <br>
कीर्तिं च लोके महतीमवाप्य प्रसादयोग्या भव देवतानाम् ।। १८ ।। <br>
इत्यभिव्याहृतं तेन मुनिना गतचक्षुषा ।। <br>
निशम्य विस्मिता बाला प्रत्युवाच कृतांजलिः ।। १९ ।। <br>
ब्रह्मंस्त्वद्वचनं सत्यं कदाचिन्न मृषा भवेत् ।। <br>
तदेतन्मंदभाग्यायाः कथमेतत्फलिष्यति ।। ३.३.१८.२० ।। <br>
शिलाग्र्यामिव सद्वृष्टिः शुनक्यामिव सत्क्रिया ।। <br>
विफला मंदभाग्यायामाशीर्ब्रह्मविदामपि ।। २१ ।। <br>
सैषाहं विधवा ब्रह्मन्दुष्कर्मफलभागिनी ।। <br>
त्वदाशीर्वचनस्यास्य कथं यास्यामि पात्रताम् ।। २२ ।। <br>
।। मुनिरुवाच ।। ।। <br>
त्वामनालक्ष्य यत्प्रोक्तमंधेनापि मयाऽधुना ।। <br>
तदेतत्साधयिष्यामि कुरु मच्छासनं शुभे ।। २३ ।।<br>
उमामहेश्वरं नाम व्रतं यदि चरिष्यसि ।। <br>
तेन व्रतानुभावेन सद्यः श्रेयोऽनुभोक्ष्यसे ।। २४ ।। <br>
।। शारदोवाच ।। ।। <br>
त्वयोपदिष्टं यत्नेन चरिष्याम्यपि दुश्चरम् ।। <br>
तद्व्रतं ब्रूहि मे ब्रह्मन्विधानं वद विस्तरात् ।। २५ ।। <br>
।। मुनिरुवाच ।। ।। <br>
चैत्रे वा मार्गशीर्षे वा शुक्लपक्षे शुभे दिने ।। <br>
व्रतारंभं प्रकुर्वीत यथावद्गुर्वनुज्ञया ।। २६ ।। <br>
अष्टम्यां च चतुर्दश्यामुभयोरपि पर्वणोः ।। <br>
संकल्पं विधिवत्कृत्वा प्रातःस्नानं समाचरेत् ।। २७ ।। <br>
सन्तर्प्य पितृदेवादीन्गत्वा स्वभवनं प्रति ।। <br>
मंडपं रचयेद्दिव्यं वितानाद्यैरलंकृतम् ।। २८ ।। <br>
फलपल्लवपुष्पाद्यैस्तोरणैश्च समन्वितम् ।। <br>
पंचवर्णैश्च तन्मध्ये रजोभिः पद्ममुद्धरेत् ।। २९ ।। <br>
चतुर्दशदलैर्बाह्ये द्वाविंशद्भिस्तदंतरे ।। <br>
तदंतरं षोडशभिरष्टभिश्च तदंतरे ।। ३.३.१८.३० ।। <br>
एवं पद्मं समुद्धत्य पंचवर्णैर्मनोरमम् ।। <br>
चतुरस्रं ततः कुर्यादंतर्वर्तुलमुत्तमम् ।। ३१ ।। <br>
व्रीहितंडुलराशिं च तन्मध्ये च सकूर्चकम् ।। <br>
कूर्चोपरि सुसंस्थाप्य कलशं वारिपूरितम् ।। ३२ ।। <br>
कलशोपरि विन्यस्य वस्त्रं वर्णसमन्वितम् ।। <br>
तस्योपरिष्टात्सौवर्ण्यौ प्रतिमे शिवयोः शुभे ।। <br>
निधाय पूजयेद्भक्त्या यथाविभवविस्तरम् ।। ३३ ।। <br>
पंचामृतैस्तु संस्नाप्य तथा शुद्धोदकेन च ।। <br>
रुद्रैकादशकं जप्त्वा पंचाक्षरशताष्टकम् ।। ३४ ।।<br>
अभिमंत्र्य पुनः स्थाप्य पीठं मध्ये तथार्चयेत् ।। <br>
स्वयं शुद्धासनासीनो धौतशुक्लांबरः सुधीः ।। ३५ ।। <br>
पीठमामंत्र्य मंत्रेण प्राणायामान्समाचरेत् ।। <br>
संकल्पं प्रवदेत्तत्र शिवाग्रे विहितांजलिः ।। ३६ ।। <br>
यानि पापानि घोराणि जन्मांतरशतेषु मे ।। <br>
तेषां सर्वविनाशाय शिवपूजां समारभे ।। ३७ ।। <br>
सौभाग्यविजयारोग्यधर्मैश्वर्याभिवृद्धये ।। <br>
स्वर्गापवर्गसिद्ध्यर्थं करिष्ये शिवपूजनम् ।। ३८ ।। <br>
इति संकल्पमुच्चार्य यथावत्सुसमाहितः ।। <br>
अंगन्यासं ततः कृत्वा ध्यायेदीशं  च पार्वतीम् ।। ३९ ।। <br>
कुंदेंदुधवलाकारं नागाभरणभूषितम् ।। <br>
वरदाभयहस्तं च बिभ्राणं परशुं मृगम् ।। ३.३.१८.४० ।। <br>
सूर्यकोटिप्रतीकाशं जगदानंदकारणम् ।। <br>
जाह्नवीजलसंपर्काद्दीर्घपिंगजटाधरम् ।। ४१ ।। <br>
उरगेंद्रफणोद्भूतमहामुकुटमंडितम् ।। <br>
शीतांशुखंडविलसत्कोटीरांगदभूषणम् ।। ४२ ।। <br>
उन्मीलद्भालनयनं तथा सूर्येंदुलोचनम् ।। <br>
नीलकंठं चतुर्बाहुं गजेंद्राजिनवाससम् ।। ४३ ।। <br>
रत्नसिंहासनारूढं नागाभरणभूषितम् ।। <br>
देवीं च दिव्यवसनां  बालसूर्यायुतद्युतिम् ।। ४४ ।। <br>
बालवेषां च तन्वंगीं बालशीतांशुशेखराम् ।। <br>
पाशांकुशवराभीतिं बिभ्रतीं च चतुर्भुजाम् ।। ४५ ।। <br>
प्रसादसुमुखीमंबां लीलारसविहारिणीम् ।। <br>
लसत्कुरबकाशोकपुन्नागनवचंपकैः ।। ४६ ।। <br>
कृतावतंसामुत्फुल्लमल्लिकोत्कलितालकाम् ।। <br>
कांचीकलापपर्यस्तजघनाभोगशालिनीम् ।। ४७ ।। <br>
उदारकिंकिणीश्रेणीनूपुराढ्यपदद्वयाम् ।। <br>
गंडमंडलसंसक्तरत्नकुंडलशोभिताम् ।। ४८ ।। <br>
बिंबाधरानुरक्तांशुलसद्दशन कुड्मलाम् ।। <br>
महार्हरत्नग्रेवेयतारहारविराजिताम् ।।४९।। <br>
नवमाणिक्यरुचिरकंकणांगदमुद्रिकाम् ।। <br>
रक्तांशुकपरीधानां रत्नमाल्यानुलेपनाम् ।। ३.३.१८.५० ।। । <br>
उद्यत्पीनकुचद्वंद्वनिंदितांभोजकुड्मलाम् ।। <br>
लीलालोलासितापांगीं भक्तानुग्रहदायिनीम् ।। ५१ ।। <br>
एवं ध्यात्वा तु हृत्पद्मे जगतः पितरौ शिवौ ।।  <br>
जप्त्वा तदात्मकं मंत्रं तदंते बहिरर्चयेत् ।। ५२ ।। <br>
आवाह्य प्रतिमायुग्मे कल्पयेदासनादिकम् ।। <br>
अर्घ्यं च दद्याच्छिवयोर्मंत्रेणानेन मंत्रवित् ।। ५३ ।। <br>
नमस्ते पार्वतीनाथ त्रैलोक्यवरदर्षभ ।। <br>
त्र्यंबकेश महादेव गृहाणार्घ्यं नमोऽस्तु ते ।। ५४ ।। <br>
नमस्ते देवदेवेशि प्रपन्नभयहारिणि ।। <br>
अंबिके वरदे देवि गृहाणार्घ्यं शिवप्रिये ।। ५५ ।। <br>
इति त्रिवारमुच्चार्य दद्यादर्घ्यं समाहितः ।। <br>
गन्धपुष्पाक्षतान्सम्यग्धूपदीपान्प्रकल्पयेत् ।। ५६ ।। <br>
नैवेद्यं पायसान्नेन घृताक्तं परिकल्पयेत् ।। <br>
जुहुयान्मूलमंत्रेण हविरष्टोत्तरं शतम् ।। ५७ ।। <br>
तत उद्वास्य नैवेद्यं धूपनीराजनादिकम् ।। <br>
कृत्वा निवेद्य तांबूलं नमस्कुर्यात्समाहितः ।। ५८ ।। <br>
अथाभ्यर्च्योपचारेण भोजयेद्विप्रदंपती ।। ५९ ।। <br>
एवं सायंतनीं पूजां कृत्वा विप्रानुमोदितः ।। <br>
भुंजीत वाग्यतो रात्रौ हविष्यं क्षीरभावितम् ।। ३.३.१८.६० ।। <br>
एवं संवत्सरं कुर्याद्व्रतं पक्षद्वये बुधः ।। <br>
ततः संवत्सरे पूर्णे व्रतोद्यापनमाचरेत् ।। ६१ ।। <br>
शतरुद्राभिजप्तेन स्नापयेत्प्रतिमे जलैः ।। <br>
आगमोक्तेन मन्त्रेण संपूज्य गिरिजाशिवौ ।। ६२ ।। <br>
सवस्त्रं ससुवर्ण च कलशं प्रति मान्वितम्।।<br>
दत्त्वाचार्याय महते  सदाचाररताय च ।। <br>
ब्राह्मणान्भोजयेद्भक्त्या यथाशक्त्याभिपूज्य च ।। ६३ ।। <br>
दद्याच्च दक्षिणां तेभ्यो गोहिरण्यांबरादिकम् ।। <br>
भुंजीत तदनुज्ञातः सहेष्टजनबंधुभिः ।। ६४ ।। <br>
एवं यः कुरुते भक्त्या व्रतं त्रैलोक्यविश्रुतम् ।। <br>
त्रिःसप्तकुलमुद्धृत्य भुक्त्वा भोगान्यथेप्सि तान् ।। ६५ ।। <br>
इन्द्रादिलोकपालानां स्थानेषु रमते धुवम् ।। <br>
ब्रह्मलोके च रमते विष्णुलोके च शाश्वते ।। ६६ ।। <br>
शिवलोकमथ प्राप्य तत्र कल्पशतं पुनः ।। <br>
भुक्त्वा भोगान्सुविपुलाञ्छिवमेव प्रपद्यते ।। ६७ ।। <br>
महाव्रतमिदं प्रोक्तं त्वमपि श्रद्धया चर ।। <br>
अत्यंतदुर्लभं वापि लप्स्यसे च मनोरथम् ।। ।। ६८ ।। <br>
इत्यादिष्टा मुनींद्रेण सा बाला मुदिता भृशम् ।। <br>
प्रत्यग्रहीत्सुविश्रब्धा तद्वाक्यं सुमनोहरम् ।। ६९ ।। <br>
अथ तस्याः समायाताः पितृमातृ सहोदराः ।। <br>
तं मुनिं सुखमासीनं ददृशुः कृतभोजनम् ।। ३.३.१८.७० ।। <br>
सहसागत्य ते सर्वे नमश्चक्रुर्महात्मने ।। <br>
प्रसीद नः प्रसीदेति गृणतः पर्यपूज यन् ।। ७१ ।। <br>
श्रुत्वा च ते तया साध्व्या पूजितं परमं मुनिम् ।। <br>
अनुग्रहवतं तस्यै श्रुत्वा हर्षं परं ययुः ।। ७२ ।। <br>
ते कृतांजलयः सर्वे तमूचुर्मुनि पुंगवम् ।। ७३ ।। <br>
अद्य धन्या वयं सर्वे तवागमनमात्रतः ।। <br>
पावितं नः कुलं सर्वं गृहं च सफलीकृतम् ।। ७४ ।। <br>
इयं च शारदा नाम कन्या वैधव्यमागता ।। <br>
केनापि कर्मयोगेन दुर्विलंघ्येन भूयसा ।। ७५ ।। <br>
सैषाद्य तव पादाब्जं प्रपन्ना शरणं सती ।। <br>
इमां समुद्धरासह्यात्सुघोराद्दुःख सागरात् ।। ७६ ।। <br>
त्वयापि तावदत्रैव स्थातव्यं नो गृहांतिके ।। <br>
अस्मद्गृहमठेऽप्यस्मिन्स्नानपूजाजपोचिते ।। ७७ ।। <br>
एषा बालापि भगवन्कुर्वंती त्वत्पदार्चनम् ।। <br>
व्रतं त्वत्सन्निधावेव चरिष्यति महामुने ।। ७८ ।। <br>
यावत्समाप्तिमायाति व्रतमस्यास्त्वदंतिके ।। <br>
उषित्वा तावदत्रैव कृतार्थान्कुरु नो गुरो ।। ७९ ।। <br>
एवमभ्यर्थितः सर्वैस्तस्या भ्रातृजनादिभिः ।। <br>
तथेति स मुनिश्रेष्ठस्तत्रोवास मठे शुभे ।। ३.३.१८.८० ।। <br>
सापि तेनोपदिष्टेन मार्गेण गिरिजाशिवौ ।। <br>
अर्चयंती व्रतं सम्यक्चचार विमला सती ।। ८१ ।। <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मोत्तरखण्डे उमामहेश्वरव्रताचरणं नामाष्टादशोऽध्यायः ।। १८ ।। <br>
<br>
<br>
</span>
