<span style="font-size: 14pt; line-height: 200%">।। सूत उवाच ।। ।। <br>
शिवो गुरुः शिवो देवः शिवो बंधुः शरीरिणाम् ।। <br>
शिव आत्मा शिवो जीवःशिवादन्यन्न किञ्चन ।।१।।। <br>
शिवमुद्दिश्य यत्किंचिद्दत्तं जप्तं हुतं कृतम् ।। <br>
तदनंतफलं प्रोक्तं सर्वागमविनिश्चितम् ।। २ ।। <br>
भक्त्या निवेदितं शंभोः पत्रं पुष्पं फलं जलम् ।। <br>
अल्पादल्पतरं वापि तदानंत्याय कल्पते ।। ३ ।। <br>
विहाय सकलान्धर्मान्सकलागमनिश्चितान् ।। <br>
शिवमेकं भजेद्यस्तु मुच्यते सर्वबन्धनात् ।। ४ ।। <br>
या प्रीतिरात्मनः पुत्रे या कलत्रे धनेपि सा ।। <br>
कृता चेच्छिवपूजायां त्रायतीति किमद्भुतम् ।। ५ ।। <br>
तस्मात्केचिन्महात्मानः सकलान्विषयासवान् ।। <br>
त्यजंति शिवपूजार्थे स्वदेहमपि दुस्त्यजम् ।। ६ ।। <br>
सा जिह्वा या शिवं स्तौति तन्मनो ध्यायते शिवम् ।। <br>
तौ कर्णौ तत्कथालोलौ तौ हस्तौ तस्य पूजकौ ।। ७ ।। <br>
ते नेत्रे पश्यतः पूजां तच्छिरः प्रणतं शिवे ।। <br>
तौ पादौ यौ शिवक्षेत्रं भक्त्या पर्यटतः सदा ।। ८ ।। <br>
यस्येन्द्रियाणि सर्वाणि वर्तंते शिवकर्मसु ।। <br>
स निस्तरति संसारं भुक्तिं मुक्तिं च विंदति ।। ९ ।। <br>
शिवभक्तियुतो मर्त्यश्चांडालः पुल्कसोपि च ।। <br>
नारी नरो वा षंढो वा सद्यो मुच्येत संसृतेः ।। ३.३.५.१० ।। <br>
किं कुलेन किमाचारैः किंशीलेन गुणेन वा ।। <br>
भक्तिलेशयुतः शंभोः स वंद्यः सर्वदेहिनाम् ।। ११ ।। <br>
उज्जयिन्यामभूद्राजा चन्द्रसेनसमाह्वयः ।। <br>
जातो मानवरूपेण द्वितीय इव वासवः ।। १२ ।। <br>
तस्मिन्पुरे महाकालं वसंतं परमेश्वरम् ।। <br>
संपूजयत्यसौ भक्त्या चन्द्रसेनो नृपोत्तमः ।। १३ ।। <br>
तस्याभवत्सखा राज्ञः शिवपारिषदाग्रणीः ।। <br>
मणिभद्रो जिताभद्रः सर्वलोकनमस्कृतः ।। १४ ।। <br>
तस्यै कदा महीभर्तुः प्रसन्नः शंकरानुगः ।। <br>
चिन्तामणिं ददौ दिव्यं मणिभद्रो महामतिः ।। १५ ।। <br>
स मणिः कौस्तुभ इव द्योतमानोर्कसन्निभः ।। <br>
दृष्टः श्रुतो वा ध्यातो वा नृणां यच्छति चिंतितम् ।। १६ ।। <br>
तस्य कांतिलवस्पृष्टं कांस्यं ताम्रमयस्त्रपु ।। <br>
पाषाणादिकमन्यद्वा सद्यो भवति कांचनम् ।। ।। १७ ।। <br>
स तं चिन्तामणिं कंठे बिभ्रद्राजासनं गतः ।। <br>
रराज राजा देवानां मध्ये भानुरिव स्वयम् ।। १८ ।। <br>
सदा चिन्तामणिग्रीवं तं श्रुत्वा राजसत्तमम् ।। <br>
प्रवृद्धतर्षा राजानः सर्वे क्षुब्धहृदोऽभवन् ।। १९ ।। <br>
स्नेहात्केचिदयाचंत धार्ष्ट्यात्केचन दुर्मदाः ।। <br>
दैवलब्धमजानंतो मणिं मत्सरिणो नृपाः।३.३.५.२०।। <br>
सर्वेषां भूभृतां याञ्चा यदा व्यर्थीकृतामुना।।<br>
&nbsp;राजानः सर्वदेशानां संरंभं चक्रिरे तदा।।२१।। <br>
सौराष्ट्राः कैकयाः शाल्वाः कलिंगशकमद्रकाः ।। <br>
पांचालावंतिसौवीरा मागधा मत्स्यसृंजयाः ।। २२ ।। <br>
एते चान्ये च राजानः सहाश्वरथकुमजराः ।। <br>
चन्द्रसेनं मृधे जेतुमुद्यमं चक्रुरोजसा ।। २३ ।। <br>
ते तु सर्वे सुसंरब्धाः कंपयंतो वसुन्धराम् ।। <br>
उज्जयिन्याश्चतुर्द्वारं रुरुधुर्बहुसैनिकाः ।। २४ ।। <br>
संरुध्यमानो स्वपुरीं दृष्ट्वा राजभिरुद्धतैः ।। <br>
चंद्रसेनो महाकालं तमेव शरणं ययौ ।। २५ ।। <br>
निर्विकल्पो निराहारः स राजा दृढनिश्चयः ।। <br>
अर्चयामास गौरीशं दिवा नक्त मनन्यधीः ।। २६ ।। <br>
एतस्मिन्नंतरे गोपी काचित्तत्पुरवासिनी ।। <br>
एकपुत्रा भर्तृहीना तत्रैवासीच्चिरंतना ।। २७ ।। <br>
सा पंचहायनं बालं वहंती गत भर्तृका ।। <br>
राज्ञा कृतां महापूजां ददर्श गिरिजापतेः ।। २८ ।। <br>
सा दृष्ट्वा सर्वमाश्चर्यं शिवपूजामहोदयम् ।। <br>
प्रणिपत्य स्वशिबिरं पुनरेवाभ्यपद्यत ।। ।। २९ ।। <br>
एतत्सर्वमशेषेण स दृष्ट्वा बल्लवीसुतः ।। <br>
कुतूहलेन विदधे शिवपूजां विरक्तिदाम्।। ३.३.५.३० ।। <br>
आनीय हृद्यं पाषाणं शून्ये तु शिबिरोत्तमे ।। <br>
नातिदूरे स्वशिबिराच्छिवलिंगमकल्पयत् ।। ३१ ।। <br>
यानि कानि च पुष्पाणि हस्तलभ्यानि चात्मनः ।। <br>
आनीय स्नाप्य तल्लिंगं पूजयामास भक्तितः ।। ३२ ।। <br>
गंधालंकारवासांसि धूपदीपाक्षतादिकम् ।। <br>
विधाय कृत्रिमैर्दिव्यैर्नैवेद्यं चाप्यकल्पयत् ।। ३३ ।। <br>
भूयोभूयः समभ्यर्च्य पत्रैः पुष्पैर्मनोरमैः ।। <br>
नृत्यं च विविधं कृत्वा प्रणनाम पुनःपुनः ।।३४।। <br>
एवं पूजां प्रकुर्वाणं शिवस्यानन्यमानसम् ।। <br>
सा पुत्रं प्रणयाद्गोपी भोजनाय समा ह्वयत्।।३५।। <br>
मात्राहूतोपि बहुशः स पूजासक्तमानसः ।। <br>
बालोपि भोजनं नच्छत्तदा माता स्वयं ययौ।। ३६।। <br>
तं विलोक्य शिवस्याग्रे निषण्णं मी लितेक्षणम्।। <br>
चकर्ष पाणिं संगृह्य कोपेन समताडयत्।। ३७ ।। <br>
आकृष्टस्ताडितो वापि नागच्छत्स्वसुतो यदा ।। <br>
तां पूजां नाशयामास क्षिप्त्वा लिंगं विदूरतः ।। ३८ ।। <br>
हाहेति रुदमानं तं निर्भर्त्स्य स्वसुतं तदा ।। <br>
पुनर्विवेश स्वगृहं गोपी रोषसमन्विता ।। ३९ ।। <br>
मात्रा विनाशितां पूजां दृष्ट्वा देवस्य शूलिनः ।। <br>
देवदेवेति चुक्रोश निपपात स बालकः ।। ३.३.५.४० ।। <br>
प्रनष्टसंज्ञः सहसा बाष्पपूरपरिप्लुतः ।। <br>
लब्धसंज्ञो मुहूर्तेन चक्षुषी उदमीलयत्।। ।। ४१ ।। <br>
ततो मणिस्तंभविराजमानं हिरण्मयद्वारकपाटतोरणम् ।। <br>
महार्हनीलामलवज्रवेदिकं तदेव जातं शिबिरं शिवालयम् ।। ४२ ।। <br>
संतप्तहेम कलशैर्बहुभिर्विचित्रैः प्रोद्भासितस्फटिकसौधतलाभिरामम् ।। <br>
रम्यं च तच्छिवपुरं वरपीठमध्ये लिंगं च रत्नसहितं स ददर्श बालः ।। ४३ ।। <br>
स दृष्ट्वा सहसोत्थाय भीतविस्मितमानसः ।। <br>
निमग्न इव संतोषात्परमानंदसागरे ।। ४४ ।। <br>
विज्ञाय शिवपूजाया माहात्म्यं तत्प्रभावतः ।। <br>
ननाम दंडवद्भूमौ स्वमातुरघशांतये ।। ४५ ।। <br>
देव क्षमस्व दुरितं मम मातुरुमापते ।। <br>
मूढायास्त्वामजानंत्याः प्रसन्नो भव शंकर ।। ४६ ।। <br>
यद्यस्ति मयि यत्किंचित्पुण्यं त्वद्भक्तिसंभवम् ।। <br>
तेनापि शिव मे माता तव कारुण्यमाप्नुयात् ।। ४७ ।। <br>
इति प्रसाद्य गिरिशं भूयोभूयः प्रणम्य च ।। <br>
सूर्ये चास्तं गते बालो निर्जगाम शिवालयात् ।। ४८ ।। <br>
अथापश्यत्स्वशिबिरं पुरंदरपुरोपमम् ।। <br>
सद्यो हिरण्मयीभूतं विचित्रविभवोज्ज्वलम् ।। ४९ ।। <br>
सोंतः प्रविश्य भवनं मोदमानो निशामुखे ।। <br>
महामणिगणाकीर्णं हेमराशिसमुज्ज्वलम् ।। ३.३.५.५० ।। <br>
तत्रापश्यत्स्वजननीं स्मरंतीमकुतोभयाम् ।। <br>
महार्हरत्न पर्यंके सितशय्यामधिश्रिताम् ।। ५१ ।। <br>
रत्नालंकारदीप्तांगीं दिव्यांबरविराजिनीम् ।। <br>
दिव्यलक्षणसंपन्नां साक्षात्सुरवधूमिव ।। ५२ ।। <br>
जवेनोत्थापयामास संभ्रमोत्फुल्ललोचनः ।। <br>
अंब जागृहि भद्रं ते पश्येदं महदद्भुतम्।। ५३ ।। <br>
इति प्रबोधिता गोपी स्वपुत्रेण महात्मना ।। <br>
ततोऽपश्यत्स्वजननी स्मयन्ती मुकुटोज्ज्वला ।। ५४ ।। <br>
ससंभ्रमं समुत्थाय तत्सर्वं प्रत्यवेक्षत ।। <br>
अपूर्वमिव चात्मानमपूर्वमिव बालकम् ।। ५५ ।। <br>
अपूर्वं च स्वसदनं दृष्ट्वा सीत्सुखविह्वला ।। <br>
श्रुत्वा पुत्रमुखात्सर्वं प्रसादं गिरिजापतेः ।। ५६ ।। <br>
राज्ञे विज्ञापयामास यो भजत्यनिशं शिवम् ।। <br>
स राजा सहसागत्य समाप्त नियमो निशि ।। ५७ ।। <br>
ददर्श गोपिकासूनोः प्रभावं शिवतोषजम् ।। <br>
हिरण्मयं शिवस्थानं लिंगं मणिमयं तथा ।। ५८ ।। <br>
गोपवध्वाश्च सदनं माणि क्यवरकोज्ज्वलम्।। <br>
दृष्ट्वा महीपतिः सर्वं सामात्यः सपुरोहितः ।।५९ ।। <br>
मुहूर्तं विस्मितधृतिः परमानंदनिर्भरः ।। <br>
प्रेम्णा वाष्पजलं मुंचन्परिरेभे तम र्भकम् ।। ३.३.५.६० ।। <br>
एवमत्यद्भुताकाराच्छिवमाहात्म्यकीर्त्तनात् ।। <br>
पौराणां संभ्रमाच्चैव सा रात्रिः क्षणतामगात् ।। ६१ ।। <br>
अथ प्रभाते युद्धाय पुरं संरुध्य संस्थिताः ।। <br>
राजानश्चारवक्त्रेभ्यः शुश्रुवुः परमाद्भुतम् ।। ६२ ।। <br>
ते त्यक्तवैराः सहसा राजानश्चकिता भृशम् ।। <br>
न्यस्तशस्त्रा निविविशुश्चंद्रसेनानुमोदिताः ।। ६३ ।। <br>
तां प्रविश्य पुरीं रम्यां महाकालं प्रणम्य च ।। <br>
तद्गोपवनितागेहमाजग्मुः सर्वभूभृतः ।। ६४ ।। <br>
ते तत्र चंद्रसेनेन प्रत्युद्गम्याभि पूजिताः ।। <br>
महार्हविष्टरगताः प्रीत्यानंदन्सुविस्मिताः ।। ६५ ।। <br>
गोपसूनोः प्रसादाय प्रादुर्भूतं शिवालयम् ।। <br>
लिंगं च वीक्ष्य सुमहच्छिवे चक्रुः परां मतिम् ।। ६६ ।। <br>
तस्मै गोपकुमाराय प्रीतास्ते सर्वभूभुजः ।। <br>
वासोहिरण्यरत्नानि गोमहिष्यादिकं धनम् ।। ६७ ।। <br>
गजानश्वान्रथान्रौक्माञ्छत्र यानपरिच्छदान् ।। <br>
दासान्दासीरनेकाश्च ददुः शिवकृपार्थिनः ।। ६८ ।। <br>
येये सर्वेषु देशेषु गोपास्तिष्ठंति भूरिशः ।। <br>
तेषां तमेव राजानं चक्रिरे सर्व पार्थिवाः ।।६९।। <br>
अथास्मिन्नंतरे सर्वैस्त्रिदशैरभिपूजितः ।। <br>
प्रादुर्बभूव तेजस्वी हनूमान्वानरेश्वरः ।।३.३.५.७०।। <br>
तस्याभिगमनादेव राजानो जातसंभ्रमाः ।।<br>
प्रत्युत्थाय नमश्चक्रुर्भक्तिनम्रात्ममूर्त्तयः ।। ७१ ।। <br>
तेषां मध्ये समासीनः पूजितः प्लवगेश्वरः ।। <br>
गोपात्मजं समाश्लिष्य राज्ञो वीक्ष्येदमववीत् ।। ।। ७२ ।। <br>
सर्वे शृणुत भद्रं वो राजानो ये च देहिनः ।। <br>
शिवपूजामृते नान्या गतिरस्ति शरीरिणाम ।। ७३ ।। <br>
एष गोपसुतो दिष्ट्या प्रदोषे मंदवा सरे ।। <br>
अमंत्रेणापि संपूज्य शिवं शिवमवाप्तवान् ।। ७४ ।। <br>
मंदवारे प्रदोषोऽयं दुर्लभः सर्वदेहिनाम् ।। <br>
तत्रापि दुर्लभतरः कृष्णपक्षे समागते ।। ।। ७५ ।। <br>
एष पुण्यतमो लोके गोपानां कीर्तिवर्धनः ।। <br>
अस्य वंशेऽष्टमो भावी नंदोनाम महायशाः ।। <br>
प्राप्स्यते तस्य पुत्रत्वं कृष्णो नारा यणः स्वयम् ।। ७६ ।। <br>
अद्यप्रभृति लोकेस्मिन्नेष गोपालनंदनः ।। <br>
नाम्ना श्रीकर इत्युच्चैर्लोके ख्यातिं गमिष्यति ।। ७७ ।। <br>
।। सूत उवाच ।। <br>
एवमुक्त्वांजनीसूनुस्तस्मै गोपकसूनवे ।। <br>
उपदिश्य शिवाचारं तत्रैवांतरधीयत ।। ७८ ।। <br>
ते च सर्वे महीपालाः संहृष्टाः प्रतिपूजिताः ।। <br>
चन्द्रसेनं समामंत्र्य प्रतिजग्मुर्यथागतम् ।। ७९ ।। <br>
श्रीकरोऽपि महातेजा उपदिष्टो हनूमता ।। <br>
ब्राह्मणैः सह धर्मज्ञैश्चक्रे शम्भोः समर्हणम् ।। ३.३.५.८० ।। <br>
कालेन श्रीकरः सोऽपि चंद्रसेनश्च भूपतिः ।। <br>
समाराध्य शिवं भक्त्या प्रापतुः परमं पदम् ।। ८१ ।। <br>
इदं रहस्यं परमं पवित्रं यशस्करं पुण्यमहर्द्धिवर्धनम् ।। <br>
आख्यानमाख्यातमघौघनाशनं गौरीशपादांबुजभक्तिवर्धनम् ।। ८२ ।। <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मोत्तर खण्डे गोपकुमारचरितवर्णनं नाम पञ्चमोऽध्यायः ।। ५ ।। <br>
<br>
<br>
</span>
