<span style="font-size: 14pt; line-height: 175%">॥ सूत उवाच ॥ ॥ <br>
नित्यानंदमयं शांतं निर्विकल्पं निरामयम् ॥ <br>
शिवतत्त्वमनाद्यंतं ये विदुस्ते परं गताः ॥ १ ॥ <br>
विरक्ताः कामभोगेभ्यो ये प्रकुर्वंत्यहैतुकीम् ॥ <br>
भक्तिं परां शिवे धीरास्तेषां मुक्तिर्न संसृतिः ॥२॥ <br>
विषयानभिसंधाय ये कुर्वंति शिवे रतिम् ॥ <br>
विषयैर्नाभिभूयंते भुंजानास्तत्फलान्यपि ॥ ३ ॥ <br>
येन केनापि भावेन शिवभक्तियुतो नरः ॥ <br>
न विनश्यति कालेन स याति परमां गतिम् ॥ ४ ॥ <br>
आरुरुक्षुः परं स्थानं विषयासक्तमानसः ॥<br>
पूजयेत्कर्मणा शंभुं भोगांते शिवमाप्नुयात् ॥ ५ ॥ <br>
अशक्तः कश्चिदुत्स्रष्टुं प्रायो विषयवासनाम् ॥ <br>
अतः कर्ममयी पूजा कामधेनुः शरीरिणाम् ॥६॥ <br>
मायामयेपि संसारे ये विहृत्य चिरं सुखम् ॥ <br>
मुक्तिमिच्छन्ति देहांते तेषां धर्मोयमीरितः ॥ ७॥<br>
शिवपूजा सदा लोके हेतुः स्वर्गापवर्गयोः ॥ <br>
सोमवारे विशेषेण प्रदोषादिगुणान्विते ॥ ८ ॥ <br>
केवलेनापि ये कुर्युः सोमवारे शिवार्चनम् ॥ <br>
न तेषां विद्यते किंचिदिहामुत्र च दुर्लभम् ॥ ९ ॥ <br>
उपोषितः शुचिर्भूत्वा सोमवारे जितेंद्रियः ॥ <br>
वैदिकैर्लौकिकैर्वापि विधिवत्पूजयेच्छिवम् ॥3.3.8.१०॥ <br>
ब्रह्मचारी गृहस्थो वा कन्या वापि सभर्त्तृका॥ <br>
विभर्तृका वा संपूज्य लभते वरमीप्सितम्॥११॥  <br>
अत्राहं कथयिष्यामि कथां श्रोतृमनोहराम्॥ <br>
श्रुत्वा मुक्तिं प्रयांत्येव भर्तिर्भवति शांभवी॥१२॥ <br>
आर्यावर्ते नृपः कश्चिदासीद्धर्मभृतां वरः॥ <br>
चित्रवर्मेति विख्यातो धर्मराजो दुरात्मनाम्॥ ॥ १३ ॥ <br>
स गोप्ता धर्मसेतूनां शास्ता दुष्पथगामिनाम् ॥ <br>
यष्टा समस्तयज्ञानां त्राता शरणमिच्छताम्॥१४॥ <br>
कर्त्ता सकलपुण्यानां दाता सकलसंपदाम् ॥ <br>
जेता सपत्नवृंदानां भक्तः शिवमुकुन्दयोः ॥ १५ ॥ <br>
सोनुकूलासु पत्नीषु लब्ध्वा पुत्रान्महौजसः ॥ <br>
चिरेण प्रार्थितां लेभे कन्यामेकां वराननाम् ॥ १६ ॥ <br>
स लब्ध्वा तनयां दिष्ट्या हिमवानिव पार्वतीम् ॥ <br>
आत्मानं देवसदृशं मेने पूर्णमनोरथम् ॥ १७ ॥ <br>
स एकदा जातकलक्षणज्ञानाहूय साधून्द्विजमुख्यवृंदान् ॥ <br>
कुतूहलेनाभिनिविष्टचेताः पप्रच्छ कन्याजनने फलानि ॥ १८ ॥ <br>
अथ तत्राब्रवीदेको बहुज्ञो द्विजसत्तमः ॥ <br>
एषा सीमंतिनी नाम्ना कन्या तव महीपते ॥ १९ ॥ <br>
उमेव मांगल्यवती दमयंतीव रूपिणी ॥ <br>
भारतीव कलाभिज्ञा लक्ष्मीरिव महागुणा ॥ ॥ 3.3.8.२० ॥ <br>
सुप्रजा देवमातेव जानकीव धृतव्रता ॥ <br>
रविप्रभेव सत्कांतिश्चंद्रिकेव मनोरमा ॥ २१ ॥ <br>
दशवर्षसहस्राणि सह भर्त्रा प्रमोदते ॥ <br>
प्रसूय तनयानष्टौ परं सुखमवाप्स्यति॥ २२ ॥ <br>
इत्युक्तवंतं नृपतिर्धनैः संपूज्य तं द्विजम् ॥ <br>
अवाप परमां प्रीतिं तद्वागमृतसेवया ॥ २३ ॥ <br>
अथान्योऽपि द्विजः प्राह धैर्यवानमितद्युतिः ॥ <br>
एषा चतुर्दशे वर्षे वैधव्यं प्रतिपत्स्यति ॥ २४ ॥ <br>
इत्याकर्ण्य वचस्तस्य वज्रनिर्घातनिष्ठुरम् ॥ <br>
मुहूर्तमभवद्राजा चिंताव्याकुलमानसः ॥ २५ ॥ <br>
अथ सर्वान्समुत्सृज्य ब्राह्मणान्ब्रह्मवत्सलः ॥ <br>
सर्वं दैवकृतं मत्त्वा निश्चिंतः पार्थिवोऽभवत् ॥ २६ ॥ <br>
सापि सीमंतिनी बाला क्रमेण गतशैशवा ॥ <br>
वैधव्यमात्मनो भावि शुश्रावात्मसखीमुखात् ॥ २७ ॥ <br>
परं निर्वेदमापन्ना चिंतयामास बालिका ॥ <br>
याज्ञवल्क्यमुनेः पत्नीं मैत्रेयीं पर्यपृच्छत॥२८॥ <br>
मातस्त्वच्चरणांभोजं प्रपन्नास्मि भयाकुला॥ <br>
सौभाग्यवर्धनं कर्म मम शंसितुमर्हसि॥२९॥ <br>
इति प्रपन्नां नृपतेः कन्यां प्राह मुनेः सती॥ <br>
शरणं व्रज तन्वंगि पार्वतीं शिवसंयुताम्॥3.3.8.३०॥ <br>
सोमवारे शिवं गौरीं पूजयस्व समाहिता॥ <br>
उपोषिता वा सुस्नाता विरजाम्बरधारिणी ॥ ३१ ॥ <br>
यतवाङ्निश्चलमनाः पूजां कृत्वा यथोचिताम् ॥ <br>
ब्राह्मणान्भोजयित्वाथ शिवं सम्यक्प्रसादयत् ॥३२॥ <br>
पापक्षयोऽभिषेकेण साम्राज्यं पीठपूजनात् ॥ <br>
सौभाग्यमखिलं सौख्यं गंधमाल्याक्षतार्पणात् ॥ ३३ ॥ <br>
धूपदानेन सौगंध्यं कांतिर्दीपप्रदानतः ॥ <br>
नैवेद्यैश्च महाभोगो लक्ष्मीस्तांबूलदानतः ॥ ३४ ॥ <br>
धर्मार्थकाममोक्षाश्च नमस्कारप्रदानतः ॥ <br>
अष्टैश्वर्यादिसिद्धीनां जप एव हि कारणम् ॥ ३५ ॥ <br>
होमेन सर्वकामानां समृद्धिरुपजायते ॥ <br>
सर्वेषामेव देवानां तुष्टिर्ब्राह्मणभोजनात् ॥ ३६ ॥ <br>
इत्थमाराधय शिवं सोमवारे शिवामपि ॥ <br>
अत्यापदमपि प्राप्ता निस्तीर्णाभिभवा भवेः ॥ ३७ ॥ <br>
घोराद्घोरं प्रपन्नापि महाक्लेशं भयानकम् ॥ <br>
शिवपूजाप्रभावेण तरिष्यसि महद्भयम् ॥ ३८ ॥ <br>
इत्थं सीमंतिनीं सम्यगनुशास्य पुनः सती ॥ <br>
ययौ सापि वरारोहा राजपुत्री तथाऽकरोत् ॥ ३९ ॥ <br>
दमयंत्यां नलस्यासीदिंद्रसेनाभिधः सुतः ॥ <br>
तस्य चंद्रांगदो नाम पुत्रोभू च्चंद्रसन्निभः ॥ 3.3.8.४० ॥ <br>
चित्रवर्मा नृपश्रेष्ठस्तमाहूय नृपात्मजम् ॥ <br>
कन्यां सीमंतिनीं तस्मै प्रायच्छद्गुर्वनुज्ञया ॥ ४१ ॥ <br>
सोऽभून्महोत्सवस्तत्र तस्या उद्वाहकर्मणि ॥ <br>
यत्र सर्वमहीपानां समवायो महानभूत् ॥ ४२ ॥ <br>
तस्याः पाणिग्रहं काले कृत्वा चंद्रांगदः कृती ॥ <br>
उवास कतिचिन्मासांस्तत्रैव श्वशुरालये ॥ ४३ ॥ <br>
एकदा यमुनां तर्तुं स राजतनयो बली ॥ <br>
आरुरोह तरीं कैश्चिद्वयस्यैः सह लीलया ॥ ४४ ॥ <br>
तस्मिंस्तरति कालिंदीं राजपुत्रे विधेर्वशात् ॥ <br>
ममज्ज सह कैवतैरावर्त्ताभिहता तरी ॥ ४५ ॥ <br>
हा हेति शब्दः सुमहानासीत्तस्यास्तटद्वये ॥ <br>
पश्यतां सर्वसैन्यानां प्रलापो दिवम स्पृशत् ॥ ४६ ॥ <br>
मज्जंतो मम्रिरे केचित्केचिद्ग्राहोदरं गताः ॥ <br>
राजपुत्रादयः केचिन्नादृश्यंत महाजले ॥ ४७ ॥ <br>
तदुपश्रुत्य राजापि चित्रवर्मातिवि ह्वलः ॥ <br>
यमुनायास्तटं प्राप्य विचेष्टः समजायत ॥४८॥ <br>
श्रुत्वाथ राजपत्न्यश्च वभूबुर्गतचेतनाः ॥ <br>
सा च सीमंतिनी श्रुत्वा पपाप डूवि मूर्च्छिता ॥ ४९ ॥ <br>
तथान्ये मंत्रिमुख्याश्च नायकाः सपुरोहिताः॥ <br>
विह्वलाः शोकसंतप्ता विलेपुर्मुक्तमूर्धजाः ॥3.3.8.५०॥ <br>
इंद्रसेनोपि राजेद्रः पुत्रवार्त्तां सुदुःखितः॥ <br>
आकर्ण्य सह पत्नीभिर्नष्टसंज्ञः पपात ह ॥ ५१ ॥ <br>
तन्मंत्रिणश्च तत्पौरास्तथा तद्देशवासिनः ॥ <br>
आबालवृद्धवनिताश्चुक्रुशुः शोकविह्वलाः ॥ ५२ ॥ <br>
शोकात्केचिदुरो जघ्नुः शिरो जघ्नुश्च केचन ॥ <br>
हा राजपुत्र हा तात क्वासि क्वासीति बभ्रमुः ॥५३॥ <br>
एवं शोकाकुलं दीनमिंद्रसेनमहीपतेः ॥ <br>
नगरं सहसा क्षुब्धं चित्रवर्मपुरं तथा ॥ ५४ ॥ <br>
अथ वृद्धैः समाश्वस्तश्चित्रवर्मा महीपतिः ॥ <br>
शनैर्नगरमागत्य सान्त्वयामास चात्मजाम् ॥ ५५ ॥ <br>
स राजांभसिमग्नस्य जामातुस्तस्य बांधवैः ॥ <br>
आगतैः कारयामास साकल्यादौर्ध्वदैहिकम् ॥५६॥ <br>
सा च सीमंतिनी साध्वी भर्तृलोकमतिः सती ॥ <br>
पित्रा निषिद्धा स्नेहेन वैधव्यं प्रत्यपद्यत ॥ ५७ ॥ <br>
मुनेः पत्न्योऽपदिष्टं यत्सोमवारव्रतं शुभम् ॥ <br>
न तत्याज शुभाचारा वैधव्यं प्राप्तवत्यपि ॥ ५८ ॥ <br>
एवं चतुर्दशे वर्षे दुःखं प्राप्य सुदारुणम् ॥ <br>
ध्यायन्ती शिवपादाब्जं वत्सरत्रयमत्यगात् ॥ ५९ ॥ <br>
पुत्रशोकादिवोन्मत्तमिंद्रसेनं महीपतिम् ॥ <br>
प्रसह्य तस्य दायादाः सप्तांगं जह्रुरोजसा ॥ 3.3.8.६० ॥ <br>
हृतसिंहासनः शूरैर्दायादैः सोऽप्रजो नृपः ॥ <br>
निगृह्य काराभवने सपत्नीको निवेशितः ॥ ॥ ६१ ॥ <br>
चंद्रागदोऽपि तत्पुत्रो निमग्नो यमुनाजले ॥ <br>
अधोधोमज्जमानोऽसौ ददर्शोरगकामिनीः ॥ ६२ ॥ <br>
जलक्रीडासु सक्तास्ता दृष्ट्वा राजकुमार कम् ॥ <br>
विस्मितास्तमथो निन्युः पातालं पन्नगालयम् ॥ ६३ ॥ <br>
स नीयमानस्तरसा पन्नगीभिर्नृपात्मजः ॥ <br>
तक्षकस्य पुरं रम्यं विवेश परमाद्भुतम् ॥ ॥ ६४ ॥ <br>
सोऽपश्यद्राजतनयो महेंद्रभवनोपमम् ॥ <br>
महारत्नपरिभ्राजन्मयूखपरिदीपितम् ॥ ६५॥ <br>
वज्रवैडूर्यपाचादिप्रासादशतसंकुलम् ॥ <br>
माणिक्य गोपुरद्वारं मुक्तादामभिरुज्ज्वलम् ॥ ६६ ॥ <br>
चंद्रकांतस्थलं रम्यं हेमद्वारकपाटकम् ॥ <br>
अनेकशतसाहस्रमणिदीपविराजितम् ॥ ६७ ॥ <br>
तत्रापश्यत्सभा मध्ये निषण्णं रत्नविष्टरे ॥ <br>
तक्षकं पन्नगाधीशं फणानेकशतोज्ज्वलम् ॥ ६८ ॥ <br>
दिव्यांबरधरं दीप्तं रत्नकुण्डलराजितम् ॥ <br>
नानारत्नपरिक्षिप्तमुकुट द्युतिरंजितम् ॥ ६९ ॥ <br>
फणामणिमयूखाढ्यैरसंख्यैः पन्नगोत्तमैः ॥ <br>
उपासितं प्रांजलिभिश्चित्ररत्नविभूषितैः ॥ 3.3.8.७० ॥ <br>
रूपयौवनमाधुर्यविलासगति शोभिना ॥ <br>
नागकन्यासहस्रेण समंतात्परिवारितम् ॥ ७१ ॥ <br>
दिव्याभरणदीप्तांगं दिव्यचंदनचर्चितम् ॥ <br>
कालाग्निमिव दुर्धर्षं तेजसादित्यसन्निभम् ॥ ॥ ७२ ॥ <br>
दृष्ट्वा राजसुतो धीरः प्रणिपत्य सभास्थले ॥ <br>
उत्थितः प्रांजलिस्तस्य तेजसाक्षिप्तलोचनः ॥ ७३ ॥ <br>
नागराजोपि तं दृष्ट्वा राजपुत्रं मनोरमम् ॥ <br>
कोऽयं कस्मादिहायात इति पप्रच्छ पन्नगीः ॥ ७४ ॥ <br>
ता ऊचुर्यमुनातोये दृष्टोऽस्माभिर्यदृच्छया ॥ <br>
अज्ञातकुलनामायमानीतस्तव सन्निधिम् ॥ ७५ ॥ <br>
अथ पृष्टो राजपुत्रस्तक्षकेण महात्मना ॥ <br>
कस्यासि तनयः कस्त्वं को देशः कथमागतः ॥ ७६ ॥ <br>
राजपुत्रो वचः श्रुत्वा तक्षकं वाक्यमब्रवीत् ॥ ७७ ॥ <br>
॥ राजपुत्र उवाच ॥ ॥ <br>
अस्ति भूमंडले कश्चिद्देशो निषधसंज्ञकः ॥ <br>
तस्याधिपोऽभवद्राजा नलो नाम महा यशाः ॥ <br>
स पुण्यकीर्तिः क्षितिपो दमयन्तीपतिः शुभः ॥ ७८ ॥ <br>
तस्मादपींद्रसेनाख्यस्तस्य पुत्रो महाबलः ॥ <br>
चंद्रांगदोस्मि नाम्नाहं नवोढः श्वशुरालये ॥ <br>
विहरन्यमुनातोये निमग्नो देवचोदितः ॥ ७९ ॥ <br>
एताभिः पन्नगस्त्रीभिरानीतोस्मि तवांतिकम् ॥ <br>
दृष्ट्वाहं तव पादाब्जं पुण्यैर्जन्मांतरार्जितैः ॥ 3.3.8.८० ॥ <br>
अद्य धन्योऽस्मि धन्योऽस्मि कृतार्थो पितरौ मम ॥ <br>
यत्प्रेक्षितोऽहं कारुण्यात्त्वया संभाषितोपि च ॥ ८१ ॥ <br>
॥ सूत उवाच ॥ ॥ <br>
इत्युदारमसंभ्रांतं वचः श्रुत्वातिपेशलम् ॥ <br>
तक्षकः पुनरौत्सुक्याद्बभाषे राजनंदनम् ॥ ८२ ॥ <br>
॥ तक्षक उवाच ॥ ॥ <br>
भोभो नरेंद्रदायाद मा भैषीर्धीरतां व्रज ॥ <br>
सर्वदेवेषु को देवो युष्माभिः पूज्यते सदा ॥ ८३ ॥ <br>
॥ राजपुत्र उवाच ॥ ॥ <br>
यो देवः सर्वेदेवेषु महादेवं इति स्मृतः ॥ <br>
पूज्यते स हि विश्वात्मा शिवोऽस्माभिरुमापतिः ॥ ८४ ॥ <br>
यस्य तेजोंशलेशेन रजसा च प्रजापतिः ॥ <br>
कृतरूपोऽसृजद्विश्वं स नः पूज्यो महेश्वरः ॥ ८५ ॥ <br>
यस्यांशात्सात्त्विकं दिव्यं बिभ्रद्विष्णुः सनातनः ॥ <br>
विश्वं बिभर्त्ति भूतात्मा शिवोऽस्माभिः स पूज्यते ॥ ॥ ८६ ॥ <br>
यस्यांशात्तामसाज्जातो रुद्रः कालाग्निसन्निभः ॥ <br>
विश्वमेतद्धरत्यंते स पूज्योऽस्माभिरीश्वरः ॥ ८७ ॥ <br>
यो विधाता विधातुश्च कारणस्यापि कारणम् ॥ <br>
तेजसां परमं तेजः स शिवो नः परा गतिः ॥ ८८ ॥ <br>
योंतिकस्थोऽपि दूरस्थः पापोपहृतचेतसाम् ॥ <br>
अपरिच्छेद्य  धामासौ शिवो नः परमा गतिः ॥ ८९ ॥ <br>
योऽग्नौ तिष्ठति यो भूमौ यो वायौ सलिले च यः ॥ <br>
य आकाशे च विश्वात्मा स पूज्यो नः  सदाशिवः॥ 3.3.8.९० । <br>
यः साक्षी सर्वभूतानां य आत्मस्थो निरंजनः ॥ <br>
यस्येच्छावशगो लोकः सोऽस्माभिः पूज्यते शिवः ॥ ९१ ॥ <br>
यमेकमाद्यं पुरुषं पुराणं वदंति भिन्नं गुणवैकृतेन ॥ <br>
क्षेत्रज्ञमेकेथ तुरीयमन्ये कूटस्थमन्ये स शिवो गतिर्नः ॥ ९२ ॥ <br>
यं नास्पृशंश्चैत्यमचिंत्यतत्त्वं दुरंतधामानमतत्स्वरूपम् ॥ <br>
मनोवचोवृत्तय आत्मभाजां स एष पूज्यः परमः शिवो नः ॥ ९३॥ <br>
यस्य प्रसादं प्रतिलभ्य संतो वांछंति नैंद्रं पदमुज्ज्वलं  वा ॥ <br>
निस्तीर्णकर्मार्गलकालचक्राश्चरंत्यभीताः स शिवो गतिर्नः ॥ ९४॥ <br>
यस्य स्मृतिः सकलपापरुजां विघातं सद्यः करोत्यपि चु पुल्कसजन्मभाजाम् ॥ <br>
यस्य स्वरूपमखिलं श्रुतिभिर्विमृग्यं तस्मै शिवाय सततं करवाम पूजाम् ॥ ९५ ॥ <br>
यन्मूर्ध्नि लब्धनिलया सुरलोकसिंधुर्यस्यांगगाँ  भगवती जगदंबिका च ॥ <br>
यत्कुंडले त्वहह तक्षकवासुकी द्वौ सोऽस्माकमेव गतिरर्धशशांकमौलिः ॥ ९६ ॥ <br>
जयति निगमचूडाग्रेषु यस्यांघ्रिपद्मं जयति च हृदि नित्यं योगिनां यस्य मूर्तिः ॥ <br>
जयति सकलतत्त्वोद्भासनं यस्य मूर्तिः स विजितगुणसर्गः पूज्यतेऽस्माभिरीशः ॥ ९७ ॥ <br>
॥ सूत उवाच ॥ ॥ <br>
इत्याकर्ण्य वचस्तस्य तक्षकः प्रीतमानसः ॥ <br>
जातभक्तिर्महादेवे राजपुत्रमभाषत ॥ ९८ ॥ <br>
॥ तक्षक उवाच ॥ ॥ <br>
परितुष्टोऽस्मि भद्रं स्तात्तव राजेद्रनंदन ॥ <br>
बालोपि यत्परं तत्त्वं वेत्सि शैवं परात्परम् ॥ ९९ ॥ <br>
एष रत्नमयो लोक एताश्चारुदृशोऽबलाः ॥ <br>
एते कल्पद्रुमाः सर्वे वाप्योमृतरसांभसः ॥ 3.3.8.१०० ॥ <br>
नात्र मृत्युभयं घोरं न जरारोगपीडनम् ॥ <br>
यथेष्टं विहरात्रैव भुंक्ष्व भोगान्यथोचितान् ॥ १०१ ॥ <br>
इत्युक्तो नागराजेन स राजेंद्रकुमारकः ॥ <br>
प्रत्युवाच परं प्रीत्या कृतांजलिरुदारधीः ॥ २ ॥ <br>
कृतदारोऽस्म्यहं काले सुव्रता गृहिणी मम ॥ <br>
शिव पूजापरा नित्यं पितरावेकपुत्रकौ ॥ ३ ॥ <br>
ते त्वद्य मां मृतं मत्त्वा शोकेन महतावृताः ॥ <br>
प्रायः प्राणैर्वियुज्यंते दैवात्प्राणान्वहंति वा ॥ ४ ॥ <br>
अतो मया बहुतिथं नात्र स्थेयं कथंचन ॥ <br>
तमेव लोकं कृपया मां प्रापयितुमर्हसि ॥ ५ ॥ <br>
इत्युक्तवंतं नरदेवपुत्रं दिव्यैर्वरान्नैः सुरपादपोत्थैः ॥ <br>
आप्याययित्वा वरगंधवासः स्रग्रत्नदिव्याभरणैर्विचित्रैः ॥ ६ ॥ <br>
संतोषयित्वा विविधैश्च भोगैः पुनर्बभाषे भुजगाधिराजः ॥ <br>
यदायदा त्वं स्मरसि त्वदग्रे तदा तदाविष्क्रियते मयेति ॥ ७ ॥ <br>
पुनश्च राजपुत्राय तक्षकोश्वं च कामगम् ॥ <br>
नानाद्वीपसमुद्रेषु लोकेषु च निरर्गलम् ॥ ८ ॥ <br>
दत्तवान्रत्नाभरण दिव्याभरणवाससाम् ॥ <br>
वाहनाय ददावेकं राक्षसं पन्नगेश्वरः ॥ ९ ॥ <br>
तत्सहायार्थमेकं च पन्नगेंद्रकुमारकम् ॥ <br>
नियुज्य तक्षकः प्रीत्या गच्छेति विससर्ज तम् ॥ 3.3.8.११० ॥ <br>
इति चंद्रांगदः सोऽथ संगृह्य विविधं धनम् ॥ <br>
अश्वं कामगमारुह्य ताभ्यां सह विनिर्ययौ ॥११॥ <br>
स मूहूर्तादिवोन्मज्ज्य तस्मा देव सरिज्जलात् ॥ <br>
विजहार तटे रम्ये दिव्यमारुह्य वाजिनम् ॥ १२ ॥ <br>
अथास्मिन्समये तन्वी सा च सीमंतिनी सती ॥ <br>
स्नातुं समाययौ तत्र सखी भिः परिवारिता ॥ १३ ॥ <br>
सा ददर्श नदीतीरे विहरंतं नृपात्मजम् ॥ <br>
रक्षसा नररूपेण नागपुत्रेण चान्वितम् ॥ १४ ॥ <br>
दिव्यरत्नसमाकीर्णं दिव्य माल्यावतंसकम् ॥ <br>
देहेन दिव्यगंधेन व्याक्षिप्तदशयोजनम् ॥ १५ ॥ <br>
तमपूर्वाकृतिं वीक्ष्य दिव्याश्वमधिसंस्थितम् ॥ <br>
जडोन्मत्तेव भीतेव तस्थौ तन्न्यस्तलोचना ॥ १६ ॥ <br>
तां च राजेंद्रपुत्रोऽसौ दृष्टपूर्वामिति स्मरन् ॥ <br>
निर्मुक्तकंठाभरणां कंठसूत्रविवर्जिताम् ॥ १७ ॥ <br>
असंयोजितधम्मिल्लामंगरागविवर्जिताम् ॥ <br>
त्यक्तनीलांजनापांगीं कृशांगीं शोकदूषिताम् ॥ १८ ॥ <br>
दृष्ट्वाऽवतीर्य तुरगादुपविष्टः सरित्तटे ॥ <br>
तामाहूय वरारोहामुपवेश्येदम ब्रवीत् ॥ १९ ॥ <br>
का त्वं कस्य कलत्रं वा कस्यासि तनया सती ॥ <br>
किमिदं तेंगने बाल्ये दुःसहं शोकलक्षणम् ॥ 3.3.8.१२० ॥ <br>
इति स्नेहेन संपृष्टा सा वधूरश्रुलोचना ॥ <br>
लज्जिता स्वयमाख्यातुं तत्सखी सर्वमब्रवीत् ॥ २१ ॥ <br>
इयं सीमंतिनी नाम्ना स्नुषा निषधभूपतेः ॥ <br>
चंद्रांगदस्य महिषी तनया चित्रवर्मणः ॥ २२ ॥ <br>
अस्याः पतिर्दैवयोगान्निमग्नोऽस्मिन्महाजले ॥ <br>
तेनेयं प्राप्तवैधव्या बाला दुःखेन शोषिता ॥ २३ ॥<br>
एवं वर्षत्रयं नीतं शोकेनातिबलीयसा ॥ <br>
अद्येंदुवारे संप्राप्ते स्नातुमत्र समागता ॥ २४ ॥ <br>
श्वशुरोऽस्याश्च राजेंद्रो हृतराज्यश्च शत्रु भिः ॥ <br>
बलाद्गृहीतो बद्धश्च सभार्यस्तद्वशे स्थितः ॥ २५ ॥ <br>
तथाप्येषा शुभाचारा सोमवारे महेश्वरम् ॥ <br>
सांबिकं परया भक्त्या पूजयत्यमलाशया ॥ २६ ॥ <br>
॥ सूत उवाच ॥ ॥ <br>
इत्थं सखीमुखेनैव सर्वमावेद्य सुव्रता ॥ <br>
ततः सीमंतिनी प्राह स्वयमेव नृपात्मजम् ॥ २७ ॥ <br>
कस्त्वं कंदर्पसंकाशः काविमौ तव पार्श्वगौ ॥ <br>
देवो नरेंद्रः सिद्धो वा गंधर्वो वाथ किन्नरः ॥ २८ ॥ <br>
किमर्थं मम वृत्तांतं स्नेहवानिव पृच्छसि ॥ <br>
किं मां वेत्सि महाबाहो दृष्टवान्किमु कुत्रचित् ॥ २९ ॥ <br>
दृष्टपूर्व इवाभासि मया च स्वजनो यथा ॥ <br>
सर्वं कथय तत्त्वेन सत्यसारा हि साधवः ॥ 3.3.8.१३० ॥ <br>
॥ सूत उवाच ॥ <br>
एतावदुक्त्वा नरदेवपुत्री सबाष्पकंठं सुचिरं रुरोद ॥ <br>
मुमोह भूमौ पतिता सखीभिर्वृता न किंचित्कथितुं शशाक ॥ ३१ ॥ <br>
श्रुत्वा चंद्रांगदः सर्वं प्रियायाः शोककारणम् ॥ <br>
मुहूर्त्तमभवतूष्णीं स्वयं शोकसमाकुलः ॥ ३२ ॥ <br>
अथाश्वास्य प्रियां तन्वीं विविधैर्वाक्यनैपुणैः ॥ <br>
सिद्धा नाम वयं देवाः कामगा इति सोऽब्रवीत् ॥ ३३ ॥ <br>
ततो बलादिवाकृष्य पाणिग्रहणशंकिताम् ॥ <br>
पुलकांचितसर्वांगीं तां कर्णे त्विदमब्रवीत् ॥ ३४ ॥ <br>
क्वापि लोके मया दृष्टस्तव भर्त्ता वरानने ॥ <br>
त्वद्व्रताचरणात्प्रीतः सद्य एवागमिष्यति ॥ ॥ ३५ ॥ <br>
अपनेष्यति ते शोकं द्वित्रैरेव दिनैर्ध्रुवम् ॥ <br>
एतच्छंसितुमायातस्तव भर्त्तुः सखाऽस्म्यहम् ॥ ३६ ॥ <br>
अत्र कार्यो न संदेहः शपामि शिवपादयोः ॥ <br>
तावत्त्वद्धृदये स्थेयं न प्रकाश्यं च कुत्रचित् ॥ ३७ ॥ <br>
सा तु तद्वचनं श्रुत्वा सुधाधाराशताधिकम् ॥ <br>
संभ्रमोद्भ्रांतनयना तमेव मुहुरैक्षत ॥ ॥ ३८ ॥ <br>
प्रेमबंधानुगुणितं वाक्यं चाह रसायनम् ॥ <br>
विभ्रमोदारसहितं मधुरापांगवीक्षणम् ॥ ३९ ॥ <br>
स्वपाणिस्पर्शनोद्भिन्नपुलकांचितविग्रहम्॥<br>
पूर्व दृष्टानि चांगेषु लक्षणानि स्वरादिषु ॥ <br>
वयःप्रमाणं वर्णं च परीक्ष्यैनमतर्कयत् ॥ 3.3.8.१४० ॥ <br>
एष एव पतिर्मे स्याद्ध्रुवं नान्यो भविष्यति ॥ <br>
अस्मिन्नेव प्रसक्तं मे हृदयं प्रेमकातरम् ॥ १४१ ॥ <br>
परलोकादिहायातः कथमेवं स्वरूपधृक् ॥ <br>
दुर्भाग्यायाः कथं मे स्याद्भर्तुर्नष्टस्य दर्शनम् ॥ १४२ ॥ <br>
स्वप्नोयं किमु न स्वप्नो भ्रमोऽयं किं तु न भ्रमः ॥ <br>
एष धूर्तोऽथवा कश्चिद्यक्षो गंधर्व एव वा ॥ १४३ ॥ <br>
मुनिपल्या यदुक्तं मे परमापद्गतापि च ॥ <br>
व्रतमेतत्कुरुष्वेति तस्य वा फलमेव वा॥४४॥ <br>
यो वर्षायुत सौभाग्यं ममेत्याह द्विजोत्तमः॥ <br>
नूनं तस्य वचः सत्यं को विद्यादीश्वरं विना॥४५॥ <br>
निमित्तानि च दृश्यंते मंगलानि दिनेदिने॥ <br>
प्रसन्ने पार्वतीनाथे किमसाध्यं शरीरिणाम्॥ ४६॥ <br>
इत्थं विमृश्य बहुधा तां पुनर्मुक्तसंशयाम्॥ <br>
लज्जानम्रमुखीं कर्णे शशंसात्मप्रयोजनम् ॥ ४७ ॥ <br>
इमं वृत्तांतमाख्यातुं तत्पित्रोः शोकतप्तयोः ॥ <br>
गच्छामः स्वस्ति ते भद्रे सद्यः पतिमवाप्स्यसि ॥ ४८ ॥ <br>
इत्युक्त्वाश्वं समारुह्य जगाम नृपनंदनः ॥ <br>
ताभ्यां सह निजं राष्ट्रं प्रत्यपद्यत तत्क्षणात् ॥ ४९ ॥ <br>
स पुरोपवनाभ्याशे स्थित्वा तं फणि पुत्रकम् ॥ <br>
विससर्जात्मदायादान्नृपासनगतान्प्रति ॥3.3.8.१५०॥ <br>
स गत्वोवाच ताञ्छीघ्रमिंद्रसेनो विमुच्यताम् ॥ <br>
चंद्रांगदस्तस्य सुतः प्राप्तोऽयं पन्नगाल यात् ॥ १५१ ॥ <br>
नृपासनं विमुंचंतु भवंतो न विचार्यताम् ॥ <br>
नो चेच्चंद्रागदस्याशु बाणाः प्राणान्हरंति वः ॥ १५२ ॥ <br>
स मग्नो यमुनातोये गत्वा तक्षकमंदिरम् ॥ <br>
लब्ध्वा च तस्य साहाय्यं पुनर्लोकादिहागतः ॥ १५३ ॥ <br>
इत्याख्यातमशेषेण तद्वृत्तांतं निशम्य ते ॥ <br>
साधुसाध्विति संभ्रांताः शशंसुः परिपंथिनः ॥ ५४ ॥ <br>
अथेंद्रसेनाय निवेद्य सत्वरं नष्टस्य पुत्रस्य पुनः समागमम् ॥ <br>
प्रसाद्य तं प्राप्तनरेश्वरासनं दायादमुख्यास्तु भयं प्रपेदिरे ॥ ५५ ॥ <br>
अथ पौरजनाः सर्वे पुरोद्याने नृपात्मजम् ॥ <br>
दृष्ट्वा राज्ञे द्रुतं प्रोचुर्लेभिरे च महाधनम् ॥ ५६ ॥ <br>
आकर्ण्य पुत्रमायांतं राजानंदजलाप्लुतः ॥ <br>
न व्यजानादिमं लोकं राज्ञी च परया मुदा ॥ ५७ ॥ <br>
अथ नागरिकाः सर्वे मंत्रिवृद्धाः पुरोधसः ॥ <br>
प्रत्युद्गम्य परिष्वज्य तमानिन्युर्नृपांति कम् ॥ ५८ ॥ <br>
अथोत्सवेन महता प्रविश्य निजमंदिरम् ॥ <br>
राजपुत्रः स्वपितरौ ववंदे बाष्पमुत्सृजन् ॥ ५९ ॥ <br>
तं पादमूले पतितं स्वपुत्रं विवेद नासौ पृथिवीपतिः क्षणम् ॥ <br>
प्रबोधितोऽमात्यजनैः कथंचिदुत्थाय क्लिन्नेन हृदालिलिंग ॥ 3.3.8.१६० ॥ <br>
क्रमेण मातॄरभिवंद्य ताभिः प्रवर्धिताशीः प्रणयाकु लाभिः ॥ <br>
आलिंगितः पौरजनानशेषान्संभावयामास स राजसूनुः ॥६१॥ <br>
तेषां मध्ये समासीनः स्ववृत्तांतमशेषतः ॥ <br>
पित्रे निवेदयामास तक्षकस्य च मित्रताम्॥६२॥ <br>
दत्तं भुजंगराजेन रत्नादिधनसंचयम् ॥ <br>
दिव्यं तद्राक्षसानीतं पित्रे सर्वं न्यवेदयत् ॥६३॥<br>
राजपुत्रस्य चरितं दृष्ट्वा श्रुत्वा च विह्वलः ॥ । <br>
मेने स्नुषायाः सौभाग्यं महेशाराधनार्जितम् ॥६४॥ <br>
सौमांगल्यमयीं वार्तामिमां निषधभूपतिः॥<br>
चारैर्निवेदयामास चित्रवर्ममहीपतेः ॥६५॥ <br>
श्रुत्वाऽमृतमयीं वार्त्तां स समुत्थाय संभ्रमात् ॥ <br>
तेभ्यो दत्त्वा धनं भूरि ननर्तानंदविह्वलः॥६६॥ <br>
अथाहूय स्वतनयां परिष्वज्याश्रुलोचनः ॥ <br>
भूषणैर्भूषयामास  त्यक्तवैधव्यलक्षणाम् ॥ ६७ ॥ <br>
अथोत्सवो महानासीद्राष्ट्रग्रामपुरादिषु ॥ <br>
सीमंतिन्याः शुभाचारं शशंसुः सर्वतो जनाः ॥ ६८ ॥ <br>
चित्रवर्माथ नृपतिः समाहूयेंद्रसेनजम् ॥ <br>
पुनर्विवाहविधिना सुतां तस्मै न्यवेदयत् ॥ ६९ ॥ <br>
चन्द्रांगदोऽपि रत्नाद्यैरानीतैस्तक्षकालयात् ॥ <br>
स्वां पत्नीं भूषयां चक्रे मर्त्यानामतिदुर्लभैः ॥ 3.3.8.१७० ॥ <br>
अंगरागेण दिव्येन तप्तकांचनशोभिना ॥ <br>
शुशुभे सा सुगंधेन दशयोजनगामिना ॥ ७१ ॥ <br>
अम्लानमालया शश्वत्पद्मकिंजल्कवर्णया ॥  <br>
कल्पद्रुमोत्थया बाला भूषिता शुशुभे सती ॥ ७२ ॥ <br>
एवं चंद्रांगदः पत्नीमवाप्य समये शुभे ॥ <br>
ययौ स्वनगरीं भूयः श्वशुरेणानुमोदितः ॥ ७३ ॥ <br>
इन्द्रसेनोऽपि राजेंद्रो राज्ये स्थाप्य निजात्मजम् ॥ <br>
तपसा शिवमाराध्य लेभे संयमिनां गतिम् ॥ ७४ ॥ <br>
दशवर्ष सहस्राणि सीमंतिन्या स्वभार्यया ॥ <br>
सार्धं चन्द्रांगदो राजा बुभुजे विषयान्बहून् ॥ ७५ ॥ <br>
प्रासूत तनयानष्टौ कन्यामेकां वराननाम् ॥ <br>
रेमे सीमंतिनी भर्त्रा पूजयती महेश्वरम् ॥ <br>
दिनेदिने च सौभाग्यं प्राप्तं चैवेन्दुवासरात् ॥ ७६ ॥ <br>
॥ सूत उवाच ॥ ॥ <br>
विचित्रमिदमाख्यानं मया समनुवर्णितम् ॥ <br>
भूयोऽपि वक्ष्ये माहात्म्यं सोमवारव्रतोदितम् ॥ १७७ ॥ <br>
इति श्रीस्कांदे महापुराण एकाशीतिसाहस्र्यां संहितायां ब्रह्मोत्तरखण्डे सोमवारव्रतवर्णनंनामाष्टमोऽध्यायः ॥ ८ ॥<br>
<br>
<br>
</span>
