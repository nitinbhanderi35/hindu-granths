<span style="font-size: 14pt; line-height: 175%"><br>
।। सूत उवाच ।। ।। <br>
ऋषभस्यानुभावोयं वर्णितः शिवयोगिनः ।। <br>
अथान्यस्यापि वक्ष्यामि प्रभावं शिवयोगिनः ।। १ ।। <br>
भस्मनश्चापि माहात्म्यं वर्णयामि समासतः ।। <br>
कृतकृत्या भविष्यंति यच्छुत्वा पापिनो जनाः ।। २ ।। <br>
अस्त्येको वामदेवाख्यः शिवयोगी महा तपाः ।। <br>
निर्द्वंद्वो निर्गुणः शांतो निःसंगः समदर्शनः ।। ३ ।। <br>
आत्मारामो जितक्रोधो गृहदारविवर्जितः ।। <br>
अतर्कितगतिर्मौनी संतुष्टो निष्प रिग्रहः ।। ४ ।। <br>
भस्मोद्धूलितसर्वांगो जटामंडलमंडितः ।। <br>
वल्कलाजिनसंवीतो भिक्षामात्रपरिग्रहः ।। ५ ।। <br>
स एकदा चरंल्लोके सर्वानुग्रहतत्परः ।। <br>
क्रौंचारण्यं महाघोरं प्रविवेश यदृच्छया ।। ६ ।। <br>
तस्मिन्निर्मनुजेऽरण्ये तिष्ठत्येकोऽतिभीषणः ।। <br>
क्षुत्तृषाकुलितो नित्यं यः कश्चिद्ब्रह्मराक्षसः ।। ७ ।। <br>
तं प्रविष्टं शिवात्मानं स दृष्ट्वा ब्रह्मराक्षसः ।। <br>
अभिदुद्राव वेगेन जग्धंु क्षुत्परिपीडितः ।। ८ ।।<br>
व्यात्ताननं महाकायं भीमदंष्ट्रं भयानकम् ।। <br>
तमायांतमभिप्रेक्ष्य योगीशो न चचाल सः ।। ९ ।। <br>
अथाभिद्रुत्य तरसा स घोरो वनगोचरः ।। <br>
दोर्भ्यां निष्पीड्य जग्राह निष्कंपं शिवयोगिनम्।।3.3.15.१०।। <br>
तदंगस्पर्शनादेव सद्यो विध्वस्तकिल्बिषः ।। <br>
स ब्रह्मराक्षसो घोरो विषण्णः स्मृतिमाययौ ।। ११ ।। <br>
यथा चिंतामणिं स्पृष्ट्वा लोहं कांचनतां व्रजेत् ।। <br>
यथा जंबूनदीं प्राप्य मृत्तिका स्वर्णतां व्रजेत् ।। १२ ।। <br>
यथा मानसमभ्येत्य वायसा यांति हंसताम् ।। <br>
यथामृतं सकृत्पीत्वा नरो देवत्वमाप्नुयात् ।। ।। १३ ।। <br>
तथैव हि महात्मानो दर्शनस्पर्शनादिभिः ।। <br>
सद्यः पुनंत्यघोपेतान्सत्संगो दुर्लभो ह्यतः ।। १४ ।। <br>
यः पूर्वं क्षुत्पिपासार्तो घोरात्मा विपिने चरः ।। <br>
स सद्यस्तृप्तिमायातः पूर्णानंदो बभूव ह ।। १५ ।। <br>
तद्गात्रलग्नसितभस्मकणानुविद्धः सद्यो विधूतघनपापतमःस्वभावः ।। <br>
संप्राप्तपूर्वभव संस्मृतिरुग्रकार्यस्तत्पादपद्मयुगले प्रणतो बभाषे ।। १६ ।। <br>
।। राक्षस उवाच ।। ।। <br>
प्रसीद मे महायोगिन्प्रसीद करुणानिधे ।। <br>
प्रसीद भवतप्तानामानंदामृवारिधे ।। १७ ।। <br>
क्वाहं पापमतिर्घोरः सर्वप्राणिभयंकरः ।। <br>
क्व ते महानुभावस्य दर्शनं करुणात्मनः ।। १८ ।। <br>
उद्धरोद्धर मां घोरे पतितं दुःखसागरे ।। <br>
तव सन्निधिमात्रेण महानंदोऽभिवर्धते ।। १९ ।। <br>
।। वामदेव उवाच ।। ।। <br>
कस्त्वं वनेचरो घोरो राक्षसोऽत्र किमास्थितः ।। <br>
कथमेतां महाघोरां कष्टां गतिमवाप्तवान् ।। 3.3.15.२० ।। <br>
।। राक्षस उवाच ।। ।। <br>
राक्षसोऽहमितः पूर्वं पंचविंशतिमे भवे ।। <br>
गोप्ता यवनराष्ट्रस्य दुर्जयो नाम वीर्यवान् ।। २१ ।। <br>
सोऽहं दुरात्मा पापीयान्स्वैरचारी मदोत्कटः ।। <br>
दंडधारी दुराचारः प्रचंडो निर्घृणः खलः ।। २२ ।। <br>
युवा बहुकलत्रोऽपि कामासक्तोऽजितेंद्रियः ।। <br>
इमां पापीयसीं चेष्टां पुनरेकां गतोऽस्म्यहम् ।। २३ ।। <br>
प्रत्यहं नूतनामन्या नारीं भोक्तुमनाः सदा ।। <br>
आहृताः सर्वदेशेभ्यो नार्यो भृत्यैर्मदाज्ञया ।। २४ ।। <br>
भुक्त्वाभुक्त्वा परित्यक्तामेकामेकां दिनेदिने ।। <br>
अन्तर्गृहेषु संस्थाप्य पुनरन्याः स्त्रियो धृताः ।। २५ ।। <br>
एवं स्वराष्ट्रात्परराष्ट्रतश्च देशाकरग्रामपुरव्रजेभ्यः ।। <br>
आहृत्य नार्यो रमिता दिनेदिने भुक्वा पुनः कापि न भुज्यते मया ।। २६ ।। <br>
अथान्यैश्च न भुज्यंते मया भुक्तास्तथा स्त्रियः ।। <br>
अन्तर्गृहेषु निहिताः शोचंते च दिवानिशम् ।। २७ ।। <br>
ब्रह्मविट्क्षत्रशूद्राणां यदा नार्यो मया हृताः ।। <br>
मम राज्ये स्थिता विप्राः सह दारैः प्रदुद्रुवुः।। २८ ।। <br>
सभर्तृकाश्च कन्याश्च विधवाश्च रजस्वलाः ।। <br>
आहृत्य नार्यो रमिता मया कामहतात्मना ।।२९।। <br>
त्रिशतं द्विजनारीणां राजस्त्रीणां चतुःशतम् ।। <br>
षट्शतं वैश्यनारीणां सहस्रं शूद्रयोषिताम् ।। 3.3.15.३० ।। <br>
शतं चांडालनद्गीर्णा पुलिंदीनां सहस्रकम् ।। <br>
शैलूषीणां पंचशतं रजकीनां चतुःशतम्।।३१।। <br>
असंख्या वारमुख्याश्च मया भुक्ता दुरात्मना।। <br>
तथापि मयि कामस्य न तृप्तिः समजायत ।। ३२ ।। <br>
एवं दुर्विषयासक्तं मत्तं पानरतं सदा ।। <br>
यौवनेपि महारोगा विविशुर्यक्ष्मकादयः ।। ३३ ।। <br>
रोगार्दितोऽनपत्यश्च शत्रुभिश्चापि पीडितः ।। <br>
त्यक्तोमात्यैश्च भृत्यैश्च मृतोऽहं स्वेन कर्मणा ।। ३४ ।। <br>
आयुर्विनश्यत्ययशो विवर्धते भाग्यं क्षयं यात्यतिदुर्गतिं व्रजेत् ।। <br>
स्वर्गाच्च्यवंते पितरः पुरातना धर्मव्यपेतस्य नरस्य निश्चितम् ।। ३५ ।। <br>
अथाहं किंकरैर्याम्यैर्नीतो वैवस्वतालयम् ।। <br>
ततोऽहं नरके घोरे तत्कुण्डे विनिपातितः ।। ३६ ।। <br>
तत्राहं नरके घोरे वर्षाणामयुतत्रयम् ।। <br>
रेतः पिबन्पीड्यमानो न्यवसं यमकिंकरैः ।। ३७ ।। <br>
ततः पापावशेषेण पिशाचो निर्जने वने ।। <br>
सहस्रशिश्नः संजातो नित्यं क्षुत्तृषयाकुलः ।। ३८ ।। <br>
पैशाचीं गतिमाश्रित्य नीतं दिव्यं शरच्छतम् ।। <br>
द्वितीयेहं भवे जातो व्याघ्रः प्राणिभयंकरः ।। ३९ ।। <br>
तृतीयेऽजगरो घोरश्चतुर्थेऽहं भवे वृकः ।। <br>
पंचमे विड्वराहश्च षष्ठेऽहं कृकलासकः ।। 3.3.15.४० ।। <br>
सप्तमेऽहं सारमेयः सृगालश्चाष्टमे भवे ।। <br>
नवमे गवयो भीमो मृगोऽहं दशमे भवे ।। ४१ ।। <br>
एकादशे मर्कटश्च गृध्रोऽहं द्वादशे भवे ।। <br>
त्रयोदशेऽहं नकुलो वायसश्च चतु र्दशे ।। ४२ ।। <br>
अच्छभल्लः पंचदशे षोडशे वनकुक्कुटः।। <br>
गर्दभोऽहं सप्तदशे मार्जारोष्टादशे भवे ।।४३।। <br>
एकोनविंशे मण्डूकः कूर्मो विंशतिमे भवे ।। <br>
एकविंशे भवे मत्स्यो द्वाविंशे मूषकोऽभवम् ।। ४४ ।। <br>
उलूकोहं त्रयोविंशे चतुर्विशे वनद्विपः ।। <br>
पंचविंशे भवे चास्मिञ्जातोहं ब्रह्मराक्षसः ।। ४५ ।। <br>
क्षुत्परीतो निराहारो वसाम्यत्र महावने ।। <br>
इदानीमागतं दृष्ट्वा भवंतं जग्धुमुत्सुकः ।। <br>
त्वद्देहस्पर्शमात्रेण जाता पूर्वभवस्मृतिः ।। ४६ ।। <br>
गतजन्म सहस्राणि स्मराम्यद्य त्वदंतिके ।। <br>
निर्वेदश्च परो जातः प्रसन्नं हृदयं च मे ।। ४७ ।। <br>
ईदृशोऽयं प्रभावस्ते कथं लब्धो महामते ।। <br>
तपसा वापि तीव्रेण किमु तीर्थनिषेवणात् ।। ४८ ।। <br>
योगेन देवशक्त्या वा मंत्रैर्वानंतशक्तिभिः ।। <br>
तत्त्वतो ब्रूहि भगवंस्त्वामहं शरणं गतः ।। ४९ ।। <br>
।। वामदेव उवाच ।। ।। <br>
एष मद्गात्रलग्नस्य प्रभावो भस्मनो महान् ।। <br>
यत्संपर्कात्तमोवृत्तेस्तवेयं मतिरुत्तमा ।। 3.3.15.५० ।। <br>
को वेद भस्मसामर्थ्यं महादेवा दृते परः ।। <br>
दुर्विभाव्यं यथा शंभोर्माहात्म्यं भस्मनस्तथा ।। ५१ ।। <br>
पुरा भवादृशः कश्चिद्ब्राह्मणो धर्मवर्जितः ।। <br>
द्राविडेषु स्थितो मूढः कर्मणा शूद्रतां गतः ।। ५२ ।। <br>
चौर्यवृत्तिर्नैष्कृतिको वृषलीरतिलालसः।। <br>
कदाचिज्जारतां प्राप्तः शूद्रेण निहतो निशि ।। ५३ ।। <br>
तच्छवस्य बहिर्ग्रामा त्क्षिप्तस्य प्रेतकर्मणः ।। <br>
चचार सारमेयोंऽगे भस्मपादो यदृच्छया ।। ५४ ।। <br>
अथ तं नरके घोरे पतितं शिवकिंकराः।। <br>
निन्युर्विमानमारोप्य प्रसह्य यमकिंकरान् ।। ५५ ।। <br>
शिवदूतान्समभ्येत्य यमोपि परिपृष्टवान् ।। <br>
महापातककर्त्तारं कथमेनं निनीषथ ।। ५६ ।। <br>
अथोचुः शिवदूतास्ते पश्यास्य शवविग्रहम् ।। <br>
वक्षोललाटदोर्मूलान्यंकितानि सुभस्मना ।। ५७ ।। <br>
अत एनं समानेतुमागताः शिवशासनात् ।। <br>
नास्मान्निषेद्धुं शक्तोसि मास्त्वत्र तव संशयः ।। ५८ ।। <br>
इत्याभाष्य यमं शंभोर्दूतास्तं ब्राह्मणं ततः ।। <br>
पश्यतां सर्वलोकानां निन्युर्लोकमनामयम् ।। ५९ ।। <br>
तस्मादशेषपापानां सद्यः संशोधनं परम् ।। <br>
शंभोर्विभूषणं भस्म सततं ध्रियते मया ।। 3.3.15.६० ।। <br>
इत्थं निशम्य माहात्म्यं भस्मनो ब्रह्मराक्षसः ।। <br>
विस्तरेण पुनः श्रोतु मौत्कंठ्यादित्यभाषत ।। ६१ ।। <br>
साधुसाधु महायोगिन्धन्योस्मि तव दर्शनात् ।। <br>
मां विमोचय धर्मात्मन्घोरादस्मात्कुजन्मनः ।। ६२ ।। <br>
किंचिदस्तीह मे भाति मया पुण्यं पुराकृतम् ।। <br>
अतोहं त्वत्प्रसादेन मुक्तोस्म्यद्य द्विजोत्तम ।। ६३ ।। <br>
एकस्मै शिवभक्ताय तस्मिन्पार्थिवजन्मनि ।। <br>
भूमिर्वृत्तिकरी दत्ता सस्यारामान्विता मया ।। ९९ ।। <br>
यमेनापि तदैवोक्तं पंचविंशतिमे भवे ।। <br>
कस्यचिद्योगिनः संगान्मोक्ष्यसे संसृतेरिति ।। ६५ ।। <br>
तदद्य फलितं पुण्यं यत्किंचित्प्राग्भवार्जितम् ।। <br>
अतो निर्मनुजारण्ये संप्राप्तस्तव संगमः ।। ६६ ।। <br>
अतो मां घोरपाप्मानं संसरंतं कुजन्मनि ।। <br>
समुद्धर कृपासिन्धो दत्त्वा भस्म समंत्रकम् ।। ६७ ।। <br>
कथं धार्यमिदं भस्म को मंत्रः को विधिः शुभः ।। <br>
कः कालः कश्च वा देशः सर्वं कथय मे गुरो ।। ६८ ।। <br>
भवादृशा महात्मानः सदा लोकहिते रताः ।। <br>
नात्मनो हितमिच्छंति कल्पवृक्षसधर्मिणः ।। ६९ ।। <br>
।। सूत उवाच ।। ।। <br>
इत्युक्तस्तेन योगीशो घोरेण वनचारिणा ।। <br>
भूयोपि भस्ममाहात्म्यं वर्णयामास तत्त्ववित् ।। 3.3.15.७० ।। ।। <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मोत्तरखण्डे भस्ममाहात्म्यकथनं नाम पंचदशोऽध्यायः ।। १५ ।। <br>
<br>
</span>
