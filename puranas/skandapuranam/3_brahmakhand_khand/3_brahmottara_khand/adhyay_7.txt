<span style="font-size: 14pt; line-height: 175%">।। सूत उवाच ।। ।। <br>
इत्युक्ता मुनिना साध्वी सा विप्रवनिता पुनः ।। <br>
तं प्रणम्याथ पप्रच्छ शिवपूजाविधेः क्रमम् ।। १ ।। <br>
।। शांडिल्य उवाच ।। ।। <br>
पक्षद्वये त्रयोदश्यां निराहारो भवेद्यदा ।। <br>
घटीत्रयादस्तमयात्पूर्वं स्नानं समाचरेत् ।। २ ।। <br>
शुक्लांबरधरो धीरो वाग्यतो नियमान्वितः।। <br>
कृतसंध्याजपविधिः शिवपूजां समारभेत् ।। ३ ।। <br>
देवस्य पुरतः सम्यगुपलिप्य नवांभसा ।। <br>
विधाय मंडलं रम्यं धौतवस्त्रादिभिर्बुधः ।। ४।। <br>
वितानाद्यैरलंकृत्य फलपुष्पनवांकुरैः ।। <br>
विचित्रपद्ममुद्धृत्य वर्णपंचकसंयुतम् ।। ५ ।। <br>
तत्रोपविश्य सुशुभे भक्तियुक्तः स्थिरासने ।। <br>
सम्यक्संपादिताशेष पूजोपकरणः शुचिः ।। ६ ।। <br>
आगमोक्तेन मंत्रेण पीठमामंत्रयेत्सुधीः ।। <br>
ततः कृत्वात्मशुद्धिं च भूतशुद्ध्यादिकं क्रमात् ।। ७ ।। <br>
प्राणायामत्रयं कृत्वा बीजवर्णैः सबिंदुकैः ।। <br>
मातृका न्यस्य विधिवद्ध्यात्वा तां देवतां पराम् ।। ८ ।। <br>
समाप्य मातृका भूयो ध्यात्वा चैव परं शिवम् ।। <br>
वामभागे गुरुं नत्वा दक्षिणे गणपं नमेत् ।। ९ ।। <br>
अंसोरुयुग्मे धर्मादीन्न्यस्य नाभौ च पार्श्वयोः ।। <br>
अधर्मादीननंतादीन्हृदि पीठे मनुं न्यसेत् ।। ।। 3.3.7.१० ।। <br>
आधारशक्तिमारभ्य ज्ञानात्मानमनुक्रमात् ।। <br>
उक्तक्रमेण विन्यस्य हृत्पद्मे साधुभाविते ।। ११ ।। <br>
नवशक्तिमये रम्ये ध्यायेद्देवमुमापतिम्।। <br>
चन्द्रकोटिप्रतीकाशं त्रिनेत्रं चन्द्रशेखरम् ।। १२ ।। <br>
आपिंगलजटाजूटं रत्नमौलिविराजितम् ।। <br>
नीलग्रीवमुदारांगं नागहारोपशोभितम् ।। १३ ।। <br>
वरदाभयहस्तं च धारिणं च परश्वधम् ।। <br>
दधानं नागवलयकेयूरांगदमुद्रिकम् ।। १४ ।। <br>
व्याघ्रचर्मपरीधानं रत्नसिंहासने स्थितम् ।। <br>
ध्यात्वा तद्वाम भागे च चिंतयेद्गिरिकन्यकाम् ।। १५ ।। <br>
भास्वज्जपाप्रसूनाभामुदयार्कसमप्रभाम् ।। <br>
विद्युत्पुंजनिभां तन्वीं मनोनयननंदिनीम् ।। १६ ।। <br>
बालेंदु शेखरां स्निग्धां नीलकुंचितकुन्तलाम् ।। <br>
भृंगसंघातरुचिरां नीलालकविराजिताम् ।। १७ ।। <br>
मणिकुंडलविद्योतन्मुखमंडलविभ्रमाम् ।। <br>
नवकुम्कुमपंकांक कपोलदलदर्पणाम् ।।१८।। <br>
मधुरस्मितविभ्राजदरुणाधरपल्लवाम् ।। <br>
कंबुकंठीं शिवामुद्यत्कुचपंकजकुड्मलाम् ।। १९ ।। <br>
पाशांकुशाभयाभीष्टविल सत्सु चतुर्भुजाम् ।। <br>
अनेकरत्नविलसत्कंकणांकितमुद्रिकाम् ।। 3.3.7.२० ।। <br>
वलित्रयेण विलसद्धेमकांचीगुणान्विताम् ।। <br>
रक्तमाल्यांबरधरां दिव्यचंदनच र्चिताम् ।। २१ ।। <br>
दिक्पालवनितामौलिसन्नतांघ्रिसरोरुहाम् ।। <br>
रत्नसिंहासनारूढां सर्पराजपरिच्छदाम् ।। २१ ।। <br>
एवं ध्यात्वा महादेवं देवीं च गिरि कन्यकाम् ।। <br>
न्यासक्रमेण संपूज्य देवं गंधादिभिः क्रमात् ।। २३ ।। <br>
पंचभिर्ब्रह्मभिः कुर्यात्प्रोक्तस्थानेषु वा हृदि ।। <br>
पृथक्पुष्पांजलिं देहे मूलेन च हदि त्रिधा ।। २४ ।। <br>
पुनः स्वयं शिवो भूत्वा मूलमंत्रेण साधकः ।। <br>
ततः संपूजयेद्देवं बाह्यपीठे पुनः क्रमात् ।। २५ ।। <br>
संकल्पं प्रवदेत्तत्र पूजारंभे समाहितः ।। <br>
कृतांजलिपुटो भूत्वा चिंतयेद्धृदि शंकरम् ।। २६ ।। <br>
ऋणपातकदौर्भाग्यदारिद्र्यविनिवृत्तये ।। <br>
अशेषाघविनाशाय प्रसीद मम शंकर ।। २७ ।। <br>
दुःखशोकाग्निसंतप्तं संसारभयपीडितम् ।। <br>
बहुरोगाकुलं दीनं त्राहि मां वृषवाहन ।। २८ ।। <br>
आगच्छ देवदेवेश महादेवाभयंकर ।। <br>
गृहाण सह पार्वत्या तव पूजां मया कृताम् ।। २९।। <br>
इति संकल्प्य विधिवद्ब्राह्मपूजां समाचरेत् ।। <br>
गुरुं गणपतिं  चैव यजेत्सव्यापसव्ययोः ।। 3.3.7.३० ।। <br>
क्षेत्रेशमीशकोणे तु यजेद्वास्तोष्पतिं क्रमात् ।। <br>
वाग्देवीं च यजेत्तत्र ततः कात्यायनीं यजेत् ।। ३१ ।। <br>
धर्मं ज्ञानं च वैराग्यमैश्वर्यं च नमोंऽतकैः ।। <br>
स्वरैरीशादिकोणेषु पीठपादाननुक्रमात् ।। <br>
आभ्यां बिंदुविसर्गाभ्यामधर्मादीन्प्रपूजयेत् ।। ३२ ।। <br>
सत्त्वरूपैश्चतुर्दिक्षु मध्येऽनंतं सतारकम् ।। <br>
सत्त्वादींस्त्रिगुणांस्तं तु रूपान्पीठेषु विन्यसेत् ।। ३३ ।। <br>
अत ऊर्ध्वच्छदे मायां सह लक्ष्म्या शिवेन च ।। ३४ ।। <br>
तदंते चांबुजं भूयः सकलं मंडलत्रयम् ।। <br>
पत्रकेसरकिंजल्कव्याप्तं ताराक्षरैः क्रमात् ।। ३५ ।। <br>
पद्मत्रयं तथाभ्यर्च्य मध्ये मंडलमादरात् ।। <br>
वामां ज्येष्ठां च रौद्रीं च भागाद्यैर्दिक्षु पूजयेत् ।। ।। ३६ ।। <br>
वामाद्या नव शक्तीश्च नवस्वरयुता यजेत् ।। <br>
हृदि बीजत्रयाद्येन पीठमंत्रेण चार्चयेत् ।।३७।। <br>
आवृत्तैः प्रथमांगैश्च पंचभिर्मूर्त्तिशक्तिभिः ।। <br>
त्रिशक्तिमूर्त्तिभिश्चान्यैर्निधिद्वयसमन्वितैः ।। ३८ ।। <br>
अनंताद्यैः परीताश्च मातृभिश्च वृषादिभिः ।। <br>
सिद्धिभिश्चाणिमाद्याभिरिंद्राद्यैश्च सहायुधैः ।। ।। ३९ ।। <br>
वृषभक्षेत्रचंडेशदुर्गाश्च स्कंदनंदिनौ ।। <br>
गणेशः सैन्यपश्चैव स्वस्वलक्षणलक्षिताः ।। 3.3.7.४० ।। <br>
अणिमा महिमा चैव गरिमा लघिमा तथा ।। <br>
ईशित्वं च वशित्वं च प्राप्तिः प्राकाम्यमेव च ।। ४१ ।। <br>
अष्टैश्वर्याणि चोक्तानि तेजोरूपाणि केवलम् ।। <br>
पंचभिर्ब्रह्मभिः पूर्वं हृल्लेखाद्यादिभिः क्रमात ।। ४२ ।। <br>
अंगैरुमाद्यैरिंद्राद्यैः पूजोक्ता मुनिभिस्तु तैः ।। <br>
उमाचंडेश्वरादींश्च पूजयेदुत्तरादितः ।। ४३ ।। <br>
एवमावरणैर्युक्तं तेजोरूपं सदाशिवम् ।। <br>
उमया सहितं देवमुपचारैः प्रपूजयेत् ।। ४४ ।। <br>
सुप्रतिष्ठितशंखस्य तीर्थैः पंचामृतैरपि ।। <br>
अभिषिच्य महादेवं रुद्रसूक्तैः समाहितः ।। ४५ ।। <br>
कल्पयेद्विविधैर्मंत्रैरासनाद्युपचारकान्।। <br>
आसनं कल्पयेद्धैमं दिव्यवस्त्रसमन्वितम् ।। ४६ ।। <br>
अर्घ्यमष्टगुणोपेतं पाद्यशुद्धोदकेन च ।। <br>
तेनैवाचमनं दद्यान्मधुपर्कं मधूत्तरम् ।। ४७ ।। <br>
पुनराचमनं दत्त्वा स्नानं मंत्रै प्रकल्पयेत् ।। <br>
उपवीतं तथा वासो भूषणानि निवेदयेत् ।। <br>
गंधमष्टांगसंयुक्तं सुपूतं विनिवेदयेत् ।। ।। ४८ ।। <br>
ततश्च बिल्वमंदारकह्लारसरसीरुहम् ।। <br>
धत्तूरकं कर्णिकारं शणपुष्पं च मल्लिकाम् ।। ४९ ।। <br>
कुशापामार्गतुलसीमाधवीचंपकादिकम् ।।<br>
बृहतीकरवीराणि यथालब्धानि साधकः ।। 3.3.7.५० ।। <br>
निवेदयेत्सुगंधीनि माल्यानि विविधानि च ।। <br>
धूपं कालागरूत्पन्नं दीपं च विमलं शुभम् ।। ।।५१।। <br>
विशेषकम् ।। <br>
अथ पायसनैवेद्यं सघृतं सोपदंशकम् ।। <br>
मोदकापूपसंयुक्तं शर्करागुडसंयुतम् ।। ५२ ।। <br>
मधुनाक्तं दधियुतं जलपानसमन्वितम् ।। <br>
तेनैव हविषा वह्नौ जुहुयान्मंत्रभाविते ।। ५३ ।। <br>
आगमोक्तेन विधिना गुरुवाक्यनियंत्रितः ।। <br>
नैवेद्यं शंभवे भूयो दत्त्वा तांबूलमुत्तमम् ।। ५४ ।।। <br>
धूपं नीराजनं रम्यं छत्रं दर्पणमुत्तमम् ।। <br>
समर्पयित्वा विधिवन्मंत्रैर्वेदिकतांत्रिकैः ।। ५५ ।। <br>
यद्यशक्तः स्वयं निःस्वो यथाविभवमर्चयेत् ।। <br>
भक्त्त्या दत्तेन गौरीशः पुष्पमात्रेण तुष्यति ।। ५६ ।। <br>
अथांगभूतान्सकलान्गणेशादीन्प्रपूजयेत् ।। <br>
स्तवैर्नानाविधैः स्तुत्वा साष्टांगं प्रणमेद्बुधः ।। ५७ ।।  <br>
ततः प्रदक्षिणीकृत्य वृषचंडेश्वरादिकान् ।। <br>
पूजां समर्प्य विधिवत्प्रार्थयेद्गिरिजापतिम् ।। ५८ ।। <br>
जय देव जगन्नाथ जय शंकर शाश्वत ।। <br>
जय सर्व सुराध्यक्ष जय सर्वसुरार्चित ।। ५९ ।। <br>
जय सर्वगुणातीत जय सर्ववरप्रद ।। <br>
जय नित्य निराधार जय विश्वंभराव्यय ।। 3.3.7.६० ।। <br>
जय विश्वैकवेद्येश जय नागेंद्रभूषण ।। <br>
जय गौरीपते शंभो जय चंद्रार्धशेखर ।। ६१ ।। <br>
जय कोट्यर्कसंकाश जयानंतगुणाश्रय ।। ६२ ।। <br>
जय रुद्र विरूपाक्ष जयाचिंत्य निरंजन ।। <br>
जय नाथ कृपासिंधो जय भक्तार्तिभञ्जन ।। <br>
जय दुस्तरसंसारसागरोत्तारण प्रभो ।। ६३ ।। <br>
प्रसीद मे महादेव संसारार्त्तस्य खिद्यतः ।। <br>
सर्वपापभयं हृत्वा रक्ष मां परमेश्वर ।। ६४ ।। <br>
महादारिद्र्यमग्नस्य महापापहतस्य च ।। <br>
महाशोकविनष्टस्य महारोगातुरस्य च ।। ६५ ।। <br>
ऋणभारपरीतस्य दह्यमानस्य कर्मभिः ।। <br>
ग्रहैः प्रपीड्यमानस्य प्रसीद मम शंकर ।। ६६ ।। <br>
दरिद्रः प्रार्थयेदेवं पूजांते गिरिजापतिम् ।। <br>
अर्थाढ्यो वापि राजा वा प्रार्थयेद्देवमीश्वरम् ।। ६७ ।। <br>
दीर्घमायुः सदारोग्यं कोशवृद्धिर्बलोन्नतिः ।। <br>
ममास्तु नित्यमानन्दः प्रसादात्तव शंकर ।। ६८ ।। <br>
शत्रवः संक्षयं यांतु प्रसीदन्तु मम ग्रहाः ।। <br>
नश्यन्तु दस्यवो राष्ट्रे जनाः संतु निरापदः ।। ६९ ।। <br>
दुर्भिक्षमारीसंतापाः शमं यांतु महीतले ।। <br>
सर्वसस्यसमृद्धिश्च भूयात्सुखमया दिशः ।। 3.3.7.७० ।। <br>
एवमाराधयेद्देवं प्रदोषे गिरिजापतिम् ।। <br>
ब्राह्मणान्भोजयेत्पश्चाद्दक्षिणाभिश्च तोषयेत् ।। ७१ ।। <br>
सर्वपापक्षयकरी सर्वदारिद्र्यनाशिनी ।। <br>
शिवपूजा मया ख्याता सर्वाभीष्टवरप्रदा ।। ७२ ।। <br>
महापातकसंघातमधिकं चोपपातकम् ।। <br>
शिवद्रव्यापहरणादन्यत्सर्वं निवारयेत् ।। ७३ ।। <br>
ब्रह्महत्यादिपापानां पुराणेषु स्मृतिष्वपि ।। <br>
प्रायश्चित्तानि दृष्टानि न शिवद्रव्यहारिणाम् ।। ७४ ।। <br>
बहुनात्र किमुक्तेन श्लोकार्धेन ब्रवीम्यहम् ।। <br>
ब्रह्महत्याशतं वापि शिवपूजा विनाशयेत् ।। ७५ ।। <br>
मया कथितमेतत्ते प्रदोषे शिवपूजनम् ।। <br>
रहस्यं सर्वजंतूनामत्र नास्त्येव संशयः ।। ७६ ।। <br>
एताभ्यामपि बालाभ्यामेवं पूजा विधीयताम् ।। <br>
अतः संवत्सरादेव परां सिद्धिमवाप्स्यथ ।। ७७ ।। <br>
इति शांडिल्यवचनमाकर्ण्य द्विजभामिनी ।। <br>
ताभ्यां तु सह बालाभ्यां प्रणनाम मुनेः पदम् ।। ७८ ।। ।। <br>
।। विप्रस्त्र्युवाच ।। ।। <br>
अहमद्य कृतार्थास्मि तव दर्शनमात्रतः ।। <br>
एतौ कुमारौ भगवंस्त्वामेव शरणं गतौ ।। ७९ ।। <br>
एष मे तनयो ब्रह्मञ्छुचिव्रत इतीरितः ।। <br>
एष राजसुतो नाम्ना धर्मगुप्तः कृतो मया ।। 3.3.7.८० ।। <br>
एतावहं च भगवन्भवच्चरणकिंकराः ।। <br>
समुद्धरास्मिन्पतितान्घोरे दारिद्र्यसागरे ।। ८१ ।। <br>
इति प्रपन्नां शरणं द्विजांगनामाश्वास्य वाक्यैरमृतोपमानैः ।। <br>
उपादिदेशाथ तयोः कुमारयोर्मुनिः शिवाराधनमंत्र विद्याम् ।। ८२ ।। <br>
अथोपदिष्टौ मुनिना कुमारौ ब्राह्मणी च सा ।। <br>
तं प्रणम्य समामंत्र्य जग्मुस्ते शिवमंदिरात् ।। ८३ ।। <br>
ततः प्रभृति तौ बालौ मुनिवर्योपदेशतः ।। <br>
प्रदोषे पार्वतीशस्य पूजां चक्रतुरंजसा ।। ८४ ।। <br>
एवं पूजयतोर्देवं द्विजराजकुमारयोः ।। <br>
सुखेनैव व्यतीयाय तयोर्मासचतुष्टयम् ।। ८५ ।। <br>
कदाचिद्राजपुत्रेण विनासौ द्विजनंदनः ।। <br>
स्नातुं गतो नदीतीरे चचार बहुलीलया ।। ८६ ।। <br>
तत्र निर्झरनिर्घातनिर्भिन्ने वप्र कुट्टिमे ।। <br>
निधानकलशं स्थूलं प्रस्फुरंतं ददर्श ह ।। ८७ ।। <br>
तं दृष्ट्वा सहसागत्य हर्षकौतुकविह्वलः ।। <br>
दैवोपपन्नं मन्वानो गृहीत्वा शिरसा ययौ ।। ।। ८८ ।। <br>
ससंभ्रमं समानीय निधाय कलशं बलात् ।। <br>
निधाय भवनस्यांते मातरं समभाषत ।। ८९ ।। <br>
मातर्मातरिमं पश्य प्रसादं गिरिजापतेः ।। <br>
निधानं कुम्भरूपेण दर्शितं करुणात्मना ।। 3.3.7.९० ।। <br>
अथ सा विस्मिता साध्वी समाहूय नृपात्मजम् ।। <br>
स्वपुत्रं प्रतिनंद्याह मानयन्ती शिवार्चनम् ।। ।। ९१ ।। <br>
शृणुतां मे वचः पुत्रौ निधानकलशीमिमाम् ।। <br>
समं विभज्य गृह्णीतं मम शासनगौरवात् ।। ९२ ।। <br>
इति मातुर्वचः श्रुत्वा तुतोष द्विज नंदनः ।। <br>
प्रत्याह राजपुत्रस्तां विस्रब्धः शंकरार्चने ।। ९३ ।। <br>
मातस्तव सुतस्यैव सुकृतेन समागतम् ।। <br>
नाहं ग्रहीतुमिच्छामि विभक्तं धनसंच यम् ।। ९४ ।। <br>
आत्मनः सुकृताल्लब्धं स्वयमेव भुनक्त्वसौ ।। <br>
स एव भगवानीशः करिष्यति कृपां मयि ।। ९५ ।। <br>
एवमर्चयतोः शंभुं भूयोपि परया मुदा ।। <br>
संवत्सरो व्यतीयाय तस्मिन्नेव गृहे तयोः ।। ९६ ।। <br>
अथैकदा राजसूनुः सह तेन द्विजन्मना ।। <br>
वसंतसमये प्राप्ते विजहार वनां तरे ।। ९७ ।। <br>
अथ दूरं गतौ क्वापि वने द्विजनृपात्मजौ ।। <br>
गन्धर्वकन्याः क्रीडंती शतशस्तावपश्यताम् ।। ९८ ।। <br>
ताः सर्वाश्चारुसर्वांग्यो विहरंत्यो मनोहरम् ॥ <br>
दृष्ट्वा द्विजात्मजो दूरादुवाच नृपनंदनम् ॥ ९९ ॥<br>
इतः पुरो न गंतव्यं विहरंत्यग्रतः स्त्रियः॥ <br>
स्त्रीसंन्निधानं विबुधास्त्यजंति विमलाशयाः॥ 3.3.7.१०० ॥ <br>
एताः कैतवकारिण्यो धनयौवनदुर्मदाः । <br>
मोहयन्त्यो जनं दृष्ट्वा वाचानुनयकोविदाः ॥ १ ॥ <br>
अतः  परित्यजेत्त्स्त्रीणां सन्निधिं सहभाषणम् । <br>
निज़धर्मरतो विद्वन्ब्रह्मचारी विशेषतः ॥ ३॥ <br>
अतोहं नोत्सहे गन्तुं क्रीडास्थानं मृगीदृशाम् ॥ <br>
इत्युक्त्वा द्विजपुत्रस्तु निवृत्तो दूरतः स्थितः ॥ ३ ॥ <br>
अथासौ राजपुत्रस्तु कौतुकाविष्टमानसः ॥ <br>
तासां विहारपदवीमेक एवाभयो ययौ ॥ १ ॥ <br>
तत्र गंधर्वकन्यानां मध्ये त्वेका वरानना ॥ <br>
दृष्ट्वाऽऽयांतं राजपुत्रं चिंतयामास चेतसा ॥ ९ ॥ <br>
अहो कोयमुदारांगो युवा सर्वांगसुन्दरः ॥ <br>
मत्तमातंग गमनो लावण्यामृतवारिधिः ॥ ६॥ <br>
लीलालोलविशालाक्षी मधुरस्मितपेशलः ॥ <br>
मदनोपमरूपश्रीः सुकुमारांगलक्षणः ॥ ७॥ <br>
इत्याश्चर्ययुता बाला दूराद्दृष्ट्वा नृपात्मजम् ॥ <br>
सर्वाः सखीः समालोक्य वचनं चेदमब्रवीत् ॥ ८ ॥ <br>
इतो विदूरे हे सख्यो वनमस्त्येकमुत्तमम् ॥ <br>
विचित्रचंपकाशोकपुन्नागबकुलैर्युतम् ॥ ९॥ <br>
तत्र गत्वा वनं सर्वाः संचीय कुसुमोत्करम् ॥ <br>
भवत्यः पुनरायांतु तावत्तिष्ठाम्यहं त्विह ॥ 3.3.7.११० ॥ <br>
इत्यादिष्टः सखीवर्गो जगाम विपिनांतरम् ॥ <br>
सापि गंधर्वजा तस्थौ न्यस्तदृष्टिर्नृपात्मजे ॥ ११ ॥ <br>
तां समालोक्य तन्वंगीं नवयौवनशालिनीम् ॥ <br>
बालां स्वरूपसंपत्त्या परैिभूततिलोत्तमाम् ॥ १२ ॥ <br>
राजपुत्रः समागम्य कौतुकोत्फुल्ललोचनः ॥ <br>
अवाप दैवयोगेन मदनस्य शरव्यथाम् ॥ १३ ॥ <br>
गन्धर्वतनया सापि प्राप्ताय नृपसूनवे ॥ <br>
उत्थाय तरसा तस्मै प्रददौ पल्लवासनम् ॥ १४ ॥ <br>
कृतोपचारमासीनं तमासाद्य सुमध्यमा ॥ <br>
पप्रच्छ तद्रूपगुणैर्ध्वस्तधैर्याकुलेंद्रिया ॥ १९ । <br>
कस्त्वं कमलपत्राक्ष कस्माद्देशादिहागतः ॥ <br>
कस्य पुत्र इति प्रेम्णा पृष्टः सर्वं न्यवेदयत् ॥ १६ ॥ <br>
विदर्भ राजतनयं विध्वस्तपितृमातृकम् ॥ <br>
शत्रुभिश्च हृतस्थानमात्मानं परराष्ट्रगम् ॥ १७ ॥ <br>
सर्वमावेद्य भूयस्तां पप्रच्छ नृपनंदनः ॥ <br>
का त्वं वामोरु किं चात्र कार्यं ते कस्य चात्मजा ॥ १८ ॥ <br>
किमवध्यायसि हृदा किं वा वक्तुमिहेच्छसि ॥ <br>
इत्युक्ता सा पुनः प्राह शृणु राजेंद्रसत्तम ॥ १९ ॥ <br>
अस्त्येको द्रविकोनाम गंधर्वाणां कुलाग्रणीः ॥ <br>
तस्याहमस्मि तनया नाम्ना चांशुमती स्मृता ॥ 3.3.7.१२० ॥ <br>
त्वामायांतं विलोक्याहं त्वत्संभाषण लालसा ॥ <br>
त्यक्त्वा सखीजनं सर्वमेकैवास्मि महामते ॥ २१ ॥ <br>
सर्वसंगीतविद्यासु न मत्तोऽन्यास्ति काचन ॥ <br>
मम योगेन तुष्यंति सर्वा अपि सुरस्त्रियः ॥ २२ ॥ <br>
साहं सर्वकलाभिज्ञा ज्ञातसर्वजनेंगिता ॥ <br>
तवाहमीप्सितं वेद्मि मयि ते संगतं मनः ॥ २३ ॥ <br>
तथा ममापि चौत्सुक्यं दैवेन प्रतिपादितम्।। <br>
आवयोः स्नेहभेदोऽत्र नाभिभूयादितः परम् ।। २४ ।। <br>
इति संभाष्य तेनाशु प्रेम्णा गन्धर्वनंदिनी ।। <br>
मुक्ताहारं ददौ तस्मै स्वकुचांतरभूषणम्।। २५ ।। <br>
तमादायाद्भुतं हारं स तस्याः प्रणयाकुलः ।। <br>
गाढहर्षभरोत्सिक्तामिदमाह नृपात्मजः ।। २६ ।। <br>
सत्यमुक्तं त्वया भीरु तथाप्येकं वदाम्यहम् ।। <br>
त्यक्तराज्यस्य निःस्वस्य कथं मे भवसि प्रिया ।। २७ ।। <br>
सा त्वं पितृमती बाला विलंघ्य पितृशासनम् ।। <br>
स्वच्छंदा चरणं कर्तुं मूढेव कथमर्हसि ।। २८ ।। <br>
इति तस्य वचः श्रुत्वा तं प्रत्याह शुचिस्मिता ।। <br>
अस्तु नाम तथैवाहं करिष्ये पश्य कौतुकम् ।। २९ ।। <br>
गच्छ स्वभवनं कांत परश्वः प्रातरेव तु ।। <br>
आगच्छ पुनरत्रैव कार्यमस्ति च नो मृषा ।। 3.3.7.१३० ।। <br>
इत्युक्त्वा तं नृपसुतं सा संगतसखीजना ।। <br>
अपाक्रामत चार्वंगी स चापि नृपनन्दनः ।। ३१ ।। <br>
स समभ्येत्य हर्षेण द्विजपुत्रस्य सन्निधिम् ।। <br>
सर्वमाख्याय तेनैव सार्धं स्वभवनं ययौ ।। ।। ३२ ।। <br>
तां च विप्रसतीं भूयो हर्षयित्वा नृपात्मजः ।। <br>
परश्वो द्विजपुत्रेण सार्धं तेन वनं ययौ ।। ३३ ।। <br>
स तया पूर्वनिर्दिष्टं स्थानं प्राप्य नृपात्मजः ।। <br>
गन्धर्वराजमद्राक्षीत्स्वदुहित्रा समन्वितम् ।। ३४ ।। <br>
स गंधर्वपतिः प्राप्तावभिनंद्य कुमारकौ ।।<br>
उपवेश्यासने रम्ये राजपुत्रमभाषत ।। ।। ३५ ।। <br>
।। गंधर्व उवाच ।। ।। <br>
राजेंद्रपुत्र पूर्वेद्युः कैलासं गतवानहम् ।। <br>
तत्रापश्यं महादेवं पार्वत्या सहितं प्रभुम् ।। ३६ ।। <br>
आहूय मां स देवेशः सर्वेषां त्रिदिवौकसाम् ।। <br>
सन्निधावाह भगवान्करुणामृतवारिधिः । ३७ ।। <br>
धर्मगुप्ताह्वयः कश्चिद्राजपुत्रोऽस्ति भूतले ।। <br>
अकिञ्चनो भ्रष्टराज्यो हृतदेशश्च शत्रुभिः ।। ३८ ।। <br>
स बालो गुरुवाक्येन मदर्च्चायां रतः सदा ।। <br>
अद्य तत्पितरः सर्वे मां प्राप्तास्तत्प्रभावतः ।। ३९ ।। <br>
तस्य त्वमपि साहाय्यं कुरु गन्धर्वसत्तम ।। <br>
अथासौ निजराज्यस्थो हतशत्रुर्भविष्यति ।। 3.3.7.१४० ।। <br>
इत्याज्ञप्तो महेशेन संप्राप्तो निजमदिरम् ।। <br>
अनया मद्दुहित्रा च बहुशोऽभ्यर्थितस्तथा ।। ४१ ।। <br>
ज्ञात्वेमं सकलं शंभोर्नियोगं करुणात्मनः ।। <br>
आदायेमां दुहितरं प्राप्तोऽस्मीदं वनांतरम् ।।४२।। <br>
अत एनां प्रयच्छामि कन्यामंशुमतीं तव ।। <br>
हत्वा शत्रून्स्वराष्टे त्वां स्थापयामि शिवाज्ञया ।। ४३ ।। <br>
तस्मिन्पुरे त्वमनया भुक्त्वा भोगान्यथेप्सितान्।। <br>
दशवर्षसहस्रान्ते गन्तासि गिरिशालयम् ।।<br>
तत्रापि मम कन्येयं त्वामेव प्रतिपत्स्यते ।। <br>
अनेनैव स्वदेहेन दिव्येन शिवसन्निधौ ।। ४५ ।।  <br>
इति गन्धर्वराजस्तमाभाष्य नृपनन्दनम् ।। <br>
तस्मिन्वने स्वदुहितुः पाणिग्रहमकारयत् ।। ४६ ।। <br>
पारिबर्हमदात्तस्मै रत्नभारान्महोज्ज्वलान् ।। <br>
चूडामणिं चन्द्रनिभं मुक्ताहारांश्च भासुरान्।।४७।। <br>
दिव्यालंकारवासांसि कार्त्तस्वरपरिच्छदान् ।। <br>
गजानामयुतं भूयो नियुतं नीलवाजिनाम्।।४८।। <br>
स्यन्दनानां सहस्राणि सौवर्णानि महांति च ।। <br>
पुनरेकं रथं दिव्यं धनुश्चेन्द्रायुधोपमम् ।। ४९ ।। <br>
अस्त्राणां च सहस्राणि तूणी चाक्षय्यसायकौ ।। <br>
अभेद्यं वर्म सौवर्णं शक्तिं च रिपुमर्दिनीम् ।। 3.3.7.१५० ।। <br>
दुहितुः परिचर्यार्थं दासीपञ्चसहस्रकम् ।। <br>
ददौ प्रीतमनास्तस्मै धनानि विविधानि च ।। ।। ५१ ।। <br>
गंधर्वसैन्यमत्युग्रं चतुरंगसममन्वितम् ।। <br>
पुनश्च तत्सहायार्थे गन्धर्वाधिपतिर्ददौ ।। ५२ ।। <br>
इत्थं राजेन्द्रतनयः संप्राप्तः श्रियमुत्तमाम् ।। <br>
अभीष्टजायासहितो मुमुदे निजसंपदा ।। ५३ ।। <br>
कारयित्वा स्वदुहितुर्विवाहं समयोचितम् ।। <br>
ययौ विमानमारुह्य गंधर्वाधिपतिर्दिवम् ।। ५४ ।। <br>
धर्मगुप्तः कृतोद्वाहः सह गंधर्वसेनया ।। <br>
पुनः स्वनगरं प्राप्य जघान रिपुवाहिनीम् ।। ५५ ।। <br>
दुर्धर्षणं रणे हत्वा शक्त्या गंधर्वसेनया ।। <br>
निः शेषितारातिबलः प्रविवेश निजं पुरम् ।। ५६ ।। <br>
ततोभिषिक्तः सचिवैर्ब्राह्मणैश्च महोत्तमैः ।। <br>
रत्नसिंहासनारूढश्चक्रे राज्यमकण्टकम् ।। ५७ ।। <br>
या विप्रवनिता पूर्वं तमपुष्णात्स्वपुत्रवत् ।। <br>
सैव माताभवत्तस्य स भ्राता द्विजनन्दनः ।। ५८ ।। <br>
गंधर्वतनया जाया विदर्भनगरेश्वरः ।। <br>
आराध्य देवं गिरिशं धर्मगुप्तो नृपोऽभवत् ।। ५९ ।। <br>
एवमन्ये समाराध्य प्रदोषे गिरिजापतिम् ।। <br>
लभंतेभीप्सितान्कामान्देहांते तु परां गतिम् ।। 3.3.7.१६० ।। <br>
।। सूत उवाच ।। ।। <br>
एतन्महाव्रतं पुण्यं प्रदोषे शंकरार्चनम् ।। <br>
धर्मार्थकाममोक्षाणां यदेतत्साधनं परम् ।। ६१ ।। <br>
य एतच्छृणुयात्पुण्यं माहात्म्यं परमाद्भुतम् ।। <br>
प्रदोषे शिवपूजांते कथयेद्वा समाहितः ।। ६२ ।। <br>
भवेन्न तस्य दारिद्र्यं जन्मान्तरशतेष्वपि ।। <br>
ज्ञानैश्वर्यसमायुक्तः सोन्ते शिवपुरं व्रजेत् ।। ६३ ।। <br>
ये प्राप्य दुर्लभतरं मनुजाः शरीरं कुर्वंति हंत परमेश्वरपादपूजाम् ।। <br>
धन्यास्त एव निजपुण्यजितत्रिलोकास्तेषां पदांबुजरजो भुवनं   पुनाति ।। १६४ ।। ।। <br>
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मोत्तरखण्डे प्रदोषमहिमावर्णनं नाम सप्तमो ऽध्यायः ।। ७ ।। <br>
<br>
<br>
</span>
