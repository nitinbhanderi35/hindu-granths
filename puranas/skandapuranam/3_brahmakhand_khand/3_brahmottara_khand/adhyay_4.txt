<span style="font-size: 14pt; line-height: 175%">।। सूत उवाच ।। ।। <br>
भूयोपि शिवमाहात्म्यं वक्ष्यामि परमाद्भुतम् ।। <br>
शृण्वतां सर्वपापघ्नं भवपाशविमोचनम् ।। ।। १ ।। <br>
दुस्तरे दुरितांभोधौ मज्जतां विषयात्मनाम् ।। <br>
शिवपूजां विना कश्चित्प्लवो नास्ति निरूपितः ।। २ ।। <br>
शिवपूजां सदा कुर्याद्बुद्धिमानिह मानवः ।। <br>
अशक्तश्चेत्कृता पूजां पश्येद्भक्तिविनम्रधीः ।। ३ ।। <br>
अश्रद्धयापि यः कुर्याच्छिवपूजां विमुक्तिदाम् ।। <br>
पश्येद्वा सोपि कालेन प्रयाति परमं पदम् ।। ४ ।। <br>
आसीत्किरातदेशेषु नाम्ना राजा विमर्दनः ।। <br>
शूरः परमदुर्द्धर्षो जितशत्रुः प्रतापवान् ।। ५ ।। <br>
सर्वदा मृगयासक्तः कृपणो निर्घृणो बली ।। <br>
सर्वमांसाशनः क्रूरः सर्ववर्णांगनावृतः ।। ६ ।। <br>
तथापि कुरुते शंभोः पूजां नित्यमतंद्रितः ।। <br>
चतुर्दश्यां विशेषेण पक्षयोः शुक्लकृष्णयोः ।। ।। ७ ।। <br>
महाविभवसंपन्नां पूजां कृत्वा स मोदते ।। <br>
हर्षेण महताविष्टो नृत्यति स्तौति गायति ।। ८ ।। <br>
तस्यैवं वर्तमानस्य नृपतेः सर्वभक्षिणः ।। <br>
दुराचारस्य महिषी चेष्टितेनान्वतप्यत ।। ९ ।। <br>
सा वै कुमुद्वतीनाम राज्ञी शीलगुणान्विता ।। <br>
एकदा पतिमासाद्य रहस्ये तदपृच्छत ।। ३.३.४.१० ।। <br>
एतत्ते चरितं राजन्महदाश्चर्यकारणम् ।। <br>
क्व ते महादुराचारः क्व भक्तिः परमेश्वरे ।। ११ ।। <br>
सर्वदा सर्वभक्षस्त्वं सर्वस्त्रीजनलालसः ।। <br>
सर्वहिंसापरः क्रूरः कथं भक्तिस्तवेश्वरे ।। १२ ।। <br>
इति पृष्टः स भूपालो विमृश्य सुचिरं ततः ।। <br>
त्रिकालज्ञः प्रहस्यैनां प्रोवाच सुकुतूहलः ।। १३ ।। ।। <br>
।। राजोवाच ।। ।। <br>
अहं पूर्वभवे कश्चित्सारमेयो वरानने ।। <br>
पंपानगरमाश्रित्य पर्यटामि समंततः ।। १४ ।। <br>
एवं कालेषु गच्छत्सु तत्रैव नगरोत्तमे ।। <br>
कदाचिदागतः सोहं मनोज्ञं शिवमंदिरम् ।। १५ ।। <br>
पूजायां वर्तमानायां चतुर्दश्यां महातिथौ ।। <br>
अपश्यमुत्सवं दूराद्बहिर्द्वारं समाश्रितः ।। १६ ।। <br>
अथाहं परमक्रुद्धैर्दंडहस्तैः प्रधावितः ।। <br>
तस्माद्देशादपक्रांतः प्राणरक्षापरायणः ।। १७ ।। <br>
ततः प्रदक्षिणीकृत्य मनोज्ञं शिवमंदिरम् ।। <br>
द्वारदेशं पुनः प्राप्य पुनश्चैव निवारितः ।। १८ ।। <br>
पुनः प्रदक्षिणीकृत्य तदेव शिवमन्दिरम् ।। <br>
बलिपिंडादिलोभेन पुनर्द्वारमुपागतः ।। १९ ।। <br>
एवं पुनःपुनस्तत्र कृत्वा कृत्वा प्रदक्षिणाम् ।। <br>
द्वारदेशे समासीनं निजघ्नुर्निशितैः शरैः ।। ३.३.४.२० ।। <br>
स विद्धगात्रः सहसा शिवद्वारि गतासुकः ।। <br>
जातोऽस्म्यहं कुले राज्ञां प्रभावाच्छिवसन्निधेः ।। २१ ।। <br>
दृष्ट्वा चतुर्दशीपूजां दीपमाला विलोकिताः ।। <br>
तेन पुण्येन महता त्रिकालज्ञोऽस्मि भामिनि ।। २२ ।। <br>
प्राग्जन्मवासनाभिश्च सर्वभक्षोऽस्मि निर्घृणः ।। <br>
विदुषामपि दुर्लंघ्या प्रकृतिर्वासनामयी ।। २३ ।। <br>
अतोऽहमर्चयामीशं चतुर्दश्यां जगद्गुरुम् ।। <br>
त्वमपि श्रद्धया भद्रे भज देवं पिनाकिनम् ।। २४ ।। <br>
।। राज्ञ्युवाच ।। ।। <br>
त्रिकालज्ञोऽसि राजेन्द्र प्रसादाद्गिरिजापतेः ।। <br>
मत्पूर्वजन्मचरितं वक्तुमर्हसि तत्त्वतः ।। २५ ।। <br>
।। राजोवाच ।। ।। <br>
त्वं तु पूर्वभवे काचित्कपोती व्योमचारिणी ।। <br>
क्वापि लब्धवती किंचिन्मां सपिंडं यदृच्छया ॥ २६॥ <br>
त्वद्गृहीतमथालोक्य गृध्रः कोप्यामिषं बली । <br>
निरामिषः स्वयं वेगाभिदुद्राव भीषणः ॥ २७॥ <br>
ततस्तं वीक्ष्य वित्रस्ता विद्रुतासि वरानने ॥ <br>
तेनानुयाता घोरेण मांसपिंडजिघृक्षया ॥ २८ ॥ <br>
दिष्ट्या श्रीगिरिमासाद्य श्रांता तत्र शिवालयम् ॥ <br>
प्रदक्षिणं परिक्रम्य ध्वजाग्रे समुपस्थिता ॥ २९॥ <br>
अथानुसृत्य सहसा तीक्ष्णतुंडो विहंगमः ॥ <br>
त्वां  निहत्य निपात्याधो मांसमादाय जग्मिवान् ॥ ३.३.४.३० ॥ <br>
प्रदक्षिणप्रक्रमणाद्देवदेवस्य शूलिनः॥ <br>
तस्याग्रे मरणाच्चैव जातासीह नृपांगना ॥ ३१ ॥ <br>
॥ राज्ञ्युवाच ॥ ॥ <br>
श्रुतं सर्वमशेषेण प्राग्जन्मचरेितं मया ॥ <br>
जातं च महदाश्चर्यं भक्तिश्च मम चेतसि ॥ <br>
अथान्यच्छ्रोतुमिच्छामि त्रिकालज्ञ महामते ॥ <br>
इदं शरीरमुत्सृज्य यास्यावः कां गतिं पुनः । |॥ ३२ ॥ <br>
॥ राजोवाच ॥ ॥ <br>
अतो भवे जनिष्येऽहं द्वितीये सैंधवो नृपः ॥ ३३ ॥ <br>
सृंजयेशसुता त्वं हि मामेव प्रतिपत्स्यसे ॥ <br>
तृतीये तु भवे राजा सौराष्ट्रे भविताऽस्म्यहम् ॥ ३४ ॥ <br>
कलिंगराजतनया त्वं मे पत्नी भविष्यसि ॥ <br>
चतुर्थे तु भविष्यामि भवे गांधारभूमिपः ॥ ३५ ॥ <br>
मागधी राजतनया तत्र त्वं मम गेहिनी ॥ <br>
पंचमेऽवंतिनाथोऽहं भविष्यामि भवांतरे ॥ ३६ ॥ <br>
दाशार्हराजतनया त्वमेव मम वल्लभा॥ <br>
अस्माज् जन्मनि षष्ठेऽहमानर्ते भविता नृपः ॥ ३७॥ <br>
ययातिवंशजा कन्या भूत्वा मामेव यास्यसि ॥ <br>
पांड्यराजकुमारोऽहँ सप्तमे भविता भवे ॥ ३८ ॥ <br>
तत्र मत्सदृशो नान्यो रूपौदार्यगुणादिभिः ॥ <br>
सर्वशास्त्रार्थतत्त्वज्ञो बलवान्दृढविक्रमः ॥ ३९ ॥ <br>
सर्वलक्षणसंपन्नः सर्वलोकमनोरमः ॥ <br>
पद्मवर्ण इति ख्यातः पद्ममित्रसमद्युतिः ॥ ३.३.४.४०॥ <br>
भविता त्वं च वैदर्भी रूपेणाप्रतिमा भुवि ॥ <br>
नाम्ना वसुमती ख्याता रूपावयवशोभिनी ॥ ४१ ॥ <br>
सर्व राजकुमाराणां मनोनयननंदिनी ॥ <br>
सा त्वं स्वयंवरे सर्वान्विहाय नृपनंदनान् ॥ ४२ ॥ <br>
वरं प्राप्स्यसि मामेव दमयंतीव नैषधम् ॥ <br>
सोऽहं जित्वा नृपान्सर्वान्प्राप्य त्वां वरवर्णिनीम् ॥४३॥ <br>
स्वराष्ट्रस्थोऽखिलान्भोगान्भोक्ष्ये वर्षगणान्बहून् ॥ <br>
इष्ट्वा च विविधैर्यज्ञैर्वाजिमेधादिभिः शुभैः ॥ ४४ ॥ <br>
संतर्प्य पितृदेवर्षीन्दानैश्च द्विजसत्तमान् ॥ <br>
संपूज्य देवदेवेशं शंकरं लोकशंकरम् ॥ ४५ ॥ <br>
पुत्रे राज्यधुरं न्यस्य गंतास्मि तपसे वनम् ॥ <br>
तत्रागस्त्यान्मुनिवराद्ब्रह्मज्ञानमवाप्य च ॥ ४६ ॥ <br>
त्वया सह गमिष्यामि शिवस्य परमं पदम् । <br>
चतुर्दश्यां चतुर्दश्यामेवं संपूज्य शंकरम् ॥ ४७ ॥ <br>
सप्तजन्मसु राजस्त्वं भविष्यति वरानने ॥ <br>
इत्येतत्सुकृतं लब्धं पूज़ादर्शनमात्रतः ॥ <br>
क्व सारमेयो दुष्टात्मा क्वेदृशी बत सङ्गतिः॥ ४८ । <br>
।। सूत उवाच॥ <br>
इत्युक्तो निजनाथेन सा राज्ञी शुभलक्षणा ॥ ४९ ॥ <br>
परं विस्मयमापन्ना पूजयामास तं मुदा ॥ <br>
सोऽपि राजा तया सार्द्धं भुक्त्वा भोगान्यथेप्सितान् ।। ३.३.४.५० ।। <br>
जगाम सप्तजन्मांते शंभोस्तत्परमं पदम् ।। <br>
य एतच्छिवपूजाया माहात्म्यं परमाद्भुतम् ।। <br>
शृणुयात्कीर्तयेद्वापि स गच्छेत्परमं पदम्।। ५१ ।। ।। <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मोत्तरखण्डे चतुर्दशीमाहात्म्यवर्णनं नाम चतुर्थो ऽध्यायः ।। ४ ।। <br>
<br>
<br>
</span>
