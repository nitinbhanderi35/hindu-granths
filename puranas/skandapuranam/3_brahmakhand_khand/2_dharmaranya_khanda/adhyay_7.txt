<span style="font-size: 14pt; line-height: 200%">।। व्यास उवाच ।। ।। <br>
संप्राप्य धर्मवाप्यां च यः कुर्यात्पितृतर्पणम् ।। <br>
तृप्तिं प्रयांति पितरो यावदिंद्राश्चतुर्दश ।। १ ।। <br>
पितरश्चात्र पूज्याश्च स्वर्गता ये च पूर्वजाः ।। <br>
पिंडांश्च निर्वपेत्तेषां प्राप्येमां मुक्तिदायिकाम् ।। २ ।। <br>
त्रेतायां पंच दिवसैर्द्वापरे त्रिदिनेन तु ।। <br>
एकचित्तेन यो विप्राः पिंडं दद्यात्कलौ युगे ।। ३ ।। <br>
लोलुपा मानवा लोके संप्राप्ते तु कलौ युगे ।। <br>
परदाररता लोकाः स्त्रियोऽतिचपलाः पुनः।।४।।<br>
परद्रोहरताः सर्वे नरनारीनपुंसकाः।। <br>
परनिन्दापरा नित्यं परच्छिद्रोपदर्शकाः।।५।।<br>
परोद्वेगकरा नूनं कलहा मित्रभेदिनः।। <br>
सर्वे ते शुद्धतां यांति काजेशाः स्वयमब्रुवन् ।।६।। <br>
एतदुक्तं महाभाग धर्मारण्यस्य वर्णनम् ।। <br>
फलं चैवात्र सर्वं हि यदुक्तं शूलपाणिना ।। ७ ।। <br>
वाङ्मनः कायशुद्धाश्च परदारपराङ्मुखाः ।। <br>
अद्रोहाश्च समाः क्रुद्धा मातापितृपरायणाः ।। ८ ।। <br>
अलौल्या लोभरहिता दानधर्मपरायणाः ।। <br>
आस्तिकाश्चैव धर्मज्ञाः स्वामिभक्तिरताश्च ये ।। ९ ।। <br>
पतिव्रता तु या नारी पतिशुश्रूषणे रता ।। <br>
अहिंसका आतिथेयाः स्वधर्मनिरताः सदा।। 3.2.7.१० ।। <br>
।। शौनक उवाच ।। ।। <br>
शृणु सूत महाभाग सर्वधर्मविदांवर ।। <br>
गृहस्थानां सदाचारः श्रुतश्च त्वन्मुखान्मया ।। ११ ।। <br>
एकं मनेप्सितं मेद्य तत्कथयस्व सूतज ।। <br>
पतिव्रतानां सर्वासां लक्षणं कीदृशं वद ।। १२ ।। <br>
।। सूत उवाच ।। ।। <br>
पतिव्रता गृहे यस्य सफलं तस्य जीवनम् ।। <br>
यस्यांगच्छायया तुल्या यत्कथा पुण्यकारिणी ।। १३ ।। <br>
पतिव्रतास्त्वरुंधत्या सावित्र्याप्यनसूयया ।। <br>
शांडिल्या चैव सत्या च लक्ष्म्या च शतरूपया ।। ।। १४ ।। <br>
मेनया च सुनीत्या च संज्ञया स्वाहया समाः ।। <br>
पतिव्रतानां धर्मा हि मुनिना च प्रकीर्तिताः ।। १५ ।। <br>
भुंक्ते भुक्ते स्वामिनि च तिष्ठ ति त्वनुतिष्ठति ।। <br>
विनिद्रिते या निद्राति प्रथमं परिबुध्यति ।। १६ ।। <br>
अनलंकृतमात्मानं देशांते भर्तरि स्थिते ।। <br>
कार्यार्थं प्रोषिते क्वापि सर्व्वमंड नवर्जिता ।। १७ ।। <br>
भर्तुर्नाम न गृह्णाति ह्यायुषोऽस्य हि वृद्धये ।। <br>
पुरुषांतरनामापि न गृह्णति कदाचन ।। १८ ।। <br>
आकृष्टापि च नाक्रोशेत्ताडितापि प्रसीदति ।। <br>
इदं कुरु कृतं स्वामिन्मन्यतामिति वक्ति च ।। १९ ।। <br>
आहूता गृहकार्याणि त्यक्त्वा गच्छति सत्वरम् ।। <br>
किमर्थं व्याहृता नाथ स प्रसादो विधीयताम् ।। 3.2.7.२० ।।<br>
न चिरं तिष्ठति द्वारि न द्वारमुपसेवते ।। <br>
अदातव्यं स्वयं किंचित्कर्हिचिन्न ददात्यपि।। २१ ।। <br>
पूजोपकरणं सर्वम नुक्ता साधयेत्स्वयम् ।। <br>
नियमोदकबर्हींषि यत्र पुष्पाक्षतादिकम् ।। २२ ।। <br>
प्रतीक्षमाणा च वरं यथाकालोचितं हि यत् ।। <br>
तदुपस्थापयेत्सर्वमनुद्वि ग्नातिहृष्टवत् ।।२३।। <br>
सेवते भर्त्तुरुच्छिष्टमिष्टमन्नं फलादिकम् ।। <br>
दूरतो वर्ज्जयेदेषा समाजोत्सवदर्शनम् ।। २४ ।। <br>
न गच्छेत्तीर्थयात्रादिविवाहप्रेक्षणा दिषु ।। <br>
सुखसुप्तं सुखासीनं रममाणं यदृच्छया ।। २५ ।। <br>
अंतरायेऽपि कार्येषु पतिं नोत्थापयेत्क्वचित् ।। <br>
स्त्रीधर्मिणी त्रिरात्रं तु स्वमुखं नैव दर्शयेत् ।। २६ ।। <br>
स्ववाक्यं श्रावयेन्नापि यावत्स्नात्वा न शुध्यति ।। <br>
सुस्नाता भर्तृवदनमीक्षेतान्यस्य न क्वचित् ।। <br>
अथवा मनसि ध्यात्वा पतिं भानुं विलोकयेत् ।।२७।। <br>
हरिद्रां कुकुमं चैव सिंदूरं कज्जलं तथा ।। <br>
कूर्पासकं च तांबूलं मांगल्याभरणं शुभम् ।। २८ ।। <br>
केशसंस्कारकं चैव करकर्णादिभूषणम् ।। <br>
भर्तुरायुष्यमिच्छंती दूरयेन्न पतिव्रता ।। २९ ।। <br>
भर्तृविद्वेषिणीं नारीं नैषा संभाषते क्वचित् ।। <br>
नैकाकिनी क्वचिद्भूयान्न नग्ना स्नाति च क्वचित् ।।3.2.7.३०।। <br>
नोलूखले न मुशले न वर्द्धन्यां दृषद्यपि ।। <br>
न यंत्रके न देहल्यां सती चोपविशेत्क्वचित् ।। ३१ ।। <br>
विना व्यवायसमयात्प्रागल्भ्यं न क्वचिच्चरेत ।। <br>
यत्रयत्र रुचिर्भर्तुस्तत्र प्रेमवती सदा ।। ३२ ।। <br>
इदमेव व्रतं स्त्रीणामयमेव परो वृषः ।। <br>
इयमेव च पूजा च भर्तुर्वाक्यं न लंघयेत् ।। ।। ३३ ।। <br>
क्लीबं वा दुरवस्थं वा व्याधितं वृद्धमेव वा ।। <br>
सुस्थिरं दुःस्थिरं वापि पतिमेकं न लंघयेत् ।। ३४ ।। <br>
सर्पिर्लव(?)णहिंग्वादिक्षयेऽपि व पति व्रता ।। <br>
पतिं नास्तीति न ब्रूयादायसीषु न भोजयेत् ।। ३५ ।। <br>
तीर्थस्नानार्थिनी चैव पतिपादोदकं पिबेत् ।। <br>
शंकरादपि वा विष्णोः पतिरेवाधि कः स्त्रियः ।। ३६ ।। <br>
व्रतोपवामनियमं पतिमुल्लंघ्य या चरेत् ।। <br>
आयुष्यं हरते भर्तुर्मृता निरयमृच्छति ।। ३७ ।। <br>
उक्ता प्रत्युत्तरं दद्यान्नारी या क्रोधत त्परा ।। <br>
सरमा जायते ग्रामे शृगाली निर्जने वने ।। ३८ ।। <br>
स्त्रीणां हि परमश्चैको नियमः समुदाहृतः ।। <br>
अभ्यर्च्य चरणौ भतुर्भो क्तव्यं कृतनिश्चया ।। ३९ ।। <br>
उच्चासनं न सेवेत न व्रजेत्परवेश्मसु ।। <br>
तत्र पारुष्यवाक्यानि ब्रूयान्नैव कदाचन ।।3.2.7.४०।। <br>
गुरूणां सन्निधौ वापि नोच्चैर्ब्रु यान्नवाहयेत् ।। ४१ ।। <br>
या भर्तारं परित्यज्य रहश्चरति दुर्मतिः ।। <br>
उलूकी जायते क्रूरा वृक्षकोटरशायिनी ।। ४२ ।। <br>
ताडिता ताडयेच्चेत्तं सा व्याघ्री वृषदंशिका ।। <br>
कटाक्षयति याऽन्यं वै केकराक्षी तु सा भवेत् ।। ४३ ।। <br>
या भर्तारं परित्यज्य मिष्टमश्नाति केवलम् ।। <br>
ग्रामे सा सूकरी भूयाद्वल्गुली वाथ विङ्भुजा ।। ४४ ।।<br>
&nbsp;हुन्त्वंकृत्याप्रियं ब्रूते मूका सा जायते खलु ।। <br>
या सपत्नीं सदैर्ष्येत दुर्भगा सा पुनःपुनः ।। <br>
दृष्टिं विलुप्य भर्तुर्या कंचिदन्यं समीक्षते ।। ४५ ।। <br>
काणा च विमुखा वापि कुरूपापि च जायते ।। <br>
बाह्यादायांतमालोक्य त्वरिता च जलासनैः ।। <br>
तांबूलैर्व्यजनैश्चैव पादसंवाहनादिभिः ।। ४६ ।। <br>
तथैव चारुवचनैः स्वेदसंनोदनैः परैः ।। <br>
या प्रियं प्रीणयेत्प्रीता त्रिलोकी प्रीणिता तया ।। <br>
मितं ददाति हि पिता मितं भ्राता सुतं सुतः ।। ४७ ।। <br>
अमितस्य हि दातारं भर्तारं का न पूजयेत् ।। <br>
भर्ता देवो गुरुर्भर्ता धर्मतीर्थव्रतानि च ।। <br>
तस्मात्सर्वं परित्यज्य पतिमेकं समर्चयेत् ।। ४८ ।। <br>
जीवहीनो यथा देही क्षणादशुचितां व्रजेत् ।। <br>
भर्तृहीना तथा योषित्सुस्नाताप्य शुचिः सदा ।। ४९ ।। <br>
अमंगलेभ्यः सर्वेभ्यो विधवा स्यादमंगला ।। <br>
विधवादर्शनात्सिद्धिः क्वापि जातु न जायते ।। 3.2.7.५० ।। <br>
विहाय मातरं चैकां सर्वा मंगलवर्जिताः ।। <br>
तदाशिषमपि प्राज्ञस्त्यजेदाशीविषोपमाम् ।। ५१ ।। <br>
कन्याविवाहसमये वाचयेयुरिति द्विजाः ।। <br>
भर्तुः सहचरी भूयाज्जीवतो ऽजीवतोपि वा ।। ५२ ।। <br>
अनुव्रजन्ती भर्तारं गृहात्पितृवनं मुदा ।। <br>
पदेपदेश्वमेधस्य फलं प्राप्नोत्यसंशयम् ।। ५३ ।। <br>
व्यालग्राही यथा व्यालं बलादुद्धरते बिलात् ।। <br>
एवमुत्क्रम्य दूतेभ्यः पतिं स्वर्गं व्रजेत्सती ।। ५४ ।। <br>
यमदूताः पलायंते तामालोक्य पतिव्रताम् ।। <br>
तपनस्तप्यते नूनं दहनोपि च दह्यते ।। ५५ ।। <br>
कंपंते सर्वतेजांसि दृष्ट्वा पातिव्रतं महः ।। <br>
यावत्स्वलोमसंख्यास्ति तावत्कोट्ययुतानि च ।। ५६ ।। <br>
भर्त्रा स्वर्गसुखं भुंक्ते रममाणा पतिव्रता ।। <br>
धन्या सा जननी लोके धन्योऽसौ जनकः पुनः ।। ५७ ।। <br>
धन्यः स च पतिः श्रीमान्येषां गेहे पतिव्रता ।। <br>
पितृवंश्या मातृवंश्याः पतिवंश्यास्त्रयस्त्रयः ।। <br>
पतिव्रतायाः पुण्येन स्वर्गसौख्यानि भुंजते ।। ५८ ।। <br>
शीलभंगेन दुर्वृत्ताः पातयंति कुलत्रयम् ।। <br>
पितुर्मातुस्तथा पत्युरिहारमुत्र च दुःखिताः ।। ५९ ।। <br>
पतिव्रतायाश्चरणो यत्रयत्र स्पृशेद्भुवम् ।। <br>
सा तीर्थभूमिर्म्मान्येति नात्र भारोऽस्ति पावनः ।। 3.2.7.६० ।। <br>
बिभ्यत्पतिव्रतास्पर्शं कुरुते भानुमानपि ।।<br>
सोमो गन्धर्व एवापि स्वपावित्र्याय नान्यथा ।। ६१ ।। <br>
आपः पतिव्रतास्पर्शमभिलष्यंति सर्वदा ।। <br>
गायत्र्याघविनाशो नो पातिव्रत्येन साऽघनुत् ।। ६२ ।। <br>
गृहेगृहे न किं नार्य्यो रूपलावण्यगर्विताः ।। <br>
परं विश्वेशभक्त्यैव लभ्यते स्त्री पति व्रता ।। ६३ ।। <br>
भार्या मूलं गृहस्थस्य भार्या मूलं सुखस्य च ।। <br>
भार्या धर्मफलायैव भार्या संतानवृद्धये ।। ६४ ।। <br>
परलोकस्त्वयं लोको जीयते भार्यया द्वयम् ।। <br>
देवपित्रतिथीनां च तृप्तिः स्याद्भार्यया गृहे ।। <br>
गृहस्थः स तु विज्ञेयो गृहे यस्य पतिव्रता ।। ६५ ।। <br>
यथा गंगावगाहेन शरीरं पावनं भवेत् ।। <br>
तथा पतिव्रतां दृष्ट्वा सदनं पावनं भवेत् ।। ६६ ।। <br>
पर्यंकशायिनी नारी विधवा पातयेत्पतिम्।। <br>
तस्माद्भूशयनं कार्य्यं पतिसौख्यसमीहया ।। ६७ ।। <br>
नैवांगोद्वर्त्तनं कार्य्यं स्त्रिया विधवया क्वचित् ।। <br>
गन्धद्रव्यस्य संभोगो नैव कार्य्यस्तया क्वचित् ।। ६८ ।। <br>
तर्प्पणं प्रत्यहं कार्यं भर्तुः कुशतिलोदकैः।। <br>
तत्पितुस्तत्पितुश्चापि नामगोत्रादिपूर्वकम् ।। ६९ ।। <br>
विष्णोः संपूजनं कार्यं पतिबुद्ध्या न चान्यथा ।। ।। <br>
पतिमेव सदा ध्यायेद्विष्णुरूपधरं हरिम् ।। 3.2.7.७० ।। <br>
यद्यदिष्टतमं लोके यद्यत्पत्युः समीहितम् ।। <br>
तत्तद्गुणवते देयं पतिप्रीणनकाम्यया ।। ७१ ।।<br>
वैशाखे कार्त्तिके मासे विशेषनियमांश्चरेत् ।। <br>
स्नानं दानं तीर्थयात्रां पुराणश्रवणं मुहुः ।। ७२ ।। <br>
वैशाखे जलकुम्भाश्च कार्त्तिके घृतदीपिकाः ।। <br>
माघे धान्यतिलोत्सर्गः स्वर्गलोके विशिष्यते ।। ७३ ।। <br>
प्रपा कार्या च वैशाखे देवे देया गलंतिका ।। <br>
उशीरं व्यजनं छत्रं सूक्ष्मवासांसि चंदनम् ।। ।।७४।। <br>
सकर्पूरं च तांबूलं पुष्पदानं तथैव च ।। <br>
जलपात्राण्यनेकानि तथा पुष्पगृहाणि च ।। ७५ ।। <br>
पानानि च विचित्राणि द्राक्षारंभाफलानि च ।। <br>
देयानि द्विजमुख्येभ्यः पतिर्मे प्रीयतामिति ।।७६।। <br>
ऊर्ज्जे यवान्नमश्नीयादेकान्नमथवा पुनः।। <br>
वृन्ताकं सूरणं चैव शूकशिंबीं च वर्जयेत्।।७७।। <br>
कार्त्तिके वर्जयेत्तैलं कांस्यं चापि विवर्जयेत् ।। <br>
कार्त्तिके मौननियमे चारुघण्टां प्रदापयेत् ।। ७८ ।। <br>
पत्रभोजी कांस्यपात्रं घृतपूर्णं प्रयच्छति ।। <br>
भूमिशय्याव्रते देया शय्या श्लक्ष्णा सतूलिका ।।७९। <br>
फलत्यागे फलं देयं रसत्यागे च तद्रसः ।। <br>
धान्यत्यागे च तद्धान्यमथवा शालयः स्मृताः ।। <br>
धेनुं दद्यात्प्रयत्ने न सालंकारा सकांचनाम् ।।।3.2.7.८ ०।। <br>
एकतः सर्वदानानि दीपदानं तथैकतः ।। <br>
कार्त्तिके दीपदानस्य कलां नार्हंति षोडशीम् ।।५१।। <br>
इत्यादिविधवानां च नियमाः संप्रकीर्तिताः ।। <br>
तेषां फलमिदं राजन्नान्येषां च कदाचन ।। ८२ ।। <br>
धर्मवापीं समासाद्य दानं दद्याद्विचक्षणः ।। <br>
कोटिधा वर्द्धते नित्यं ब्रह्मणो वचनं यथा ।। ८३ ।। <br>
तिलधेनुं च यो दयाद्धर्मेश्वरपुरः स्थितः ।। <br>
तिलसंख्यानि वर्षाणि स्वर्गे लोके महीयते ।। ६४ ।। <br>
धर्मक्षेत्रे तु संप्राप्य श्राद्धं कुर्यादतंद्रितः ।। <br>
तस्य संवत्सरं यावत्तृप्ताः स्युः पितरो धुवम् ।। ८५ ।। <br>
ये चान्ये पूर्वजाः स्वर्गे ये चान्ये नरकौकसः ।। <br>
ये च तिर्यक्त्वमापन्ना ये च भूतादिसंस्थिताः ।। ८६ ।। <br>
तान्सर्वान्धर्मकूपे वै श्राद्धं कुर्याद्यथाविधि ।। <br>
अत्र प्रकिरणं यत्तु मनुष्यैः क्रियते भुवि ।। <br>
तेन ते तृप्तिमायांति ये पिशाचत्वमागताः ।। ८७ ।। <br>
येषां तु स्नानवस्त्रोत्थं भूमौ पतति पुत्रक ।। <br>
तेन ये तरुतां प्राप्तास्तेषां तृप्तिः प्रजायते ।। ८८ ।। <br>
या वै यवानां कणिकाः पतंति धरणीतले ।। <br>
ताभिराप्यायनं तेषां ये तु देवत्वमागताः ।। ८९ ।। <br>
उद्धृतेष्यथ पिंडेषु यावान्नकणिका भुवि ।। <br>
ताभिराप्यायनं तेषां ये च पातालमागताः ।। 3.2.7.९० ।। <br>
ये वा वर्णाश्रमाचारक्रियालोपा ह्यसंस्कृताः ।। <br>
विपन्नास्ते भवंत्यत्र संमार्जनजलाशिनः ।। ९१ ।। <br>
भुक्त्वा वाचमनं यच्च जलं पतति भूतले ।। <br>
ब्राह्मणानां तथैवान्ये तेन तृप्तिं प्रयांति वै ।। ९२ ।। <br>
एवं यो यजमानश्च यच्च तेषां द्विजन्मनाम् ।। <br>
क्वचिज्जलान्नविक्षेपः शुचिरस्पृष्ट एव च ।। ९३ ।। <br>
ये चान्ये नरके जातास्तत्र योन्यंतरं गताः ।। <br>
प्रयांत्याप्यायनं वत्स सम्यक्छ्राद्धक्रियावताम् ।। ।। ९४ ।। <br>
अन्यायोपार्जितैर्द्रव्यैः श्राद्धं यत्क्रियते नरैः ।। <br>
तृप्यंति तेन चण्डालपुल्कसादिषु योनिषु ।। ९५ ।। <br>
एवमाप्यायिता वत्स तेन चानेक<br>
बांधवाः ।। श्राद्धं कर्तुमशक्तिश्चेच्छाकैरपि हि जायते ।। ९६ ।। <br>
तस्माच्छ्राद्धं नरो भक्त्या शाकैरपि यथाविधि ।। <br>
कुरुते कुर्वतः श्राद्धं कुलं क्वचिन्न सीदति ।। ९७ ।। <br>
पापं यदि कृतं सर्वं पापं च वर्द्धते ध्रुवम् ।। <br>
कुर्वाणो नरके घोरे पच्यते नात्र संशयः ।। ९८ ।। <br>
यथा पुण्यं तथा पापं कृतं कर्म शुभाशुभम् ।। <br>
तत्सर्वं वर्द्धते नूनं धर्मारण्ये नृपोत्तम ।। ९९ ।। <br>
कामिकं कामदं देवं योगिनां मुक्तिदायकम् ।। <br>
सिद्धानां सिद्धिदं प्रोक्तं धर्मारण्यं तु सर्वदा ।। 3.2.7.१०० ।। <br>
इति श्रीस्कांदे महापुराण एकाशीतिसाहस्र्यां सहितायां तृतीये ब्रह्मखण्डे पूर्वभागे धर्माण्यक्षेत्रमाहात्म्ये धर्माचारवर्णनंनाम सप्तमोऽध्यायः ।। ७ ।। <br>
<br>
</span>
