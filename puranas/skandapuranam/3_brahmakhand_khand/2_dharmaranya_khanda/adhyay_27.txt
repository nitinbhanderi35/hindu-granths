<span style="font-size: 14pt; line-height: 200%">॥ ॥ सूत उवाच ॥ ॥ <br>
तत्र तस्य समीपस्थं मार्कंडेनोपलक्षितम् ॥ <br>
तीर्थं गोवत्ससंज्ञं तु सर्वत्र भुवि संश्रुतम् ॥ १ ॥ <br>
तत्रावतीर्य गोवत्सस्वरूपेणांबिकापतिः ॥ <br>
स्वयंभूलिंगरूपेण संस्थितो जगतां पतिः ॥ २ ॥ <br>
आसीद्बलाहकोनाम रुद्रभक्तो महाबलः ॥ <br>
आखेटकसमायुक्तो नृपः परपुरंजयः ॥ ३ ॥ <br>
मृगयूथे स्थितं दृष्ट्वा गोवत्सं तत्पदातिना ॥ <br>
उक्तो राजा मया दृष्टं कौतुकं नृपसत्तम ॥ ४ ॥ <br>
गोवत्सो मृगयूथस्य दृष्टो मध्यस्थितो मया ॥ <br>
तेषामेवानुरक्तोऽसौ जनन्या रहितस्तथा ॥ ५ ॥ <br>
द्रष्टुं तु कौतुकं राजा तं पदातिं पुरः स्थितम् ॥ <br>
उवाच दर्शयस्वेति गोवत्सं च समाविशत् ॥ ६ ॥ <br>
गत्वाटवीं तदा राज्ञो दर्शितः स पदातिना ॥ <br>
पदातिभिर्मृगानीकं दुद्राव त्रासितं यदा ॥ ७ ॥ <br>
पीलुगुल्मं प्रति गतं गोवत्सः प्रस्थितस्तदा ॥ <br>
राजा तद्धरणाकांक्षो प्राविशद्गुल्ममादरात् ॥ ८ ॥ <br>
तत्र स्थितं स गोवत्समपश्यन्नृपतिः स्वयम् ॥ <br>
यावद्गृह्णाति तं तावल्लिंगं जातं समुज्वलम् ॥ ९ ॥ <br>
तं दृष्ट्वा विस्मितो राजा किमेतदित्यचिंतयत् ॥ <br>
यावच्चिंतयते ह्येवं देहं त्यक्त्वा दिवं गतः ॥ 3.2.27.१० ॥ <br>
अत्रांतरे गगनतले समंततः श्रूयते सुरजयकारगर्जितम् ॥ <br>
पपात पुष्पवृष्टिरंबराद्राजा गतः शिवभुवनं च तत्क्षणात् ॥ ११ ॥ <br>
तावत्पश्यति तन्नाभ्यं गोवत्सं बालकं स्थितम् ॥ <br>
नूनमेष महादेवो वत्सरूपी महेश्वरः ॥ १२ ॥ <br>
तमानेतुं समुद्युक्तो राजा तमुज्जहार च ॥ <br>
तदा तद्देव लिंगं तु नोत्तिष्ठति कथंचन ॥ <br>
तदा देवाः सहानेन प्रार्थयामासुरीश्वरम् ॥ १३ ॥ <br>
॥ देवा ऊचुः ॥ ॥ <br>
भगवन्सर्वदेवेश स्थातव्यं भवता विभो॥ <br>
शुक्लेन लिंगरूपेण सर्वलोकहितैषिणा ॥ १४ ॥ <br>
॥ श्रीमहादेव उवाच ॥ <br>
स्थास्याम्यहं सदैवात्र लिंगरूपेण देवताः ॥ <br>
यस्माद्भाद्रपदे मासि कृष्णपक्षे कुहू दिने ॥ १५ ॥ <br>
तथा तद्दिवसे तत्र स्नानं कृत्वा विधानतः ॥ <br>
लिंगं ये पूजयिष्यंति न तेषां विद्यते भयम् ॥ १६ ॥ <br>
ऋते च पिंडदानेन पूर्वजाः शाश्वतीः समाः ॥ <br>
रौरवे नरके घोरे कुंभीपाके च ये गताः ॥ १७ ॥ <br>
अनेकनरकस्थाश्च तिर्यग्योनिगताश्च ये ॥ <br>
सकृत्पिंडप्रदानेन स्यात्ते षामक्षया गतिः ॥ १८ ॥ <br>
ततो बलाहको राजा सर्वदेवसमन्वितः ॥ <br>
स्थापयामास तल्लिंगं सर्वदेवसमीपतः ॥ १९ ॥ <br>
चकार बहुदानानि लोकानां हितकाम्यया ॥ <br>
यावदर्चयते ह्येवं रुद्रोऽपि स्वयमागतः ॥ 3.2.27.२० ॥ <br>
॥ रुद्र उवाच ॥ ॥ <br>
अस्यां रात्रौ तु मनुजाः श्रद्धाभक्तिसमन्विताः ॥ <br>
येर्चयिष्यंति देवेशं तेषां पुण्यमनंतकम् ॥ २१ ॥ <br>
जागरं ये करिष्यंति गीतशास्त्रपुरःसरम् ॥ <br>
उद्धरिष्यंति ते मर्त्याः कुलमेकोत्तरं शतम् ॥ २२॥ <br>
तावद्गर्ज्जंति तीर्थानि नैमिषं पुष्करं गया ॥ <br>
प्रयागं च प्रभासं च द्वारका मथुराऽर्बुदः ॥ २३ ॥ <br>
यावन्न दृश्यते लिंगं गोवत्सं परमाद्भुतम्॥ <br>
यदा हि कुरुते भावं गोवत्सगमनं प्रति ॥ २४ ॥ <br>
स्ववंशजास्तदा सर्वे नृत्यंति हर्षिता ध्रुवम् ॥ २५ ॥ <br>
॥ सूत उवाच ॥ ॥ <br>
यच्चान्यदद्भुतं तत्र वृत्तांतं शृणु त द्विजा ॥ <br>
येन वै श्रुतमात्रेण सर्वपापक्षयो भवेत् ॥ २६ ॥ <br>
यदा वै स्थापितं लिंगं सर्वदेवैः पुरातनम् ॥ <br>
विष्णोः प्रतिष्ठानगुणात्सर्वेषां च दिवौक साम् ॥ २७ ॥ <br>
अणुमात्रप्रमाणेन प्रत्यहं समवर्द्धत ॥ <br>
ततस्ते मनुजा देवा भीतास्तं शरणं ययुः ॥ २८ ॥ <br>
॥ देवा ऊचुः ॥ ॥ <br>
वृद्धिं संहर देवेश लोका नां स्वस्ति तद्भवेत्॥<br>
एवमुक्ते ततो लिंगाद्वागुवाचाशरीरिणी॥२९॥ <br>
॥ शिववाण्युवाच ॥ ॥ <br>
हे लोका मा भयं वोऽस्तु उपायः श्रूयतामयम् ॥ <br>
कश्चिच्चंडालमानीय मत्पुरः स्थाप्यतां धुवम् ॥3.2.27.३०॥ <br>
चंडालांश्च समानीय दधुर्देवस्य ते पुरः॥<br>
तथापि तस्य वृद्धिस्तु नैव निर्वर्तते पुनः ॥३१॥ <br>
वागुवाच ॥ <br>
कर्म्मणा यस्तु चंडालः सोऽग्रे मे स्थाप्यतां जनाः ॥ <br>
तच्छ्रुत्वा महदाश्चर्यं मतिं चकुर्विलोचने ॥ ३२ ॥ <br>
मार्गमाणास्तदा ते तु ग्रामाणि च पुराणि च ॥ <br>
कञ्चित्कर्मरतं पापं ददृशुर्ब्राह्मणब्रुवम् ॥३३॥ <br>
वृषभान्भारसंयुक्तान्मध्याह्नेवाहयत्तु सः ॥ <br>
क्षुत्तृट्श्रमपरीतांश्च दुर्बलान्क्रूरमानसः ॥३४॥ <br>
अस्नात्वापि पर्युषितं भक्षयंतीह वै द्विजाः ॥ <br>
तं समादाय देवेशं जग्मुर्यत्र जगद्गुरुः ॥ ३५ ॥ <br>
देवालयाग्रभूमौ तं स्थापयासुरादृताः ॥ <br>
भस्मी बभूव सहसा गोवत्साग्रे निरूपितः ॥ ३६ ॥ <br>
चंडालस्थल इत्येष प्रसिद्धोसौऽभवत्क्षितौ ॥ <br>
तत्र स्थितैर्न चाद्यापि प्रासादो दश्यते हि सः ॥ ॥ ३७ ॥ <br>
तदाप्रभृति तल्लिंगं साम्यभावमुपागतम् ॥ <br>
धौतपाप्मा गतस्तीर्थं द्विजो लिंगनिरीक्षिणात् ॥ ३८ ॥ <br>
प्रत्यहं पूजयामास गोवत्सं गत किल्बिषः ॥ <br>
विशेषात्कृष्णपक्षस्य चतुर्द्दश्यां समागतः ॥ ३९ ॥ <br>
एतत्तदद्भुतं तस्य देवस्य च त्रिशूलिनः ॥ <br>
शृणुयाद्यो नरो भक्त्या सर्वपापैः प्रमुच्यते ॥ 3.2.27.४० ॥ <br>
॥ भूत उवाच ॥ ॥ <br>
गोवत्समिति विख्यातं नराणां पुण्यदं परम् ॥ <br>
अनेकजन्मपापघ्नं मार्कंडेयेन भाषितम् ॥ ४१ ॥ <br>
तत्र तीर्थे सकृत्स्नानं रुद्रलोकप्रदं नृणाम् ॥ <br>
पापदेहविशुद्धयर्थं पापेनोपहतात्मनाम् ॥ ४२ ॥ <br>
कूपे तर्पणतश्चैव श्राद्धतश्चैव तृप्तता ॥ <br>
भाद्रपदे विशे षेण पक्षस्यांते भवेत्कलौ ॥ ४३ ॥ <br>
एकविंशतिवारांस्तु गयायां तर्पणे कृते ॥ <br>
पितॄणां परमा तृप्तिः सकृद्वै गंगकूपके ॥ ४४ ॥ <br>
तस्मिन्गोवत्ससामीप्ये तिष्ठते गंगकूपकः ॥ <br>
तस्मिंस्तिलोदकेनापि सद्गतिं यांति तर्पिताः ॥ ४५ ॥ <br>
पितरो नरकाद्वापि सुपुण्येन सुमेधसा ॥ <br>
गोप्रदानं प्रशंसंति तस्मिंस्तीर्थे मुनीश्वराः ॥ ४६ ॥ <br>
विप्राय स्वर्णदानं तु रुद्रलोके नयेन्नरम् ॥ <br>
सरस्वतीशिवक्षेत्रे गंगा च गंगकूपके ॥ ४७ ॥ <br>
एकस्थमेतत्त्रितयं स्वर्गापवर्गकारणम् ॥ <br>
सेवितं चर्षिभिः सिद्धैस्तीर्थं सर्वत्र विश्रुतम् ॥ ४८ ॥ <br>
पीलुयुग्मं स्थितं तत्र तत्तीर्थं मुनिसेवितम् ॥ <br>
स्नानात्स्वर्गप्रदं चैव पानात्पापविशुद्धिदम् ॥ ४९ ॥ <br>
कीर्त्तनात्पुण्यजननं सेवनान्मुक्तिदं परम् ॥ <br>
तद्वै पश्यंति ये भक्त्या ब्रह्महा यदि मातृहा ॥ ॥ 3.2.27.५० ॥ <br>
बालघाती च गोघ्नश्च ये च स्त्रीशूद्रघातकाः ॥ <br>
गरदाश्चाग्निदाश्चैव गुरुद्रोहरताश्च ये ॥ ५१ ॥ <br>
तपस्विनिन्दकाश्चैव कूटसाक्ष्यं करोति यः ॥ <br>
वक्ता च परदोषस्य परस्य गुणलोपकः ॥ ५२ ॥ <br>
सर्वपापमयोऽप्यत्र मुच्यते लिंगदर्शनात् ॥ ५३ ॥ <br>
इति श्रीस्कांदे महापुराण एकाशीति साहस्र्यां संहितायां तृतीये ब्रह्मखण्डे पातालखण्डे धर्मारण्यमाहात्म्ये बलाहकोपाख्यानवर्णनंनाम सप्तविंशोऽध्यायः ॥ २७ ॥ <br>
<br>
<br>
</span>
