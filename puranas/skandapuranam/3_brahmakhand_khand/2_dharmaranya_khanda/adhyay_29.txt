<span style="font-size: 14pt; line-height: 200%">सूत उवाच ॥ ॥ <br>
अतः परं शृणुध्वं हि लोहासुरविचेष्टितम् ॥ <br>
बलेः पुत्रशतस्यापि कथयिष्यामि विश्रुतम् ॥ १ ॥ <br>
यथा तौ भ्रातरौ वृद्धौ प्रापतुः स्थानमुत्तमम्॥ <br>
तदा प्रभृति वैराग्यं दैत्यो लोहासुरे दधौ ॥ २ ॥ <br>
किं करोमि क्व गच्छामि तपसे स्थानमुत्तमम् ॥ <br>
यस्य पारं न जानंति देवता मुनयो नराः ॥ ३ ॥ <br>
को मयाऽऽराध्यतां देवो हृदि चिंतयते भृशम् ॥ <br>
इति चिंतयतस्तस्य  मतिर्जाता महात्मनः ॥ ४ ॥ <br>
दधौ गंगां स्वशीर्षेण पुष्पवंतौ च नेत्रयोः ॥ <br>
हृदा नारायणं देवं ब्रह्माणं कटिमंडले ॥ ५ ॥ <br>
इंद्राद्या देवताः सर्वे यद्देहे प्रतिबिंबिताः ॥ <br>
प्रपश्यंति तदात्मानं भास्करः सलिले यथा ॥ ६ ॥ <br>
तमेवाराधयिष्यामि निरंजनमकल्मषः ॥ <br>
एवं कृत्वा मतिं दैत्य स्तपस्तेपे सुदुष्करम् ॥ <br>
भीतो जन्मभयाद्घोराद्दुष्करं यन्महात्मभिः ॥ ७ ॥ <br>
अंबुभक्षो वायुभक्षः शीर्णपर्णाशनस्तथा ॥ <br>
दिव्यं वर्षशतं साग्रं यदा तेपे महत्तपः ॥ <br>
ततस्तुतोष भगवांस्त्रिशूलवरधारकः ॥ ८ ॥ <br>
॥ ईश्वर उवाच ॥ ॥ <br>
वरं वृणीष्व भद्रं ते मनसा यदभीप्सितम् ॥ <br>
लोहासुर मया देयं तव नास्ति तपोबलात् ॥ ९ ॥ <br>
इत्युक्तो दानवस्तत्र शंकराग्रे वचोऽब्रवीत् ॥ 3.2.29.१० ॥ <br>
॥ लोहासुर उवाच ॥ ॥ <br>
यदि तुष्टोसि देवेश वरमेकं वृणोम्यहम् ॥ <br>
शरीरस्याजरत्वं च मा मृत्योरपि मे भयम् ॥ ११ ॥ <br>
जन्मन्यस्मिन्प्रभो भूयात्स्थातव्यं हृदये मम ॥ <br>
एवमस्तु शिवः प्राह तत्र तं दानवेश्वरम् ॥ १२ ॥ <br>
शर्वलब्धवरो दैवात्पुनस्तेपे महत्तपः ॥ <br>
रम्ये सरस्वतीतीरे तरणाय भवार्णवात् ॥ १३ ॥ <br>
वत्सराणां सहस्राणि प्रयुतान्यर्बुदानि च ॥ <br>
शंकते भगवानिंद्रो भीतस्तस्य तपोबलात् ॥ १४ ॥ <br>
मा मे पदच्युतिर्भूयाद्दैत्यल्लोहासुरात्क्वचित् ॥ <br>
मघवान्गुप्तरूपेण समेत्याश्रमकाननम् ॥ १५ ॥ <br>
तपोभंगं प्रकुरुते कंपयित्वा महासुरम् ॥ <br>
ताडयंति शरीरे तं मुष्टिभिस्तीक्ष्णकर्कशैः ॥ १६ ॥ <br>
अथ तेन च दैत्येन ध्यानमुत्सृज्य वीक्षितम् ॥ <br>
इंद्रेण तत्कृतं सर्वं तपोबलविनाशनम् ॥ १७ ॥ <br>
तस्य तैरभवद्युद्धमिंद्राद्यैरथ कर्क्कशैः ॥ <br>
एकस्य बहुभिः सार्द्धं देवास्ते तेन संयुगे ॥ १८ ॥ <br>
रुधिराक्लिन्नदेहा वै प्रहारैर्जर्जरीकृताः ॥ <br>
केशवं शरणं प्राप्ता त्राहि त्राहीति भाषिणः ॥ १९ ॥ ॥ <br>
॥ सूत उवाच ॥ ॥ <br>
देवानां वाक्यमाकर्ण्य वासुदेवो जनार्दनः ॥ <br>
युयुधे केशवस्तेन युद्धे वर्षशतं किल ॥ 3.2.29.२० ॥ <br>
ततो नारायणं तत्र जिगाय स वरोर्जितः ॥ <br>
अथ नारायणो देवो जितो लोहासुरेण तु ॥ २१ ॥ <br>
मंत्रयामास रुद्रेण ब्रह्मणा च पुनःपुनः ॥ <br>
मीमांसित्वा त्रयो देवाः पुनर्युद्धसमुद्यमम् ॥ २२ ॥ <br>
लोहासुरस्य दैत्यस्य वपुर्दृष्ट्वा पुनर्नवम् ॥ <br>
महदासीत्पुनर्युद्धं दैत्यकेशवयोस्ततः ॥ २३ ॥ <br>
न ममार यदा दैत्यो विष्णुना प्रभविष्णुना ॥ <br>
तरसा तं केशवोऽपि पातयामास भूतले ॥ २४ ॥ <br>
उत्तानं पतितं दृष्ट्वा पिनाकी परमेश्वरः ॥ <br>
दधार हृदये तस्य स्वरूपं रूपवर्जितः ॥ २५ ॥ <br>
कण्ठे तस्थौ ततो ब्रह्मा तस्य लोहासुरस्य च ॥ <br>
चरणौ पीडयामास स्वस्थित्या पुरुषोत्तमः ॥ २६ ॥ <br>
अथ दैत्यः समुत्तस्थौ भृशं बद्धोपि भूतले ॥ <br>
दृष्ट्वोत्थितं ततो दैत्यं पातयंतं सुरोत्तमान् ॥ २७ ॥ <br>
उवाच दिव्यया वाचा विरंचिः कमलासनः ॥ २८ ॥ ॥ <br>
॥ ब्रह्मोवाच ॥ ॥ <br>
लोहासुर सदा रक्ष वाचोधर्ममभीक्ष्णशः ॥ <br>
त्वया यत्प्रार्थितं रुद्रात्तदेव समुपस्थितम् ॥ २९ ॥ <br>
अहं विष्णुश्च रुद्रश्च त्रयोऽमी सुरसत्तमाः ॥ <br>
त्वद्देहमुपवेक्ष्यामो यावदाभूतसंप्लवम् ॥ 3.2.29.३० ॥ <br>
दानवेश शिवप्राप्तिर्भावभक्त्यैव जायते ॥ <br>
शिवं चालयितुं बुद्धिः कथं तव भविष्यति ॥ ३१ ॥ <br>
अचलांश्चालयेद्यस्तु प्रासादान्ब्राह्मणान्पुरान् ॥ <br>
अचिरेणैव कालेन पातकेनैव लिप्यते ॥ ३२ ॥ <br>
श्मशानवत्परित्याज्यः सत्यधर्मबहिष्कृतः ॥ <br>
सत्यवागसि भद्रं ते मा विचालय देवताः ॥ ३३ ॥ <br>
येन यातास्तु पितरो येन याताः पितामहाः ॥ <br>
तेन मार्गेण गंतव्यं न चोल्लंघ्या सतां गतिः ॥ ३४ ॥ <br>
दानवेश पिता ते हि ददौ लोकत्रयं हरेः ॥ <br>
वाक्पाशबद्धः पाताले राज्यं चक्रे महीपतिः ॥ ३५ ॥ <br>
तथा त्वमसि वाक्पाशाच्छिवभक्तिसमन्वितः ॥ <br>
भूतले तिष्ठ दैत्येंद्र मा वाग्वैकल्प्यमाप्नुहि ॥ ३६ ॥ <br>
वरांस्ते च प्रदास्यामो मा विचाल्या हि देवताः ॥ ३७ ॥ ॥ <br>
॥ व्यास उवाच ॥ ॥ <br>
तच्छ्रुत्वा ब्रह्मणो वाक्यं संतुष्टो दानवेश्वरः ॥ <br>
प्राह प्रसन्नया वाचा ब्रह्माणं केशवं हरम् ॥ ३८ ॥ <br>
॥ लोहासुर उवाच ॥ ॥ <br>
वाक्पाशबद्धस्तिष्ठामि न पुनर्भवतां बले ॥ <br>
ब्रह्मा विष्णुश्च रुद्रश्च त्रयोऽमी सुरसत्तमाः ॥ ३९ ॥ <br>
स्थास्यंति चेच्छरीरे मे किं न लब्धं मया ततः ॥ <br>
इदं कलेवरं मे हि समारूढं त्रिभिः सुरैः ॥ 3.2.29.४० ॥ <br>
भूम्यां भवतु विख्यातं मत्प्रभावात्सुरोत्तमाः ॥ ४१ ॥ <br>
लोहासुरस्य वाक्येन हर्षिता स्त्रिदशास्त्रयः ॥ <br>
ददुः प्रत्युत्तरं तस्मै ब्रह्मविष्णुमहेश्वराः ॥ ४२ ॥ <br>
सत्यवाक्पाशतो दैत्यो न सत्याच्चलितो यतः ॥ <br>
तेन सत्येन संतुष्टा दास्या मस्ते मनीप्सितम् ॥ ४३ ॥ <br>
॥ ब्रह्मोवाच ॥ ॥ <br>
यथा स्नानं ब्रह्मज्ञानं देहत्यागो गयातले ॥ <br>
धर्मारण्ये तथा दैत्य धर्म्मेश्वरपुरः स्थिते ॥ ४४ ॥ <br>
कूपे तर्प्पणकं श्राद्धं शंसंति पितरो दिवि ॥ <br>
संतुष्टा पिंडदानेन गयायां पितरो यथा ॥ ४५ ॥ <br>
वांछंति तर्प्पणं कूपे धर्मारण्ये विशुद्धये ॥ <br>
दानवेन्द्र शरीरं तु तीर्थं तव भविष्यति ॥ ४६ ॥ <br>
एकविंशतिवारांस्तु गयायां तर्प्पणे कृते ॥ <br>
पितॄणां या परा तृप्तिर्जायते दानवाधिप ॥ ४७ ॥ <br>
धर्मेश्वर पुरस्तात्सा त्वेकदा पितृतर्पणात् ॥ <br>
स्याद्वै दशगुणा तृप्तिः सत्यमेव न संशयः ॥ ४८ ॥ <br>
पितॄणां पिंडदानेन अक्षय्या तृप्तिरस्त्विह ॥ <br>
शिवरूपांतराले वै धर्मारण्ये धरातले ॥४९॥ <br>
श्रद्धयैव हि कर्त्तव्याः श्राद्धपिंडोदकक्रियाः ॥ <br>
तथांतराले चास्माकं श्राद्धपिंडौ विशेषतः ॥ 3.2.29.५० ॥ <br>
तथा शरीरे क्वापिस्तांचिंता सत्योऽसि सुव्रत॥ <br>
त्रिषु लोकेषु दुष्प्रापं सत्यं ते दिवि संस्थितम् ॥५१॥ <br>
अस्मद्वाक्येन सत्येन तत्तथाऽसुरसत्तम ॥ <br>
गयासमधिकं तीर्थं तव जातं धरातले॥५२॥ <br>
अस्माकं स्थितिरव्यग्रा तव देहे न संशयः ॥ <br>
सत्यपाशेन बद्धाः स्म दृढमेव त्वयाऽनघ॥५३॥ <br>
॥ विष्णुरुवाच ॥ ॥ <br>
गयाप्रयाग कस्याऽपि फलं समधिकं स्मृतम् ॥ <br>
चतुर्द्दश्याममावास्यां लोहयष्ट्यां पिंडदानतः ॥ ५४ ॥ <br>
बलिपुत्रस्य सत्येन महती तृप्तिरत्र हि ॥ <br>
मा कुरुष्वात्र संदेहं तव देहे स्थिता स्वयम् ॥ ५५ ॥ <br>
सरस्वती पुण्यतोया ब्रह्मलोकात्प्रयात्युत ॥ <br>
प्लावयिष्यंति देहांगं मया सह सुसंगता ॥५६॥ <br>
यथो वै द्वारका वासो देवस्तत्र महेश्वरः ॥ <br>
विरंचिर्यत्र तीर्थानि त्रीण्येतानि धरातले ॥ ५७ ॥ <br>
भविष्यति च पाताले स्वर्गलोके यमक्षये ॥ <br>
विख्यातान्यसुरश्रेष्ठ पि तॄणां तृप्तिहेतवे ॥५८॥ <br>
अथान्यत्संप्रवक्ष्यामि गाथां पितृकृतां पराम् ॥ <br>
आज्ञारूपां हि पुत्राणां तां शृणुष्व ममानघ ॥५९॥ <br>
पितर ऊचुः॥ <br>
शंकरस्याग्रतः स्थानं रुद्रलोकप्रदं नृणाम् ॥ <br>
पापदेहविशुद्ध्यर्थं पापेनोपहतात्मनाम् ॥3.2.29.६०॥ <br>
तस्मिंस्तिलोदकेनापि सद्गतिं यांति तर्पिताः ॥ <br>
पितरो नरकाद्वा पि सुपुत्रेण सुमेधसा ॥ ६१ ॥ <br>
गोप्रदानं प्रशंसंति तत्तत्र पितृमुक्तये ॥ <br>
पित्रादिकान्समुद्दिश्य दृष्ट्वा रुद्रं च केशवम् ॥६२॥<br>
&nbsp;तिलपिण्याकपिंडेन तृप्तिं यास्यामहे पराम् ॥ <br>
चतुर्द्दश्याममावास्यां तथा च पितृतर्पणम् ॥ ६३ ॥ <br>
अज्ञातगोत्रजन्मानस्तेभ्यः पिंडांस्तु निर्वपेत् ॥ <br>
तेऽपि यांति दिवं सर्वे ये दत्त इति श्रुतिः ॥ ६४ ॥ <br>
सर्वकार्याणि संत्यज्य मानवैः पुण्यमीप्सुभिः ॥ <br>
प्राप्ते भाद्रपदे मासे गंतव्या लोहयिष्टका ॥ <br>
अज्ञातगोत्रनाम्ना तु पिंड मंत्रमिमं शृणु ॥ ६५ ॥ <br>
पितृवंशे मृता ये च मातृवंशे तथैव च ॥ <br>
अतीतगोत्रजास्तेभ्यः पिंडोऽयमुपतिष्ठतु ॥ ६६ ॥ <br>
॥ विष्णुरुवाच ॥ ॥ <br>
अनेनैव तु मंत्रेण ममाग्रे सुरसत्तम ॥ <br>
क्षीणे चंद्रे चतुर्द्दश्यां नभस्ये पिंडमाहरेत् ॥ ६७ ॥ <br>
पितॄणामक्षया तृप्तिर्भविष्यति न संशयः ॥ <br>
तिलपिण्याकपिंडेन पितरो मोक्षमाप्नुयुः ॥ ६८ ॥ <br>
क्षणत्रयविनिर्मुक्ता मानवा जगतीतले ॥ <br>
भविष्यंति न संदेहो लोहयष्ट्या तिलतर्पणे ॥ ६९ ॥ <br>
स्नात्वा यः कुरुते चात्र पितृपिंडोदकक्रियाः ॥ <br>
पितरस्तस्य तृप्यंति यावद्ब्रह्मदिवानिशम् ॥ 3.2.29.७० ॥ <br>
अमावास्यादिनं प्राप्य मासि भाद्रपदे सरः ॥ <br>
ब्रह्मणो यष्टिकायां तु यः कुर्यात्पितृतर्पणम् ॥ ७१ ॥ <br>
पितरस्तस्य तृप्ताः स्युर्यावदाभूतसंप्लवम् ॥ <br>
तेषां प्रसन्नो भगवानादिदेवो महेश्वरः ॥ ७२ ॥ <br>
अस्य तीर्थस्य यात्रायां मतिर्येषां भविष्यति ॥ <br>
गोक्षीरेण तिलैः श्वेतैः स्नात्वा सारस्वते जले ॥ ७३ ॥ <br>
तर्पयेदक्षया तृप्तिः पितॄणां तस्य जायते ॥ <br>
श्राद्धं चैव प्रकु र्वीत सक्तुभिः पयसा सह ॥ ७४ ॥ <br>
अमावास्यादिनं प्राप्य पितॄणां मोदमिच्छुकः ॥ <br>
रुद्रतीर्थे ततो धेनुं दयाद्वस्त्राणि यमतीर्थके ॥ ७५ ॥ <br>
विष्णुतीर्थे हिरण्यं च पितॄणां मोक्षमिच्छुकः ॥ <br>
विनाक्षतैर्विना दर्भैर्विना चासनमेव च ॥ <br>
वारिमात्राल्लोहयष्ट्यां गयाश्राद्धफलं लभेत् ॥ ७६ ॥ <br>
॥ सूत उवाच ॥ ॥ <br>
एतद्वः कथितं विप्रा लोहासुरविचेष्टितम् ॥ <br>
यच्छ्रुत्वा ब्रह्महा गोघ्नो मुच्यते सर्वपातकैः ॥ ७७ ॥ <br>
एकविंशतिवारन्तु गयायां पिंड पातने ॥ <br>
तत्फलं समवाप्नोति सकृदस्मिञ्छ्रुते सति ॥ ७८ ॥ <br>
चतुःष्कोटि द्विलक्षं च सहस्रं शतमेव च ॥ <br>
धेनवस्तेन दत्ताः स्युर्माहात्म्यं शृणु यात्तु यः ॥ ७९ ॥ <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये लोहासुरमाहात्म्यसंपूर्तिर्नामैकोनत्रिंशोऽध्यायः ॥ २९ ॥ ॥ छ ॥ <br>
</span>
