<span style="font-size: 14pt; line-height: 200%">॥ व्यास उवाच ॥ ॥ <br>
ततश्च रामदूतास्ते नत्वा राममथाब्रुवन् ॥ <br>
रामराम महाबाहो वरनारी शुभानना ॥ १ ॥<br>
सुवस्त्रभूषाभरणां मृदुवाक्यपरायणाम् ॥ <br>
एकाकिनीं क्रदमानाम दृष्ट्वा तां विस्मिता वयम् ॥ २ ॥ <br>
समीपवर्तिनो भूत्वा पृष्टा सा सुरसुन्दरी ॥ <br>
का त्वं देवि वरारोहे देवी वा दानवी नु किम् ॥ ३ ॥ <br>
रामः पृच्छति देवि त्वां ब्रूहि सर्वं यथातथम् ॥ <br>
तच्छ्रुत्वा वचनं रामा सोवाच मधुरं वचः ॥ ४ ॥ <br>
रामं प्रेषयत भद्रं वो मम दुःखापहं परम् ॥ ५ ॥ <br>
तदाकर्ण्य ततो रामः संभ्रमात्त्वरितो ययौ ॥ <br>
दृष्ट्वा तां दुःखसंतप्तां स्वयं दुःखमवाप सः ॥ <br>
उवाच वचनं रामः कृतांजलिपुटस्तदा ॥ ६ ॥ <br>
॥ श्रीराम उवाच ॥ ॥ <br>
का त्वं शुभे कस्य परिग्रहो वा केनावधूता विजने निरस्ता ॥ <br>
मुष्टं धनं केन च तावकीनमाचक्ष्व मातः सकलं ममाग्रे ॥ ७ ॥ <br>
इत्युक्त्वा चातिदुःखार्तो रामो मतिमतां वरः ॥ <br>
प्रणामं दंडवच्चक्रे चक्रपाणिरिवापरः ॥८॥ <br>
तयाभिवंदितो रामः प्रगम्य च पुनःपुनः ॥ <br>
तुष्टया परया प्रीत्या स्तुतो मधुरया गिरा ॥ ९ ॥ <br>
परमात्मन्परेशान दुःखहारिन्सनातन ॥ <br>
यदर्थमवतारस्ते तच्च कार्यं त्वया कृतम् ॥ 3.2.32.१० ॥ <br>
रावणः कुम्भकर्णश्च शक्रजित्प्रमुखास्तथा ॥ <br>
खरदूषणत्रिशिरोमारीचाक्षकुमारकाः ॥ ११ ॥ <br>
असंख्या निर्जिता रौद्रा राक्षसाः समरांगणे ॥ १२ ॥ <br>
किं वच्मि लोकेश सुकीर्त्तिमद्य ते वेधास्त्वदीयांगजपद्मसंभवः ॥ <br>
विश्वं निविष्टं च ततो ददर्श वटस्य पत्रे हि यथो वटो मतः ॥ १३ ॥ <br>
धन्यो दशरथो लोके कौशल्या जननी तव ॥ <br>
ययोर्जातोसि गोविंद जगदीश परः पुमान् ॥ १४ ॥ <br>
धन्यं च तत्कुलं राम यत्र त्वमागतः स्वयम् ॥ <br>
धन्याऽयोध्यापुरी राम धन्यो लोकस्त्वदाश्रयः ॥ १५ ॥ <br>
धन्यः सोऽपि हि वाल्मीकिर्येन रामायणं कृतम् ॥ <br>
कविना विप्रमुख्येभ्य आत्मबुद्ध्या ह्यनागतम् ॥ १६ ॥ <br>
त्वत्तोऽभवत्कुलं चेदं त्वया देव सुपावितम् ॥१७॥ <br>
नरपतिरिति लोकैः स्मर्यते वैष्णवांशः स्वयमसि रमणीयैस्त्वं गुणैर्विष्णुरेव ॥ <br>
किमपि भुवनकार्यं यद्विचिंत्यावतीर्य तदिह घटयतस्ते वत्स निर्विघ्नमस्तु ॥१८॥ <br>
स्तुत्वा वाचाथ रामं हि त्वयि नाथे नु सांप्रतम् ॥ <br>
शून्या वर्ते चिरं कालं यथा दोषस्तथैव हि ॥ १९ ॥ <br>
धर्मारण्यस्य क्षेत्रस्य विद्धि मामधिदेवताम् ॥ <br>
वर्षाणि द्वादशेहैव जातानि दुःखि तास्म्यहम् ॥ 3.2.32.२० ॥ <br>
निर्जनत्वं ममाद्य त्वमुद्धरस्व महामते ॥ <br>
लोहासुरभयाद्राम विप्राः सर्वे दिशो दश ॥ २१ ॥ <br>
गताश्च वणिजः सर्वे यथास्थानं सुदुःखिताः ॥ <br>
स दैत्यो घातितो राम देवैः सुरभयंकरः ॥ २२ ॥ <br>
आक्रम्यात्र महामायो दुराधर्षो दुरत्ययः ॥ <br>
न ते जनाः समायांति तद्भयादति शंकिताः ॥ २३ ॥ <br>
अद्य वै द्वादश समाः शून्यागारमनाथवत् ॥ <br>
यस्माच्च दीर्घिकायां मे स्नानदानोद्यतो जनः ॥ २४ ॥ <br>
राम तस्यां दीर्घिकायां निपतंति च शूकराः ॥ <br>
यत्रांगना भर्तृयुता जलक्रीडापरायणाः ॥ २५ ॥ <br>
चिक्रीडुस्तत्र महिषा निपतंति जलाशये ॥ <br>
यत्र स्थाने सुपुष्पाणां प्रकरः प्रचुरोऽभवत् ॥ २६ ॥ <br>
तद्रुद्धं कंटकैर्वृक्षैः सिंहव्याघ्रसमाकुलैः ॥ <br>
संचिक्रीडुः कुमाराश्च यस्यां भूमौ निरंतरम् ॥२७॥ <br>
कुमार्यश्चित्रकाणां च तत्र क्रीडं ति हर्षिताः ॥ <br>
अकुर्वन्वाडवा यत्र वेदगानं तिरंतरम् ॥२८॥ <br>
शिवानां तत्र फेत्काराः श्रूयंतेऽतिभयंकराः ॥ <br>
यत्र धूमोऽग्निहोत्राणां दृश्यते वै गृहेगृहे ॥ २९ ॥ <br>
तत्र दावाः सधूमाश्च दृश्यंतेऽत्युल्बणा भृशम् ॥ <br>
नृत्यंते नर्त्तका यत्र हर्षिता हि द्विजाग्रतः ॥ 3.2.32.३० ॥ <br>
तत्रैव भूतवेताला प्रेताः नृत्यंति मोहिताः ॥ <br>
नृपा यत्र सभायां तु न्यषीदन्मंत्रतत्पराः ॥ ३१ ॥ <br>
तस्मिन्स्थाने निषीदंति गवया ऋक्षशल्लकाः ॥ <br>
आवासा यत्र दृश्यन्ते द्विजानां वणिजां तथा ॥३२॥ <br>
कुट्टिमप्रतिमा राम दृश्यंतेत्र बिलानि वै ॥ <br>
कोटराणीह वृक्षाणां गवाक्षाणीह सर्वतः ॥ ३३ ॥ <br>
चतुष्का यज्ञवेदिर्हि सोच्छ्राया ह्यभवत्पुरा ॥ <br>
तेऽत्र वल्मीकनिचयैर्दृश्यंते परिवेष्टिताः ॥ ३४ ॥ <br>
एवंविधं निवासं मे विद्धि राम नृपोत्तम ॥ <br>
शून्यं तु सर्वतो यस्मान्निवासाय द्विजा गताः ॥ ३५ ॥ <br>
तेन मे सुमहद्दुःखं तस्मात्त्राहि नरेश्वर ॥ <br>
एतच्छ्रुत्वा वचो राम उवाच वदतां वरः ॥ ३६ ॥ <br>
॥ श्रीराम उवाच ॥ ॥ <br>
न जाने तावकान्विप्रांश्चतुर्दिक्षु समाश्रितान् ॥ <br>
न तेषां वेद्म्यहं संख्यां नामगोत्रे द्विजन्मनाम् ॥ ३७ ॥ <br>
यथा ज्ञातिर्यथा गोत्रं याथातथ्यं निवेदय ॥ <br>
तत आनीय तान्सर्वान्स्वस्थाने वासयाम्यहम् ॥ ३८ ॥ <br>
॥ श्रीमातोवाच ॥ ॥ <br>
ब्रह्मविष्णुमहेशैश्च स्थापिता ये नरेश्वर ॥ <br>
अष्टादश सहस्राणि ब्राह्मणा वेदपारगाः ॥ ३९ ॥ <br>
त्रयीविद्यासु विख्याता लोकेऽस्मिन्नमितद्युते ॥ <br>
चतुष्षष्टिकगोत्राणां वाडवा ये प्रतिष्ठिताः ॥ ॥ 3.2.32.४० ॥ <br>
श्रीमातादात्त्रयीविद्यां लोके सर्वे द्विजोत्तमाः ॥ <br>
षट्त्रिंशच्च सहस्राणि वैश्या धर्मपरायणाः ॥ ४१ ॥ <br>
आर्यवृत्तास्तु विज्ञेया द्विजशुश्रूषणे रताः ॥ <br>
बहुलार्को नृपो यत्र संज्ञया सह राजते ॥ ४२ ॥ <br>
कुमारावश्विनौ देवौ धनदो व्ययपूरकः ॥ <br>
अधिष्ठात्री त्वहं राम नाम्ना भट्टारिका स्मृता ॥ ४३ ॥ <br>
॥ श्रीसूत उवाच ॥ ॥ <br>
स्थानाचाराश्च ये केचित्कुलाचारास्तथैव च ॥ <br>
श्रीमात्रा कथितं सर्वं रामस्याग्रे पुरातनम् ॥ ४४ ॥ <br>
तस्यास्तु वचनं श्रुत्वा रामो मुदमवाप ह ॥ <br>
सत्यंसत्यं पुनः सत्यं सत्यं हि भाषितं त्वया ॥ ४५ ॥ <br>
यस्मात्सत्यं त्वया प्रोक्तं तन्नाम्ना नगरं शुभम् ॥ <br>
वासयामि जगन्मातः सत्यमंदिरमेव च ॥ ४६ ॥ <br>
त्रैलोक्ये ख्यातिमाप्नोतु सत्यमंदिरमु त्तमम् ॥ ४७ ॥ <br>
एतदुक्त्वा ततो रामः सहस्रशतसंख्यया ॥ <br>
स्वभृत्यान्प्रेषयामास विप्रानयनहेतवे ॥ ४८ ॥ <br>
यस्मिन्देशे प्रदेशे वा वने वा सरि तस्तटे ॥ <br>
पर्यंते वा यथास्थाने ग्रामे वा तत्रतत्र च ॥ ४९ ॥ <br>
धर्मारण्यनिवासाश्च याता यत्र द्विजोत्तमाः ॥ <br>
अर्घपाद्यैः पूजयित्वा शीघ्रमानयतात्र तान् ॥ 3.2.32.५० ॥ <br>
अहमत्र तदा भोक्ष्ये यदा द्रक्ष्ये द्विजोत्तमान् ॥ ५१ ॥ <br>
विमान्य च द्विजानेतानागमिष्यति यो नरः ॥ <br>
स मे वध्यश्च दंड्यश्च निर्वास्यो विषयाद्बहिः ॥ ५२ ॥ <br>
तच्छ्रुत्वा दारुणं वाक्यं दुःसहं दुःप्रधर्षणम् ॥ <br>
रामाज्ञाकारिणो दूता गताः सर्वे दिशो दश ॥ ५३ ॥ <br>
शोधिता वाडवाः सर्वे लब्धाः सर्वे सुहर्षिताः ॥ <br>
यथोक्तेन विधानेन अर्घपाद्यैरपूजयन् ॥ ५४ ॥ <br>
स्तुतिं चक्रुश्च विधिवद्विनयाचारपूर्वकम् ॥ <br>
आमंत्र्य च द्विजान्सर्वान्रामवाक्यं प्रकाशयन् ॥ ५५ ॥ <br>
ततस्ते वाडवाः सर्वे द्विजाः सेवकसंयुताः ॥ <br>
गमनायोद्यताः सर्वे वेदशास्त्रपरायणाः ॥ ५६ ॥ <br>
आगता रामपार्श्वं च बहुमानपुरःसराः ॥ <br>
समागतान्द्विजान्दृष्ट्वा रोमांचिततनूरुहः ॥ ५७ ॥ <br>
कृतकृत्यमिवात्मानं मेने दाशरथिर्नृपः ॥ <br>
स संभ्रमात्समुत्थाय पदातिः प्रययौ पुरः ॥ ५८ ॥ <br>
करसंपुटकं कृत्वा हर्षाश्रु प्रतिमुञ्चयन् ॥ <br>
जानुभ्यामवनिं गत्वा इदं वचनमब्रवीत् ॥ ५९ ॥ <br>
विप्रप्रसादात्कमलावरोऽहं विप्रप्रसादाद्धरणीधरोऽहम् ॥ <br>
विप्रप्रसादाज्जगतीपतिश्च विप्रप्रसादान्मम रामनाम ॥ 3.2.32.६० ॥ <br>
इत्येवमुक्ता रामेण वाड वास्ते प्रहर्षिताः ॥ <br>
जयाशीर्भिः प्रपूज्याथ दीर्घायुरिति चाब्रुवन् ॥ ६१ ॥ <br>
आवर्जितास्ते रामेण पाद्यार्घ्यविष्टरादिभिः ॥ <br>
स्तुतिं चकार विप्राणां दण्डवत्प्रणिपत्य च ॥ ६२ ॥ <br>
कृतांजलिपुटः स्थित्वा चक्रे पादाभिवंदनम् ॥ <br>
आसनानि विचित्राणि हैमान्याभरणानि च ॥ ६३ ॥ <br>
समर्पयामास ततो रामो दशरथात्मजः ॥ <br>
अंगुलीयकवासांसि उपवीतानि कर्णकान् ॥ ६४ ॥ <br>
प्रददौ विप्रमुख्येभ्यो नानावर्णाश्च धेनवः ॥ <br>
एकैकशत संख्याका घटोध्नीश्च सवत्सकाः ॥ ६५ ॥ <br>
सवस्त्रा बद्धघंटाश्च हेमशृंगविभूषिताः ॥ <br>
रूप्यखुरास्ताम्रपृष्ठीः कांस्यपात्रसमन्विताः ॥ ६६ ॥ <br>
इति श्रीस्कांदे महापुराण एकाशीतिसाहस्र्यां। संहितायां तृतीये ब्रह्मखण्डे पूर्वभागे धर्मारण्यमाहात्म्ये ब्रह्मनारदसंवादे सत्यमंदिरस्थापन वर्णनोनाम द्वात्रिंशोऽध्यायः ॥ ३२ ॥ ॥ छ ॥ <br>
<br>
</span>
