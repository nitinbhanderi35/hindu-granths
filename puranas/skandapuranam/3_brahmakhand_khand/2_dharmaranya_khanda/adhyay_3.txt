<span style="font-size: 14pt; line-height: 200%"><br>
व्यास उवाच ॥ ॥ <br>
श्रूयतां नृपशार्दूल कथां पौराणिकीं शुभाम् ॥ <br>
यां श्रुत्वा सर्वपापेभ्यो मुच्यते नात्र संशयः ॥ १ ॥ <br>
एकदा धर्मराजो वै तपस्तेपे सुदुष्करम् ॥ <br>
ब्रह्मविष्णुमहेशाद्यैर्जलवर्षांतपादिषाट् ॥ २ ॥ <br>
आदौ त्रेतायुगे राजन्वर्षाणामयुतत्रयम् ॥ <br>
मध्येवनं तपस्यंतमशोकतरुमूलगम् ॥ ३ ॥ <br>
शुष्कस्नायुपिनद्धास्थिसंचयं निश्चलाकृतिम् ॥ <br>
वल्मीककीटिकाकोटिशोषिताशेषशोणितम् ॥ ४ ॥ <br>
निर्मांसकीकसचयं स्फटिकोपलनिश्चलम् ॥ <br>
शंखकुदेंदुतहिनमहाशंखलसच्छ्रियम् ॥ ५ ॥ <br>
सत्त्वावलंबितप्राणमायुःशेषेण रक्षितम् ॥ <br>
निश्वासोच्छ्वास पवनवृत्तिसूचितजीवितम् ॥ ६ ॥ <br>
निमेषोन्मेषसंचारपशुनीकृतजन्तुकम् ॥ <br>
पिशंगितस्फुरद्रश्मिनेत्रदीपितदिङ्मुखम् ॥ ७ ॥ <br>
तत्तपोग्निशिखादाव चुंबितम्लानकाननम् ॥ <br>
तच्छांत्युदसुधावर्षसंसिक्ताखिलभूरुहम ॥ ८ ॥ <br>
साक्षात्तपस्यंतमिव तपो धृत्वा नराकृतिम् ॥ <br>
निराकृतिं निराकाशं कृत्वा भक्तिं च कांचनम् ॥ ९ ॥ <br>
कुरंगशावैर्गणशो भ्रमद्भिः परिवारितम् ॥ <br>
निनादभीषणास्यैश्च वनजैः परिरक्षितम् ॥ 3.2.3.१० ॥ <br>
एतादृशं महाभीमं दृष्ट्वा देवाः सवासवाः ॥ <br>
ध्यायंतं च महादेवं सर्वेषां चाभयप्रदम् ॥ ११ ॥ <br>
ब्रह्माद्या दैवता सर्वे कैलासं प्रति जग्मिरे ॥ <br>
पारिजाततरुच्छायामासीनं च सहोमया ॥ १२ ॥ <br>
नदिर्भृंगिर्महाकालस्तथान्ये च महागणाः ॥ <br>
स्कन्दस्वामी च भगवान्गणपश्च तथैव च ॥ <br>
तत्र देवाः सब्रह्माद्याः स्वस्वस्थानेषु तस्थिरे ॥ १३ ॥ <br>
॥ ब्रह्मोवाच ॥ ॥ <br>
नमोस्त्वनंतरूपाय नीलश्च नमोऽस्तु ते ॥ <br>
अविज्ञातस्वरूपाय कैवल्यायामृताय च ॥ १४ ॥ <br>
नांतं देवा विजानंति यस्य तस्मै नमोनमः ॥ <br>
यं न वाचः प्रशंसंति नमस्तस्मै चिदात्मने ॥ १५ ॥ <br>
योगिनो यं हृदः कोशे प्रणिधानेन निश्चलाः ॥ <br>
ज्योतीरूपं प्रपश्यति तस्मै श्रीब्रह्मणे नमः ॥ १६ ॥ <br>
कालात्पराय कालाय स्वेच्छया पुरुषाय च ॥ <br>
गुणत्रयस्वरूपाय नमः प्रकृतिरूपिणे ॥१७॥ <br>
विष्णवे सत्त्वरूपाय रजोरूपाय वेधसे ॥ <br>
तमोरूपाय रुद्राय स्थितिसर्गांतकारिणे ॥ १८ ॥ <br>
नमो बुद्धिस्वरूपाय त्रिधाहंकाररूपिणे ॥ <br>
पंचतन्मात्ररूपाय नमः प्रकृतिरूपिणे ॥ १९ ॥ <br>
नमो नमः स्वरूपाय पंचबुद्धींद्रियात्मने ॥ <br>
क्षित्यादिपंचरूपाय नमस्ते विषयात्मने ॥ 3.2.3.२० ॥ <br>
नमो ब्रह्मांडरूपाय तदंतर्वर्तिने नमः ॥ <br>
अर्वाचीनपराचीनविश्वरूपाय ते नमः ॥२१॥ <br>
अनित्यनित्यरूपाय सदसत्पतये नमः ॥ <br>
नमस्ते भक्तकृपया स्वेच्छावि ष्कृतविग्रह ॥ २२ ॥ <br>
तव निश्वसितं वेदास्तव वेदोऽखिलं जगत् ॥ <br>
विश्वाभूतानि ते पादः शिरो द्यौः समवर्तत ॥ २३ ॥ <br>
नाभ्या आसीदंतरिक्षं लोमानि च वनस्पतिः ॥ <br>
चंद्रमा मनसो जातश्चक्षोः सूर्यस्तव प्रभो ॥ २४ ॥ <br>
त्वमेव सर्वं त्वयि देव सर्वं सर्वस्तुति स्तव्य इह त्वमेव ॥ <br>
ईश त्वया वास्यमिदं हि सर्वं नमोऽस्तु भूयोऽपि नमो नमस्ते ॥ २५ ॥ <br>
इति स्तुत्वा महादेवं निपेतुर्दंडवत्क्षितौ ॥ <br>
प्रत्युवाच तदा शंभुर्वरदोऽस्मि किमिच्छति ॥ २६ ॥ <br>
॥ महादेव उवाच ॥ ॥ <br>
कथं व्यग्राः सुराः सर्वे बृहस्पतिपुरोगमाः ॥ <br>
तत्समाचक्ष्व मां ब्रह्मन्भवतां दुःखकारणम् ॥ २७ ॥ <br>
॥ ब्रह्मोवाच ॥ ॥ <br>
नीलकंठ महादेव दुःखनाशाभयप्रद ॥ <br>
शृणु त्वं दुःखमस्माकं भवतो यद्वदाम्यहम् ॥ २८ ॥ <br>
धर्मराजोऽपि धर्मात्मा तपस्तेपे सुदुःसहम् ॥ <br>
न जानेऽसौ किमिच्छति देवानां पदमुत्तमम् ॥ २९ ॥ <br>
तेन त्रस्तास्तत्तपसा सर्व इंद्रपुरोगमाः ॥ <br>
भवतोंघ्रौ चिरेणैव मनस्तेन समर्पितम् ॥ <br>
तमुत्थापय देवेश किमिच्छति स धर्मराट् ॥ 3.2.3.३० ॥ <br>
॥ ईश्वर उवाच ॥ ॥ <br>
भवतां नास्ति नु भयं धर्मात्सत्यं ब्रवीम्यहम् ॥ ३१ ॥ <br>
तत उत्थाय ते सर्वे देवाः सह दिवौकसः ॥ <br>
रुद्रं प्रदक्षिणीकृत्य नमस्कृत्वा पुनःपुनः ॥ ३२ ॥ <br>
इन्द्रेण सहिताः सर्वे कैलात्पुनरागताः ॥ <br>
स्वस्वस्थाने तदा शीघ्रं गताः सर्वे दिवौकसः ॥ ३३ ॥ <br>
इन्द्रोऽपि वै सुधर्मायां गतवान्प्रभुरीश्वरः ॥ <br>
न निद्रां लब्धवांस्तत्र न सुखं न च निर्वृतिम् ॥ ३४ ॥ <br>
मनसा चिंतयामास विघ्नं मे समुपस्थितम् ॥ <br>
अवाप महतीं चितां तदा देवः शचीपतिः ॥ ३५ ॥ <br>
मम स्थानं पराहर्तुं स्तपस्तेपे सुदुश्चरम् ॥ <br>
सर्वान्देवान्समाहूय इदं वचनमब्रवीत् ॥ ३६ ॥ ॥ <br>
॥ इन्द्र उवाच ॥ ॥ <br>
शृण्वंतु देवताः सर्वा मम दुःखस्य कारणम् ॥ <br>
दुःखेन मम यल्लब्धं तत्किं वा प्रार्थयेद्यमः ॥ <br>
बृहस्पतिः समालोक्य सर्वान्दे वानथाब्रवीत् ॥ ३७ ॥ <br>
बृहस्पतिरुवाच ॥ ॥ <br>
तपसे नास्ति सामर्थ्यं विघ्नं कर्तुं दिवौकसः ॥ <br>
उर्वश्याद्या समाहूय संप्रेष्यंतां च तत्र वै ॥३८॥ <br>
तासामाकारणार्थाय प्रतिद्वारं प्रतस्थिवान्॥ <br>
स गत्वा ताः समादाय सभायां शीघ्रमाययौ॥३९॥ <br>
आगतास्ता हरिः प्राह महत्कार्यमुपस्थितम् ॥ <br>
गच्छन्तु त्वरिताः सर्वा धर्मारण्यं प्रति द्रुतम् ॥ 3.2.3.४० ॥ <br>
यत्र वै धर्मराजोसौ तपश्चक्रे सुदुष्करम् ॥ <br>
हास्यभावकटाक्षैश्च गीतनृत्यादिभिस्तथा ॥ ४१ ॥ <br>
तं लोभयध्वं यमिनं तपःस्थानाच्च्युतिर्भवेत् ॥ <br>
देवस्य वचनं श्रुत्वा तथा अप्सरसां गणाः ॥ ४२ ॥ <br>
मिथः संरेभिरे कर्तुं विचार्य च परस्परम्॥ <br>
धर्मारण्यं प्रतस्थेसावुर्वशी स्वर्वरांगना ॥ ४३ ॥ <br>
तुष्टुवुः पुष्पवर्षाश्च ससृजुस्तच्छिरस्यमी ॥ <br>
ततस्तु देवैर्विप्रैश्च स्तूयमानः समंततः ॥ ४४ ॥ <br>
निर्ययौ परमप्रीत्या वनं परमपावनम् ॥ <br>
बिल्वार्कखदिराकीर्णं कपित्थधवसंकुलम् ॥ ४५ ॥ <br>
न सूर्यो भाति तत्रैव महांधकार संयुतम्॥ <br>
निर्जनं निर्मनुष्यं च बहुयोजनमायतम् ॥ ४६ ॥ <br>
मृगैः सिंहैर्वृतं घोरेरन्यैश्चापि वनेचरैः ॥ <br>
पुष्पितैः पादपैः कीर्णं सुमनोहरशाद्वलम् ॥ ॥ ४७ ॥ <br>
विपुलं मधुरानादैर्नादितं विहगैस्तथा ॥ <br>
पुंस्कोकिलनिनादाढ्यं झिल्लीकगणनादितम् ॥ ४८ ॥ <br>
प्रवृद्धविकटैर्वृक्षैः सुखच्छायैः समावृतम् ॥ ।<br>
वृक्षैराच्छादिततलं लक्ष्म्या परमया युतम् ॥४९॥ <br>
नापुष्पः पादपः कश्चिन्नाफलो नापि कंटकी ॥ <br>
षट्पदैरप्यनाकीर्णं नास्मिन्वै काननेभवेत् ॥3.2.3.५०॥ <br>
विहंगैर्नादितं पुष्पैरलंकृतमतीव हि ॥ <br>
सर्वर्तुकुसमैर्वृक्षैः सुखच्छायैः समावृतम् ॥ ५१ ॥ <br>
मारुताकलितास्तत्र द्रुमाः कुसुमशाखिनः ॥ <br>
पुष्पवृष्टिं विचित्रां तु विसृजंति च पादपाः ॥ ५२ ॥ <br>
दिवस्पृशोऽथ संपुष्टाः पक्षिभिर्मधुरस्वनैः ॥ <br>
विरेजुः पादपास्तत्र सुगन्धकुसुमैर्वृताः ॥ ५३ ॥ <br>
तिष्ठंति च प्रवालेषु पुष्पभारावनादिषु ॥ <br>
रुवंति मधुरालापाः षट्पदा मधुलिप्सवः ॥ ५४ ॥ <br>
तत्र प्रदेशांश्च बहूनामोदांकुरमंडितान् ॥ <br>
लतागृह परिक्षिप्तान्मनसः प्रीतिवर्द्धनान् ॥ ५५ ॥ <br>
संपश्यंती महातेजा बभूव मुदिता तदा ॥ <br>
परस्पराश्लिष्टशाखैः पादपैः कुसमाचितैः ॥ ५६ ॥ <br>
अशोभत वनं तत्तु महेंद्रध्वजसन्निभैः ॥ <br>
सुखशीतसुगन्धी च पुष्परेणुवहोऽनिलः ॥ ५७ ॥ <br>
एवंगुणसमायुक्तं ददर्श सा वनं तदा ॥ <br>
तदा सूर्योद्भवां तत्र पवित्रां परिशोभिताम् ॥ ५८ ॥ <br>
आश्रमप्रवरं तत्र ददर्श च मनोरमम् ॥ <br>
पतिभिर्वालखिल्यैश्च वृतं मुनिगणा वृतम् ॥ ५९ ॥ <br>
अग्न्यगारैश्च बहुभिर्वृक्षशाखावलंबितैः ॥ <br>
धूगम्रपानकणैस्तत्र दिग्वासोयतिभिस्तथा ॥ 3.2.3.६० ॥ <br>
पाल्या वन्या मृगास्तत्र सौम्या भूयो बभूविरे ॥ <br>
मार्जारा मूषकैस्तत्र सर्पैश्च नकुलास्तथा ॥ ६१ ॥ <br>
मृगशावैस्तथा सिंहाः सत्त्वरूपा बभूविरे ॥ <br>
परस्परं चिक्रीडुस्ते यथा चैव सहोदराः ॥ <br>
दूराद्ददर्श च वनं तत्र देवोऽब्रवीत्तदा ॥ ६२ ॥ <br>
॥ इन्द्र उवाच ॥ ॥ <br>
अयं च खलु धर्मराड् तपस्तुग्रेवतिष्ठते ॥ <br>
मम राज्याभिकांक्षोऽसावतोर्थे यत्यतामिह ॥ ६३ ॥ <br>
तपोविघ्नं प्रकुर्वंतु ममाज्ञा तत्र गम्यताम्॥ <br>
इन्द्रस्य वचनं श्रुत्वा उर्वशी च तिलोत्तमा ॥ ६४ ॥ <br>
सुकेशी मंजुघोषा च घृताची मेनका तथा ॥ <br>
विश्वाची चैव रंभा च प्रम्लोचा चारुभाषिणी ॥६५॥ <br>
पूर्वचित्तिः सुरूपा च अनुम्लोचा यशस्विनी ॥<br>
एताश्चान्याश्च बहुशस्तत्र संस्था व्यचिंतयन् ॥ ६६ ॥ <br>
परस्परं विलोक्यैव शंकमाना भयेन हि ॥ <br>
यमश्चैव तथा शक्र उभौ वायतनं हि वः ॥॥ ॥ ६७ ॥ <br>
एवं विचार्य बहुधा वर्द्धनी नाम भारत ॥ <br>
सर्वासामप्सरसां श्रेष्ठा सर्वाभरणभूषिता ॥ ६८ ॥ <br>
उवाचैवोर्वशी तत्र किं खिद्यसि शुभानने॥ <br>
देवानां कार्यसिद्ध्यर्थं मायारूपबलेन च ॥ <br>
वर्णधर्मो यथा भूयात्करिष्ये पाकशासन ॥ ६९ ॥ <br>
॥ इन्द्र उवाच ॥ ॥ <br>
साधुसाधु महाभागे वर्द्धनी नाम सुव्रता ॥ <br>
शीघ्रं गच्छ स्वयं भद्रे कुरु कार्यं कृशोदरि ॥ 3.2.3.७० ॥ <br>
धीराणामवने शक्ता नान्या सुभ्रु त्वया विना ॥ <br>
वर्द्धनी च तथेत्युक्त्वा गता यत्र स धर्मराट् ॥ ७१ ॥ <br>
महता भूषणेनैव रूपं कृत्वा मनोरमम् ॥ <br>
कुंकुमैः कज्जलैर्वस्त्रैर्भूषणैश्चैव भूषिता ॥ ७२ ॥ <br>
कुसुमं च तथा वस्त्रं किंकिणीकटिराजिता ॥ <br>
झणत्कारैस्तथा कष्टैर्भूषिता च पदद्वये ॥ ७३ ॥ <br>
नानाभूषणभूषाढ्या नानाचंदनचर्चिता ॥ <br>
नानाकुसुम मालाढ्या दुकूलेनावृता शुभा ॥ ७४ ॥ <br>
प्रगृह्य वीणां संशुद्धां करे सर्वांगसुन्दरी ॥ <br>
नर्तनं त्रिविधं तत्र चक्रे लोकमनोरमम् ॥ ७५ ॥ <br>
तारस्वरेण मधुरैर्वंशनादेन मिश्रितम् ॥ ७६ ॥ <br>
मूर्च्छनातालसंयुक्तं तंत्रीलयसमन्वितम् ॥ <br>
क्षणेन सहसा देवो धर्मराजो जितात्मवान् ॥ <br>
विमनाः स तदा जातो धर्मराजो नृपात्मजः ॥ ७७ ॥ <br>
॥ युधिष्ठिर उवाच ॥ ॥ <br>
आश्चर्यं परमं ब्रह्मञ्जातं मे ब्रह्मसत्तम ॥ <br>
कथं ब्रह्मोपपन्नस्य तपश्छेदो बभूव ह ॥ ७८ ॥ <br>
धर्मे धरा च नाकश्च धर्मे पातालमेव च ॥ <br>
धर्मे चंद्रार्कमापश्च धर्मे च पवनोऽनलः ॥ ७९ ॥ <br>
धर्मे चैवाखिलं विश्वं स धर्मो व्यग्रतां कथम् ॥ <br>
गतः स्वामिंस्तद्वैयग्र्यं तथ्यं कथय सुव्रत ॥ 3.2.3.८० ॥ <br>
॥ व्यास उवाच ॥ ॥ <br>
पतनं साहसानां च नरकस्यैव कारणम् ॥ <br>
योनिकुण्डमिदं सृष्टं कुंभीपाकसमं भुवि ॥ ८१ ॥ <br>
नेत्ररज्ज्वा दृढं बद्ध्वा धर्षयंति मनस्विनः॥ <br>
कुचरूपैर्महादंडैस्ताड्यमानमचेतसम् ॥ ८२ ॥ <br>
कृत्वा वै पातयंत्याशु नरकं नृपसत्तम ॥ <br>
मोहनं सर्वभूतानां नारी चैवं विनिर्मिता ॥८३॥ <br>
तावद्धंत मनःस्थैर्यं श्रुतं सत्यमनाकुलम् ॥ <br>
यावन्मत्तांगनाग्रे न वागुरेव सुचेतसा म् ॥।४॥। <br>
तावत्तपोभिवृद्धिस्तु तावद्दानं दया दमः॥ <br>
तावत्स्वाध्यायवृत्तं च तावच्छौचं धृतं व्रतम् ॥८५॥ <br>
यावत्त्रस्तमृगीदृष्टिं चपलां न विलोकयेत्॥ <br>
तावन्माता पिता तावद्धाता तावत्ससुहृज्जनः ॥ ८६ ॥ <br>
तावल्लज्जा भयं तावत्स्वाचारस्तावदेव हि ॥ <br>
ज्ञानमौदार्यमैश्वर्यं तावदेव हि भासते ॥ <br>
यावन्मत्तांगनापाशैः पातितो नैव बन्धनैः ॥ ८७ ॥ <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे धर्मारण्यमाहात्म्ये इन्द्रभ यकथनंनाम तृतीयोऽध्यायः ॥ ३ ॥ छ ॥ <br>
<br>
</span>
