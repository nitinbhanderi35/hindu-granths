<span style="font-size: 14pt; line-height: 200%">॥ युधिष्ठिर उवाच ॥ ॥<br>
&nbsp;स्थानवासिन्यो योगिन्यः काजेशेन विनिर्मिताः ॥ <br>
कस्मिन्स्थाने हि का देव्यः कीदृश्यस्ता वदस्व मे ॥ १ ॥ <br>
॥ व्यास उवाच ॥ ॥ <br>
सर्वज्ञोसि कुलीनोसि साधु पृष्टं त्वयानघ ॥ <br>
कथयिष्याम्यहं सर्वमखिलेन युधिष्ठिर ॥ २ ॥ <br>
नानाभरणभूषाढ्या नानारत्नोपशोभिताः ॥ <br>
नानावसनसंवीता नानायुवसमन्विताः ॥ ३ ॥ <br>
नानावाहनसंयुक्ता नानास्वरनिनादिनीः ॥ <br>
भयनाशाय विप्राणां काजेशेन विनिर्मिताः ॥ ४ ॥ <br>
प्राच्यां याम्यामुदीच्यां च प्रतीच्यां स्थापिता हि ताः ॥ <br>
आग्नेया नैर्ऋते देशे वायव्येशानयोस्तथा ॥ ५ ॥ <br>
आशापुरी च गात्राई छत्राई ज्ञानजा तथा ॥ <br>
पिप्पलांबा तथा शांता सिद्धा भट्टारिका तथा ॥ ६ ॥ <br>
कदंबा विकटा मीठा सुपर्णा वसुजा तथा ॥ <br>
मातंगी च महादेवी वाराही मुकुटेश्वरी ॥ ७ ॥ <br>
भद्रा चैव महाशक्तिः सिंहारा च महाबला ॥ <br>
एताश्चान्याश्च बहवः कथितुं नैव शक्यते ॥ ८ ॥ <br>
नानारूपधरा देव्यो नानावेषसमाश्रिताः ॥ <br>
स्थानादुत्तरदिग्भागे आशापूर्णासमीपतः ॥ ९ ॥ <br>
पूर्वे तु विद्यते देवी आनंदानंददायिनी ॥ <br>
वसंती चोत्तरे देव्यो नानारूपधरा मुदा ॥ १० ॥ <br>
इष्टान्कामान्ददात्येता जलदानेन तर्पिताः ॥ <br>
स्थाने नैर्ऋतिदिग्भागे शांता शांतिप्रदायिनी ॥ ११ ॥ <br>
सिंहोपरि समासीना चतुर्हस्ता वरप्रदा ॥ <br>
भट्टारी च महाशक्तिः पुनस्तत्रैव तिष्ठति ॥ १२ ॥ <br>
संस्तुता पूजिता भक्त्या भक्तानां भयनाशिनी ॥ <br>
स्थानात्तु सप्तमे क्रोशे क्षेमलाभा व्यव स्थिता ॥ १३ ॥ <br>
सा विलेपमयी पूज्या चिंतिता सिद्धिदायिनी ॥ <br>
पूर्वस्यां दिशि लोकैस्तु बलिदानेन तर्पिता ॥ <br>
परिवारेण संयुक्ता भुक्तिमुक्ति प्रदायिनी ॥ १४ ॥ <br>
अचिंत्यरूपचरिता सर्वशत्रुविनाशनी ॥ <br>
संध्यायास्त्रिषु कालेषु प्रत्यक्षैव हि दृश्यते ॥ १५ ॥ <br>
स्थानात्तु सप्तमे क्रोशे दक्षिणा विन्ध्यवासिनी ॥ <br>
सायुधा रूपसंपन्ना भक्तानां भयहारिणी ॥ १६ ॥ <br>
पश्चिमे निंबजा देवी तावद्भूमिसमाश्रिता ॥ <br>
महाबला सा दृष्टापि नयनानन्द दायिनी ॥ १७ ॥ <br>
स्थानादुत्तरदिग्भागे तावद्भूमिसमाश्रिता ॥ <br>
शक्तिर्बहुसुवर्णाक्षा पूजिता सासुवर्णदा ॥ १८ ॥ <br>
स्थानाद्वायव्यकोणे च क्रोशमात्र मिते श्रिता ॥ <br>
क्षेत्रधरा महादेवी समये च्छागधारिणी ॥ १९ ॥ <br>
पुरादुत्तरदिग्भागे क्रोशमात्रे तु कर्णिका ॥ <br>
सर्वोपकारनिरता स्थानोपद्रवनाशनी ॥ २० ॥ <br>
स्थानान्निर्ऋतिदिग्भागे ब्रह्माणीप्रमुखास्तथा ॥ <br>
नानारूपधरा देव्यो विद्यंते जलमातरः ॥ २१ ॥ <br>
इति श्रीस्कांदे महापुराण एकाशीति साहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये देवतास्थापनंनाम द्वाविंशोऽध्यायः ॥ २२ ॥ ॥ छ ॥ <br>
<br>
</span>
