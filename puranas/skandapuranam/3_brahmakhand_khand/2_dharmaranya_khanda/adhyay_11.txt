<span style="font-size: 14pt; line-height: 200%">युधिष्ठिर उवाच ॥ ॥ <br>
अतः परं किमभवद्ब्रवीतु द्विजसत्तम ॥ <br>
त्वद्वचनामृतं पीत्वा तृप्तिर्नास्ति मम प्रभो ॥ १ ॥ <br>
॥ व्यास उवाच ॥ ॥ <br>
अथ किंचिद्गते काले युगांतसमये सति ॥ <br>
त्रेतादौ लोलजिह्वाक्ष अभवद्राक्षसेश्वरः ॥ २ ॥ <br>
तेन विद्रावितं सर्वं त्रैलोक्यं सचराचरम् ॥ <br>
जित्वा स सकलाँल्लोकान्धर्मारण्ये समागतः ॥ ३ ॥ <br>
तद्दृष्ट्वा सकलं पुण्यं रम्यं द्विजनिषे वितम् ॥ <br>
ब्रह्मद्वेषाच्च तेनैव दाहितं च पुरं शुभम् ॥ ४ ॥ <br>
दह्यमानं पुरं दृष्ट्वा प्रणष्टा द्विजसत्तमाः ॥ <br>
यथागतं प्रजग्मुस्ते धर्मारण्यनिवासिनः ॥ ॥५ ॥ <br>
श्रीमाताद्यास्तदा देव्यः कोपिता राक्षसेन वै ॥ <br>
घातयंत्येव शब्देन तर्जयित्वा च राक्षसम् ॥ ६ ॥ <br>
समुच्छ्रितास्तदा देव्यः शतशोऽथ सह स्रशः ॥ <br>
त्रिशूलवरधारिण्यः शंखचक्रगदाधराः ॥७॥ <br>
कमंडलुधराः काश्चित्कशाखङ्गधराः पराः ॥ <br>
पाशांकुशधरा काचित्खड्गखेटकधारिणी ॥ ८ ॥ <br>
काचित्परशुहस्ता च दिव्यायुधधरा परा ॥ <br>
नानाभरणभूषाढ्या नानारत्नाभिशोभिता ॥ ९ ॥ <br>
राक्षसानां विनाशाय ब्राह्मणानां हिताय च ॥ <br>
आजग्मुस्तत्र यत्रास्ते लोलजिह्वो हि राक्षसः ॥3.2.11.१०॥ <br>
महादंष्ट्रो महाकायो विद्युज्जिह्वो भयंकरः ॥ <br>
दृष्ट्वा ता राक्षसो घोरं सिंहनादमथाकरोत् ॥११॥ <br>
तेन नादेन महता त्रासितं भुवनत्रयम् ॥ <br>
आपूरिता दिशः सर्वाः क्षुभितानेकसागराः ॥ १२ ॥ <br>
कोलाहलो महानासीद्धर्मारण्ये तदा नृप ॥ <br>
तच्छ्रुत्वा वासवेनाथ प्रेषितो नलकूबरः ॥ १३ ॥ <br>
किमिदं पश्य गत्वा त्वं दृष्ट्वा मह्यं निवेदय ॥ <br>
तत्तस्य वचनं श्रुत्वा गतो वै नलकूबरः ॥ १४ ॥ <br>
दृष्ट्वा तत्र महायुद्धं श्रीमातालोलजिह्वयोः ॥ <br>
यथादृष्टं यथाजातं शक्राग्रे स न्यवेदयत् ॥ १५ ॥ <br>
उद्वेजयति लोकांस्त्रीन्धर्मारण्यमितो गतः ॥ <br>
तच्छ्रुत्वा वासवो विष्णुं निवेद्य क्षितिमागमत्॥ १६ ॥ <br>
दाहितं तत्पुरं रम्यं देवानामपि दुर्लभम् ॥ <br>
न दृष्टा वाडवास्तत्र गताः सर्वे दिशो दश ॥ १७ ॥ <br>
श्रीमाता योगिनी तत्र कुरुते युद्धमुत्तमम् ॥ <br>
हाहाभूता प्रजा सर्वा इतश्चेतश्च धावति ॥ १८ ॥ <br>
तच्छ्रुत्वा वासुदेवो हि गृहीत्वा च सुदर्शनम् ॥ <br>
सत्यलोकात्तदा राजन्समागच्छन्महीतले ॥ १९ ॥<br>
धर्मारण्यं ततो गत्वा तच्चक्रं प्रमुमोच ह ॥ <br>
लोलजिह्वस्तदा रक्षो मूर्च्छितो निपपात ह ॥ 3.2.11.२० ॥ <br>
त्रिशूलेन ततो भिन्नः शक्तिभिः क्रोधमूर्च्छितः ॥ <br>
हन्यमानस्तदा रक्षः प्राणांस्त्यक्त्वा दिवं गतः ॥ २१ ॥ <br>
ततो देवाः सगंधर्वा हर्षनिर्भरमानसाः ॥ <br>
तुष्टुवुस्तं जगन्नाथं सत्यलोकात्समागताः ॥ २२ ॥ <br>
उद्वसं तत्समालोक्य विष्णुर्वचनमब्रवीत् ॥ <br>
क्व च ते ब्राह्मणाः सर्वे ऋषीणामाश्रमे पुनः ॥ २३ ॥ <br>
ततो देवाः सगं धर्वा इतस्ततः पलायितान्॥ <br>
संशोध्य तरसा राजन्ब्राह्मणानिदमब्रुवन् ॥ २४ ॥ <br>
श्रूयतां नो वचो विप्रा निहतो राक्षसाधमः ॥ <br>
वासुदेवेन देवेन चक्रेण निरकृंतत ॥ २५ ॥ <br>
तच्छ्रुत्वा वाडवाः सर्वे प्रहर्षोत्फुल्ललोचनाः ॥ <br>
समाजग्मुस्तदा राजन्स्वस्वस्थाने समाविशन् ॥ २६ ॥ <br>
श्रीकांताय तदा राजन्वाक्यमुक्तं मनोरमम् ॥ <br>
यस्मात्त्वं सत्यलोकाच्च आगतोऽसि जगत्प्रभुः ॥ <br>
स्थापितं च पुरं चेदं हिताय च द्विजात्मनाम् ॥ २७ ॥ <br>
सत्यमंदिरमिति ख्यातं तदा लोके भविष्यति ॥ <br>
कृते युगे धर्मारण्यं त्रेतायां सत्यमंदिरम् ॥ २८ ॥ <br>
तच्छ्रुत्वा वासुदेवेन तथेति प्रतिपद्य च ॥ <br>
ततस्ते वाडवाः सर्वे पुत्रपौत्रसमन्विताः ॥ २९ ॥ <br>
सपत्नीकाः सानुचरा यथापूर्वं न्यवात्सिषुः ॥ <br>
तपोयज्ञक्रियाद्येषु वर्तंतेऽध्ययनादिषु ॥ 3.2.11.३० ॥ <br>
एवं ते सर्वमाख्यातं धर्म वै सत्यमंदिरे ॥ ३१ ॥ ॥ <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे धर्मारण्यमाहात्म्ये लोलजिह्वासुरवधपूर्वकं सत्यमंदिरसंस्थापनवर्णनंनामैकादशोऽध्यायः ॥ ११ ॥ ॥ छ ॥ <br>
<br>
</span>
