<span style="font-size: 14pt; line-height: 200%">।। व्यास उवाच।। ।।<br>
अतः परं प्रवक्ष्यामि ब्रह्मणा यत्कृतं पुरा ।। <br>
तत्सर्वं कथयाम्यद्य शृणुष्वैकाग्रमानसः ।। १ ।। <br>
देवानां दानवानां च वैराद्युद्धं बभूव ह ।। <br>
तस्मिन्युद्धे महादुष्टे देवाः संक्लिष्टमानसाः ।। २ ।। <br>
बभूवुस्तत्र सोद्वेगा ब्रह्माणं शरणं ययुः ।। ३ ।। <br>
।। देवा ऊचुः ।। ।। <br>
ब्रह्मन्केन प्रकारेण दैत्यानां वधमेव च ।। <br>
करोम्यद्य उपायं हि कथ्यतां शीघ्रमेव मे ।।४।। <br>
।। ब्रह्मोवाच ।। ।। <br>
मया हि शंकरेणैव विष्णुना हि तथा पुरा ।। <br>
यमस्य तपसा तुष्टैर्धर्मारण्यं विनिर्मितम् ।। ५ ।। <br>
तत्र यद्दीयते दानं यज्ञं वा तप उत्तमम् ।। <br>
तत्सर्वं कोटिगुणितं भवेदिति न संशयः ।। ६ ।। <br>
पापं वा यदि वा पुण्यं सर्वं कोटि गुणं भवेत् ।। <br>
तस्माद्दैत्यैर्न धर्षितं कदाचिदपि भोः सुराः ।। ७ ।। <br>
श्रुत्वा तु ब्रह्मणो वाक्यं देवाः सर्वे सविस्मयाः ।। <br>
ब्रह्माणं त्वग्रतः कृत्वा धर्मार ण्यमुपाययुः ।। ८ ।। <br>
सत्रं तत्र समारभ्य सहस्राब्दमनुत्तमम् ।। <br>
वृत्वाऽऽचार्यं चांगिरसं मार्कंण्डेयं तथैव च ।। ९ ।। <br>
अत्रिं च कश्यपं चैव होता कृत्वा महामतिः ।। <br>
जमदग्निं गौतमं च अध्वर्युत्वं न्यवेदयन् ।। १० ।। <br>
भरद्वाजं वसिष्ठं तु प्रत्यध्वर्युत्वमादिशन् ।। <br>
नारदं चैव वाल्मीकिं नोदना याकरोत्तदा ।। ११ ।। <br>
ब्रह्मासने च ब्रह्माणं स्थापयामासुरादरात् ।। <br>
क्रोशचतुष्कमात्रां च वेदिं कृत्वा सुरैस्ततः ।। १२ ।। <br>
द्विजाः सर्वे समाहूता यज्ञस्यार्थे हि जापकाः ।। <br>
ऋग्यजुःसामाथर्वान्वै वेदानुद्गिरयंति ये ।। १३ ।। <br>
गणनाथं शंभुसुतं कार्त्तिकेयं तथैव च ।। <br>
इन्द्रं वज्रधरं चैव जयंतं चन्द्रसूनुकम् ।। १४ ।। <br>
चत्वारो द्वारपालाश्च देवाः शूरा विनिर्मिताः ।। <br>
ततो राक्षोघ्नमंत्रेण हूयते हव्यवाहनः ।। १५ ।। <br>
तिलांश्च यवमिश्रांश्च मध्वाज्येन च मिश्रितान् ।। <br>
जुहुवुस्ते तदा देवा वेदमंत्रैर्नरेश्वर ।। १६ ।। <br>
आघारावाज्यभागौ च हुत्वा चैव ततः परम् ।। <br>
द्राक्षेक्षुपूगनारिंग जंबीरं बीजपूरकम् ।। १७ ।। <br>
उत्तरतो नालिकेरं दाडिमं च यथाक्रमम् ।। <br>
मध्वाज्यं पयसा युक्तं कृशरशर्करायुतम् ।। १८ ।। <br>
तंडुलैः शतपत्रैश्च यज्ञे वाचं नियम्य च ।। <br>
विचिंत्य च महाभागाः कृत्वा यज्ञं सदक्षिणम् ।। १९ ।। <br>
उत्तमं च शुभं स्तोमं कृत्वा हर्षमुपाययुः ।। <br>
अवारितान्नमददन्दीनांधकृपणेष्वपि ।। २० ।। <br>
ब्राह्मणेभ्यो विशेषेण दत्तमन्नं यथेप्सितम् ।। <br>
पायसं शर्करायुक्तं साज्यशाकसमन्वितम् ।। २१ ।। <br>
मंडका वटकाः पूपास्तथा वै वेष्टिकाः शुभाः ।। <br>
सहस्रमोदकाश्चापि फेणिका घुर्घुरादयः ।। २२ ।। <br>
ओदनश्च तथा दाली आढकीसंभवा शुभा ।। <br>
तथा वै मुद्गदाली च पर्पटा वटिका तथा ।। २३ ।। <br>
प्रलेह्यानि विचित्राणि युक्तास्त्र्यूषणसंचयैः ।। <br>
कुल्माषा वेल्लकाश्चैव कोमला वालकाः शुभाः ।। २४ ।। <br>
कर्कटिकाश्चार्द्रयुता मरिचेन समन्विताः ।। <br>
एवंविधानि चान्नानि शाकानि विविधानि च ।। २५ ।। <br>
भोजयित्वा द्विजान्सर्वान्धर्मारण्य निवासिनः ।। <br>
अष्टादशसहस्राणि सपुत्रांश्च तदा नृप ।। २६ ।। <br>
प्रतिदिनं तदा देवा भोजयंति स्म वाडवान् ।। <br>
एवं वर्षसहस्रं वै कृत्वा यज्ञं तदामराः ।। २७ ।। <br>
कृत्वा दैत्यवधं राजन्निर्भयत्वमवाप्नुयुः ।। <br>
स्वर्गं जग्मुस्ते सहसा देवाः सर्वे मरुद्गणाः ।। २८ ।। <br>
तथैवाप्सरसः सर्वा ब्रह्मवि ष्णुमहेश्वराः ।। <br>
कैलासशिखरं रम्यं वैकुंठं विष्णुवल्लभम् ।। २९ ।। <br>
ब्रह्मलोकं महापुण्यं प्राप्य सर्वे दिवौकसः ।। <br>
परं हर्षमुपाजग्मुः प्राप्य नंदनमुत्तम् ।। ३० ।। <br>
स्वेस्वे स्थाने स्थिरीभूत्वा तस्थुः सर्वे हि निर्भयाः ।। ३१ ।। <br>
ततः कालेन महता कृताख्ययुगपर्यये ।। <br>
लोहासुरो मदोन्मत्तो ब्रह्मवेषधरः सदा ।। ३२ ।। <br>
आगत्य सर्वान्विप्रांश्च धर्षयेद्धर्मवित्तमान् ।। <br>
शूद्रांश्च वणिजश्चैव दंडघातेन ताडयेत् ।। ३३ ।। <br>
विध्वंसयेच्च यज्ञादीन्होमद्रव्याणि भक्षयेत् ।। <br>
वेदिका दीर्घिका दृष्ट्वा कश्मलेन प्रदूषयेत् ।। ३४ ।। <br>
मूत्रोत्सर्गपुरीषेण दूषयेत्पुण्यभूमिकाः ।। <br>
गहनेन तथा राजन्स्त्रियो दूषयते हि सः ।। ३५ ।। <br>
ततस्ते वाडवाः सर्वे लोहासुरभयातुराः ।। <br>
प्रनष्टाः सपरीवारा गतास्ते वै दिशो दश ।। ३६ ।। <br>
वणिजस्ते भयोद्विग्ना विप्राननुययुर्नृप ।। <br>
महाभयेन संभीता दूरं गत्वा विमृश्य च।।३७।। <br>
सह शूद्रैद्विजैः सर्व एकीभूत्वा गतास्तदा ।। <br>
मुक्तारण्यं पुण्यतमं निर्जनं हि ययुश्च ते ।। ३८ ।। <br>
निवासं कारयामासुर्नातिदूरे नरेश्वर ।। <br>
वजिङ्नाम्ना हि तद्ग्रामं वासयामासुरेव ते ।। ३९ ।। <br>
लोहासुरभयाद्राजन्विप्र नाम्ना विनिर्मितम् ।। <br>
शंभुना वणिजा यस्मात्तस्मात्तन्नामधारणम् ।। ४० ।। <br>
शंभुग्राममिति ख्यातं लोके विख्यातिमागतम् ।। <br>
अथ केचिद्भयान्नष्टा वणिजः प्रथमं तदा ।। ४१ ।। <br>
ते नातिदूरे गत्वा वै मंडलं चक्रुरुत्तमम् ।। <br>
विप्रागमनकांक्षास्ते तत्र वासमकल्पयन् ।। ४२ ।। <br>
मंडलेति च नाम्ना वै ग्रामं कृत्वा न्यवीवसन् ।। <br>
विप्रसार्थपरिभ्रष्टाः केचित्तु वणिजस्तदा ।। ४३ ।। <br>
अन्यमार्गे गता ये वै लोहासुरभयार्दिताः ।। <br>
धर्मारण्यान्नाति दूरे गत्वा चिंतामुपाययुः ।। ४४ ।। <br>
कस्मिन्मार्गे वयं प्राप्ताः कस्मिन्प्राप्ता द्विजातयः ।। <br>
इति चिंतां परं प्राप्ता वासं तत्र त्वकारयन् ।। ४५ ।। <br>
अन्यमार्गे गता यस्मात्तस्मात्तन्नामसंभवम् ।। <br>
ग्रामं निवासयामासुरडालंजमिति क्षितौ ।। ४६ ।। <br>
यस्मिन्ग्रामे निवासी यो यत्संज्ञश्च वणिग्भवेत् ।। <br>
तस्य ग्रामस्य तन्नाम ह्यभवत्पृथिवीपते ।। ४७ ।। <br>
वणिजश्च तथा विप्रा मोहं प्राप्ता भयार्दिताः ।। <br>
तस्मान्मोहेतिसंज्ञास्ते राजन्सर्वे निरब्रुवन् ।। ।। ४८ ।। <br>
एवं प्रनषणं नष्टास्ते गताश्च दिशो दिश ।। <br>
धर्मारण्ये न तिष्ठंति वाडवा वणिजोऽपि वा ।। ४९ ।। <br>
उद्वसं हि तदा जातं धर्मारण्यं च दुर्लभम् ।। <br>
भूषणं सर्वतीर्थानां कृतं लोहासुरेण तत् ।। ५० ।। <br>
नष्टद्विजं नष्टतीर्थं स्थानं कृत्वा हि दानवः ।। <br>
परां मुदमवाप्यैव जगाम स्वालयं ततः ।। ५१ ।। <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये ज्ञातिभेदवर्णनंनाम त्रयोविंशो ऽध्यायः ।। २३ ।। ।। छ ।। <br>
<br>
</span>
