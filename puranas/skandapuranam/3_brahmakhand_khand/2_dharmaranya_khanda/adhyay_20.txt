<span style="font-size: 14pt; line-height: 200%">॥ व्यास उवाच ॥ ॥ <br>
अतः परं प्रवक्ष्यामि शिवतीर्थमनुत्तमम् ॥ <br>
यत्रासौ शंकरो देवः पुनर्जन्मधरोऽभवत् ॥ १ ॥ <br>
कीलितो देवदेवेशः शंकरश्च त्रिलोचनः ॥ <br>
गिरिजया महाभाग पातितो भूमिमंडले ॥ २ ॥ <br>
छलितो मुह्यमानस्तु दिवारात्रिं न वेत्ति च ॥ <br>
पुंस्त्रीनपुंसकाश्चैव जडीभूतस्त्रिलोचनः ॥ ३ ॥ <br>
कल्पांतमिव संजातं तदा तस्मिंश्च कीलिते ॥ <br>
पार्वत्या सहसा तस्य कृत कीलनकं तदा ॥ ४ ॥ <br>
॥ युधिष्ठिर उवाच ॥ ॥ <br>
एतदाश्चर्यमतुलं वचनं यत्त्वयोदितम् ॥ <br>
यो गुरुः सर्वदेवानां योगिनां चैव सर्वदा ॥ ५ ॥ <br>
पार्वत्या कीलितः कस्मा न्नष्टवृत्तिः शिवः कथम् ॥ <br>
कारणं कथ्यतां तत्र परं कौतूहलं हि मे ॥ ६ ॥ <br>
॥ व्यास उवाच ॥ ॥ <br>
मन्त्रौघा विविधा राजञ्छंकरेण प्रकाशिताः ॥ <br>
पार्वत्यग्रे महाराज अथर्वणोपवेदजाः ॥ ७ ॥ <br>
शाकिनी डाकिनी चैव काकिनी हाकिनी तथा ॥ <br>
एकिनी लाकिनी ह्येताः षट्भेदास्तत्र कीर्ति ताः ॥ ७ ॥ <br>
बीजान्युद्धृत्य वै ताभ्यो माला चैकवृता कृता ॥ <br>
शंभुना कथिता चैव पार्वत्यग्रे नृपोत्तम ॥ ९ ॥ <br>
तैश्चैव अष्टा भवति मंत्रोद्धारः कृतस्तु सा ॥ <br>
साधयेत्सा महादुष्टा शाकिनी प्रमदानघे ॥ १० ॥ <br>
॥ श्रीपार्वत्युवाच ॥ ॥ <br>
प्रकाशितास्त्वया नाथ भेदा ह्येते षडेव हि ॥ <br>
षड्विधाः शक्तयो नाथ अगम्यायोगमालिनीः ॥ <br>
षड्विधोक्तं त्वयैकेन कूटात्कृतं वदस्व माम् ॥ ११ ॥ <br>
॥ श्रीमहादेव उवाच ॥ ॥ <br>
अप्रकाशो महादेवि देवासुरैस्तु मानवैः ॥ १२ ॥ <br>
॥ पार्वत्युवाच ॥ ॥ <br>
नमस्ते सर्वरूपाय नमस्ते वृषभध्वज ॥ <br>
जटिलेश नमस्तुभ्यं नीलकण्ठ नमोस्तुते ॥ ॥ १३ ॥ <br>
कृपासिंधो नमस्तुभ्यं नमस्ते कालरूपिणे ॥ <br>
एतैश्च बहुभिर्वाक्यैः कोमलैः करुणानिधिम् ॥ १४ ॥ <br>
तोषयित्वाद्रितनया दण्डवत्प्रणिपत्य च ॥ <br>
जग्राह पादयुगलं तां प्रोवाच दयापरः ॥ १५ ॥ <br>
किमर्थं स्तूयसे भद्रे याच्यतां मनसीप्सितम् ॥ १६ ॥ <br>
॥ पार्वत्युवाच ॥ ॥ <br>
समाहारं च सध्यानं कथयस्व सविस्तरम् ॥ <br>
असंदेहमशेषं च यद्यहं वल्लभा तव ॥ १७ ॥ <br>
॥ श्रीरुद्र उवाच ॥ ॥ <br>
न प्रकाश्यं त्वया देवि समाहारोद्भवं फलम् ॥ <br>
सर्वं तत्त्वमहं वक्ष्ये मंत्रकूटाद्यमेव हि ॥ १७ ॥ <br>
मायाबीजं तु सर्वेषां कूटानां हि वरानने ॥ <br>
सर्वेषां मध्यमो वर्णो बिंदुना दादिशोभितः ॥ १९ ॥ <br>
वह्निबीजं सवातं च कूर्मबीजसमन्वितम् ॥ <br>
आदित्यप्रभवं बीजं शक्तिबीजोद्भवं सदा ॥ २० ॥ <br>
एतत्कूटं चाद्यबीजं द्वितीयं च विभोर्मतम् ॥ <br>
तृतीयं चाग्निबीजं तु संयुक्तं बिंदुनेंदुना ॥ २१ ॥ <br>
चतुर्थं युक्तं शेषेण ब्रह्मबीजमृषिस्तथा ॥ <br>
पंचमं कालबीजं च षष्ठं पार्थिव बीजकम् ॥ २२ ॥ <br>
सप्तमे चाष्टमे बाह्यं नृसिंहेन समन्वितम् ॥ <br>
नवमे द्वितीयमेकं च दशमे चाष्टकूटकम् ॥ २३ ॥ <br>
विपरीतं तयोर्बीजं रुद्राक्षे वर चारिणि ॥ <br>
चतुर्दशे चतुर्थ्यर्थं पृथ्वीबीजेन संयुतम् ॥ २४ ॥ <br>
कूटाः शेषाक्षराः केचिद्रक्षिता मेनकात्मजे ॥ <br>
सा पपात यदोर्व्यां हि शिवपत्नी तदा नृप ॥ २५ ॥ <br>
रामेणाश्वासिता तत्र प्रहसंस्त्रिपुरांतकः ॥ <br>
भद्रे यस्मात्त्वया पन्नं जंवशक्तिर्भविष्यति ॥ २६ ॥ <br>
मारणे मोहने वश्ये आकर्षणे च क्षोभणे ॥ <br>
यंयं कामयते नूनं ततत्सिद्धिर्भविष्यति ॥ २७ ॥ <br>
इति श्रुत्वा तदा देवी दुष्टचित्ता शुचिस्मिता ॥ <br>
कूटशेषास्ततो वीराः प्रोक्तास्तस्यै तु शंभु ना ॥२८॥ <br>
उवाच च कृपासिंधुः साधयस्व यथाविधि॥ <br>
कैलासात्तु हरस्तत्र धर्मारण्यं गतो भृशम् ॥२९॥ <br>
ज्ञात्वा देवी ययौ तत्र यत्रासौ वृषभध्वजः ॥ <br>
तत्क्षणात्पतितो भूमौ धर्मारण्ये नृपोत्तम ॥३०॥ <br>
जटा चंद्रोरगाः शूलं वृषभाद्यायुधानि३ ॥ <br>
मुंडमाला च कौपीनं कपालं ब्रह्मणस्तु वै ॥३१॥ <br>
गता गणाश्च सर्वत्र भूतप्रेता दिशो दश ॥ <br>
विसंज्ञं च स्वमात्मानं ज्ञात्वा देवो महेश्वरः ॥ ३२ ॥ <br>
स्वेदजास्तु समुत्पन्ना गणाः कूटादयस्तथा ॥ <br>
पंचकूटान्समुत्पाद्य तस्मात्तदाधमूलिने ॥ ३३ ॥ <br>
साधकास्ते महाराज जपहोमपरायणाः ॥ <br>
प्रेतासनास्तु ते सर्वे कालकूटोपरि स्थिताः ॥ ३४ ॥ <br>
कथयंति स्वमात्मानं येन मोक्षः पिनाकिनः ॥ <br>
ततः कष्टसमाविष्टा गौरी वह्निभयातुरा ॥ ३५॥ <br>
सभाजितः शिवस्तैश्च गौरी ह्रीणा त्वधोमुखी ॥ <br>
तपस्तेपे च तत्रस्था शंकरादेशकारिणी ॥ ३६ ॥ <br>
पंचाग्निसेवनं कृत्वा धूम्रपानमधोमुखी ॥ <br>
कूटाक्षरैः स्तुतस्तैस्तु तोषितो वृषभध्वजः ॥ ३७ ॥ <br>
धराक्षेत्रमिदं राजन्पापघ्नं सर्वकामदम् ॥ <br>
देवमज्जनकं शुभ्रं स्थानकेऽस्मिन्विराजते ॥ ३८ ॥ <br>
आश्विने कृष्णपक्षे च चतुर्दश्या दिने नृप ॥ <br>
तत्र स्नात्वा च पीत्वा च सर्वपापैः प्रमुच्यते ॥ ३९ ॥ <br>
पूजयित्वा च देवेशमुपोष्य च विधानतः ॥ <br>
शाकिनी डाकिनी चैव वेतालाः पितरो ग्रहाः ॥ ४० ॥ <br>
ग्रहा धिष्ण्या न पीड्यंते सत्यंसत्यं वरानने ॥ <br>
सांगं रुद्रजपं तत्र कृत्वा पापैः प्रमुच्यते ॥ ४१ ॥ <br>
नश्यंति त्रिविधा रोगाः सत्यंसत्यं च भूपते ॥ <br>
एतत्सर्वं मया ख्यातं देवमज्जनकं शृणु ॥ ४२ ॥ <br>
अश्वमेधसहस्रैस्तु कृतैस्तु भूरिदक्षिणैः ॥ <br>
तत्फलं समवाप्नोति श्रोता श्रावयिता नरः॥ ४३ ॥ <br>
अपुत्रो लभते पुत्रान्निर्धनो धनमाप्नुयात् ॥ <br>
आयुरारोग्यमैश्वर्यं लभते नात्र संशयः ॥ ४४ ॥ <br>
मनोवाक्कायजनितं पातकं त्रिविधं च यत् ॥ <br>
तत्सर्वं नाशमायाति स्मरणात्कीर्तनान्नृप ॥ ४५ ॥<br>
धन्यं यशस्यमायुष्यं सुखसंतानदायकम् ॥ <br>
माहात्म्यं शृणुयाद्वत्स सर्वसौख्यान्वितो भवेत् ॥४६॥ <br>
सर्वतीर्थेषु यत्पुण्यं सर्वदानेषु यत्फलम्॥ <br>
सर्वयज्ञैश्च यत्पुण्यं जायते श्रवणान्नृप ॥ ४७ ॥ <br>
इति श्रीस्कांदे महापुराण एकाशीतिसाहस्र्यां सहितायां तृतीये ब्रह्मखण्ड पूर्वभागे धर्माण्यमाहात्म्ये धराक्षेत्रवर्णनं नाम विंशोऽध्यायः ॥ २० ॥ <br>
<br>
</span>
