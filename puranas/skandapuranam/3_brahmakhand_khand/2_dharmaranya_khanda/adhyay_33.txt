<span style="font-size: 14pt; line-height: 200%">।। राम उवाच ।। ।। <br>
जीर्णोद्धारं करिष्यामि श्रीमातुर्वचनादहम् ।। <br>
आज्ञा प्रदीयतां मह्यं यथादानं ददामि वः ।। १ ।। <br>
पात्रे दानं प्रदातव्यं कृत्वा यज्ञवरं द्विजाः ।। <br>
नापात्रे दीयते किंचिद्दत्तं न तु सुखावहम् ।। २ ।। <br>
सुपात्रं नौरिव सदा तारयेदुभयोरपि ।। <br>
लोहपिंडोपमं ज्ञेयं कुपात्रं भञ्जनात्मकम् ।। ३ ।। <br>
जातिमात्रेण विप्रत्वं जायते न हि भो द्विजाः ।। <br>
क्रिया बलवती लोके क्रियाहीने कुतः फलम् ।। ४ ।। <br>
पूज्यास्तस्मात्पूज्यतमा ब्राह्मणाः सत्यवादिनः ।। <br>
यज्ञकार्ये समुत्पन्ने कृपां कुर्वंतु सर्वदा ।। ५ ।। <br>
।। ब्रह्मोवाच ।। ।। <br>
ततस्तु मिलिताः सर्वे विमृश्य च परस्परम् ।। <br>
केचिदूचुस्तदा रामं वयं शिलोंछजीविकाः ।। ६ ।। <br>
संतोषं परमास्थाय स्थिता धर्मपरायणाः ।। <br>
प्रतिग्रहप्रयोगेण न चास्माकं प्रयोजनम् ।। ७ ।। <br>
दशसूनासमश्चक्री दशचक्रिसमो ध्वजः ।। <br>
दशध्वजसमा वेश्या दशवेश्यासमो नृपः ।। ८ ।। <br>
राजप्रतिग्रहो घोरो राम सत्यं न संशयः ।। <br>
तस्माद्वयं न चेच्छामः प्रतिग्रहं भया वहम् ।। ९ ।। <br>
एकाहिका द्विजाः केचित्केचित्स्वामृतवृत्तयः ।। <br>
कुम्भीधान्या द्विजाः केचित्केचित्षट्कर्मतत्पराः ।। 3.2.33.१० ।। <br>
त्रिमूर्तिस्थापिताः सर्वे पृथग्भावाः पृथग्गुणाः ।। <br>
केचिदेवं वदंति स्म त्रिमूर्त्याज्ञां विना वयम् ।। ११ ।। <br>
प्रतिग्रहस्य स्वीकारं कथं कुर्याम ह द्विजाः ।। <br>
न तांबूलं स्त्रीकृतं नो ह्यद्मो दानेन भषितम् ।। १२ ।। <br>
विमृश्य स तदा रामो वसिष्ठेन महात्मना ।। <br>
ब्रह्मविष्णुशिवादीनां सस्मार गुरुणा सह ।। <br>
स्मृतमात्रास्ततो देवास्तं देशं समुपागमन्।। <br>
सूर्यकोटिप्रतीकाशीवमानावलिसंवृताः ।। १४ ।। <br>
रामेण ते यथान्यायं पूजिताः परया मुदा ।। १३ ।। <br>
निवेदितं तु तत्सर्वं रामेणातिसुबुद्धिना ।। १५ ।। <br>
अधिदेव्या वचनतो जीर्णोद्धारं करोम्यहम् ।। <br>
धर्मारण्ये हरिक्षेत्रे धर्मकूपसमीपतः ।। १६ ।। <br>
ततस्ते वाडवाः सर्वे त्रिमूर्त्तीः प्रणिपत्य च ।। <br>
महता हर्षवृंदेन पूर्णाः प्राप्तमनोरथाः ।। १७ ।। <br>
अर्घ्यपाद्यादिविधिना श्रद्धया तानपूजयन् ।। <br>
क्षणं विश्रम्य ते देवा ब्रह्मविष्णुशिवादयः ।। १८ ।। <br>
ऊचू रामं महाशक्तिं विनयात्कृतसंपुटम् ।। १९ ।। <br>
।। देवा ऊचुः ।। ।। <br>
देवद्रुहस्त्वया राम ये हता रावणादयः ।। <br>
तेन तुष्टा वयं सर्वे भानुवंशविभूषण ।। 3.2.33.२० ।। <br>
उद्धरस्व महास्थानं महतीं कीर्तिमाप्नुहि ।। २१ ।। <br>
लब्ध्वा स तेषामाज्ञां तु प्रीतो दशरथात्मजः ।। <br>
जीर्णोद्धारेऽनंतगुणं फलमिच्छन्निलापतिः ।। २२ ।। <br>
देवानां संनिधौ तेषां कार्यारंभमथाकरोत् ।। <br>
स्थंडिलं पूर्वतः कृत्वा महागिरि समं शुभम्।।२३।। <br>
तस्योपरि बहिःशाला गृहशाला ह्यनेकशः ।। <br>
ब्रह्मशालाश्च बहुशो निर्ममे शोभनाकृतीः ।।२४।। <br>
निधानैश्च समायुक्ता गृहोपकरणै र्वृताः ।। <br>
सुवर्णकोटिसंपूर्णा रसवस्त्रादिपूरिताः ।। २५ ।। <br>
धनधान्यसमृद्धाश्च सर्वधातुयुतास्तथा ।। <br>
एतत्सर्वं कारयित्वा ब्राह्मणेभ्यस्तदा ददौ ।।२६।। <br>
एकैकशो दशदश ददौ धेनूः पयस्विनीः ।। <br>
चत्वारिंशच्छतं प्रादाद्ग्रामाणां चतुराधिकम् ।। २७ ।। <br>
त्रैविद्यद्विजविप्रेभ्यो रामो दशरथात्मजः ।। <br>
काजेशेन त्रयेणैव स्थापिता द्विजसत्तमाः ।। २८ ।। <br>
तस्मात्त्रयीविद्य इति ख्यातिर्लोके बभूव ह ।। <br>
एवंविधं द्विजेभ्यः स दत्त्वा दानं महाद्भुतम् ।। ।। २९ ।। <br>
आत्मानं चापि मेने स कृतकृत्यं नरेश्वरः ।। <br>
ब्रह्मणा स्थापिताः पूर्वं विष्णुना शंकरेण ये ।। 3.2.33.३० ।। <br>
ते पूजिता राघवेण जीर्णोद्धारे कृते सति ।। <br>
षट्त्रिंशच्च सहस्राणि गोभुजा ये वणिग्वराः ।। ३१ ।। <br>
शुश्रूषार्थं प्रदत्ता वै देवैर्हरिहरादिभिः।। <br>
संतुष्टेन तु शर्वेण तेभ्यो दत्तं तु चेत नम्।। ३२ ।। <br>
श्वेताश्वचामरौ दत्तौ खङ्गं दत्तं सुनिर्मलम् ।। <br>
तदा प्रबोधितास्ते च द्विजशुश्रूषणाय वै ।। ३३ ।। <br>
विवाहादौ सदा भाव्यं चामरै मंगलं वरम् ।। <br>
खङ्गं शुभं तदा धार्य्यं मम चिह्नं करे स्थितम् ।। ३४ ।। <br>
गुरुपूजा सदा कार्या कुलदेव्याः पुनःपुनः ।। <br>
वृद्ध्यागमेषु प्राप्तेषु वृद्धि दायकदक्षिणा ।। ३५ ।। <br>
एकादश्यां शनेर्वारे दानं देयं द्विजन्मने ।। <br>
प्रदेयं बालवृद्धेभ्यो मम रामस्य शासनात् ।। ३६ ।। <br>
मंडलेषु च ये शुद्धा वणिग्वृत्तिरताः पराः ।। <br>
सपादलक्षास्ते दत्ता रामशासनपालकाः ।। ३७ ।। <br>
मांडलीकास्तु ते ज्ञेया राजानो मंडलेश्वराः ।। <br>
द्विज शुश्रूषणे दत्ता रामेण वणिजां वराः ।। ३८ ।। <br>
चामरद्वितयं रामो दत्तवान्खड्गमेव च ।। <br>
कुलस्य स्वामिनं सूर्यं प्रतिष्ठाविधिपूर्वकम् ।। ।। ३९ ।। <br>
ब्रह्माणं स्थापयामास चतुर्वेदसमन्वितम् ।। <br>
श्रीमातरं महाशक्तिं शून्यस्वामिहरिं तथा ।। 3.2.33.४० ।। <br>
विघ्नापध्वंसनार्थाय दक्षिणद्वारसंस्थितम् ।। <br>
गणं संस्थापयामास तथान्याश्चैव देवताः ।। ४१ ।। <br>
कारितास्तेन वीरेण प्रासादाः सप्तभूमिकाः ।। <br>
यत्किं चित्कुरुते कार्यं शुभं मांगल्यरूपकम् ।। ४२ ।। <br>
पुत्रे जाते जातके वान्नाशने मुंडनेऽपि वा ।। <br>
लक्षहोमे कोटिहोमे तथा यज्ञक्रियासु च ।। ४३ ।। <br>
वास्तुपूजाग्रहशांत्योः प्राप्ते चैव महोत्सवे ।। <br>
यत्किंचित्कुरुते दानं द्रव्यं वा धान्यमुत्तमम् ।। ४४ ।। <br>
वस्त्रं वा धेनवो नाथ हेम रूप्यं तथैव च ।। <br>
विप्राणामथ शूद्राणां दीनानाथांधकेषु च ।। ४५ ।। <br>
प्रथमं बकुलार्कस्य श्रीमातुश्चैव मानवः ।। <br>
भागं दद्याच्च निर्विघ्नकार्यसिद्ध्यै निरन्तरम् ।। ४६ ।। <br>
वचनं मे समुल्लंघ्य कुरुते योऽन्यथा नरः ।। <br>
तस्य तत्कर्मणो विघ्नं भविष्यति न संशयः ।। ४७ ।। <br>
एवमुक्त्वा ततो रामः प्रहृष्टेनांतरात्मना ।। <br>
देवानामथ वापीश्च प्राकारांस्तु सुशोभनान् ।। ४८ ।। <br>
दुर्गोपकरणैर्युक्तान्प्रतोलीश्च सुविस्तृताः ।। <br>
निर्ममे चैव कुंडानि सरांसि सरसीस्तथा ।। ४९ ।। <br>
धर्मवापीश्च कूपांश्च तथान्यान्देवनिर्मितान् ।। <br>
एतत्सर्वं च विस्तार्य धर्मारण्ये मनोरमे ।। 3.2.33.५० ।। <br>
ददौ त्रैविद्यमुख्येभ्यः श्रद्धया परया पुनः ।। <br>
ताम्रपट्टस्थितं रामशासनं लोपयेत्तु यः ।।५१।। <br>
पूर्वजास्तस्य नरके पतंत्यग्रे न संततिः ।। <br>
वायुपुत्रं समाहूय ततो रामोऽब्रवीद्वचः ।। ।। ५२ ।। <br>
वायुपुत्र महावीर तव पूजा भविष्यति ।। <br>
अस्य क्षेत्रस्य रक्षायै त्वमत्र स्थितिमाचर ।। ५३ ।। <br>
आंजनेयस्तु तद्वाक्यं प्रणम्य शिरसादधौ ।। <br>
जीर्णोद्धारं तदा कृत्वा कृतकृत्यो बभूव ह ।। ५४ ।। <br>
श्रीमातरं तदाभ्यर्च्य प्रसन्नेनांतरात्मना ।। <br>
श्रीमातरं नमस्कृत्य तीर्थान्यन्यानि राघवः ।।५५।। <br>
तेऽपि देवाः स्वकं स्थानं ययुर्बह्मपुरोगमाः ।।५६।। <br>
दत्त्वाशिषं तु रामाय वांछितं ते भविष्यति ।। <br>
रम्यं कृतं त्वया राम विप्राणां स्थापनादिकम् ।। ।। ५७ ।। <br>
अस्माकमपि वात्सल्यं कृतं पुण्यवता त्वया ।। <br>
इति स्तुवंतस्ते देवाः स्वानि स्थानानि भेजिरे ।। ५८ ।। <br>
इति श्रीस्कान्दे महापुराण एका शीतिसाहस्र्यां संहितायां तृतीये ब्रह्मखण्डे पूर्वार्धे धर्मारण्यमाहात्म्ये श्रीरामचन्द्रस्य पुरप्रत्यागमनवर्णनंनाम त्रयस्त्रिंशोऽध्यायः ।। ३३ ।। छ ।।<br>
<br>
</span>
