<span style="font-size: 14pt; line-height: 200%">।। नारद उवाच ।। ।। <br>
ज्ञातिभेदे तु संजाते तस्मिन्मोहेरके पुरे ।। <br>
त्रैविद्यैः किं कृतं ब्रह्मंस्तन्ममाचक्ष्व पृच्छतः ।। १ ।।। ।। <br>
।। ब्रह्मोवाच ।। ।। <br>
स्वस्थाने वाडवाः सर्वे हर्षनिर्भरमानसाः ।। <br>
अग्निहोत्रपरा केऽपि केऽपि यज्ञपरायणाः ।। २ ।। <br>
केऽपि चाग्निसमाधानाः केऽपि स्मार्ता निरंतरम् ।। <br>
पुराणन्यायवेत्तारो वेदवेदांगवादिनः ।। ३ ।। <br>
सुखेन स्वान्सदाचारान्कुर्वन्तो ब्रह्मवादिनः ।। <br>
एवं धर्मसमाचारान्कुर्वतां कुशलात्मनाम् ।। ४ ।। <br>
स्थानाचारान्कुलाचारानधिदेव्याश्च भाषितान् ।। <br>
धर्मशास्त्रस्थितं सर्वं काजेशैरुदितं च यत् ।। ५ ।। <br>
परंपरागतं धर्म मूचुस्ते वाडवोत्तमाः ।। ६ ।। <br>
।। ब्राह्मणा ऊचुः ।। ।। <br>
उपास्ते यश्च लिखितं रक्तपादैस्तु वाडवाः ।। <br>
ज्ञातिश्रेष्ठः स विज्ञेयो वलिर्देयस्ततः परम् ।। ७ ।। <br>
रक्तचंदनं प्रसाध्याथ प्रसिद्धं स्वकुलं तथा ।। <br>
कुंकुमारक्तपादैस्तैर्गंधपुष्पादिचर्चितैः ।। ८ ।। <br>
संभूय लिखितं तच्च रक्तपादं तदुच्यते ।। <br>
रामस्य लेख्यं ते सर्वे पूजयंतु समाहिताः ।। ९ ।। <br>
रामस्य करमुद्रां च पूजयंतु द्विजाः सदा ।। <br>
येषां दोषाः सदाचारे व्यभिचारादयो यदि ।। ।। 3.2.40.१० ।। <br>
तेषां दण्डो विधेयस्तु य उक्तो विधिवद्विजैः ।। <br>
चिह्नं न राममुद्राया यावद्दंडं ददाति न ।। ११ ।। <br>
विना दण्डप्रदानेन मुद्राचिह्नं न धार्यते ।। <br>
मुद्राहस्ताश्च विज्ञेया वाडवा नृपसत्तम ।। १२ ।। <br>
पुत्रे जाते पिता दद्द्याच्छ्रीमात्रे तु बलिं सदा ।। <br>
पलानि विंशतिः सर्प्पिर्गुडः पंचप लानि च ।। १३ ।। <br>
कुंकुमादिभिरभ्यर्च्य जातमात्रः सुतस्तदा ।। <br>
षष्ठे च दिवसे राजन्षष्ठीं पूजयते सदा ।। १४ ।। <br>
दद्यात्तत्र बलिं साज्यं कुर्याद्धि बलिपंचकम् ।। <br>
पंचप्रस्थान्बलीन्दद्यात्सवस्त्राञ्छ्रीफलैर्युतान् ।। १५ ।। <br>
कुंकुमादिभिरभ्यर्च्य श्रीमात्रे भक्तिपूर्वकम् ।। <br>
वितशाठ्यं न कुर्वीत कुले संततिवृद्धये ।। १६ ।। <br>
तद्धि चार्पयता द्रव्यं वृद्धौ यद्ध्रीणितं पुनः ।। <br>
जन्मनो नंतरं कार्यं जातकर्म यथाविधि ।। १७ ।। <br>
विप्रानुकीर्तिता याश्च वृत्तिः सापि विभज्यते ।। <br>
प्रथमा लभ्यमाना च वृत्तिर्वै यावती पुनः ।। १८।। <br>
तस्या वृत्तेरर्द्धभागो गोत्रदेव्यै तु कल्प्यताम् ।। <br>
द्विगुणं वणिजा चैव पुत्रं जाते भवेदिति ।। १९ ।। <br>
मांडलीयाश्च ये शूद्रास्तेषामर्ककरं त्विदम् ।। <br>
अडालजानां त्रिगुणं गोभुजानां चतुर्गुणम् ।। 3.2.40.२० ।। <br>
इत्येतत्कथितं सर्वमन्यच्च शूद्रजातिषु ।। <br>
यस्य दोषस्तु हत्यायाः समुद्भूतो विधेर्वशात् ।। २१ ।। <br>
दण्डस्तु विधिवत्तस्य कर्त्तव्यो वेदशास्त्रिभिः ।। <br>
अन्यायो न्यायवादी स्यान्निर्द्दोषे दोषदायकः ।। २२ ।। <br>
पंक्तिभेदस्य कर्ता च गोसहस्रवधः स्मृतः ।। <br>
वृत्तिभागविभजनं तथा न्यायविचारणम् ।। <br>
श्रीरामदूतकस्याग्रे कर्त्तव्यमिति निश्चयः ।। २३ ।। <br>
तस्य पूजां प्रकुर्वीत तदा कालेऽथवा सदा।। <br>
तैलेन लेपयेत्तस्य देहे वै विघ्नशांतये ।। २४ ।। <br>
धूपं दीपं फलं दद्यात्पुष्पैर्नानाविधैः किल ।। <br>
पूजितो हनुमानेव ददाति तस्य वांछितम् ।। २५ ।। <br>
प्रतिपुत्रं तु तस्याग्रे कुर्यान्नान्यत्र कुत्रचित् ।। <br>
श्रीमाताबकुलस्वामिभागधेयं तु पूर्वतः ।। २६ ।। <br>
पश्चात्प्रतिग्रहं विप्रैः कर्त्तव्यमिति निश्चितम् ।। <br>
समागमेषु विप्राणां न्यायान्यायविनिर्णये ।। ।। २७ ।। <br>
निर्णयं हृदये धृत्वा तत्रस्थं श्रावयेद्द्विजान् ।। <br>
केवलं धर्मबुद्ध्या च पक्षपातं विवर्जयेत् ।। २८ ।। <br>
सर्वेषां संमतं कार्यं तद्ध्यविकृतमेव च ।। <br>
आकारितस्ततो विप्रः सभायां भयमेति चेत् ।। २९ ।। <br>
न तस्य वाक्यं श्रोतव्यं निर्णीतार्थनिवारणे ।। <br>
यस्य वर्जस्तु क्रियते मिलित्वा सर्व वाडवैः ।। 3.2.40.३० ।। <br>
खानपानादिकं सर्वं कार्यं तेन विवर्जयेत् ।। <br>
तस्य कन्या न दातव्या तत्संसर्गी च तादृशः ।। ३१ ।। <br>
ततो दंडं प्रकुर्वीत सर्वैरेव द्विजोत्तमैः ।। <br>
भोजनं कन्यकादानमिति दाशरथेर्मतम् ।। ३२ ।। <br>
यत्किंचित्कुरुते पापं लब्धुं स्थलमथापि वा ।। <br>
शुष्कार्द्रं वसते चान्ने तस्मादन्नं परि त्यजेत् ।। ३३ ।। <br>
कुर्वंस्तत्पापभागी स्यात्तस्य दंडो यथाविधि ।। <br>
न्यायं न पश्यते यस्तु शक्तौ सत्यां सदा यतः ।।३४।। <br>
पापभागी स विज्ञेय इति सत्यं न संशयः ।। <br>
उत्कोचं यस्तु गृह्णाति पापिनां दुष्टकर्मिणाम् ।। <br>
सकलं च भवेत्तस्य पापं नैवात्र सशयः ।।३५।। <br>
तस्यान्नं गृह्यते नैव कन्यापि न कदाचन ।। <br>
हितमाचरते यस्तु पुत्राणामपि वै नरः ।। ३६ ।। <br>
स एतान्नियमान्सर्वान्पालयेन्नात्र संशयः ।। <br>
एवं पत्रं लिखित्वा तु वाडवास्ते प्रह र्षिताः ।। ३७ ।। <br>
प्राप्ते कलियुगे घोरे यथा पापं न कुर्वते ।। <br>
इति ज्ञात्वा तु सर्वे ते न्यायधर्मं प्रचक्रिरे ।। ३८ ।। <br>
।। व्यास उवाच ।। ।। <br>
कलौ प्राप्ते द्विजाः सर्वे स्थानभ्रष्टा यतस्ततः।। <br>
पक्षमुत्कलं ग्रहीष्यंति तथा स्युः पक्षपातिनः ।। ३९ ।। <br>
भोक्ष्यंते म्लेच्छकग्रामान्कोलाविध्वंसिभिः किल ।।<br>
वेदभ्रष्टाश्च ते विप्रा भविष्यंति कलौ युगे॥ 3.2.40.४० ॥ <br>
॥ युधिष्ठिर उवाच॥ ॥<br>
देशेदेशे गमिष्यंति ते विप्रा वणिजस्तथा॥ <br>
कथं वै ज्ञायते सर्वै केन चिह्नेन मारिष।॥११॥ <br>
यस्मिन्गोत्रे समुत्पन्ना वाडवा ये महाबलाः ॥४२॥ <br>
व्यास उवाच।॥ <br>
ज्ञायते गोत्रसंज्ञाऽथ केचिच्चैव पराक्रमैः ॥ <br>
यस्ययस्य च यत्कर्म तस्य तस्यावटंककः॥४३॥ <br>
अवटंकैर्हि ज्ञायंते नान्यथा ज्ञायते क्वचित्॥<br>
गोत्रैश्च प्रवरैश्चैव अवटंकैर्नृपात्मज॥४४॥ <br>
ज्ञायंते हि द्विजा राजन्मोढ ब्राह्मणसत्तमाः॥१९॥ <br>
॥ युधिष्ठिर उवाच ॥ ॥ <br>
गोत्रैश्च प्रवरैश्चैव श्रुता एते तवाननात् ॥ <br>
कां वा शाखामधीयानास्तन्मे ब्रूहि पितामह ॥ १६॥ ॥<br>
॥ व्यास उवाच ॥ ॥ <br>
ज्ञायंते यत्रयत्रस्था माध्यंदिनीया महाबलाः ॥ <br>
कौथमीं च समाश्रित्य केचिद्विप्रा गुणान्विताः ॥४७॥ <br>
ऋगथर्वणजा शाखा नष्टा सा च महामते॥ <br>
एवं वै वर्तमानास्ते वाडवा धर्मसंभवाः॥४८॥ <br>
धर्मारण्ये महाभागाः पुत्रपौत्रान्विताऽभवन् ॥ <br>
शूद्राः सर्वे महाभागाः पुत्रपौत्र समावृताः ॥ ४९॥ <br>
धर्मारण्ये महातीर्थे सर्वे ते द्विजसेवकाः ॥ <br>
अभवन्रामभक्ताश्च रामाज्ञां पालयंति च ॥ 3.2.40.५० ॥ <br>
आज्ञामत्याऽऽदरेणेह हनूमंतश्च  वीर्यवान् ॥ <br>
पालयेत्सोऽपि चेदानीं सुप्राप्ते वै कलौ युगे ॥ ५१ । <br>
अदृष्टरूपी हनुमांस्तत्र भ्रमति नित्यशः॥ <br>
त्रैविद्या वाडवा यत्र चातुर्विद्यास्तथैव च ॥ ५२ ॥ <br>
सभायामुपविष्टा येऽन्यायात्पापं प्रकुर्वते ॥ <br>
जयो हि न्यायकर्तॄणामजयोऽन्यायकारिणाम् ॥ ५३ ॥ <br>
सापराधे यस्तु पुत्रे ताते भ्रातरि चापि वा ।। <br>
पक्षपातं प्रकुर्वीत तस्य कुप्यति वायुजः॥ ५४॥ <br>
कुपितो हनुमानेष धननाशं करोति वै॥ <br>
पुत्रनाशं करोत्येव धामनाशं तथैव च ॥ ५५ ॥ <br>
सेवार्थं निर्मितः शूद्रो न विप्रान्परिषेवते ॥ <br>
वृत्तिं वा न ददात्येव हनुमांस्तस्य कुप्यति ॥ ५६ ॥ <br>
अर्थनाशं पुत्रनाशं स्थाननाशं महा भयम् ॥ <br>
कुरुते वायुपुत्रो हि रामवाक्यमनुस्मरन् ॥ ५७॥ <br>
यत्र कुत्र स्थिता विप्राः शूद्रा वा नृपसत्तम ॥ <br>
न निर्द्धना भवेयुस्ते प्रसादाद्राघवस्य च ॥५८॥ <br>
यो मूढश्चाप्यधर्मात्मा पापपाषंडमाश्रितः । <br>
निजान्विप्रान्परित्यज्य  परज्ञातींश्च मन्यते ॥ ५९॥ <br>
तस्य पूर्वकृतं पुण्यं भस्मीभवति नान्यथा ॥ <br>
अन्येषां दीयते दानं स्वल्पं वा यदि वा बहु ॥ 3.2.40.६० ॥ <br>
यथा भवति वै पूर्वं ब्रह्मविष्णुशिवैः कृतम् ॥ <br>
तस्य देवा न गृह्णंति हृव्यं कव्यं च पूर्वजाः ॥ ६१॥ <br>
वंचयित्वा निजान्विप्रानन्येभ्यः प्रददेत्तु यः ॥ <br>
तस्य जन्मार्जितं पुण्यं भस्मीभवति तत्क्षणात् ॥६२॥ <br>
ब्रह्मविष्णुशिवैश्चैव पूजिता ये द्विजोत्तमाः।। ते<br>
षां ये विमुखाः शूद्रा रौरवे निवसंति ते।। ६३।। <br>
यो लौल्याच्च कुलाचारं गोत्राचारं प्रलोपयेत्।। <br>
स्वाचारं यो न कुर्वीत कदाचिद्वै विमोहितः।।६४।। <br>
सर्वनाशो  भवेत्तस्य भस्मीभवति तत्क्षणात् ॥ <br>
तस्मात्सर्वः कुलाचारः स्थानाचारस्तथैव च ॥ ६५॥ <br>
गोत्राचारः पालनीयो यथावित्तानुसारतः ॥ <br>
एवं ते कथितं राजन्धर्मारण्यं पुरातनम्॥ ६६॥ <br>
स्थापितं देवदेवैश्च ब्रह्मविष्णुशिवादिभिः ॥ <br>
धर्मारण्यं कृतयुगे त्रेतायां सत्यमंदिरम्॥ <br>
द्वापरे वेदभवनं कालौ मोहेरकं स्मृतम् ॥ ६७ । ।&nbsp;! <br>
ब्रह्मोवाच ॥ ॥ <br>
य इदं शृणुयात्पुत्र श्रद्धया परया युतः॥ <br>
धर्मारण्यस्य माहात्म्यं सर्वकिल्बिषनाशनम् ॥ ६८॥ <br>
मनोवाक्कायजनितं पातकं त्रिविधं च यत्॥ <br>
तत्सर्वं नाशमायाति श्रवणात्कीर्तनात्सुकृत् ॥ ६९॥ <br>
धन्यं  यशस्यमायुष्यं सुखसंतानदायकम्॥ <br>
माहात्म्यं शृणुयाद्वत्स सर्वसौख्याप्तये नरः ॥ 3.2.40.७० ॥ <br>
सर्वतीर्थेषु यत्पुण्यं सर्वक्षेत्रेषु यत्फलम्॥ <br>
तत्फलं समवाप्नोति धर्मारण्यस्य सेवनात् ॥ ७१ ॥ <br>
॥ नारद उवाच ॥ ॥ <br>
धर्मारण्यस्य माहात्म्यं यच्छ्रुतं त्वन्मुखांबुजात् ॥ <br>
धर्मवाप्यां यत्र धर्म्मस्तपस्तेपे सुदुष्कुरम् ॥ ७२॥ <br>
तस्य क्षेत्रस्य महिमा मया त्वत्तोऽवधारितः ॥ <br>
स्वस्ति तेऽस्तु गमिष्यामि धर्मारण्यदिदृक्षया ॥७३।। <br>
तत्र वाक्यजलौघेन पावितोऽहं चतुर्मुख ॥ ७४ । । <br>
व्यास उवाच ॥ ॥ <br>
इदमाख्यानकं सर्वं कथितं पांडुनंदन ॥ <br>
यच्छ्रुत्वा गोसहस्रस्य फलं प्राप्नोति मानवः ॥ ॥७५॥ <br>
अपुत्रो लभते पुत्रान्निर्द्धनो धनवान्भवेत् ॥ <br>
रोगी रोगात्प्रमुच्येत बद्धो मुच्येत बंधनात् ॥ ७६ ॥ <br>
विद्यार्थी लभते विद्यामुत्तमां कर्मसाधनाम् ॥ <br>
तीर्थयात्राफलं तस्य कोटिकन्याफलं लभेत् ॥ ७७ ॥ <br>
यः श्रृणोति नरो भक्त्या नारी वाथ नरोत्तम ॥ <br>
निरयं नैव पश्यंति एकोत्तरशतैः सह ॥ ७८॥ <br>
शुभे देशे निवेश्याथ क्षौमवस्त्रादिभिस्तथा ॥ <br>
पुराणपुस्तकं राजन्प्रयतः शिष्टसंमतः ॥ ७९॥ <br>
अर्चयेच्च यथा न्यायं गंधमाल्यैः पृथक्पृथक् ॥ <br>
समाप्तौ नृप ग्रंथस्य वाचकस्यानुपूजनम् ॥ 3.2.40.८० ॥ <br>
दानादिभिर्यथान्यायं संपूर्णफलहेतवे ॥ <br>
मुद्रिकां कुंडले चैव ब्रह्मसूत्रं हिरण्मयम् ॥ ८१ ॥ <br>
वस्त्राणि च विचित्राणि गंधमाल्यानुलेपनैः ॥ <br>
देववत्पूजनं कृत्वा गां च दद्यात्पयस्विनीम् ॥ ८२ ॥ <br>
एवं विधानतः श्रुत्वा धर्मारण्यकथानकम्॥ <br>
धर्मारण्यनिवासस्य फलमाप्नोत्यसंशयम् ॥ ८३ ॥ <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये धर्मारण्यनिवासिव्यवस्थावर्णनपूर्वक धर्मारण्यपुराणश्रवणमाहात्म्यवर्णनंनाम चत्वारिंशोऽध्यायः ॥ ४० ॥<br>
<br>
</span>
