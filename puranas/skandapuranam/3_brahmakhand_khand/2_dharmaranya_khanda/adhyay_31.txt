<span style="font-size: 14pt; line-height: 200%">श्रीराम उवाच ॥ ॥ <br>
भगवन्यानि तीर्थानि सेवितानि त्वया विभो ॥ <br>
एतेषां परमं तीर्थं तन्ममाचक्ष्व मानद ॥ १ ॥ <br>
मया तु सीताहरणे निहता ब्रह्मराक्षसाः ॥ <br>
तत्पापस्य विशुदयर्थं वद तीर्थोत्तमोत्तमम् ॥ २ ॥ <br>
वसिष्ठ उवाच ॥ ॥ <br>
गंगा च नर्मदा तापी यमुना च सरस्वती ॥ <br>
गंडकी गोमती पूर्णा एता नद्यः सुपावनाः ॥ ३ ॥ <br>
एतासां नर्मदा श्रेष्ठा गंगा त्रिपथगामिनी ॥ <br>
दहते किल्बिषं सर्वं दर्शनादेव राघव ॥ ४ ॥ <br>
दृष्ट्वा जन्मशतं पापं गत्वा जन्मशतत्रयम् ॥ <br>
स्नात्वा जन्मसहस्रं च हंति रेवा कलौ युगे ॥ ५ ॥ <br>
नर्मदातीरमाश्रित्य शाकमूलफलैरपि ॥ <br>
एकस्मिन्भोजिते विप्रे कोटि भोजफलं लभेत ॥ ६ ॥ <br>
गंगा गंगेति यो ब्रूयाद्योजनानां शतैरपि ॥ <br>
मुच्यते सर्वपापेभ्यो विष्णुलोकं स गच्छति ॥ ७ ॥ <br>
फाल्गुनांते कुहूं प्राप्य तथा प्रौष्ठपदेऽसिते ॥ <br>
पक्षे गंगामधि प्राप्य स्नानं च पितृतर्पणम् ॥ ८ ॥ <br>
कुरुते पिंडदानानि सोऽक्षयं फलमश्नुते ॥ <br>
शुचौ मासे च संप्राप्ते स्नानं वाप्यां करोति यः ॥ ९ ॥ <br>
चतुरशीतिनरकान्न पश्यति नरो नृप ॥ <br>
तपत्याः स्मरणे राम महापातकिनामपि ॥ 3.2.31.१० ॥ <br>
उद्धरेत्सप्तगोत्राणि कुलमेकोत्तरं शतम् ॥ <br>
यमुनायां नरः स्नात्वा सर्वपापैः प्रमुच्यते ॥ ११ ॥ <br>
महापातकयुक्तोऽपि स गच्छेत्परमां गतिम् ॥ <br>
कार्त्तिक्यां कृत्तिकायोगे सरस्वत्यां निमज्जयेत् ॥ १२ ॥ <br>
गच्छेत्स गरुडारूढः स्तूयमानः सुरोत्तमैः ॥ <br>
स्नात्वा यः कार्तिके मासि यत्र प्राची सरस्वती ॥ १३ ॥ <br>
प्राचीं माधवमास्तूय स गच्छेत्परमां गतिम् ॥ <br>
गंडकीपुण्यतीर्थे हि स्नानं यः कुरुते नरः ॥ १४ ॥ <br>
शालग्रामशिलामर्च्य न भूयः स्तनपो भवेत् ॥ <br>
गोमतीजलकल्लोलैर्मज्जयेत्कृष्णसन्निधौ ॥ १५ ॥ <br>
चतुर्भुजो नरो भूत्वा वैकुण्ठे मोदते चिरम् ॥ <br>
चर्मण्वतीं नमस्कृत्य अपः स्पृशति यो नरः ॥ १६ ॥ <br>
स तारयति पूर्वजान्दश पूर्वान्दशापरान् ॥ <br>
द्वयोश्च संगमं दृष्ट्वा श्रुत्वा वा सागरध्वनिम् ॥ १७ ॥ <br>
ब्रह्महत्यायुतो वापि पूतो गच्छेत्परां गतिम् ॥ <br>
माघमासे प्रयागे तु मज्जनं कुरुते नरः ॥ १८ ॥ <br>
इह लोके सुखं भुक्त्वा अन्ते विष्णुपदं व्रजेत् ॥ <br>
प्रभासे ये नरा राम त्रिरात्रं ब्रह्मचारिणः ॥ १९ ॥ <br>
यमलोकं न पश्येयुः कुंभीपाकादिकं तथा ॥ <br>
नैमिषारण्यवासी यो नरो देवत्वमाप्नुयात् ॥ 3.2.31.२० ॥ <br>
देवानामालयं यस्मात्तदेव भुवि दुर्लभम् ॥ <br>
कुरुक्षेत्रे नरो राम ग्रहणे चन्द्रसूर्ययोः ॥ २१ ॥ <br>
हेमदानाच्च राजेंद्र न भूयः स्तनपो भवेत् ॥ <br>
श्रीस्थले दर्शनं कृत्वा नरः पापात्प्रमुच्यते ॥ २२ ॥ <br>
सर्वदुःखविनाशे च विष्णुलोके महीयते ॥ <br>
काश्यपीं स्पर्शयेद्यो गां मानवो भुवि राघव ॥ ॥ २३ ॥ <br>
सर्वकामदुघावासमृषिलोकं स गच्छति ॥ <br>
उज्जयिन्यां तु वैशाखे शिप्रायां स्नानमाचरेत् ॥ २४ ॥ <br>
मोचयेद्रौरवाद्घोरात्पूर्वजांश्च सहस्रशः ॥ <br>
सिंधुस्नानं नरो राम प्रकरोति दिनत्रयम् ॥ २५ ॥ <br>
सर्वपापविशुद्धात्मा कैलासे मोदते नरः ॥ <br>
कोटितीर्थे नरः स्नात्वा दृष्ट्वा कोटीश्वरं शिवम् ॥ २६ ॥ <br>
ब्रह्महत्यादिभिः पापैर्लिप्यते न च स क्वचित् ॥ <br>
अज्ञानामपि जंतूनां महाऽमेध्ये तु गच्छताम् ॥ ॥ २७ ॥ <br>
पादोद्भूतं पयः पीत्वा सर्वपापं प्रणश्यति ॥ <br>
वेदवत्यां नरो यस्तु स्नाति सूर्योदये शुभे ॥ २८ ॥ <br>
सर्वरोगात्प्रमुच्येत परं सुखमवाप्नुयात् ॥ <br>
तीर्थानि राम सर्वत्र स्नानपानावगाहनैः ॥ २९ ॥ <br>
नाशयंति मनुष्याणां सर्वपापानि लीलया ॥ <br>
तीर्थानां परमं तीर्थं धर्मारण्यं प्रचक्षते ॥ 3.2.31.३० ॥ <br>
ब्रह्मविष्णुशिवाद्यैर्यदादौ संस्थापितं पुरा ॥ <br>
अरण्यानां च सर्वेषां तीर्थानां च विशेषतः ॥ ३१ ॥ <br>
धर्मारण्यात्परं नास्ति भुक्तिमुक्तिप्रदायकम् ॥ <br>
स्वर्गे देवाः प्रशंसंति धर्मारण्यनिवासिनः ॥ ३२ ॥ <br>
ते पुण्यास्ते पुण्यकृतो ये वसंति कलौ नराः ॥ <br>
धर्मारण्ये रामदेव सर्वकिल्बिषनाशने ॥ ३३ ॥ <br>
ब्रह्महत्यादिपापानि सर्वस्तेयकृतानि च ॥ <br>
परदारप्रसंगादि अभक्ष्यभक्षणादि वै ॥ ३४ ॥ <br>
अगम्यागमना यानि अस्पर्शस्पर्शनादि च ॥ <br>
भस्मीभवंति लोकानां धर्मारण्यावगाहनात् ॥ ३५ ॥ <br>
ब्रह्मघ्नश्च कृतघ्नश्च बालघ्नोऽनृतभाषणः ॥ <br>
स्त्रीगोघ्नश्चैव ग्रामघ्रो धर्मारण्ये विमुच्यते ॥ ३६ ॥ <br>
नातः परं पावनं हि पापिनां प्राणिनां भुवि ॥ <br>
स्वर्ग्यं  यशस्यमायुष्यं वांछितार्थप्रदं शुभम् ॥ ३७ ॥ <br>
कामिनां कामदं क्षेत्रं यतीनां मुक्तिदायकम् ॥ <br>
सिद्धानां सिद्धिदं प्रोक्तं धर्मारण्यं युगेयुगे ॥ ३८ ॥ <br>
॥ ब्रह्मोवाच ॥ ॥ <br>
वसिष्ठवचनं श्रुत्वा रामो धर्मभृतां वरः ॥ <br>
परं हर्षमनुप्राप्य हृदयानंदकारकम् ॥ ३९ ॥ <br>
प्रोत्फुल्लहृदयो रामो रोमाचिंततनूरुहः ॥ <br>
गमनाय मतिं चक्रे धर्मारण्ये शुभव्रतः ॥ ॥ 3.2.31.४० ॥ <br>
यस्मिन्कीटपतंगादिमानुषाः पशवस्तथा ॥ <br>
त्रिरात्रसेवनेनैव मुच्यन्ते सर्वपातकैः ॥ ४१ ॥ <br>
कुशस्थली यथा काशी शूलपाणिश्च भैरवः ॥ <br>
यथा वै मुक्तिदो राम धर्मारण्यं तथोत्तमम् ॥ ४२ ॥ <br>
ततो रामो महेष्वासो मुदा परमया युतः ॥ <br>
प्रस्थितस्तीर्थयात्रायां सीतया भ्रातृभिः सह ॥ ४३ ॥ <br>
अनुजग्मुस्तदा रामं हनुमांश्च कपीश्वरः ॥ <br>
कौशल्या च सुमित्रा च कैकेयी च मुदान्विता ॥ ४४ ॥ <br>
लक्ष्मणो लक्षणोपेतो भरतश्च महामतिः ॥ <br>
शत्रुघ्नः सैन्यसहितोप्ययोध्यावासिनस्तथा ॥ ४५ ॥ <br>
प्रकृतयो नरव्याघ्र धर्मारण्ये विनिर्ययुः ॥ <br>
अनुजग्मुस्तदा रामं मुदा परमया युताः ॥ ४६ ॥ <br>
तीर्थयात्राविधिं कर्तुं गृहात्प्रचलितो नृपः ॥ <br>
वसिष्ठं स्वकुलाचार्यमिदमाह महीपते ॥ ४७ ॥ <br>
॥ श्रीराम उवाच ॥ ॥ <br>
एतदाश्चर्यमतुलं किमादि द्वारकाभवत् ॥ <br>
कियत्कालसमुत्पन्ना वसिष्ठेदं वदस्व मे ॥ ४८ ॥ <br>
॥ वसिष्ठ उवाच ॥ ॥ <br>
न जानामि महाराज कियत्कालादभूदिदम् ॥ <br>
लोमशो जांबवांश्चैव जानातीति च कारणम् ॥ ४९ ॥ <br>
शरीरे यत्कृतं पापं नानाजन्मांतरेष्वपि ॥ <br>
प्रायश्चितं हि सर्वेषामेतत्क्षेत्र परं स्मृतम् ॥ 3.2.31.५० ॥ <br>
श्रुत्वेति वचनं तस्य रामं ज्ञानवतां वरः ॥ <br>
गन्तुं कृतमतिस्तीर्थं यात्राविधिमथाचरत् ॥ ५१ ॥ <br>
वसिष्ठं चाग्रतः कृत्वा महामांडलिकैर्नृपैः ॥ <br>
पुनश्चरविधिं कृत्वा प्रस्थितश्चोत्तरां दिशम् ॥ ५२ ॥ <br>
वसिष्ठं चाग्रतः कृत्वा प्रतस्थे पश्चिमां दिशम् ॥ <br>
ग्रामाद्ग्राममतिक्रम्य देशाद्देशं वनाद्वनम् ॥५३॥ <br>
विमुच्य निर्ययौ रामः ससैन्यः सपरिच्छदः ॥ <br>
गजवाजिसहस्रौघै रथैर्यानैश्च कोटिभिः॥ ॥ ५४ ॥ <br>
शिबिकाभिश्चासंख्याभिः प्रययौ राघवस्तदा ॥ <br>
गजारूढः प्रपश्यंश्च देशान्विविधसौहृदान् ॥ ५५ ॥ <br>
श्वेतातपत्रं विधृत्य चामरेण शुभेन च ॥ <br>
वीजितश्च जनौघेन रामस्तत्र समभ्यगात् ॥ ५६ ॥ <br>
वादित्राणां स्वनैघोरैर्नृत्यगीतपुरःसरैः ॥ <br>
स्तूयमानोपि सूतैश्च ययौ रामो मुदान्वितः ॥ ५७ ॥ <br>
दशमेऽहनि संप्राप्तं धर्मारण्यमनुत्तमम् ॥ <br>
अदूरे हि ततो रामो दृष्ट्वा मांडलिकं पुरम् ॥ ५८ ॥ <br>
तत्र स्थित्वा ससैन्यस्तु उवास निशि तां पुरीम् ॥ <br>
श्रुत्वा तु निर्जनं क्षेत्रमुद्वसं च भयानकम् ॥ ५९ ॥ <br>
व्याघ्रसिंहाकुलं तत्र यक्षराक्षससेवितम् ॥ <br>
श्रुत्वा जनमुखाद्रामो धर्मारण्यमरण्यकम् ॥ <br>
तच्छ्रुत्वा रामदेवस्तु न चिंता क्रियतामिति ॥ 3.2.31.६० ॥ <br>
तत्रस्थान्वणिजः शूरान्दक्षान्स्वव्यवसायके ॥ ६१ ॥ <br>
समर्थान्हि महाकायान्महाबलपराक्रमान् ॥ <br>
समाहूय तदा काले वाक्यमेतदथाब्रवीत् ॥ ६२ ॥ <br>
शिबिकां सुसुवणां मे शीघ्रं वाहयताचिरम् ॥ <br>
यथा क्षणेन चैकेन धर्मरण्यं व्रजाम्यहम् ॥ ६३ ॥ <br>
तत्र स्नात्वा च पीत्वा च सर्वपापात्प्रमुच्यते ॥ <br>
एवं ते वणिजः सर्वै रामेण प्रेरितास्तदा ॥ ६४ ॥ <br>
तथेत्युक्त्वा च ते सर्वे ऊहुस्तच्छिबिकां तदा ॥ <br>
क्षेत्रमध्ये यदा रामः प्रविष्टः सहसैनिकः ॥ ॥ ६५ ॥ <br>
तद्यानस्य गतिर्मंदा संजाता किल भारत ॥ <br>
मंदशब्दानि वाद्यानि मातंगा मंदगामिनः ॥ ६६ ॥ <br>
हयाश्च तादृशा जाता रामो विस्मय मागतः ॥ <br>
गुरुं पप्रच्छ विनयाद्वशिष्ठं मुनिपुंगवम् ॥ ६७ ॥ <br>
किमेतन्मंदगतयश्चित्रं हृदि मुनीश्वर ॥ <br>
त्रिकालज्ञो मुनिः प्राह धर्मक्षेत्रमुपागतम् ॥ ॥ ६८ ॥ <br>
तीर्थे पुरातने राम पादचारेण गम्यते ॥ <br>
एवं कृते ततः पश्चात्सैन्यसौख्यं भविष्यति ॥ ६९ ॥ <br>
पादचारी ततौ रामः सैन्येन सह संयुतः ॥ <br>
मधुवासनके ग्रामे प्राप्तः परमभावनः ॥ 3.2.31.७० ॥ <br>
गुरुणा चोक्तमार्गेण मातॄणां पूजनं कृतम् ॥ <br>
नानोपहारैर्विविधैः प्रतिष्ठाविधिपूर्वकम् ॥ ७३ ॥ <br>
ततो रामो हरिक्षेत्रं सुवर्णादक्षिणे तटे ॥ <br>
निरीक्ष्य यज्ञयोग्याश्च भूमीर्वै बहुशस्तथा ॥ ७२ ॥ <br>
कृतकृत्यं तदात्मानं मेने रामो रघूद्वहः ॥ <br>
धर्मस्थानं निरीक्ष्याथ सुवर्णाक्षोत्तरे तटे ॥ ७३ ॥ <br>
सैन्यसंघं समुत्तीर्य्य बभ्राम क्षेत्रमध्यतः ॥ <br>
तत्र तीर्थेषु सर्वेषु देवतायतनेषु च ॥७४॥ <br>
यथोक्तानि च कर्माणि रामश्चक्रे विधानतः ॥ <br>
श्राद्धानि विधिवच्चक्रे श्रद्धया परया युतः ॥ ७५ ॥ <br>
स्थापयामास रामेशं तथा कामेश्वरं पुनः ॥ <br>
स्थानाद्वायुप्रदेशे तु सुवर्णो भयतस्तटे ॥ ७६ ॥ <br>
कृत्वैवं कृतकृत्योऽभूद्रामो दशरथात्मजः ॥ <br>
कृत्वा सर्वविधिं चैव सभायां समुपाविशत् ॥ ७७ ॥ <br>
तां निशां स नदीतीरे सुष्वाप रघुनंदनः ॥ <br>
ततोऽर्द्धरात्रे संजाते रामो राजीवलोचनः ॥ ७८ ॥ <br>
जागृतस्तु तदा काल एकाकी धर्मवत्सलः ॥ <br>
अश्रौषीच्च क्षणे तस्मिन्रामो नारीविरोदनम् ॥ ७९ ॥ <br>
निशायां करुणैर्वाक्यै रुदंतीं कुररीमिव ॥ <br>
चारैर्विलोकयामास रामस्तामतिसंभ्रमात् ॥ 3.2.31.८० ॥ <br>
दृष्ट्वातिविह्वलां नारीं क्रंदन्तीं करुणैः स्वरैः ॥ <br>
पृष्टा सा दुःखिता नारी रामदूतैस्तदानघ ॥ ८१ ॥ <br>
॥ दूता ऊचुः ॥ ॥ <br>
कासि त्वं सुभगे नारि देवी वा दानवी नु किम् ॥ <br>
केन वा त्रासितासि त्वं मुष्टं केन धनं तव ॥८२॥ <br>
विकला दारुणाञ्छब्दानुद्गिरंती मुहुर्मुहुः ॥ <br>
कथयस्व यथातथ्यं रामो राजाभिपृच्छति॥ ॥ ८३ ॥ <br>
तयोक्तं स्वामिनं दूताः प्रेषयध्वं ममांतिकम् ॥ <br>
यथाहं मानसं दुःखं शांत्यै तस्मै निवेदये ॥ ८४ ॥ <br>
तथेत्युक्त्वा ततो दूता राममागत्य चाब्रुवन् ॥ ८५ ॥ <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये दूतागमनंनामैकत्रिंशो ऽध्यायः ॥ ३१ ॥ छ ॥ <br>
<br>
</span>
