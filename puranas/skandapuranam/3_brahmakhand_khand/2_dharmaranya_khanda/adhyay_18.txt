<span style="font-size: 14pt; line-height: 200%">।। रुद्र उवाच ।। ।। <br>
शृणु स्कन्द महाप्राज्ञ ह्यद्भुतं यत्कृतं मया ।। <br>
धर्मारण्ये महादुष्टो दैत्यः कर्णाटकाभिधः ।। १ ।। <br>
निभृतं हि समागत्य दंपत्योर्विघ्नमाचरत् ।। <br>
तं दृष्ट्वा तद्भयाल्लोकः प्रदुद्राव निरन्तरम् ।। २ ।। <br>
त्यक्त्वा स्थानं गताः सर्वे वणिजो वाडवादयः ।। <br>
मातंगीरूपमास्थाय श्रीमात्रा त्वनया सुत ।। ३ ।। <br>
हतः कर्णाटको नाम राक्षसो द्विजघातकः ।। <br>
तदा सर्वेऽपि वै विप्रा हृष्टास्ते तेन कर्मणा ।। ४ ।। <br>
स्तुवंति पूजयंति स्म वणिजो भक्तितत्पराः ।। <br>
वर्षेवर्षे प्रकुर्वंति श्रीमातापूजनं शुभम् ।। ५ ।। <br>
शुभकार्येषु सर्वेषु प्रथमं पूजयेत्तु ताम् ।। <br>
न स विघ्नं प्रपश्येत तदाप्रभृति पुत्रक ।। ६ ।। <br>
।। युधिष्ठिर उवाच ।। ।। <br>
कोऽसौ दुष्टो महादैत्यः कस्मिन्वंशे समुद्भवः ।। <br>
किं किं तेन कृतं तात सर्वंं कथय सुव्रत ।। ७ ।। <br>
।। ।। व्यास उवाच ।। ।। <br>
शृणु राजन्प्रवक्ष्यामि कर्णाटकविचेष्टितम् ।। <br>
देवानां दानवानां यो दुःसहो वीर्यदर्पितः ।। ८ ।। <br>
दुष्टकर्मा दुराचारो महाराष्ट्रो महाभुजः ।। <br>
जित्वा च सकलाँल्लोकांस्त्रैलोक्ये च गतागतः ।। ९ ।। <br>
यत्र देवाश्च ऋषयस्तत्र गत्वा महासुरः ।। <br>
छद्मना वा बलेनैव विघ्नं प्रकुरुते नृप ।।3.2.18.१ ०।। <br>
न वेदाध्ययनं लोके भवेत्तस्य भयेन च ।। <br>
कुर्वते वाडवा देवा न च संध्याद्युपासनम् ।। ११ ।। <br>
न क्रतुर्वर्तते तत्र न चैव सुरपूजनम् ।। <br>
देशेदेशे च सर्वत्र ग्रामेग्रामे पुरेपुरे ।। १२ ।। <br>
तीर्थेतीर्थे च सर्वत्र विघ्नं प्रकुरुतेऽसुरः ।। <br>
परंतु शक्यते नैव धर्मारण्ये प्रवेशितुम् ।। १३ ।। <br>
भयाच्छक्त्याश्च श्रीमातुर्दानवो विक्लवस्तदा ।। <br>
केनोपायेन तत्रैव गम्यते त्विति चिंतयन् ।। १४ ।। <br>
विघ्नं करिष्ये हि कथं ब्राह्मणानां महात्मनाम् ।। <br>
वेदाध्ययनकर्तॄणां यज्ञे कर्माधितिष्ठताम् ।। १५ ।। <br>
वेदाध्ययनजं शब्दं श्रुत्वा दूरात्स दानवः ।। <br>
विव्यथे स यथा राजन्वज्राहत इव द्विपः ।। १६ ।। <br>
निःश्वासान्मुमुचे रोषाद्दंतैर्दंतांश्च घर्षयन् ।। <br>
दशमानो निजावोष्ठौ पेषयंश्च करावुभौ ।। १७ ।। <br>
उन्मत्तवद्विचरत इतश्चेतश्च मारिष ।। <br>
सन्निपातस्य दोषेण यथा भवति मानवः ।। १८ ।। <br>
तथैव दानवो घोरो धर्मारण्यसमीपगः ।। <br>
भ्रमते दहते चैव दूरादेव भयान्वितः ।। १९ ।। <br>
विवाहकाले विप्राणां रूपं कृत्वा द्विजन्मनः ।। <br>
तत्रागत्य दुराधर्षो नीत्वा दांपत्यमुत्तमम् ।। 3.2.18.२० ।। <br>
उत्पपात महीपृष्ठाद्गगने सोऽसुराधमः ।। <br>
स्वयं च रमते पापो द्वेषाज्जातिस्वभावतः ।। २१ ।। <br>
एवं च बहुशः सोऽथ धर्मारण्याच्च दंपती ।। <br>
गृहीत्वा कुरुते पापं देवानामपि दुःसहम् ।। २२ ।। <br>
विघ्नं करोति दुष्टोऽसौ दंपत्योः सततं भुवि ।। <br>
महाघोरतरं कर्म कुर्वंस्तस्मिन्पुरे वरे ।। २३ ।। <br>
तत्रोद्विग्ना द्विजाः सर्वे पलायंते दिशो दश ।। <br>
गताः सर्वे भूमिदेवा स्त्यक्त्वा स्थानं मनोरमम् ।। २४ ।। <br>
यत्रयत्र महत्तीर्थं तत्रतत्र गता द्विजाः ।। <br>
उद्वसं तत्पुरं जातं तस्मिन्काले नृपोत्तम ।। २५ ।। <br>
न वेदाध्ययनं तत्र न च यज्ञः प्रवर्तते ।। <br>
मनुजास्तत्र तिष्ठंति न कर्णाटभयार्दिताः ।। २६ ।। <br>
द्विजाः सर्वे ततो राजन्वणिजश्च महायशाः ।। <br>
एकत्र मिलिताः सर्वे वक्तुं मंत्रं यथोचितम् ।। २७।। <br>
कर्णाटस्य वधोपायं मंत्रयंति द्विजर्षभाः ।। <br>
विचार्यमाणे तैर्दैवाद्वाग्जाता चाशरीरिणी ।। २८ ।। <br>
आराधयत श्रीमातां सर्वदुःखापहारिणीम् ।। <br>
सर्वदैत्यक्षयकरीं सर्वोपद्रवनाशनीम् ।। २९ ।। <br>
तच्छ्रुत्वा वाडवाः सर्वे हर्षव्याकुललोचनाः ।। <br>
श्रीमातां तु समागत्य गृहीत्वा बलिमुत्तमम् ।। 3.2.18.३० ।। <br>
मधु क्षीरं दधि घृतं शर्करा पञ्चधारया ।। <br>
धूपं दीपं तथा चैव चंदनं कुसुमानि च ।। ३१ ।। <br>
फलानि विविधान्येव गृहीत्वा वाडवा नृप ।। <br>
धान्यं तु विविधं राजन्भक्तापूपा घृताचिताः ।। ३२ ।। <br>
कुल्माषा वटकाश्चैव पायसं घृतमिश्रितम् ।। <br>
सोहालिका दीपिकाश्च सार्द्राश्च वटकास्तथा ।। ३३ ।। <br>
राजिकाभिश्च संलिप्ता नवच्छिद्रसमन्विताः ।। <br>
चंद्रबिंबप्रतीकाशा मण्डकास्तत्र कल्पिताः ।। ३४ ।। <br>
पञ्चामृतेन स्नपनं कृत्वा गन्धोदकेन च ।। <br>
धूपैर्दीपैश्च नैवेद्यैस्तोषयामासुरीश्वरीम् ।। ३५ ।। <br>
नीराजनैः सकपूरैः पुष्पैर्दीपैः सुचंदनैः ।। <br>
श्रीमाता तोषिता राजन्सर्वोपद्रवनाशनी ।। ३६ ।। <br>
श्रीमाता च जगन्माता ब्राह्मी सौम्या वरप्रदा ।। <br>
रूपत्रयं समास्थाय पालयेत्सा जगत्त्रयम् ।। ३७ ।।<br>
त्रयीरूपेण धर्मात्मन्रक्षते सत्यमंदिरम्।। <br>
जितेद्रिया जितात्मानो मिलितास्ते द्विजोत्तमाः ।। ३८ ।। <br>
तैः सर्वेरर्चिता माता चंदनाद्येन तोषिता ।। <br>
स्तुतिमारेभिरे तत्र वाङ्मनःकायकर्मभिः ।। <br>
एकचित्तेन भावेन ब्रह्मपुत्र्याः पुरः स्थिताः ।। ३९ ।। <br>
।। विप्रा ऊचुः ।। ।। <br>
नमस्ते ब्रह्मपुत्र्यास्तु नमस्ते ब्रह्मचारिणि ।। <br>
नमस्ते जगतां मातर्नमस्ते सर्वगे सदा ।। 3.2.18.४० ।। <br>
क्षुन्निद्रा त्वं तृषा त्वं च क्रोधतंद्रादयस्तथा ।। <br>
त्वं शांतिस्त्वं रतिश्चैव त्वं जया विजया तथा ।। ४१ ।। <br>
ब्रह्मविष्णुमहेशाद्यैस्त्वं प्रपन्ना सुरेश्वरि ।। <br>
सावित्री श्रीरुमा चैव त्वं च माता व्यवस्थिता ।। ४२ ।। <br>
ब्रह्मविष्णु सुरेशानास्त्वदाधारे व्यवस्थिताः ।। <br>
नमस्तुभ्यं जगन्मातर्धृतिपुष्टिस्वरूपिणि ।। ४३ ।। <br>
रतिः क्रोधा महामाया छाया ज्योतिःस्वरूपिणि ।। <br>
सृष्टि स्थित्यंतकृद्देवि कार्यकारणदा सदा ।।४४।। <br>
धरा तेजस्तथा वायुः सलिलाकाशमेव च ।। <br>
नमस्तेऽस्तु महाविद्ये महाज्ञानमयेऽनघे ।। ४५ ।। <br>
ह्रींकारी देवरूपा त्वं क्लींकारी त्वं महाद्युते ।। <br>
आदिमध्यावसाना त्वं त्राहि चास्मान्महाभयात् ।। ४६ ।। <br>
महापापो हि दुष्टात्मा दैत्योऽयं बाधतेऽधुना ।। <br>
त्राणरूपा त्वमेका च अस्माकं कुलदेवता ।। ४७।। <br>
त्राहित्राहि महादेवि रक्षरक्ष महेश्वरि ।। <br>
हनहन दानवं दुष्टं द्विजातीनां विघ्नकारकम् ।।४८।। <br>
एवं स्तुता तदा देवी महामाया द्विजन्मभिः ।। <br>
कर्णाटस्य वधार्थाय द्विजातीनां हिताय च ।। <br>
प्रत्यक्षा साऽभवत्तत्र वरं ब्रूहीत्युवाच ह ।। ४९ ।। ।। <br>
।। श्रीमातोवाच ।। ।। <br>
केन वै त्रासिता विप्राः केन वोद्वेजिताः पुनः ।। <br>
तस्याहं कुपिता विप्रा नयिष्ये यमसादनम् ।।3.2.18.५०।। <br>
क्षीणायुषं नरं वित्त येन यूयं निपीडिताः ।। <br>
ददामि वो द्विजातिभ्यो यथेष्टं वक्तुमर्हथ ।।५१।। <br>
भक्त्या हि भवतां विप्राः करिष्ये नात्र संशयः ।।५२।। <br>
।। द्विजा ऊचुः।। ।। <br>
कर्णाटाख्यो महारौद्रो दानवो मदगर्वितः ।। <br>
विघ्नं प्रकुरुते नित्यं सत्यमंदिरवासिनाम् ।।५३।। <br>
ब्राह्मणान्सत्यशीलांश्च वेदाध्ययनतत्परान् ।। <br>
द्वेषाद्द्वेष्टि द्वेषणस्तान्नित्यमेव महामते ।। <br>
वेदविद्वेषणो दुष्टो घातयैनं महाद्युते ।। ५४ ।। <br>
।। व्यास उवाच ।। ।। <br>
तथेत्युक्त्वा तु सा देवी प्रहस्य कुलदेवता ।। <br>
वधोपायं विचिंत्यास्य भक्तानां रक्षणाय वै ।। ५५ ।। <br>
ततः कोपपरा जाता श्रीमाता नृपसत्तम ।। <br>
कोपेन भृकुटीं कृत्वा रक्तनेत्रांतलोचनाम् ।। ५६ ।। <br>
कोपेन महताऽऽविष्टा वसंती पावकं यथा ।। <br>
महाज्वाला मुखान्नेत्रान्नासाकर्णाच्च भारत।।५७।।<br>
तत्तेजसा समुद्भूता मातंगी कामरूपिणी ।।<br>
काली करा लवदना दुर्दर्शवदनोज्ज्वला ।।५८।। <br>
रक्तमाल्यांबरधरा मदाघूर्णितलोचना ।।<br>
न्यग्रोधस्य समीपे सा श्रीमाता संश्रिता तदा ।।५९।। <br>
अष्टादशभुजा सा तु शुभा माता सुशोभना ।। <br>
धनुर्बाणधरा देवी खड्गखेटकधारिणी ।। 3.2.18.६० ।। <br>
कुठारं क्षुरिकां बिभ्रत्त्रिशूलं पानपात्रकम् ।। <br>
गदां सर्पं च परिघं पिनाकं चैव पाशकम् ।। ६१ ।। <br>
अक्षमालाधरा राजन्मद्यकुंभानुधारिणी ।। <br>
शक्तिं च मुशलं चोग्रं कर्तरीं खर्परं तथा ।। ६२ ।। <br>
कंटकाढ्यां च बदरीं बिभ्रती तु महानना ।। <br>
तत्राभवन्महायुद्धं तुमुलं लोमहर्षणम् ।। ६३ ।। <br>
मातंग्याः सह कर्णाटदानवेन नृपोत्तम ।। ६४ ।। <br>
।। युधिष्ठिर उवाच ।। ।। <br>
कथं युद्धं समभवत्कथं चैवापवर्तत ।। <br>
जितं केनैव धर्मज्ञ तन्ममाचक्ष्व मारिष ।। ६५ ।। <br>
।। व्यास उवाच ।। ।। <br>
एकदा शृणु राजेंद्र यज्जातं दैत्यसंगरे ।। <br>
तत्सर्वं कथयाम्याशु यथावृत्तं हि तत्पुरा ।। ६६ ।। <br>
प्रणष्टयोषा ये विप्रा वणिजश्चैव भारत ।। <br>
चैत्रमासे तु संप्राप्ते धर्मारण्ये नृपोत्तम ।। ६७ ।। <br>
गौरीमुद्वाहयामासुर्विप्रास्ते संशितव्रताः ।। <br>
स्वस्थानं सुशुभं ज्ञात्वा तीर्थराजं तथोत्तमम् ।। ६८ ।। <br>
विवाहं तत्र कुर्वंतो मिलितास्ते द्विजोत्तमाः ।। <br>
कोटिकन्याकुलं तत्र एकत्रासीन्महोत्सवे ।। <br>
धर्मारण्ये महाप्राज्ञ सत्यं सत्यं वदाम्यहम् ।। ६९ ।। <br>
चतुर्थ्यामपररात्रेऽभ्यंतरतोऽग्निमादधुः ।। <br>
आसनं ब्रह्मणे दत्त्वा अग्निं कृत्वा प्रदक्षिणम् ।। 3.2.18.७० ।। <br>
स्थालीपाकं च कृत्वाथ कृत्वा वेदीः शुभास्तदा ।। <br>
चतुर्हस्ताः सकलशा नागपाश समन्विताः ।। ७१ ।। <br>
वेदमंत्रेण शुभ्रेण मंत्रयंते ततो द्विजाः ।। <br>
चरतां दंपतीनां हि परिवेश्य यथोचितम् ।। ७२ ।। <br>
ब्रह्मणा सहितास्तत्र वाडवा स्ते सुहर्षिताः ।। <br>
कुर्वते वेदनिर्घोषं तारस्वरनिनादितम् ।। ७३ ।। <br>
तेन शब्देन महता कृत्स्नमापूरितं नभः ।। <br>
तं श्रुत्वा दानवो घोरो वेदध्वनिं द्विजे रितम् ।। ७४ ।। <br>
उत्पपातासनात्तूर्णं ससैन्यो गतचेतनः ।। <br>
धावतः सर्वभृत्यास्तं ये चान्ये तानुवाच सः ।। ७५ ।। <br>
श्रूयतां कुत्र शब्दोऽयं वाडवानां समुत्थितः ।। <br>
तस्य तद्वचनं श्रुत्वा दैतेयाः सत्वरं ययुः ।। ७६ ।। <br>
विभ्रांतचेतसः सर्वे इतश्चेतश्च धाविताः ।। <br>
धर्मारण्ये गताः केचित्तत्र दृष्टा द्विजा तयः ।। ७७ ।। <br>
उद्गिरंतो हि निगमान्विवाहसमये नृप ।। <br>
सर्वं निवेदयामासुः कर्णाटाय दुरात्मने ।। ७८ ।। <br>
तच्छ्रुत्वा रक्तताम्राक्षो द्विजद्विट् कोपपू रितः ।। <br>
अभ्यधावन्महाभाग यत्र ते दंपती नृप ।। ७९ ।। <br>
खमाश्रित्य तदा दैत्यमायां कुर्वन्स राक्षसः ।। <br>
अहरद्दंपती राजन्सर्वालंकारसंयुतान् ।। ।। 3.2.18.८० ।। <br>
ततस्ते वाडवाः सर्वे संगता भुवनेश्वरीम् ।। <br>
बुंबारवं प्रकुर्वाणास्त्राहित्राहीति चोचिरे ।। ८१ ।। <br>
तच्छ्रुत्वा विश्वजननी मातंगी भुवनेश्वरी ।। <br>
सिंहनादं प्रकुर्वाणा त्रिशूलवरधारिणी ।। ८२ ।। <br>
ततः प्रववृते युद्धं देवीकर्णाटयोस्तथा ।। <br>
ऋषीणां पश्यतां तत्र वणिजां च द्विजन्मनाम् ।। ८३ ।। <br>
पश्यतामभवयुद्धं तुमुलं लोमहर्षणम् ।। <br>
अस्त्रैश्चिच्छेद मातगी मदविह्वलितं रिपुम् ।। ८४ ।। <br>
सोऽपि दैत्यस्ततस्तस्या बाणेनैकेन वक्षसि ।। <br>
असावपि त्रिशूलेन घातितः कश्मलं गतः ।। ८५ ।। <br>
मुष्टिभिश्चैव तां देवीं सोऽपि ताडयतेऽसुरः ।। <br>
सोऽपि देव्या ततः शीघ्रं नागपाशेन यंत्रितः ।। ८६ ।। <br>
ततस्तेनैव दैत्येन गरुडास्त्रं समादधे ।। <br>
तया नारायणास्त्रं तु संदधे शरपातनम्।।८७ ।। <br>
एवमन्योन्यमाकृष्य युध्यमानौ जयेच्छया ।। <br>
ततः परिघमादाय आयसं दैत्यपुंगवः ।। ८८ ।। <br>
मातंगीं प्रति संकुद्धो जघान परवीरहा ।। <br>
देवी क्रुद्धा मुष्टिपातैश्चूर्णयामास दानवम् ।। ८९ ।। <br>
तेन मुष्टिप्रहारेण मूर्च्छितो निपपात ह ।। <br>
ततस्तु सहसोत्थाय शक्तिं धृत्वा करे मुदा ।। 3.2.18.९० ।। <br>
शतघ्नीं पातयामास तस्या उपरि दानवः ।। <br>
शक्तिं चिच्छेद सा देवी मातंगी च शुभानना ।। ९१ ।। <br>
जहासोच्चैस्तु सा सुभ्रः शतघ्नीं वज्रसन्निभा ।। <br>
एव मन्योन्यशस्त्रौघैरर्दयंतौ परस्परम् ।। ९२ ।। <br>
ततस्त्रिशूलेन हतो हृदये निपपात ह ।। <br>
मूर्छां विहाय दैत्योऽसौ मायां कृत्वा च राक्षसीम् ।। ९३ ।। <br>
पश्यतां तत्र तेषां तु अदृश्योऽभून्महासुरः ।। <br>
पपौ पानं ततो देवी जहासारुणलोचना ।। ९४ ।। <br>
सर्वत्रगं तं सा देवी त्रैलोक्ये सचराचरे ।। ९५ ।। <br>
क्व पास्यस्तीति ब्रूते सा ब्रूहि त्वं सांप्रतं हि मे ।। <br>
कर्णाटक महादुष्ट एहि शीघ्रं हि युध्यताम् ।। ९६ ।। <br>
ततोऽभवन्महायुद्धं दारुणं च भयानकम् ।। <br>
पपौ देवी तु मैरेयं वधार्थं सुमहाबला ।। ९७ ।। <br>
मातंगी च ततः क्रुद्धा वक्त्रे चिक्षेप दानवम् ।। <br>
ततोऽपि दानवो रौद्रो नासारंध्रेण निर्गतः ।।९८।।<br>
&nbsp;युध्यते स पुनर्दैत्यः कर्णाटो मदपूरितः ।। <br>
ततो देवी प्रकुपिता मातंगी मदपूरिता ।। ९९ ।। <br>
दशनैर्मथयित्वा च चर्वयित्वा पुनःपुनः ।। <br>
शवास्थि मे दसा युक्तं मज्जामांसादिपूरितम् ।। 3.2.18.१०० ।। <br>
नखरोमाभिसंयुक्तं प्रक्षिप्य चोदरेऽसुरम् ।। <br>
करेकेण मुखं रुद्धं करेणैकेन नासिकाम् ।। १ ।। <br>
ततो महाबलो दैत्यः कर्णरंध्रेण निर्गतः ।। <br>
ततस्तया महादेव्या नाम चक्रे तदा भुवि ।। २ ।। <br>
कर्णरंध्रप्रसूतोऽयं कर्णाटेति विदुर्बुधाः ।। <br>
पुनर्युद्धार्थमायातो दैत्यो हि बलदर्पितः ।। ३ ।। <br>
गर्जमानोसुरस्तत्र सायुधो युधि संस्थितः ।। <br>
तं दृष्ट्वा दुःसहं दैत्यं विमृश्य च पुनः पुनः ।। ४ ।। <br>
वधोपायं हि मातंगी चिंतयामास भारत ।। <br>
यदा चिंतयते देवी मातंगी मदपूरिता ।। ५ ।। <br>
मायारूपं समास्थाय कर्णाटः कुसुमायुधः ।। <br>
गौरश्चांबुजपत्राक्षं स्तथा षोडशवार्षिकम् ।। ६ ।। <br>
अभ्येत्य देवीं ब्रूते स्म मां त्वं वरय शोभने ।। ७ ।। <br>
।। श्रीमातोवाच ।। ।। <br>
साधु चेदं त्वया प्रोक्तं दैत्यराज सुनिश्चितम्।। <br>
रूपेण सदृशो नान्यो विद्यते भुवनत्रये ।। ८ ।। <br>
प्रतिज्ञा मे कृता पूर्वं श्रुता किमसुरोत्तमं ।। <br>
ममानुजा शुभा श्यामा विवाहे विप्र कांक्षिणी ।। ९ ।। <br>
पित्रा मे स्थापिता दैत्य रक्षार्थं हि द्विजन्मनाम् ।।<br>
&nbsp;केवलं श्यामलांगी सा सर्वलोकहितावहा ।। 3.2.18.११० ।। <br>
न कश्चिद्वरयेत्क न्यामित्युक्त्वा स्थापिता तु सा ।। <br>
कथयाशु तव शुभं श्रुत्वोपायं कथं शुभम् ।। ११ ।। <br>
भगिनी मेऽस्ति दैत्येंद्र श्यामलाह्यपरिग्रहा ।। <br>
तवार्थं रक्षिता शूर तां च पूर्वेण चोद्वह ।।१२।। <br>
स पिता तां महावीर दास्यते वै शुभामिमाम्।। <br>
गच्छ त्वं व्रियतां ह्येव श्यामला कोपसंयुता ।। १३ ।।<br>
ततः कर्णाटकः क्रुद्धो गृहीत्वा शक्तिमूर्जिताम् ।। <br>
अभ्यधावत दुष्टात्मा श्यामलानिधनेच्छया ।।१४।। <br>
आगतं चासुरं दृष्ट्वा श्यामला सुमहामनाः।। <br>
विवाहार्थं परं ज्ञात्वाऽभिप्रायं दुष्टचेतसः ।। १५ ।। <br>
महायुद्धमभूत्तत्र श्यामलाऽसुरवर्ययोः ।। <br>
मासत्रयं ततो राजंश्चाभवत्तुमुलं क्षितौ ।। १६ ।। <br>
माघे कृष्णतृतीयायां धर्मारण्ये महारणे ।। <br>
मध्याह्नसमये भूप कर्णाटाख्यो निपातितः ।। १७ ।। <br>
कार्णाटिः पतितस्तत्र यत्र देव्या निपातितः ।। <br>
तच्छैल शृंगप्रतिमं पपात शिर उत्तमम् ।। १८ ।। <br>
चचाल सकला पृथ्वी साब्धिद्वीपा सपर्वता ।। <br>
ततो विप्राः प्रहृष्टास्ते जय मातरुदैरयन् ।। १९ ।।<br>
&nbsp;जगुर्गन्धर्वपतयो ननृतुश्चाप्सरोगणाः ।। <br>
ततोत्सवं प्रकुर्वन्तो गीतं नृत्यं शुभप्रदम् ।। 3.2.18.१२० ।। <br>
पायसैर्वटकैश्चैव नैवेद्यैर्मोदकैस्तथा ।। <br>
तुष्टवुः शुभवाण्या ते स्थाने मोटेरके वरे ।। २१ ।। <br>
श्रीमती पूजिता सा च सुतसौख्यधनप्रदा ।। <br>
महोत्सवे च संप्राप्ते मातंगीपूजनं हितम् ।। २२ ।। <br>
ये ऽर्चयंति स्थापयित्वा धनपुत्रार्थसिद्धये ।। <br>
सुखं कीर्तिं तथायुष्यं यशः पुण्यं समाप्नुयुः ।। २३ ।। <br>
व्याधयो नाशमायांति चादित्याद्या ग्रहाः शुभाः ।। <br>
भूतवेतालशाकिन्यो जंभाद्याः पीडयन्ति न ।। २४ ।। <br>
न जायते तथा क्वापि प्रेतादीनां प्रपीडनम् ।। <br>
ततो विप्राः प्रहृष्टाश्च स्तुतिं कर्तुं समुद्यताः ।। २५ ।। <br>
श्रीमाता चैव शक्तीश्च मातंगीमस्तुवंस्तदा ।। <br>
श्यामलां च महादेवीं हर्षेण महतायुता ।। २६ ।। ।। <br>
।। विप्रा ऊचुः ।। ।। <br>
मातस्त्वमेवमस्माकं रक्षिका स्थानके भव ।। <br>
दंपतीनां हितार्थाय यथा नोद्विजते द्विजाः ।। २७ ।। <br>
।। मातंग्युवाच ।। ।। <br>
तुष्टाहं वो महाभागाः स्तवेनानेन वो द्विजाः ।। <br>
वरयध्वं वरं यद्वो मनसा समभीप्सितम् ।। २८ ।। <br>
।। ब्राह्मणा ऊचुः ।। ।। <br>
दास्यामहे बलिं देवि यस्ते मनसि वर्तते ।। <br>
अस्माकं चैव दम्पत्यो रक्षार्थं त्वं स्थिरा भव ।। २९ ।। <br>
।। देव्युवाच ।। ।। <br>
स्वस्थाः संतु द्विजाः सर्वे न च पीडा भविष्यति ।। <br>
मयि स्थितायां दुर्धर्षा दैत्या येऽन्ये च राक्षसाः ।।3.2.18.१३०।। <br>
शाकिनीभूतप्रेताश्च जंभाद्याश्च ग्रहास्तथा ।। <br>
शाकिन्यादिग्रहाश्चैव सर्पा व्याघ्रादयस्तथा ।। १३१ ।। <br>
पीडयिष्यंति न क्वापि स्थितायां मयि शासने ।। <br>
महोत्सवं यः कुरुते विवाहे समुपस्थिते ।। ३२ ।। <br>
दंपत्योश्च हितार्थं हि पूजयेन्मां सदा नरः ।। <br>
तस्याहं सकला बाधां नाशयिष्याम्यसंशयम् ।। ३३ ।। <br>
नाधयो व्याधयश्चैव न क्लेशो न च संभ्रमः ।। <br>
प्राप्यते परमं सौख्यं यशः पुण्यं धनं सदा ।। <br>
नाकाले मरणं तस्य वातपित्तादिकं नहि ।। ३४ ।। <br>
।। विप्रा ऊचुः ।। ।। <br>
केन वा विधिना पूजा नैवेद्यं कीदृशं भवेत् ।। <br>
धूपं च कीदृशं मातः कथं पूजां प्रकल्पयेत् ।। ३५ ।। <br>
।। श्रीदेव्युवाच ।। ।। <br>
श्रूयतां मे वचो विप्रा पत्रे चैव हिरण्मये ।। <br>
लिखित्वा पूजयेद्यस्तु चिरायुर्दंपती भवेत् ।। ३६ ।। <br>
अथवा राजते पत्रे कांसपत्रेऽथवा पुनः ।। <br>
अष्टादशभुजा देवी चंदनेन विचर्चिता ।। ३७ ।। <br>
शूर्पं शरैः करे श्वानं पद्मं तु परमं पुनः ।। <br>
कर्त्तरीं कारयेदेकां तूणीरं च धनूंषि च ।। ३८ ।। <br>
चर्म पाशं मुद्गरं च कांसालं तोमरं तथा ।। <br>
शंखं चक्रं गदां शुभ्रां मुशलं परिघं शुभम् ।। ३९ ।। <br>
खट्वांगं बदरीं चैव अंकुशं च मनोरमम् ।। <br>
अष्टादशायुधैरेभिः संयुता भुवनेश्वरी ।। 3.2.18.१४० ।। <br>
लिखेत्सकुंडलां देवीं बाहुनूपुरभूषिताम् ।। <br>
केयूरमुक्तापद्मैश्च मुंडमालाभिरन्विताम् ।। ४१ ।। <br>
मातृकाक्षरपरिवृतामंगुलीय कसंयुताम् ।। <br>
नानाभरणशोभाढ्यां लिखित्वा भुवनेश्वरीम् ।। ४२ ।। <br>
मातंगीमिति विख्यातां प्रतिष्ठार्थं द्विजोत्तमाः ।। <br>
चन्दनेन च हृद्येन पुष्पैश्चैव प्रपूजयेत् ।। ४३ ।। <br>
यक्षकर्दममानीय मातंगीं पूजयेत्सुधीः ।। <br>
घृतेन बोधयेद्दीपं सप्तवर्तियुतं शुभम् ।। ४४ ।। <br>
धूपयेद्गुग्गुलेनाथ साज्येनाति सुगंधिना ।। <br>
नालिकेरेण शुभ्रेण दद्यादर्घं च दंपती ।। ४५ ।। <br>
प्रदक्षिणाः प्रकुर्वीत चतुरः सुमनोरमम् ।। <br>
वस्त्रांशुकं गुंठयित्वा अग्रे कृत्वा च दंपती ।। ४६ ।। <br>
प्रोक्षिणीकृत्य मातंग्याः प्राश्य माध्वीकमुत्तमम् ।। <br>
गीतवादित्रनिर्घोषैर्मातंगीं पूजयेत्सुधीः ।। ४७ ।। <br>
सुवासिनीस्तु तद्रूपा मातंगीसंभवा इति ।। <br>
नृत्यंती दम्पती चाग्रे सर्वोपद्रवशांतये ।। ४८ ।। <br>
नैवेद्यं विविधान्नेन अष्टादशविधं शुभम् ।। <br>
वटकापूपिकाः शुभ्राः क्षीरं शर्करया युतम् ।। ४९ ।। <br>
बल्लाकरं वरं यूपा क्षिप्तकुल्माषकं तथा ।। <br>
सोहालिका भिन्नवटा लाप्सिका पद्मचूर्णकम् ।। 3.2.18.१५० ।। <br>
शैवेया विमलास्तत्र पर्पटाः शालकादयः ।। <br>
पूरणं तस्य मासस्य कुर्याच्छुभ्रं मनोरमम् ।। ५१ ।। <br>
राजमाषाः सूपचिताः कल्पयेत्तत्र दंपती ।। <br>
फेणिका रोपिकास्तत्र कुर्याच्चैव मनोरमाः ।। ५२ ।। <br>
एतान्यष्टादशान्यानि पक्वान्नानि प्रकल्पयेत् ।। <br>
आज्यशर्करायुक्तानि युक्तानि शाकसंचयैः ।। ५३ ।। <br>
रात्रौ जागरणं कार्यं सुवासिनीं च पूजयेत् ।। <br>
मुखावलोकनं चाज्ये कुर्वीयातां च दम्पती ।। ५४ ।। <br>
परस्परं हि कुर्वीत उत्पातपरिशांतये ।। <br>
एवं विधं मयाख्यातं मातंगीपूजनं शुभम् ।। ५५ ।। <br>
न पूजयति यो मूढस्तस्य विप्रं करोति सा ।। <br>
दंपत्योर्मरणं चाथ धननाशं महाभयम् ।। ५६ ।। <br>
क्लेशं रोगं तथा वह्नेः प्रादुर्भावं प्रपश्यति ।। <br>
एतस्मात्कारणाद्विप्रा मातंगीं पूजयेत्सुधीः ।। ५७ ।। <br>
दंपतीनां च सर्वेषां द्विजातीनां च शासने ।। <br>
वणिजां च महादेवी निर्विघ्नं कुरुते सदा ।। ५८ ।। <br>
तथेति चैव तैरुक्ते पुनर्वचनमब्रवीत् ।। <br>
श्रूयतां ब्राह्मणाः सर्वे विवाहादिमहोत्सवम् ।। ५९ ।। <br>
मदीयवचनं श्रुत्वा तथा कुरुत वै विधिम् ।। <br>
विवाहकाले संप्राप्ते दंपत्योः सौख्यहेतवे ।।3.2.18.१६०।। <br>
निर्विघ्नार्थं तु कर्तव्यं निजैश्च सह सेवकैः ।। <br>
अंजनं नयने कुर्यात्सं बंधिनां व सर्वशः ।। ६१ ।। <br>
भ्रूमध्यात्तु प्रकर्त्तव्यमर्द्धचंद्रसमाकृति ।। <br>
बिंदुं तु कारयेद्विप्रास्तस्योपरि मनोहरम् ।। ६२ ।। <br>
एवं कृते तदा विप्राः शांतिर्भवति नान्यथा ।। <br>
पुत्रवृद्धिकरं चैतत्तिलकं चार्द्धबिंबकम् ।। <br>
सर्वविघ्नहरं सर्वदौःस्थ्यव्याधिविनाशनम् ।। ६३ ।। <br>
।। व्यास उवाच ।। ।। <br>
ततः शांताः प्रजाः सर्वा धर्मारण्ये नराधिप ।। <br>
प्रसादाच्चैव मातङ्ग्या देव्या वै सत्यमंदिरे ।।६४।। <br>
ततो हृष्टहृदा विप्राः पुपूजुस्ते विधेः सुताम् ।। <br>
मातंग्याश्च प्रकर्त्तव्यं वर्षेवर्षे च पूजनम् ।। ६५ ।। <br>
माघासिते तृतीयायां भक्ष्यभोज्यादिभिस्तथा ।। <br>
कर्णाटस्य तथोत्पत्तिः पुनर्जाता तु भूतले ।। ६६ ।। <br>
भयाच्चैव हि तत्स्थानं त्यक्त्वा याम्यमगात्ततः ।। <br>
गच्छमानस्तदा दैत्यो यक्ष्मरूपो ह्यभाषत ।।६७।। <br>
श्रूयतां भो द्विजाः सर्वे धर्मारण्यनिवासिनः ।। <br>
वणिजश्च महच्चेदं मद्वाक्यं परिपाल्यताम् ।। ६८ ।। <br>
माघमासे हि मत्प्रीत्या निर्विघ्नार्थं सदा भुवि ।। <br>
त्रिदलेन च धान्येन मूलकेन विशेषतः ।। ६९ ।। <br>
तिल तैलेन वा कुर्यात्पुरुषो नियतव्रतः ।। <br>
एकाशनं हि कुरुते यक्ष्मप्रीत्यै निरंतरम् ।। 3.2.18.१७० ।। <br>
आबालयौवनेनैव वृद्धेनापीह सर्वदा ।। <br>
वर्षेवर्षे प्रकर्त्तव्यं यक्ष्मणो व्रतमुत्तमम् ।। ७१ ।। <br>
यस्मिन्गृहे हि यावच्च पुरुषाकाररूपिणः ।। <br>
तस्याह्वयं प्रकुर्युस्त एकभक्तरताः सदा ।। ७२ ।। <br>
बालस्यार्थे तु जननी कुरुते व्रतमुत्तमम् ।। <br>
पिता वाप्यथवा भ्राता यन्निमित्तं व्रतं चरेत् ।। ७३ ।। <br>
न च तस्य भयं क्वापि न व्याधिर्न च बंधनम् ।। <br>
भर्तुर्निमित्ते स्त्री कुर्यादशक्ते त्वितरेण च ।। ७४ ।। <br>
एवं समादिशन्दैत्यः सत्यमंदिरमुत्सृजन् ।। <br>
गतोऽसौ याम्यदिग्भाग उदधेस्तीर उत्तमे ।। ७५ ।। <br>
विपुलं देह मासाद्य कर्णाटः स नराधिप ।। <br>
स्वनाम्ना चैव तं देशं स्थापयामास चोत्तमम् ।।७६।। <br>
यस्मिंश्च सर्ववस्तूनि धनधान्यानि भूरिशः ।। <br>
कर्णाटदेशं तं राजन्परिवार्य चिरं स्थितः ।।७७।। <br>
धर्मारण्यकथां पुण्यां कथितां नरसत्तम ।। <br>
श्रीमातुश्चैव माहात्म्यं शृण्वंति श्रावयंति ये ।। ७८ ।। <br>
तेषां कुले कदा चित्तु अरिष्टं नैव जायते ।। <br>
अपुत्रो लभते पुत्रान्धनहीनस्तु संपदः ।। <br>
आयुरारोग्यमैश्वर्यं श्रीमातुश्च प्रसादतः ।। १७९ ।। <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये मातंगीकर्णाटकोपाख्यानवर्णनंनामाष्टादशोऽध्यायः ।। १८ ।। छ ।। <br>
<br>
</span>
