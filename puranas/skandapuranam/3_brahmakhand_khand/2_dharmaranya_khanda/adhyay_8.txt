<span style="font-size: 14pt; line-height: 200%">।। युधिष्ठिर उवाच ।। ।। <br>
धर्मारण्यकथां पुण्यां श्रुत्वा तृप्तिर्न मे विभो ।। <br>
यदायदा कथयसि तदा प्रोत्सहते मनः ।। <br>
अतः परं किमभवत्परं कौतूहलं हि मे ।। १ ।। <br>
।। व्यास उवाच ।। ।। <br>
शृणु पार्थ महापुण्यां कथां स्कंदपुराणजाम् ।। <br>
स्थाणुनोक्तां च स्कंदाय धर्मारण्योद्भवां शुभाम् ।। २ ।। <br>
सर्वतीर्थस्य फलदां सर्वोपद्रवनाशिनीम् ।। <br>
कैलासशिखरासीनं देवदेवं जगद्गुरुम् ।। <br>
पंचवक्त्रं दशभुजं त्रिनेत्रं शूलपाणिनम् ।। ३ ।। <br>
कपालखटवांगकरं नागयज्ञोपवीतिनम् ।। <br>
गणैः परिवृतं तत्र सुरासुरनमस्कृतम् ।। ४ ।। <br>
नानारूपगुणैर्गीतं नारदप्रमुखैर्युतम् ।। <br>
गंधर्वैश्चाप्सरोभिश्च सेवितं तमुमापतिम्।। <br>
तत्रस्थं च महादेवं प्रणिपत्याब्रवीत्सुतः ।। ५ ।। <br>
।। स्कंद उवाच ।। ।। <br>
स्वामिन्निंद्रादयो देवा ब्रह्माद्याश्चैव सर्वशः ।। <br>
तव द्वारे समायातान्त्वद्दर्शनैकलालसाः ।। <br>
किमाज्ञापयसे देव करवाणि तवाग्रतः ।। ६ ।। <br>
।। व्यास उवाच ।। <br>
स्कंदस्य वचनं श्रुत्वा आसनादुत्थितो हरः ।। <br>
वृषभं न समारूढो गंतुकामोऽभवत्तदा ।। ७ ।। <br>
गतुकामं शिवं दृष्ट्वा स्कंदो वाक्यमथाब्रवीत् ।। ।। ८ ।। <br>
।। स्कंद उवाच ।। ।। <br>
किं कार्यं देव देवानां यत्त्वमाहूयसे त्वरम् ।। <br>
वृषं त्यक्त्वा कृपासिंधो कृपास्ति यदि मे वद ।। ९ ।। <br>
देवदानव युद्धं वा किं कार्यं वा महत्तरम् ।। 3.2.8.१० ।। <br>
।। शिव उवाच ।। ।। <br>
शृणुष्वैकाग्रमनसा येनाहं व्यग्रचेतसः ।। <br>
अस्ति स्थानं महापुण्यं धर्म्मारण्यं च भूतले ।। ११ ।। <br>
तत्रापि गंतुकामोऽहं देवैः सह षडाननः ।। १२ ।। <br>
।। स्कंद उवाच ।। ।। <br>
तत्र गत्वा महादेव किं करिष्यसि सांप्रतम् ।। <br>
तन्मे ब्रूहि जगन्नाथ कृत्यं सर्वमशेषतः ।। १३ ।। <br>
।। शिव उवाच ।। ।। <br>
श्रूयतां वचनं पुत्र मनसोल्हादकारणम् ।। <br>
आदितः सर्व्ववृत्तानां सृष्टि स्थितिकरं महत् ।। १४ ।। <br>
परंतु प्रलये जाते सर्वतस्तमसा वृतम्।। <br>
आसीदेकं तदा ब्रह्म निर्गुणं बीजमव्ययम् ।। १५ ।। <br>
निर्मितं वै गुणैरादौ मह द्द्रव्यं प्रचक्ष्यते ।। १६ ।। <br>
महाकल्पे च संप्राप्ते चराचरे क्षयं गते ।। <br>
जलरूपी जगन्नाथो रममाणस्तु लीलया ।। १७ ।। <br>
चिरकाले गते सोपि पृथिव्यादिसुतत्त्वकैः ।। <br>
वृक्षमुत्पादयामासायुतशाखामनोरमम् ।। १८ ।। <br>
फलैर्विशालैराकीर्णं स्कंधकांडादिशोभितम् ।। <br>
फलौघाढ्यो जटायुक्तो न्यग्रो धो विटपो महान् ।। १९ ।। <br>
बालभावं ततः कृत्वा वासुदेवो जनार्द्दनः ।। <br>
शेतेऽसौ वटपत्रेषु विश्वं निर्मातुमुत्सुकः  ।। 3.2.8.२० ।। <br>
सनाभिकमले विष्णो र्जातो ब्रह्मा हि लोककृत् ।। <br>
सर्वं जलमयं पश्यन्नानाकारमरूपकम्।। २१ ।। <br>
तं दृष्ट्वा सहसोद्वेगाद्ब्रह्मा लोकपितामहः ।। <br>
इदमाह तदा पुत्र किं करो मीति निश्चितम्।। २२ ।। <br>
खे जजान ततो वाणी देवात्सा चाशरीरिणी ।। <br>
तपस्तप विधे धातर्यथा मे दर्शनं भवेत् ।। २३ ।। <br>
तच्छ्रुत्वा वचनं तत्र ब्रह्मा लोकपितामहः ।। <br>
प्रातप्यत तपो घोरं परमं दुष्करं महत् ।। २४ ।। <br>
प्रहसन्स तदा बालरूपेण कमलापतिः ।। <br>
उवाच मधुरां वाचं कृपालुर्बाल लीलया ।। २५ ।। <br>
।। श्रीविष्णुरुवाच ।। ।। <br>
पुत्र त्वं विधिना चाद्य कुरु ब्रह्मांडगोलके ।। <br>
पातालं भूतलं चैव सिंधुसागरकाननम् ।। २६ ।। <br>
वृक्षाश्च गिरयो द्विपदाः पशवस्तथा ।। <br>
पक्षिणश्चैव गंधर्वाः सिद्धा यक्षाश्च राक्षसाः ।। २७ ।। <br>
श्वापदाद्याश्च ये जीवाश्चतुराशीतियोनयः ।। <br>
उद्भिज्जाः स्वेदजाश्चैव जरायुजास्तथांडजाः ।।२८।। <br>
एकविंशतिलक्षाणि एकैकस्य च योनयः ।।<br>
कुरु त्वं सकलं चाशु इत्युक्त्वांतरधीयत ।। <br>
ब्रह्मणा निर्मितं सर्वं ब्रह्मांडं च यथोदितम् ।। २९ ।। <br>
यस्मिन्पितामहो जज्ञे प्रभुरेकः प्रजापतिः ।। <br>
स्थाणुः सुरगुरुर्भानुः प्रचेताः परमेष्ठिनः ।। 3.2.8.३० ।। <br>
यथा दक्षो दक्षपुत्रा स्तथा सप्तर्षयश्च ये ।। <br>
ततः प्रजानां पतयः प्राभवन्नेकविंशतिः ।। ३१ ।। <br>
पुरुषश्चाप्रमेयश्च एवं वंश्यर्षयो विदुः ।। <br>
विश्वेदेवास्तथादित्या वसव श्चाश्विनावपि ।। ३२ ।। <br>
यक्षाः पिशाचाः साध्याश्च पितरो गुह्यकास्तथा ।। <br>
ततः प्रसूता विद्वांसो ह्यष्टौ ब्रह्मर्षयोऽमलाः ।। ३३ ।। <br>
राजर्षयश्च बहवः सर्वे समुदिता गुणैः ।। <br>
द्यौरापः पृथिवी वायुरंतरिक्षं दिशस्तथा ।। ३४ ।। <br>
संवत्सरार्तवो मासाः पक्षाहोरात्रयः क्रमात् ।। <br>
कलाकाष्ठामुहूर्तादि निमे षादि लवास्तथा ।। ३५।। <br>
ग्रहचक्रं सनक्षत्रं युगा मन्वन्तरादयः ।। <br>
यच्चान्यदपि तत्सर्वं संभूतं लोकसाक्षिकम् ।। ३६ ।। <br>
यदिदं दृश्यते चक्रं किंचि त्स्थावरजंगमम्।। <br>
पुनः संक्षिप्यते पुत्र जगत्प्राप्ते युगक्षये ।। ३७ ।। <br>
यथर्तावृतुलिंगानि नामरूपाणि पर्यये ।। <br>
दृश्यन्ते तानि तान्येव तथा वत्स युगादिकम्।। ३८ ।। <br>
।। शिव उवाच ।। ।। <br>
अतः परं प्रवक्ष्यामि कथां पौराणिकीं शुभाम् ।। <br>
ब्रह्मणश्च तथा पुत्र वंशस्यैवानुकीर्तनम् ।। ३९ ।। <br>
ब्रह्मणो मानसाः पुत्रा विदिताः षण्महर्षयः ।। <br>
मरीचिरत्र्यंगिरसौ पुलस्त्यः पुलहः क्रतुः ।। 3.2.8.४० ।। <br>
मरीचेः कश्यपः पुत्रः कश्यपाच्चरमाः प्रजाः ।। <br>
प्रजज्ञिरे महाभागा दक्षकन्यास्त्रयोदश ।। ४१ ।। <br>
अदितिर्दितिर्दनुः काला दनायुः सिंहिका तथा ।। <br>
क्रोधा प्रोवा वसिष्ठा च विनता कपिला तथा ।। ४२ ।। <br>
कण्डूश्चैव सुनेत्रा च कश्यपाय ददौ तदा ।। <br>
अदित्यां द्वादशादित्याः संजाता हि शुभाननाः ।। ४३ ।। <br>
सूर्याद्वै धर्मराड् जज्ञे ते नेदं निर्मितं पुरा ।। <br>
धर्मेण निर्मितं दृष्ट्वा धर्मारण्यमनुत्तमम् ।। <br>
धर्मारण्यमिति प्रोक्तं यन्मया स्कन्द पुण्यदम् ।। ४४ ।। <br>
।। स्कन्द उवाच ।। ।।। <br>
धर्मारण्यस्य चाख्यानं परमं पावनं तथा ।। <br>
श्रोतुमिच्छामि तत्सर्वं कथयस्व महेश्वर ।। ४५ ।। <br>
।। ईश्वर उवाच ।। ।। <br>
इन्द्राद्याः सकला देवा अन्वयुर्ब्रह्मणा सह ।। <br>
अहं वै तत्र यास्यामि क्षेत्रं पापनिषूदनम् ।। ४६ ।। <br>
।। स्कन्द उवाच ।। ।। <br>
अहमप्यागमिष्यामि तं द्रष्टुं शशिशे खर ।। ४७ ।। <br>
।। सूत उवाच ।। ।। <br>
ततः स्कन्दस्तथा रुद्रः सूर्यश्चैवानिलोऽनलः ।। <br>
सिद्धाश्चैव सगन्धर्वास्तथैवाप्सरसः शुभाः ।। ४८ ।। <br>
पिशाचा गुह्यकाः सर्व इन्द्रो वरुण  एव च ।। <br>
नागाः सर्वाः समाजग्मुः शुक्रो वाचस्पतिस्तथा ।। ४९ ।। <br>
ग्रहाः सर्वे सनक्षत्रा वसवोऽष्टौ ध्रुवा दयः ।। <br>
अंतरिक्षचराः सर्वे ये चान्ये नगवासिनः ।। 3.2.8.५० ।। <br>
ब्रह्मादयः सुराः सर्वे वैकुण्ठं परया मुदा ।। <br>
मन्त्रणार्थं तदा ब्रह्मा विष्णवेऽमितते जसे ।। ५१ ।। <br>
गत्वा तस्मिंश्च वैकुण्ठे ब्रह्मा लोकपितामहः ।। <br>
ध्यात्वा मुहूर्तमाचष्ट विष्णुं प्रति सुहर्षितः ।। ५२ ।। <br>
।। ब्रह्मोवाच ।। ।। <br>
कृष्ण कृष्ण महाबाहो कृपालो परमेश्वर ।। <br>
स्रष्टा त्वं चैव हर्ता त्वं त्वमेव जगतः पिता ।। ५३ ।। <br>
नमस्ते विष्णवे सौम्य नमस्ते गरुडध्वज ।। <br>
नमस्ते कम लाकांत नमस्तेब्रह्मरूपिणे ।। ५४ ।। <br>
नमस्ते मत्स्यरूपाय विश्वरूपाय वै नमः ।। <br>
नमस्ते दैत्यनाशाय भक्तानामभयाय च ।। ५५ ।। <br>
कंसघ्नाय नमस्तेस्तु बलदैत्यजिते नमः ।। <br>
ब्रह्मणैवं स्तुतश्चासीत्प्रत्यक्षोऽसौ जनार्द्दनः ।। ५६ ।। <br>
पीतांबरो घनश्यामो नागारिकृतवाहनः ।। <br>
चतुर्भुजो महा तेजाः शंखचक्रगदाधरः ।। ५७ ।। <br>
स्तूयमानः सुरैः सर्वैः स देवोऽमितविक्रमः ।। <br>
विद्याधरैस्तथा नागैः स्तूयमानश्च सर्वशः ।। ५८ ।। <br>
उत्तस्थौ स तदा देवो भास्करामितदीप्तिमान् ।। <br>
कोटिरत्नप्रभाभास्वन्मुकुटादिविभूषितः ।। ५९ ।। <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये विष्णुसमागमोनामाष्टमोऽध्यायः ।। ८ ।। ।। छ ।। <br>
<br>
</span>
