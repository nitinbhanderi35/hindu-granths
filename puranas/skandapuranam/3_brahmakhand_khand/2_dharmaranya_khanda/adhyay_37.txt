<span style="font-size: 14pt; line-height: 200%">॥व्यास उवाच॥ <br>
ततस्ते ब्राह्मणाः सर्वे प्रत्यूचुः पवनात्मजम्॥ <br>
अधुना सफलं जन्म जीवितं च सुजीवितम् ॥ १ ॥ <br>
अद्य नो मोढलोकानां धन्यो धर्मश्च वै गृहाः॥ <br>
धन्या च सकला पृथ्वी यज्ञधर्मा ह्यनेकशः ॥ २ ॥ <br>
नमः श्रीराम भक्ताय अक्षविध्वंसनाय च ॥ <br>
नमो रक्षःपुरीदाहकारिणे वज्रधारिणे ॥ ३ ॥ <br>
जानकीहृदयत्राणकारिणे करुणात्मने ॥ <br>
सीताविरह तप्तस्य श्रीरामस्य प्रियाय च ॥ ४ ॥ <br>
नमोऽस्तु ते महावीर रक्षास्मान्मज्जतः क्षितौ ॥ <br>
नमो ब्राह्मणदेवाय वायुपुत्राय ते नमः ॥ ५ ॥ <br>
नमोऽस्तु राम भक्ताय गोब्राह्मणहिताय च ॥ <br>
नमोस्तु रुद्ररूपाय कृष्णवक्त्राय ते तमः ॥ ६ ॥ <br>
अंजनीसूनवे नित्यं सर्वव्याधिहराय च ॥ <br>
नागयज्ञोपवीताय प्रबलाय नमोऽस्तु ते ॥ ७ ॥ <br>
स्वयं समुद्रतीर्णाय सेतुबंधनकारिणे ॥ ८ ॥ <br>
॥ व्यास उवाच ॥ ॥ <br>
स्तोत्रेणैवामुना तुष्टो वायुपुत्रोऽब्रवीद्वचः ॥ <br>
शृणुध्वं हि वरं विप्रा यद्वो मनसि रोचते ॥ ९ ॥ <br>
॥ विप्रा ऊचुः ॥ ॥ <br>
यदि तुष्टोऽसि देवेश रामाज्ञापालक प्रभो ॥ <br>
स्वरूपं दर्शयस्वाद्य लंकायां यत्कृतं हरे ॥ 3.2.37.१० ॥ <br>
तथा विध्वंसवाद्य त्वं राजानं पापकारिणम् ॥ <br>
दुष्टं कुमारपालं हि आमं चैव न संशयः ॥ ११ ॥ <br>
वृत्तिलोपफलं सद्यः प्राप्नुयात्त्वं तथा कुरु ॥ <br>
प्रतीत्यर्थं महाबाहो किं विलंबं वदस्व नः ॥१२॥ <br>
त्वयि चित्तेन दत्तेन स राजा पुण्यभाग्भवेत् ॥ <br>
प्रत्यये दर्शिते वीर शासनं पालयिष्यति ॥ १३ ॥ <br>
त्रयीधर्म्मः पृथिव्यां तु विस्तारं प्रापयिष्यति ॥ <br>
धर्मधीर महावीर स्वरूपं दर्शयस्व नः ॥ १४ ॥ <br>
॥ हनुमानुवाच ॥ ॥ <br>
मत्स्वरूपं महाकायं न चक्षुर्विषयं कलौ ॥ <br>
तेजोराशिमयं दिव्यमिति जानंतु वाडवाः ॥ १५ ॥ <br>
तथापि परया भक्त्या प्रसन्नोऽहं स्तवादिभिः ॥ <br>
वसनांतरितं रूपं दर्शयिष्यामि पश्यत ॥ १६ ॥ <br>
एवमुक्तास्तदा विप्राः सर्वकार्यसमुत्सुकाः ॥ <br>
महारूपं महाकायं महापुच्छसमाकुलम् ॥ १७ ॥ <br>
दृष्ट्वा दिव्यस्वरूपं तं हनुमंतं जहर्षिरे ॥ <br>
कथंचिद्धैर्यमालंब्य विप्राः प्रोचुः शनैः शनैः ॥ १८ ॥ <br>
यथोक्तं तु पुराणेषु तत्तथैव हि दृश्यते ॥ <br>
उवाच स हि तान्सर्वांश्चक्षुः प्रच्छाद्य संस्थितान् ॥ १९ ॥ <br>
फलानीमानि गृह्णीध्वं भक्षणार्थमृषीश्वराः ॥ <br>
एभिस्तु भक्षितैर्विप्रा ह्यतितृप्तिर्भविष्यति ॥ 3.2.37.२० ॥ <br>
धर्मारण्यं विना वाद्य क्षुधा वः शाम्यति धुवम् ॥ २१ ॥ <br>
॥ व्यास उवाच ॥ ॥ <br>
क्षुधाक्रांतैस्तदा विप्रैः कृतं वै फलभक्षणम् ॥ <br>
अमृतप्राशनमिव तृप्तिस्तेषामजायत ॥ २२ ॥ <br>
न तृषा नैव क्षुच्चैव विप्राः संक्लिष्टमानसाः ॥ <br>
अभवन्सहसा राजन्विस्मयाविष्टचेतसः ॥२३॥ <br>
ततः प्राहांजनीपुत्रः संप्राप्ते हि कलौ द्विजाः ॥ <br>
नागमिष्याम्यहं तत्र मुक्त्वा रामेश्वरं शिवम् ॥ २४ ॥ <br>
अभिज्ञानं मया दत्तं गृहीत्वा तत्र गच्छत ॥ <br>
तथ्यमेतत्प्रतीयेत तस्य राज्ञो न संशयः ॥ २५ ॥ <br>
इत्युक्त्वा बाहुमुद्धृत्य भुजयोरुभयोरपि ॥ <br>
पृथग्रोमाणि संगृह्य चकार पुटिकाद्वयम् ॥ २६ ॥ <br>
भूर्जपत्रेण संवेष्ट्य ते अदाद्विप्रकक्षयोः ॥ <br>
वामे तु वामकक्षोत्थां दक्षिणोत्थां तु दक्षिणे ॥ २७ ॥ <br>
कामदां रामभक्तस्य अन्येषां क्षयकारिणीम् ॥ <br>
उवाच च यदा राजा ब्रूते चिह्नं प्रदीयताम् ॥ २८ ॥ <br>
तदा प्रदीयतां शीघ्रं वामकक्षोद्भवा पुटी ॥ <br>
अथवा तस्य राज्ञस्तु द्वारे तु पुटिकां क्षिप ॥ २९ ॥ <br>
ज्वालयति च तत्सैन्यं गृहं कोशं तथैव च ॥ <br>
महिष्यः पुत्रकाः सर्वं ज्वलमानं भविष्यति ॥ 3.2.37.३० ॥ <br>
यदा तु वृत्तिं ग्रामांश्च वणिजानां बलिं तथा ॥ <br>
पूर्वं स्थितं तु यत्किंचित्तत्तद्दास्यति वाडवाः ॥ ३१ ॥ <br>
लिखित्वा निश्चयं कृत्वाप्यथ दद्यात्स पूर्ववत् ॥ <br>
करसंपुटकं कृत्वा प्रणमेच्च यदा नृपः ॥ ३२ ॥ <br>
संप्राप्य च पुरा वृत्तिं रामदत्तां द्विजोत्तमाः ॥ <br>
ततो दक्षिणकक्षास्थकेशानां पुटिका त्वियम् ॥ ३३ ॥ <br>
प्रक्षिप्यतां तदा सैन्यं पुरावच्च भविष्यति ॥। <br>
गृहाणि च तथा कोशः पुत्रपौत्रादयस्तथा ॥ ३४ ॥ <br>
वह्निना मुच्यमानास्ते दृश्यंते तत्क्षणादिति ॥ <br>
श्रुत्वाऽमृतमयं वाक्यं हनुमंतोदितं परम् ॥३५॥<br>
अलभन्त मुदं विप्रा ननृतुः प्रजगुर्भृशम् ॥ <br>
जयं चोदैरयन्केऽपि प्रहसन्ति परस्परम् ॥ ३६ ॥ <br>
पुलकांकितसर्वाङ्गाः स्तुवन्ति च मुहुर्मुहुः ॥ <br>
पुच्छं तस्य च संगृह्य चुचुंबुः केचिदुत्सुकाः ॥ ३७ ॥ <br>
ब्रूतेऽन्यो मम यत्नेन कार्यं नियतमेव हि ॥ <br>
अन्यो ब्रूते महाभाग मयेदं कृतमित्युत ॥।६८॥। <br>
ततः प्रोवाच हनुमांस्त्रिरात्रं स्थीयतामिह ॥ <br>
रामतीर्थस्य च फलं यथा प्राप्स्यथ वाडवाः ॥ ३९ ॥ <br>
तथेत्युक्त्वाथ ते विप्रा ब्रह्मयज्ञं प्रचक्रिरे ॥ <br>
ब्रह्मघोषेण महता तद्वनं बधिरं कृतम् ॥ 3.2.37.४० ॥ <br>
स्थित्वा त्रिरात्रं ते विप्रा गमने कृतबुद्धयः ॥ <br>
रात्रौ हनुमतोऽग्रे त इदमूचुः सुभक्तितः ॥ ४१॥ ॥ <br>
॥ ब्राह्मणा ऊचुः ॥ ॥ <br>
वयं प्रातर्गमिष्यामो धर्मारण्यं सुनिर्मलम् ॥ <br>
न विस्मार्या वयं तात क्षम्यतां क्षम्यतामिति ॥ ४२ ॥ <br>
ततो वायुसुतो राजन्पर्वतान्महतीं शिलाम् ॥ <br>
बृहतीं च चतुःशालां दशयोजनमायतीम् ॥ ४३ ॥ <br>
आस्तीर्य प्राह तान्विप्राञ्छिलायां द्विजसत्तमाः ॥ <br>
रक्ष्यमाणा मया विप्राः शयीध्वं विगतज्वराः ॥ ४४ ॥ <br>
इति श्रुत्वा ततः सर्वे निद्रामापुः सुखप्रदाम् ॥ <br>
एवं ते कृतकृत्यास्तु भूत्वा सुप्ता निशामुखे ॥ ॥ ४५ ॥<br>
&nbsp;कृपालुः स च रुद्रात्मा रामशासनपालकः ॥ <br>
रक्षणार्थं हि विप्राणामतिष्ठच्च धरातले ॥ ४६ ॥ <br>
॥ व्यास उवाच ॥ ॥ <br>
अर्द्धरात्रे तु संप्राप्ते सर्वे निद्रामुपागताः ॥ <br>
तातं संप्रार्थयामास कृतानुग्रहको भवान् ॥ ४७ ॥ <br>
समीरण द्विजानेतान्स्थानं स्वं प्रापयस्व भोः ॥ <br>
ततो निद्राभिभूतांस्तान्वायुपुत्रप्रणोदितः ॥ ४८ ॥ <br>
समुद्धृत्य शिलां तां तु पिता पुत्रेण भारत ॥ <br>
विशिष्टो यापयामास स्वस्थानं द्विजसत्तमान् ॥ ४९ ॥ <br>
षड्भिर्मासैश्च यः पन्था अतिक्रांतो द्विजातिभिः ॥ <br>
त्रिभिरेव मुहूर्त्तैस्तु धर्मारण्यमवाप्तवान् ॥ 3.2.37.५० ॥ <br>
भ्रममाणां शिलां ज्ञात्वा विप्र एको द्विजाग्रतः ॥ <br>
वात्स्यगोत्रसमुत्पन्नो लोकान्संगीतवान्कलम् ॥ ५१ ॥ <br>
गीतानि गायनोक्तानि श्रुत्वा विस्मयमाययुः ॥ <br>
प्रभाते सुप्रसन्ने तु उदतिष्ठन्परस्परम् ॥ ५२ ॥ <br>
ऊचुस्ते विस्मिताः सर्वे स्वप्नोऽयं वाथ विभ्रमः ॥ <br>
ससंभ्रमाः समुत्थाय ददृशुः सत्यमंदिरम् ॥ ५३ ॥ <br>
अंतर्बुद्ध्या समालोक्य प्रभावो वायुजस्य च ॥ <br>
श्रुत्वा वेदध्वनिं विप्राः परं हर्षमुपागताः ॥ ५४ ॥ <br>
ग्रामीणाश्च ततो लोका दृष्ट्वा तु महतीं शिलाम् ॥ <br>
अद्भुतं मेनिरे सर्वे किमिदं किमिदं त्विति ॥ ५५ ॥ <br>
गृहेगृहे हि ते लोकाः प्रवदंति तथाद्भुतम् ॥ <br>
ब्राह्मणैः पूर्यमाणा सा शिला च महती शुभा ॥ ५६ ॥ <br>
अशुभा वा शुभा वापि न जानीमो वयं किल ॥ <br>
संवदंते ततो लोकाः परस्परमिदं वचः ॥ ५७ ॥ <br>
॥ व्यास उवाच ॥ ॥ <br>
ततो द्विजानां ते पुत्राः पौत्राश्चैव समागताः ॥ <br>
ऊचुस्ते दिष्ट्या भो विप्रा आगताः पथिका द्विजाः ॥ ५८ ॥ <br>
ते तु संतुष्टमनसा सन्मुखाः  प्रययुर्मुदा ॥ <br>
प्रत्युत्थानाभिवादाभ्यां परिरंभणकं तथा ॥ ५९ ॥ <br>
आघ्राणकादींश्च कृत्वा यथायोग्यं प्रपूज्य च ॥ <br>
सर्वं विस्तार्य कथितं शीघ्रमागममात्मनः ॥ 3.2.37.६० ॥ <br>
ततः संपूज्य तत्सर्वान्गंधतांबूलकुंकुमैः ॥ <br>
शांतिपाठं पठंतस्ते हृष्टा निजगृहान्ययुः ॥ ६१ ॥ <br>
आनंदाया महापीठे प्रातः पांथाः समुत्थिताः ॥ <br>
ददृशुस्ते महास्थानं सोत्कंठा हर्षपूरिताः ॥ ६० ॥ <br>
आश्चर्यं परमं प्रापुः किमेतत्स्थानमुत्तमम् ॥ <br>
अयं तु दक्षिण द्वारे शांतिपाठोऽत्र पठ्यते ॥ ६३ ॥ <br>
गृहा रम्याः प्रदृश्यंते शचीपतिगृहोपमाः ॥ <br>
प्रासादाः कुलमातॄणां दृश्यंते चाग्निशोभनाः ॥ ६४ ॥ <br>
एवं ब्रुवत्सु विप्रेषु महाशक्तिप्रपूजने ॥ <br>
आगतो ब्राह्मणोऽपश्यत्तत्र विप्रकदंबकम् ॥ ६५ ॥ <br>
हर्षितो भावितस्तत्र यत्र विप्राः सभासदः ॥ <br>
उवाव दिष्ट्या भो विप्रा ह्यागताः पथिका द्विजाः ॥ ६६ ॥ <br>
प्रत्युत्तस्थुस्ततो विप्राः पूजां गृहीत्वा समागताः ॥ <br>
प्रत्युत्थानाभिवादौ चाकुर्वंस्ते च परस्परम् ॥ ६७ ॥ <br>
तेते संपूज्य वेगात्तु यथायोग्यं यथाविधि ॥ <br>
हरीश्वरस्य यद्वृत्तं विप्राग्रे संप्रकाशितम् ॥ ६८ ॥ <br>
पथिकानां वचः श्रुत्वा हर्षपूर्णा द्विजोत्तमाः ॥ <br>
शांतिपाठं पठन्तस्ते हृष्टा निजगृहान्ययुः ॥ ६९ ॥ <br>
विमृश्य मिलिताः प्रातर्ज्योतिर्विद्भिः प्रतिष्ठिताः ॥ <br>
ब्राह्मे मूहूर्ते चोत्थाय कान्यकुब्जं गता द्विजाः ॥3.2.37.७०॥ <br>
दोलाभिर्वाहिताः केचित्केचिदश्वै रथैस्तथा ॥ <br>
केचित्तु शिबिकारूढा नानावाहनगाश्च ते ॥७१॥ <br>
तत्पुरं तु समासाद्य गंगायाः शोभने तटे ॥ <br>
अकुर्वन्वसतिं वीराः स्नानदानादिकर्म्म च ॥ ७२ ॥ <br>
चरेण केनचिद्दृष्टाः कथिता नृपसन्निधौ ॥ <br>
अश्वाश्च बहुशो दोला रथाश्च बहुशो वृषाः ॥ ७३ ॥ <br>
विप्राणामिह दृश्यंते धर्मारण्यनिवासिनाम् ॥ <br>
नूनं ते च समायाता नृपेणोक्तं ममाग्रतः ॥ ७४ ॥ <br>
अभिज्ञापय मे पूर्वं प्रेषिताः कपिसंनिधौ ॥ ७५ ॥ <br>
इति श्रीस्कांदे महापुराण एकाशीतिसाहस्र्यां सहितायां तृतीये ब्रह्मखण्डे पूर्वभागे धर्मारण्यमाहात्म्ये ब्राह्मणानां प्रत्यागमन वर्णनं नाम सप्तत्रिंशोऽध्यायः ॥ ३७ ॥ ॥ छ ॥ <br>
<br>
<br>
</span>
