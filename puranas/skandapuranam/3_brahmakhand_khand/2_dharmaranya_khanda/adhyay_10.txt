<span style="font-size: 14pt; line-height: 200%">व्यास उवाच ।। ।। <br>
शृणु राजन्यथावृत्तं धर्म्मारण्ये शुभं मतम् ।। <br>
यदिदं कथयिष्यामि अशेषाघौघनाशनम् ।।।१ ।। <br>
अजेशेन तदा राजन्प्रेरितेन स्वयंभुवा ।। <br>
कामधेनुः समाहूता कथयामास तां प्रति ।। २ ।। <br>
विप्रेभ्योऽनुचरान्देहि एकैकस्मै द्विजातये ।। <br>
द्वौ द्वौ शुद्धात्मकौ चैवं देहि मातः प्रसीद मे ।। ३ ।। <br>
तथेत्युक्त्वा महाधेनुः क्षीरेणोल्लेखयद्धराम् ।। <br>
हुंकारात्तस्य निष्क्रांताः शिखासूत्रधरा नराः ।। ४ ।। <br>
षट्त्रिंशच्च सहस्राणि वणिजश्च महाबलाः ।।<br>
सोपवीता महादक्षाः सर्वशास्त्रविशारदाः ।। ५ ।। <br>
द्विजभक्तिसमायुक्ता ब्रह्मण्यास्ते तपोन्विताः ।। <br>
पुराणज्ञाः सदाचारा धार्मिका बह्मभोजकाः ।। ६ ।। <br>
स्वर्गे देवाः प्रशंसंति धर्मारण्यनिवासिनः ।। <br>
तपोऽध्ययनदानेषु सर्वकालेप्यतींद्रियाः ।। ७ ।। <br>
एकैकस्मै द्विजायैव दत्तं जातु चरद्वयम् ।। <br>
वाडवस्य च यद्गोत्रं पुरा प्रोक्तं महीपते ।। ८ ।। <br>
परस्परं च तद्गोत्रं तस्य चानुचरस्य च ।। <br>
इति कृत्वा व्यवस्थां च न्यवसंस्तत्र भूमिषु ।।९।। <br>
ततश्च शिष्यता देवैर्दत्ता चानुचरान्भुवि ।। <br>
ब्रह्मणा कथितं सर्वं तेषामनुहिताय वै ।।3.2.10.१०।। <br>
कुरुध्वं वचनं चैषां ददध्वं च यदिच्छितम् ।। <br>
समित्पुष्पकुशादीनि आनयध्वं दिनेदिने ।। ११ ।। <br>
अनुज्ञयैषां वर्तध्वं मावज्ञां कुरुत क्वचित् ।। <br>
जातकं नामकरणं तथान्नप्राशनं शुभम् ।। १२ ।। <br>
क्षौरं चैवोपनयनं महानाम्न्यादिकं तथा ।। <br>
क्रियाकर्मादिकं यच्च व्रतं दानोपवासकम् ।। १३ ।। <br>
अनुज्ञयैषां कर्तव्यं काजेशा इदमबुवन् ।। <br>
अनुज्ञया विनैषां यः कार्यमारभते यदि ।। १४ ।। <br>
दर्शं वा श्राद्धकार्यं वा शुभं वा यदि वाऽशुभम् ।। <br>
दारिद्र्यं पुत्रशोकं च कीर्तिनाशं तथैव च ।। १५ ।। <br>
रोगैर्निपीड्यते नित्यं न क्वचित्सुखमाप्नुयुः ।। <br>
तथेति च ततो देवाः शक्राद्याः सुरसत्तमाः ।। १६ ।। <br>
स्तुतिं कुर्वंति ते सर्वे काम धेनोः पुरः स्थिताः ।। <br>
कृतकृत्यास्तदा देवा ब्रह्मविष्णुमहेश्वराः ।। १७ ।। <br>
त्वं माता सर्वदेवानां त्वं च यज्ञस्य कारणम् ।। <br>
त्वं तीर्थं सर्वतीर्थानां नमस्तेऽस्तु सदानघे ।। १८ ।। <br>
शशिसूर्यारुणा यस्या ललाटे वृषभध्वजः ।। <br>
सरस्वती च हुंकारे सर्वे नागाश्च कंबले ।। १९ ।। <br>
क्षुरपृष्ठे च गन्धर्वा वेदाश्चत्वार एव च ।। <br>
मुखाग्रे सर्वतीर्थानि स्थावराणि चराणि च ।। 3.2.10.२० ।। <br>
एवंविधैश्च बहुशो वचनैस्तोषिता च सा ।। <br>
सुप्रसन्ना तदा धेनुः किं करोमीति चाब्रवीत् ।। २१ ।। <br>
।। देवा ऊचुः ।। ।। <br>
सृष्टाः सर्वे त्वया मातर्देव्यैतेऽनुचराः शुभाः ।। <br>
त्वत्प्रसादान्महाभागे ब्राह्मणाः सुखिनोऽ भवन् ।। २२ ।। <br>
ततोऽसौ सुरभी राजन्गता नाकं यशस्विनी ।। <br>
ब्रह्मविष्णुमहेशाद्यास्तत्रैवांतरधुस्ततः ।। २३ ।। <br>
।। युधिष्ठिर उवाच ।। ।। <br>
अभार्यास्ते महातेजा गोजा अनुचरास्तथा ।। <br>
उद्वाहिता कथं ब्रह्मन्त्सुतास्तेषां कदाऽभवन् ।। २४ ।। <br>
।। व्यास उवाच ।। ।। <br>
परिग्रहार्थं वे तेषां रुद्रेण च यमेन च ।। <br>
गन्धर्वकन्या आहृत्य दारास्तत्रोपकल्पिताः ।। २५ ।। <br>
।। युधिष्ठिर उवाच ।। ।। <br>
को वा गन्धर्वराजासौ किंनामा कुत्र वा स्थितः ।। <br>
कियन्मात्रास्तस्य कन्याः किमाचारा ब्रवीहि मे ।। २६ ।। <br>
।। व्यास उवाच ।। ।। <br>
विश्वावसुरिति ख्यातो गन्धर्वाधिपतिर्नृप ।। <br>
षष्टिकन्यासहस्राणि आसते तस्य वेश्मनि ।। २७ ।। <br>
अंतरिक्षे गृहं तस्य गधर्वनगरं शुभम् ।। <br>
यौवनस्थाः सुरूपाश्च कन्या गन्धर्वजाः शुभाः ।। २८ ।। <br>
रुद्रस्यानुचरौ राजन्नंदी भृंगी शुभाननौ ।। <br>
पूर्वदृष्टाश्च ताः कन्याः कथयामासतुः शिवम्।। २९ ।। <br>
दृष्टाः पुरा महादेव गन्धर्वनगरे विभो ।। <br>
विश्वावसुगृहे कन्या असंख्याताः सहस्रशः ।। 3.2.10.३० ।। <br>
ता आनीय वलादेव गोभुजेभ्यः प्रयच्छ भो ।। <br>
एवं श्रुत्वा ततो देवस्त्रिपुरघ्नः सदाशिवः ।। ३१ ।। <br>
प्रेषयामास दूतं तु विजयं नाम भारत ।। <br>
स तत्र गत्वा यत्रास्ते विश्वावसुररिंदमः ।। ३२ ।। <br>
उवाच वचनं चैव पथ्यं चैव शिवेरितम् ।। <br>
धर्मारण्ये महाभाग काजेशेन विनिर्मिताः ।। ३३ ।। <br>
स्थापिता वाडवास्तत्र वेदवेदांगपारगाः ।। <br>
तेषां वै परिचर्यार्थं कामधेनुश्च प्रार्थिता ।। ३४ ।। <br>
तया कृताः शुभाचारा वणिजस्ते त्वयोनिजा ।। <br>
षट्त्रिंशच्च सहस्राणि कुमारास्ते महाबलाः ।। ३५ ।। <br>
शिवेन प्रेषितोऽहं वै त्वत्समीपमुपागतः ।। <br>
कन्यार्थं हि महाभाग देहिदेहीत्युवाच ह ।। ३६ ।। <br>
।। गन्धर्व उवाच ।। ।। <br>
देवानां चैव सर्वेषां गन्धर्वाणां महामते ।। <br>
परित्यज्य कथं लोके मानुषाणां ददामि वै ।। ३७ ।। <br>
श्रुत्वा तु वचनं तस्य निवृत्तो विजयस्तदा ।। <br>
कथयामास तत्सर्वं गन्धर्व चरितं महत् ।।३८ ।। <br>
।। व्यास उवाच ।। ।। <br>
ततः कोपसमाविष्टो भगवाँल्लोकशंकरः ।। <br>
वृषभे च समारूढः शूलहस्तः सदाशिवः ।। ३९ ।। <br>
भूतप्रेतपिशाचाद्यैः सहस्रैरावृतः प्रभुः ।। <br>
ततो देवास्तथा नागा भूतवेतालखेचराः ।। 3.2.10.४० ।। <br>
क्रोधेन महताविष्टाः समाजग्मुः सहस्रशः ।। <br>
हाहाकारो महानासीत्तस्मिन्सैन्ये विसर्पति ।। ४१ ।। <br>
प्रकंपिता धरादेवी दिशापाला भयातुराः ।। <br>
घोरा वातास्तदाऽशांताः शब्दं कुर्वंति दिग्गजाः ।। ।। ४२ ।। <br>
।। व्यास उवाच ।। ।। <br>
तदागतं महासैन्यं दृष्ट्वा भयविलोलितम् ।। <br>
गन्धर्वनगरात्सर्वे विनेशुस्ते दिशो दश ।। ४३ ।। <br>
गन्धर्वराजो नगरं त्यक्त्वा मेरुं गतो नृप ।। <br>
ताः कन्या यौवनोपेता रूपौदार्यसमन्विताः ।। ४४ ।। <br>
गृहीत्वा प्रददौ सर्वा वणिग्भ्यश्च तदा नृप ।। <br>
वेदोक्तेन विधानेन तथा वै देवसन्निधौ ।। ४५ ।। <br>
आज्यभागं तदा दत्त्वा गन्धर्वाय गवात्मजाः ।। <br>
देवानां पूर्वजानां च सूर्याचंद्रमसोस्तथा ।। ४६ ।। <br>
यमाय मृत्यवे चैव आज्यभागं तदा ददुः ।। <br>
दत्त्वाज्यभागान्विधिवद्वव्रिरे ते शुभव्रताः ।। ४७ ।। <br>
ततः प्रभृति गान्धर्वविवाहे समुपस्थिते ।। <br>
आज्यभागं प्रगृह्णन्ति अद्यापि सर्वतो भृशम् ।। ४८ ।। <br>
षट्त्रिंशच्च सहस्राणि कुमारा यन्न्यवेदयन् ।। <br>
तेषां पुत्राश्च पौत्राश्च शतशोऽथ सहस्रशः ।। <br>
अत एव हि ताः सर्वा दासत्वे हि विनिर्मिताः ।।३ <br>
क्षत्रियाश्च महावीरा किंकरत्वे हि निर्मिताः ।। 3.2.10.५० ।। <br>
ततो  देवाऽस्तदा राजञ्जग्मुः सर्वे यथातथा।। <br>
गते देवे द्विजाः सर्वे स्थानेऽस्मिन्निवसंति ते।।५१।। <br>
पुत्रपौत्रयुता राजन्निवसंत्यकुतोभयाः।। <br>
पठंति वेदान्वेदज्ञाः  क्वचिच्छास्त्रार्थमुद्गिरन्।।५२।। <br>
केचिद्विष्णुं जपंतीह शिवं केचिज्जपंति हि।। <br>
ब्रह्माणं च जपंत्येके यमसूक्तं हि केचन।। <br>
यजंति याजकाश्चैव अग्निहोत्रमुपासते ।। <br>
स्वाहाकारस्वधाकारवषट्कारैश्च सुव्रत ।। ५४ ।। <br>
शब्दैरापूयते सर्वं त्रैलोक्यं सचराचरम् ।। <br>
वणिजश्च महादक्षा द्विजशुश्रूणोत्सुकाः ।। ५५ ।। <br>
धर्मारण्ये शुभे दिव्ये ते वसंति सुनिष्ठिताः ।। <br>
अन्नपानादिकं सर्वं समित्कुशफलादिकम् ।। ५६ ।। <br>
आपूरयन्द्विजातीनां वणिजस्ते गवात्मजाः ।। ५७ ।। <br>
पुष्पोपहारनिचयं स्नानवस्त्रादिधावनम् ।। <br>
उपलादिकनिर्माणं मार्जनादिशुभक्रियाः ।। ५८ ।। <br>
वणिक्स्त्रियः प्रकुर्वंति कंडनं पेषणादिकम् ।। <br>
शुश्रूषंति च तान्विप्रान्काजेशवचनेन हि ।। ५९ ।। <br>
स्वस्था जातास्तदा सर्वे द्विजा हर्षपरायणाः ।। <br>
काजेशादीनुपासंते दिवारात्रौ हि संध्ययोः ।। 3.2.10.६० ।। <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मार ण्यमाहात्म्ये वणिक्परिग्रहवर्णनंनाम दशमोऽध्यायः ।। १० ।। <br>
<br>
</span>
