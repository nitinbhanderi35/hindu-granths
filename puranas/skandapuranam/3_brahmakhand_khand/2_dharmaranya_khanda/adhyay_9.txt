<span style="font-size: 14pt; line-height: 200%">॥ व्यास उवाच ॥ ॥ <br>
श्रूयतां राजशार्दूल पुण्यमाख्यानमुत्तमम् ॥ <br>
स्तूयमानो<br>
जगन्नाथ इदं वचनमब्रवीत् ॥ १ ॥ <br>
॥ विष्णुरुवाच ॥ ॥ <br>
किमर्थमागताः सर्वे ब्रह्माद्याः सुरसत्तमाः॥ <br>
पृथिव्यां कुशलं कच्चित्कुतो वो भयमागतम् ॥२॥ <br>
ततः प्रोवाच वै हृष्टो ब्रह्मा तं केशवं वचः ॥ <br>
न भयं विद्यतेऽस्माकं त्रैलोक्ये सचराचरे ॥३॥ <br>
एकविज्ञापनार्थाय आगतोऽहं तवांतिके॥ <br>
तदहं संप्रवक्ष्यामि तदेतच्छृणु मे वचः॥४॥ <br>
परं तु पूर्वं धर्मेण स्थापितं तीर्थमुत्तमम्॥ <br>
तद्द्रष्टुकामोऽहं देव त्वत्प्रसादाज्जनार्दन ॥ ५ ॥ <br>
तत्र त्वं देवदेवेश गमने कुरु मानसम् ॥ <br>
यथा सत्तीर्थतां याति धर्मारण्यमनुत्तमम् ॥ ६ ॥ <br>
विष्णुरुवाच ॥ <br>
साधुसाधु  महाभाग त्वर्यतां तत्र मा चिरम् ॥ <br>
ममापि चित्तं तत्रैव तद्दर्शनेस्ति लालसम् ॥ ७ ॥ <br>
॥ व्यास उवाच ॥ ॥ <br>
तार्क्ष्यमारुह्य गोविंद स्तत्रागाच्छीघ्रमेव हि ॥ <br>
ततो धर्मेण ते देवाः सेंद्राः सर्षिगणास्तथा ॥ ८ ॥ <br>
ब्रह्मविष्णुमहेशाद्या दृष्टा दूरान्मुमोद च ॥ <br>
धर्मराजोपि तान्दृष्ट्वा देवा न्विष्णुपुरोगमान् ॥ ९ ॥ <br>
आगतः स्वाश्रमात्तत्र पूजां प्रगृह्य तत्पुरः ॥ <br>
आसनादुत्थितः शीघ्रं सपर्याद्यं प्रगृह्य च ॥ <br>
एकैकस्य चकाराथ पूजां चैव पृथक्पृथक् ॥ 3.2.9.१० ॥ <br>
चकार पूजां विधिवत्तेषां तत्रार्कनंदनः ॥ <br>
आसनेषूपवेश्याथ पूजां कृत्वा गरीयसीम् ॥ ११ ॥ <br>
॥ यम उवाच ॥ ॥ <br>
तीर्थरूपमिदं क्षेत्रं प्रसादाद्देवकीसुत ॥ <br>
त्वत्तोषविधिना चाद्य कृपया च शिवस्य च ॥ १२ ॥ <br>
अद्य मे सफलं जन्म अद्य मे सफलं तपः ॥ <br>
अद्य मे सफलं स्थानं काजेशानां समागमात् ॥ १३ ॥ <br>
॥ व्यास उवाच ॥ ॥ <br>
एवं स्तुतस्तदा विष्णुः प्रोवाच मधुरं वचः ॥ <br>
तुष्टोऽस्मि धर्म राजेंद्र अहं स्तोत्रेण ते विभो ॥ १४ ॥ <br>
किंचित्प्रार्थय मत्तोऽहं करोमि तव वांछितम् ॥ <br>
यत्तेऽस्त्यभीप्सितं तुभ्यं तद्ददामि न संशयः ॥ १५ ॥ <br>
यम उवाच ॥ ॥ <br>
यदि तुष्टोऽसि देवेश वांछितं कुरुषे यदि ॥ <br>
धर्मारण्ये महापुण्ये ऋषीणामाश्रमान्कुरु ॥ १६ ॥ <br>
वसंति वाडवा यत्र यजंति चैव याज्ञिकाः ॥ <br>
वेदनिर्घोषसंयुक्तं भाति तत्तीर्थमुत्तमम् ॥ १७ ॥ <br>
अब्राह्मणमिदं तीर्थं पीडयिष्यंति जन्तवः ॥ <br>
तस्मात्त्वं वाडवाञ्छौरे समानय ऋषी न्बहून् ॥ <br>
धर्मारण्यं यथा भाति त्रैलोक्ये सचराचरे ॥ १८ ॥ <br>
ततो विष्णुः सहस्राक्षः सहस्रशीर्षः सहस्रपात् ॥ <br>
सहस्रशस्तदा रूपं कृतवान्धर्मवत्सलः ॥  <br>
यस्मिन्स्थाने च ये विप्राः सदाचाराः शुभव्रताः ॥ १९ ॥ <br>
अशेषधर्मकुशलाः सर्वशास्त्रविशारदाः ॥ <br>
तपोज्ञाने महाख्याता ब्रह्मयज्ञपरायणाः ॥ <br>
स्थापिता ऋषयः सर्वे सहस्राण्यष्टादशैव तु ॥ 3.2.9.२० ॥ <br>
नानादेशात्समानीय स्थापितास्तत्र तैः सुरैः ॥ <br>
आश्रमांश्च बहूंस्तत्र काजेशैरपि निर्मितान् ॥ २१ ॥ <br>
धर्मोपदेशात्कृष्णेन ब्रह्मणा च शिवेन च ॥ <br>
स्वेस्वे स्थाने यथायोग्ये स्थापयामास केशवः ॥ २२ ॥ <br>
युधिष्ठिर उवाच ॥ ॥ <br>
कस्मिन्वंशे समुत्पन्ना ब्राह्मणा वेदपारगाः ॥ <br>
स्थापिताः सपरीवाराः पुत्रपौत्रसमावृताः ॥ <br>
शिष्यैश्च बहुभिर्युक्ता अग्निहोत्रपरायणाः ॥ <br>
तेषां स्थानानि नामानि यथावच्च वदस्व मे ॥ २३ ॥ ॥ <br>
व्यास उवाच ॥ ॥ <br>
श्रूयतां नृपशार्दूल धर्म्मारण्यनिवासिनाम् ॥ २४ ॥ <br>
महात्मनां ब्राह्मणानामृषीणामूर्ध्वरेतसाम् ॥ <br>
तेषां वै पुत्रपौत्राणां नामानि च वदाम्यहम् ॥ २५ ॥<br>
चतुर्विशतिगोत्राणि द्विजानां पांडवर्षभ ॥ <br>
तेषां शाखाः प्रशाखाश्च पुत्रपौत्रादयस्तथा ॥ २६ ॥ <br>
जज्ञिरे बहवः पुत्राः शतशोऽथ सहस्रशः ॥ <br>
चतुर्विशतिमुख्यानां नामानि प्रवदामि ते ॥ <br>
द्विजानामृषयः प्रोक्ताः प्रवराणि तथा शृणु ॥ २७ ॥ <br>
भारद्वाजस्तथा वत्सः कौशिकः कुश एव च ॥ <br>
शांडिल्यः काश्यपश्चैव गौतमश्छांधनस्तथा ॥ २८ ॥ <br>
जातूकर्ण्यस्तथा वत्सो वसिष्ठो धारणस्तथा ॥ <br>
आत्रेयो भांडिलश्चैव लौकिकाश्च इतः परम् ॥ २९ ॥ <br>
कृष्णायनोपमन्युश्च गार्ग्यमुद्गलमौषकाः ॥ <br>
पुण्यासनः पराशरः कौंडिन्यश्च ततः परम् ॥ ॥ 3.2.9.३० ॥ <br>
तथा गान्यासनश्चैव प्रवराणि चतुर्विंशतिः ॥ <br>
जामदग्न्यस्य गोत्रस्य प्रवराः पंच एव हि ॥ ३१ ॥ <br>
भार्गवश्च्यवनाप्नुवानौर्वश्च जमदग्निकः ॥ <br>
पंचैते प्रवरा राजन्विख्याता लोकविश्रुताः ॥३२ ॥ <br>
एवं गोत्रसमुत्पन्ना वाडवा वेदपारगाः ॥ <br>
द्विजपूजाक्रियायुक्ता नानाक्रतुक्रियापराः ॥ ३३ ॥ <br>
गुणेन संहिता आसन् षट्कर्मनिरताश्च ये ॥ <br>
एवंविधा महाभागा नानादेशभवा द्विजाः ॥ ३४ ॥ <br>
भामेवसं तृतीयं च प्रवराः पंच एव हि ॥ <br>
भार्गवच्यावनाप्नुवानौर्वजामदग्न्यसंयुताः ॥ <br>
आत्रेयोऽर्चनानसश्च श्यावास्येति तृतीयकः ॥ ३५ ॥ <br>
अस्मिन्गोत्रे भवा विप्रा दुष्टाः कुटिलगामिनः ॥ <br>
धनिनो धर्मनिष्ठाश्च वेदवेदांगपारगाः ॥३६॥ <br>
दानभोगरताः सर्वे श्रौतस्मार्तेषु संमताः ॥ <br>
मांडव्यगोत्रे विज्ञेयाः प्रवरैः पंचभिर्युताः ॥३७॥ <br>
भार्गवश्च्यावनो ऽत्रिश्चाप्नुवानौर्वस्तथैव च ॥ <br>
अस्मिन्गोत्रे भवा विप्राः श्रुतिस्मृतिपरायणाः ॥ ३८ ॥ <br>
रोगिणो लोभिनो दुष्टा यजने याजने रताः ॥ <br>
ब्रह्मक्रिया पराः सर्वे मांडव्याः कुरुसत्तम ॥ ३९ ॥ <br>
गार्ग्यस्य गोत्रे ये जातास्तेषां तु प्रवरास्त्रयः ॥ <br>
अंगिराश्चांबरीषश्च यौवनाश्वस्तृतीयकः ॥ 3.2.9.४० ॥ <br>
अस्मिन्गोत्रे समुत्पन्नाः सद्वृत्ताः सत्यभाषिणः ॥ <br>
शांताश्च भिन्नवर्णाश्च निर्द्धनाश्च कुचैलिनः ॥ ४१ ॥ <br>
संगवात्सल्ययुक्ताश्च वेदशास्त्रेषु निश्चलाः ॥ <br>
वत्सगोत्रे द्विजा भूप प्रवराः पंच एव हि ॥ ४२ ॥ <br>
भार्गवश्च्यवनाप्नुवानौर्वश्च जमदग्निकः ॥ <br>
एभिस्तु पंच विख्याता द्विजा   ब्रह्मस्वरूपिणः ॥ ४३ ॥ <br>
शांता दांताः सुशीलाश्च धर्मपुत्रैः सुसंयुता ॥ <br>
वेदाध्ययनहीनाश्च कुशलाः सर्वकर्मसु ॥ ४४ ॥ <br>
सुरूपाश्च सदाचाराः सर्वधर्मेषु निष्ठिताः॥ <br>
दानधर्म रताः सर्वे अन्नदा जलदा द्विजाः ॥ ४५ ॥ <br>
दयालवः सुशीलाश्च सर्वभूतहिते रताः ॥ <br>
काश्यपा ब्राह्मणा राजन्प्रवरत्रयसंयुताः ॥ ४६ ॥ <br>
काश्यपश्चापवत्सारो नैध्रुवश्च तृतीयकः ॥ <br>
वेदज्ञा गौरवर्णाश्च नैष्ठिका यज्ञकारकाः ॥ ४७ ॥ <br>
प्रियवासा महादक्षा गुरुभक्तिरताः सदा ॥ <br>
प्रतिष्ठामानव न्तश्च सर्वभूतहिते रताः ॥ ४८ ॥ <br>
यजंते च महायज्ञान्काश्यपेया द्विजातयः॥ <br>
धारीणसगोत्रजाश्च प्रवरैस्त्रिभिरन्विताः ॥ ४९ ॥ <br>
अगस्तिदर्विश्वेताश्व दध्यवाहनसंज्ञकाः ॥ <br>
अस्मिन्गोत्रे च ये जाता धर्मकर्मसमाश्रिताः ॥ 3.2.9.५० ॥ <br>
कर्मक्रूराश्च ते सर्वे तथैवोदरिणस्तु ते ॥ <br>
लंबकर्णा महादंष्ट्रा द्विजा धनपरायणाः ॥ ५१ ॥ <br>
क्रोधिनो द्वेषिणश्चैव सर्वसत्त्वभयंकराः ॥ <br>
लौगाक्षसोद्भवा ये वै वाडवाः सत्यसंश्रिताः ॥ ५२ ॥ <br>
प्रवराश्च त्रयस्तेषां तत्त्वज्ञानस्वरूपकाः ॥ <br>
कश्यपश्चैव वत्सश्च वसिष्ठश्च तृतीयकः ॥ ५३ ॥ <br>
सदाचारास्तु विख्याता वैष्णवा बहुवृ त्तयः ॥ <br>
रोमभिर्बहुभिर्व्याप्ताः कृष्णवर्णास्तु वाडवाः ॥ ५४ ॥ <br>
शांता दाताः सुशीलाश्च स्वदारनिरताः सदा ॥ <br>
कुशिकसगोत्रे ये जाताः प्रवरैस्त्रिभिरन्विताः ॥ ५५ ॥ <br>
विश्वामित्रो देवरात औदलश्च त्रयश्च ये ॥ <br>
अस्मिन्गोत्रे तु ये जाता दुर्बला दीनमानसाः ॥ ५६ ॥ <br>
असत्यभाषिणो विप्राः सुरूपा नृपसत्तमाः ॥ <br>
सर्व्वविद्याकुशलिनो ब्राह्मणा ब्रह्मसत्तमाः ॥ ५७ ॥ <br>
उपमन्युसगोत्रेयाः प्रवरत्रयसंयुताः ॥ <br>
वसिष्ठश्च भरद्वाजस्त्विंद्रप्रमद एव वा ॥ ५८ ॥ <br>
अस्मिन्गोत्रे तु ये विप्राः क्रूराः कुटिलगामिनः ॥ <br>
दूषणा द्वेषिणस्तुच्छाः सर्वसंग्रहतत्पराः ॥ ५९ ॥ <br>
कलहोत्पादने दक्षा धनिनो मानिनस्तथा ॥ <br>
सर्वदैव प्रदुष्टाश्च दुष्टसंगरतास्तथा ॥ 3.2.9.६० ॥ <br>
रोगिणो दुर्बलाश्चैव वृत्त्युपकल्पवर्जिताः ॥ <br>
वात्स्यगोत्रे भवा विप्राः प्रवरैः पंचभिर्युताः ॥ ६१ ॥ <br>
भार्गवच्यावनाप्नुवानौर्वश्च जमदग्निकः ॥ <br>
अस्मिन्गोत्रे भवा विप्राः स्थूलाश्च बहुबुद्धयः॥६२॥ <br>
सर्वकर्मरता श्चैव सर्वधर्मेषु निश्चलाः ॥ <br>
वेदशास्त्रार्थनिपुणा यजने याजने रताः ॥ ६३ ॥ <br>
सदाचाराः सुरूपाश्च बुद्धितो दीर्घदर्शिनः ॥ <br>
वात्स्यायनसगोत्रेयाः प्रवरैः पंचभिर्युताः ॥ ६४ ॥ <br>
भार्गवच्यावनाप्नुवानौर्वश्च जमदग्निकः ॥ <br>
पूर्वोक्ताः प्रवराश्चास्य कथितास्तव भारत ॥ ६५ ॥ <br>
अस्मिन्गोत्रे तु ये जाता पाकयज्ञरताः सदा ॥ <br>
लोभिनः क्रोधिनश्चैव प्रजायन्ते बहुप्रजाः ॥ ६६ ॥ <br>
स्नानदानादिनिरताः सर्वदाश्च जितेंद्रियाः ॥ <br>
वापीकूपतडागानां कर्तारश्च सहस्रशः ॥ <br>
व्रतशीला गुणज्ञाश्च मूर्खा वेदविवर्जिताः ॥ ६७ ॥ <br>
कौशिकवंशे ये जाताः प्रवरत्रयसंयुताः ॥ <br>
विश्वामित्रोऽघर्मषी च कौशिकश्च तृतीयकः ॥ ६८ ॥ <br>
अस्मिन्गोत्रे च ये जाता ब्राह्मणा ब्रह्मवेदिनः॥ <br>
शांता दांताः सुशीलाश्च सर्वधर्मपरायणाः ॥ ६९ ॥ <br>
अपुत्रिण स्तथा रूक्षास्तेजोहीना द्विजोत्तमाः ॥ <br>
भारद्वाजसगोत्रेयाः प्रवरैः पंचभिर्युताः ॥ 3.2.9.७० ॥ <br>
अंगिरसो बार्हस्पत्यो भारद्वाजस्तु सैन्यसः ॥ <br>
गार्ग्यश्चै वेति विज्ञेयाः प्रवराः पंच एव च ॥ ७१ ॥ <br>
अस्मिन्गोत्रे च ये जाता वाडवा धनिनः शुभाः ॥ <br>
वस्त्रालंकरणोपेता द्विजभक्तिपरायणाः ॥ ७२ ॥ <br>
ब्रह्मभोज्यपराः सर्वे सर्वधर्मपरायणाः ॥ <br>
काश्यपगोत्रे यै जाताः प्रवरत्रयसंयुताः ॥ ७३ ॥ <br>
काश्यपश्चापवत्सारो रैभ्येति विश्रुतास्त्रयः ॥ <br>
अस्मिन्गोत्रे भवा विप्रा रक्ताक्षाः क्रूरदृष्टयः ॥ ७४ ॥ <br>
जिह्वालौल्यरताः सर्वे सर्वे ते पारमार्थिनः ॥ <br>
निर्धना रोगिणश्चैते तस्करानृतभाषिणः ॥ ७५ ॥ <br>
शास्त्रार्थावेदिनः सर्वे वेदस्मृतिविवर्जिताः ॥ <br>
शुनकेषु च ये जाता विप्रा ध्यानपरायणाः ॥ ७६ ॥ <br>
तपस्विनो योगिनश्च वेदवेदांगपारगाः ॥<br>
साधवश्च सदाचारा विष्णुभक्तिपरायणाः ॥ ७७ ॥ <br>
ह्रस्वकाया भिन्नवर्णा बहुरामा द्विजोत्तमाः ॥ <br>
दयालाः सरलाः शांता ब्रह्मभोज्यपरायणाः ॥ ॥ ७८ ॥ <br>
शौनकसेषु ये जाताः प्रवरत्रयसंयुताः ॥ <br>
भार्गवशौनहोत्रेति गार्त्स्यप्रमद इति त्रयः ॥ ७९ ॥ <br>
अस्मिन्देशे समुत्पन्ना वाडवा दुःसहा नृप ॥ <br>
महोत्कटा महाकायाः प्रलंबाश्च मदोद्धताः ॥ 3.2.9.८० ॥ <br>
क्लेशरूपाः कृष्णवर्णाः सर्वशास्त्रविशारदाः ॥ <br>
बहुभुजो मानिनो दक्षा राग द्वेषोपवर्जिताः ॥ ८१ ॥ <br>
सुवस्त्रभूषारूपा वै ब्राह्मणा ब्रह्मवादिनः ॥ <br>
वसिष्ठगोत्रे ये जाताः प्रवरत्रयसंयुताः ॥ ८२ ॥ <br>
वसिष्ठो भारद्वाजश्च इन्द्रप्रमद एव च ॥ <br>
अस्मिन्गोत्रे भवा विप्रा वेदवेदांगपारगाः ॥ ८३ ॥ <br>
याज्ञिका यज्ञशीलाश्च सुस्वराः सुखिनस्तथा ॥ <br>
द्वेषिणो धनवंतश्च पुत्रिणो गुणिनस्तथा ॥ ८४ ॥ <br>
विशालहृदया राजञ्छूराः शत्रुनिबर्हणाः ॥ <br>
गौतमसगोत्रे ये जाताः प्रवराः पंच एव हि ॥ ८५ ॥ <br>
कौत्सगार्ग्योमवाहाश्च असितो देवलस्तथा ॥ <br>
अस्मिन्गोत्रे च ये जाता विप्राः परमपावनाः ॥ ८६ ॥ <br>
परोपकारिणः सर्वे श्रुतिस्मृति परायणाः ॥ <br>
बकासनाश्च कुटिलाश्छद्मवृत्तिपरास्तथा ॥ ८७ ॥ <br>
नानाशास्त्रार्थनिपुणा नानाभरणभूषिताः ॥ <br>
वृक्षादिकर्मकुशला दीर्घरोषाश्च रोगिणः ॥ ८८ ॥ <br>
आंगिरसगोत्रे ये जाताः प्रवरत्रयसंयुताः ॥ <br>
आंगिरसोंबरीषश्च यौवनाश्वस्तृतीयकः ॥ ८९ ॥ <br>
अस्मिन्गोत्रे च ये जाताः सत्य संभाषिणस्तथा ॥ <br>
जितेंद्रियाः सुरूपाश्च अल्पाहाराः शुभाननाः ॥ 3.2.9.९० ॥ <br>
महाव्रताः पुराणज्ञा महादानपरायणाः ॥ <br>
निर्द्वेषिणो लोभयुता वेदाध्य यनतत्पराः ॥ ९१ ॥ <br>
दीर्घदर्शिमहातेजो महामायाविमोहिताः ॥ <br>
शांडिलसगोत्रेये प्रवरत्रयसंयुताः ॥ ९२ ॥ <br>
असितो देवलश्चैव शांडिलस्तु तृतीयकः ॥ <br>
अस्मिन्गोत्रे महाभागाः कुब्जाश्च द्विजसत्तमाः ॥ ९३ ॥ <br>
नेत्ररोगी महादुष्टा महात्यागा अनायुषः ॥ <br>
कलहोत्पादने दक्षाः सर्वसंग्रह तत्पराः ॥९४॥ <br>
मलिना मानिनश्चैव ज्योतिःशास्त्रविशारदाः ॥ <br>
आत्रेयसगोत्रे ये जाताः पंचप्रवरसंयुताः ॥ ९५ ॥ <br>
आत्रेयोऽर्चनानसश्यावाश्वोंगिर सोऽत्रिश्च ॥ <br>
अस्मिन्वंशे च ये जाता द्विजास्ते सूर्यवर्चसः ॥ ९६ ॥ <br>
चंद्रवच्छीतलाः सर्वे धर्मारण्ये व्यवस्थिताः ॥ <br>
सदाचारा महादक्षाः श्रुतिशास्त्र परायणाः ॥ ९७ ॥ <br>
याज्ञिकाश्च शुभाचाराः सत्यशौचपरायणाः ॥ <br>
धर्मज्ञा दानशीलाश्च निर्मलाश्च महोत्सुकाः ॥ ९८ ॥ <br>
तपःस्वाध्यायनिरता न्यायधर्मपरायणाः ॥ ९९ ॥ ॥ <br>
युधिष्ठिर उवाच ॥ ॥ <br>
कथयस्व महाबाहो धर्मारण्यकथामृतम् ॥ <br>
यच्छ्रुत्वा मुच्यते पापाद्घोराद्ब्रह्मवधादपि ॥ ॥ 3.2.9.१०० ॥ <br>
॥ व्यास उवाच ॥ ॥ <br>
शृणु राजन्प्रवक्ष्यामि कथामेतां सुदुर्लभाम् ॥ १ ॥ <br>
यक्षरक्षःपिशाचाद्या उद्वेजयंति वाडवान् ॥ <br>
जृंभकोनाम यक्षोऽभूद्धर्म्मारण्यसमीपतः ॥ २ ॥ <br>
उद्वेजयति नित्यं स धर्मारण्यनिवासिनः ॥ <br>
ततस्तैश्च द्विजाग्र्यैस्तु देवेभ्यो विनिवेदितम् ॥ ३ ॥ <br>
यक्षरक्षादिना चैव परिभूता वयं सुराः ॥ <br>
त्यक्ष्यामोऽद्य वरं स्थानं तद्भयान्नात्र संशयः ॥ ४ ॥ <br>
ततो देवैः संगधर्वैः स्थापितास्तत्र भूमिषु ॥<br>
&nbsp;सिद्धाश्च वरयोगिन्यः श्रीमातृप्रभृतयस्तथा ॥ ५ ॥ <br>
रक्षणार्थं हि विप्राणां लोकानां हितकाम्यया ॥ <br>
गोत्रान्प्रति तथैकैका स्थापिता योगिनी तदा ॥ ६ ॥ <br>
यस्य गोत्रस्य या शक्ती रक्षणे पालने क्षमा ॥ <br>
सा तस्य कुलदेवीति साक्षात्तत्र बभूव ह ॥ ७ ॥ <br>
श्रीमाता तारणी देवी आशापूरी च गोत्रपा ॥ <br>
इच्छाऽऽर्तिनाशिनी चैव पिप्पली विकारवशा ॥८॥ <br>
जगन्माता महामाता सिद्धा भट्टारिका तथा ॥ <br>
कदंबा विकरा मीठा सुपर्णा वसुजा तथा ॥९॥ <br>
मातंगी च महादेवी वाणी च मुकुटेश्वरी ॥ <br>
भद्री चैव महाशक्तिः संहारी च महाबला॥3.2.9.११०॥<br>
चामुंडा च महादेवी इत्येता गोत्रमातरः ॥ <br>
ब्रह्मविष्णुमहेशाद्यैः स्थापितास्तत्र रक्षणे ॥११॥ <br>
ताः पूजयंति विप्रेंद्राः स्वधर्मनिरताः सदा ॥ <br>
ततः प्रभृति योगिन्यः स्वेस्वे काले सुरक्षिताः ॥१२॥ <br>
वाडवाः स्वस्थतां जग्मुः पुत्रपौत्रैः समावृताः ॥ <br>
ततो देवाः सगंधर्वा हर्षनिर्भरमानसाः ॥ <br>
विमानवरमारूढा जग्मुर्नाकेऽमृताशनाः ॥ १३ ॥ <br>
गते वर्षशते राजन्ब्रह्मविष्णुमहेश्वराः ॥ <br>
स्मृत्वा तु धर्मारण्यस्य प्रेक्षणार्थं कुतूहलात् ॥१४॥ <br>
समाजग्मुस्तदा राजन्प्रभाते उदिते रवौ ॥ <br>
विमानवरमारुह्य अप्सरोगणसेविताः ॥१५॥ <br>
गंधर्वैर् गीयमानास्ते स्तूयमानाः प्रबोधकैः ॥ <br>
तत्र स्थाने द्विजा राजन्समित्पुष्पकुशान्बहून् ॥१६॥<br>
आश्रमांस्तान्परित्यज्य गताः सर्वे दिशो दश ॥ <br>
तमाश्रमपदं दृष्ट्वा शून्यं चैव महेश्वरः॥१७॥ <br>
उवाच वाक्यं धर्मज्ञो वाडवान्क्लिशते विभो ॥<br>
शुशूषार्थं हि शुश्रूषन्कल्पयेदिति मे मतिः ॥१८॥ <br>
श्रुत्वा तु वचनं शंभोर्देवदेवो जनार्दनः ॥ <br>
सत्यंसत्यमिति प्रोच्य ब्रह्माणमिदमब्रवीत् ॥ १९ ॥ <br>
भोभो ब्रह्मन्द्विजातीनां शुश्रूषार्थं प्रकल्पय ॥ <br>
सृष्टिर्हि शाश्वतीवाद्य द्विजोघोपि सुखी भवेत् ॥ <br>
विष्णोर्वाक्यमभिश्रुत्य ब्रह्मा लोकपितामहः॥3.2.9.१२०॥<br>
संस्मरन्कामधेनुं वै स्मरणेनैव तत्क्षणे॥ <br>
आगता तत्र सा धेनुर्धर्मारण्ये पवित्रके ॥ १२१ ॥ <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वार्धे धर्मारण्यमाहात्म्ये गोत्रप्रवरगोत्रदेवीकथनंनाम नवमोऽध्यायः ॥९॥ ॥।छ॥ ॥<br>
<br>
</span>
