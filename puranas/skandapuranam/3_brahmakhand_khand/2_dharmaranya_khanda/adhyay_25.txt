<span style="font-size: 14pt; line-height: 200%">।। सूत उवाच ।। ।। <br>
अथान्यत्संप्रवक्ष्यामि तीर्थमाहात्म्यमुत्तमम् ।। <br>
धर्मारण्ये यथाऽऽनीता सत्यलोकात्सरस्वती ।। १ ।। <br>
मार्कंडेयं सुखासीनं महामुनिनिषेवितम् ।। <br>
तरुणादित्यसंकाशं सर्वशास्त्रविशारदम् ।। २ ।। <br>
सर्वतीर्थमयं दिव्यमृषीणां प्रवरं द्विजम् ।। <br>
आसनस्थं समायुक्तं धन्यं पूज्यं दृढव्रतम् ।। ३ ।। <br>
योगात्मानं परं शांतं कमडलुधरं विभुम् ।। <br>
अक्षसूत्रधरं शांतं तथा कल्पां तवासिनम् ।। ४ ।। <br>
अक्षोभ्यं ज्ञानिनं स्वस्थं पितामहसमुद्युतिम् ।। <br>
एवं दृष्ट्वा समाधिस्थं प्रहर्षोत्फुल्ललोचनम् ।। ५ ।। <br>
प्रणम्य स्तुतिभिर्युक्त्या मार्क्कंडं मुनयोऽब्रुवन् ।। <br>
भगवन्नैमिषारण्ये सत्रे द्वादशवार्षिके ।। ६ ।। <br>
त्वयावतारिता ब्रह्मन्नदी या ब्रह्मणः सुता।। <br>
तथा कृतं च तत्रैव गंगा वतरणं क्षितौ ।। ७ ।। <br>
गीयमाने कुलपतेः शौनकस्य मुनेः पुरः ।। <br>
सूतेन मुनिना ख्यातमन्येषामपि शृण्वताम् ।। ८ ।। <br>
तच्छ्रुत्वा महदाख्यानम स्माकं हृदि संस्थितम् ।। <br>
पापघ्नी पुण्यजननी प्राणिनां दर्शनादपि ।। ९ ।। <br>
।। मार्कण्डेय उवाच ।। ।। <br>
धर्मारण्ये मया विप्राः सत्यलोकात्सरस्वती ।। <br>
समानीता सुरेखाद्रौ शरण्या शरणार्थिनाम् ।।3.2.25.१०।। <br>
भाद्रपदे सिते पक्षे द्वादशी पुण्यसंयुता ।। <br>
तत्र द्वारावतीतीर्थे मुनिगंधर्वसेविते ।। ।। ११ ।। <br>
तस्मिन्दिने च तत्तीर्थे पिंडदानादि कारयेत् ।। <br>
तत्फलं समवाप्नोति पितॄणां दत्तमक्षयम् ।। १२ ।। <br>
महदाख्यानमखिलं पापघ्नं पुण्यदं च यत् ।। <br>
पवित्रं यत्पवित्राणां महापातकनाशनम् ।। १३ ।। <br>
सर्वमंगलमांगल्यं पुण्यं सारस्वतं जलम् ।। <br>
ऊर्ध्वं किं दिवि यत्पुण्यं प्रभासांते व्यवस्थितम् ।। १४ ।। <br>
सारस्वतजलं नॄणां ब्रह्महत्यां व्यपोहति ।। <br>
सरस्वत्यां नराः स्नात्वा संतर्प्य पितृदेवताः ।। <br>
पश्चात्पिंडप्रदातारो न भवंति स्तनंधयाः ।। १५ ।। <br>
यथा कामदुघा गावो भवन्तीष्टफलप्रदाः ।। <br>
तथा स्वर्गापवर्गैकहैतुभूता सरस्वती ।। १६ ।। <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये सरस्वतीमाहात्म्यवर्णनंनाम पञ्चविंशोऽध्यायः ।। २५ ।। ।। ।। छ ।। <br>
<br>
<br>
</span>
