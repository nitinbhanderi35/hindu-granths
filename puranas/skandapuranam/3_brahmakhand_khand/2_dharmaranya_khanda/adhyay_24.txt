<span style="font-size: 14pt; line-height: 200%">।। व्यास उवाच ।। ।। <br>
एतत्तीर्थस्य माहात्म्यं मया प्रोक्तं तवाग्रतः ।। <br>
अनेकपूर्वजन्मोत्थपातकघ्नं महीपते ।।१।।<br>
स्थानानामुत्तमं स्थानं परं स्वस्त्ययनं महत् ।। <br>
स्कंदस्याग्रे पुरा प्रोक्तं महारुद्रेण धीमता ।। २ ।। <br>
त्वं पार्थ तत्र स्नात्वा हि मोक्ष्यसे सर्वपात कात् ।। <br>
तच्छ्रुत्वा व्यासवाक्यं हि धर्म्मराजो युधिष्ठिरः ।। ३ ।। <br>
धर्मात्मजस्तदा तात धर्मारण्यं समाविशत् ।। <br>
महापातकनाशाय साधुपालनत त्परः ।। ४ ।। <br>
विगाह्य तत्र तीर्थानि देवतायतनानि च ।। <br>
इष्टापूर्तादिकं सर्वं कृतं तेन यथेप्सितम् ।। ५ ।। <br>
ततः पापविनिर्मुक्तः पुनर्गत्वा स्वकं पुरम् ।। <br>
इद्रप्रस्थं महासेन शशास वसुधातलम् ।। ६ ।। <br>
इदं हि स्थानमासाद्य ये शृण्वंति नरोत्तमाः।। <br>
तेषां भुक्तिश्च मुक्तिश्च भविष्यति न संशयः।। ।। ७ ।। <br>
भुक्त्वा भोगान्पार्थिवांश्च परं निर्वाणमाप्नुयुः ।। <br>
श्राद्धकाले च संप्राप्ते ये पठंति द्विजातयः ।। ८ ।। <br>
उद्धृताः पितरस्तैस्तु यावच्चंद्रार्क्कमेदिनि।। <br>
द्वापरे च युगे भूत्वा व्यासेनोक्तं महात्मना ।। ९ ।। <br>
वारिमात्रे धर्मवाप्यां गयाश्राद्धफलं लभेत् ।। <br>
अत्रागतस्य मर्त्यस्य पापं यमपदे स्थितम् ।। ।। १० ।। <br>
कथितं धर्मपुत्रेण लोकानां हितकाम्यया ।। <br>
विना अन्नैर्विना दर्भैर्विना चासनमेव वा ।। ११ ।। <br>
तोयेन नाशमायाति कोटिजन्मकृतं त्व घम् ।। <br>
सहस्रमुरुशृंगीणां धेनूनां कुरुजांगले ।। <br>
दत्त्वा सूर्यग्रहे पुण्यं धर्मवाप्यां च तर्पणाम् ।। १२ ।। <br>
एतद्वः कथितं सर्वं धर्मारण्यस्य चेष्टितम् ।। <br>
यच्छ्रुत्वा ब्रह्महा गोघ्नो मुच्यते सर्वपातकैः ।। १३ ।। <br>
एकविंशतिवारैस्तु गयायां पिंडपातने ।। <br>
तत्फलं समवाप्नोति सकृदस्मिञ्छ्रुते सति ।। १४ ।। <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यतीर्थमाहात्म्यप्रभावकथनं नाम चतुर्विंशोऽध्यायः ।। ।। २४ ।। ।। छ ।। <br>
<br>
<br>
</span>
