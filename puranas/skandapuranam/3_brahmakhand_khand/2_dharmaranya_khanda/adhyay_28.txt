<span style="font-size: 14pt; line-height: 200%">॥ व्यास उवाच ॥ <br>
गोवत्सान्नैर्ऋते भागे दृश्यते लोहयष्टिका ॥ <br>
स्वयंभुलिंगरूपेण रुद्रस्तत्र स्थितः स्वयम् ॥ <br>
॥ श्रीमार्कण्डेय उवाच ॥ ॥ <br>
मोक्षतीर्थे सरस्वत्या नभस्ये चंद्रसंक्षये ॥ <br>
विप्रान्संपूज्य विधिवत्तेभ्यो दत्त्वा च दक्षिणाम् ॥ १ ॥ <br>
एकविंशतिवारांस्तु भक्त्या पिंडस्य यत्फलम् ॥ <br>
गयायां प्राप्यते पुंसां ध्रुवं तदिह तर्प्पणात् ॥ २ ॥ <br>
लोहयष्ट्यां कृते श्राद्धे नभस्ये चंद्रसंक्षये ॥ <br>
प्रेतयोनिविनिर्मुक्ताः क्रीडंति पितरो दिवि ॥ ३ ॥ <br>
अपि नः संकुले भूयाद्यो वै दद्यात्तिलोदकम् ॥ <br>
पिंडं वाप्युदकं वापि प्रेतपक्षे विधूदये ॥ ३ ॥ <br>
लोहयष्ट्याममावस्यां कार्यं भाद्रपदे जनैः ॥ <br>
श्राद्धं वै मुनयः प्राहुः पितरो यदि वल्लभाः ॥ ५ ॥ <br>
क्षीरेण तु तिलैः श्वेतैः स्नात्वा सारस्वते जले ॥ <br>
पितॄंस्तर्पयते यस्तु तृप्तास्तत्पितरो ध्रुवम् ॥ ६ ॥ <br>
तत्र श्राद्धानि कुर्वीत सक्तुभिः पयसा सह ॥ <br>
अमावास्यादिनं प्राप्य पितॄणां मोक्षमिच्छकैः ॥ ७ ॥ <br>
रुद्रतीर्थे ततो धेनुं दद्याद्वस्त्रादिभूषिताम् ॥ <br>
विष्णुतीर्थे हिरण्यं च प्रदद्यान्मोक्षमिच्छुकः ॥ ८ ॥ <br>
गयायां पितृरूपेण स्वयमेव जनार्दनः ॥ <br>
तं ध्यात्वा पुंडरीकाक्षं मुच्यते च ऋणत्रयात् ॥ ९ ॥ <br>
प्रार्थयेत्तत्र गत्वा तं देवदेवं जनार्दनम् ॥ <br>
आगतोऽस्मि गयां देव पितृभ्यः पिंडदित्सया ॥ <br>
एष पिंडो मया दत्तस्तव हस्ते जनार्दन ॥ 3.2.28.१० ॥ <br>
परलोकगतेभ्यश्च त्वं हि दाता भविष्यसि ॥ <br>
अनेनैव च मंत्रेण तत्र दद्याद्धरेः करे ॥ ११ ॥ <br>
चंद्रे क्षीणे चतुर्दश्यां नभस्ये पिंडमाहरेत् ॥ <br>
पितॄणामक्षया तृप्तिर्भविष्यति न संशयः ॥ १२ ॥ <br>
एकविंशतिवारांश्च गयायां पिंडपातनैः ॥ <br>
भक्त्या तृप्तिमवाप्नोति लोहयष्ट्यां पितृतर्प्पणे ॥ १३ ॥ <br>
वारिदस्तृप्तिमाप्नोति सुखमक्षय्यमत्र हि ॥ <br>
फलप्रदः सुतान्भक्तानारोग्यमभयप्रदः॥१४॥ <br>
वित्तं न्यायार्जितं दत्तं स्वल्पं तत्र महाफलम् ॥ <br>
स्नानेनापि हि तत्तीर्थे रुद्रस्यानुचरो भवेत् ॥१५॥ <br>
इति श्रीस्कांदे महापुराणे एकाकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये संक्षेपतस्तीर्थमाहात्म्य वर्णनं नामाष्टविंशोऽध्यायः ॥ २८ ॥ ॥ <br>
<br>
</span>
