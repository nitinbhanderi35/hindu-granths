<span style="font-size: 14pt; line-height: 170%">व्यास उवाच ॥ ॥ <br>
उपकाराय साधूनां गृहस्थाश्रमवासिनाम् ॥ <br>
यथा च क्रियते धर्मो यथावत्कथयामि ते ॥ १ ॥ <br>
वत्स गार्हस्थ्यमास्थाय नरः सर्वमिदं जगत् ॥ <br>
पुष्णाति तेन लोकांश्च स जयत्यभिवांछितान् ॥ २ ॥ <br>
पितरो मुनयो देवा भूतानि मनुजास्तथा ॥ <br>
क्रिमिकीटपतंगाश्च वयांसि पितरोऽसुराः ॥ ३ ॥ <br>
गृहस्थमुपजीवंति ततस्तृप्तिं प्रयांति च ॥ <br>
मुखं वास्य निरीक्षंते अपो नो दास्यतीति च ॥ ४ ॥ <br>
सर्वस्याधारभूता ये वत्स धेनुस्त्रयीमयी ॥ <br>
अस्यां प्रतिष्ठितं विश्वं विश्वहेतुश्च या मता ॥ ५ ॥ <br>
ऋक्पृष्ठासौ यजुःसंध्या सामकुक्षिपयोधरा ॥ <br>
इष्टापूर्तविषाणा च साधुसूक्ततनूरुहा ॥ ६ ॥ <br>
शांति पुष्टिशकृन्मूत्रा वर्णपादप्रतिष्ठिता ॥ <br>
उपजीव्यमाना जगतां पदक्रमजटाघनैः ॥ ७ ॥ <br>
स्वाहाकारस्वधाकारौ वषट्कारश्च पुत्रक ॥ <br>
हन्तकारस्तथै वान्यस्तस्याः स्तनचतुष्टयम् ॥ ८ ॥ <br>
स्वाहाकारस्तनं देवाः पितरश्च स्वधामयम् ॥ <br>
मुनयश्च वषट्कारं देवभूतसुरेश्वराः ॥ ९ ॥ <br>
हन्तकारं मनुष्याश्च पिबंति सततं स्तनम् ॥ <br>
एवमध्यापयेदेव वेदानां प्रत्यहं त्रयीम् ॥ 3.2.6.१० ॥ <br>
तेषामुच्छेदकर्त्ता यः पुरुषोऽनंतपापकृत् ॥ <br>
स तमस्यंधतामिस्रे नरके हि निमज्जति ॥ ११ ॥ <br>
यस्त्वेनां मानवो धेनुं स्वर्वत्सैरमरादिभिः ॥ <br>
पूजयत्युचिते काले स स्वर्गायोपपद्यते ॥ १२ ॥ <br>
तस्मात्पुत्र मनुष्येण देवर्षि पितृमानवाः ॥ <br>
भूतानि चानुदिवसं पोष्याणि स्वतनुर्यथा ॥ १३ ॥ <br>
तस्मात्स्नातः शुचिर्भूत्वा देवर्षिपितृतर्पणम् ॥ <br>
यज्ञस्यांते तथैवाद्भिः काले कुर्यात्समाहितः ॥ १४ ॥ <br>
सुमनोगन्धपुष्पैश्च देवानभ्यर्च्य मानवः ॥ <br>
ततोग्नेस्तर्पणं कुर्याद्द्याच्चापि बलींस्तथा ॥ १५ ॥ <br>
नक्तंचरेभ्यो भूतेभ्यो बलिमाकाशतो हरेत् ॥ <br>
पितॄणां निर्वपेत्तद्वद्दक्षिणाभिमुखस्ततः ॥ १६ ॥ <br>
गृहस्थस्तत्परो भूत्वा समाहितमानसः ॥ <br>
ततस्तोयमुपादाय तेष्वेवार्पण सत्क्रियाम् ॥ १७ ॥ <br>
स्थानेषु निक्षिपेत्प्राज्ञो नाम्ना तूदिश्य देवताः ॥ <br>
एवं बलिं गृहे दत्त्वा गृहे गृहपतिः शुचिः ॥ १८ ॥ <br>
आचम्य च ततः कुर्यात्प्राज्ञो द्वारावलोकनम् ॥ <br>
मुहूर्तस्याष्टमं भागमुदीक्षेतातिथिं ततः ॥ १९ ॥ <br>
अतिथिं तत्र संप्राप्तमर्घ्यपाद्योदकेन च ॥ <br>
बुभुक्षुमागतं श्रांतं याचमानमकिंचनम् ॥ 3.2.6.२० ॥ <br>
ब्राह्मणं प्राहुरतिथिं संपूज्य शक्तितो बुधैः ॥ <br>
न पृछेत्तत्राचरणं स्वाध्यायं चापि पंडितः ॥२१॥ <br>
शोभनाशोभनाकारं तं मन्येत प्रजापतिम् ॥ <br>
अनित्यं हि स्थितो यस्मात्तस्मादतिथिरुच्यते ॥ २२ ॥ <br>
तस्मै दत्त्वा तु यो भुंक्ते स तु भुंक्तेऽमृतं नरः ॥ <br>
अतिथिर्यस्य भग्नाशो गृहात्प्रति निवर्तते ॥२३॥<br>
स दत्त्वा दुष्कृतं तस्मै पुण्यमादाय गच्छति ॥ <br>
अपि वा शाकदानेन यद्वा तोयप्रदानतः ॥ <br>
पूजयेत्तं नरः भक्त्या तेनैवातो विमुच्यते ॥२४॥ <br>
॥ युधिष्ठिर उवाच ॥ ॥ <br>
विवाहा ब्राह्मदैवार्षाः प्राजापत्यासुरौ तथा ॥ <br>
गांधर्वो राक्षसश्चापि पैशाचोष्टम उच्यते ॥२५॥ <br>
एतेषां च विधिं ब्रूहि तथा कार्यं च तत्त्वतः ॥ <br>
गृहस्थानां तथा धर्मान्ब्रूहि मे त्वं विशेषतः ॥ २६ ॥ <br>
॥ पराशर उवाच ॥ ॥ <br>
स ब्राह्मो वरमाहूय यत्र कन्या स्वलंकृता ॥ <br>
दीयते तत्सुतः पूयात्पुरुषानेकविंशतिम् ॥ २७ ॥ <br>
यज्ञस्थायर्त्विजे दैवस्तज्जः पाति चतुर्दश ॥ <br>
वरादादाय गोद्वन्द्वमार्षस्तज्जः पुनाति षट् ॥ २८ ॥ <br>
सहोभौ चरतां धर्मं प्राजापत्यः स ईरितः ॥ <br>
वरवध्वोः स्वेच्छय्रा च गांधर्वोऽन्योन्यमैत्रतः ॥ <br>
प्रसह्य कन्याहरणाद्राक्षसो निन्दितः सताम् ॥ २९ ॥ <br>
छलेन कन्याहरणात्पैशाचो गर्हितोऽष्टमः ॥ <br>
प्रायः क्षत्रविशोरुक्ता गांधर्वासुरराक्षसाः ॥ 3.2.6.३० ॥ <br>
अष्टमस्त्वेष पापिष्ठः पापिष्ठानां च संभवः ॥ <br>
सवर्णया करो ग्राह्यो धार्यः क्षत्रियया शरः ॥ ३१ ॥ <br>
प्रतोदो वैश्यया धार्यो वासोंतः शूद्रया तथा ॥ <br>
असवर्णा स्वेष विधिः स्मृतौ दृष्टश्च वेदने ॥ ३२ ॥ <br>
सवर्णाभिस्तु सर्वाभिः पाणिर्ग्राह्यस्त्वयं विधिः ॥ <br>
धर्म्ये विवाहे जायंते धर्म्याः पुत्राः शतायुषः ॥ ३३ ॥ <br>
अधर्म्याद्धर्म्मरहिता मंदभाग्यधनायुषः ॥ <br>
कृतकालाभिगमने धर्मोयं गृहिणः परः ॥३४॥ <br>
स्त्रीणां वरमनुस्मृत्य यथाकाम्यथवा भवेत् ॥ <br>
दिवाभिगमनं पुंसामनायुष्यं परं मतम्॥ ३५ ॥ <br>
श्राद्धार्हः सर्वपर्वाणि न गंतव्यानि धीमता ॥ <br>
तत्र गछन्स्त्रियं मोहार्द्धर्मात्प्रच्यवते परात् ॥ ३६ ॥ <br>
ऋतुकालाभिगामी यः स्वदारनिरतश्च यः ॥ <br>
स सदा ब्रह्मचारी हि विज्ञेयः स गृहाश्रमी ॥ ३७ ॥ <br>
आर्षे विवाहे गोद्वंद्वं यदुक्तं तत्र शस्यते ॥ <br>
शुल्कमण्वपि कन्यायाः कन्याविक्रयपापकृत् ॥ ३८ ॥ <br>
अपत्यविक्रयात्कल्पं वसेद्विट्कृमिभोजने ॥ <br>
अतो नाण्वपि कन्याया उपजीव्यं नरैर्धनम् ॥ ३९ ॥ <br>
तत्र तुष्टा महालक्ष्मीर्निवसेद्दानवारिणा ॥ <br>
वाणिज्यं नीचसेवा च वेदानध्ययनं तथा ॥ 3.2.6.४० ॥ <br>
कुविवाहः क्रियालोपः कुले पतनहेतवः ॥ <br>
कुर्याद्वैवाहिके चाग्नौ गृह्यकर्म्मान्वहं गृही ॥ ४१ ॥ <br>
पञ्चयज्ञक्रियां चापि पक्तिं दैनंदिनीमपि ॥ <br>
गृहस्थाश्रमिणः पञ्चसूनाकर्म दिनेदिने ॥ ४२ ॥ <br>
कुण्डनी पेषणी चुल्ली ह्युदकुम्भी तु मार्जनी ॥ <br>
तासां च पंचसूनानां निराकरणहेतवः ॥ <br>
क्रतवः पंच निर्द्दिष्टा गृहिश्रेयोभिवर्द्धनाः ॥ ४३ ॥ <br>
पठनं ब्रह्मयज्ञः स्यात्तर्पणं च पितृक्रतुः ॥ <br>
होमो दैवो बलिर्भौत आतिथ्यं नृक्रतुः क्रमात् ॥ ४४ ॥ <br>
वैश्वदेवांतरे प्राप्तः सूर्योढो वातिथिः स्मृतः ॥ <br>
अतिथेरादितोप्येते भोज्या नात्र विचारणा ॥ ४५ ॥ <br>
पितृदेवमनुष्येभ्यो दत्त्वाश्नात्यमृतं गृही ॥ <br>
अदत्त्वान्नं च यो भुंक्ते केवलं स्वोदरंभरिः ॥ ४६ ॥ <br>
वैश्वदेवेन ये हीना आतिथ्येन विवर्जिताः ॥ <br>
सर्वे ते वृषला ज्ञेयाः प्राप्तवेदा अपि द्विजाः ॥४७॥ <br>
अकृत्वा वैश्वदेवं तु भुञ्जते ये द्विजाधमाः ॥ <br>
इह लोकेन्नहीनाः स्युः काकयोनिं व्रजंत्यथो ॥ ४८॥ <br>
वेदोक्तं विदितं कर्म्म नित्यं कुर्यादतंद्रितः ॥ <br>
यदि कुर्याद्यथाशक्ति प्राप्नुयात्सद्गतिं पराम् ॥ ४९ ॥ <br>
षष्ठ्यष्टम्योर्वसेत्पापं तैले मांसे सदैव हि ॥ <br>
चतुर्दश्यां पञ्चदश्यां तथैव च क्षुरे भगे ॥ 3.2.6.५० ॥ <br>
उदयन्तं न वीक्षेत नास्तं यंतं न मस्तके ॥ <br>
न राहुणोपस्पृष्टं च नांडस्थं वीक्षयेद्रविम् ॥५१॥ <br>
न वीक्षेतात्मनो रूपमप्सु धावेन्न कर्दमे ॥ <br>
न नग्नां स्त्रियमीक्षेत न नग्नो जलमाविशेत् ॥५२॥ <br>
देवतायतनं विप्रं धेनुं मधु मृदं तथा॥ <br>
जातिवृद्धं वयोवृद्धं विद्यावृद्धं तथैव च ॥५३॥ <br>
अश्वत्थं चैत्यवृक्षं च गुरुं जलभृतं घटम्॥<br>
सिद्धान्नं दधिसिद्धार्थं गच्छन्कुर्यात्प्रदक्षिणम् ॥ ५४ ॥ <br>
रजस्वलां न सेवेत नाश्नीयात्सह भार्यया ॥ <br>
एकवासा न भुञ्जीत न भुञ्जीतोत्कटासने ॥ ५५ ॥ <br>
नाशुचिं स्त्रियमीक्षेत तेज स्कामो द्विजोत्तमः ॥ <br>
असंतर्प्य पितॄन्देवान्नाद्यादन्नं च कुत्रचित् ॥५६॥ <br>
पक्वान्नं चापि नो मांसं दीर्घकालं जिजीविषुः ॥ <br>
न मूत्रणं व्रजे कुर्यान्न वल्मी के न भस्मनि ॥ ५७ ॥ <br>
न गत्तेंषु ससत्त्वेषु न तिष्ठन्न व्रजन्नपि ॥ <br>
ब्राह्मणं सूर्यमग्निं च चंद्रऋक्षगुरूनपि ॥ ५८ ॥ <br>
अभिपश्यन्न कुर्वीत मलमूत्रविसर्ज नम्॥ <br>
मुखेनोपधमेन्नाग्निं नग्नां नेक्षेत योषितम् ॥ ५९ ॥ <br>
नांघ्री प्रतापयेदग्नौ न वस्तु अशुचि क्षिपेत् ॥ <br>
प्राणिहिंसां न कुर्वीत नाश्नीयात्संध्य योर्द्वयोः ॥ 3.2.6.६० ॥ <br>
न संविशेच्च संध्यायां प्रातः सायं क्वचिद्बुधः ॥ <br>
नाचक्षीत धयंतीं गां नेंद्रचापं प्रदर्शयेत् ॥ ६१ ॥ <br>
नैकः सुप्यात्क्वचिच्छून्ये न शयानं प्रबोधयेत् ॥ <br>
पंथानं नैकलो यायान्न वार्य्यंजलिना पिबेत् ॥ ६२ ॥ <br>
न दिवोद्धृतसारं च भक्षयेद्दधि नो निशि ॥ <br>
स्त्रीधर्मिणी नाभिवदेन्नाद्यादातृप्ति रात्रिषु ॥ ६३ ॥ <br>
तौर्यत्रिकप्रियो न स्यात्कांस्ये पादौ न धावयेत् ॥ <br>
श्राद्धं कृत्वा परश्राद्धे योऽश्नीयाज्ज्ञानवर्जितः ॥ ६४ ॥ <br>
दातुः श्राद्धफलं नास्ति भोक्ता किल्बिषभुग्भवेत् ॥<br>
न धारयेदन्यभुक्तं वासश्चोपानहावपि ॥ ६५ ॥ <br>
न भिन्नभाजनेऽश्नीयान्नासीताग्न्यादिदूषिते ॥ <br>
आरोहणं गवां पृष्ठे प्रेतधूमं सरित्तटम्॥ ६६ ॥ <br>
बालातपं दिवास्वापं त्यजेद्दीर्घं जिजीविषुः ॥ <br>
स्नात्वा न मार्जयेद्गात्रं विसृजेन्न शिखां पथि ॥ ॥ ६७ ॥ <br>
हस्तौ शिरो न धुनुयान्नाकर्षेदासनं पदा ॥ <br>
करेण नो मृजेद्गात्रं स्नानवस्त्रेण वा पुनः ॥ ६८ ॥ <br>
शुनोच्छिष्टं भवेद्गात्रं पुनः स्नानेन शुध्यति ॥ <br>
नोत्पाटयेल्लोमनखं दशनेन कदाचन॥६९॥ <br>
करजैः करजच्छेदं विवर्जयेच्छुभाय तु॥ <br>
यदायत्यां त्यजेत्तन्न कुर्यात्कर्म प्रयत्नतः॥ 3.2.6.७०॥ <br>
अद्वारेण न गन्तव्यं स्ववेश्मापि कदाचन॥ <br>
क्रीडेन्नाज्ञैः सहासीत न धर्म्मघ्नैर्न रोगिभिः॥७१॥ <br>
न शयीत क्वचिन्नग्नः पाणौ भुंजीत नैव च ॥ <br>
आर्द्रपादकरास्योऽश्नन्दीर्घकालं न जीवति ॥ ७२ ॥ <br>
संविशेन्नार्द्रचरणो नोच्छिष्टः क्वचिदाव्रजेत् ॥ <br>
शयनस्थो न चाश्नीयान्न पिबेच्च  जलं द्विजः ॥ ७३ ॥ <br>
सोपानत्को नोपविशेन्न जलं चोत्थितः पिबेत् ॥ <br>
सर्व्वमम्लमयं नाद्यादारोग्यस्याभिलाषुकः ॥ ७४ ॥ <br>
न निरीक्षेत विण्मूत्रे नोच्छिष्टः संस्पृशेच्छिरः ॥ <br>
नाधितिष्ठेत्तुषांगार भस्मकेशकपालिकाः ॥ ७५ ॥ <br>
पतितैः सह संवासः पतनायैव जायते ॥ <br>
दद्यादासनं मंचं न शूद्राय कदाचन ॥ ७६ ॥ <br>
ब्राह्मण्याद्धीयते विप्रः शूद्रो धर्माच्च हीयते ॥ <br>
धर्मोपदेशः शूद्राणां स्वश्रेयः प्रतिघातयेत् ॥ ७७ ॥ <br>
द्विजशुश्रूषणं धर्म्मः शूद्राणां हि परो मतः ॥<br>
कण्डूयनं हि शिरसः पाणिभ्यां न शुभं मतम् ॥ ७८ ॥ <br>
आदिशेद्वैदिकं मंत्रं न शूद्राय कदाचन ॥ <br>
ब्राह्मण्या दीयते विप्रः शूद्रो धर्म्माच्च हीयते ॥ ।७९ ॥ <br>
आताडनं कराभ्यां च क्रोशनं केशलुंचनम् ॥ <br>
अशास्त्रवर्तनं भूयो लुब्धात्कृत्वा प्रतिग्रहम् ॥ 3.2.6.८० ॥ <br>
ब्राह्मणः स च वै याति नरकानेकविंशतिम् ॥ <br>
अकालमेघस्तनिते वर्षर्तौ पांसुवर्षणे ॥ ८१ ॥ <br>
महाबालध्वनौ रात्रावनध्यायाः प्रकीर्तिताः ॥ <br>
उल्कापाते च भूकंपे दिग्दाहे मध्यरात्रिषु ॥ ८२ ॥ <br>
मध्ययोर्वृषलोपान्ते राज्यहारे च सूतके ॥ <br>
दशाष्टकासु भूतायां श्राद्धाहे प्रतिपद्यपि ॥८३॥ <br>
पूर्णिमायां तथाष्टम्यां विड्वरे राष्ट्रविप्लवे ॥ <br>
उपाकर्मणि चोत्सर्गे कल्पादिषु युगादिषु ॥८४॥ <br>
आरण्यकमधीत्यापि बाणसाम्नोरपि ध्वनौ ॥ <br>
अनध्यायेषु चैतेषु चाधीयीत न वै क्वचित् ॥८५॥ <br>
भूताष्टम्योः पञ्चदश्योर्ब्रह्मचारी सदा भवेत् ॥ <br>
अनायुष्यकरं चेह परदारोपसर्पणम् ॥ <br>
तस्मात्तद्दूरतस्त्याज्य वैरिणां चोपसेवनम् ॥ ८६ ॥ <br>
पूर्वर्द्धिभिः परित्यक्तमात्मानं नावमानयेत् ॥ <br>
सदोद्यमवतां यस्माच्छ्रियो विद्या न दुर्लभाः ॥ ॥ ८७ ॥ <br>
सत्यं ब्रूयात्प्रियं बूयान्न ब्रूयात्सत्यमप्रियम् ॥ <br>
प्रियं च नानृतं ब्रूयादेष धर्मो विधीयते ॥ ८८ ॥ <br>
वाचोवेगं मनावेगं जिह्वावेगं च वर्ज येत् ॥ <br>
गुह्यजान्यपि लोमानि तत्स्पर्शादशुचिर्भवेत ॥ ८९ ॥ <br>
पादधौतोदकं मूत्रमुच्छिष्टान्युदकानि च ॥ <br>
निष्ठीवनं च  श्लेष्माणं दूराद्दूरं विनिः क्षिपेत ॥ 3.2.6.९० ॥ <br>
अहर्न्निशं श्रुतेर्जाप्याच्छौचाचारनिषेवणात ॥ <br>
अद्रोहवत्या बुद्ध्या च पूर्वजन्म म्मरेद्द्विजः ॥ ९१ ॥ <br>
वृद्धान्प्रयत्नाद्वंदेत दद्यात्तेषां स्वमासनम ॥ <br>
विनम्रकन्धरो भूयादनुयायात्ततश्च तान् ॥ ९२ ॥ <br>
श्रुतिभूदेवदेवानां नृपसाधुतपस्विनाम् ॥ <br>
पतिव्रतानां नारीणां निन्दां कुर्यान्न कर्हि चित ॥ ९३ ॥ <br>
उद्धृत्य पञ्चमृत्पिंडान्स्नायात्परजलाशये ॥ <br>
श्रद्धया पात्रमासाद्य यत्किंचिद्दीयते वसु ॥ ९४ ॥ <br>
देशे काले च विधिना तदानंत्याय कल्पते ॥ <br>
भूप्रदो मण्डलाधीशः सर्वत्र सुखितोऽन्नदः ॥ ९५ ॥ <br>
तोयदाता सुरूपः स्यात्पुष्टश्चान्नप्रदो भवेत ॥ <br>
प्रदीपदो निर्मलाक्षो गोदातार्यमलोक भाक् ॥९६॥<br>
स्वर्णदाता च दीर्घायुस्तिलदः स्याच्च सुप्रजः ॥ <br>
वेश्मदोऽत्युच्चसौधेशो वस्त्रदश्चन्द्रलोकभाक् ॥९७॥ <br>
हयप्रदो दिव्यदेहो लक्ष्मीवान्वृषभ प्रदः॥ <br>
सुभार्यः शिबिकादाता सुपर्यंकप्रदोऽपि च ॥९८॥ <br>
श्रद्धया प्रतिगृह्णाति श्रद्धया यः प्रयच्छति ॥ <br>
स्वर्गिणौ तावुभौ स्यातां पततोऽश्रद्रया त्वधः ॥।९९॥ <br>
अनृतेन क्षरेद्यज्ञस्तपो विस्मयतः क्षरेत् ॥ <br>
क्षरेत्कीर्तिर्विनादानमायुर्विप्रापमानतः ॥3.2.6.१००॥ <br>
गंधं पुष्पं कुशा गावः शाकं मांसं पयो दधि ॥ <br>
मणिमत्स्यगहं धान्यं ग्राह्यमेतदुपस्थितम् ॥१०१॥ <br>
मधूदकं फलं मूलमेधांस्यभयदक्षिणा ॥ <br>
अभ्युद्यतानि ग्राह्याणि त्वेतान्यपि निकृष्टतः॥१०२॥ <br>
दासनापितगोपालकुलमित्रार्द्धसीरिणः ॥ <br>
भोज्यान्नाः शूद्रवर्गेमी तथात्मविनिवेदकः ॥१०३॥ <br>
इत्थमाचारधर्मोयं धर्मारण्यनिवासिनाम् ॥ <br>
श्रुतिस्मृत्युक्तधर्मोऽयं युधिष्ठिर निवेदितः ॥ १०४ ॥ <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये<br>
सदाचारलक्षणवर्णनं नाम षष्ठोऽध्यायः ॥ ६ ॥ ॥ छ ॥ <br>
<br>
</span>
