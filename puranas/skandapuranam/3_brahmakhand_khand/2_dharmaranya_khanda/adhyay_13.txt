<span style="font-size: 14pt; line-height: 200%">॥ व्यास उवाच ॥ ॥ <br>
शंभोश्च पश्चिमे भागे स्थापितः कश्यपात्मजः ॥ <br>
तत्रास्ति तन्महाभाग रविक्षेत्रं तदुच्यते ॥ १ ॥ <br>
तत्रोत्पन्नौ महादिव्यौ रूपयौवनसंयुतौ ॥ <br>
नासत्यावश्विनौ देवौ विख्यातौ गदनाशनौ ॥ २ ॥ <br>
॥ युधिष्ठिर उवाच ॥ ॥ <br>
पितामह महाभाग कथयस्व प्रसादतः ॥ <br>
उत्पत्तिरश्विनोश्चैव मृत्युलोके च तत्कथम् ॥ ३ ॥ <br>
रविलोकात्कथं सूर्यो धरायामवतारितः ॥ <br>
एतत्सर्वं प्रयत्नेन कथयस्व प्रसादतः ॥ ४ ॥ <br>
यच्छ्रुत्वा हि महाभाग सर्वपापैः प्रमुच्यते ॥ ५ ॥ <br>
॥ व्यास उवाच ॥ ॥ <br>
साधु पृष्टं त्वया भूप ऊर्ध्वलोककथानकम् ॥ <br>
यच्छ्रुत्वा नरशार्दूल सर्वरोगात्प्रमुच्यते ॥ <br>
विश्वकर्म्मसुता संज्ञा अंशुमद्रविणा वृता ॥ ६ ॥ <br>
सूर्यं दृष्ट्वा सदा संज्ञा स्वाक्षिसंयमनं व्यधात् ॥ <br>
यतस्ततः सरोषोऽर्कः संज्ञां वचनमब्रवीत् ॥ ९७ ॥ <br>
॥ सूर्य उवाच ॥ ॥ <br>
मयि दृष्टे सदा यस्मात्कुरुषे स्वाक्षिसंयमम् ॥ <br>
तस्माज्जनिष्यते मूढे प्रजासंयमनो यमः ॥ ॥ ८ ॥ <br>
ततः सा चपलं देवी ददर्श च भयाकुलम् ॥ <br>
विलोलितदृशं दृष्ट्वा पुनराह च तां रविः ॥ ९ ॥ <br>
यस्माद्विलोलिता दृष्टिर्मयि दृष्टे त्वया धुना ॥ <br>
तस्माद्विलोलितां संज्ञे तनयां प्रसविष्यसि ॥ 3.2.13.१० ॥ <br>
॥ व्यास उवाच ॥ ॥ <br>
ततस्तस्यास्तु संजज्ञे भर्तृशापेन तेन वै ॥ <br>
यमश्च यमुना येयं विख्याता सुमहानदी ॥ ११ ॥ <br>
सा च संज्ञा रवेस्तेजो महद्दुःखेन भामिनी ॥ <br>
असहंतीव सा चित्ते चिंतयामास वै तदा ॥ १२ ॥ <br>
किं करोमि क्व गच्छामि क्व गतायाश्च निर्वृतिः ॥ <br>
भवेन्मम कथं भर्तुः कोपमर्कस्य नश्यति ॥१३॥ <br>
इति संचिंत्य बहुधा प्रजापतिसुता तदा ॥ <br>
साधु मेने महाभागा पितृसंश्रयमापसा ॥१४॥ <br>
ततः पितृगृहं गंतुं कृतबुद्धिर्यशस्विनी ॥ <br>
छायामाहूयात्मनस्तु सा देवी दयिता रवेः ॥१५॥ <br>
तां चोवाच त्वया स्थेयमत्र भानोर्यथा मया ॥ <br>
तथा सम्यगपत्येषु वर्तितव्यं तथा रवौ ॥१६॥ <br>
दुष्टमपि न वाच्यं ते यथा बहुमतं मम ॥ <br>
सैवास्मि संज्ञाहमिति वाच्यमेवं त्वयानघे ॥ १७ ॥ <br>
॥ छायासंज्ञोवाच ॥ ॥ <br>
आकेशग्रहणाच्चाहमाशापाच्च वचस्तथा ॥ <br>
करिष्ये कथयिष्यामि यावत्केशापकर्षणा त् ॥ १८ ॥ <br>
इत्युक्ता सा तदा देवी जगाम भवनं पितुः ॥ <br>
ददर्श तत्र त्वष्टारं तपसा धूतकिल्बिषम् ॥ १९ ॥ <br>
बहुमानाच्च तेनापि पूजिता विश्व कर्म्मणा ॥ <br>
तत्स्थौ पितृगृहे सा तु किंचित्कालमनिंदिता ॥ 3.2.13.२० ॥ <br>
ततः प्राह स धर्मज्ञः पिता नातिचिरोषिताम् ॥ <br>
विश्वकर्मा सुतां प्रेम्णा बहुमा नपुरस्सरम् ॥ २१ ॥ <br>
त्वां तु मे पश्यतो वत्से दिनानि सुबहून्यपि ॥ <br>
मुहूर्तेन समानि स्युः किंतु धर्मो विलुप्यते ॥ २२ ॥<br>
बांधवेषु चिरं वासो न नारीणां यशस्करः ॥ <br>
मनोरथो बांधवानां भार्या पितृगृहे स्थिता ॥ २३ ॥ <br>
स त्वं त्रैलोक्यनाथेन भर्त्रा सूर्येण संगता ॥ <br>
पितुर्गृहे चिरं कालं वस्तुं नार्हसि पुत्रिके ॥ २४ ॥ <br>
अतो भर्तृगृहं गच्छ दृष्टोऽहं पूजिता च मे ॥ <br>
पुनरागमनं कार्यं दर्शनाय शुभेक्षणे ॥२५ ॥ <br>
॥ व्यास उवाच ॥ ॥ <br>
इत्युक्ता सा तदा क्षिप्रं तथेत्युक्ता च वै मुने ॥ <br>
पूजयित्वा तु पितरं सा जगामोत्तरान्कुरून् ॥ २६ ॥ <br>
सूर्यतापमनिच्छती तेजसस्तस्य बिभ्यती ॥ <br>
तपश्चचार तत्रापि वडवारूपधारिणी ॥ २७ ॥ <br>
संज्ञामित्येव मन्वानो द्वितीयायां दिवस्पतिः ॥ <br>
जनयामास तनयौ कन्यां चैकां मनोरमाम् ॥ २८ ॥ <br>
छाया स्वतनयेष्वेव यथा प्रेष्णाध्यवर्तत ॥ <br>
तथा न संज्ञाकन्यायां पुत्रयोश्चाप्यवर्तत ॥ <br>
लालनासु च भोज्येषु विशेषमनुवासरम् ॥ २९ ॥ <br>
मनुस्तत्क्षांतवानस्या यमस्तस्या न चाक्षमत् ॥ <br>
ताडनाय ततः कोपात्पादस्तेन समुद्यतः ॥ <br>
तस्याः पुनः क्षांतमना न तु देहे न्यपातयत् ॥ 3.2.13.३० ॥ <br>
ततः शशाप तं कोपाच्छायासंज्ञा यमं नृप ॥ <br>
किंचित्प्रस्फुरमाणोष्ठी विचलत्पाणिपल्लवा ॥ ३१ ॥ <br>
पत्न्यां पितुर्मयि यदि पादमुद्यच्छसे बलात् ॥ <br>
भुवि तस्मादयं पादस्तवाद्यैव भविष्यति ॥ ३२ ॥ <br>
इत्याकर्ण्य यमः शापं मातर्यतिविशंकितः ॥ <br>
अभ्येत्य पितरं प्राह प्रणिपातपुरस्सरम्॥ ३३ ॥ <br>
तातैतन्महदाश्चर्यमदृष्टमिति च क्वचित् ॥ <br>
माता वात्सल्यरूपेण शापं पुत्रे प्रयच्छति ॥३४॥ <br>
यथा माता ममाचष्ट नेयं माता तथा मम ॥ <br>
निर्गुणेष्वपि पुत्रेषु न माता निर्गुणा भवेत् ॥ ३५ ॥ <br>
यमस्यैतद्वचः श्रुत्वा भगवांस्तिमिरापहः ॥ <br>
छायासंज्ञामथाहूय पप्रच्छ क्वगतेति च ॥३६॥ <br>
सा चाह तनया त्वष्टुरहं संज्ञा विभावसो ॥ <br>
पत्नी तव त्वयापत्यान्येतानि जनितानि मे ॥ ३७ ॥ <br>
इत्थं विवस्वतस्तां तु बहुशः पृच्छतो यदा ॥ <br>
नाचचक्षे तदा क्रुद्धो भास्वांस्तां शप्तुमुद्यतः ॥ ३८ ॥ <br>
ततः सा कथयामास यथावृत्तं विवस्वते ॥ <br>
विदितार्थश्च भगवाञ्जगाम त्वष्टु रालयम् ॥ ३९ ॥ <br>
ततः संपूजयामास त्वष्टा त्रैलोक्यपूजितम् ॥ <br>
भास्वन्किं रहिता शक्त्या निजगेहमुपागतः ॥ 3.2.13.४० ॥ <br>
संज्ञां पप्रच्छ तं तस्मै कथयामास तत्त्ववित् ॥ <br>
आगता सेह मे वेश्म भवतः प्रेषिता रवे ॥ ४१ ॥ <br>
दिवाकरः समाधिस्थो वडवारूपधारिणीम् ॥ <br>
तपश्चरंतीं ददृशे उत्तरेषु कुरुष्वथ ॥ ४२ ॥ <br>
असह्यमाना सूर्यस्य तेजस्तेनातिपीडिता ॥ <br>
वह्न्याभनिजरूपं तु च्छायारूपं विमुच्य च॥ ४३ ॥ <br>
धर्मारण्ये समागत्य तप स्तेपे सुदुष्करम्॥ <br>
छायापुत्रं शनिं दृष्ट्वा यमं चान्यं च भूपते ॥ ४४ ॥ <br>
तदैव विस्मितः सूर्यो दुष्टपुत्रौ समीक्ष्य च ॥ <br>
ज्ञातुं दध्यौ क्षणं ध्यात्वा विदित्वा तच्च कारणम् ॥ ४५ ॥ <br>
घृण्यौष्ण्याद्दग्धदेहा सा तपस्तेपे पतिव्रता ॥ <br>
येन मां तेजसा सह्यं द्रष्टुं नैव शशाक ह ॥ ४६ ॥<br>
पञ्चाशद्धायनेतीते गत्वा कौ तप आचरत् ॥ <br>
प्रद्योतनो विचार्यैवं गत्वा शीघ्रं मनोजवः ॥ ४७ ॥ <br>
धर्मारण्ये वरे पुण्ये यत्र संज्ञास्थिता तपः ॥ <br>
आगतं तं रविं दृष्ट्वा वडवा समजायत ॥ ४८ ॥ <br>
सूर्यपत्नी सदा संज्ञा सूर्यश्चाश्वस्ततोऽभवत् ॥ <br>
ताभ्यां सहाभूत्संयोगो घ्राणे लिंगं निवेश्य च ॥ ४९ ॥ <br>
तदा तौ च समुत्पन्नौ युगलावश्विनौ भुवि ॥ <br>
प्रादुर्भूतं जलं तत्र दक्षिणेन खुरेण च ॥ 3.2.13.५० ॥ <br>
विदलिते भूमिभागे तत्र कुंडं समुद्बभौ ॥ <br>
द्वितीयं तु पुनः कुंडं पश्चार्धचरणोद्भवम् ॥ ५१ ॥ <br>
उत्तरवाहिन्याः काश्या कुरुक्षेत्रादि वै तथा ॥ <br>
गंगापुरीसमफलं कुण्डेऽत्र मुनिनोदितम् ॥ ५२ ॥ <br>
तत्फलं समवाप्नोति तप्तकुण्डे न संशयः ॥ <br>
स्नानं विधाय तत्रैव सर्वपापैः प्रमुच्यते ॥ ५३ ॥ <br>
न पुनर्जायते देहः कुष्ठादिव्याधिपीडितः ॥ <br>
एतत्ते कथितं भूप दस्रांशोत्पत्तिकारणम् ॥ ५४ ॥ <br>
तदा ब्रह्मादयो देवा आगतास्तत्र भूपते ॥ <br>
दत्त्वा संज्ञावरं शुभ्रं चिंतितादधिकं हि तैः ॥ ५५ ॥ <br>
स्थापयित्वा रविं तत्र बकुलाख्यवनाधिपम् ॥ <br>
आनर्चुस्ते तदा संज्ञां पूर्वरूपाऽभवत्तदा ॥ ५६ ॥ <br>
स्थापिता तत्र राज्ञी च कुमारौ युगलौ तदा ॥ <br>
एतत्तीर्थफलं वक्ष्ये शृणु राजन्महामते ॥ ५७ ॥ <br>
आदिस्थानं कुरुश्रेष्ठ देवैरपि सुदुर्लभम् ॥ <br>
रविकुण्डे नरः स्नात्वा श्रद्धायुक्तो जितेंद्रियः ॥ ५८ ॥ <br>
तारयेत्स पितॄन्सर्वान्महानरकगानपि ॥ <br>
श्रद्धया यः पिबेत्तोयं संतर्प्य पितृदेवताः ॥ ५९ ॥ <br>
स्वल्पं वापि बहुवापि सर्वं कोटिगुणं भवेत् ॥ <br>
सप्तम्यां रविवारेण ग्रहणं चंद्रसूर्ययोः ॥ 3.2.13.६० ॥ <br>
रविकुण्डे च ये स्नाताः न ते वै गर्भगामिनः ॥ <br>
सक्रांतौ च व्यतीपाते वैधृतेषु च पर्वसु ॥ ६१ ॥ <br>
पूर्णमास्याममावास्यां चतुर्द्दश्यां सितासिते ॥ <br>
रविकुंडे च यः स्नातः क्रतुकोटिफलं लभेत् ॥ ६२ ॥ <br>
पूजयेद्बकुलार्कं च एकचित्तेन मानवः ॥ <br>
स याति परमं धाम स यावत्तपते रविः ॥ ६३ ॥ <br>
तस्य लक्ष्मीः स्थिरा नूनं लभते संततिं सुखम् ॥ <br>
अरिवर्गः क्षयं याति प्रसादाच्च दिवस्पतेः ॥ ६४ ॥ <br>
नाग्नेर्भयं हि तस्य स्यान्न व्याघ्रान्न च दंतिनः ॥ <br>
न च सर्प्पभयं क्वापि भूतप्रेतादिभीर्नहि ॥ ६५ ॥ <br>
बालग्रहाश्च सर्वेऽपि रेवती वृद्धरेवती ॥ <br>
ते सर्वे नाशमायांति बकुलार्क नमोस्तु ते ॥ ६६ ॥ <br>
गावस्तस्य विवर्द्धंते धनं धान्यं तथैव च ॥ <br>
अविच्छेदो भवेद्वंशो बकुलार्के नमस्कृते ॥ ६७ ॥ <br>
काकवन्ध्या च या नारी अनपत्या मृतप्रजा ॥ <br>
वन्ध्या विरूपिता चैव विषकन्याश्च याः स्त्रियः ॥ ६८ ॥ <br>
एवं दोषैः प्रमुच्यंते स्नात्वा कुण्डे च भूपते ॥ <br>
सौभाग्यस्त्रीसुतांश्चैव रूपं चाप्नोति सर्वशः ॥ ॥६९॥ <br>
व्याधिग्रस्तोपि यो मर्त्यः षण्मासाच्चैव मानवः ॥ <br>
रविकुण्डे च सुस्नातः सर्वरोगात्प्रमुच्यते ॥ 3.2.13.७० ॥ <br>
नीलोत्सर्गविधिं यस्तु रविक्षेत्रे करोति वै ॥ <br>
पितरस्तृप्तिमायांति यावदाभूतसंप्लवम् ॥ ७१ ॥ <br>
कन्यादानं च यः कुर्यादस्मिन्क्षेत्रे च पुत्रक ॥ <br>
उद्वाहपरिपूतात्मा ब्रह्मलोके महीयते ॥ ७२ ॥ <br>
धेनुदानं च शय्यां च विद्रुमं च हयं तथा ॥ <br>
दासीमहिषीघण्टाश्च तिलं कांचनसंयुतम् ॥ ७३ ॥ <br>
धेनुं तिलमयीं दद्यादस्मि न्क्षेत्रे च भारत ॥ <br>
उपानहौ च छत्रं च शीतत्राणादिकं तथा ॥ ७४ ॥ <br>
लक्षहोमं तथा रुद्रं रुद्रातिरुद्रमेव च ॥ <br>
तस्मिन्स्थाने च यत्किंचिद्ददाति श्रद्धयान्वितः ॥ ७५ ॥ <br>
एकैकस्य फलं तात वक्ष्यामि शृणु तत्त्वतः ॥ <br>
दानेन लभते भोगानिह लोके परत्र च ॥ ७६ ॥ <br>
राज्यं च लभते मर्त्यः कृत्वोद्वाहं तु मानुषाः ॥ <br>
जायातो धर्मकामार्थाः प्राप्यंते नात्र संशयः ॥ ७७ ॥ <br>
पूजाया लभते सौख्यं भवेज्जन्मनिजन्मनि ॥ <br>
सप्तम्यां रवियुक्तायां बकुलार्कं स्मरेत्तु यः ॥ ७८ ॥ <br>
ज्वरादेः शत्रुतश्चैव व्याधेस्तस्य भयं नहि ॥७९॥ <br>
॥ युधिष्ठिर उवाच ॥ ॥ <br>
बकुलार्केति वै नाम कथं जातं रवेर्मुने ॥ <br>
एतन्मे वदतां श्रेष्ठ तत्त्वमाख्यातुमर्हसि ॥3.2.13.८०॥ <br>
॥ व्यास उवाच ॥ ॥ <br>
यदा संज्ञा च राजेंद्र सूर्यार्थंं चैकचेतसा ॥ <br>
तेपे बकुलवृक्षाधः पत्युस्तेजः प्रशां तये ॥८१॥ <br>
प्रादुर्भावं रवेर्दृष्ट्वा वडवा समजायत ॥ <br>
अत्यंतं गोपतिः शांतो बकुलस्य समीपतः ॥८२॥ <br>
सुषुवे च तदा राज्ञी सुतौ दिव्यौ मनोहरौ ॥ <br>
तेनास्य प्रथितं नाम बकुलार्केति वै रवेः ॥८३॥ <br>
यस्तत्र कुरुते स्नानं व्याधिस्तस्य न पीडयेत् ॥ <br>
धर्ममर्थं च कामं च लभते नात्र संशयः ॥८४॥ <br>
षण्मासात्सिद्धिमाप्नोति मोक्षं च लभते नरः ॥ <br>
एतदुक्तं महाराज बकुलार्कस्य वैभवम् ॥ ८५॥ <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्योपाख्याने बकुलार्कमाहात्म्यकथनंनाम त्रयोदशोऽध्यायः ॥ १३ ॥ ॥ <br>
<br>
</span>
