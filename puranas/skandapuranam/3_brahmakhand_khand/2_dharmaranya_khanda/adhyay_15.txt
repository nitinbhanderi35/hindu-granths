<span style="font-size: 14pt; line-height: 200%">॥ व्यास उवाच ॥ ॥ <br>
न पश्यंति तदा शीर्षं ब्रह्माद्यास्तु सुरास्तदा ॥ <br>
किं कुर्म इति हेत्युक्त्वा ज्ञानिनस्ते व्यचिन्तयन् ॥ १ ॥ <br>
उवाच विश्वकर्माणं तदा ब्रह्मा सुरान्वितः ॥२॥ <br>
॥ ब्रह्मोवाच ॥ ॥ <br>
विश्वकर्मस्त्वमेवासि कार्यकर्ता सदा विभो ॥ <br>
शीघ्रमेव कुरु त्वं वै वक्त्रं सांद्रं च धन्विनः ॥ ३ ॥ <br>
नमस्कृत्य तदा तस्मै स्तुतोऽसौ देववर्द्धकिः ॥ <br>
उवाच परया भक्त्या ब्रह्माणं कमलोद्भवम् ॥ ३ ॥ <br>
यज्ञकार्यं निवृत्याशु वदंति विविधाः सुराः ॥ ४ ॥ <br>
यज्ञभागविहीनं मां किं पुनर्वच्मि ते ऽग्रतः ॥ <br>
यज्ञभागमहं देव लभेयैवं सुरैः सह ॥ ५ ॥ <br>
॥ ब्रह्मोवाच ॥ ॥ <br>
दास्यामि सर्वयज्ञेषु विभागं सुरवर्द्धके ॥ <br>
सोमे त्वं प्रथमं वीर पूज्यसे श्रुतिकोविदैः ॥ ६ ॥ <br>
तद्विष्णोश्च शिरस्तावत्संधत्स्वामरवर्द्धक ॥ <br>
विश्वकर्माब्रवीद्देवानानयध्वं शिरस्त्विति ॥ ७ ॥ <br>
तन्नास्तीति सुराः सर्वे वदंति नृपसत्तम ॥ <br>
मध्याह्ने तु समुद्भूते रथस्थो दिवि चांशुमान् ॥ ८ ॥ <br>
दृष्टं तदा सुरैः सर्वै रथादश्वमथानयन् ॥ <br>
छित्त्वा शीर्षं महीपाल कबंधाद्वाजिनो हरेः ॥ ९ ॥ <br>
कबंधे योजयामास विश्वकर्मातिचातुरः ॥ <br>
दृष्ट्वा तं देवदेवेशं सुराः स्तुतिमकुर्वत ॥ 3.2.15.१० ॥ <br>
॥ देवा ऊचुः ॥ ॥ <br>
नमस्तेऽस्तु जगद्बीज नमस्ते कमलापते ॥ <br>
नमस्तेऽस्तु सुरेशान नमस्ते कमलेक्षण ॥ ११ ॥ <br>
त्वं स्थितिः सर्वभूतानां त्वमेव शरणं सताम् ॥ <br>
त्वं हंता सर्वदुष्टानां हयग्रीव नमोऽस्तु ते ॥ १२ ॥ <br>
त्वमोंकारो वषट्कारः स्वाहा स्वधा चतुर्विधा ॥ <br>
आद्यस्त्वं च सुरेशान त्वमेव शरणं सदा ॥ १३ ॥ <br>
यज्ञो यज्ञपतिर्यज्वा द्रव्यं होता हुतस्तथा ॥ <br>
त्वदर्थं हूयते देव त्वमेव शरणं सखा ॥ १४ ॥ <br>
कालः करालरूपस्त्वं त्वं वार्क्कः शीतदीधितिः ॥ <br>
त्वमग्निर्वरुणश्चैव त्वं च कालक्षयंकरः ॥ १५ ॥ <br>
गुणत्रयं त्वमेवेह गुणहीनस्त्वमेव हि ॥ <br>
गुणानामालयस्त्वं च गोप्ता सर्वेषु जंतुषु ॥ १६ ॥ <br>
स्त्रीपुंसोश्च द्विधा त्वं च पशुपक्ष्यादिमानवैः ॥ <br>
चतुर्विधं कुलं त्वं हि चतुराशीतिलक्षणः ॥ १७ ॥ <br>
दिनांतश्चैव पक्षांतो मासांतो हायनं युगम् ॥ <br>
कल्पांतश्च महांतश्च कालांतस्त्वं च वै हरे ॥ १८ ॥ <br>
एवंविधैर्महादिव्यैः स्तूयमानः सुरैर्नृप ॥ <br>
संतुष्टः प्राह सर्वेषां देवानां पुरतः प्रभुः ॥ १९ ॥ <br>
॥ श्रीभगवानुवाच ॥ <br>
किमर्थमिह संप्राप्ताः सर्वे देवगणा भुवि ॥ <br>
किमेतत्कारणं देवाः कि नु दैत्यप्रपीडिताः ॥ 3.2.15.२० ॥ <br>
॥ देवा ऊचुः ॥ ॥ <br>
न दैत्यस्य भयं जातं यज्ञ कर्मोत्सुका वयम् ॥ <br>
त्वद्दर्शनपराः सर्वे पश्यामो वै दिशो दश ॥ २१ ॥ <br>
त्वन्मायामोहिताः सर्वे व्यग्रचित्ता भयातुराः ॥ <br>
योगारूढस्वरूपं च दृष्टं तेऽस्माभिरुत्तमम्॥ २२ ॥ <br>
वम्री च नोदितास्माभिर्जागराय तवेश्वर ॥ <br>
ततश्चापूर्वमभवच्छिरश्छिन्नं बभूव ते ॥ २३ ॥ <br>
सूर्याश्वशीर्षमानीय विश्व कर्मातिचातुरः ॥ <br>
समधत्त शिरो विष्णो हयग्रीवोऽस्यतः प्रभो ॥ २४ ॥ <br>
॥ विष्णुरुवाच ॥ ॥ <br>
तुष्टोऽहं नाकिनः सर्वे ददाम्रि वरमीप्सितम् ॥ <br>
हयग्रीवोऽस्म्यहं जातो देवदेवो जगत्पतिः ॥ २५ ॥ <br>
न रौद्रं न विरूपं च सुरैरपि च सेवितम् ॥ <br>
जातोऽहं वरदो देवा हयाननेति तोषितः ॥ २६ ॥ ॥ <br>
॥ व्यास उवाच ॥ ॥ <br>
कृते सत्रे ततो वेधा धीमान्सन्तुष्टचेतसा ॥ <br>
यज्ञभागं ततो दत्त्वा वम्रीभ्यो विश्वकर्मणे ॥ २७ ॥ <br>
यज्ञांते च सुरश्रेष्ठं नमस्कृत्य दिवं ययौ ॥ <br>
एतच्च कारणं विद्धि हयाननो यतो हरिः ॥ २८ ॥ <br>
॥ युधिष्ठिर उवाच ॥ ॥ <br>
येनाक्रांता मही सर्वा क्रमेणैकेन तत्त्वतः ॥ <br>
विवरे विवरे रोम्णां वर्तंते च पृथक्पृथक् ॥२९॥ <br>
ब्रह्मांडानि सहस्राणि दृश्यंते च महाद्युते ॥ <br>
न वेत्ति वेदो यत्पारं शीर्षघातो हि वै कथम् ॥ 3.2.15.३० ॥ ॥ <br>
॥ व्यास उवाच ॥ ॥ <br>
शृणु त्वं पांडवश्रेष्ठ कथां पौराणिकीं शुभाम् ॥ <br>
ईश्वरस्य चरित्रं हि नैव वेत्ति चराचरे ॥३१॥ <br>
एकदा ब्रह्मसभायां गता देवाः सवासवाः॥ <br>
भूर्लोकाद्याश्च सर्वे हि स्थावराणि चराणि च॥३२॥ <br>
देवा ब्रह्मर्षयः सर्वे नमस्कर्तुं पितामहम् ॥ <br>
विष्णुरप्यागतस्तत्र सभायां मंत्रकारणात् ॥३३॥ <br>
ब्रह्मा चापि विगर्विष्ठ उवाचेदं वचस्तदा ॥ <br>
भोभो देवाः शृणुध्वं कस्त्रयाणां कारणं महत् ॥३४॥ <br>
सत्यं ब्रुवंतु वै देवा ब्रह्मेशविष्णुमध्यतः ॥ <br>
तां वाचं च समाकर्ण्य देवा विस्मयमागताः॥३५॥ <br>
ऊचुश्चैव ततो देवा न जानीमो वयं सुराः ॥<br>
ब्रह्मपत्नी तदोवाच विष्णुं प्रति सुरेश्वरम् ॥ <br>
त्रयाणामपि देवानां महांतं च वदस्व मे ॥ ३६ ॥ <br>
॥ विष्णुरुवाच ॥ ॥ <br>
विष्णुमायाबलेनैव मोहितं भुवनत्रयम् ॥ <br>
ततो ब्रह्मोवाच चेदं न त्वं जानासि भो विभोः ॥ ३७ ॥ <br>
नैव मुह्यति ते मायाबलेन नैवमेव च ॥ <br>
गर्वहिंसापरो देवो जगद्भर्ता जगत्प्रभुः ॥३८॥ <br>
ज्येष्ठं त्वां न विदुः सर्वे विष्णुमायावृताः खिलाः ॥ <br>
ततो ब्रह्मा स रोषेण क्रुद्धः प्रस्फुरिताननः ॥ ३९ ॥ <br>
उवाच वचनं कोपाद्धे विष्णो शृणु मे वचः ॥ <br>
येन वक्त्रेण सभायां वचनं समुदीरितम् ॥ 3.2.15.४० ॥ <br>
तच्छीर्षं पततादाशु चाल्पकालेन वै पुनः ॥ <br>
ततो हाहाकृतं सर्वं सेंद्राः सर्षिपुरोगमाः ॥ ४१ ॥ <br>
ब्रह्माणं क्षमयामासुर्विष्णुं प्रति सुरोत्तमाः ॥ <br>
विष्णुश्च तद्वचः श्रुत्वा सत्यंसत्यं भविष्यति ॥ ४२ ॥ <br>
ततो विष्णुर्महातेजास्तीर्थस्योत्पादनेन च ॥ <br>
तपस्तेपे तु वै तत्र धर्मारण्ये सुरेश्वरः ॥ <br>
अश्वशीर्ष मुखं दृष्ट्वा हयग्रीवो जनार्द्दनः ॥ ४३ ॥ <br>
तपस्तेपे महाभाग विधिना सह भारत ॥ <br>
न शक्यं केनचित्कर्त्तुमात्मनात्मैव तुष्टवान् ॥ ४४ ॥ <br>
ब्रह्मापि तपसा युक्तस्तेपे वर्षशतत्रयम् ॥ <br>
तिष्ठन्नेव पुरो विष्णोर्विष्णुमायाविमोहितः ॥ ४५ ॥ <br>
यज्ञार्थमवदत्तुष्टो देवदेवो जगत्पतिः ॥ <br>
ब्रह्मंस्ते मुक्तताद्यास्ति मम मायाप्यदुःसहा ॥ ४६ ॥ <br>
ततो लब्धवरो ब्रह्मा हृष्टचित्तो जनार्द्दनः ॥ <br>
उवाच मधुरां वाचं सर्वेषां हितकारणात् ॥ ४७ ॥ <br>
अत्राभवन्महाक्षेत्रं पुण्यं पापप्रणाशनम् ॥ <br>
विधिविष्णुमयं चैतद्भवत्वेतन्न संशयः ॥ ४८ ॥ <br>
तीर्थस्य महिमा राजन्हयशीर्षस्तदा हरिः ॥ <br>
शुभाननो हि संजातः पूर्वेणैवा ननेन तु ॥ ४९ ॥ <br>
कंदर्पकोटिलावण्यो जातः कृष्णस्तदा नृप ॥ <br>
ब्रह्मापि तपसा युक्तो दिव्यं वर्षशतत्रयम् ॥ 3.2.15.५० ॥ <br>
सावित्र्या च कृतं यत्र विष्णुमाया न बाधते ॥ <br>
मायया तु कृतं शीर्षं पंचमं शार्दुलस्य वा ॥ ५१ ॥ <br>
धर्मारण्ये कृतं रम्यं हरेण च्छेदितं पुरा ॥ <br>
तस्मै दत्त्वा वरं विष्णुर्जगामादर्शनं ततः ॥ ५२ ॥ <br>
स्थापयित्वा विधिस्तत्र तीर्थं चैव त्रिलोचनम् ॥ <br>
मुक्तेशं नाम देवस्य मोक्षतीर्थमरिंदम ॥ ५३ ॥ <br>
गतः सोऽपि सुरश्रेष्ठः स्वस्थानं सुरसेवितम् ॥ <br>
तत्र प्रेता दिवं यांति तर्पणेन प्रतर्पिताः ॥ ५४ ॥ <br>
अश्वमेधफलं स्नाने पाने गोदानजं फलम् ॥ <br>
पुष्कराद्यानि तीर्थानि गंगाद्याः सरितस्तथा ॥ ५५ ॥ <br>
स्नानार्थमत्रागच्छंति देवताः पितरस्तथा ॥ <br>
कार्त्तिक्यां कृत्तिकायोगे मुक्तेशं पूजयेत्तु यः ॥ ५६ ॥ <br>
स्नात्वा देवसरे रम्ये नत्वा देवं जनार्द्दनम् ॥ <br>
यः करोति नरो भक्त्या सर्वपापैः प्रमुच्यते ॥ ५७ ॥ <br>
भुक्त्वा भोगा न्यथाकामं विष्णुलोकं स गच्छति ॥ <br>
अपुत्रा काकवंध्या च मृतवत्सा मृतप्रजा ॥ ५८ ॥ <br>
एकांबरेण सुस्नातौ पतिपत्न्यौ यथाविधि ॥ <br>
तद्दोषं नाशयेन्नूनं प्रजाप्तिप्रतिबन्धकम् ॥ ५९ ॥ <br>
मोक्षेश्वरप्रसादेन पुत्रपौत्रादि वर्द्धयेत् ॥ <br>
दद्याद्वैकेन चित्तेन फलानि सत्यसंयुता ॥ ॥ 3.2.15.६० ॥ <br>
निधाय वंशपात्रेऽपि नारी दोषात्प्रमुच्यते ॥ <br>
प्राप्नुवंति च देवाश्च अग्निष्टोमफलं नृप ॥ ६१ ॥ <br>
वेधा हरिर्हरश्चैव तप्यंते परमं तपः ॥ <br>
धर्मारण्ये त्रिसंध्यं च स्नात्वा देवसरस्यथ ॥ ६२ ॥ <br>
तत्र मोक्षेश्वरः शंभुः स्थापितो वै ततः सुरैः ॥ <br>
तत्र सांगं जपं कृत्वा न भूयः स्तनपो भवेत् ॥ ६३ ॥ <br>
एवं क्षेत्रं महाराज प्रसिद्धं भुवनत्रये ॥ <br>
यस्तत्र कुरुते श्राद्धं पितॄणां श्रद्धयान्वितः ॥ ६४ ॥ <br>
उद्धरेत्सप्त गोत्राणि कुलमेकोत्तरं शतम् ॥ <br>
देवसरो महारम्यं नानापुष्पैः समन्वितम् ॥ <br>
श्यामं सकलकल्हारैर्विविधैर्जलजंतुभिः ॥ ६५ ॥ <br>
ब्रह्मविष्णुमहेशाद्यैः सेवितं सुरमानुषैः ॥ <br>
सिद्धैर्यक्षैश्च मुनिभिः सेवितं सर्वतः शुभम् ॥ ६६ ॥ <br>
॥ युधिष्ठिर उवाच ॥ ॥ <br>
कीदृशं तत्सरः ख्यातं तस्मि न्स्थाने द्विजोत्तम ॥ <br>
तस्य रूपं प्रकारं च कथयस्व यथातथम् ॥ ६७ ॥ <br>
॥ व्यास उवाच ॥ ॥ <br>
साधुसाधु महाप्राज्ञ धर्मपुत्र युधिष्ठिर ॥ <br>
यस्य संकीर्तनान्नूनं सर्वपापैः प्रमुच्यते ॥ ६८ ॥ <br>
अतिस्वछतरं शीतं गंगोदकसमप्रभम् ॥ <br>
पवित्रं मधुरं स्वादु जलं तस्य नृपोत्तम ॥ ६९ ॥ <br>
महाविशालं गंभीरं देवखातं मनोरमम् ॥ <br>
लहर्यादिभिर्गंभीरः फेनावर्तसमाकुलम्॥ 3.2.15.७० ॥ <br>
झषमंडूककमठैर्मकरैश्च समाकुलम् ॥ <br>
शंखशुक्त्यादि भिर्युक्तं राजहंसैः सुशोभितम् ॥ ७१ ॥ <br>
वटप्लक्षैः समायुक्तमश्वत्थाम्रैश्च वेष्टितम् ॥ <br>
चक्रवाकसमोपतं बकसारसटिट्टिभैः ॥ ७२ ॥ <br>
कमनीय प्रगन्धाच्छच्छत्रपत्रैः सुशोभितम् ॥ <br>
सेव्यमानं द्विजैः सर्वैः सारसाद्यैः सुशोभितम् ॥ ७३ ॥ <br>
सदेवैर्मुनिभिश्चैव विप्रैर्मत्यैश्च भूमिप ॥ <br>
सेवितं दुःखहं चैव सर्वपापप्रणाशनम् ॥ ७४ ॥ <br>
अनादिनिधनोदंतं सेवितं सिद्धमंडलैः ॥ <br>
स्नानादिभिः सर्वदैव तत्सरो नृपसत्तम ॥ ७५ ॥ <br>
विधिना कुरुते यस्तु नीलोत्सर्गं च तत्तटे ॥ <br>
प्रेता नैव कुले तस्य यावदिंद्राश्चतुर्दश ॥ ७६ ॥ <br>
कन्यादानं च ये कुर्युर्विधिना तत्र भूपते ॥ <br>
ते तिष्ठन्ति ब्रह्मलोके यावदाभूतसंप्लवम् ॥ ७७ ॥ <br>
महिषीं गृहदासीं च सुरभीं सुतसंयुताम् ॥ <br>
हेम विद्यां तथा भूमिं रथांश्च गजवाससी ॥ ७८ ॥ <br>
ददाति श्रद्धया तत्र सोऽक्षयं स्वर्गमश्नुते ॥ <br>
देवखातस्य माहात्म्यं यः पठेच्छिवसन्निधौ ॥ <br>
दीर्घमायुस्तथा सौख्यं लभते नात्र संशयः ॥ ७९ ॥ <br>
यः शृणोति नरो भक्त्या नारी वा त्विदमद्भुतम् ॥ <br>
कुले तस्य भवेच्छ्रेयः कल्पांतेऽपि युधिष्ठिर ॥ 3.2.15.८० ॥ <br>
एतत्सर्वं मयाख्यातं हयग्रीवस्य कारणम् ॥ <br>
प्रभास्तस्य तीर्थस्य सर्वपापायनुत्तये ॥ ८१ ॥ <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्य माहात्म्ये हयग्रीवस्याख्यानवर्णनंनाम पञ्चदशोऽध्यायः ॥ १५ ॥ ॥ छ ॥ <br>
<br>
</span>
