<span style="font-size: 14pt; line-height: 200%">युधिष्ठिर उवाच ।। ।। <br>
कृपासिंधो महाभाग सर्वव्यापिन्सुरेश्वर ।। <br>
कदा ह्यत्र तपस्तप्तं विष्णुनामिततेजसा ।। १ ।। <br>
स्कंदाय कथितं चैव शर्वेण च महात्मना ।। <br>
आनुपूर्व्येण सर्वं हि कथयस्व त्वमेव हि ।। २ ।। <br>
।। व्यास उवाच ।। ।। <br>
शृणु वत्स प्रवक्ष्यामि धर्म्मारण्ये नृपोत्तम ।। <br>
एकदात्र तपस्तप्तं विष्णुनाऽमिततेजसा ।। ।। ३ ।। <br>
।। स्कंद उवाच ।। ।। <br>
कथं देवसरोनाम पंपा चंपा गया तथा ।। <br>
वाराणस्यधिका चैव कथमश्वमुखो हरिः ।। ४ ।। <br>
।। ईश्वर उवाच ।। ।। <br>
अत्र नारायणो देवस्तपस्तेपे सुदुष्करम् ।। <br>
दिव्यवर्षशतं त्रीणि जातः सुष्ठ्वाननश्च सः ।। ५ ।। <br>
तपस्तेपे महाविष्णुः सुरूपार्थं च पुत्रक ।। <br>
वाजिमुखो हरिस्तत्र सिद्धस्थाने महाद्युते ।। ६ ।। <br>
।। स्कंद उवाच ।। ।। <br>
कारणं ब्रूहि नोद्य त्वमश्वाननः कथं हरिः ।। <br>
महारिपोश्च हंता च देवदेवो जगत्पतिः ।। ।। ७ ।। <br>
यस्य नाम्ना महाभाग पातकानि बहून्यपि ।। <br>
विलीयंते तु वेगेन तमः सूर्योदये यथा ।। ८ ।। <br>
श्रूयंते यस्य कर्माणि अद्भुतान्यद्भुतानि वै ।। <br>
सर्वेषामेव जीवानां कारणं परमेश्वरः ।। ९ ।। <br>
प्राणरूपेण यो देवो हयरूपः कधं भवेत् ।। <br>
सर्वेषामपि तंत्राणामेकरूपः प्रकीर्तितः ।। 3.2.14.१० ।। <br>
भक्तिगम्यो धर्मभाजां सुखरूपः सदा शुचिः ।। <br>
गुणातीतोऽपि नित्योऽसौ सर्वगो निर्गुणस्तथा ।। ११ ।। <br>
स्रष्टासौ पालको हंता अव्यक्तः सर्वदेहिनाम् ।। <br>
अनुकूलो महातेजाः कस्मादश्वमुखोऽभवत् ।। १२ ।। <br>
यस्य रोमोद्भवा देवा वृक्षाद्याः पन्नगा नगाः ।। <br>
कल्पेकल्पे जगत्सर्वं जायते यस्य देहतः ।। ।। १३ ।। <br>
स एव विश्वप्रभवः स एवात्यंतकारणम् ।। <br>
येनानीताः पुनर्विद्या यज्ञाश्च प्रलयं गताः ।।१४।। <br>
घातितो दुष्टदैत्योऽसौ वेदार्थं कृत उद्यमः ।। <br>
एवमासीन्महाविष्णुः कथमश्वमुखोऽभवत् ।। १५ ।। <br>
रत्नगर्भा धृता येन पृष्ठदेशे च लीलया ।। <br>
कृत्या व्यवस्थितं सर्वं जगत्स्थावरजंगमम् ।। ।। १६ ।। <br>
स देवो विश्वरूपो वै कथं वाजिमुखोऽभवत् ।। <br>
हिरण्याक्षस्य हंता यो रूपं कृत्वा वराहजम् ।। १७ ।। <br>
सुपवित्रं महातेजाः प्रविश्य जलसा गरे ।। <br>
उद्धृता च मही सर्वा ससागरमहीधरा ।। १८ ।। <br>
उद्धृता च मही नूनं दंष्ट्राग्रे येन लीलया ।। <br>
कृत्वा रूपं वराहं च कपिलं शोकनाशनम् ।। ।। १९ ।। <br>
स देवः कथमीशानो हयग्रीवत्वमागतः ।। <br>
प्रह्लादार्थे स चेशानो रूपं कृत्वा भयावहम् ।। 3.2.14.२० ।। <br>
नारसिंहं महादेवं सर्वदुष्टनिवारणम् ।। <br>
पर्वताग्निसमुद्रस्थं ररक्ष भक्तसत्तमम् ।। २१ ।। <br>
हिरण्यकशिपुं दुष्टं जघान रजनीमुखे ।। <br>
इंद्रासने च संस्थाप्य प्रह्लादस्य सुखप्रदम् ।। २२ ।। <br>
प्रह्लादार्थे च वै नूनं नृसिंहत्वमुपागतः ।। <br>
विरोचनसुतस्याग्रे याचकोऽसौ भवेत्तदा ।। २३ ।। <br>
यज्ञे चैवाश्वमेधे वै बलिना यः समर्चितः ।। <br>
हृता वसुमती तस्य त्रिपदीकृतरोदसी ।। २४ ।। <br>
विश्वरूपेण वै येन पाताले क्षपितो बलिः ।। <br>
त्रिःसप्तवारं येनैव क्षत्रियानवनीतले ।। २५ ।। <br>
हत्वाऽददाच्च विप्रेभ्यो महीमतिमहौजसा ।। <br>
घातितो हैहयो राजा येनैव जननी हता ।। २६ ।। <br>
येन वै शिशुनोर्व्यां हि घातिता दुष्टचारिणी ।। <br>
राक्षसी ताडका नाम्नी कौशिकस्य प्रसादतः ।। २७ ।। <br>
विश्वामित्रस्य यज्ञे तु येन लीलानृदेहिना ।। <br>
चतुर्दशसहस्राणि घातिता राक्षसा वलात् ।। २८ ।। <br>
हता शूर्पणखा येन त्रिशिराश्च निपातितः ।। <br>
सुग्रीवं वालिनं हत्वा सुग्रीवेण सहायवान् ।। २९ ।। <br>
कृत्वा सेतुं समुद्रस्य रणे हत्वा दशाननम् ।। <br>
धर्म्मारण्यं समासाद्य ब्राह्मणानन्वपूजयत् ।। 3.2.14.३० ।। <br>
शासनं द्विजवर्येभ्यो दत्त्वा ग्रामान्बहूंस्तथा ।। <br>
स्नात्वा चैव धर्म्मवाप्यां सुदानान्यददाद्गवाम् ।। ३१ ।। <br>
साधूनां पालनं कृत्वा निग्रहाय दुरात्मनाम् ।। <br>
एवमन्यानि कर्म्माणि श्रुतानि च धरातले ।।३२।। <br>
स देवो लीलया कृत्वा कथं चाश्वमुखोऽभवत् ।। <br>
यो जातो यादवे वंशे पूतनाशकटादिकम् ।। ३३ ।। <br>
अरिष्टदैत्यः केशी च वृकासुरबकासुरौ ।। <br>
शकटासुरो महासुर स्तृणावर्तश्च धेनुकः ।। ३४ ।। <br>
मल्लश्चैव तथा कंसो जरासंधस्तथैव च ।। <br>
कालयवनस्य हंता च कथं वै स हयाननः ।। <br>
तारकासुरं रणे जित्वा अयुतषट्पुरं तथा ।। ३५ ।। <br>
कन्याश्चोद्वाहिता येन सहस्राणि च षड् दश ।। <br>
अमानुषाणि कृत्वेत्थं कथं सोऽश्वमुखोऽभवत् ।। ३६ ।। <br>
त्राता यः सर्वभक्तानां हंता सर्वदुरात्मनाम् ।। <br>
धर्मस्थापनकृत्सोऽपि कल्किर्विष्णुपदे स्थितः ।। ३७ ।। <br>
एतद्वै महदाश्चर्य्यं भवता यत्प्रकाशितम् ।। <br>
एतदाचक्ष्व मे सर्वं कारणं त्रिपुरांतक ।। ३८ ।। <br>
।। श्रीरुद्र उवाच ।। ।। <br>
साधुपृष्टं महाबाहो कारणं तस्य वच्म्यहम् ।। <br>
हयग्रीवस्य कृष्णस्य शृणुष्वे काग्रमानसः ।। ३९ ।। <br>
।। व्यास उवाच ।। ।। <br>
पुरा देवैः समारब्धो यज्ञो नूनं धरातले ।। <br>
वेदमंत्रैराह्वयितुं सर्वे रुद्रपुरोगमाः ।।3.2.14.४०।। <br>
वैकुण्ठे च गताः सर्वे क्षीराब्धौ च निजालये ।। <br>
पातालेऽपि पुनर्गत्वा न विदुः कृष्णदर्शनम् ।। ४१ ।। <br>
मोहाविष्टास्ततः सर्वे इतश्चेतश्च धाविताः ।। <br>
नैव दृष्टस्तदा तैस्तु ब्रह्मरूपो जनार्दनः ।। ४२ ।। <br>
विचारयंति ते सर्वे देवा इन्द्रपुरोगमाः ।। <br>
क्व गतोऽसौ महाविष्णुः केनोपायेन दृश्यते ।। ४३ ।। <br>
प्रणम्य शिरसा देवं वागीशं प्रोचुरादरात् ।। <br>
देवदेव महाविष्णुं कथयस्व प्रसादतः ।। ४४ ।। <br>
।। बृहस्पतिरुवाच ।। ।। <br>
न जाने केन कार्येण योगारूढो महात्मवान् ।। <br>
योगरूपोऽभवद्विष्णुर्योगीशो हरिरच्युतः ।। ४५ ।। <br>
क्षणं ध्यात्वा स्वमात्मानं धिषणेन ख्यापितो हरिः ।। <br>
तत्र सर्वे गता देवा यत्र देवो जगत्पतिः ।। ४६ ।। <br>
तदा दृष्टो महाविष्णुर्ध्यानस्थोऽसौ जनार्दनः ।। <br>
ध्यात्वा कृत्यसमाकारं सशरं दैत्यसूदनम् ।। ४७ ।। <br>
समास्थानं ततो दृष्ट्वा बोधोपायं प्रचक्रमे ।। <br>
आह तांश्च तदा वम्र्यो धनुर्गुणं प्रयत्नतः ।। <br>
छेत्स्यंति चेत्तच्छब्देन प्रबुध्येत हरिः स्वयम् ।। ४८ ।। <br>
।। देवा ऊचुः ।। ।। <br>
गुणभक्षं कुरुध्वं वै येनासौ बुध्यते हरिः ।। <br>
क्रत्वर्थिनो वयं वम्र्यः प्रभुं विज्ञापयामहे ।। ४९ ।। <br>
।। वम्र्यः ऊचुः ।। ।। <br>
निद्राभंगं कथाच्छेदं दम्पत्योर्मैत्रभेदनम् ।। <br>
शिशुमातृविभेदं वा कुर्वाणो नरकं व्रजेत् ।। 3.2.14.५० ।। <br>
योगारूढो जगन्नाथः समाधिस्थो महाबलः ।। <br>
तस्य श्रीजगदीशस्य विघ्नं नैव तु कुर्महे ।। ५१ ।। <br>
।। ब्रह्मोवाच ।। ।। <br>
भवतां सर्वभक्षत्वं देवकार्यं क्रियेत चेत् ।। <br>
कर्त्तव्यं च ततो वम्र्यो यज्ञसिद्धिर्यथा भवेत् ।। <br>
वम्रीशा सा तदा वत्स पुनरेवमुवाच ह ।। ५२ ।। <br>
।। वम्र्युवाच ।। ।। <br>
दुःखसाध्यो जगन्नाथो मलयानिलसंनिभः ।। <br>
कथं वा बोध्यतां बह्मन्नस्माभिः सुरपूजितः ।। ५३ ।। <br>
नैव यज्ञेन मे कार्यं सुरैश्चैव तथैव च ।। <br>
सर्वेषु यज्ञकार्येषु भागं ददतु मे सुराः ।। ५४ ।। ।। <br>
।। देवा ऊचुः ।। ।। <br>
प्रदास्यामो वयं वम्र्यै भागं यज्ञेषु सर्वदा ।। <br>
यज्ञाय दत्तमस्माभिः कुरुष्वैवं वचो हि नः ।। ५५ ।। <br>
तथेति विधिनाप्युक्तं वम्री चोद्यममाश्रिता ।। <br>
गुणभक्षादिकं कर्म तया सर्वं कृतं नृप ।। ५६ ।। <br>
।। युधिष्ठिर उवाच ।। ।। <br>
अस्य वा बोधने देवा गुणभंगे समाधिषु ।। <br>
एतदाश्चर्यं विप्रर्षे सत्यं सत्यवतीसुत ।। ५७ ।। <br>
।। व्यास उवाच ।। ।। <br>
व्यग्रचित्ताः सुराः सर्वे आकृष्टं हरिकार्मु कम् ।। <br>
न जाने केन कार्येण विष्णुमायाविमोहिताः ।। ५८ ।। <br>
मुदितास्ताः प्रमुञ्चंति वल्मीकं चाग्रतो हरेः ।। <br>
कोटिपार्श्वे ततो नीतं वल्मीकं पर्वतोपमम् ।। ५९ ।। <br>
गुणे च भक्षिते तस्मिंस्तक्षणादेव दूषिते ।। <br>
ज्याघातकोटिभिः सार्द्धं शीर्षं छित्त्वा दिवं गतम् ।। 3.2.14.६० ।। <br>
गते शीर्षे च ते देवा भृशमु द्विग्नमानसाः ।। <br>
धावंति सर्वतः सर्वे शिरआलोकनाय ते ।। ६१ ।। <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्व भागे धर्मारण्यमाहात्म्ये विष्णुशिरोनाशोनाम चतुर्दशोऽध्यायः ।। १४ ।। ।। छ ।। <br>
<br>
</span>
