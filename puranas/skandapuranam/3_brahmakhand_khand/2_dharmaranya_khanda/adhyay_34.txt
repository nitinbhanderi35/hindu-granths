<span style="font-size: 14pt; line-height: 200%">।। ।। व्यास उवाच ।। ।। <br>
एवं रामेण धर्मज्ञ जीर्णोद्धारः पुरा कृतः ।। <br>
द्विजानां च हितार्थाय श्रीमातुर्वचनेन च ।। १ ।। <br>
।। युधिष्ठिर उवाच ।। ।। <br>
कीदृशं शासनं ब्रह्मन्रामेण लिखितं पुरा ।। <br>
कथयस्व प्रसादेन त्रेतायां सत्यमंदिरे ।। २ ।। <br>
।। व्यास उवाच ।। ।। <br>
धर्मारण्ये वरे दिव्ये बकुलार्के स्वधिष्ठिते ।। <br>
शून्यस्वामिनि विप्रेंद्र स्थिते नारायणे प्रभौ ।। ३ ।। <br>
रक्षणाधिपतौ देवे सर्वज्ञे गुणनायके ।। <br>
भवसागर मग्नानां तारिणी यत्र योगिनी ।। ४ ।। <br>
शासनं तत्र रामस्य राघवस्य च नामतः ।। <br>
शृणु ताम्राश्रयं तत्र लिखितं धर्मशास्त्रतः ।। ५ ।। <br>
महाश्चर्यकरं तच्च ह्यनेकयुगसंस्थितम्।। <br>
सर्वो धातुः क्षयं याति सुवर्णं क्षयमेति च ।। ६ ।। <br>
प्रत्यक्षं दृश्यते पुत्र द्विजशासनमक्षयम् ।। <br>
अविनाशो हि ताम्रस्य कारणं तत्र विद्यते ।। ७ ।। <br>
वेदोक्तं सकलं यस्माद्विष्णुरेव हि कथ्यते ।। <br>
पुराणेषु च वेदेषु धर्मशास्त्रेषु भारत ।। ८ ।। <br>
सर्वत्र गीयते विष्णुर्नाना भावसमाश्रयः ।। <br>
नानादेशेषु धर्मेषु नानाधर्मनिषेविभिः ।। ९ ।। <br>
नानाभेदैस्तु सर्वत्र विष्णुरेवेति चिंत्यते ।। <br>
अवतीर्णः स वै साक्षात्पुराणपुरुषो त्तमः ।। 3.2.34.१० ।। <br>
देववैरिविनाशाय धर्मसंरक्षणाय च ।। <br>
तेनेदं शासनं दत्तमविनाशात्मकं सुत ।। ११ ।। <br>
यस्य प्रतापादृषद(य)स्तारिता जलमध्यतः ।। <br>
वानरैर्वेष्टिता लंका हेलया राक्षसा हताः ।। १२ ।। <br>
मुनिपुत्रं मृतं रामो यमलोकादुपानयत् ।। <br>
दुंदुभिर्निहतो येन कबंधोऽभिहतस्तथा ।। १३ ।। <br>
निहता ताडका चैव सप्तताला विभेदिताः ।। <br>
खरश्च दूषणश्चैव त्रिशिराश्च महासुरः ।। १४ ।। <br>
चतुर्दशसहस्राणि जवेन निहता रणे ।। <br>
तेनेदं शासनं दत्तमक्षयं न  कथं भवेत् ।। १५ ।। <br>
स्ववंशवर्णनं तत्र लिखित्वा स्वयमेव तु ।। <br>
देशकालादिकं सर्वं लिलेख विधिपूर्वकम् ।। १६ ।। <br>
स्वमुद्राचिह्नितं तत्र त्रैविद्येभ्यस्तथा ददौ।।<br>
चतुश्चत्वारिंशवर्षो रामो दशरथात्मजः ।। १७ ।। <br>
तस्मिन्काले महाश्चर्यं संदत्तं किल भारत।।<br>
तत्र स्वर्णोपमं चापि रौप्योपमम थापि च ।। १८ ।। <br>
उवाह सलिलं तीर्थे देवर्षिपितृतृप्तिदम् ।। <br>
स्ववंशनायकस्याग्रे सूर्येण कृतमेव तत् ।। १९ ।। <br>
तद्दृष्ट्वा महदाश्चर्यं रामो विष्णुं प्रपूज्य च ।। <br>
रामलेखविचित्रैस्तु लिखितं धर्मशासनम् ।। 3.2.34.२० ।। <br>
यद्दृष्ट्वाथ द्विजाः सर्वे संसारभयबंधनम् ।। <br>
कुर्वते नैव यस्माच्च तस्मान्निखिलरक्षकम् ।। ।। २१ ।। <br>
ये पापिष्ठा दुराचारा मित्रद्रोहरताश्च ये ।। <br>
तेषां प्रबोधनार्थाय प्रसिद्धिमकरोत्पुरा ।। २२ ।। <br>
रामलेखविचित्रैस्तु विचित्रे ताम्रपट्टके ।। <br>
वाक्यानीमानि श्रूयंते शासने किल नारद ।। २३ ।। <br>
आस्फोटयंति पितरः कथयंति पितामहाः ।। <br>
भूमिदोऽस्मत्कुले जातः सोऽस्मान्संतारयिष्यति ।। २४ ।। <br>
बहुभिर्बहुधा भुक्ता राजभिः पृथिवी त्वियम् ।। <br>
यस्ययस्य यदा भूमिस्तस्यतस्य तदा फलम् ।। २५ ।। <br>
षष्टिवर्षसहस्राणि स्वर्गे वसति भूमिदः ।। <br>
आच्छेत्ता चानुमंता च तान्येव नरकं व्रजेत् ।। २६ ।। <br>
संदंशैस्तुद्यमानस्तु मुद्गरैर्विनिहत्य च ।। <br>
पाशैः सुबध्यमानस्तु रोरवीति महास्वरम् ।। २७ ।। <br>
ताड्यमानः शिरे दंडैः समालिंग्य विभावसुम् ।। <br>
क्षुरिकया छिद्यमानो रोरवीति महास्वनम् ।। २८ ।। <br>
यमदूतैर्महाघोरैर्ब्रह्मवृत्तिविलोपकः ।। <br>
एवंविधैर्महादुष्टैः पीड्यंते ते महागणैः ।। २९ ।। <br>
ततस्तिर्यक्त्वमाप्नोति योनिं वा राक्षसीं शुनीम् ।। <br>
व्यालीं शृगालीं पैशाचीं महाभूतभयंकरीम् ।। 3.2.34.३० ।। <br>
भूमेरंगुलहर्ता हि स कथं पापमाचरेत् ।। <br>
भूमेरंगुलदाता च स कथं पुण्यमाचरेत् ।। ३१ ।। <br>
अश्वमेधसहस्राणां राजसूयशतस्य च ।। <br>
कन्याशतप्रदानस्य फलं प्राप्नोति भूमिदः ।। ३२ ।। <br>
आयुर्यशः सुखं प्रज्ञा धर्मो धान्यं धनं जयः ।। <br>
संतानं वर्द्धते नित्यं भूमिदः सुखमश्मुते ।। ३३ ।। <br>
भूमेरंगुलमेकं तु ये हरंति खला नराः ।। <br>
वंध्याटवीष्वतोयासु शुष्ककोटरवासिनः ।। <br>
कृष्णसर्पाः प्रजायंते दत्तदायापहारकाः ।। ३४ ।। <br>
तडागानां सहस्रेण अश्वमेधशतेन वा ।। <br>
गवां कोटिप्रदानेन भूमिहर्त्ता विशुध्यति ।। ३५ ।। <br>
यानीह दत्तानि पुनर्धनानि दानानि धर्मार्थयशस्कराणि ।। <br>
औदार्यतो विप्रनिवेदितानि को नाम साधुः पुनराददीत ।। ३६ ।। <br>
चलदलदललीलाचंचले जीवलोके तृणलवलघुसारे सर्वसंसारसौख्ये ।। <br>
अपहरति दुराशः शासनं ब्राह्मणानां नरकगहनगर्त्तावर्तपातोत्सुको यः ।।३७ ।। <br>
ये पास्यंति महीभुजः क्षितिमिमां यास्यंति भुक्त्वाखिलां नो याता न तु याति यास्यति न वा केनापि सार्द्धं धरा।। <br>
यत्किंचिद्भुवि तद्विनाशि सकलं कीर्तिः परं स्थायिनी त्वेवं वै वसुधापि यैरुपकृता लोप्या न सत्कीर्तयः ।। ३८ ।। <br>
एकैव भगिनी लोके सर्वेषामेव भूभुजाम् ।। <br>
न भोज्या न करग्राह्या विप्रदत्ता वसुंधरा ।। ३९ ।। <br>
दत्त्वा भूमिं भाविनः पार्थिवेशान्भूयोभूयो याचते रामचन्द्रः ।। <br>
सामान्योऽयं धर्मसेतुर्नृपाणां स्वे स्वे काले पालनीयो भवद्भिः ।।3.2.34.४०।। <br>
अस्मिन्वंशे क्षितौ कोपि राजा यदि भविष्यति ।। <br>
तस्याहं करलग्नोस्मि मद्दत्तं यदि पाल्यते।।४१।।<br>
लिखित्वा शासनं रामश्चातुर्वेद्यद्विजोत्तमान्।। <br>
संपूज्य प्रददौ धीमान्वसिष्ठस्य च सन्निधौ।।४२।। <br>
ते वाडवा गृहीत्वा तं पट्टं रामाज्ञया शुभम्।। <br>
ताम्रं हैमाक्षरयुतं धर्म्यं धर्मविभूषणम्।।४३।। <br>
पूजार्थं भक्तिकामार्थास्तद्रक्षणमकुर्वत।। <br>
चंदनेन च दिव्येन पुष्पेण च सुगन्धिना।।४४।। <br>
तथा सुवर्णपुष्पेण रूप्यपुष्पेण वा पुनः।। <br>
अहन्यहनि पूजां ते कुर्वते वाडवाः शुभाम्।।४५।। <br>
तदग्रे दीपकं चैव घृतेन विमलेन हि।। <br>
सप्तवर्तियुतं राजन्नर्घ्यं प्रकुर्वते द्विजाः।।४६।। <br>
नैवेद्यं कुर्वते नित्यं भक्तिपूर्वं द्विजोत्तमाः।। <br>
रामरामेति रामेति मन्त्रमप्युच्चरंति हि।।४७।। <br>
अशने शयने पाने गमने चोपवेशने ।। <br>
सुखे वाप्यथवा दुःखे राममन्त्रं समुच्चरेत् ।। ४८ ।। <br>
न तस्य दुःखदौर्भाग्यं नाधिव्याधिभयं भवेत् ।। <br>
आयुः श्रियं बलं तस्य वर्द्धयंति दिने दिने ।। ४९ ।। <br>
रामेति नाम्ना मुच्येत पापाद्वै दारुणादपि ।। <br>
नरकं नहि गच्छेत गतिं प्राप्नोति शाश्वतीम् ।। 3.2.34.५० ।। ।। <br>
।। व्यास उवाच ।। ।। <br>
इति कृत्वा ततो रामः कृतकृत्यममन्यत ।। <br>
प्रदक्षिणीकृत्य तदा प्रणम्य च द्विजान्बहून् ।। ५१ ।। <br>
दत्त्वा दानं भूरितरं गवाश्वमहिषीरथम् ।। <br>
ततः सर्वान्निजांस्तांश्च वाक्यमेतदुवाच ह ।। ५२ ।। <br>
अत्रैव स्थीयतां सर्वैर्यावच्चंद्रदिवाकरौ ।। <br>
यावन्मेरुर्महीपृष्ठे सागराः सप्त एव च ।। ५३ ।। <br>
तावदत्रैव स्थातव्यं भवद्भिर्हि न संशयः ।। <br>
यदा हि शासनं विप्रा न मन्यंते नृपा भुवि ।। ५४ ।। <br>
अथवा वणिजः शूरा मदमायाविमोहिताः ।। <br>
मदाज्ञां न प्रकुर्वंति मन्यंते वा न ते जनाः ।। ५५ ।। <br>
तदा वै वायुपुत्रस्य स्मरणं क्रियतां द्विजाः ।। <br>
स्मृतमात्रो हनूमान्वै समागत्य करिष्यति ।। ५६ ।। <br>
सहसा भस्म तान्सत्यं वचनान्मे न संशयः ।। <br>
य इदं शासनं रम्यं पालयिष्यति भूपतिः ।। ।। ५७ ।। <br>
वायुपुत्रः सदा तस्य सौख्यमृद्धिं प्रदास्यति ।। <br>
ददाति पुत्रान्पौत्रांश्च साध्वीं पत्नीं यशो जयम् ।। ५८ ।। <br>
इत्येवं कथयित्वा च हनुमंतं प्रबोध्य च ।। <br>
निवर्तितो रामदेवः ससैन्यः सपरिच्छदः ।। ५९ ।। <br>
वादित्राणां स्वनैर्विष्वक्सूच्यमानशुभागमः ।। <br>
श्वेतातपत्रयुक्तोऽसौ चामरैर्वी जितो नरैः ।। <br>
अयोध्यां नगरीं प्राप्य चिरं राज्यं चकार ह ।। 3.2.34.६० ।। <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये ब्रह्मनारदसंवादे श्रीरामेण ब्राह्मणेभ्यः शासनपट्टप्रदानवर्णनंनाम चतुस्त्रिंशोऽध्यायः ।। ३४ ।। ।। छ । ।। ।। <br>
<br>
</span>
