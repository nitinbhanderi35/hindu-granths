<span style="font-size: 14pt; line-height: 170%">॥ व्यास उवाच ॥ ॥ <br>
अतः परं प्रवक्ष्यामि धर्मारण्यनिवासिना ॥ <br>
यत्कार्यं पुरुषेणेह गार्हस्थ्यमनुतिष्ठता ॥ १ ॥ <br>
धर्मारण्येषु ये जाता ब्राह्मणाः शुद्धवंशजा ॥ <br>
अष्टादशसहस्राश्च काजेशैश्च विनिर्मिताः ॥ २ ॥ <br>
सदाचाराः पवित्राश्च ब्राह्मणा ब्रह्मवित्तमाः ॥ <br>
तेषां दर्शनमात्रेण महापापैर्विमुच्यते ॥ ३ ॥ <br>
॥ युधिष्ठिर उवाच ॥ ॥ <br>
पाराशर्य समाख्याहि सदाचारं च मे प्रभो ॥ <br>
आचाराद्धर्ममाप्नोति आचाराल्लभते फलम्॥ <br>
आचाराच्छ्रियमाप्नोति तदाचारं वदस्व मे ॥ ४ ॥ <br>
॥ व्यास उवाच ॥ ॥ <br>
स्थावराः कृमयोऽब्जाश्च पक्षिणः पशवो नराः ॥ <br>
क्रमेण धार्मिकास्त्वेत एतेभ्यो धार्मिकाः सुराः ॥ ५ ॥ <br>
सहस्रभागात्प्रथमे द्वितीयानुक्रमास्तथा ॥ <br>
सर्व एते महाभागाः पापान्मुक्तिसमाश्रयाः ॥ ६ ॥ <br>
चतुर्णामपि भूतानां प्राणिनोतीव चोत्तमाः ॥ <br>
प्राणिकेभ्योपि मुनिश्रेष्ठाः सर्वे बुद्ध्युपजीविनः ॥ ७ ॥ <br>
मतिमद्भ्यो नराः श्रेष्ठास्तेभ्य श्रेष्ठास्तु वाडवाः ॥ <br>
विप्रेभ्योऽपि च विद्वांसो विद्वद्भ्यः कृतबुद्धयः ॥ ८ ॥ <br>
कृतधीभ्योऽपि कर्तारः कर्तृभ्यो ब्रह्मतत्पराः ॥ <br>
न तेभ्योऽभ्यधिकः कश्चित्त्रिषु लोकेषु भारत ॥ ९ ॥ <br>
अन्योन्यपूजकास्ते वै तपो विद्याविशेषतः ॥ <br>
ब्राह्मणो ब्रह्मणा सृष्टः सर्वभूतेश्वरो यतः ॥ 3.2.5.१० ॥ <br>
अतो जगत्स्थितं सर्वं ब्राह्मणोऽर्हति नापरः ॥ <br>
सदाचारो हि सर्वार्हो नाचाराद्विच्युतः पुनः ॥ ११ ॥ <br>
तस्माद्विप्रेण सततं भाव्यमाचारशीलिना ॥ <br>
विद्वेषरागरहिता अनुतिष्ठन्ति यं मुने ॥ १२ ॥ <br>
सद्धि यस्तं सदाचारं धर्ममूलं विदुर्बुधाः ॥ <br>
लक्षणैः परिहीनोऽपि सम्यगाचारतत्परः ॥ १३ ॥ <br>
श्रदालुरनसूयुश्च नरो जीवेत्समाः शतम् ॥। <br>
श्रुतिस्मृतिभ्यामुदितं स्वेषुस्वेषु च कर्मसु ॥ १४ ॥ <br>
सदाचारं निषेवेत धर्ममूलमतन्द्रितः ॥ <br>
दुराचाररतो लोके गर्हणीयः पुमा न्भवेत् ॥ १५ ॥ <br>
व्याधिभिश्चाभिभूयेत सदाल्पायुः सुदुःखभाक् ॥ <br>
त्याज्यं कर्म पराधीनं कार्यमात्मवशं सदा ॥ १६ ॥ <br>
दुःखी यतः पराधीनः सदैवात्मवशः सुखी ॥ <br>
यस्मिन्कर्मण्यंतरात्मा क्रियमाणे प्रसीदति ॥ १७ ॥ <br>
तदेव कर्म कर्त्तव्यं विपरीतं न च क्वचित् ॥ <br>
प्रथमं धर्म्मसर्वस्वं प्रोक्तं  यन्नियमा यमाः ॥ १६ ॥ <br>
अतस्तेष्वेव वै यत्नः कर्तव्यो धर्ममिच्छता ॥ <br>
सत्यं क्षमार्तवं ध्यानमानृशंस्यमहिंसनम् ॥ १९ ॥ <br>
दमः प्रसादो माधुर्यं मृदुतेति यमा दश ॥ <br>
शौचं स्नानं तपो दानं मौनेज्याध्ययनं व्रतम् ॥ 3.2.5.२० ॥ <br>
उपोषणोपस्थदंडो दशैते नियमाः स्मृताः ॥ <br>
कामं क्रोधं दमं मोहं मात्सर्यं लोभमेव च ॥ २१ ॥ <br>
अमून्षड्वैरिणो जित्वा सर्वत्र विजयी भवेत् ॥ <br>
शनैः संचिनुयाद्धर्मं वल्मीकं शृंगवान्यथा ॥ २२ ॥ <br>
परपीडामकुर्वाणः पर लोकसहायिनम् ॥ <br>
धर्म एव सहायी स्यादमुत्र परिरक्षितः ॥ २३ ॥ <br>
पितृमातृसुतभ्रातृयोषिद्बंधुजनाधिकः ॥ <br>
जायते चैकलः प्राणी म्रियते च तथै कलः ॥ २४ ॥ <br>
एकलः सुकृतं भुंक्ते भुंक्ते दुष्कृतमेकलः ॥ <br>
देहे पंचत्वमापन्ने त्यक्त्वैकं काष्ठलोष्टवत् ॥ २५ ॥ <br>
बांधवा विमुखा यांति धर्मो यांतमनु व्रजेत् ॥ <br>
अतः संचिनुयाद्धर्म्ममत्राऽमुत्र सहायिनम् ॥ २६ ॥ <br>
धर्मं सहायिनं लब्ध्वा संतरेद्दुस्तरं तमः ॥ <br>
संबंधानाचारेन्नित्यमुत्तमैरुत्तमैः सुधीः ॥ ॥२७॥ <br>
अधमानधमांस्त्यक्त्वा कुलमुत्कर्षतां नयेत् ॥ <br>
उत्तमानुत्तमानेव गच्छेद्धीनांश्च वर्जयेत् ॥ <br>
ब्राह्मणः श्रेष्ठतामेति प्रत्यवायेन शूद्रताम् ॥ २८ ॥<br>
अनध्ययनशीलं च सदाचारविलंघिनम् ॥ <br>
सालसं च दुरन्नादं ब्राह्मणं बाधतेंऽतकः ॥ २९ ॥ <br>
अतोऽभ्यस्येत्प्रयत्नेन सदाचारं सदा द्विजः ॥ <br>
तीर्थान्यप्यभिलष्यंति सदाचारिसमागमम् ॥ 3.2.5.३० ॥ <br>
रजनीप्रांतयामार्द्धं ब्राह्मः समय उच्यते ॥ <br>
स्वहितं चिंतयेत्प्राज्ञस्तस्मिंश्चोत्थाय सर्वदा ॥ ॥ ३१ ॥ <br>
गजास्यं संस्मरेदादौ तत ईशं सहांबया ॥ <br>
श्रीरंगं श्रीसमेतं तु ब्रह्माणं कमलोद्भवम्॥ ३२॥ <br>
इंद्रादीन्सकलान्देवान्वसिष्ठादीन्मुनीनपि ॥ <br>
गंगायाः सरितः सर्वाः श्रीशैलायखिलान्गिरीन्॥ ३३ ॥ <br>
क्षीरोदादीन्समुद्रांश्च मानसादिसरांसि च ॥ <br>
वनानि नंदनादीनि धेनूः कामदुघादयः ॥ ॥ ३४ ॥ <br>
कल्पवृक्षादिवृक्षांश्च धातून्कांचनमुख्यतः ॥ <br>
दिव्यस्त्रीरुर्वशीमुख्याः प्रह्रादावद्यान्हरेः प्रियान् ॥ ३५ ॥ <br>
जननीचरणौ स्मृत्वा सर्वतीर्थोक्त्त मोत्तमौ ॥ <br>
पितरं च गुरूंश्चापि हदि ध्यात्वा प्रसन्नधीः ॥ ३६ ॥ <br>
ततश्चावश्यकं कर्त्तुं नैर्ऋतीं दिशमाव्रजेत् ॥ <br>
ग्रामाद्धनुःशतं गच्छेन्नगराच्च चतुर्गुण म् ॥ ३७ ॥ <br>
तृणैराच्छाद्य वसुधां शिरः प्रावृत्य वाससा ॥ <br>
कर्णोपवीत उदग्वक्त्रो दिवसे संध्ययोरपि ॥ ३८ ॥ <br>
विण्मूत्रे विसृजेन्मौनी निशायां दक्षिणामुखः ॥ <br>
न तिष्ठन्नाशु नो विप्र गोवन्ह्यनिलसंमुखः ॥ ३९ ॥ <br>
न फालकृष्टे भूभागे न रथ्यासेव्यभूतले ॥ <br>
नालोकयेद्दिशो भागञ्ज्यो तिश्चक्रं नभो मलम् ॥ 3.2.5.४० ॥ <br>
वामेन पाणिना शिश्नं धृत्वोत्तिष्ठेत्प्रयत्नवान् ॥ <br>
अथो मृदं समादद्याज्जंतुकर्क्करवर्जिताम् ॥ ४१ ॥ <br>
विहाय मूषको त्खातां चोच्छिष्टां केशसंकुलाम् ॥ <br>
गुह्ये दद्यान्मृदं चैकां प्रक्षाल्य चांबुना ततः ॥ ४२ ॥ <br>
पुनर्वामकरेणेति पंचधा क्षालयेद्गुदम् ॥ <br>
एकैक पादयोर्दद्यात्तिस्रः पाण्योर्मृदस्तथा ॥ ४३ ॥ <br>
इत्थं शौचं गृही कुर्याद्गंधलेपक्षयावधि ॥ <br>
क्रमाद्वैगुण्यतः कुर्याद्ब्रह्मचर्यादिषु त्रिषु ॥ ४४ ॥ <br>
दिवाविहितशौचाच्च रात्रावर्द्धं समाचरेत् ॥ <br>
परग्रामे तदर्धं च पथि तस्यार्धमेव च ॥ ४५ ॥ <br>
तदर्धं रोगिणां चापि सुस्थे न्यूनं न कार येत् ॥ <br>
अपि सर्वनदीतोयैर्मृत्कूटैश्चाप्यगोपमैः ॥ ४६ ॥ <br>
आपातमाचरेच्छौचं भावदुष्टो न शुद्धिभाक् ॥ <br>
आर्द्रधात्रीफलोन्माना मृदः शौचे प्रकीर्तिताः ॥ ४७ ॥ <br>
सर्वाश्चाहुतयोऽप्येवं ग्रासाश्चांद्रायणेपि च ॥ <br>
प्रागास्य उदगास्यो वा सूपविष्टः शुचौ भुवि ॥ ४८ ॥ <br>
उपस्पृशेद्विहीनाभिस्तुषांगारास्थिभस्मभिः ॥ <br>
अतिस्वच्छाभिरद्भिश्च यावद्धृद्गाभिरत्वरः ॥ ४९ ॥ <br>
ब्राह्मणो ब्रह्मतीर्थेन दृष्टिपूताभिराचमेत् ॥ <br>
कण्ठगाभिर्नृपः शुध्येत्तालुगाभिस्तथोरुजः ॥ 3.2.5.५० ॥ <br>
स्त्रीशूद्रावाथ संस्पर्शमात्रेणापि विशुध्यतः ॥ <br>
शिरः शब्दं सकंठं वा जले मुक्तशिखोऽपि वा ॥ ५१ ॥ <br>
अक्षालितपदद्वद्व आचांतोऽप्यशुचिर्म्मतः ॥ <br>
त्रिः पीत्वांबु विशुद्ध्यर्थं ततः खानि विशोधयेत् ॥ ५२ ॥ <br>
अंगुष्ठमूलदेशेन ह्यधरोष्ठौ परि मृजेत् ॥ <br>
स्पृष्ट्वा जलेन हृदयं समस्ताभिः शिरः स्पृशेत् ॥ ५३ ॥ <br>
अंगुल्यग्रैस्तथा स्कन्धौ सांबु सर्व्वत्र संस्पृशेत् ॥ <br>
आचांतः पुनराचामेत्कृत्वा रथ्योपसर्पणम्॥ ५४ ॥ <br>
स्नात्वा भुक्त्वा पयः पीत्वा प्रारंभे शुभकर्मणाम् ॥ <br>
सुप्त्वा वासः परीधाय दृष्ट्वा तथाप्यमंगलम् ॥ ५५ ॥ <br>
प्रमादादशुचि स्मृत्वा द्विराचांतः शुचिर्भवेत् ॥ <br>
दंतधावनं प्रकुर्वीत यथोक्त धर्मशास्त्रतः ॥ <br>
आचांतोऽप्यशुचिर्यस्मादकृत्वा दंतधावनम् ॥ ५६ ॥ <br>
प्रतिपद्दर्शषष्ठीषु नवम्यां रविवासरे ॥ <br>
दंतानां काष्ठसंयोगो दहेदासप्तमं कुलम् ॥ ५७ ॥ <br>
अलाभे दंतकाष्ठानां निषिद्धे वाथ वासरे ॥ <br>
गंडूषा द्वादश ग्राह्या मुखस्य परिशुद्धये ॥ ५८ ॥ <br>
कनिष्ठाग्रपरीमाणं सत्वचं निर्व्रणारुजम् ॥ <br>
द्वादशांगुलमानं च सार्द्रं स्याद्दंतधावनम् ॥ ५९ ॥ <br>
एकेकांगुलमानं तच्चर्वयेद्दंतधावनम् ॥ <br>
प्रातः स्नानं चरित्वा च शुद्ध्यै तीर्थे विशेषतः ॥ 3.2.5.६० ॥ <br>
प्रातः स्नानाद्यतः शुद्ध्येत्कायोऽयं मलिनः सदा॥ <br>
यन्मलं नवभिश्छिद्रैः स्रवत्येव दिवानिशम् ॥ ६१ ॥ <br>
उत्साहमेधासौभाग्यरूपसंपत्प्रवर्द्धकम् ॥ <br>
प्राजापत्यसमं प्राहुस्तन्महाघविनाशकृत् ॥ ६२ ॥ <br>
प्रातः स्नानं हरेत्पापमलक्ष्मीं ग्लानिमेव च ॥ <br>
अशुचित्वं च दुःस्वप्नं तुष्टिं पुष्टिं प्रयच्छति ॥ ६३ ॥ <br>
नोपसर्पंति वै दुष्टाः प्रातस्नायिजनं क्वचित् ॥ <br>
दृष्टादृष्टफलं यस्मात्प्रातःस्नानं समाचरेत् ॥ ६४ ॥ <br>
प्रसंगतः स्नानविधिं प्रवक्ष्यामि नृपोत्तमाः ॥ <br>
विधिस्नानं यतः प्राहुः स्नाना च्छतगुणोत्तरम् ॥ ६५ ॥ <br>
विशुद्धां मृदमादाय बर्हिषस्तिलगोमयम् ॥ <br>
शुचौ देशे परिस्थाप्य ह्याचम्य स्नानमाचरेत् ॥ ६६ ॥ <br>
उपग्रही बद्ध शिखो जलमध्ये समाविशेत् ॥ <br>
स्वशाखोक्तविधानेन स्नानं कुर्याद्यथाविधि ॥ ६७ ॥ <br>
स्नात्वेत्थं वस्त्रमापीड्य गृह्णीयाद्धौतवाससी ॥ <br>
आचम्य च ततः कुर्यात्प्रातःसंध्यां कुशान्वितः ॥ ६८ ॥ <br>
प्राणायामांश्चरन्विप्रो नियम्य मानसं दृढम् ॥ <br>
अहोरात्रकृतैः पापैर्मुक्तो भवति तत्क्षणात् ॥ ॥ ६९ ॥ <br>
दश द्वादशसंख्या वा प्राणायामाः कृता यदि ॥ <br>
नियम्य मानसं तेन तदा तप्तं महत्तपः ॥ 3.2.5.७० ॥ <br>
सव्याहृतिप्रणवकाः प्राणायामास्तु षोडश ॥ <br>
अपि भ्रूणहनं मासात्पुनंत्यहरहः कृताः ॥ ७१ ॥ <br>
यथा पार्थिवधातूनां दह्यते धमनान्मलाः ॥ <br>
तथेंद्रियैः कृता दोषा ज्वाल्यंते प्राणसंयमात्॥ ७२ ॥ <br>
एकाक्षरं परं ब्रह्म प्राणायामः परं तपः ॥ <br>
गायत्र्यास्तु परं नास्ति पावनं च नृपोत्तम ॥ ७३ ॥ <br>
कर्मणा मनसा वाचा यद्रात्रौ कुरुते त्वघम्॥ <br>
उत्तिष्ठन्पूर्वसंध्यायां प्राणायामैर्विशोधयेत् ॥ ७४ ॥ <br>
यदह्ना कुरुते पापं मनोवाक्कायकर्मभिः ॥ <br>
आसीनः पश्चिमां संध्यां प्राणायामैर्व्यपोहति ॥ <br>
पश्चिमां तु समासीनो मलं हंति दिवाकृतम् ॥ ७५ ॥ <br>
नोपतिष्ठेत्तु यः पूर्व्वां नोपास्ते यस्तु पश्चिमाम् ॥ <br>
स शूद्रवद्बहिष्कार्यः सर्वस्माद्द्विजकर्मणः ॥ ७६ ॥ <br>
अपां समीपमासाद्य नित्यकर्म समाचरेत् ॥ <br>
तत आचमनं कुर्याद्यथाविध्यनु पूर्वशः ॥ ७७ ॥ <br>
आपोहिष्ठेति तिसृभिर्मार्जनं तु ततश्चरेत् ॥ <br>
भूमौ शिरसि चाकाश आकाशे भुवि मस्तके ॥ ७८ ॥ <br>
मस्तके च तथाकाशं भूमौ च नवधा क्षिपेत् ॥ <br>
भूमिशब्देन चरणावाकाशं हृदयं स्मृतम् ॥ <br>
शिरस्येव शिरःशब्दो मार्जनं तैरुदाहृतम् ॥ ७९ ॥ <br>
वारुणादपि चाग्नेयाद्वायव्यादपि चेंद्रतः ॥ <br>
मंत्रस्थानादपि परं ब्राह्मं स्नानमिदं परम् ॥ <br>
ब्राह्मस्नानेन यः स्नातः स बाह्याभ्यंतरं शुचिः ॥ 3.2.5.८० ॥ <br>
सर्वत्र चार्हतामेति देवपूजादिकर्मणि ॥ <br>
नक्तंदिनं निमज्ज्याप्सु कैवर्ताः किमु पावनाः ॥ ८१ ॥ <br>
शतशोऽपि तथा स्नाता न शुद्धा भावदूषिताः ॥ <br>
अंतःकरणशुद्धांश्च तान्विभूतिः पवित्रयेत् ॥ ८२ ॥ <br>
किं पावनाः प्रकीर्त्यंते रासभा भस्मधूसराः ॥ <br>
स स्नातः सर्वतीर्थेषु मलैः सर्वैर्विवर्जितः ॥८३॥ <br>
तेन क्रतुशतैरिष्टं चेतो यस्येह निर्मलम् ॥ <br>
तदेव निर्मलं चेतो यथा स्यात्तन्मुने शृणु ॥ ८४ ॥ <br>
विश्वेशश्चेत्प्रसन्नः स्यात्तदा स्यान्नान्यथा क्वचित् ॥<br>
तस्माच्चेतो विशुद्ध्यर्थं काशीनाथं समाश्रयेत्॥८५॥ <br>
इदं शरीरमुत्सृज्य परं ब्रह्माधिगच्छति॥ <br>
द्रुपदांतं ततो जप्त्वा जलमादाय पाणिना॥<br>
॥ ८६ ॥ कुयादृतं च मंत्रेण विधिज्ञस्त्वघमर्षणम् ॥ <br>
निमज्ज्याप्सु च यो विद्वाञ्जपेत्त्रिरघमर्षणम् ॥ ८७ ॥ <br>
जले वापि स्थले वापि यः कुर्यादघमर्ष णम् ॥ <br>
तस्याघौघो विनश्येत यथा सूर्योदये तमः ॥ ८८ ॥ <br>
गायत्रीं शिरसा हीनां महाव्याहृतिपूर्व्विकाम् ॥ <br>
प्रणवाद्यां जपंस्तिष्ठन्क्षिपेदंभोंजलि त्रयम्॥ ८९ ॥ <br>
तेन वज्रोदकेनाशु मंदेहा नाम राक्षसाः ॥ <br>
सूर्यतेजः प्रलोपंते शैला इव विवस्वतः ॥ 3.2.5.९० ॥ <br>
सहायार्थं च सूर्यस्य यो द्विजो नांजलि त्रयम्॥ <br>
क्षिपेन्मंदेहनाशाय सोपि मंदेहतां व्रजेत् ॥९१॥ <br>
प्रातस्तावज्जपंस्तिष्ठेद्यावत्सूर्यस्य दर्शनम् ॥ <br>
उपविष्टो जपेत्सायमृक्षाणामाविलोकनात् ॥ ॥ ९२ ॥ <br>
काललोपो न कर्त्तव्यो द्विजेन स्वहितेप्सुना॥ <br>
अर्द्धोदयास्तसमये तस्माद्वज्रोदकं क्षिपेत् ॥ ९३ ॥ <br>
विधिनापि कृता संध्या कालातीता ऽफला भवेत् ॥ <br>
अयमेव हि दृष्टांतो वंध्यास्त्रीमैथुनं यथा ॥९४॥ <br>
जले वामकरं कृत्वा या संध्याऽऽचरिता द्विजैः ॥ <br>
वृषली सा परिज्ञेया रक्षोगणमुदा वहा ॥ ९५ ॥ <br>
उपस्थानं ततः कुर्याच्छाखोक्तविधिना ततः ॥ <br>
सहस्रकृत्वो गायत्र्याः शतकृत्वोथवा पुनः ॥ ९६ ॥ <br>
दशकृत्वोऽथ देव्यै च कुर्यात्सौ रीमुपस्थितिम् ॥ <br>
सहस्रपरमां देवीं शतमध्यां दशावराम् ॥ ९७ ॥ <br>
गायत्रीं यो जपेद्विप्रो न स पापैः प्रलिप्यते ॥ <br>
रक्तचंदनमिश्राभिरद्भिश्च कुसुमैः कुशैः ॥ ९८ ॥ <br>
वेदोक्तैरागमोक्तैर्वा मंत्रैरर्घं प्रदापयेत् ॥ <br>
अर्चितः सविता येन तेन त्रैलोक्यमर्च्चितम् ॥ ९९ ॥ <br>
अर्चितः सविता दत्ते सुतान्पशुव सूनि च ॥ <br>
व्याधीन्हरेद्ददात्यायुः पूरयेद्वांछितान्यपि ॥ 3.2.5.१०० ॥ <br>
अयं हि रुद्र आदित्यो हरिरेष दिवाकरः ॥ <br>
रविर्हिरण्यरूपोऽसौ त्रयीरूपोऽयमर्यमा ॥ १०१ ॥ <br>
ततस्तु तर्पणं कुर्यात्स्वशाखोक्तविधानतः ॥ <br>
ब्रह्मादीनखिलान्देवान्मरीच्यादींस्तथा मुनीन् ॥ १०२ ॥ <br>
चंदनागुरुकर्प्पूरगंधव त्कुसमैरपि ॥ <br>
तर्पयेच्छुचिभिस्तोयैस्तृप्यंत्विति समुच्चरेत् ॥ ३ ॥ <br>
सनकादीन्मनुष्यांश्च निवीती तर्पयेद्यवैः ॥ <br>
अंगुष्ठद्वयमध्ये तु कृत्वा दर्भानृजून्द्विजः ॥ ४ ॥ <br>
कव्यवाडनलादींश्च पितॄन्दिव्यान्प्रतर्प्पयेत् ॥ <br>
प्राचीनावीतिको दर्भैर्द्विगुणैस्तिलमिश्रितैः ॥ ५ ॥ <br>
रवौ शुक्ले त्रयोदश्यां सप्तम्यां निशि संध्ययोः ॥ <br>
श्रेयोर्थी ब्राह्मणो जातु न कुर्यात्तिलतर्प्पणम् ॥ ६ ॥ <br>
यदि कुर्यात्ततः कुर्याच्छुक्लैरेव तिलैः कृती ॥ <br>
चतुर्दश यमान्पश्चात्तर्पयेन्नाम उच्चरन् ॥७॥ <br>
ततः स्वगोत्रमुच्चार्य तर्पयेत्स्वान्पितॄन्मुदा ॥ <br>
सव्यजानुनिपातेन पितृतीर्थेन वाग्यतः ॥८॥ <br>
एकैकमंजलिं देवा द्वौद्वौ तु सनकादिकाः ॥ <br>
पितरस्त्रीन्प्रवांछंति स्त्रिय एकैकमंजलिम् ॥ ९ ॥ <br>
अंगुल्यग्रेण वै दैवमार्षमंगुलिमूलगम् ॥ <br>
ब्राह्ममंगुष्ठमूले तु पाणिमध्ये प्रजापतेः ॥ 3.2.5.११० ॥ <br>
मध्येंगुष्ठप्रदेशिन्योः पित्र्यं तीर्थं प्रचक्षते ॥ <br>
आब्रह्मस्तंबपर्यंतं देवर्षिपितृमानवाः ॥ ११ ॥ <br>
तृप्यंतु सर्व्वे पितरो मातृमातामहादयः ॥ <br>
अन्ये च मंत्राः प्रोक्ता ये वेदोक्ताः पुराणसंभवाः ॥ १२ ॥ <br>
सांगं च तर्प्पणं कुर्यात्पितॄणां च सुखप्रदम् ॥ <br>
अग्निकार्यं ततः कृत्वा वेदाभ्यासं ततश्चरेत् ॥ १३ ॥ <br>
श्रुत्यभ्यासः पंचधा स्यात्स्वीकारोऽर्थविचारणम् ॥ <br>
अभ्यासश्च तपश्चापि शिष्येभ्यः प्रतिपादनम् ॥ १४ ॥ <br>
लब्धस्य प्रतिपालार्थमलब्धस्य च लब्धये ॥ <br>
प्रातःकृत्यमिदं प्रोक्तं द्विजातीनां नृपोत्तम ॥ १५ ॥ <br>
अथवा प्रातरुत्थाय कृत्वावश्यकमेव च ॥ <br>
शौचाचमनमादाय भक्षयेद्दन्तधावनम् ॥ ॥ १६ ॥ <br>
विशोध्य सर्वगात्राणि प्रातःसंध्यां समाचरेत् ॥ <br>
वेदार्थानधिगच्छेद्वै शास्त्राणि विविधान्यपि ॥ १७ ॥ <br>
अध्यापयेच्छुचीञ्छिष्यान्हितान्मे धासमन्वितान् ॥ <br>
उपेयादीश्वरं चापि योगक्षेमादिसिद्धये ॥ १८ ॥ <br>
ततो मध्याह्नसिद्ध्यर्थं पूर्वोक्तं स्नानमाचरेत् ॥ <br>
स्नात्वा माध्याह्निकीं संध्या मुपासीत विचक्षणः ॥ १९ ॥ <br>
देवतां परिपूज्याथ नैमित्तिकं विधिं चरेत् ॥ <br>
पवनाग्निं समुज्ज्वाल्य वैश्वदेवं समाचरेत् ॥ 3.2.5.१२० ॥ <br>
निष्पावान्को द्रवान्माषान्कलापांश्चणकांस्त्यजेत् ॥ <br>
तैलपक्वमपक्वान्नं सर्वं लवणयुक्त्यजेत् ॥ २१ ॥ <br>
आढक्यन्नं मसूरान्नं वर्तुलधान्यसंभवम् ॥ <br>
भुक्तशेषं पर्युषितं वैश्वदेवे विवर्जयेत् औ। २२ ॥ <br>
दर्भपाणिः समाचम्य प्राणायामं विधाय च ॥ <br>
पृषोदिवीति मंत्रेण पर्य्युक्षणमथाचरेत् ॥ २३ ॥ <br>
प्रदक्षिणं च पर्युक्ष्य द्विः परिस्तीर्य वै कुशान् ॥ <br>
रापोर्द्ध (?) देवमन्त्रेण कुर्याद्वह्निं स्वसंमुखे ॥ २४ ॥ <br>
वैश्वानरं समभ्यर्च्य गन्धपुष्पाक्षतैस्तथा ॥ <br>
स्वशाखोक्तप्रकारेण होमं कुर्याद्विचक्षणः ॥ २५ ॥ <br>
अध्वगः क्षीणवृत्तिश्च विद्यार्थी गुरुपोषकः ॥ <br>
यतिश्च ब्रह्मचारी च षडेते धर्मभिक्षकाः ॥ २६ ॥ <br>
अतिथिः पांथिको ज्ञेयोऽनूचानः श्रुतिपारगः ॥ <br>
मान्यावेतौ गृहस्थानां ब्रह्मलोकमभीप्सताम् ॥ २७ ॥ <br>
अपि श्वपाके शुनि वा नैवान्नं निष्फलं भवेत् ॥ <br>
अत्रार्थिनि समायाते पात्रापात्रं न चिंतयेत् ॥ २८ ॥ <br>
शुनां च पतितानां च श्वपचां पापरोगिणाम् ॥ <br>
काकानां च कृमीणां च बहिरन्नं किरेद्भुवि ॥ २९ ॥ <br>
ऐन्द्रवारुणवायव्याः सौम्या वै नैर्ऋताश्च ये ॥ <br>
प्रतिगृह्णंत्विमं पिंडं काका भूमौ मयार्पितम् ॥ 3.2.5.१३० ॥ <br>
इत्थं भूत बलिं कृत्वा कालं गोदोहमात्रकम् ॥ <br>
प्रतीक्ष्यातिथिमायातं विशद्भोज्यगृहं ततः ॥ ३१ ॥ <br>
अदत्त्वा वायसबलिं नित्यश्राद्धं समाचरेत् ॥ <br>
नित्यश्राद्धे स्वसामर्थ्यात्त्रीन्द्वावेकमथापि वा ॥ ३२ ॥ <br>
भोजयेत्पितृयज्ञार्थं दद्यादुद्धत्य वारि च ॥ <br>
नित्यश्राद्धं दैवहीनं नियमादिविवर्जितम् ॥ ॥ ३३ ॥ <br>
दक्षिणारहितं त्वेतद्दातृभोक्तृसुतृप्तिकृत् ॥ <br>
पितृयज्ञं विधायेत्थं स्वस्थबुद्धिरनातुरः ॥ ३४ ॥ <br>
अदुष्टासनमध्यास्य भुंजीत शिशुभिः सह ॥ <br>
सुगन्धिः सुमनाः स्रग्वी शुचिवासोद्वयान्वितः ॥ ३५ ॥ <br>
प्रागास्य उदगास्यो वा भुंजीत पितृसेवितम् ॥ <br>
विधायान्नमनग्नं तदुपरिष्टादधस्तथा  ॥ ३६ ॥ <br>
आपोशानविधानेन कृत्वाश्नीयात्सुधीर्द्विजः ॥ <br>
भूमौ बलित्रयं कुर्यादपो दद्यात्तदोपरि ॥ ३७ ॥ <br>
सकृच्चाप उपस्पृश्य प्राणाद्याहुतिपंचकम् ॥ <br>
दद्याजठरकुंडाग्नौ दर्भपाणिः प्रसन्नधीः ॥ ३८ ॥ <br>
दर्भपाणिस्तु यो भुंक्ते तस्य दोषो न विद्यते ॥ <br>
केशकीटादिसंभूतस्तदश्नीयात्सदर्भकः ॥ ३९ ॥ <br>
ततो मौनेन भुञ्जीत न कुर्याद्दंतघर्षणम् ॥ <br>
प्रक्षालितव्यहस्तस्य दक्षिणांगुष्ठमूलतः ॥ 3.2.5.१४० ॥ <br>
रौरवेऽपुण्यनि लये अधोलोकनिवासिनाम् ॥ <br>
उच्छिष्टोदकमिच्छूनामक्षय्यमुपतिष्ठताम् ॥ ४१ ॥ <br>
पुनराचम्य मेधावी शुचिर्भूत्वा प्रयत्नतः ॥ <br>
मुखशुद्धिं ततः कृत्वा पुराणश्रवणादिभिः ॥ ४२ ॥ <br>
अतिवाह्य दिवाशेषं ततः संध्यां समाचरेत् ॥ <br>
गृहेषु प्राकृता संध्या गोष्टे दशगुणा स्मृता ॥ ४३ ॥ <br>
नद्यामयुतसंख्या स्यादनंता शिवसन्निधौ ॥ <br>
अनृतं मद्यगन्धं च दिवामैथुनमेव च ॥ <br>
पुनाति वृषलस्थानं संध्या बहिरुपासिता ॥ ४४ ॥ <br>
उद्देशतः समाख्यात एष नित्यतनो विधिः ॥ <br>
इत्थं समाचरन्विप्रो नावसीदति कर्हिचित्॥१४५ ॥ <br>
इति श्रीस्कांदे महापुराण एकाशीतिसाहरुया संहितायां तृतीये ब्रह्मखण्डे पूर्वभागे धर्मारण्यमाहात्म्ये सदाचारवर्णनंनाम पंचमोऽध्यायः ॥ ५ ॥ ॥ छ ॥ ॥ <br>
<br>
</span>
