<span style="font-size: 14pt; line-height: 200%">॥ व्यास उवाच ॥ ॥ <br>
दक्षिणे स्थापिता राजञ्छाँता देवी महाबला ॥ <br>
सा विविधाम्बरधरा वनमालाविभूषिता ॥ १ ॥ <br>
तामसी सा महाराज मधुकैटभनाशिनी ॥ <br>
विष्णुना तत्र वै न्यस्ता शिवपत्नी नृपोत्तम ॥ २ ॥ <br>
सा चैवाष्टभुजा रम्या मेघश्यामा मनोरमा ॥ <br>
कृष्णांबरधरा देवी व्याघ्रवाहनसंस्थिता ॥ ३ ॥ <br>
द्वीपिचर्मपरीधाना दिव्याभरणभूषिता ॥ <br>
घंटात्रिशूलाक्षमालाकमंडलुधरा शुभा॥ ४॥ <br>
अलंकृतभुजा देवी सर्वदेवनमस्कृता ॥ <br>
धनं धान्यं सुतान्भोगान्स्वभक्तेभ्यः प्रयच्छति ॥ ५ ॥ <br>
पूजयेत्कमलै र्दिव्यैः कर्पूरागरुचंदनैः ॥ <br>
तदुद्देशेन तत्रैव पूजयेद्द्विजसत्तमान् ॥ ६ ॥ <br>
कुमारीर्भोजयेदन्नैर्विविधैर्भक्तिभावतः ॥ <br>
धूपैर्दीपैः फलैः रम्यैः पूजयेच्च सुरादिभिः ॥ ७ ॥ <br>
मांसैस्तु विविधैर्दिव्यैरथवा धान्यपिष्टजैः ॥ <br>
अन्यैश्च विविधैर्धान्यैः पायसैर्वटकैस्तथा ॥ ८ ॥ <br>
ओदनैः कृशरापूपैः पूजयेत्सुसमाहितः ॥ <br>
स्तुतिपाठेन तत्रैव शक्तिस्तोत्रैर्मनोहरैः ॥ ९ ॥ <br>
रिपवस्तस्य नश्यंति सर्वत्र विजयी भवेत् ॥ <br>
रणे राजकुले द्यूते लभते जयमंगलम् ॥ 3.2.17.१० ॥ <br>
सौम्या शांता महाराज स्थापिता कुलमातृका ॥ <br>
श्रीमाता सा प्रसिद्धा च माहात्म्यं शृणु भूपते ॥ ११ ॥ <br>
कुलमाता महाशक्तिस्तत्रास्ते नृपसत्तम ॥ <br>
कुमारी ब्रह्मपुत्री सा रक्षार्थं विधिना कृता ॥ १२ ॥ <br>
स्थानमाता च सा देवी श्रीमाता साभिधानतः ॥ <br>
त्रिरूपा सा द्विजातीनां निर्मिता रक्षणाय च ॥ १३ ॥ <br>
कमण्डलुधरा देवी घण्टाभरणभूषिता ॥ <br>
अक्षमालायुता राजञ्छुभा सा शुभरूपिणी ॥ १४ ॥ <br>
कुमारी चादिमाता च स्थानत्राणकरापि च ॥ <br>
दैत्यघ्नी कामदा चैव महामोहविनाशिनी ॥ १५ ॥ <br>
भक्तिगम्या च सा देवी कुमारी ब्रह्मणः सुता ॥ <br>
रक्तांबरधरा साधुरक्तचंदनचर्चिता ॥ १६ ॥ <br>
रक्तमाल्या दशभुजा पंचवक्त्रा सुरेश्वरी ॥ <br>
चंद्रावतंसिका माता सुरा सुरनमस्कृता ॥ १७ ॥ <br>
साक्षात्सरस्वतीरूपा रक्षार्थं विधिना कृता ॥ <br>
ॐकारा सा महापुण्या काजेशेन विनिर्मिता ॥ १८ ॥ <br>
ऋषिभिः सिद्धयक्षा दिसुरपन्नगमानवैः ॥ <br>
प्रणम्यांघ्रियुगा तेभ्यो ददाति मनसेप्सितम् ॥ १९ ॥ <br>
पालयन्ती च संस्थानं द्विजातीनां हिताय वै ॥ <br>
यथौरसान्सुतान्माता पालयन्तीह सद्गुणैः ॥ 3.2.17.२० ॥ <br>
अथ पालयती देवी श्रीमाता कुलदेवता ॥ <br>
उपद्रवाणि सर्वाणि नाशयेत्सततं स्तुता ॥ २१ ॥ <br>
सर्वविघ्नोपशमनी श्रीमाता स्मरणेन हि ॥ <br>
विवाहे चोपवीते च सीमंते शुभकर्मणि ॥ २२ ॥ <br>
सर्वेषु भक्तकार्येषु श्रीमाता पूज्यते सदा ॥ <br>
यथा लंबोदरं देवं पूज यित्वा समारभेत् ॥ २३ ॥ <br>
कार्यं शुभं सर्वमपि श्रीमातरं तथा नृप ॥ <br>
यत्किंचिद्भोजनं त्वत्र ब्राह्मणेभ्यः प्रयच्छति ॥ २४ ॥ <br>
अथवा विनिवेद्यं च क्रियते यत्परस्परम् ॥ <br>
अनिवेद्य च तां राजन्कुर्वाणो विघ्नमेष्यति ॥ २५ ॥ <br>
तस्मात्तस्यै निवेद्याथ ततः कर्म समारभेत् ॥ <br>
तद्वरेणाखिलं कर्म अविघ्नेन हि सिद्धति ॥ <br>
हेमंते शिशिरे प्राप्ते पूजयेद्धर्मपुत्रिकाम् ॥ २६ ॥ <br>
हेमपत्रे समालिख्य राजते वाथ कारयेत् ॥ <br>
पादुकां चोत्तमां राजञ्छ्रीमातायै निवेदयेत् ॥ २७ ॥ <br>
स्नात्वा चैव शुचिर्भूत्वा तिलामलकमिश्रितैः॥ <br>
वासोभिः सुमनोभिश्च दुकूलैः सुमनोहरैः ॥ २८ ॥ <br>
लेपयेच्चंदनैः शुभ्रैः कुकुमैः सिंदुरासकैः ॥ <br>
कर्पूरागुरुकस्तूरीमिश्रितैः कर्द्दमैस्तथा ॥ २९ ॥ <br>
कर्णिकारैश्च कह्लारैः करवीरैः सितारुणैः ॥ <br>
चंपकैः केतकीभिश्च जपा कुसुमकैस्तथा ॥ 3.2.17.३० ॥ <br>
यक्षकर्द्दमकैश्चैव विल्वपत्रैरखंडितैः ॥ <br>
पालाशजातिपुष्पैश्च वटकैर्माषसंभवैः ॥ <br>
पूपभक्तादिदालीभिस्तोषयेच्छाकसंचयैः ॥ ॥ ३१ ॥ <br>
धूपदीपादिपूर्वं तु पूजयेज्जगदंबिकाम् ॥ <br>
तद्धियैव कुमारीर्वै विप्रानपि च भोजयेत् ॥ <br>
पायसैर्घृतयुक्तैश्च शर्करामिश्रितैर्नृप ॥ ३२ ॥<br>
पक्वान्नैर्मोदकाद्यैश्च तर्पयेद्भक्तिभावतः ॥ <br>
तर्प्यमाणे द्विजैकस्मिन्सहस्रफलमश्नुते ॥३३॥ <br>
दैत्यानां घातकं स्तोत्रं वाचयेच्च पुनः पुनः ॥ <br>
एकाग्रमानसो भूत्वा श्रीमातरं स्तुवीय यः ॥३४॥ <br>
तस्य तुष्टा वरं दद्यात्स्नापिता पूजिता स्तुता ॥ <br>
अनिष्टानि च सर्वाणि नाशयेद्धर्मपुत्रिका ॥३५॥ <br>
अपुत्रो लभते पुत्रान्नि र्धनो धनवान्भवेत्॥<br>
राज्यार्थी लभते राज्यं विद्यार्थी लभते च ताम्॥३६॥ <br>
श्रियोर्थी लभते लक्ष्मीं भार्यार्थी लभते च ताम् ॥ <br>
प्रसादाच्च सरस्वत्या लभते नात्र संशयः ॥ ३७ ॥ <br>
अन्ते च परमं स्थानं यत्सुरैरपि दुर्लभम् ॥ <br>
प्राप्नोति पुरुषो नित्यं सरस्वत्याः प्रसादतः ॥ ३८ ॥ <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये श्रीमातामाहात्म्यवर्णनंनाम सप्तदशोऽध्यायः ॥ १७ ॥ ॥ <br>
<br>
</span>
