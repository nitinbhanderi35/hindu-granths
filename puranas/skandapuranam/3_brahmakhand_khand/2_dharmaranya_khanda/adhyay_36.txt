<span style="font-size: 14pt; line-height: 200%">॥ नारद उवाच ॥ ॥ <br>
अतः परं किमभवत्तन्मे कथय सुव्रत ॥ <br>
पूर्वं च तदशेषेण शंस मे वदताम्बर ॥ १ ॥ <br>
स्थिरीभूतं च तत्स्थानं कियत्कालं वदस्व मे ॥ <br>
केन वै रक्ष्यमाणं च कस्याज्ञा वर्तते प्रभो ॥ २ ॥ <br>
॥ ब्रह्मोवाच ॥ ॥ <br>
त्रेतातो द्वापरांतं च यावत्कलिसमागमः ॥ <br>
तावत्संरक्षणे चैको हनूमान्पवनात्मजः ॥ ३ ॥ <br>
समर्थो नान्यथा कोपि विना हनुमता सुत ॥ <br>
लंका विध्वंसिता येन राक्षसाः प्रबला हताः ॥४॥<br>
स एव रक्षते तत्र रामादेशेन पुत्रक ॥ <br>
द्विजस्याज्ञा प्रवर्तेत श्रीमातायास्तथैव च ॥ ५ ॥ <br>
दिनेदिने प्रहर्षोभूज्जनानां तत्र वासिनाः ॥ <br>
पठंति स्म द्विजास्तत्र ऋग्युजुःसामलक्षणान् ॥ ६ ॥ <br>
अथर्वणमपि तत्र पठंति स्म दिवानिशम् ॥ <br>
वेदनिर्घोषजः शब्दस्त्रैलोक्ये सचराचरे ॥ ७ ॥ <br>
उत्सवास्तत्र जायंते ग्रामेग्रामे पुरेपुरे ॥ <br>
नाना यज्ञाः प्रवर्तंते नानाधर्मसमाश्रिताः ॥ ८ ॥ <br>
॥ युधिष्ठिर उवाच ॥ ॥ <br>
कदापि तस्य स्थानस्य भंगो जातोथ वा न वा ॥ <br>
दैत्यैर्जितं कदा स्थानमथवा दुष्टराक्षसैः ॥ ९ ॥ <br>
॥ व्यास उवाच ॥ ॥ <br>
साधु पृष्टं त्वया राजन्धर्मज्ञस्त्वं सदा शुचिः ॥ <br>
आदौ कलियुगे प्राप्ते यद्दत्तं तच्छृणुष्व भोः ॥ 3.2.36.१० ॥ <br>
लोकानां च हितार्थाय कामाय च सुखाय च ॥ <br>
यज्ञं च कथयिष्यामि तत्सर्वं शृणु भूपते ॥११॥ <br>
इदानीं च कलौ प्राप्त आमो नामा वभूव ह ॥ <br>
कान्यकुब्जाधिपः श्रीमान्धर्मज्ञो नीतितत्परः ॥ १२ ॥ <br>
शांतो दांतः सुशीलश्च सत्यधर्मपरायणः ॥ <br>
द्वापरांते नृपश्रेष्ठ अनागमे() कलौ युगे ॥ १३ ॥ <br>
भयात्कलिविशेषेण अधर्मस्य भयादिभिः ॥ <br>
सर्वे देवाः क्षितिं त्यक्त्वा नैमिषारण्यमाश्रिताः ॥ १४ ॥ <br>
रामोपि सेतुबंधं हि ससहायो गतो नृप ॥ १५ ॥ <br>
॥ युधिष्ठिर उवाच ॥ ॥ <br>
कीदृशं हि कलौ प्राप्ते भयं लोके सुदुस्तरम् ॥ <br>
यस्मिन्सुरैः परित्यक्ता रत्नगर्भा वसुन्धरा ॥ १६ ॥ <br>
॥ व्यास उवाच ॥ ॥ <br>
शृणुष्व कलिधर्मास्त्वं भविष्यंति यथा नृप ॥ <br>
असत्यवादिनो लोकाः साधुनिन्दापरायणाः ॥ १७ ॥ <br>
दस्युकर्मरताः सर्वे पितृभक्तिविवर्जिताः ॥ <br>
स्वगोत्रदाराभिरता लौल्यध्यानपरायणाः ॥ १८ ॥ <br>
ब्रह्मविद्वेषिणः सर्वे परस्परविरोधिनः ॥ <br>
शरणागतहंतारो भविष्यंति कलौ युगे ॥ १९ ॥ <br>
वैश्याचाररता विप्रा वेदभ्रष्टाश्च मानिनः ॥ <br>
भविष्यंति कलौ प्राप्ते संध्यालोपकरा द्विजाः ॥ 3.2.36.२० ॥ <br>
शांतौ शूरा भये दीनाः श्राद्धतर्पणवर्जिताः ॥ <br>
असुराचारनिरता विष्णुभक्तिविवर्जिताः ॥ २१ ॥ <br>
परवित्ताभिलाषाश्च उत्कोच ग्रहणे रताः ॥ <br>
अस्नातभोजिनो विप्राः क्षत्रिया रणवर्जिताः ॥ २२ ॥ <br>
भविष्यंति कलौ प्राप्ते मलिना दुष्टवृत्तयः ॥ <br>
मद्यपानरताः सर्वेप्यया ज्यानां हि याजकाः ॥ २३ ॥ <br>
भर्तृद्वेषकरा रामाः पितृद्वेषकराः सुताः ॥ <br>
भ्रातृद्वेषकराः क्षुद्रा भविष्यंति कलौ युगे ॥ २४ ॥ <br>
गव्यविक्रयिणस्ते वै ब्राह्मणा वित्ततत्पराः ॥ <br>
गावो दुग्धं न दुह्यंते संप्राप्ते हि कलौ युगे ॥ २५ ॥ <br>
फलंते नैव वृक्षाश्च कदाचिदपि भारत ॥ <br>
कन्याविक्रय कर्त्तारो गोजाविक्रयकारकाः ॥ २६ ॥ <br>
विषविक्रयकर्त्तारो रसविक्रयकारकाः ॥ <br>
वेदविक्रयकर्त्तारो भविष्यंति कलौ युगे ॥ २७ ॥ <br>
नारी गर्भं समाधत्ते हायनैकादशेन हि ॥ <br>
एकादश्युपवासस्य विरताः सर्वतो जनाः ॥ २८ ॥ <br>
न तीर्थसेवनरता भविष्यंति च वाडवाः ॥ <br>
बह्वाहारा भविष्यंति बहुनिद्रासमाकुलाः ॥ २९ ॥ <br>
जिह्मवृत्तिपराः सर्वे वेदनिंदापरायणाः ॥ <br>
यतिनिंदापराश्चैव च्छद्मकाराः परस्परम् ॥ 3.2.36.३० ॥ <br>
स्पर्शदोषभयं नैव भविष्यति कलौ युगे ॥ <br>
क्षत्रिया राज्यहीनाश्च म्लेच्छो राजा भविष्यति ॥ ३१ ॥ <br>
विश्वासघातिनः सर्वे गुरुद्रोहरतास्तथा ॥ <br>
मित्रद्रोहरता राजञ्छिश्नोदरपरायणाः ॥ ३२ ॥ <br>
एकवर्णा भविष्यंति वर्णाश्चत्वार एव च ॥ <br>
कलौ प्राप्ते महाराज नान्यथा वचनं मम ॥ ३३ ॥ <br>
एतच्छ्रुत्वा गुरोरेव कान्यकुब्जाधिपो बली ॥ <br>
राज्यं प्रकुरुते तत्र आमो नाम्ना हि भूतले ॥ ३४ ॥ <br>
सार्वभौमत्वमापन्नः प्रजापालनतत्परः ॥ <br>
प्रजानां कलिना तत्र पापे बुद्धिरजायत ॥ ३५ ॥ <br>
वैष्णवं धर्ममुत्सज्य वौद्धधर्ममुपागताः ॥ <br>
प्रजास्तमनुवर्तिन्यः क्षपणैः प्रतिबोधिताः॥३६॥ <br>
तस्य राज्ञो महादेवी मामानाम्न्यतिविश्रुता ॥ <br>
गर्भं दधार सा राज्ञो सर्वलक्षणसंयुता ॥ ३७ ॥ <br>
संपूर्णे दशमे मासि जाता तस्याः सुरूपिणी ॥ <br>
दुहिता समये राज्ञ्याः पूर्णचन्द्रनिभानना ॥ ३८ ॥ <br>
रत्नगंगेति नाम्ना सा मणिमाणिक्यभूषिता ॥ <br>
एकदा दैवयोगेन देशांतरादुपागतः ॥ ३९ ॥ <br>
नाम्ना चैवेंद्रसूरिर्वै देशेस्मिन्कान्यकुब्जके ॥ <br>
षोडशाब्दा च सा कन्या नोपनीता नृपात्मजा ॥3.2.36.४०॥ <br>
दास्यांतरेण मिलिता इन्द्रसूरिश्च जीविकः ॥ <br>
शाबरीं मंत्रविद्यां च कथयामास भारत ॥४१॥ <br>
एकचित्ताभवत्सा तु शूलिकर्मविमोहिता ॥ <br>
ततः सा मोहमापन्ना तत्तद्वाक्यपरायणा॥४२॥ <br>
क्षपणैर्बोधिता वत्स जैनधर्मपरायणा ॥ <br>
ब्रह्मावर्ताधिपतये कुंभीपालाय धीमते ॥४३॥ <br>
रत्नगंगां महादेवीं ददौ तामिति विक्रमी॥ <br>
मोहेरेकं ददौ तस्मै विवाहे दैवमोहितः ॥ ४४ ॥ <br>
धर्मारण्यं समागत्य राजधानी कृता तदा ॥ <br>
देवांश्च स्थापयामास जैनधर्मप्रणीतकान् ॥ ४५ ॥ <br>
सर्वे वर्णास्तथाभूता जैन धर्मसमाश्रिताः ॥ <br>
ब्राह्मणा नैव पूज्यंते न च शांतिकपौष्टिकम् ॥ ४६ ॥ <br>
न ददाति कदा दानमेवं कालः प्रवर्तते ॥ <br>
लब्धशासनका विप्रा लुप्तस्वाम्या अहर्निशम् ॥ ४७ ॥ <br>
समाकुलितचित्तास्ते नृपमामं समाययुः ॥ <br>
कान्यकुब्जस्थितं शूरं पाखण्डैः परिवेष्टितम् ॥ ४८ ॥ <br>
कान्यकुब्जपुरं प्राप्य कतिभिर्वासरैर्नृप ॥ <br>
गंगोपकण्ठे न्यवसञ्छ्रांतास्ते मोढवाडवाः ॥ ४९ ॥ <br>
चारैश्च कथितास्ते च नृपस्याग्रे समागताः ॥ <br>
प्रातराकारिता विप्रा आगता नृपसंसदि ॥ 3.2.36.५० ॥ <br>
प्रत्युत्थानाभिवादादीन्न चक्रे सादरं नृपः ॥ <br>
तिष्ठतो ब्राह्मणान्सर्वान्पर्यपृच्छदसौ ततः ॥ ५१ ॥ <br>
किमर्थमागता विप्राः किंस्वित्कार्यं ब्रुवंतु तत् ॥ ५२ ॥ <br>
॥ विप्रा ऊचुः ॥ ॥ <br>
धर्मारण्यादिहायातास्त्वत्समीपं नराधिप ॥ <br>
राजंस्तव सुतायास्तु भर्ता कुमारपालकः ॥ ५३ ॥ <br>
तेन प्रलुप्तं विप्राणां शासनं महदद्भुतम् ॥ <br>
वर्तता जैनधर्मेण प्रेरितेनेंद्रसूरिणा ॥ ५४ ॥ <br>
॥ राजोवाच ॥ ॥ <br>
केन वै स्थापिता यूयमस्मिन्मोहेरके पुरे ॥ <br>
एतद्धि वाडवाः सर्वं ब्रूत वृत्तं यथातथम् ॥ ५५ ॥ <br>
॥ विप्रा ऊचुः ॥ ॥ <br>
काजेशैः स्थापिताः पूर्वं धर्मराजेन धीमता ॥ <br>
कृता चात्र शुभे स्थाने रामेण च ततः पुरी ॥ ५६ ॥ <br>
शासनं रामचंद्रस्य दृष्ट्वाऽन्यैश्चैव राजभिः ॥ <br>
पालितं धर्मतो ह्यत्र शासनं नृपसत्तम ॥ ५७ ॥ <br>
इदानीं तव जामाता विप्रान्पालयते न हि ॥ <br>
तच्छ्रुत्वा विप्रवाक्यं तु राजा विप्रानथाब्रवीत् ॥ ५८ ॥ <br>
यांतु शीघ्रं हि भो विप्राः कथयंतु ममाज्ञया ॥ <br>
राज्ञे कुमारपालाय देहि त्वं ब्राह्मणालयम् ॥ ५९ ॥ <br>
श्रुत्वा वाक्यं ततो विप्राः परं हर्षमुपागताः ॥ <br>
जग्मुस्ततोऽतिमुदिता वाक्यं तत्र निवेदितम् ॥ 3.2.36.६० ॥ <br>
श्वशुरस्य वचः श्रुत्वा राजा वचनमब्रवीत् ॥ <br>
॥ कुमारपाल उवाच ॥ ॥ <br>
रामस्य शासनं विप्राः पालयिष्याम्यहं नहि ॥ ६१ ॥ <br>
त्यजामि ब्राह्मणान्यज्ञे पशुहिंसापरायणान् ॥ <br>
तस्माद्धि हिंसकानां तु न मे भक्तिर्भवेद्द्विजाः ॥ ६२ ॥ ॥ <br>
॥ ब्राह्मणा ऊचुः ॥ ॥ <br>
कथं पाखंडधर्मेण लुप्तशासनको भवान् ॥ <br>
पालयस्व नृपश्रेष्ठ मा स्म पापे मनः कृथाः ॥ ६३ ॥ <br>
॥ राजोवाच ॥ ॥ <br>
अहिंसा परमो धर्मो अहिंसा च परं तपः ॥ <br>
अहिंसा परमं ज्ञानमहिंसा परमं फलम् ॥ ६४ ॥ <br>
तृणेषु चैव वृक्षेषु पतंगेषु नरेषु च ॥ <br>
कीटेषु मत्कुणाद्येषु अजाश्वेषु गजेषु च ॥ ६५॥ <br>
लूतासु चैव सर्पेषु महिष्यादिषु वै तथा ॥ <br>
जंतवः सदृशा विप्राः सूक्ष्मेषु च महत्सु च ॥ ६६ ॥ <br>
कथं यूयं प्रवर्तध्वे विप्रा हिंसापरायणाः ॥ <br>
तच्छ्रुत्वा वज्रतुल्यं हि वचनं च द्विजोत्तमाः ॥ ६७ ॥ <br>
प्रत्यूचुर्वाडवाः सर्वे क्रोधरक्तेक्षणा दृशा ॥ ६८ ॥ ॥ <br>
॥ ब्राह्मणा ऊचुः ॥ ॥ <br>
अहिंसा परमो धर्मः सत्यमेतत्त्वयोदितम् ॥ <br>
परं तथापि धर्मोऽस्ति शृणुष्वैकाग्रमानसः ॥ ६९ ॥ <br>
या वेदविहिता हिंसा सा न हिंसेति निर्णयः ॥ <br>
शस्त्रेणाहन्यते यच्च पीडा जंतुषु जायते ॥ 3.2.36.७० ॥ <br>
स एवाधर्म एवास्ति लोके धर्मविदां वर ॥ <br>
वेदमंत्रैविहन्यंते विना शस्त्रेण जंतवः ॥ ७१ ॥ <br>
जंतुपीडाकरा नैव सा हिंसा सुखदायिनी ॥ <br>
परोपकारः पुण्याय पापाय परपीडनम् ॥ ७२ ॥ <br>
वेदोदितां विधायापि हिंसां पापैर्न लिप्यते ॥ <br>
विप्राणां वचनं श्रुत्वा पुनर्वचनमब्रवीत् ॥ ७३ ॥ <br>
॥ राजोवाच ॥ ॥ <br>
ब्रह्मादीनां परं क्षेत्रं धर्मारण्यमनुत्तमम् ॥ <br>
ब्रह्मविष्णु महेशाद्या नेदानीमत्र संति ते ॥ ७४ ॥ <br>
न धर्मो विद्यते वात्र उक्तो रामः स मानुषः ॥ <br>
क्व वापि लंबपुछोऽसौ यो मुक्तो रक्षणाय वः ॥ ७५ ॥ <br>
शासनं चेन्न दृष्टं वो नैव तत्पालयाम्यहम् ॥ <br>
द्विजाः कोपसमाविष्टा ददुः प्रत्युत्तरं तदा ॥ ७६ ॥ <br>
॥ द्विजा ऊचुः ॥ ॥ <br>
रे मूढ त्वं कथं वेत्थ भाषसे मदलोलुपः ॥ <br>
स दैत्यानां विनाशाय धर्मसंरक्षणाय च ॥ ७७ ॥ <br>
रामश्चतुर्भुजः साक्षान्मानुषत्वं गतो भुवि ॥ <br>
अगतीनां च गतिदः स वै धर्मपरायणः ॥ <br>
दयालुश्च कृपालुश्च जंतूनां परिपालकः ॥ ७८ ॥ <br>
॥ राजोवाच ॥ ॥ <br>
कुतोऽद्य वर्त्तते रामः कुतो वै वायुनंदनः ॥ <br>
भ्रष्टाभ्रमिव ते सर्वे क्व रामो हनुमानिति ॥ ७९ ॥ <br>
परंतु रामो हनुमान्यदि वर्त्तेत सर्वतः ॥ <br>
इदानीं विप्रसाहाय्य आगमिष्यति मे मतिः ॥ 3.2.36.८० ॥ <br>
दर्शयध्वं हनूमंतं रामं वा लक्ष्मणं तथा ॥ <br>
यद्यस्ति प्रत्ययः कश्चित्स नो विप्राः प्रदर्श्यताम् ॥८१॥<br>
उक्तं तै रामदेवेन दूतं कृत्वांजनीसुतम् ॥ <br>
चतुश्चत्वारिंशदधिकं दत्तं ग्रामशतं नृप ॥ ६२ ॥ <br>
पुनरागत्य स्थानेऽस्मिन्दत्ता ग्रामास्त्रयोदश ॥ <br>
काश्यप्यां चैव गंगायां महादानानि षोडश ॥ ८३ ॥ <br>
दत्तानि विप्रमुख्येभ्यो   दत्ता ग्रामाः सुशोभनाः ॥ <br>
पुनः संकल्पिता वीर षट्पंचाशकसंख्यया ॥ ८४ ॥ <br>
षट्त्रिंशच्च सहस्राणि गोभुजा जज्ञिरे वराः ॥ <br>
सपादलक्षा वणिजो दत्ता मांडलिकाभिधाः ॥ ८५ ॥ <br>
तेनोक्तं वाडवाः सर्वे दर्शयध्वं हि मारुतिम् ॥ <br>
यस्याभिज्ञानमात्रेण स्थितिं पूर्वां ददाम्यहम् ॥ ८६ ॥ <br>
विप्रवाक्यं करिष्यामि प्रत्ययो दर्श्यते यदि ॥ <br>
ततः सर्वे भविष्यंति वेदधर्मपरायणाः ॥ ८७ ॥ <br>
अन्यथा जैनधर्मेण वर्त्तयध्वं हि सर्वशः ॥ <br>
नृपवाक्यं तु ते श्रुत्वा स्वेस्वे स्थाने समागताः ॥ ८८ ॥ <br>
वाडवः खिन्नमनसः क्रोधेनांधीकृता भुवि ॥ <br>
निश्वासान्मुंचमानास्ते हाहेति प्रवदंति च ॥८९॥ <br>
दंतान्प्राघर्षयन्सर्वान्न्यपीडंश्च करैः करान् ॥ <br>
परस्परं भाषमाणाः कथं कुर्मो वयं त्वितः ॥3.2.36.९०॥ <br>
मिलित्वा वाडवाः सर्वे चक्रुस्ते मंत्रमुत्तमम् ॥ <br>
रामवाक्यं हृदि ध्यात्वा ध्यात्वा चैवांजनीसुतम्॥९१॥ <br>
द्विजमेलापकं चक्रुर्बाला वृद्धतमा अपि ॥ <br>
तेषां वृद्धतमो विप्रो वाक्यमूचे शुभं तदा ॥ ९२ ॥ <br>
चतुःषष्टिश्च गोत्राणामस्माकं ये द्विसप्ततिः ॥ <br>
स्वस्वगोत्रस्यावटंका एकग्रामाभिभाषिणः ॥ ९३ ॥ <br>
प्रयातु स्वस्ववर्गस्य एको ह्येको द्विजः सुधीः ॥<br>
रामेश्वरं सेतु बंधं हनूमांस्तत्र विद्यते ॥ ९४ ॥ <br>
सर्वे प्रयांतु तत्रैव रामपार्श्वे निरामयाः ॥ <br>
निराहारा जितक्रोधा मायया वर्जिताः पुनः ॥ ९५ ॥ <br>
एकाग्रमानसाः सर्वे स्तुत्वा ध्यात्वा जपंतु तम् ॥ <br>
ततो दाशरथी रामो दयां कृत्वा द्विजन्मसु ॥९६॥ <br>
शासनं च प्रदास्यति अचलं च युगेयुगे ॥ <br>
महता तपसा तुष्टः प्रदास्यति समीहितम् ॥ ९७ ॥ <br>
यस्य वर्गस्य यो विप्रो न प्रयास्यति तत्र वै ॥ <br>
स च वर्गात्परित्याज्यः स्थानधर्मान्न संशयः ॥९८॥ <br>
वणिग्वृत्ते न संबंधे न विवाहे कदाचन ॥ <br>
ग्रामवृत्ते न संबंधः सर्वस्थाने बहिष्कृताः ॥ ९९ ॥ <br>
सभावाक्यं च तच्छ्रुत्वा तन्मध्ये वाडवः शुचिः ॥ <br>
वाग्मी दक्षः सुशब्दश्च त्रिरवैः श्रावयन्द्विजान् ॥ 3.2.36.१०० ॥ <br>
प्रतिवाक्यं दत्ततालं तिष्ठन्नेतद्वचोऽब्रवीत् ॥ <br>
असत्यवादिनां यच्च पातकं परिनिंदके ॥ <br>
परदाराभिगमने परद्रोहरते नरे ॥ १ ॥ <br>
मद्यपेषु च यत्पापं यत्पापं हेमहारिषु ॥ <br>
तत्पापं च भवेत्तस्य गमने यः पराङ्मुखः ॥ <br>
अथ किं बहुनोक्तेन यांतु सत्यं द्विजोत्तमाः ॥ २ ॥ <br>
तच्छ्रुत्वा दारुणं वाक्यं गमनाय मनो दधे ॥ <br>
गच्छतस्तान्द्विजाञ्छ्रुत्वा राजा कुमारपालकः ॥ ३ ॥ <br>
समाहूय कृषेः कर्म भिक्षाटनमथापि वा ॥ <br>
नानागोत्रेभ्यो ब्राह्मणेभ्यः प्रापयिष्ये न संशयः ॥ ४ ॥ <br>
तच्छ्रुत्वा व्यथिताः सर्वे किं भविष्यत्यतः परम् ॥ <br>
तथा त्रीणि सहस्राणि प्रबंधं चक्रिरे तदा ॥ ५ ॥ <br>
गमिष्यामो वयं सर्वे रामं प्रति न संशयः ॥ <br>
हस्ताक्षरप्रदानं वै अन्योन्यं तु कृतं द्विजैः ॥ ६ ॥ <br>
कृतांजलिपुटा विप्रा वाक्यमेतदथाब्रुवन् ॥ <br>
नश्यतेऽत्र त्रयी विद्या त्रयीमूर्तिः प्रकुप्यति ॥ ७ ॥ <br>
तस्मात्तत्रैव गंतव्यमष्टादशसहस्रकैः ॥ <br>
ततः स वणिजः सर्वान्समाहूय च गोभुजान् ॥ ८ ॥ <br>
वाक्यमूचे नृपश्रेष्ठो वारयध्वं द्विजानिति ॥ ९ ॥ <br>
॥ व्यास उवाच ॥ <br>
न जैनधर्मे ये लिप्ता गोभुजा वणिगुत्तमाः ॥ <br>
वृत्तिभंगभयात्तत्र मौनमेव समाचरन् ॥ 3.2.36.११० ॥ <br>
वारयाम कथं विप्रान्वह्निरूपान्दहंति ते ॥ <br>
शापाग्निना नरपते द्विजा मृत्युपरायणाः ॥ ११ ॥ <br>
अडालयेषु ये जाताः शूद्रा आहूय तान्नृपः ॥ <br>
निवार्यंतामिति प्राह वाडवा गमनोद्यताः ॥ ॥ १२ ॥ <br>
तेषां मध्ये कतिपया जैनधर्मसमाश्रिताः ॥ <br>
गता वाडवपुंजेषु राजादेशान्निवारणे ॥ १३ ॥ <br>
॥ केचिच्छ्रूद्रा ऊचुः ॥ ॥ <br>
क्व रामो लक्ष्मणोपेतः क्व च वायुसुतो बली ॥ <br>
वर्तमानेन कालेन वक्तव्यं द्विजसत्तमाः ॥ १४ ॥ <br>
व्याघ्रसिंहाकुले दुर्गे वने वनगजाश्रिते ॥ <br>
परित्यज्य प्रियान्प्राणान्पुत्रान्दारान्निकेतनान्॥ १५ ॥ <br>
किमर्थं गम्यते विप्रा राज्ये वै दुष्टशासने ॥ <br>
तच्छ्रुत्वा वाडवाः केचिद्वाक्येन मनसाऽस्मरन् ॥ १६ ॥<br>
पंचदशसहस्रास्ते वाडवा नृपसत्तमात् ॥ <br>
भयाल्लोभाच्च दानाच्च तत्सर्वं भवतामिति ॥ १७ ॥ <br>
वृत्तोपकल्पनेनैव करिष्यामः कदाचन ॥ <br>
कृषि कर्म करिष्यामो भिक्षाटनमथापि वा ॥ १८ ॥ <br>
ततश्च ते पंचदशसहस्रा द्विजसत्तमाः ॥ <br>
दारुणं वाक्यमूचुस्तान्यांतु चान्ये यथोचितम् ॥ १९ ॥ <br>
शासनं भवतामस्तु रामदत्तं न संशयः ॥ <br>
त्रयीविद्यास्तु विख्याताः सर्वे वाडवपुंगवाः ॥ 3.2.36.१२० ॥ <br>
सहस्राणि च त्रीण्येव त्रैविद्या अभवन्ध्रुवम्॥॥ २१ ॥ <br>
॥ राजोवाच ॥ ॥ <br>
चतुर्धांशेन राज्यं च किंचिद्दत्ता वसुन्धरा ॥ <br>
तस्माच्चतुर्विधेत्येवं ज्ञातिबन्धमतः परम् ॥ २२ ॥ <br>
च्यवनो दास्यते कन्यां यूयं कन्यामवाप्नुत ॥ <br>
न वृत्तिर्न च संबंधो भवतां स्यात्कदापि वा ॥ २३ ॥ <br>
इति तस्य वचः श्रुत्वा त्रयीविद्याश्च वाडवाः ॥ <br>
स्वेस्वे स्थाने  गताः सर्वे संकेतादनिवृत्त्य च ॥ २४ ॥ <br>
पंचदश सहस्राणि ततस्तु द्विजपुंगवाः ॥ <br>
यथागतं गताः सर्वे चातुर्विद्या द्विजोत्तमाः ॥ २५ ॥ <br>
तद्दिने अतिवाह्याथ चिंताविष्टेन चेतसा ॥ <br>
वार्यमाणाः स्वपुत्रैस्ते दारैश्च विनयान्वितैः ॥ २६ ॥ <br>
एकाग्रमानसा सर्वे न निद्रामुपलेभिरे ॥ <br>
ब्राह्मे मुहूर्ते चोत्थाय मायां त्यक्ता हि लौकिकीम् ॥ २७ ॥ <br>
परित्यज्य प्रियान्पुत्रान्दारान्सनिलयानपि ॥ <br>
ग्रामोपांतेषु मिलिताः सर्वे वाडवपुंगवाः ॥ २८ ॥ <br>
सहस्राणि तदा त्रीणि कृतनित्याह्निकक्रियाः ॥ <br>
विप्रेभ्यो दक्षिणां दत्त्वा संपूज्य कुलमातरम् ॥ २९ ॥ <br>
विप्रसंघविनाशाय दक्षिणद्वारसंस्थितः ॥  <br>
सिंदूरपुष्पमालाभिः पूजितो गणनायकः॥3.2.36.१३०॥ <br>
पूजितो बकुलस्वामी सूर्य- सर्वार्थसाधकः॥ <br>
आदराच्च महाशक्तिः श्रीमाता पूजिता तथा॥३१॥ <br>
शांतां चैव नमस्कृत्य ज्ञानजां गोत्रमातरम्॥ <br>
गमनेनोद्यमानास्ते परं हर्षमुपाययुः॥३२॥ <br>
चातुर्विद्या द्विजाश्चैव पुनरामंत्र्य तान्प्रति॥ <br>
पप्रच्छुश्च मुहुः सर्वं समागमनकारणम् ॥ ३३ ॥ <br>
॥ विप्रा ऊचुः ॥ ॥ <br>
न गंतव्यं भवद्भिर्वै गत्वा वाऽऽयांतु सत्वराः ॥ ३४ ॥ <br>
यथा रामप्रदत्तं हि उपकल्पयसेऽचिरात् ॥ <br>
श्रुत्वा पुनरथोचुस्ते चातुर्विद्या द्विजोत्तमाः ॥ ३५ ॥ <br>
न स्थानेन द्विजैर्वापि न च वृत्त्यां कथंचन ॥ <br>
वयं नैवागमिष्यामः कथनीयं न वै पुनः ॥ ३६ ॥ <br>
रघूद्वहेन दत्ता वै वृत्तिर्वो द्विजसत्तमाः ॥ <br>
तां वृत्तिं प्रति यास्यामो जपहोमार्चनादिभिः ॥ ३७ ॥ <br>
ते पंचदशसाहस्राः पुनस्तानूचुरादरात् ॥ <br>
अस्माभिरत्र स्थातव्यमग्निसेवार्थतत्परैः ॥ ३८ ॥ <br>
युष्माभिस्तत्र गंतव्यं सर्वेषां कार्यसिद्धये ॥ <br>
अन्योन्यं सर्वसाहाया वृत्तिं याम न संशयः ॥ ३९ ॥ <br>
त्यक्तस्वकीयवचना वृत्तिहीना भविष्यथ ॥ <br>
ततस्तन्मध्यतः कश्चिच्चातुर्विद्य उवाच ह॥3.2.36.१४०॥ <br>
चातुर्विद्य उवाच॥ <br>
पूर्वं हि वृत्तिमस्माकं रामो वै दत्तवान्द्विजाः॥ <br>
चातुर्विद्या महासत्त्वाः स्वधर्मप्रतिपालकाः ॥ ४१ ॥ <br>
याजनाध्ययनायुक्ताः काजेशेन विनिर्मिताः ॥ <br>
दानं दत्त्वा तु रामेण उक्तं हि भवतां पुनः ॥ ४२ ॥ <br>
स्थानं त्यक्त्वा न गंतव्यमित्थं हि नियमः कृतः ॥ <br>
आपत्काले तु स्मर्तव्यो वायुपुत्रो महाबलः ॥ ४३ ॥ <br>
इति रामेण पूर्वं हि स्वे स्थाने स्थापितास्तदा ॥ <br>
राम वाक्यमन्यथा तत्कृत्वा गच्छेत्कथं पुनः ॥ ४४ ॥ <br>
तस्माद्युष्मान्वयं ब्रूमो गच्छत कार्यसिद्धये ॥ <br>
भवतां कार्यसिद्ध्यर्थं वयं होमार्चनादिभिः ॥ ४५ ॥ <br>
झटिति कार्यसिद्धिः स्यात्सत्यं सत्यं न संशयः ॥ <br>
इति वाक्यं ततः श्रुत्वा ते द्विजा गमनं प्रति ॥ ४६ ॥ <br>
प्रस्थानं च विधायादौ गमनाय मनो दधुः ॥ <br>
त्रिसाहस्रास्तदा  तस्मात्प्रस्थिता द्विजसत्तमाः ॥ ४७ ॥ <br>
देशाद्देशांतरं गत्वा वनाच्चैव वनांतरम् ॥ <br>
तीर्थेतीर्थे कृतश्राद्धाः सुसंत सत्यव्रतपरायणाः ॥ <br>
ते गता दूरमध्वानं हनुमद्दर्शनार्थिनः॥3.2.36.१५०॥ <br>
संध्यामुपासते नित्यं त्रिकालं चैकमानसाः॥ <br>
एवं तु गच्छतां तेषां शकुना अभवच्छुभाः ॥ ५१ ॥ <br>
एवं तु गच्छतां तेषां पाथेयं त्रुटितं तदा ॥ <br>
श्रांता ग्लानिं गताः सर्वे पदं परममास्थिताः ॥ ५२ ॥ <br>
क्रमित्वा कियती भूमिं पदं गंतुं न तु क्षमाः ॥ <br>
मनसा निश्चयं कृत्वा दृढीकृत्य स्वमानसम् ॥ ५३ ॥ <br>
हनtमंतमदृष्ट्वैव न यास्यामो वयं गृहान् ॥ त्रै<br>
विद्यास्तु गतास्तत्र यत्र रामेश्वरो हरिः ॥ ५४ ॥ <br>
दृढव्रताः सत्यपराः कन्दमूलफलाशनाः ॥ <br>
ध्यायंतो रामरामेति हनूमंतेति वै पुनः ॥ ५५ ॥ <br>
गृहीत्वा नियमं तेऽपि त्यक्त्वा चान्नं तथोदकम् ॥ <br>
तृषार्ताश्च क्षुधार्ताश्च ययुर्व्रतपरायणाः ॥ ५६ ॥ <br>
एवं तु क्लिश्यमानानां द्विजानां भक्तिभाजनः ॥ <br>
उद्विग्नमानसो रामो हनूमंतमथाब्रवीत् ॥ ५७ ॥ <br>
शीघ्रं  गच्छ द्विजार्थे त्वं पवनात्मज धर्मवित् ॥ <br>
क्लिश्यंते वाडवाः सर्वे धर्मारण्यनिवासिनः ॥ ५८ ॥ <br>
दह्यते मानसं मेऽद्य नान्यथा शान्तिरस्ति मे ॥ <br>
विप्राणां दुःखकर्त्ता च शास्तव्यो नात्र संशयः ॥ ५९ ॥ <br>
येन वै दुःखिता विप्रास्तेनाहं दुःखितः कपे ॥3.2.36.१६०॥ <br>
रामस्य वचनं श्रुत्वा नमस्कृत्य च राघवम्॥ <br>
कृपया परयाविष्टः प्रादुरासीद्धरीश्वरः॥  ॥६१॥ <br>
वृद्धब्राह्मणरूपेण परीक्षार्थं द्विजन्मनाम्॥ <br>
उवाच परया भक्त्या ब्राह्मणाञ्छ्रमदुर्बलान्॥६२॥ <br>
कृतांजलिपुटो भूत्वा करान्मुक्त्वा कमंडलुम् ॥ <br>
सर्वान्प्रत्यभिवाद्याथ वचनं चेदमब्रवीत् ॥ ६३ ॥ <br>
कुतः स्थानादिह प्राप्ता गंतुकामाश्च वै कुतः ॥ <br>
किमर्थं वै भवद्भिश्च गम्यते दारुणं वनम् ॥ ६४॥ <br>
॥ विप्रा ऊचुः ॥ ॥ <br>
धर्मारण्यात्समायाता निजदुःखं निवेदितुम् ॥ <br>
रामस्य दर्शनार्थं हि गंतुकामा वयं द्विजाः ॥ ६५ ॥ <br>
सेतुबंधं महातीर्थं सर्वकामप्रदायकम्॥ <br>
नियमस्थाः क्षीणदेहा रामं द्रष्टुं समुत्सुकाः ॥ ६६ ॥ <br>
यत्र रामेश्वरो देवः साक्षाद्वायुसुतः कपिः ॥<br>
तच्छ्रुत्वा स द्विजः प्राह क्व रामः क्व च वायुजः ॥ ६७ ॥ <br>
क्व सेतुबंधरामेशो दूराद्दूरतरो द्विजाः ॥ <br>
व्याघ्रसिंहाकुलं चोग्रं वनं घोरतरं महत्॥ <br>
गत्वा यस्मान्न वर्तंते तदुग्रमनुजीविनः ॥ <br>
निवर्तध्वं महाभागा यदि कार्यं हि मद्वचः ॥ ६९ ॥ <br>
अथवा गम्यतां विप्राश्चिरं  जीव सुखी भव ॥ <br>
वृद्धस्य वाक्यं तच्छ्रुत्वा वाडवाश्चैकमानसाः ॥3.2.36.१७०॥ <br>
विप्र गच्छामहे सर्वे रामपार्श्वमसंशयः ॥ <br>
म्रियेत यदि मार्गेऽस्मिन्रामलोक मवाप्नुय्रात् ॥ ७१ ॥ <br>
जीवन्वृत्तिमवाप्नोति रामदेव न संशयः ॥ <br>
अन्यथा शरणं नास्ति अस्माकं राघवं विना ॥ ७२ ॥ <br>
इत्युक्त्वा निर्गताः सर्वे रामदर्शनतत्पराः ॥ <br>
दिनांतमतिवाह्याथ प्रभाते विमले पुनः ॥ ७३ ॥ <br>
हनुमान्ब्रह्मरूपी स वृद्धः पूर्वगुणान्वितः ॥ <br>
कमंडलुधरो धीमानभिवादनत त्परः ॥ ७४ ॥ <br>
कुत्रस्थानादिह प्राप्ताः सर्वे यूयं हि वाडवाः ॥ <br>
कुत्रास्ति वा महालाभो विवाहोत्सव एव वा ॥ ७५ ॥ <br>
इति तस्य वचः श्रुत्वा वाडवा विस्मयं गताः ॥ <br>
प्रणामपूर्वां विज्ञप्तिं कथयामासुरादृताः ॥ ७६ ॥ <br>
अस्माकं तु पुरा वृत्तं महदाश्चर्यकारकम् ॥ <br>
भूमिदेव शृणुष्व त्वं दयालुर्दृश्यसे  यतः ॥ ७७ ॥ <br>
आदौ सृष्टिसमारंभे स्थापिता केशवेन च ॥ <br>
शिवेन ब्रह्मणा चैव त्रिमूर्तिस्थापिता वयम् ॥ ७८ ॥ <br>
श्री रामेण ततः पश्चाज्जीर्णोद्धारेण स्थापिताः ॥ <br>
ग्रामाणां वेतनं दत्तं हरिराजेन चादरात्॥७९॥ <br>
चतुश्चत्वारिंशदधिकचतुःशतमितात्मनाम् ॥ <br>
ग्रामास्त्रयोदशार्चार्थं सीतापुरसमन्विताः॥। ॥3.2.36.१८०॥ <br>
षट्त्रिंशच्च सहस्राणि वणिजो द्विजपालने ॥ <br>
गोभूजसंज्ञास्ते शूद्रास्तेभ्यः सपादलक्षकाः ॥ ८१ ॥ <br>
ते च जातास्त्रिधा तात गोभूजाडालजा स्तथा ॥ <br>
मांडलीयास्तथा चैते त्रिविधाश्च मनोरमाः ॥८२॥ <br>
वृत्त्यर्थं तेन दत्ता वै ह्यनर्घ्या रत्नकोटयः ॥ <br>
तदा ते मोढ १८००० गोभूजा१८० ०० । <br>
मांडलीया १२५००० अडालजाः १८००० ॥८३॥ <br>
अधुना वाडवश्रेष्ठ आमोनाम महीपतिः ॥ <br>
शासनं रामचंद्रस्य न मानयति दुर्मतिः ॥८४॥। <br>
जामाता तस्य दुष्टो वै नाम्ना कुमारपालकः ॥ <br>
पाषंडैर्वेंष्टितो नित्यं कलिधर्मेण संमतः ॥ ८५ ॥ <br>
इन्द्रसूत्रेण जैनेन प्रेरितो बौद्धधर्मिणा ॥ <br>
शासनं तेन लुप्तं हि रामदत्तं न संशयः ॥ ८६ ॥ <br>
वाणिजस्तादृशाः केऽपि तन्मनस्का बभूविरे ॥ <br>
निषेधयंति रामं ते हनुमंतं महामतिम् ॥८७॥ <br>
प्रत्ययं तु विना विप्रा न दास्यामीति निश्चितम् ॥ <br>
तं ज्ञात्वा तु इमे विप्रा रामं शरणमाययुः ॥८८॥ <br>
हनुमंतं महावीरं रामशासनपालकम् ॥ <br>
तस्माद्गच्छामहे सर्वे रामं प्रति महामते ॥ ८९ ॥ <br>
आंजनेयो यदास्माकं न दास्यति समीहितम् ॥ <br>
अनाहारव्रतेनैव प्राणांस्त्यक्ष्यामहे वयम् ॥ 3.2.36.१९० ॥ <br>
अस्माभिस्ते विशेषेण कथितं परिपृच्छते ॥ <br>
स्नेहभावं विचिंत्याशु निजवृत्तिं प्रकाशय ॥९१॥ <br>
हनुमानुवाच ॥<br>
प्राप्ते कलियुगे विप्राः क्व देवदर्शनं भवेत् ॥ <br>
निवर्त्तध्वं हि विप्रेन्द्रा यदीच्छथ सुखं महत् ॥ ९२ ॥ <br>
व्याघ्रसिंहाकुले शून्ये वने वनगजाश्रिते ॥ <br>
बहुदावसमाविष्टे प्रवेष्टुं नैव शक्यते ॥ ९३ ॥ <br>
॥ विप्रा ऊचुः ॥ । <br>
अतीते दिवसे विप्र एकं कथितवानिदम् ॥ <br>
अद्यैव त्वं समागम्य एवमेव प्रभाषसे ॥ ९४ ॥ <br>
कस्त्वं वाडवरूपेण रामो वाप्यथ वायुजः ॥ <br>
सत्यं कथय नः स्वास्मिन्दयां कृत्वा महाद्विज ॥ ९५ ॥ <br>
हनुमान्कथयामास गोपितं यद्द्विजाग्रतः ॥ <br>
हनुमानित्यहं विप्रा बुध्यध्वं निश्चिता हि माम् ॥ ९६ ॥ <br>
स्वरूपं प्रकटीकृत्य लांगूलं दर्शयन्महत् ॥ ९७ ॥ ॥ <br>
हनुमानुवाच ॥ ॥ <br>
अयमंभोनिधिः साक्षात्सेतुबंधो मनोरमः ॥ <br>
अयं रामेश्वरो देवो गर्भवासविनाशकृत् ॥ ९८ ॥ <br>
इयं तु नगरी श्रेष्ठा लंकानामेति विश्रुता ॥ <br>
यत्र सीता मया प्राप्ता रामशोकापहारिणी ॥ ९९ ॥ <br>
तर्जन्यग्रे द्विजश्रेष्ठा अगम्या मां विना परैः ॥ <br>
सा सुवर्णमयी भाति यस्यां राज्ये विभीषणः ॥ 3.2.36.२०० ॥ <br>
स्थापितो रामदेवेन सेयं लंका महापुरी ॥  <br>
नियमस्थैः साधुवृंदैस्तीर्थयात्राप्रसंगतः ॥ २०१ ॥ <br>
आनीय गंगासलिलं रामेशमभिषिच्य च ॥ <br>
क्षिप्ता एते महाभारा दृश्यंते सागरांतरे ॥२०२॥। <br>
निष्पापास्तेन संजाताः साधवस्ते दृढव्रताः ॥ <br>
नूनं पुण्योदये वृद्धिः पापे हानिश्च जायते ॥ २०३ ॥ <br>
स्थानभ्रष्टाः कृताः पूर्वं चातुर्विद्या द्विजातयः ॥ <br>
जीर्णोद्धारेण रामेण स्थापिताः पुनरेव हि ॥ <br>
पूर्वजन्मनि भो विप्रा हरिपूजा कृता मया ॥ २०४ ॥ <br>
सांप्रतं निश्चला भक्तिर्भवत्सेवा हि दृश्यते ॥ <br>
तेन पुण्यप्रभावेण तुष्टो दास्यामि वो वरम् ॥ २०५ ॥ <br>
धन्योहं कृतकृत्योहं सुभाग्योहं धरातले ॥ <br>
अद्य मे सफलं जन्म जीवितं च सुजीवितम् ॥ २०६ ॥ <br>
यदहं ब्राह्मणानां च प्राप्तवांश्चरणांतिकम् ॥ २०७ ॥ <br>
॥ व्यास उवाच ॥ ॥ <br>
दृष्ट्वैव हनुमन्तं ते पुलकांकितविग्रहाः ॥ <br>
सगद्गदं यथोचुस्ते वाक्यं वाक्यविशारदाः ॥ २०८ ॥ <br>
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मखण्डे धर्मारण्य माहात्म्ये  हनुमत्समागमो नाम षट्त्रिंशोऽध्यायः॥३६॥ <br>
<br>
</span>
