<span style="font-size: 14pt; line-height: 200%"><br>
।। व्यास उवाच ।। ।। <br>
पुरा त्रेतायुगे प्राप्ते वैष्णवांशो रघूद्वहः ।। <br>
सूर्यवंशे समुत्पन्नो रामो राजीवलोचनः ।। १ ।। <br>
स रामो लक्ष्मणश्चैव काकपक्षधरावुभौ ।। <br>
तातस्य वचनात्तौ तु विश्वामित्रमनुव्रतौ ।। २ ।। <br>
यज्ञसंरक्षणार्थाय राज्ञा दत्तौ कुमारकौ ।। <br>
धनुःशरधरौ वीरौ पितुर्वचनपालकौ ।। ३ ।। <br>
पथि प्रव्रजतो यावत्ताडकानाम राक्षसी ।। <br>
तावदागम्य पुरतस्तस्थौ वै विघ्नकारणात् ।। ।। ४ ।। <br>
ऋषेरनुज्ञया रामस्ताडकां समघातयत्।। <br>
प्रादिशच्च धनुर्वेदविद्यां रामाय गाधिजः ।।५।। <br>
तस्य पादतलस्पर्शाच्छिला वासवयोगतः ।। <br>
अहल्या गौतमवधूः पुनर्जाता स्वरूपिणी ।। ६ ।। <br>
विश्वामित्रस्य यज्ञे तु संप्रवृत्ते रघूत्तमः ।। <br>
मारीचं च सुबाहुं च जघान परमेषुभिः ।।७।। <br>
ईश्वरस्य धनुर्भग्नं जनकस्य गृहे स्थितम् ।। <br>
रामः पंचदशे वर्षे षड्वर्षां चैव मैथिलीम् ।। ८ ।। <br>
उपयेमे तदा राजन्रम्यां सीतामयोनिजाम् ।। <br>
कृतकृत्यस्तदा जातः सीतां संप्राप्य राघवः ।। ९ ।। <br>
अयोध्यामगमन्मार्गे जामदग्न्यमवेक्ष्य च ।। <br>
संग्रामोऽभूत्तदा राजन्देवानामपि दुःसहः ।। 3.2.30.१० ।। <br>
ततो रामं पराजित्य सीतया गृहमागतः ।। <br>
ततो द्वादशवर्षाणि रेमे रामस्तया सह ।। ११ ।। <br>
एकविंशतिमे वर्षे यौवराज्यप्रदायकम् ।। <br>
राजानमथ कैकेयी वरद्वयमयाच त ।। १२ ।। <br>
तयोरेकेन रामस्तु ससीतः सहलक्ष्मणः ।। <br>
जटाधरः प्रव्रजतां वर्षाणीह चतुर्दश ।। १३ ।। <br>
भरतस्तु द्वितीयेन यौवराज्याधिपोस्तु मे ।। <br>
मंथरावचनान्मूढा वरमेतमयाचत ।। १४ ।। <br>
जानकीलक्ष्मणसखं रामं प्राव्राजयन्नृपः ।। <br>
त्रिरात्रमुदकाहारश्चतुर्थेह्नि फलाशनः ।। १५ ।। <br>
पञ्चमे चित्रकूटे तु रामो वासमकल्पयत् ।। <br>
तदा दशरथः स्वर्गं गतो राम इति ब्रुवन् ।। १६ ।। <br>
ब्रह्मशापं तु सफलं कृत्वा स्वर्गं जगाम किम् ।। <br>
ततो भरत शत्रुघ्नौ चित्रकूटे समागतौ ।। १७ ।। <br>
स्वर्गतं पितरं राजन्रामाय विनिवेद्य च ।। <br>
सांत्वनं भरतस्यास्य कृत्वा निवर्तनं प्रति ।। १८ ।। <br>
ततो भरत शत्रुघ्नौ नंदिग्रामं समागतौ ।। <br>
पादुकापूजनरतौ तत्र राज्यधरावुभौ ।। १९ ।। <br>
अत्रिं दृष्ट्वा महात्मानं दण्डकारण्यमागमत ।। <br>
रक्षोगणवधारम्भे विराधे विनिपातिते ।। 3.2.30.२० ।। <br>
अर्द्धत्रयोदशे वर्षे पंचवट्यामुवास ह ।। <br>
ततो विरूपयामास शूर्पणखां निशाचरीम् ।। <br>
वने विचरतरतस्य जानकीसहितस्य च ।। २१ ।। <br>
आगतो राक्षसो घोरः सीतापहरणाय सः ।। <br>
ततो माघासिताष्टम्यां मुहूर्ते वृन्दसंज्ञके ।। २२ ।। <br>
राघवाभ्यां विना सीतां जहार दश कन्धरः ।। <br>
मारीचस्याश्रमं गत्वा मृगरूपेण तेन च ।। २३ ।। <br>
नीत्वा दूरं राघवं च लक्ष्मणेन समन्वितम् ।। <br>
ततो रामो जघानाशु मारीचं मृगरू पिणम् ।। २४ ।। <br>
पुनः प्राप्याश्रमं रामो विना सीतां ददर्श ह ।। <br>
तत्रैव ह्रियमाणा सा चक्रंद कुररी यथा ।। २५ ।। <br>
रामरामेति मां रक्ष रक्ष मां रक्षसा हृताम्।। <br>
यथा श्येनः क्षुधायु्क्तः क्रन्दंतीं वर्तिकां नयेत् ।। २६ ।। <br>
तथा कामवशं प्राप्तो राक्षसो जनकात्मजाम् ।। <br>
नयत्येष जनकजां तच्छ्रुत्वा पक्षिराट् तदा ।। २७ ।। <br>
युयुधे राक्षसेंद्रेण रावणेन हतोऽपतत् ।। <br>
माघासितनवम्यां तु वसंतीं रावणालये ।। २८ ।। <br>
मार्गमाणौ तदा तौ तु भ्रातरौ रामलक्ष्मणौ ।। २९ ।। <br>
जटायुषं तु दृष्ट्वैव ज्ञात्वा राक्षससंहृताम् ।। <br>
सीतां ज्ञात्वा ततः पक्षी संस्कृतस्तेन भक्तितः ।। 3.2.30.३० ।। <br>
अग्रतः प्रययौ रामो लक्ष्मणस्तत्पदानुगः ।। <br>
पंपाभ्याशमनुप्राप्य शबरीमनुगृह्य च ।।३१।। <br>
तज्जलं समुपस्पृश्य हनुमद्दर्शनं कृतम् ।। <br>
ततो रामो हनुमता सह सख्यं चकार ह ।। ३२ ।। <br>
ततः सुग्रीवमभ्येत्य अहनद्वालिवानरम् ।। <br>
प्रेषिता रामदेवेन हनुमत्प्रमुखाः प्रियाम् ।। ३३ ।। <br>
अंगुलीयकमादाय वायुसूनुस्तदागतः ।। <br>
संपातिर्दशमे मासि आचख्यौ वानराय ताम् ।।३४।।<br>
ततस्तद्वचनादब्धिं पुप्लुवे शतयोजनम् ।। <br>
हनुमान्निशि तस्यां तु लंकायां परितोऽचिनोत्।।३५।। <br>
तद्रात्रिशेषे सीताया दर्शनं तु हनूमतः ।। <br>
द्वादश्यां शिंशपावृक्षे हनुमान्पर्यवस्थितः ।। ३६ ।। <br>
तस्यां निशायां जानक्या विश्वासायाह संकथाम् ।। <br>
अक्षादिभिस्त्रयोदश्यां ततो युद्धमवर्त्तत ।। ३७ ।। <br>
ब्रह्मास्त्रेण त्रयोदश्यां बद्धः शक्रजिता कपिः ।। <br>
दारुणानि च रूक्षाणि वाक्यानि राक्षसाधिपम् ।। ।। ३८ ।। <br>
अब्रवीद्वायुसूनुस्तं बद्धो ब्रह्मास्त्रसंयुतः ।। <br>
वह्निना पुच्छयुक्तेन लंकाया दहनं कृतम् ।। ३९ ।। <br>
पूर्णिमायां महेंद्राद्रौ पुनरागमनं कपेः ।। <br>
मार्गशीर्षप्रतिपदः पंचभिः पथि वासरैः ।। 3.2.30.४० ।। <br>
पुनरागत्य वर्षेह्नि ध्वस्तं मधुवनं किल ।। <br>
सप्तम्यां प्रत्यभिज्ञानदानं सर्वनिवेदनम् ।। ४१ ।। <br>
मणिप्रदानं सीतायाः सर्वं रामाय शंसयत् ।। <br>
अष्टम्युत्तरफाल्गुन्यां मुहूर्ते विजयाभिधे ।। ४२ ।। <br>
मध्यं प्राप्ते सहस्रांशौ प्रस्थानं राघवस्य च ।। <br>
रामः कृत्वा प्रतिज्ञां हि प्रयातुं दक्षिणां दिशम्।। ४३ ।। <br>
तीर्त्वाहं सागरमपि हनिष्ये राक्षसेश्वरम् ।। <br>
दक्षिणाशां प्रयातस्य सुग्रीवोऽथाभव त्सखा ।। ४४ ।। <br>
वासरैः सप्तभिः सिंधोस्तीरे सैन्यनिवेशनम् ।। <br>
पौषशुक्लप्रतिपदस्तृतीयां यावदंबुधौ ।। <br>
उपस्थानं ससैन्यस्य  राघवस्य बभूव ह।।४५।। <br>
विभीषणश्चतुर्थ्यां तु रामेण सह संगतः ।। <br>
समुद्रतरणार्थाय पंचम्यां मंत्र उद्यतेः ।। ४६ ।। <br>
प्रायोपवेशनं चक्रे रामो दिनचतुष्टयम् ।। <br>
समुद्राद्वरलाभश्च सहोपायप्रदर्शनः ।। ४७ ।। <br>
सेतोर्दशम्यामारंभस्त्रयोदश्यां समापनम् ।। <br>
चतुर्दश्यां सुवेलाद्रौ रामः सेनां न्यवे शयत् ।। ४८ ।। <br>
पूर्णिमास्या द्वितीयायां त्रिदिनैः सैन्यतारणम् ।। <br>
तीर्त्वा तोयनिधिं रामः शूरवानरसैन्यवान् ।। ४९ ।। <br>
रुरोध च पुरीं लंकां सीतार्थं शुभलक्षणः ।। <br>
तृतीयादिदशम्यंतं निवेशश्च दिनाष्टकः ।। 3.2.30.५० ।। <br>
शुकसारणयोस्तत्र प्राप्तिरेकादशीदिने ।। <br>
पौषासिते च द्वादश्यां सैन्यसंख्यानमेव च ।। ५१ ।। <br>
शार्दूलेन कपींद्राणां सारासारोपवर्णनम् ।। <br>
त्रयोदश्याद्यमांते च लंकायां दिवसैस्त्रिभिः ।। ५२ ।। <br>
रावणः सैन्यसं ख्यानं रणोत्साहं तदाऽकरोत् ।। <br>
प्रययावंगदो दौत्ये माघशुक्लाद्यवासरे ।। ५३ ।। <br>
सीतायाश्च तदा भर्तुर्मायामूर्धादिदर्शनम् ।। <br>
माघशुक्लद्वितीया यां दिनैः सप्तभिरष्टमीम् ।। ५४ ।। <br>
रक्षसां वानराणां च युद्धमासीच्च संकुलम् ।। <br>
माघशुक्लनवम्यां तु रात्राविंद्रजिता रणे ।। ५५ ।। <br>
रामलक्ष्मणयोर्ना गपाशबंधः कृतः किल ।। <br>
आकुलेषु कपीशेषु हताशेषु च सर्वशः ।। ५६ ।। <br>
वायूपदेशाद्गरुडं सस्मार राघवस्तदा ।। <br>
नागपाशविमोक्षार्थं दशम्यां गरु डोऽभ्यगात् ।। ५७ ।। <br>
अवहारो माघशुक्लैस्यैकादश्यां दिनद्वयम् ।। <br>
द्वादश्यामांजनेयेन धूम्राक्षस्य वधः कृतः ।। ५८ ।। <br>
त्रयोदश्यां तु तेनैव निहतोऽकंपनो रणे ।। <br>
मायासीतां दर्शयित्वा रामाय दशकंधरः ।। ५९ ।। <br>
त्रासयामास च तदा सर्वान्सैन्यगतानपि ।। <br>
माघशुक्लचतुर्द्दश्यां यावत्कृष्णादिवासरम् ।। 3.2.30.६० ।। <br>
त्रिदिनेन प्रहस्तस्य नीलेन विहितो वधः ।। <br>
माघकृष्णद्वितीयायाश्चतुर्थ्यंतं त्रिभिर्दिनैः ।। ६१ ।। <br>
रामेण तुमुले युद्धे रावणो द्रावितो रणात् ।। <br>
पञ्चम्या अष्टमी यावद्रावणेन प्रबोधितः ।। ६२ ।। <br>
कुंभकर्णस्तदा चक्रेऽभ्यवहारं चतुर्दिनम् ।। <br>
कुम्भकर्णोकरोद्युद्धं नवम्यादिचतुर्दिनैः ।। ६३ ।। <br>
रामेण निहतो युद्धे बहुवानरभक्षकः ।। <br>
अमावास्यादिने शोकाऽभ्यवहारो बभूव ह ।। ६४ ।। <br>
फाल्गुनप्रतिपदादौ चतुर्थ्यंतैश्चतुर्दिनैः ।। <br>
नरांतकप्रभृतयो निहताः पञ्च राक्षसाः ।। ६५ ।। <br>
पंचम्याः सप्तमीं यावदतिकायवधस्त्र्यहात् ।। <br>
अष्टम्या द्वादशीं यावन्निहतो दिनपंचकात् ।। ६६ ।। <br>
निकुम्भकुम्भौ द्वावेतौ मकराक्षश्चतुर्दिनैः ।। <br>
फाल्गुनासितद्वितीयाया दिने वै शक्रजिज्जितः ।। ६७ ।। <br>
तृतीयादौ सप्तम्यंतदिनपञ्चकमेव च ।। <br>
ओषध्यानयवैयग्र्यादवहारो बभूव ह ।। ६८ ।। <br>
अष्टम्यां रावणो मायामैथिलीं हतवान्कुधीः।। <br>
शोकावेगात्तदा रामश्चक्रे सैन्यावधारणम् ।। ६९ ।। <br>
ततस्त्रयोदशीं यावद्दिनैः पंचभिरिंद्रजित् ।। <br>
लक्ष्मणेन हतो युद्धे विख्यातबलपौरुषः ।। 3.2.30.७० ।। <br>
चतुर्द्दश्यां दशग्रीवो दीक्षामापावहारतः ।। <br>
अमावास्यादिने प्रागाद्युद्धाय दशकंधरः ।। ७१ ।। <br>
चैत्रशुक्लप्रतिपदः पंचमीदिनपंचके ।। <br>
रावणो युध्यमानो ऽभूत्प्रचुरो रक्षसां वधः ।। ७२ ।। <br>
चैत्रशुक्लाष्टमीं यावत्स्यंदनाश्वादिसूदनम् ।। <br>
चैत्रशुक्लनवम्यां तु सौमित्रेः शक्तिभेदने ।। ७३ ।। <br>
कोपाविष्टेन रामेण द्रावितो दशकंधरः ।। <br>
विभीषणोपदेशेन हनुमद्युद्धमेव च ।। ७४ ।। <br>
द्रोणाद्रेरोषधीं नेतुं लक्ष्मणार्थमुपागतः ।। <br>
विशल्यां तु समादाय लक्ष्मणं तामपाययत् ।। ७५ ।। <br>
दशम्यामवहारोऽभूद्रात्रौ युद्धं तु रक्षसाम् ।। <br>
एकादश्यां तु रामाय रथो मातलिसारथिः ।। ७६ ।। <br>
प्राप्तो युद्धाय द्वादश्यां यावत्कृष्णां चतुर्दशीम् ।। <br>
अष्टादशदिने रामो रावणं द्वैरथेऽवधीत् ।। ७७ ।। <br>
संस्कारा रावणादीनाममावा स्यादिनेऽभवन् ।। <br>
संग्रामे तुमुले जाते रामो जयमवाप्तवान् ।। ७८ ।। <br>
माघशुक्लद्वितीयादिचैत्रकृष्णचतुर्द्दशीम् ।। <br>
सप्ताशीतिदिनान्येवं मध्ये पंवदशा हकम् ।। ७९ ।। <br>
युद्धावहारः संग्रामो द्वासप्ततिदिनान्यभूत् ।। <br>
वैशाखादि तिथौ राम उवास रणभूमिषु ।। <br>
अभिषिक्तो द्वितीयायां लंकाराज्ये विभी षणः ।। 3.2.30.८० ।। <br>
सीताशुद्धिस्तृतीयायां देवेभ्यो वरलंभनम् ।। <br>
दशरथस्यागमनं तत्र चैवानुमोदनम् ।। ८१ ।। <br>
हत्वा त्वरेण लंकेशं लक्ष्मणस्याग्रजो विभुः।।। <br>
गृहीत्वा जानकीं पुण्यां दुःखितां राक्षसेन तु ।। ८२ ।। <br>
आदाय परया प्रीत्या जानकीं स न्यवर्तत ।। <br>
वैशाखस्य चतुर्थ्यां तु रामः पुष्पकमा श्रितः ।। ८३ ।। <br>
विहायसा निवृत्तस्तु भूयोऽयोध्यां पुरीं प्रति ।। <br>
पूर्णे चतुर्दशे वर्षे पंचम्यां माधवस्य च ।। ८४ ।। <br>
भारद्वाजाश्रमे रामः सगणः समु पाविशत् ।। <br>
नंदिग्रामे तु षष्ठ्यां स पुष्पकेण समागतः ।। ८५ ।। <br>
सप्तम्यामभिषिक्तोऽसौ भूयोऽयोध्यायां रघूद्वहः ।। <br>
दशाहाधिकमासांश्च चतुर्दश हि मैथिली ।। ८५ ।। <br>
उवास रामरहिता रावणस्य निवेशने ।। <br>
द्वाचत्वारिंशके वर्षे रामो राज्यमकारयत् ।। ८७ ।। <br>
सीतायास्तु त्रयस्त्रिंशद्वर्षाणि तु तदा भवन् ।। <br>
स चतुर्दशवर्षांते प्रविष्टः स्वां पुरीं प्रभुः ।। ८८ ।। <br>
अयोध्यां नाम मुदितो रामो रावणदर्पहा ।। <br>
भ्रातृभिः सहितस्तत्र रामो राज्यमकार यत् ।। ८९ ।। <br>
दशवर्षसहस्राणि दशवर्षशतानि च ।। <br>
रामो राज्यं पालयित्वा जगाम त्रिदिवालयम् ।। 3.2.30.९० ।। <br>
रामराज्ये तदा लोका हर्षनिर्भरमा नसाः ।। <br>
बभूवुर्धनधान्याढ्याः पुत्रपौत्रयुता नराः ।। ९१ ।। <br>
कामवर्षी च पर्जन्यः सस्यानि गुणवंति च ।। <br>
गावस्तु घटदोहिन्यः पादपाश्च सदा फलाः ।। ९२ ।। <br>
नाधयो व्याधयश्चैव रामराज्ये नराधिप ।। <br>
नार्यः पतिव्रताश्चासन्पितृभक्तिपरा नराः ।। ९३ ।। <br>
द्विजा वेदपरा नित्यं क्षत्रिया द्विज सेविनः ।। <br>
कुर्वते वैश्यवर्णाश्च भक्तिं द्विजगवां सदा ।। ९४ ।। <br>
न योनिसंकरश्चासीत्तत्र नाचारसंकरः ।। <br>
न वंध्या दुर्भगा नारी काकवंध्या मृत प्रजा ।। ९५ ।। <br>
विधवा नैव काप्यासीत्सभर्तृका न लप्यते ।। <br>
नावज्ञां कुर्वते केपि मातापित्रोर्गुरोस्तथा ।। ९६ ।। <br>
न च वाक्यं हि वृद्धानामुल्लं घयति पुण्यकृत् ।। <br>
न भूमिहरणं तत्र परनारीपराङ्मुखाः ।। ९७ ।। <br>
नापवादपरो लोको न दरिद्रो न रोगभाक् ।। <br>
न स्तेयो द्यूतकारी च मैरेयी पापिनो नहि ।। ९८ ।। <br>
न हेमहारी ब्रह्मघ्नो न चैव गुरुतल्पगः ।। <br>
न स्त्रीघ्नो न च बालघ्नो न चैवानृतभाषणः ।। ९९ ।। <br>
न वृत्तिलोपकश्चासीत्कूट साक्षी न चैव हि ।। <br>
न शठो न कृतघ्नश्च मलिनो नैव दृश्यते ।। 3.2.30.१०० ।। <br>
सदा सर्वत्र पूज्यंते ब्राह्मणा वेदपारगाः ।। <br>
नावैष्णवोऽव्रती राजन्राम राज्येऽतिविश्रुते ।। १०१ ।। <br>
राज्यं प्रकुर्वतस्तस्य पुरोधा वदतां वरः ।। <br>
वसिष्ठो मुनिभिः सार्द्धं कृत्वा तीर्थान्यनेकशः ।। २ ।। <br>
आजगाम ब्रह्मपुत्रो महाभागस्तपोनिधिः ।। <br>
रामस्तं पूजयामास मुनिभिः सहितं गुरुम् ।। ३ ।। <br>
अभ्युत्थानार्घपाद्यैश्च मधुपर्कादिपूजया ।। <br>
प्रपच्छ कुशलं रामं वसिष्ठो मुनिपुंगवः ।। ४ ।। <br>
राज्ये चाश्वे गजे कोशे देशे सद्भ्रातृभृत्ययोः ।। <br>
कुशलं वर्त्तते राम इति पृष्टे मुनेस्तदा ।। ५ ।। <br>
।। राम उवाच ।। ।। <br>
सर्वत्र कुशलं मेऽद्य प्रसादाद्भवतः सदा ।। <br>
पप्रच्छ कुशलं रामो वसिष्ठं मुनिपुंगवम् ।। ६ ।। <br>
सर्वतः कुशली त्वं हि भार्यापुत्रसमन्वितः ।। <br>
स सर्वं कथयामास यथा तीर्थान्यशेषतः ।। ७ ।। <br>
सेवितानि धरापृष्ठे क्षेत्राण्यायतनानि च ।। <br>
रामाय कथयामास सर्वत्र कुशलं तदा ।। ८ ।। <br>
ततः स विस्मयाविष्टो रामो राजीवलोचनः ।। <br>
पप्रच्छ तीर्थमाहात्म्यं यत्तीर्थेषूत्तमोत्तमम् ।। १०९ ।। <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये रामचरित्रवर्णनंनाम त्रिंशोऽध्यायः ।। ३० ।। ।। छ ।। ।। <br>
<br>
<br>
</span>
