<span style="font-size: 14pt; line-height: 200%">॥ व्यास उवाच ॥ ॥ <br>
अतः परं प्रवक्ष्यामि धर्मराजस्य चेष्टितम् ॥ <br>
यच्छ्रुत्वा यमदूतानां न भयं विद्यते क्वचित् ॥१॥ <br>
धर्मराजेन सा दृष्टा वर्द्धनी च वराप्सरा ॥ <br>
महत्यरण्ये का ह्येषा सुन्दरांग्यतिसुन्दरी ॥२॥ <br>
निर्मानुषवनं चेदं सिंहव्याघ्रभयानकम् ॥<br>
आश्चर्यं परमं ज्ञात्वा धर्मराजोऽब्रवीदिदम् ॥ ३ ॥ <br>
॥ धर्मराज उवाच ॥ ॥ <br>
कस्मात्त्वं मानिनि ह्येका वने चरसि निर्जने ॥ <br>
कस्मात्स्थानात्समायाता कस्य पत्नी सुशोभने ॥ ४ ॥ <br>
सुता त्वं कस्य वामोरु अतिरूपवती शुभा ॥ <br>
मानुषी वाथ गंधर्वी अमरी वाथ किंनरी ॥ ५ ॥ <br>
अप्सरा पक्षिणी वाथ अथवा वनदेवता ॥ <br>
राक्षसी वा खेचरी वा कस्य भार्या च तद्वद ॥ ६ ॥ <br>
सत्यं च वद मे सुभ्रूरित्याहार्कसुतस्तदा ॥ <br>
किमिच्छसि त्वया भद्रे किं कार्यं वा वदात्र वै ॥ ७ ॥ <br>
यदिच्छसि त्वं वामोरु ददामि तव वांछितम् ॥ ८ ॥ <br>
॥ वर्द्धन्युवाच ॥ ॥ <br>
धर्मे तिष्ठति सर्वं वै स्थावरं जंगमं विभो ॥ <br>
स धर्मो दुष्करं कर्म कस्मात्त्वं कुरुषेऽनघ ॥ ९ ॥ <br>
॥ यम उवाच ॥ ॥ <br>
ईशानस्य च यद्रूपं द्रष्टुमिच्छामि भामिनि ॥ <br>
तेनाहं तपसा युक्तः शिवया सह शंकरम् ॥ 3.2.4.१० ॥ <br>
यशः प्राप्स्ये सुखं प्राप्स्ये करोमि च सुदुष्करम् ॥ <br>
युगेयुगे मम ख्यातिर्भवेदिति मतिर्मम ॥ ११ ॥ <br>
कल्पे कल्पे महाकल्पे भूयः ख्यातिर्भवेदिति ॥ <br>
एतस्मात्कारणात्सुभ्रूस्तप्यते परमं तपः ॥ १२ ॥ <br>
कस्मात्त्वमागता भद्रे कथयस्व यथातथा ॥ <br>
किं कार्यं कस्य हेतुश्च सत्यमाख्यातुमर्हसि ॥ १३ ॥ <br>
॥ वर्द्धन्युवाच ॥ ॥ <br>
तपसैव त्वया धर्म भयभीतो दिवस्पतिः ॥ <br>
तेनाहं नोदिता चात्र तपोवि घ्नस्य कांक्षया ॥ १४ ॥ <br>
इन्द्रासनभयाद्भीता हरिणा हरिसन्निधौ ॥ <br>
प्रेषिताहं महाभाग सत्यं हि प्रवदाम्यहम् ॥ १५ ॥ <br>
॥ सूत उवाच ॥ ॥ <br>
सत्यवाक्येन च तदा तोषितो रविनंदनः ॥ <br>
उवाचैनां महाभाग्यो वरदोहं प्रयच्छ मे ॥ १६ ॥ <br>
यमोऽहं सर्वभूतानां दुष्टानां कर्मकारिणाम् ॥ <br>
धर्म रूपो हि सर्वेषां मनुजानां जितात्मनाम् ॥ १७ ॥ <br>
स धर्मोऽहं वरारोहे ददामि तव दुर्लभम् ॥ <br>
तत्सर्वं प्रार्थय त्वं मे शीघ्रं चाप्सरसां वरे ॥ १८ ॥ ॥ <br>
॥ वर्द्धन्युवाच ॥ ॥ <br>
इन्द्रस्थाने सदा रम्ये सुस्थिरत्वं प्रयच्छ मे ॥ <br>
स्वामिन्धर्मभृतां श्रेष्ठ लोकानां च हिताय वै ॥ १९ ॥ <br>
॥ यम उवाच ॥ ॥ <br>
एवमस्त्विति तां प्राह चान्यं वरय सत्वरम् ॥ <br>
ददामि वरमुत्कृष्टं गानेन तोषितोस्म्यहम् ॥ 3.2.4.२० ॥ <br>
॥ वर्द्धन्युवाच ॥ ॥ <br>
अस्मिन्स्थाने महाक्षेत्रे मम तीर्थं महामते ॥ <br>
भूयाच्च सर्वपापघ्नं मन्नाम्नेति च विश्रुतम् ॥ २१ ॥ <br>
तत्र दत्तं हुतं तप्तं पठितं वाऽक्षयं भवेत् ॥ <br>
पञ्चरात्रं निषेवेत वर्द्धमानं सरोवर म् ॥२२ ॥ <br>
पूर्वजास्तस्य तुष्येरंस्तर्प्यमाणा दिनेदिने ॥ <br>
तथेत्युक्त्वा तु तां धर्मो मौनमाचष्ट संस्थितः॥ <br>
त्रिःपरिक्रम्य तं धर्मं नमस्कृत्य दिवं ययौ ॥ २३ ॥ <br>
॥ वर्द्धन्युवाच ॥ ॥ <br>
मा भयं कुरु देवेश यमस्यार्कसुतस्य च ॥ <br>
अयं स्वार्थपरो धर्म यशसे च समाचरेत् ॥ २४ ॥ <br>
॥ व्यास उवाच ॥ ॥ <br>
वर्द्धनी पूजिता तेन शक्रेण च शुभानना ॥ <br>
साधुसाधु महाभागे देवकार्य कृतं त्वया ॥२५॥ <br>
निर्भयत्वं वरागेहे सुखवासश्च ते सदा ॥ <br>
यशः सौख्यं श्रियं रम्यां प्राप्स्यसि त्वं शुभानने ॥ २६ ॥ <br>
तथेति देवास्तामूचुर्निर्भयानंदचेतसा ॥ <br>
नमस्कृत्य च शक्रं सा गता स्थानं स्वकं शुभम् ॥ २७ ॥ <br>
॥ सूत उवाच ॥ ॥ <br>
गतेप्सरसि राजेन्द्र धर्मस्तस्थौ यथाविधि ॥ <br>
तपस्तेपे महाघोरं विश्वस्योद्वेगदायकम् ॥ २८ ॥ <br>
पंचाग्निसा धनं शुक्रे मासि सूर्येण तापिते ॥ <br>
चक्रे सुदुःसहं राजन्देवैरपि दुरासदम् ॥ २९ ॥ <br>
ततो वर्षशते पूर्णे अन्तको मौनमास्थितः॥<br>
काष्ठभूत इभवातस्थौ वल्मीकशतसंवृतः ॥ 3.2.4.३० ॥ <br>
नानापक्षिगणैस्तत्र कृतनीडैः स धर्मराट् ॥ <br>
उपविष्टे व्रतं राजन्दृश्यते नैव कुत्रचित् ॥ ३१ ॥ <br>
संस्मरंतोऽथ देवेश मुमापतिमनिंदितम् ॥ <br>
ततो देवाः सगन्धर्वा यक्षाश्चोद्विग्नमानसाः ॥ <br>
कैलासशिखरं भूय आजग्मुः शिवसन्निधौ ॥ ३२ ॥ <br>
॥ देवा ऊचुः ॥ <br>
त्राहित्राहि महादेव श्रीकण्ठ जगतः पते ॥ <br>
त्राहि नो भूतभव्येश त्राहि नो वृषभध्वज ॥ <br>
दयालुस्त्वं कृपानाथ निर्विघ्नं कुरु शंकर ॥ ३३ ॥ <br>
॥ ईश्वर उवाच ॥ ॥ <br>
केनापराधिता देवाः केन वा मानमर्द्दिताः ॥ <br>
मर्त्ये स्वर्गेऽथवा नागे शीघ्रं कथय ताचिरम् ॥ ३४ ॥ <br>
अनेनैव त्रिशूलेन खट्वांगेनाथवा पुनः ॥ <br>
अथ पाशुपतेनैव निहनिष्यामि तं रणे ॥ <br>
शीघ्रं वै वदतास्माक मत्रागमनकारणम् ॥ ३५ ॥ <br>
॥ देवा ऊचुः ॥ ॥ <br>
कृपासिन्धो हि देवेश जगदानन्दकारक ॥ <br>
न भयं मानुषादद्य न ना गाद्देवदानवात् ॥ ३६ ॥ <br>
मर्त्यलोके महादेव प्रेतनाथो महाकृतिः ॥ <br>
आत्मकार्यं महाघोरं क्लेशयेदिति निश्चयः ॥ ३७ ॥<br>
उग्रेण तपसा कृत्वा क्लिश्यदात्मानमात्मना ॥ <br>
तेनात्र वयमुद्विग्ना देवाः सर्वे सदाशिव ॥ <br>
शरणं त्वामनुप्राप्ता यदिच्छसि कुरुष्व तत् ॥ ३८ ॥ <br>
॥ सूत उवाच ॥ ॥ <br>
देवानां वचनं श्रुत्वा वृषारूढो वृषध्वजः ॥ <br>
आयुधान्परिसंगृह्य कवचं सुमनोहरम् ॥ <br>
गतवानथ तं देशं यत्र धर्मो व्यवस्थितः ॥ ॥ ३९ ॥ <br>
॥ ईश्वर उवाच ॥ ॥ <br>
अनेन तपसा धर्म संतुष्टं मम मानसम् ॥ <br>
वरं ब्रूहि वरं ब्रूहि वरं ब्रूहीत्युवाच ह ॥ 3.2.4.४० ॥ <br>
इच्छसे त्वं यथा कामा न्यथा ते मनसि स्थितान् ॥ <br>
यंयं प्रार्थयसे भद्र ददामि तव सांप्रतम् ॥ ४१ ॥ <br>
॥ सूत उवाच ॥ ॥ <br>
एवं संभाषमाणं तु दृष्ट्वा देवं महेश्वरम् ॥ <br>
वल्मीकादुत्थितो राजन्गृहीत्वा करसंपुटम् ॥ <br>
तुष्टाव वचनैः शुद्धैर्लोकनाथमरिंदम् ॥ ४२ ॥ <br>
॥ धर्म उवाच ॥ ॥ <br>
ईश्वराय नमस्तुभ्यं नमस्ते योगरूपिणे ॥ <br>
नमस्ते तेजोरूपाय नीलकंठ नमोऽस्तु ते ॥ ४३ ॥ <br>
ध्यातॄणामनुरूपाय भक्तिगम्याय ते नमः ॥ <br>
नमस्ते ब्रह्मरूपाय विष्णुरूप नमोऽ स्तु ते ॥ ४४ ॥ <br>
नमः स्थूलाय सूक्ष्माय अणुरूपाय वै नमः ॥ <br>
नमस्ते कामरूपाय सृष्टिस्थित्यंतकारिणे ॥ ४५ ॥ <br>
नमो नित्याय सौम्याय मृडाय हरये नमः ॥ <br>
आतपाय नमस्तुभ्यं नमः शीतकराय च ॥ ४६ ॥ <br>
सृष्टिरूप नमस्तुभ्यं लोकपाल नमोऽस्तु ते ॥ <br>
नम उग्राय भीमाय शांत रूपाय ते नमः ॥ ४७ ॥ <br>
नमश्चानंतरूपाय विश्वरूपाय ते नमः ॥ <br>
नमो भस्मांगलिप्ताय नमस्ते चंद्रशेखर ॥ <br>
नमोऽस्तु पंचवक्त्राय त्रिनेत्राय नमोऽस्तु ते ॥ ४८ ॥ <br>
नमस्ते व्यालभूषाय कक्षापटधराय च ॥ <br>
नमोंऽधकविनाशाय दक्षपापापहारिणे ॥ <br>
कामनिर्द्दाहिने तुभ्यं त्रिपुरारे नमोऽस्तु ते ॥ ॥ ४९ ॥ <br>
चत्वारिंशच्च नामानि मयोक्तानि च यः पठेत् ॥ <br>
शुचिर्भूत्वा त्रिकालं तु पठेद्वा शृणुयादपि ॥ 3.2.4.५० ॥ <br>
गोघ्नश्चैव कृतघ्नश्च सुरापो गुरुत ल्पगः ॥ <br>
ब्रह्महा हेमहारी च ह्यथवा वृषलीपतिः ॥ ५१ ॥ <br>
स्त्रीबालघातकश्चैव पापी चानृतभाषणः ॥ <br>
अनाचारी तथा स्तेयी परदाराभिगस्तथा ॥ <br>
अकार्यकारी कृत्यघ्नो ब्रह्मद्विड्वाडवाधमः॥ ५३॥ <br>
॥सूत उवाच॥ <br>
इत्येवं बहुभिर्वाक्यैर्धर्मराजेन वै मुहुः॥ <br>
ईडितोऽपि महद्भक्त्या प्रणम्य शिरसा स्वयम्॥५४॥ <br>
तुष्टः शंभुस्तदा तस्मा उवाचेदं वचः शुभम् ॥ <br>
वरं वृणु महाभाग यत्ते मनसि वर्त्तते ॥ ५५ ॥ <br>
॥ यम उवाच ॥ ॥ <br>
यदि तुष्टोऽसि देवेश दयां कृत्वा ममोपरि॥  <br>
तं कुरुष्व महाभाग त्रैलोक्यं सचराचरम् ॥ ५६ ॥ <br>
मन्नाम्ना स्थानमेतद्धि ख्यातं लोके भवेदिति ॥ <br>
अच्छेद्यं चाप्यभेद्यं च पुण्यं  पापप्रणाशनम् ॥ ॥ ५७ ॥ <br>
स्थानं कुरु महादेव यदि तुष्टोऽसि मे भव ॥ <br>
शिवेन स्थानकं दत्तं काशीतुल्यं तदा नृप ॥ <br>
तद्दत्त्वा च पुनः प्राह अन्यं वरय सत्तम ॥ ५८ ॥ <br>
॥ धर्म उवाच ॥ ॥ <br>
यदि तुष्टोऽसि देवेश दयां कृत्वा ममोपरि ॥ <br>
तं कुरुष्व महाभाग त्रैलोक्यं सचराचरम् ॥ <br>
वरेणैवं यथा ख्यातिं गमिष्यामि युगेयुगे ॥ ५९ ॥ <br>
॥ ईश्वर उवाच ॥ ॥ <br>
ब्रूहि कीनाश तत्सर्वं प्रकरोमि तवेप्सितम् ॥ <br>
तपसा तोषितोऽहं वै ददामि वरमीप्सितम् ॥ ॥ 3.2.4.६० ॥ <br>
॥ यम उवाच ॥ ॥ <br>
यदि मे वांछितं देव ददासि तर्हि शंकर ॥ <br>
अस्मिन्स्थाने महाक्षेत्रे मन्नामा भव सर्वदा ॥ ६१ ॥ <br>
धर्मारण्यमिति ख्यातिस्त्रैलोक्ये सचराचरे ॥ <br>
यथा संजायते देव तथा कुरु महेश्वर ॥ ६२ ॥ <br>
॥ ईश्वर उवाच ॥ ॥ <br>
धर्मारण्यमिदं ख्यातं सदा भूयाद्युगेयुगे ॥ <br>
त्वन्नाम्ना स्थापितं देव ख्यातिमेतद्गमिष्यति ॥ <br>
अथान्यदपि यत्किंचित्करोम्येष वदस्व तत ॥ ॥ ६३ ॥ <br>
॥ यम उवाच ॥ ॥ <br>
योजनद्वयविस्तीर्णं मन्नाम्ना तीर्थमुत्तमम् ॥ <br>
मुक्तेश्च शाश्वतं स्थानं पावनं सर्वदेहिनाम् ॥ ॥ ६४ ॥ <br>
मक्षिकाः कीटकाश्चैव पशुपक्षिमृगादयः ॥ <br>
पतंगा भूतवेताला पिशाचोरगराक्षसाः ॥ ६५ ॥ <br>
नारी वाथ नरो वाथ मत्क्षेत्रे धर्मसंज्ञके ॥ <br>
त्यजते यः प्रियान्प्राणान्मुक्तिर्भवतु शाश्वती ॥ ६६ ॥ <br>
एवमस्त्विति सर्वोपि देवा ब्रह्मादयस्तथा ॥ <br>
पुष्पवृष्टिं प्रकुर्वाणाः परं हर्षमवा्प्नुयुः॥६७॥ <br>
देवदुंदुभयो नेदुर्गंधर्वपतयो जगुः॥ <br>
ववुः पुण्यास्तथा वाता ननृतुश्चाप्सरो गणाः॥६८॥ <br>
॥सूत उवाच॥॥ <br>
यमेन तपसा भक्त्या तोषितो हि सदाशिवः ॥ <br>
उवाच वचनं देवं रम्यं साधुमनोरमम्॥ ६९ ॥ <br>
अनुज्ञां देहि मे तात यथा गच्छामि सत्वरम् ॥ <br>
कैलासं पर्वतश्रेष्ठं देवानां हितकाम्यया ॥ 3.2.4.७० ॥ <br>
॥ यम उवाच ॥ ॥ <br>
न मे स्थानं परित्यक्तुं त्वया युक्तं महेश्वर ॥ <br>
कैलासादधिकं देव जायते वचनादिदम् ॥ ७१ ॥ <br>
॥ शिव उवाच ॥ ॥ <br>
साधु प्रोक्तं त्वया युक्तमेकांशेनात्र मे स्थितिः ॥ <br>
न मया त्यजितं साधु स्थानं तव सुनिर्मलम् ॥ ॥ ७२ ॥ <br>
विश्वेश्वरं महालिंगं मन्नाम्नात्र भविष्यति ॥ <br>
एवमुक्त्वा महादेवस्तत्रैवांतरधीयत ॥ ७३ ॥ <br>
शिवस्य वचनात्तत्र तदा लिंगं तदद्भुतम् ॥ <br>
तं दृष्ट्वा च सुरैस्तत्र यथानामानुकीर्त्तनम् ॥ ७४ ॥ <br>
स्वंस्वं लिंगं तदा सृष्टं धर्मारण्ये सुरोत्तमैः ॥ <br>
यस्य देवस्य यल्लिंगं तन्नाम्ना परिकीर्तितम् ॥ ॥ ७५ ॥ <br>
॥ सूत उवाच ॥ ॥ <br>
धर्मेण स्थापितं लिंगं धर्मेश्वरमुपस्थितम् ॥ <br>
स्मरणात्पूजनात्तस्य सर्वपापैः प्रमुच्यते ॥ ७६ ॥ <br>
यद्ब्रह्म योगिनां गम्यं सर्वेषां हृदये स्थितम् ॥ <br>
तिष्ठते यस्य लिंगं तु स्वयंभुवमिति स्थितम् ॥ ७७ ॥ <br>
भूतनाथं च संपूज्य व्याधिभिर्मुच्यते जनः ॥ <br>
धर्मवापीं ततश्चैव चक्रे तत्र मनोरमाम् ॥ ७८ ॥ <br>
आहत्य कोटितीर्थानां जलं वाप्यां मुमोच ह ॥ <br>
यमतीर्थस्वरूपं च स्नानं कृत्वा मनोरमम् ॥ ७९ ॥ <br>
स्नानार्थं देवतानां च ऋषीणां भावितात्मनाम् ॥ <br>
तत्र स्नात्वा च पीत्वा च सर्वपापैः प्रमुच्यते ॥ 3.2.4.८० ॥ <br>
धर्मवाप्यां नरः स्नात्वा दृष्ट्वा धर्मेश्वरं शिवम् ॥ <br>
मुच्यते सर्वपापेभ्यो न मातुर्गर्भमाविशेत् ॥ ८१ ॥ <br>
तत्र स्नात्वा नरो यस्तु करोति यमतर्पणम् ॥ <br>
व्याधिदोषविनाशार्थं क्लेशदोषोप शांतये ॥ <br>
यमाय धर्मराजाय मृत्यवे चांतकाय च ॥ <br>
वैवस्वताय कालाय दध्नाय परमेष्ठिने ॥८२॥ <br>
वृकोदराय वृकाय दक्षिणेशाय ते नमः ॥ <br>
नीलाय चित्रगुप्ताय चित्र वैचित्र ते नमः ॥ ८३ ॥ <br>
यमार्थं तर्पणं यो वै धर्मवाप्यां करिष्यति ॥ <br>
साक्षतैर्नामभिश्चैतैस्तस्य नोपद्रवो भवेत्॥ ८४ ॥ <br>
एकांतरस्तृतीयस्तु ज्वरश्चातुर्थिकस्तथा ॥ <br>
वेलायां जायते यस्तु ज्वरः शीतज्वरस्तथा ॥ ८५ ॥ <br>
पीडयन्ति न चैतस्य यस्यैवो मतिरीदृशी ॥ <br>
रेवत्यादिग्रहा दोषा डाकिनी शाकिनी तथा ॥ ६६ ॥ <br>
धनधान्यसमृद्धिः स्यात्संततिर्वर्धते सदा ॥ <br>
भूतेश्वरं तु संपूज्य सुस्नातो विजितेंद्रियः ॥ ८७ ॥ <br>
सांगं रुद्रजपं कृत्वा व्याधिदोषात्प्रमुच्यते॥ <br>
अमावास्यां सोमदिने व्यतीपाते च वैधृतौ॥ <br>
संक्रांतौ ग्रहणे चैव तत्र श्राद्धं स्मृतं नृणाम्॥८८॥ <br>
श्राद्धं कृतं तेन समाः सहस्रं निरस्य चैतत्पितरस्त्वदंति॥ <br>
पानीयमेवापि तिलैर्विमिश्रितं ददाति यो वै प्रथितो मनुष्यः॥८९॥<br>
एकविंशतिवारैस्तु गयायां  पिंडदानतः ॥ <br>
धर्मेश्वरे सकृद्दत्तं पितॄणां चाक्षयं भवेत् ॥ 3.2.4.९० ॥ <br>
धर्मेशात्पश्चिमे भागे विश्वेश्वरांतरेपि वा ॥ <br>
धर्मवापीति विख्याता स्वर्गसोपानदायिनी ॥ ९१ ॥ <br>
धर्मेण निर्मिता पूर्वं शिवार्थं धर्मबुद्धिना ॥ <br>
तत्र स्नात्वा च पीत्वा च तर्पिताः पितृदेवताः ॥ ९२ ॥ <br>
शमीपत्रप्रमाणं तु पिंडं दद्याच्च यो नरः ॥ <br>
धर्मवाप्यां महापुण्यां गर्भवासं न चाप्नुयात् ॥ ९३ ॥ <br>
कुम्भीपाकान्महारौद्राद्रौरवान्नरकात्पुनः ॥ <br>
अंधतामिस्रकाद्राजन्मुच्यते नात्र संशयः ॥ ९४ ॥ <br>
॥ सूत उवाच ॥ ॥ <br>
एकवर्षं तर्पणीयं धर्मवाप्यां नरोत्तमः ॥ <br>
ऋतौ मासे च पक्षे च विपरीतं च जायते ॥ ९५ ॥ <br>
बर्हिषदोऽग्निष्वात्ताश्च आज्यपाः सोमपास्तथा ॥ <br>
तृप्तिं प्रयांति परमां वाप्यां वै तर्पणेन तु ॥ ९६ ॥ <br>
कुरुक्षेत्रादि क्षेत्राणि अयोध्यादिपुरस्तथा ॥ <br>
पुष्कराद्यानि सर्वाणि मुक्तिनामानि संति वै ॥ ९७ ॥ <br>
तानि सर्वाणि तुल्यानि धर्मकूपोऽधिको भवेत् ॥ <br>
मन्त्रो वेदास्तथा यज्ञा दानानि च व्रतानि च ॥ ९८ ॥ <br>
अक्षयाणि प्रजायंते दत्त्वा जप्त्वा नरेश्वर ॥ <br>
अभिचाराश्च ये चान्ये सुसिद्धाथर्ववेदजाः ॥ ९९ ॥ <br>
ते सर्वे सिद्धिमायांति तस्मिन्स्थाने कृता अपि ॥ <br>
आदितीर्थं नृपश्रेष्ठ काजेशैरुपसेवितम् ॥ 3.2.4.१०० ॥ <br>
सिद्धिस्थानं सुसौम्यं च ब्रह्माद्यैरपि सेवि तम् ॥ <br>
कृते तु युगपर्यंतं त्रेतायां लक्षपञ्चकम् ॥ १ ॥ <br>
द्वापरे लक्षमेकं तु दिनैकेन फलं कलौ ॥ <br>
एतदुक्तं मया ब्रह्मन्धर्मारण्यस्य वर्णनम् ॥ <br>
फलं चैवात्र सर्वं हि उक्तं द्वैपायनेन तु ॥ २ ॥ <br>
॥ सूत उवाच ॥ ॥ <br>
अतः परं प्रवक्ष्यामि धर्मवाक्यं मनोरमम् ॥ <br>
देवानां हितकामाय आज्ञाप्य च यदुक्तवान् ॥ ३ ॥ <br>
॥ धर्म उवाच ॥ ॥ <br>
अस्मिन्क्षेत्रे प्रकुर्वंति विष्णुमायाविमोहिताः ॥ <br>
पारदार्यं महादुष्टं स्वर्णस्तेयादिकं तथा ॥ ४ ॥ <br>
अन्यच्च विकृतं सर्वं कुर्वाणो नरकं व्रजेत् ॥ <br>
अन्यक्षेत्रे कृतं पापं धर्मारण्ये विनश्यति ॥ ५ ॥ <br>
धर्मारण्ये कृतं पापं वज्रलेपो भविष्यति ॥ <br>
यथा पुण्यं तथा पापं यत्किंचिच्च शुभाशुभम् ॥ ६ ॥ <br>
तत्सर्वं वर्द्धते नित्यं वर्षाणि शतमित्युत ॥ <br>
कामिनां कामदं पुण्य योगिनां मुक्तिदायकम् ॥ ७ ॥ <br>
सिद्धानां सिद्धिदं प्रोक्तं धर्मारण्यं तु सर्वदा ॥ <br>
अपुत्रो लभते पुत्रान्निर्धनो धनवान्भवेत् ॥ ८ ॥ <br>
एतदाख्यानकं पुण्यं धर्मेण कथितं पुरा ॥ <br>
यः शृणोति नरो भक्त्या नारी वा श्रावयेत्तु यः ॥ <br>
गोसहस्रफलं तस्य अंते हरिपुरं ब्रजेत् ॥ १०९ ॥<br>
&nbsp;इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये क्षेत्रस्थापनंनाम चतुर्थोऽध्यायः ॥ ४ ॥ ॥ छ ॥ <br>
<br>
</span>
