<span style="font-size: 14pt; line-height: 200%">॥ व्यास उवाच ॥ ॥ <br>
ततो देवैर्नृपश्रेष्ठ रक्षार्थं सत्यमंदिरम् ॥ <br>
स्थापितं तत्तदाद्यैव सत्याभिख्या हि सा पुरी ॥ १ ॥ <br>
पूर्वं धर्मेश्वरो देवो दक्षिणेन गणाधिपः ॥ <br>
पश्चिमे स्थापितो भानुरुत्तरे च स्वयंभुवः ॥ २ ॥ <br>
॥ युधिष्ठिर उवाच ॥ ॥ <br>
गणेशः स्थापितः केन कस्मात्स्थापितवानसौ ॥ <br>
किं नामासौ महाभाग तन्मे कथय मा चिरम् ॥ ३ ॥ <br>
॥ व्यास उवाच ॥ ॥ <br>
अधुनाहं प्रवक्ष्यामि गणेशोत्पत्तिकारणम् ॥ ४ ॥ <br>
समये मिलिताः सर्वे देवता मातरस्तथा ॥ <br>
धर्मारण्ये महाराज स्थापितश्चंडिकासुतः ॥ ५ ॥ <br>
आदौ देवैर्नृपश्रेष्ठ भूमौ वै सत्ययोषिताम् ॥ <br>
प्राकारश्चाभवत्तत्र पताकाध्वजशोभितः ॥ ६ ॥ <br>
ब्राह्मणायतने तत्र प्राकारमण्डलान्तरे ॥ <br>
तन्मध्ये रचितं पीठमिष्टकाभिः सुशोभितम् ॥ ७ ॥ <br>
प्रतोल्यश्च चतस्रो वै शुद्धा एव सतोरणाः ॥ <br>
पूर्वे धर्मेश्वरो देवो दक्षिणे गणनायकः ॥ ८ ॥ <br>
पश्चिमे स्थापितो भानुरुत्तरे च स्वयंभुवः ॥ <br>
धर्मेश्वरोत्पत्तिवृत्तमाख्यातं तत्तवाग्रतः ॥ ९ ॥ <br>
अधुनाहं प्रवक्ष्यामि गणेशोत्पत्तिहेतुकम् ॥ <br>
कदाचित्पार्वती गात्रोद्वर्त्तनं कृतवत्यभूत् ॥ 3.2.12.१० ॥ <br>
मलं तज्जनितं दृष्ट्वा हस्ते धृत्वा स्वगात्रजम् ॥ <br>
प्रतिमां च ततः कृत्वा सुरूपं च ददर्श ह ॥ ११ ॥ <br>
जीवं तस्यां च संचार्य उदतिष्ठत्तदग्रतः ॥ <br>
मातरं स तदोवाच कि करोमि तवाज्ञया ॥ १२ ॥ <br>
॥ पार्वत्युवाच ॥ ॥ <br>
यावत्स्नानं करिष्यामि तावत्त्वं द्वारि तिष्ठ मे ॥ <br>
आयुधानि च सर्वाणि परश्वादीनि यानि तु ॥ १३ ॥ <br>
त्वयि तिष्ठति मद्द्वारे कोऽपि विघ्नं करोतु न ॥ <br>
एवमुक्तो महादेव्या द्वारेऽतिष्ठत्स सायुधः ॥ १४ ॥ <br>
एतस्मिन्नंतरे देवो महादेवो जगाम ह ॥ <br>
आभ्यंतरे प्रवेष्टुं च मतिं दध्रे महेश्वरः ॥ १९ ॥ <br>
द्वारस्थेन गणेशेन प्रवेशोदायि तस्य न ॥ <br>
ततः क्रुद्धो महादेवः परस्परमयुध्यत ॥ १६ ॥ <br>
युद्धं कृत्वा ततश्चोभौ परस्परवधैषिणौ ॥ <br>
परशुं जघ्निवान्देव ललाटे परमे शुभम् ॥ १७ ॥ <br>
ततो देवो महादेवः शूलमुद्यम्य चाहनत् ॥ <br>
शिरश्चिच्छेद शूलेन तद्भूमौ निपपात ह ॥ १८ ॥ <br>
तं दृष्ट्वा पतितं पुत्रं पार्वती प्ररुरोद ह ॥ <br>
हाहाकारो महानासीत्तदा तत्र निपातिते ॥ १९ ॥ <br>
पार्वतीं विकलां दृष्ट्वा देवदेवो महेश्वरः ॥ <br>
चिंतयामास देवोऽपि किं कृतं वा मुधा मया ॥ 3.2.12.२० ॥ <br>
एतस्मिन्नंतरे तत्र गजासुरमपश्यत ॥ <br>
तं दृष्ट्वा च महादैत्यं सर्वलोकैकपूजितः ॥ २१ ॥ <br>
जघ्निवांस्तच्छिरो गृह्य पार्वत्या कृतमर्भकम् ॥ <br>
उत्तस्थौ सगणस्तत्र महादेवस्य सन्निधौ॥ २२ ॥ <br>
ततो नाम चकारास्य गजानन इति स्फुटम् ॥ <br>
सुराः सर्वे च संपृक्ता हर्षिता मुनयस्तथा ॥ २३ ॥ <br>
स्तुवंति स्तुतिभिः शश्वत्कुटुम्बकुशलंकरम् ॥ <br>
विक्रीणाति कुटुम्बं यो मोदकार्थं समर्चके ॥ २४ ॥ <br>
दक्षिणस्यां प्रतोल्यां तमेकदंतं च पीवरम् ॥ <br>
आर्चयच्च महादेवं स्वयंभूः सुरपूजितम् ॥ २५ ॥ <br>
जटिलं वामनं चैव नागयज्ञोपवीतकम् ॥ <br>
त्र्यक्षं चैव महाकायं करध्वजकुठारकम् ॥ २६ ॥ <br>
दधानं कमलं हस्ते सर्वविप्रविनाशनम् ॥ <br>
रक्षणाय च लोकानां नगराद्दक्षिणाश्रितम्॥२७॥ <br>
सुप्रसन्नं गणाध्यक्षं सिद्धिबुद्धिनमस्कृतम् ॥ <br>
सिंदूराभं सुरश्रेष्ठं तीव्रांकुशधरं शुभम् ॥ २८ ॥ <br>
शतपुष्पैः शुभैः पुष्पैरर्चितं ह्यमराधिपः ॥ <br>
प्रणम्य च महाभक्त्या तुष्टुवु स्तं सुरास्ततः ॥ २९ ॥ <br>
॥ देवा ऊचुः ॥ ॥ <br>
नमस्तेस्तु सुरेशाय गणानां पतये नमः ॥ <br>
गजानन नमस्तुभ्यं महादेवाधिदैवत ॥ 3.2.12.३० ॥ <br>
भक्तिप्रियाय देवाय गणाध्यक्ष नमोस्तु ते ॥ <br>
इत्येतैश्च शुभैः स्तोत्रैः स्तूयमानो गणाधिपः ॥ <br>
सुप्रीतश्च गणाध्यक्षः तदाऽसौ वाक्यमब्रवीत् ॥ ॥ ३१ ॥ <br>
॥ गणाध्यक्ष उवाच ॥ <br>
तुष्टोऽहं वो सुरा ब्रूत वांछितं च ददामि वः ॥ ३२ ॥ <br>
॥ देवा ऊचुः ॥ ॥ <br>
त्वमत्रस्थो महाभाग कुरु कार्यं च नः प्रभो ॥ <br>
धर्मारण्ये च विप्राणां वणिग्जननिवासिनाम् ॥ ३३ ॥ <br>
ब्रह्मचर्यादियुक्तानां धार्मिकाणां गणेश्वर ॥ <br>
वर्णाश्रमेतराणां च रक्षिता भव सर्वदा ॥। ३४ ॥ <br>
त्वत्प्रसादान्महाभाग धनसौख्ययुता द्विजाः ॥ <br>
भवंतु सर्वे सततं वणिजश्च महाबलाः ॥३५॥ <br>
रक्षितव्यास्त्वया देव यावच्चंद्रार्कमेदिनी ॥ <br>
एवमस्त्विति सोवादीद्गणनाथो महेश्वरः ॥ ३६ ॥ <br>
देवाश्च हर्षमापन्नाः पूजयंति गणाधिपम् ॥ <br>
ततो देवा मुदा युक्ताः पुष्पधूपादितर्पणैः ॥ ३७ ॥<br>
ये चान्ये मनुजा लोके निर्विघ्नार्थं च पूजयन् ॥ ३८ ॥ <br>
विवाहोत्सवयज्ञेषु पूर्वमाराधितो भवेत् ॥ <br>
धर्मारण्योद्भवानां च प्रसन्नो भव सर्वदा ॥ ॥ ३९ ॥<br>
इति श्रीस्कांदे महापुराण एकाशीतिसाहस्र्यां सहितायां तृतीये ब्रह्मखण्डे पूर्वभागे गणेशप्रस्थापनावर्णनंनाम द्वादशोऽध्यायः ॥ १२ ॥ ॥ <br>
<br>
</span>
