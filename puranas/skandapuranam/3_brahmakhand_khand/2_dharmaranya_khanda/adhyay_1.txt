<span style="font-size: 14pt; line-height: 200%">॥ श्रीगणेशाय नमः॥॥। <br>
तर्तुं संहृतिवारिधिं त्रिजगतां नौर्नाम यस्य प्रभोर्येनेदं सकलं विभाति सततं जातं स्थितं संसृतम्॥ <br>
यश्चैतन्यघनप्रमाण विधुरो वेदांतवेद्यो विभुस्तं वन्दे सहजप्रकाशममलं श्रीरामचन्द्रं परम् ( ॥१॥ ) <br>
दाराः पुत्रा धनं वा परिजनसहितो बंधुवर्गः प्रियो वा माता भ्राता पिता वा श्वशुरकुलजना भृत्यऐश्वर्य्यवित्ते॥ <br>
विद्या रूपं विमलभवनं यौवनं यौवतं वा सर्वे व्यर्थं मरणसमये धर्म एकः सहायः (॥२॥) <br>
नैमिषे निमिषक्षेत्रे ऋषयः शौनकादयः॥ <br>
सत्रं स्वर्गाय लोकाय सहस्रसममासत ॥ १ ॥ <br>
एकदा सूतमायांतं दृष्ट्वा तं शौनकादयः ॥ <br>
परं हर्षं समाविष्टाः पपुर्नेत्रैः सुचेतसा॥ <br>
चित्राः श्रोतुं कथास्तत्र परिवव्रुस्तपस्विनः ॥ २॥ <br>
अथ तेषूपविष्टेषु तपस्विषु महात्मसु॥ <br>
निर्दिष्टमासनं भेजे विनयाल्लोमहर्षणिः ॥३॥ <br>
सुखासीनं च तं दृष्ट्वा विघ्नांतमुपलक्ष्य च ॥ <br>
अथापृच्छंस्त ऋषयः काश्चित्प्रास्ताविकीः कथाः ॥ ४ ॥ <br>
पुराणमखिलं तात पुरा तेऽधीतवान्पिता ॥ <br>
कच्चित्त्वयापि तत्सर्वमधीतं लोमहर्षणे॥ ५॥ <br>
कथयस्व कथां सूत पुण्यां पापनिषूदिनीम्॥ <br>
श्रुत्वा यां याति विलयं पापं जन्मशतोद्भवम् ॥ ६ ॥ <br>
॥ सूत उवाच ॥ ॥ <br>
श्रीभारत्यंघ्रियुगलं गणनाथपदद्वयम् ॥ <br>
सर्वेषां चैव देवानां नमस्कृत्य वदाम्यहम् ॥ ७॥ <br>
शक्तींश्चैव वसूंश्चैव ग्रहान्यज्ञादिदेवताः ॥ <br>
नमस्कृत्य शुभान्विप्रान्कविमुख्यांश्च सर्वशः ॥८॥ <br>
अभीष्टदेवताश्चैव प्रणम्य गुरुसत्तमम् ॥ <br>
नमस्कृत्य शुभान्देवान्रामादींश्च विशेषतः ॥९॥|<br>
&nbsp;यान्स्मृत्वा विविधैः पापैर्मुच्यते नात्र संशयः ॥ <br>
तेषां प्रसादाद्वक्ष्येऽहं तीर्थानां फलमुत्तमम् ॥ <br>
सर्वेषां च नियंतारं धर्मात्मानं प्रणम्य च ॥ 3.2.1.१० ॥ <br>
धर्म्मारण्यपतिस्त्रिविष्टपपतिर्नित्यं भवानीपतिः पापाद्वः स्थिरभोगयोगसुलभो देवः स धर्मेश्वरः ॥ <br>
सर्वेषां हृदयानि जीवकलया व्याप्य स्थितः  सर्वदा  ध्यात्वा यं न पुनर्विशंति मनुजाः संसारकारागृहम्॥ ११ ॥ <br>
॥ सूत उवाच ॥ ॥ <br>
एकदा तु स धर्म्मो वै जगाम ब्रह्मसंसदि ॥ <br>
तां सभां स समालोक्य ज्ञाननिष्ठोऽभवत्तदा॥ १२ ॥ <br>
देवैर्मुनिवरैः क्रांतां सभामालोक्य विस्मितः ॥ <br>
देवैर्यक्षैस्तथा नागैः पन्नगैश्च तथाऽसुरैः। ॥ १३॥ <br>
ऋषिभिः सिद्धगंधर्वैः समाक्रांतोचितासना ॥ <br>
ससुखा सा सभा ब्रह्मन्न शीता न च घर्म्मदा ॥ १४॥ <br>
न क्षुधं न पिपासां च न ग्लानिं प्राप्नुवन्त्युत॥ <br>
नानारूपैरिव कृता मणिभिः सा सभा वरैः ॥ १९ ॥ <br>
स्तंभैश्च विधृता सा तु शाश्वती न च सक्षया ॥ <br>
दिव्यैर्नानाविधैर्भावैर्भासद्भिरमितप्रभा ॥ १६ ॥ <br>
अति चन्द्रं च सूर्य्यं च शिखिनं च स्वयंप्रभा ॥ <br>
दीप्यते नाकपृष्ठस्था भर्त्सयंतीव भास्करम् ॥ १७ ॥ <br>
तस्याँ स भगवाञ्छास्ति विविधान्देवमानुषान् ॥ <br>
स्वयमेकोऽनिशं ब्रह्मा सर्वलोकपितामहः ॥ १८ ॥ <br>
उपतिष्ठंति चाप्येनं प्रजानां पतयः प्रभुम्॥ <br>
दक्षः प्रचेताः पुलहो मरीचिः कश्यपः प्रभुः ॥ १९ ॥ <br>
भृगुरत्रिर्वसिष्ठश्च गौतमोऽथ तथांगिराः ॥ <br>
पुलस्त्यश्च क्रतुश्चैव प्रह्लादः कर्द्दमस्तथा ॥ 3.2.1.२० ॥<br>
अथर्वांगिरसश्चैव वालखिल्या मरीचिपाः ॥<br>
&nbsp;मनोंऽतरिक्षं विद्याश्व वायुस्तेजो जलं मही ॥ २१ ॥ <br>
शब्दस्पर्शौ तथा रूपं रसो गंधस्तथैव च ॥ <br>
प्रकृतिश्च विकारश्च सदसत्कारणं तथा ॥ २२ ॥ <br>
अगस्त्यश्च महातेजा मार्कंडेयश्च वीर्यवान् ॥ <br>
जमदग्निर्भरद्वाजः संवर्तश्च्यवनस्तथा ॥ २३ ॥ <br>
दुर्वासाश्च महाभाग ऋष्यश्रृंगश्च धार्मिकः। <br>
सनत्कुमारो भगवान्योगाचार्य्यो महातपाः ॥ २४॥ <br>
असितो देवलश्चैव जैगीषव्यश्च तत्त्ववित्॥ <br>
आयुर्वेदस्तथाष्टांगो गान्धर्वश्चैव तत्र हि ॥ २९ ॥ <br>
चंद्रमाः सह् नक्षत्रैरादित्यश्च गभस्तिमान् ॥ <br>
वायवस्तंतवश्चैव संकल्पः प्राण एव च ॥ २६ ॥ <br>
मूर्तिमंतो महात्मानो महाव्रतपरायणाः ॥ <br>
एते चान्ये च बहवो ब्रह्माणं समुपासिरे ॥२७॥ <br>
अर्थो धर्मश्च कामश्च हर्षो द्वेषस्तमो दमः ॥ <br>
आयांति तस्यां सहिता गंधर्वाप्सरसां गणाः ॥ २८॥ <br>
शुक्राद्याश्व ग्रहाश्चैव ये चान्ये तत्समीपगाः ॥ <br>
मंत्रा रथंतरं चैव हरिमान्वसुमानपि ॥२९॥ <br>
महितो विश्वकर्मा च वसवश्चैव सर्वशः ॥ <br>
तथा पितृगणाः सर्वे सर्वाणि च हवींष्यथ ॥ 3.2.1.३० ॥ <br>
ऋग्वेदः सामवेदश्च यजुर्वेदस्तथैव च ॥ <br>
अथर्ववेदश्च तथा सर्वशास्त्राणि चैव ह ॥ ३१ ॥ <br>
इतिहासोपवेदाश्च वेदांगानि च सर्वशः॥ <br>
मेधा धृतिः स्मृतिश्चैव प्रज्ञा बुद्धिर्यशः समाः॥ ३२ ॥ <br>
कालचक्रं च तद्दिव्यं नित्यमक्षयमव्ययम् ॥ <br>
यावन्त्यो देवपत्न्यश्च सर्वा एव मनोजवाः ॥३३॥ <br>
गार्हपत्या नाकचराः पितरो लोकविश्रुताः ॥ <br>
सोमपा एकशृंगाश्च तथा सर्वे तपस्विनः॥ ३१ ।<br>
नागाः सुपर्णाः पशवः पितामहमुपासते । <br>
स्थावरा जंगमाश्चापि महाभूतास्तथा परे ॥ ३९॥ <br>
पुरंदरश्च देवेंद्रो वरुणो धनदस्तथा॥<br>
महादेवः सहोमोऽत्र सदा गच्छति सर्वदः ॥ ३६॥ <br>
गच्छंति सर्वदा देवा नारायणस्तथर्षयः॥ <br>
ऋषयो वालखिल्याश्च योनिजायोनिजास्तथा।॥ ३७॥ <br>
यत्किंचित्रिषु  लोकेषु दृश्यते स्थाणु जंगमम् ॥ <br>
तस्यां सहोपविष्टायां तत्र ज्ञात्वा स धर्मवित् ॥ ३८ ॥ <br>
देवैर्मुनिवरैः क्रांतां समालोक्यातिविस्मितः॥ <br>
हर्षेण महता युक्तो रोमांचिततनूरुहः ॥ ३९ ॥ <br>
तत्र धर्मो महातेजाः कथां पापप्रणाशिनीम् ॥ <br>
वाच्यमानां तु शुश्राव व्यासेनामिततेजसा ॥ 3.2.1.४० ॥<br>
धर्मारण्यकथां दिव्यां तथैव सुमनोहराम् ॥ <br>
धर्मार्थकाममोक्षाणां फलदात्रीं तथैव च ॥ ४१ । <br>
पुत्रपौत्रप्रपौत्रादि फलदात्रीं तथैव च ॥ <br>
धारणाच्छ्रवणाच्चापि पठनाच्चावलोकनात् ॥४२॥ <br>
तां निशम्य सुविस्तीर्णां कथां ब्रह्मांडसंभवाम् ॥ प्र<br>
मोदोत्फुल्लनयनो ब्रह्माणमनुमत्य च ॥ ४३ ॥ <br>
कृतकार्योपि धर्मात्मा गंतुकामस्तदाभवत् ॥ <br>
नमस्कृत्य तदा धर्मो ब्रह्माणं स पितामहम् ॥ ४४ ॥ <br>
अनुज्ञातस्तदा तेन गतोऽसौ यमशासनम् ॥ <br>
पितामहप्रसादाच्च श्रुत्वा पुण्यप्रदायिनीम् ॥ ४५ ॥ <br>
धर्मारण्यकथां दिव्यां पवित्रां पापनाशिनीम् ॥ <br>
स गतोऽनुचरैः सार्द्धं ततः संयमिनीं प्रति ॥ ४६॥ <br>
अमात्यानुचरैः सार्धं प्रविष्टः स्वपुरं यमः ॥ <br>
तत्रांतरे महातेजा नारदो मुनिपुंगवः॥ ४७॥ <br>
दुर्निरीक्ष्यः कृपायुक्तः समदर्शी तपोनिधिः ॥ <br>
तपसा दग्धदेहोपि विष्णुभक्तिपरायणः॥ ४८॥ <br>
सर्वगः सर्वविच्चैव नारदः सर्वदा शुचिः ॥ <br>
वेदाध्ययनशीलश्च त्वागत स्तत्र संसदि ॥४९॥<br>
&nbsp;तं दृष्ट्वा सहसा धर्मो भार्यया सेवकैः सह ॥ <br>
संमुखो हर्षसंयुक्तो गच्छन्नेव स सत्वरः॥3.2.1.५०॥ <br>
अद्य मे सफलं जन्म अद्य मे सफलं कुलम्॥ <br>
अद्य मे सफलो धर्मस्त्वय्यायाते तपोधने ॥५१॥ <br>
अर्घ्यपाद्यादिविधिना पूजां कृत्वा विधानतः ॥ <br>
दंडवत्तं प्रणम्याथ विधिना चोपवेशितः ॥५२॥<br>
आसने स्वे महादिव्ये रत्नकांचनभूषिते ॥ <br>
चित्रार्पिता सभा सर्वा दीपा निर्वातगा इव ॥५३॥ <br>
विधाय कुशलप्रश्नं स्वागतेनाभिनंद्य तम् ॥ <br>
प्रहर्षमतुलं लेभे धर्मारण्यकथां स्मरन् ॥ ५४ ॥<br>
नारदं पूजयित्वा तु प्रहृष्टेनांतरात्मना ॥ <br>
हर्षितं तु यमं दृष्ट्वा नारदो विस्मिताननः ॥ ५५ ॥ <br>
चिंतयामास मनसा किमिदं  हर्षितो हरिः ॥<br>
अतिहर्षं च तं दृष्ट्वा यमराजस्वरूपिणम् ॥<br>
आश्चर्यमनसं चैव नारदः पृष्टवांस्तदा ॥ ५६ ॥ ॥ <br>
॥ नारद उवाच ॥ ॥ <br>
किं दृष्टं भवताश्चर्य्यं किं वा लब्धं महत्पदम्॥ <br>
दुष्टस्त्वं दुष्टकर्मा च दुष्टात्मा क्रोधरूपधृक् ॥ ५७॥ <br>
पापिनां यमनं चैवमेतद्रूपं महत्तरम्॥ <br>
सौम्यरूपं कथं जातमेतन्मे संशयः प्रभो ॥ ५८॥ <br>
अद्य त्वं हर्षसंयुक्तो दृश्यसे केन हेतुना ॥ <br>
कथयस्व महाकाय हर्षस्यैव हि कारणम्॥ ५९॥ <br>
॥ धर्मराज उवाच ॥ ॥ <br>
श्रूयतां ब्रह्मपुत्रैतत्कथयामि न संशयः ॥ <br>
पुराहं ब्रह्मसदनं गतवानभिवंदितुम्॥ 3.2.1.६० ॥ <br>
तत्रासीनः सभामध्ये सर्वलोकैकपूजिते।॥ <br>
नानाकथाः श्रुतास्तत्र धर्म्मवर्गसमन्विताः ॥ ६१॥<br>
कथाः पुण्या धर्मयुता रम्या व्यासमुखाच्छ्रुताः ॥ <br>
धर्मकामार्थसंयुक्ताः सर्वाघौघविनाशिनीः ॥ ६२ ॥ <br>
याः श्रुत्वा सर्वपापेभ्यो मुच्यंते ब्रह्महत्यया । <br>
तारयंति पितृगणाञ्छतमेकोत्तरं मुने ॥ ६३ ॥ ॥ <br>
॥ नारद उवाच ॥ ॥ <br>
कीदृशी तत्कथा मे तां प्रशंस भवता श्रुताम्॥ <br>
कथां यम महाबाहो श्रोतुकामोस्म्यहं च ताम् ॥ ६४ ॥ ॥ <br>
॥ यम उवाच ॥ ॥ <br>
एकदा ब्रह्मलोकेऽहं नमस्कर्तुं पितामहम् ॥ <br>
गतवानस्मि तं देशं कार्याकार्यविचारणे ॥ ६५॥ <br>
मया तत्राद्भुतं दृष्टं श्रुतं च मुनिसत्तम ॥ <br>
धर्म्मारण्यकथां दिव्यां कृष्णद्वैपायनेरिताम्॥ ६६॥ <br>
श्रुत्वा कथां महापुण्यां ब्रह्मन्ब्रह्मांडगां शुभाम् ॥ <br>
गुणपूर्णां सत्ययुक्तां तेन हर्षेण हर्षितः ॥ ६७॥ <br>
अन्यच्चैव मुनिश्रेष्ठ तवागमनकारणम्॥ <br>
शुभाय च सुखायैव क्षेमाय च जयाय हि ॥ ६८॥ <br>
आद्यास्मि कृतकृत्योऽहमद्याहं सुकृती मुने। <br>
धर्मोनामाद्य जातोऽहं तव पद्युग्मदर्शनात् ॥ ६९ । <br>
पूज्योऽहं च कृतार्थोहं धन्योहं चाद्य नारद॥ <br>
युष्मत्पादप्रसादाच्च पूज्योऽहं भुवनत्रये ॥ 3.2.1.७० ॥ <br>
॥ सूत उवाच ॥ ॥ <br>
एवंविधैर्वचोभिश्च तोषितो मुनिसत्तमः। <br>
पप्रच्छ परया भक्त्या धर्मारण्यकथां शुभाम् ॥ ७१ ॥ ॥ <br>
॥ नारद उवाच ॥ ॥ <br>
श्रुता व्यासमुखाद्धर्म्म धर्मारण्यकथा शुभा॥ <br>
तत्सर्वं हि कथय मे विस्तीर्णं च यथातथम् ॥ ७२ ॥ <br>
॥ यम उवाच।॥ ॥ <br>
व्यग्रोऽहं सततं ब्रह्मन्प्राणिनां सुखदुःखिनाम् ॥ <br>
तत्तत्कर्मानुसारेण गतिं दातुं सुखेतराम् ॥ ७३॥ <br>
तथापि साधुसंगो हि धर्मायैव प्रजायते ॥ <br>
इह लोके परत्रापि क्षेमाय च सुखाय च ॥ ७४ ॥ <br>
ब्रह्मणः सन्निधौ यञ्च श्रुतं व्यासमुखेरितम्॥ <br>
तत्सर्वं कथयिष्यामि मानुषाणां हिताय वै॥ ७९॥ <br>
॥ सूत उवाच ॥ ॥ <br>
यमेन कथितं सर्वं यच्छ्रुतं ब्रह्मसंसदि ॥ <br>
आदिमध्यावसानं च सर्वं नैवात्र संशयः ॥ ७६ ॥ <br>
कलिद्वापरयोर्मध्ये धर्मपुत्रं युधिष्ठिरम् ॥ <br>
गतोऽसौ नारदो मर्त्ये राज्यं धर्मसुतस्य वै ॥ ७७॥ <br>
आगतः श्रीहरेरंशो नारदः प्रत्यदृश्यत ॥ <br>
ज्वलिताग्निप्रतीकाशो बालार्कसदृशेक्षणः ॥ ७८ ॥ <br>
सव्यापवृत्तं विपुलं जटामंडलमुद्वहन् ॥ <br>
चंद्रांशुशुक्ले वसने वसानो रुक्मभूषणः ॥ ७९ ॥ <br>
वीणां गृहीत्वा महतीं कक्षासक्तां सखीमिव ॥ <br>
कृष्णाजिनोत्तरासंगो हेमयज्ञोपवीतवान्॥ 3.2.1.८०॥ <br>
दण्डी कमंडलुकरः साक्षाद्वह्निरिवापरः ॥ <br>
भेत्ता  जगति गुह्यानां विग्रहाणां गुहोपमः ॥ ८१ ॥<br>
महर्षिगणसंसिद्धो विद्वान्गांधर्ववेदवित्॥ <br>
वैरकेलिकलो विप्रो ब्राह्मः कलिरिवापरः ॥८२॥ <br>
देवगंधर्वलोकानामादिवक्ता सुनिग्रहः॥<br>
गाता चतुर्णां वेदानामुद्गाता हरिसद्गुणान् ॥ ८३ ॥ <br>
स नारदोऽथ विप्रर्षिर्ब्रह्मलोकचरोऽव्ययः॥ <br>
आगतोऽथ पुरीं हर्षाद्धर्मराजेन पालिताम् ॥ ८४ ॥|<br>
अथ तत्रोपविष्टेषु राजन्येषु महात्मसु ॥ <br>
महत्सु चोपविष्टेषु गंधर्वेषु च तत्र वै ॥ ८९॥ <br>
लोकाननुचरन्सर्वानागतः स महर्षिराट् ॥ <br>
नारदः सुमहातेजा ऋषिभिः सहितस्तदा ॥८६॥ <br>
तमागतमृषिं दृष्ट्वा नारदं सर्वधर्मवित् ॥ <br>
सिंहासनात्समुत्थाय प्रययौ सन्मुखस्तदा॥८७॥<br>
अभ्यवादयतं  प्रीत्या विनयाव नतस्तदा ॥ <br>
तदर्हमासनं तस्मै संप्रदाय यथाविधि ॥८८॥ <br>
गां चैवं मधुपर्कं च संप्रदायार्धमेव च ॥ <br>
अर्चयामास रत्नैश्च सर्वकामैश्च धर्मवित्॥८९॥ <br>
तुतोष च यथावञ्च पूजां प्राप्य च धर्मवित् ॥ <br>
कुशली त्वं महाभाग तपसः कुशलं तव ॥ 3.2.1.९० ॥ <br>
न कश्चिद्बाधते दुष्टो दैत्यो हि स्वर्गभूपतिम् ॥ <br>
मुने कल्याणरूपस्त्वं नमस्कृतः सुरासुरैः ॥ <br>
सर्व्वगः सर्ववेत्ता च ब्रह्मपुत्र  कृपानिधे ॥ ९१ ॥ <br>
॥ नारद उवाच ॥ ॥ <br>
सर्वतः कुशलं मेद्य प्रसादाद्ब्रह्मणः सदा ॥ <br>
कुशली त्वं महाभाग धर्मपुत्र युधिष्ठिर ॥ ९२ ॥ <br>
भ्रातृभिः सह राजेंद्र धर्मेषु रमते मनः ॥ <br>
दारैः पुत्रैश्च भृत्यैश्च कुशलैर्गजवाजिभिः ॥ ९३ ॥ <br>
औरसानिव पुत्रांश्च प्रजा धर्मेण धर्मज ॥ <br>
पालयसि किमाश्चर्यं त्वया धन्या हि सा प्रजा ॥ ९४ ॥ <br>
पालनात्पोषणान्नॄणां धर्मो भवति वै ध्रुवम्॥ <br>
तत्तद्धर्मस्य भोक्ता त्वमित्येवं मनुरब्रवीत् ॥ ९९ ॥ <br>
॥ युधिष्ठिर उवाच ॥ ॥ <br>
कुशलं मम राष्ट्रं च भवतामंघ्रिस्पर्शनात्।। <br>
दर्शनेन महाभाग जातोऽहं गतकिल्बिषः।।९६।। <br>
धन्योऽहं कृतकृत्योऽहं सभाग्योऽहं धरातले।। <br>
अद्याहं सुकृती जातो ह्मपुत्रे  गृहागते ॥ ९७ । <br>
कुत आगमनं ब्रह्मन्नद्य ते मुनिसत्तम ॥ <br>
अनुग्रहार्थं  साधूनां  किं वा कार्येण केन च ॥ ९८ ॥ <br>
॥ नारद उवाच ॥ <br>
आगतोऽहं नृपश्रेष्ठ सकाशाच्छमनस्य  च ॥ <br>
व्यासेनोक्तां ब्रह्मणोग्रे कथां पौराणिकीं शुभाम् ॥ ९९ ॥ <br>
धर्मारण्याश्रितां दिव्यां सर्वसंतापहारिणीम्॥ <br>
यां श्रुत्वा सर्वपापेभ्यो मुच्यते ब्रह्महत्यया ॥ 3.2.1.१०० ॥ <br>
हत्यायुतप्रशमनीं तापत्रयविनाशिनीम् ॥ <br>
यां वै श्रुत्वातिभक्त्या च कठिनो मृदुतां भजेत् ॥ १०१ । <br>
धर्मराजेन तां श्रुत्वा ममाग्रे च निवेदिताम् । <br>
तमपृच्छ्दमेयात्मा  कथां धर्मविनोदिनीम्॥ २॥ <br>
॥ युधिष्ठिर उवाच ॥ ॥ <br>
धर्मारण्याश्रितां पुण्यां कथां मे द्विजसत्तम ॥ <br>
कथयस्व प्रसादेन लोकानां हितकाम्यया ॥ ३ ॥ <br>
॥ नारद् उवाच ॥ ॥ <br>
स्नानकालोयमस्माकं न कथावसरो मम ॥ <br>
परंतु श्रूयतां राजन्नुपदेशं ददाम्यहम् ॥ ४ ॥ <br>
मासानामुत्तमो माघः स्नानदानादिके तथा ॥<br>
तस्मिन्माघे च यः स्नाति सर्वपापैः प्रमुच्यते।।५।। <br>
स्नानार्थं याहि शीघ्रं त्वं गंगायां नृपतेऽधुना।। <br>
व्यासस्यागमनं चाद्य भविष्यति नृपोत्तम ॥ ६ ॥ <br>
तं पृच्छस्व महाभाग श्रावयिष्यति ते शुभम् ॥ <br>
तीर्थानां चैव सर्वेषां फलं पुण्यं यदद्भुतम् ॥ ७॥ <br>
भूतं भव्यं भविष्यं च उत्तमाधममध्यमाः ॥ <br>
वाचयिष्यति तत्सर्वमितिहाससमुद्भवम् ॥ ८ ॥ <br>
धर्मारण्यस्य सकलं वृत्तं यद्यत्पुरातनम् ॥ <br>
व्यासः सत्यवतीपुत्रो वदिष्यति च तेऽखिलम् ॥ ९ ॥ <br>
॥ सूत उवाच ॥ ॥ <br>
एवमुक्त्वा विधेः पुत्रस्तत्रैवांतरधीयत । <br>
तस्मिन्गते स नृपतिः क्रीडते सचिवैः सह।। 3.2.1.११०।। <br>
एतस्मिन्नंतरे तत्र प्राप्तः सत्यवतीसुतः ॥ <br>
विज्ञापयामास तदा विदुरः पांडवस्य हि ॥ ११ ॥ <br>
॥ सूत उवाच ॥ ॥ <br>
आगतं तु मुनिं श्रुत्वा सर्वे हर्षसमाकुलाः ॥ <br>
समुत्तस्थुर्हि भीमाद्याः सह् धर्मेण सर्वशः ॥ १२ ॥ <br>
तदा हि सन्मुखो भूत्वा मुमुदे नतकन्धरः ॥ <br>
दंडवत्तं प्रणम्याथ भ्रातृभिः सहितस्तदा ॥ १३ ॥ <br>
मधुपर्केण विधिना पूजां कृत्वा सुशोभनाम्॥ <br>
सिंहासने समावेश्य पप्रच्छानामयं तदा ॥११॥ <br>
ततः पुण्यां कथां दिव्यां श्रावयामास धर्मवित्॥ <br>
कथांते मुनिशार्दूलं वचनं चेदमब्रवीत् ॥ १५ ॥ ॥ . <br>
॥ युधिष्ठिर उवाच ॥ ॥ <br>
त्वत्प्रसादान्मया ब्रह्मञ्छ्रुतास्तु प्रवराः कथाः ॥ <br>
आपद्धर्म्मा राजधर्मा मोक्षधर्म्मा ह्यनेकशः॥ १६॥ <br>
पुराणानां च धर्माश्च व्रतानि बहुशस्तथा ॥ <br>
तीर्थान्यनेकरूपाणि सर्वाण्यायतनानि च ॥ १७ ॥ <br>
इदानीं श्रोतुमिच्छामि धर्मारण्यकथां शुभाम् ॥ <br>
श्रुत्वा यां हि विनश्येत पापं ब्रह्मवधादिकम्॥ १८ ॥ <br>
धर्म्मारण्यस्थतीर्थानां श्रोतुमिच्छामि तत्त्वतः ॥ <br>
कस्येदं स्थापितं स्थानं कस्मादेतद्विनिर्मितम् ॥ १९ ॥<br>
रक्षितं पालितं केन कस्मिन्कालेऽथ निर्मितम् ॥ <br>
किंकिं त्वत्राभवत्पूर्वं शंशैतत्पृच्छतो मम ॥ 3.2.1.१२०॥ <br>
भूतं भव्यं भविष्यञ्च तस्मिन्स्थाने च यद्भवेत्॥ <br>
तत्सर्वं कथयस्वाद्य तीर्थानां च यथा स्थितिः॥ १२१॥ <br>
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्व भागे धर्मारण्यमाहात्म्ये युधिष्ठिरप्रश्नवर्णनंनाम प्रथमोऽध्यायः ॥ १ ॥ <br>
<br>
</span>
