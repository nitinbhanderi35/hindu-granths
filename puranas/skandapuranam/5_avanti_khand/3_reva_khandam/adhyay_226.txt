<span style="font-size: 14pt; line-height: 200%">मार्कण्डेय उवाच -<br>
ततः क्रोशान्तरे पुण्यं तीर्थं तद्विमलेश्वरम्  ।<br>
यत्र स्नानेन दानेन जपहोमार्चनादिभिः  ॥ २२६.१ ॥<br>
विमलेश्वरमाराध्य यो यदिच्छेत्स तल्लभेत् ।<br>
स्वर्गलाभादिकं वापि पार्थिवं वा यथेप्सितम्  ॥ २२६.२ ॥<br>
पुरा त्रिशिरसं हत्वा त्वष्टुः पुत्रं शतक्रतुः  ।<br>
यस्य तीर्थस्य माहात्म्याद्वैमल्यं परमं गतः  ॥ २२६.३ ॥<br>
यत्र वेदनिधिर्विप्रो महत्तप्त्वा तपः पुरा  ।<br>
नानाकर्ममलैः क्षीणैर्विमलोऽभवदर्कवत् ॥ २२६.४ ॥<br>
महादेवप्रसादेन सोमवत्प्रियदर्शनः  ।<br>
पुरा भानुमतीं भानुः सुतां स्मरशरार्दितः  ॥ २२६.५ ॥<br>
चकमे तेन दोषेण कुष्ठरोगार्दितोऽभवत् ।<br>
स चाप्यत्र तपस्तप्त्वा विमलत्वमुपागतः  ॥ २२६.६ ॥<br>
महादेवेन तुष्टेन स्वस्थानं मुदितोऽभजत् ।<br>
तथैव च पुरा पार्थ विभाण्डकसुतो मुनिः  ॥ २२६.७ ॥<br>
योगिसङ्गं वने प्राप्य पुरे च नृपतेस्तथा  ।<br>
राजसंसर्गदोषाद्वै मालिन्यं परमात्मनः  ॥ २२६.८ ॥<br>
विचारयन्नभ्युपेत्य रेवासागरसङ्गमम्  ।<br>
शान्तया भार्यया सार्द्धं तप्त्वा द्वादशवत्सरान्  ॥ २२६.९ ॥<br>
कृच्छ्रचान्द्रायणैर्देवं तोषयंस्त्र्यम्बकं मुनिः  ।<br>
महादेवेन तुष्टेन सोऽपि वैमल्यमाप्तवान्  ॥ २२६.१० ॥<br>
शर्वाण्या प्रेरितः शर्वः पुरा दारुवने नृप  ।<br>
मोहनान्मुनिपत्नीनां स्वं दीक्ष्य विमलं किल  ॥ २२६.११ ॥<br>
विचार्य परमस्थानं नर्मदोदधिसङ्गमम्  ।<br>
तत्र स्थित्वा महाराज तपस्तप्त्वा सहोमया  ॥ २२६.१२ ॥<br>
विमलोऽसौ यतो जातस्तेनासौ विमलेश्वरः  ।<br>
तेन नाम्ना स्वयं तस्थौ लोकानां हितकाम्यया  ॥ २२६.१३ ॥<br>
ततस्तिलोत्तमां सृष्ट्वा ब्रह्मा लोकपितामहः  ।<br>
प्रजानाथोऽपि तां सृष्ट्वा दृष्ट्वाग्रे सुमनोहराम्  ॥ २२६.१४ ॥<br>
भावियोगबलाक्रान्तः स तस्यामभिकोऽभवत् ।<br>
तेन वीक्ष्य सदोषत्वं रेवातीरद्वयं श्रितः  ॥ २२६.१५ ॥<br>
तीर्थान्यनुसरन्मौनी त्रिस्नायी संस्मरञ्छिवम्  ।<br>
रेवार्णवसमायोगे स्नात्वा सम्पूज्य शङ्करम्  ।<br>
कालेनाल्पेन राजर्षे ब्रह्माप्यमलतां गतः  ॥ २२६.१६ ॥<br>
एवमन्येऽपि बहुशो देवर्षिनृपसत्तमाः  ।<br>
त्यक्त्वा दोषमलं तत्र विमला बहवोऽभवन्  ॥ २२६.१७ ॥<br>
तथा त्वमपि राजेन्द्र तत्र स्नात्वा शिवार्चनात् ।<br>
अमलोऽपि विशेषेण वैमल्यं प्राप्स्यसे परम्  ॥ २२६.१८ ॥<br>
तत्र स्नात्वा नरो नारी पूजयित्वा महेश्वरम्  ।<br>
पापदोषविनिर्मुक्तो ब्रह्मलोके महीयते  ॥ २२६.१९ ॥<br>
तत्रोपवासं यः कृत्वा पश्येत विमलेश्वरम्  ।<br>
अष्टम्यां च चतुर्दश्यां सर्वपर्वसु पार्थिव  ॥ २२६.२० ॥<br>
सप्तजन्मकृतं पापं हित्वा याति शिवालयम्  ।<br>
श्राद्धं कृत्वा विधानेन पित्ःणामनृणी भवेत् ।<br>
ब्राह्मणान् भोजयेच्छक्त्या तेभ्यो दद्याच्च दक्षिणाम्  ॥ २२६.२१ ॥<br>
यद्यदिष्टतमं लोके यच्चैवात्महितं गृहे  ।<br>
तत्तद्गुणवते देयं तत्रैवाक्षयमिच्छता  ।<br>
स्वर्णधान्यानि वासांसि छत्रोपानत्कमण्डलुम्  ॥ २२६.२२ ॥<br>
गृहं देवस्य वै शक्त्या कृत्वा स्याद्भुवि भूपतिः  ।<br>
गीतनृत्यकथाभिश्च तोषयेत्परमेश्वरम्  ॥ २२६.२३ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे विमलेश्वरतीर्थमाहात्म्यवर्णनं नाम षड्विंशत्यधिकद्विशततमोऽध्यायः ॥<br>
<br>
<br>
</span>
