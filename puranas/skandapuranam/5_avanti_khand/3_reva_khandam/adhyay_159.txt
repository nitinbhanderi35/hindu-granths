<span style="font-size: 14pt; line-height: 200%">श्रीमार्कण्डेय उवाच -<br>
ततो गच्छेन्महाराज तीर्थं परमपावनम्  ।<br>
नर्मदायां सुदुष्प्रापं सिद्धं ह्यनरकेश्वरम्  ॥ १५९.१ ॥<br>
तस्मिंस्तीर्थे नरः स्नात्वा पापकर्मापि भारत  ।<br>
न पश्यति महाघोरं नरकद्वारसंज्ञिकम्  ॥ १५९.२ ॥<br>
युधिष्ठिर उवाच -<br>
शुभाशुभफलैस्तात भुक्तभोगा नरास्त्विह  ।<br>
जायन्ते लक्षणैर्यैस्तु तानि मे वद सत्तम  ॥ १५९.३ ॥<br>
यथा निर्गच्छते जीवस्त्यक्त्वा देहं न पश्यति  ।<br>
तथा गच्छन्पुनर्देहं पञ्चभूतसमन्वितः  ॥ १५९.४ ॥<br>
त्वगस्थिमांसमेदोऽसृक्केशस्नायुशतैः सह  ।<br>
विण्मूत्ररेतःसङ्घाते का संज्ञा जायते नृणाम्  ॥ १५९.५ ॥<br>
एवमुक्तः स मार्कण्डः कथयामास योगवित् ।<br>
ध्यात्वा सनातनं सर्वं देवदेवं महेश्वरम्  ॥ १५९.६ ॥<br>
मार्कण्डेय उवाच -<br>
शृणु पार्थ महाप्रश्नं कथयामि यथाश्रुतम्  ।<br>
सकाशाद्ब्रह्मणः पूर्वमृषिदेवसमागमे  ॥ १५९.७ ॥<br>
गुरुरात्मवतां शास्ता राजा शास्ता दुरात्मनाम्  ।<br>
इह प्रच्छन्नपापानां शास्ता वैवस्वतो यमः  ॥ १५९.८ ॥<br>
अचीर्णप्रायश्चित्तानां यमलोके ह्यनेकधा  ।<br>
यातनाभिर्वियुक्तानामनेकां जीवसन्ततिम्  ॥ १५९.९ ॥<br>
गत्वा मनुष्यभावे तु पापचिह्ना भवन्ति ते  ।<br>
तत्तेऽहं सम्प्रवक्ष्यामि शृणुष्वैकमना नृप  ॥ १५९.१० ॥<br>
सहित्वा यातनां सर्वां गत्वा वैवस्वतक्षयम्  ।<br>
विस्तीर्णयातना ये तु लोकमायान्ति चिह्निताः  ॥ १५९.११ ॥<br>
गद्गदोऽनृतवादी स्यान्मूकश्चैव गवानृते  ।<br>
ब्रह्महा जायते कुष्ठी श्यावदन्तस्तु मद्यपः  ॥ १५९.१२ ॥<br>
कुनखी स्वर्णहरणाद्दुःश्चर्मा गुरुतल्पगः  ।<br>
संयोगी हीनयोनिः स्याद्दरिद्रोऽदत्तदानतः  ॥ १५९.१३ ॥<br>
ग्रामशूकरतां याति ह्ययाज्ययाजको नृप  ।<br>
खरो वै बहुयाजी स्याच्छ्वानिमन्त्रितभोजनात् ॥ १५९.१४ ॥<br>
अपरीक्षितभोजी स्याद्वानरो विजने वने  ।<br>
वितर्जकोऽथ मार्जारः खद्योतः कक्षदाहतः  ॥ १५९.१५ ॥<br>
अविद्यां यः प्रयच्छेत बलीवर्दो भवेद्धि सः  ।<br>
अन्नं पर्युषितं विप्रे ददानः क्लीबतां व्रजेत् ॥ १५९.१६ ॥<br>
मात्सर्यादथ जात्यन्धो जन्मान्धः पुस्तकं हरन्  ।<br>
फलान्याहरतोऽपत्यं म्रियते नात्र संशयः  ॥ १५९.१७ ॥<br>
मृतो वानरतां याति तन्मुक्तोऽथ गलाडवान्  ।<br>
अदत्त्वा भक्षयंस्तानि ह्यनपत्यो भवेन्नरः  ॥ १५९.१८ ॥<br>
हरन्वस्त्रं भवेद्गोधा गरदः पवनाशनः  ।<br>
प्रव्राजी गमनाद्राजन् भवेन्मरुपिशाचकः  ॥ १५९.१९ ॥<br>
वातको जलहर्ता च धान्यहर्ता च मूषकः  ।<br>
अप्राप्तयौवनां गच्छन् भवेत्सर्प इति श्रुतिः  ॥ १५९.२० ॥<br>
गुरुदाराभिलाषी च कृकलासो भवेच्चिरम्  ।<br>
जलप्रस्रवणं यस्तु भिन्द्यान्मत्स्यो भवेन्नरः  ॥ १५९.२१ ॥<br>
अविक्रेयान् विक्रयन् वै विकटाक्षो भवेन्नरः  ।<br>
अयोनिगो वृको हि स्यादुलूकः क्रयवञ्चनात् ॥ १५९.२२ ॥<br>
मृतस्यैकादशाहे तु भुञ्जानः श्वोपजायते  ।<br>
प्रतिश्रुत्य द्विजायार्थमददन्मधुको भवेत् ॥ १५९.२३ ॥<br>
राज्ञीगमाद्भवेद्दुष्टतस्करो विड्वराहकः  ।<br>
परिवादी द्विजातीनां लभते काच्छपीं तनुम्  ॥ १५९.२४ ॥<br>
व्रजेद्देवलको राजन्योनिं चाण्डालसंज्ञिताम्  ।<br>
दुर्भगः फलविक्रेता वृश्चिको वृषलीपतिः  ॥ १५९.२५ ॥<br>
मार्जारोऽग्निं पदा स्पृष्ट्वा रोगवान्परमांसभुक् ।<br>
सोदर्यागमनात्षण्ढो दुर्गन्धश्च सुगन्धहृत् ॥ १५९.२६ ॥<br>
ग्रामभट्टो दिवाकीर्तिर्दैवज्ञो गर्दभो भवेत् ।<br>
कुपण्डितः स्यान्मार्जारो भषणो व्यास एव च  ॥ १५९.२७ ॥<br>
स एव दृश्यते राजन्प्रकाशात्परमर्मणाम्  ।<br>
यद्वा तद्वापि पारक्यं स्वल्पं वा यदि वा बहु  ॥ १५९.२८ ॥<br>
कृत्वा वै योनिमाप्नोति तैरश्चीं नात्र संशयः  ।<br>
एवमादीनि चान्यानि चिह्नानि नृपसत्तम  ॥ १५९.२९ ॥<br>
स्वकर्मविहितान्येव दृश्यन्ते यैस्तु मानवाः  ।<br>
ततो जन्म ततो मृत्युः सर्वजन्तुषु भारत  ॥ १५९.३० ॥<br>
जायते नात्र सन्देहः समीभूते शुभाशुभे  ।<br>
स्त्रीपुंसोः सम्प्रयोगेण विषुद्धे शुक्रशोणिते  ॥ १५९.३१ ॥<br>
पञ्चभूतसमोपेतः सषष्ठः परमेश्वरः  ।<br>
इन्द्रियाणि मनः प्राणा ज्ञानमायुः सुखं धृतिः  ॥ १५९.३२ ॥<br>
धारणं प्रेरणं दुःखमिच्छाहङ्कार एव च  ।<br>
प्रयत्न आकृतिर्वर्णः स्वरद्वेषौ भवाभवौ  ॥ १५९.३३ ॥<br>
तस्येदमात्मनः सर्वमनादेरादिमिच्छतः  ।<br>
प्रथमे मासि स क्लेदभूतो धातुविमूर्छितः  ॥ १५९.३४ ॥<br>
मास्यर्बुदं द्वितीये तु तृतीये चेन्द्रियैर्युतः  ।<br>
आकाशाल्लाघवं सौक्ष्म्यं शब्दं श्रोत्रबलादिकम्  ।<br>
वायोस्तु स्पर्शनं चेष्टां दहनं रौक्ष्यमेव च  ॥ १५९.३५ ॥<br>
पित्तात्तु दर्शनं पक्तिमौष्ण्यं रूपं प्रकाशनम्  ।<br>
सलिलाद्रसनां शैत्यं स्नेहं क्लेदं समार्दवम्  ॥ १५९.३६ ॥<br>
भूमेर्गन्धं तथा घ्राणं गौरवं मूर्तिमेव च  ।<br>
आत्मा गृह्णात्यजः पूर्वं तृतीये स्पन्दते च सः  ॥ १५९.३७ ॥<br>
दौर्हृदस्याप्रदानेन गर्भो दोषमवाप्नुयात् ।<br>
वैरूप्यं मरणं वापि तस्मात्कार्यं प्रियं स्त्रियाः  ॥ १५९.३८ ॥<br>
स्थैर्यं चतुर्थे त्वङ्गानां पञ्चमे शोणितोद्भवः  ।<br>
षष्ठे बलं च वर्णश्च नखरोम्णां च सम्भवः  ॥ १५९.३९ ॥<br>
मनसा चेतनायुक्तो नखरोमशतावृतः  ।<br>
सप्तमे चाष्टमे चैव त्वचावान् स्मृतिवानपि  ॥ १५९.४० ॥<br>
पुनर्गर्भं पुनर्धात्रीमेनस्तस्य प्रधावति  ।<br>
अष्टमे मास्यतो गर्भो जातः प्राणैर्वियुज्यते  ॥ १५९.४१ ॥<br>
नवमे दशमे वापि प्रबलैः सूतिमारुतैः  ।<br>
निर्गच्छते बाण इव यन्त्रच्छिद्रेण सज्वरः  ॥ १५९.४२ ॥<br>
शरीरावयवैर्युक्तो ह्यङ्गप्रत्यङ्गसंयुतः  ।<br>
अष्टोत्तरं मर्मशतं तत्रास्था तु शतत्रयम्  ॥ १५९.४३ ॥<br>
सप्त शिरःकपालानि विहितानि स्वयम्भुवा  ।<br>
तिस्रः कोट्योऽर्धकोटी च रोम्णामङ्गेषु भारत  ॥ १५९.४४ ॥<br>
द्वासप्ततिसहस्राणि हृदयादभिनिसृताः  ।<br>
हितानाम हि ता नाड्यस्तासां मध्ये शशिप्रभा  ॥ १५९.४५ ॥<br>
एवं प्रवर्तते चक्रं भूतग्रामे चतुर्विधे  ।<br>
उत्पत्तिश्च विनाशश्च भवतः सर्वदेहिनाम्  ॥ १५९.४६ ॥<br>
गतिरूर्ध्वा च धर्मेण ह्यधर्मेण त्वधोगतिः  ।<br>
जायते सर्ववर्णानां स्वधर्मचलनान्नृप  ॥ १५९.४७ ॥<br>
देवत्वे मानवत्वे च दानभोगादिकाः क्रियाः  ।<br>
दृश्यन्ते या महाराज तत्सर्वं कर्मजं फलम्  ॥ १५९.४८ ॥<br>
स्वकर्म विहिते घोरे कामक्सोधार्जिते शुभे  ।<br>
निमज्जेन्नरके घोरे यस्योत्तारो न विद्यते  ॥ १५९.४९ ॥<br>
उत्तारणाय जन्तूनां नर्मदातटसंस्थितम्  ।<br>
एवमेतन्महातीर्थं नरकेश्वरमुत्तमम्  ॥ १५९.५० ॥<br>
नरकापहं महापुण्यं महापातकनाशनम्  ।<br>
तत्तीर्थं सर्वतीर्थानामुत्तमं भुवि दुर्लभम्  ॥ १५९.५१ ॥<br>
तत्र तीर्थे तु यः स्नात्वा पूजयेत महेश्वरम्  ।<br>
महापातकयुक्तोऽपि नरकं नैव पश्यति  ॥ १५९.५२ ॥<br>
तत्र तीर्थे तु यो दद्याद्धेनुं वैतरणीं शुभाम्  ।<br>
स मुच्यते सुखेनैव वैतरण्यां न संशयः  ॥ १५९.५३ ॥<br>
युधिष्ठिर उवाच -<br>
यमद्वारे महाघोरे या सा वैतरणी नदी  ।<br>
किंरूपा किंप्रमाणा सा कथं सा वहति द्विज  ॥ १५९.५४ ॥<br>
कथं तस्याः प्रमुच्यन्ते केषां वासस्तु संततम्  ।<br>
केषां तु सानुकूला सा ह्येतद्विस्तरतो वद  ॥ १५९.५५ ॥<br>
श्रीमार्कण्डेय उवाच -<br>
धर्मपुत्र महाबाहो शृणु सर्वं मयोदितम्  ।<br>
या सा वैतरणी नाम यमद्वारे महासरित् ॥ १५९.५६ ॥<br>
अगाधा पाररहिता दृष्टमात्रा भयावहा  ।<br>
पूयशोणिततोया सा मांसकर्दमनिर्मिता  ॥ १५९.५७ ॥<br>
तत्तोयं भ्रमते तूर्णं तापीमध्ये घृतं यथा  ।<br>
कृमिभिः सङ्कुलं पूयं वज्रतुण्डैरयोमुखैः  ॥ १५९.५८ ॥<br>
शिशुमारैश्च मकरैर्वज्रकर्तरिसंयुतैः  ।<br>
अन्यैश्च जलजीवैः सा सुहिंस्रैर्मर्मभेदिभिः  ॥ १५९.५९ ॥<br>
तपन्ति द्वादशादित्याः प्रलयान्त इवोल्बणाः  ।<br>
पतन्ति तत्र वै मर्त्याः क्रन्दन्तो भृशदारुणम्  ॥ १५९.६० ॥<br>
हा भ्रातः पुत्र हा मातः प्रलपन्ति मुहुर्मुहुः  ।<br>
असिपत्त्रवने घोरे पतन्तं योऽभिरक्षति  ॥ १५९.६१ ॥<br>
प्रतरन्ति निमज्जन्ति ग्लानिं गच्छन्ति जन्तवः  ।<br>
चतुर्विधैः प्राणिगणैर्द्रष्टव्या सा महानदी  ॥ १५९.६२ ॥<br>
तरन्ति तस्यां सद्दानैरन्यथा तु पतन्ति ते  ।<br>
मातरं ये न मन्यन्ते ह्याचार्यं गुरुमेव च  ॥ १५९.६३ ॥<br>
अवजानन्ति मूढा ये तेषां वासस्तु संततम्  ।<br>
पतिव्रतां साधुशीलामूढां धर्मेषु निश्चलाम्  ॥ १५९.६४ ॥<br>
परित्यजन्ति ये पापाः संततं तु वसन्ति ते  ।<br>
विश्वासप्रतिपन्नानां स्वामिमित्रतपस्विनाम्  ॥ १५९.६५ ॥<br>
स्त्रीबालवृद्धदीनानां छिद्रमन्वेषयन्ति ये  ।<br>
पच्यन्ते तत्र मध्ये वै क्रन्दमानाः सुपापिनः  ॥ १५९.६६ ॥<br>
श्रान्तं बुभुक्षितं विप्रं यो विघ्नयति दुर्मतिः  ।<br>
कृमिभिर्भक्ष्यते तत्र यावत्कल्पशतत्रयम्  ॥ १५९.६७ ॥<br>
ब्राह्मणाय प्रतिश्रुत्य यो दानं न प्रयच्छति  ।<br>
आहूय नास्ति यो ब्रूते तस्य वासस्तु संततम्  ॥ १५९.६८ ॥<br>
अग्निदो गरदश्चैव राजगामी च पैशुनी  ।<br>
कथाभङ्गकरश्चैव कूटसाक्षी च मद्यपः  ॥ १५९.६९ ॥<br>
वज्रविध्वंसकश्चैव स्वयंदत्तापहारकः  ।<br>
सुक्षेत्रसेतुभेदी च परदारप्रधर्षकः  ॥ १५९.७० ॥<br>
ब्राह्मणो रसविक्रेता वृषलीपतिरेव च  ।<br>
गोकुलस्य तृषार्तस्य पालीभेदं करोति यः  ॥ १५९.७१ ॥<br>
कन्याभिदूषकश्चैव दानं दत्त्वा तु तापकः  ।<br>
शूद्रस्तु कपिलापानी ब्राह्मणो मांसभोजनी  ॥ १५९.७२ ॥<br>
एते वसन्ति सततं मा विचारं कृथा नृप  ।<br>
सानुकूला भवेद्येन तच्छृणुष्व नराधिप  ॥ १५९.७३ ॥<br>
अयने विषुवे चैव व्यतीपाते दिनक्षये  ।<br>
अन्येषु पुण्यकालेषु दीयते दानमुत्तमम्  ॥ १५९.७४ ॥<br>
कृष्णां वा पाटलां वापि कुर्याद्वैतरणीं शुभाम्  ।<br>
स्वर्णशृङ्गीं रूप्यखुरां कांस्यपात्रस्य दोहिनीम्  ॥ १५९.७५ ॥<br>
कृष्णवस्त्रयुगाच्छन्नां सप्तधान्यसमन्विताम्  ।<br>
कुर्यात्सद्रोणशिखर आसीनां ताम्रभाजने  ॥ १५९.७६ ॥<br>
यमं हैमं प्रकुर्वीत लोहदण्डसमन्वितम्  ।<br>
इक्षुदण्डमयं बद्ध्वा ह्युडुपं पट्टबन्धनैः  ॥ १५९.७७ ॥<br>
उडुपोपरि तां धेनुं सूर्यदेहसमुद्भवाम्  ।<br>
कृत्वा प्रकल्पयेद्विद्वाञ्छत्त्रोपानद्युगान्विताम्  ॥ १५९.७८ ॥<br>
अङ्गुलीयकवासांसि ब्राह्मणाय निवेदयेत् ।<br>
इममुच्चारयेन्मन्त्रं संगृह्यास्याश्च पुच्छकम्  ॥ १५९.७९ ॥<br>
ओं यमद्वारे महाघोरे या सा वैतरणी नदी  ।<br>
तर्तुकामो ददाम्येनां तुभ्यं वैतरणि नमः  ।<br>
इत्यधिवासनमन्त्रः  ॥ १५९.८० ॥<br>
गावो मे चाग्रतः सन्तु गावो मे सन्तु पृष्ठतः  ।<br>
गावो मे हृदये सन्तु गवां मध्ये वसाम्यहम्  ॥ १५९.८१ ॥<br>
ओं विष्णुरूप द्विजश्रेष्ठ भूदेव पङ्क्तिपावन  ।<br>
सदक्षिणा मया दत्ता तुभ्यं वैतरणि नमः  ।<br>
इति दानमन्त्रः  ॥ १५९.८२ ॥<br>
ब्राह्मणं धर्मराजं च धेनुं वैतरणीं शिवाम्  ।<br>
सर्वं प्रदक्षिणीकृत्य ब्राह्मणाय निवेदयेत् ॥ १५९.८३ ॥<br>
पुच्छं संगृह्य सुरभेरग्रे कृत्वा द्विजं ततः  ॥ १५९.८४ ॥<br>
धेनुके त्वं प्रतीक्षस्व यमद्वारे महाभये  ।<br>
उत्तितीर्षुरहं धेनो वैतरण्यै नमोऽस्तु ते  ।<br>
इत्यनुव्रजमन्त्रः  ॥ १५९.८५ ॥<br>
अनुव्रजेत गच्छन्तं सर्वं तस्य गृहं नयेत् ।<br>
एवं कृते महीपाल सरित्स्यात्सुखवाहिनी  ॥ १५९.८६ ॥<br>
तारयते तया धेन्वा सा सरिज्जलवाहिनी  ।<br>
सर्वान्कामानवाप्नोति ये दिव्या ये च मानुषाः  ॥ १५९.८७ ॥<br>
रोगी रोगाद्विमुक्तः स्याच्छाम्यन्ति परमापदः  ।<br>
स्वस्थे सहस्रगुणितमातुरे शतसंमितम्  ॥ १५९.८८ ॥<br>
मृतस्यैव तु यद्दानं परोक्षे तत्समं स्मृतम्  ।<br>
स्वहस्तेन ततो देयं मृते कः कस्य दास्यति  ।<br>
इति मत्वा महाराज स्वदत्तं स्यान्महाफलम्  ॥ १५९.८९ ॥<br>
इत्येवमुक्तं तव धर्मसूनो दानं मया वैतरणीसमुत्थम्  ।<br>
शृणोति भक्त्या पठतीह सम्यक्स याति विष्णोः पदमप्रमेयम्  ॥ १५९.९० ॥<br>
<br>
श्रीमार्कण्डेय उवाच -<br>
प्राप्ते चाश्वयुजे मासि तस्मिन्कृष्णा चतुर्दशी  ।<br>
स्नात्वा कृत्वा ततः श्राद्धं सम्पूज्य च महेश्वरम्  ॥ १५९.९१ ॥<br>
पितृभ्यो दीयते दानं भक्तिश्रद्धासमन्वितैः  ।<br>
पश्चाज्जागरणं कुर्यात्सत्कथाश्रवणादिभिः  ॥ १५९.९२ ॥<br>
ततः प्रभातसमये स्नात्वा वै नर्मदाजले  ।<br>
तर्पणं विधिवत्कृत्वा पित्ःणां देवपूर्वकम्  ॥ १५९.९३ ॥<br>
सौवर्णे घृतसंयुक्तं दीपं दद्याद्द्विजातये  ।<br>
पश्चात्संभोजयेद्विप्रान् स्वयं चैव विमत्सरः  ॥ १५९.९४ ॥<br>
एवं कृते नरश्रेष्ठ न जन्तुर्नरकं व्रजेत् ।<br>
अवश्यमेव मनुजैर्द्रष्टव्या नारकी स्थितिः  ॥ १५९.९५ ॥<br>
अनेन विधिना कृत्वा न पश्येन्नरकान्नरः  ।<br>
तत्र तीर्थे मृतानां तु नराणां विधिना नृप  ॥ १५९.९६ ॥<br>
मन्वन्तरं शिवे लोके वासो भवति दुर्लभे  ।<br>
विमानेनार्कवर्णेन किंकिणीशतशोभिना  ॥ १५९.९७ ॥<br>
स गच्छति महाभाग सेव्यमानोऽप्सरोगणैः  ।<br>
भुनक्ति विविधान्भोगानुक्तकालं न संशयः  ॥ १५९.९८ ॥<br>
पूर्णे चैव ततः काल इह मानुष्यतां गतः  ।<br>
सर्वव्याधिविनिर्मुक्तो जीवेच्च शरदां शतम्  ॥ १५९.९९ ॥<br>
प्राप्य चाश्वयुजे मासि कृष्णपक्षे चतुर्दशीम्  ।<br>
अहोरात्रोषितो भूत्वा पूजयित्वा महेश्वरम्  ।<br>
महापातकयुक्तोऽपि मुच्यते नात्र संशयः  ॥ १५९.१०० ॥<br>
अष्टाविंशतिकोट्यो वै नरकाणां युधिष्ठिर  ।<br>
विमुक्ता नरकैर्दुःखैः शिवलोकं व्रजन्ति ते  ॥ १५९.१०१ ॥<br>
तत्र भुक्त्वा महाभोगान्दिव्यैश्वर्यसमन्वितान्  ।<br>
लभन्ते मानुषं जन्म दुर्लभं भुवि मानवाः  ॥ १५९.१०२ ॥<br>
<br>
</span>
