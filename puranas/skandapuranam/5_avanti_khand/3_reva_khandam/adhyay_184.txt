<span style="font-size: 14pt; line-height: 200%">अध्याय १८४<br>
श्रीमार्कण्डेय उवाच -<br>
धौतपापं ततो गच्छेद्भृगुतीर्थसमीपतः  ।<br>
वृषेण तु भृगुस्तत्र भूयोभूयो धुतस्ततः  ॥ १८४.१ ॥<br>
धौतपापं तु तत्तेन नाम्ना लोकेषु विश्रुतम्  ।<br>
तत्र स्थितो महादेवस्तुष्ट्यर्थं भृगुसत्तमे  ॥ १८४.२ ॥<br>
तत्र तीर्थे तु यः स्नात्वा शाठ्येनापि नरेश्वर  ।<br>
मुच्यते सर्वपापेभ्यो नात्र कार्या विचारणा  ॥ १८४.३ ॥<br>
यस्तु सम्यग्विधानेन तत्र स्नात्वार्चयेच्छिवम्  ।<br>
देवान्पितॄन्समभ्यर्च्य मुच्यते सर्वपातकैः  ॥ १८४.४ ॥<br>
ब्रह्महत्या गवां वध्या तत्र तीर्थे युधिष्ठिर  ।<br>
प्रविशेन्न सदा भीता प्रविष्टापि क्षयं व्रजेत् ॥ १८४.५ ॥<br>
<br>
युधिष्ठिर उवाच -<br>
आश्चर्यभूतं लोकेऽस्मिन्कथयस्व द्विजोत्तम  ।<br>
प्रविशेन्न ब्रह्महत्या यथा वै धौतपाप्मनि  ॥ १८४.६ ॥<br>
ब्रह्महत्यासमं पापं भविता नेह किंचन  ।<br>
कथं वा धौतपापे तु प्रविष्टं नश्यते द्विज  ।<br>
एतद्विस्तरतः सर्वं पृच्छामि वद कौतुकात् ॥ १८४.७ ॥<br>
<br>
मार्कण्डेय उवाच -<br>
आदिसर्गे पुरा शम्भुर्ब्रह्मणः परमेष्ठिनः  ।<br>
विकारं पञ्चमं दृष्ट्वा शिरोऽश्वमुखसन्निभम्  ॥ १८४.८ ॥<br>
अङ्गुष्ठाङ्गुलियोगेन तच्छिरस्तेन कृन्तितम्  ।<br>
कृत्तमात्रे तु शिरसि ब्रह्महत्याऽभवत्तदा  ॥ १८४.९ ॥<br>
ब्रह्महत्यायुतश्चासीदुत्तरे नर्मदातटे  ।<br>
धुनितं तु यतो राजन्वृषेण धर्ममूर्तिना  ॥ १८४.१० ॥<br>
तत्र धौतेश्वरीं देवीं स्थापितां वृषभेण तु  ।<br>
ददर्श भगवाञ्छम्भुः सर्वदैवतपूजिताम्  ॥ १८४.११ ॥<br>
दृष्ट्वा धौतेश्वरीं दुर्गां ब्रह्महत्याविनाशिनीम्  ।<br>
तत्र विश्रममाणश्च शङ्करस्त्रिपुरान्तकः  ॥ १८४.१२ ॥<br>
स शङ्करो ब्रह्महत्याविहीनं मेने त्मानं तस्य तीर्थस्य भावात् ।<br>
सुविस्मितो देवदेवो वरेण्यो दृष्ट्वा दूरे ब्रह्महत्यां च तीर्थात् ॥ १८४.१३ ॥<br>
विधौतपापं महितं धर्मशक्त्या विशेन्न हत्या देवीभयात्प्रभीता  ।<br>
रक्ताम्बरा रक्तमाल्योपयुक्ता कृष्णा नारी रक्तदामप्रसक्ता  ॥ १८४.१४ ॥<br>
मां वाञ्छन्ती स्कन्धदेशं रहस्ये दूरे स्थिता तीर्थवर्यप्रभावात् ।<br>
संचिन्त्य देवो मनसा स्मरारिर्वासाय बुद्धिं तत्र तीर्थे चकार  ॥ १८४.१५ ॥<br>
विमृश्य देवो बहुशः स्थितः स्वयं विधौतपापः प्रथितः पृथिव्याम्  ।<br>
बभूव तत्रैव निवासकारी विधूतपापनिकटप्रदेशे  ॥ १८४.१६ ॥<br>
तदाप्रभृति राजेन्द्र ब्रह्महत्याविनाशनम्  ।<br>
विधौतपापं तत्तीर्थं नर्मदायां व्यवस्थितम्  ॥ १८४.१७ ॥<br>
आश्वयुक्शुक्लनवमी तत्र तीर्थे विशिष्यते  ।<br>
दिनत्रयं तु राजेन्द्र सप्तम्यादिविशेषतः  ॥ १८४.१८ ॥<br>
समुपोष्याष्टमीं भक्त्या साङ्गं वेदं पठेत्तु यः  ।<br>
अहोरात्रेण चैकेन ऋग्यजुःसामसंज्ञकम्  ॥ १८४.१९ ॥<br>
अभ्यसन्ब्रह्महत्याया मुच्यते नात्र संशयः  ।<br>
वृषलीगमनं चैव यश्च गुर्वङ्गनागमः  ॥ १८४.२० ॥<br>
स्नात्वा ब्रह्मरसोत्कृष्टे कुम्भेनैव प्रमुच्यते  ।<br>
वन्ध्या स्त्रीजननी या तु काकवन्ध्या मृतप्रजा  ॥ १८४.२१ ॥<br>
सापि कुम्भोदकैः स्नाता जीवत्पुत्रा प्रजावती  ।<br>
अपठस्तु नरोपोष्य ऋग्यजुःसामसम्भवाम्  ॥ १८४.२२ ॥<br>
ऋचमेकां जपन्विप्रस्तथा पर्वणि यो नृप  ।<br>
अनृचोपोष्य गायत्रीं जपेद्वै वेदमातरम्  ॥ १८४.२३ ॥<br>
जपन्नवम्यां विप्रेन्द्रो मुच्यते पापसञ्चयात् ।<br>
एवं तु कथितं तात पुराणोक्तं महर्षिभिः  ॥ १८४.२४ ॥<br>
धौतपापं महापुण्यं शिवेन कथितं मम  ।<br>
प्राणत्यागं तु यः कुर्याज्जले वाग्नौ स्थलेऽपि वा  ॥ १८४.२५ ॥<br>
स गच्छति विमानेन ज्वलनार्कसमप्रभः  ।<br>
हंसबर्हिप्रयुक्तेन सेव्यमानोऽप्सरोगणैः  ॥ १८४.२६ ॥<br>
शिवस्य परमं स्थानं यत्सुरैरपि दुर्लभम्  ।<br>
क्रीडते स्वेच्छया तत्र यावच्चन्द्रार्कतारकम्  ॥ १८४.२७ ॥<br>
धौतपापे तु या नारी कुरुते प्राणसंक्षयम्  ।<br>
तत्क्षणादेव सा पार्थ पुरुषत्वमवाप्नुयात् ॥ १८४.२८ ॥<br>
अथ किं बहुनोक्तेन शुभं वा यदि वाशुभम्  ।<br>
तदक्षयफलं सर्वं धौतपापे कृतं नृप  ॥ १८४.२९ ॥<br>
संन्यसेन्नियमेनान्नं संन्यसेद्विषयादिकम्  ।<br>
फलमूलादिकं चैव जलमेकं न संत्यजेत् ॥ १८४.३० ॥<br>
एवं यः कुरुते पार्थ रुद्रलोकं स गच्छति  ।<br>
तत्र भुक्त्वाखिलान्भोगाञ्जायते भुवि भूपतिः  ॥ १८४.३१ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे धौतपापतीर्थमाहात्म्यवर्णनं नाम चतुरशीत्युत्तरशततमोऽध्यायः ॥<br>
<br>
<br>
</span>
