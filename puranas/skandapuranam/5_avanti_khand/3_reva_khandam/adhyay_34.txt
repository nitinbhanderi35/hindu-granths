<span style="font-size: 14pt; line-height: 175%"><br>
अध्याय ३४<br>
<br>
श्रीमार्कण्डेय उवाच -<br>
तत्रैव तु भवेदन्यदादित्यस्य महात्मनः  ।<br>
कीर्तयामि नरश्रेष्ठ यदि ते श्रवणे मतिः  ॥ ३४.१ ॥<br>
<br>
युधिष्ठिर उवाच -<br>
एतदाश्चर्यमतुलं श्रुत्वा तव मुखोद्गतम्  ।<br>
विस्मयाद्धृष्टरोमाहं जातोऽस्मि मुनिसत्तम  ॥ ३४.२ ॥<br>
सहस्रकिरणो देवो हर्ता कर्ता निरञ्जनः  ।<br>
अवतारेण लोकानामुद्धर्ता नर्मदातटे  ॥ ३४.३ ॥<br>
पुरुषाकारो भगवानुताहो तपसः फलात् ।<br>
कस्य गोत्रे समुत्पन्नः कस्य देवोऽभवद्वशी  ॥ ३४.४ ॥<br>
<br>
श्रीमार्कण्डेय उवाच -<br>
कुलिकान्वयसम्भूतो ब्राह्मणो भक्तिमाञ्छुचिः  ।<br>
ईक्ष्यामीति रविं तत्र तीर्थे यात्राकृतोद्यमः  ॥ ३४.५ ॥<br>
योजनानां शतं साग्रं निराहारो गतोदकः  ।<br>
प्रस्थितो देवदेवेन स्वप्नान्ते वारितः किल  ॥ ३४.६ ॥<br>
भोभो मुने महासत्त्व अलं ते व्रतमीदृशम्  ।<br>
सर्वं व्याप्य स्थितं पश्य स्थावरं जङ्गमं च माम्  ॥ ३४.७ ॥<br>
तपाम्यहं ततो वर्षं निगृह्णाम्युत्सृजामि च  ।<br>
न मृ(भृ?)तं चैव मृत्युं च यः पश्यति स पश्यति  ॥ ३४.८ ॥<br>
वरं वरय भद्रं त्वमात्मनो यस्तवेप्सितम्  ॥ ३४.९ ॥<br>
<br>
ब्राह्मण उवाच -<br>
यदि तुष्टोऽसि मे देव देयो यदि वरो मम  ।<br>
उत्तरे नर्मदाकूले सदा संनिहितो भव  ॥ ३४.१० ॥<br>
ये भक्त्या परया देव योजनानां शते स्थिताः  ।<br>
स्मरिष्यन्ति जितात्मानस्तेषां त्वं वरदो भव  ॥ ३४.११ ॥<br>
कुब्जान्धबधिरा मूका ये केचिद्विकलेन्द्रियाः  ।<br>
तव पादौ नमस्यन्ति तेषां त्वं वरदो भव  ॥ ३४.१२ ॥<br>
शीर्णघ्राणा गतधियो ह्यस्थिचर्मावशेषिताः  ।<br>
तेषां त्वं करुणां देव अचिरेण कुरुष्व ह  ॥ ३४.१३ ॥<br>
येऽपि त्वां नर्मदातोये स्नात्वा तत्र दिने दिने  ।<br>
अर्चयन्ति जगन्नाथ तेषां त्वं वरदो भव  ॥ ३४.१४ ॥<br>
प्रभाते ये स्तविष्यन्ति स्तवैर्वैदिकलौकिकैः  ।<br>
अभिप्रेतं वरं देव तेषां त्वं दद भोच्युत  ॥ ३४.१५ ॥<br>
तवाग्रे वपनं देव कारयन्ति नरा भुवि  ।<br>
स्वामिंस्तेषां वरो देय एष मे परमो वरः  ॥ ३४.१६ ॥<br>
एवमस्त्विति तं चोक्त्वा मुनिं करुणया पुनः  ।<br>
शतभागेन राजेन्द्र स्थित्वा चादर्शनं गतः  ॥ ३४.१७ ॥<br>
तत्र तीर्थे नरो भक्त्या गत्वा स्नानं समाचरेत् ।<br>
तर्पयेत्पितृदेवांश्च सोऽग्निष्टोमफलं लभेत् ॥ ३४.१८ ॥<br>
अग्निप्रवेशं यः कुर्यात्तस्मिंस्तीर्थे नराधिप  ।<br>
द्योतयन्वै दिशः सर्वा अग्निलोकं स गच्छति  ॥ ३४.१९ ॥<br>
यस्तत्तीर्थं समासाद्य त्यजतीह कलेवरम्  ।<br>
स गतो वारुणं लोकमित्येवं शङ्करोऽब्रवीत् ॥ ३४.२० ॥<br>
तत्र तीर्थे तु यः कश्चित्संन्यासेन तनुं त्यजेत् ।<br>
षष्टिवर्षसहस्राणि स्वर्गलोके महीयते  ॥ ३४.२१ ॥<br>
अप्सरोगणसंकीर्णे दिव्यशब्दानुनादिते  ।<br>
उषित्वायाति मर्त्ये वै वेदवेदाङ्गविद्भवेत् ॥ ३४.२२ ॥<br>
व्याधिशोकविनिर्मुक्तो धनकोटिपतिर्भवेत् ।<br>
पुत्रदारसमोपेतो जीवेच्च शरदः शतम्  ॥ ३४.२३ ॥<br>
प्रातरुत्थाय यस्तत्र स्मरते भास्करं तदा  ।<br>
आजन्मजनितात्पापान्मुच्यते नात्र संशयः  ॥ ३४.२४ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे रवितीर्थवर्णनं नाम चतुस्त्रिंशोऽध्यायः ॥<br>
<br>
</span>
