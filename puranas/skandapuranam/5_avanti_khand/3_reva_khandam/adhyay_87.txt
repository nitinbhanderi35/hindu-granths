<span style="font-size: 14pt; line-height: 175%"><br>
अध्याय ८७<br>
<br>
श्रीमार्कण्डेय उवाच -<br>
ततो गच्छेन्महीपाल तीर्थं परमशोभनम्  ।<br>
स्थापितं मुनिसङ्घैर्यद्ब्रह्मवंशसमुद्भवैः  ॥ ८७.१ ॥<br>
ऋणमोचनमित्याख्यं रेवातटसमाश्रितम्  ।<br>
षण्मासं मनुजो भक्त्या तर्पयन् पितृदेवताः  ॥ ८७.२ ॥<br>
देवैः पितृमनुष्यैश्च ऋणमात्मकृतं च यत् ।<br>
मुच्यते तत्क्षणान्मर्त्यः स्नातो वै नर्मदाजले  ॥ ८७.३ ॥<br>
प्रत्यक्षं दुरितं तत्र दृश्यते फलरूपतः  ।<br>
तत्र तीर्थे तु यो राजन्नेकचित्तो जितेन्द्रियः  ॥ ८७.४ ॥<br>
स्नात्वा दानं च वै दद्यादर्चयेद्गिरिजापतिम्  ।<br>
ऋणत्रयविनिर्मुक्तो नाके दीप्यति देववत् ॥ ८७.५ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे ऋणत्रयमोचनतीर्थमाहात्म्यवर्णनं नाम सप्ताशीतितमोऽध्यायः ॥<br>
<br>
</span>
