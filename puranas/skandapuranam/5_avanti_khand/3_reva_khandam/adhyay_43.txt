<span style="font-size: 14pt; line-height: 175%"><br>
&nbsp;अध्याय ४३<br>
<br>
श्रीमार्कण्डेय उवाच -<br>
ततो गच्छेत्तु राजेन्द्र विमलेश्वरमुत्तमम्  ।<br>
तत्र देवशिला रम्या स्वयं देवैर्विनिर्मिता  ॥ ४३.१ ॥<br>
तत्र स्नात्वा तु यो भक्त्या ब्राह्मणान्पूजयेन्नृप  ।<br>
स्वल्पेनापि हि दानेन तस्य चान्तो न विद्यते  ॥ ४३.२ ॥<br>
<br>
युधिष्ठिर उवाच -<br>
कानि दानानि विप्रेन्द्र शस्तानि धरणीतले  ।<br>
यानि दत्त्वा नरो भक्त्या मुच्यते सर्वपातकैः  ॥ ४३.३ ॥<br>
<br>
श्रीमार्कण्डेय उवाच -<br>
सुवर्णं रजतं ताम्रं मणिमौक्तिकमेव च  ।<br>
भूमिदानं च गोदानं मोचयत्पशुभान्नरम्  ॥ ४३.४ ॥<br>
तत्र तीर्थे तु यः कश्चित्कुरुते प्राणसंक्षयम्  ।<br>
रुद्रलोके वसेत्तावद्यावदा भूतसम्प्लवम्  ॥ ४३.५ ॥<br>
ततः पुष्करिणीं गच्छेत्सर्वपापक्षयंकरीम्  ।<br>
तत्र स्नात्वार्चयेद्देवं तेजोराशिं दिवाकरम्  ॥ ४३.६ ॥<br>
ऋचमेकां जपेत्साम्नः सामवेदफलं लभेत् ।<br>
यजुर्वेदस्य जपनादृग्वेदस्य तथैव च  ॥ ४३.७ ॥<br>
अक्षरं वा जपेन्मन्त्रं ध्यायमानो दिवाकरम्  ।<br>
आदित्यहृदयं जप्त्वा मुच्यते सर्वकिल्बिषैः  ॥ ४३.८ ॥<br>
तत्र तीर्थे तु यः स्नात्वा विधिना जपेद्द्विजान्  ।<br>
तस्य कोटिगुणं पुण्यं जायते नात्र संशयः  ॥ ४३.९ ॥<br>
अनाशकेनाग्निगत्या जले वा देहपातनात् ।<br>
तस्मिंस्तीर्थे मृतो यस्तु स याति परमां गतिम्  ॥ ४३.१० ॥<br>
ब्राह्मणः क्षत्रियो वैश्यः शूद्रो वा नृपसत्तम  ।<br>
विहितं कर्म कुर्वाणः स गच्छेत्परमां गतिम्  ॥ ४३.११ ॥<br>
<br>
युधिष्ठिर उवाच -<br>
व्याधिं सत्त्वक्षयं मोहं ज्ञात्वा वर्णा द्विजोत्तम  ।<br>
पापेभ्यो विप्रमुच्यन्ते केन तत्साधनं वद  ॥ ४३.१२ ॥<br>
<br>
श्रीमार्कण्डेय उवाच -<br>
तिलोदकी तिलस्नायी कामक्रोधविवर्जितः  ।<br>
ब्राह्मणोऽनशनैः प्राणांस्त्यजल्लभति सद्गतिम्  ॥ ४३.१३ ॥<br>
सङ्ग्रामे सद्गतिं तात क्षत्रियो निधने लभेत् ।<br>
तदभावान्महाप्राज्ञ सेवमानो लभेदिति  ॥ ४३.१४ ॥<br>
व्याधिग्रहगृहीतो वा वृद्धो वा विकलेन्द्रियः  ।<br>
आत्मानं दाहयित्वाग्नौ विधिना सद्गतिं लभेत् ॥ ४३.१५ ॥<br>
वैश्योऽपि हि त्यजन्प्राणानेवं वै शुभभाग्भवेत् ।<br>
जले वा शुद्धभावेन त्यक्त्वा प्राणाञ्छिवो भवेत् ॥ ४३.१६ ॥<br>
शूद्रोऽपि द्विजशुश्रूषुस्तोषयित्वा महेश्वरम्  ।<br>
विमुच्य नान्यथा पापः पतते नरके ध्रुवम्  ॥ ४३.१७ ॥<br>
अथवा प्रणवाशक्तो द्विजेभ्यो गुरवे तथा  ।<br>
पञ्चाग्नौ शोषयेद्देहमापृच्छ्य द्विजसत्तमान्  ॥ ४३.१८ ॥<br>
शान्तदान्तजितक्रोधाञ्छास्त्रयुक्तान् विचक्षणान्  ।<br>
तेषां चैवोपदेशेन करीषाग्निं प्रसाधयेत् ॥ ४३.१९ ॥<br>
एवं वर्णा यथात्वेन मूढाहङ्कारमोहिताः  ।<br>
पतन्ति नरके घोरे यथान्धो गिरिगह्वरे  ॥ ४३.२० ॥<br>
ये शास्त्रविधिमुत्सृज्य वर्तन्ते कामचारतः  ।<br>
कृमियोनिं प्रपद्यन्ते तेषां पिण्डो न च क्रिया  ॥ ४३.२१ ॥<br>
श्रुतिस्मृत्युदितं धर्मं त्यक्त्वा यथेच्छाचारसेविनः  ।<br>
अष्टाविंशतिर्वै कोट्यो नरकाणां युधिष्ठिर  ॥ ४३.२२ ॥<br>
प्रत्येकं वा पतन्त्येते मग्ना नरकसागरे  ।<br>
दुर्लभं मानुषं जन्म बहुधर्मार्जितं नृप  ॥ ४३.२३ ॥<br>
तल्लब्ध्वा मदमात्सर्यं यो वै त्यजति मानवः  ।<br>
संनियम्य सदात्मानं ज्ञानचक्षुर्नरो हि सः  ॥ ४३.२४ ॥<br>
अज्ञानतिमिरान्धस्य ज्ञानांजनशलाकया  ॥ ४३.२५ ॥<br>
यस्य नोन्मीलितं चक्षुर्ज्ञेयो जात्यन्ध एव सः  ।<br>
एतत्ते कथितं सर्वं यत्पृष्टं नृपसत्तम  ॥ ४३.२६ ॥<br>
तथानिष्टतराणां हि रुद्रस्य वचनं यथा  ।<br>
नर्मदा सरितां श्रेष्ठा रुद्रदेहाद्विनिःसृता  ॥ ४३.२७ ॥<br>
तारयेत्सर्वभूतानि स्थावराणि चराणि च  ।<br>
सर्वदेवाधिदेवेन ईश्वरेण महात्मना  ॥ ४३.२८ ॥<br>
लोकानां च हितार्थाय महापुण्यावतारिता  ।<br>
मानसं वाचिकं पापं स्नानान्नश्यति कर्मजम्  ॥ ४३.२९ ॥<br>
रुद्रदेहाद्विनिष्क्रान्ता तेन पुण्यतमा हि सा  ।<br>
प्रातरुत्थाय यो नित्यं भूमिमाक्रम्य भक्तितः  ॥ ४३.३० ॥<br>
एतन्मन्त्रं जपेत्तात स्नानस्य लभते फलम्  ।<br>
नमः पुण्यजले देवि नमः सागरगामिनि  ॥ ४३.३१ ॥<br>
नमोऽस्तु पापनिर्मोचे नमो देवि वरानने  ॥ ४३.३२ ॥<br>
नमोऽस्तु ते ऋषिवरसङ्घसेविते नमोऽस्तु ते त्रिनयनदेहनिःसृते  ।<br>
नमोऽस्तु ते सुकृतवतां सदा वरे नमोऽस्तु ते सततपवित्रपावनि  ॥ ४३.३३ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे विमलेश्वरतीर्थमाहात्म्यवर्णनं नाम त्रिचत्वारिंशोऽध्यायः ॥<br>
<br>
</span>
