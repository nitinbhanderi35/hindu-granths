<span style="font-size: 14pt; line-height: 170%"><br>
अध्याय ७८<br>
<br>
श्रीमार्कण्डेय उवाच -<br>
ततो गच्छेत्तु राजेन्द्र नरदेश्वरमुत्तमम्  ।<br>
तीर्थानां परमं तीर्थं निर्मितं नारदेन तु  ॥ ७८.१ ॥<br>
<br>
युधिष्ठिर उवाच -<br>
नारदेन मुनिश्रेष्ठ कस्मात्तीर्थं विनिर्मितम्  ।<br>
एतदाख्याहि मे सर्वं प्रसन्नो यदि सत्तम  ॥ ७८.२ ॥<br>
<br>
श्रीमार्कण्डेय उवाच -<br>
परमेष्ठिसुतः पार्थ नारदो मुनिसत्तमः  ।<br>
रेवायाश्चोत्तरे कूले तपस्तेन पुरा कृतम्  ॥ ७८.३ ॥<br>
नवनाडीनिरोधेन काष्ठावत्यां गतेन च  ।<br>
तोषितः पशुभर्ता वै नारदेन युधिष्ठिर  ॥ ७८.४ ॥<br>
<br>
ईश्वर उवाच -<br>
तुष्टोऽहं तव विप्रेन्द्र योगिनाथ अयोनिज  ।<br>
वरं प्रार्थय मे वत्स यस्ते मनसि वर्तते  ॥ ७८.५ ॥<br>
<br>
नारद उवाच -<br>
त्वत्प्रसादेन मे शम्भो योगश्चैव प्रसिध्यतु  ।<br>
अचला ते भवेद्भक्तिः सर्वकालं ममैव तु  ॥ ७८.६ ॥<br>
स्वेच्छाचारी भवे देव वेदवेदाङ्गपारगः  ।<br>
त्रिकालज्ञो जगन्नाथ गीतज्ञोऽहं सदा भवे  ॥ ७८.७ ॥<br>
दिने दिने यथा युद्धं देवदानवमानुषैः  ।<br>
पाताले मर्त्यलोके वा स्वर्गे वापि महेश्वर  ॥ ७८.८ ॥<br>
पश्येयं त्वत्प्रसादेन भवन्तं पार्वतीं तथा  ।<br>
तीर्थं लोकेषु विख्यातं सर्वपापक्षयंकरम्  ॥ ७८.९ ॥<br>
<br>
ईश्वर उवाच -<br>
एवं नारद सर्वं तु भविष्यति न संशयः  ।<br>
चिन्तितं मत्प्रसादेन सिध्यते नात्र संशयः  ॥ ७८.१० ॥<br>
स्वेच्छाचारो भवेर्वत्स स्वर्गे पातालगोचरे  ।<br>
मर्त्ये वा भ्रम वै योगिन्न केनापि निवार्यसे  ॥ ७८.११ ॥<br>
सप्त स्वरास्त्रयो ग्रामा मूर्च्छनाश्चैकविंशतिः  ।<br>
ताना एकोनपञ्चाशत्प्रसादान्मे तव ध्रुवम्  ॥ ७८.१२ ॥<br>
मम प्रियंकरं दिव्यं नृत्यगीतं भविष्यति  ।<br>
कलिं च पश्यसे नित्यं देवदानवकिन्नरैः  ॥ ७८.१३ ॥<br>
त्वत्तीर्थं भूतले पुण्यं मत्प्रसादाद्भविष्यति  ।<br>
वेदवेदाङ्गतत्त्वज्ञो ह्यशेषज्ञानकोविदः  ।<br>
एकस्त्वमसि निःसङ्गो मत्प्रसादेन नारद  ॥ ७८.१४ ॥<br>
इत्युक्त्वान्तर्दधे देवो नारदस्तत्र शूलिनम्  ।<br>
स्थापयामास राजेन्द्र सर्वसत्त्वोपकारकम्  ॥ ७८.१५ ॥<br>
पृथिव्यामुत्तमं तीर्थं निर्मितं नारदेन तु  ।<br>
तत्र तीर्थे नृपश्रेष्ठ यो गच्छेद्विजितेन्द्रियः  ॥ ७८.१६ ॥<br>
मासि भाद्रपदे पार्थ कृष्णपक्षे चतुर्दशी  ।<br>
उपोष्य परया भक्त्या रात्रौ कुर्वीत जागरम्  ॥ ७८.१७ ॥<br>
छत्रं तत्र प्रदातव्यं ब्राह्मणे शुभलक्षणे  ।<br>
शस्त्रेण तु हता ये वै तेषां श्राद्धं प्रदापयेत् ।<br>
ते यान्ति परमं लोकं पिण्डदानप्रभावतः  ॥ ७८.१८ ॥<br>
कपिला तत्र दातव्या पित्ःनुद्दिश्य भारत  ।<br>
इत्युच्चार्य द्विजे देया यान्तु ते परमां गतिम्  ॥ ७८.१९ ॥<br>
अस्य श्राद्धस्य भावेन ब्राह्मणस्य प्रसादतः  ।<br>
नर्मदातोयभावेन न्यायार्जितधनस्य च  ।<br>
तेषां चैव प्रभावेन प्रेता यान्तु परां गतिम्  ॥ ७८.२० ॥<br>
इत्युच्चार्य द्विजे देया दक्षिणा च स्वशक्तितः  ।<br>
हविष्यान्नं विशालाक्ष द्विजानां चैव दापयेत् ॥ ७८.२१ ॥<br>
दीपं भक्त्या प्रदातव्यं नृत्यं गीतं च कारयेत् ।<br>
अवाप्तं तेन वै सर्वं यः करोतीश्वरालये  ॥ ७८.२२ ॥<br>
स याति रुद्रसांनिध्यमिति रुद्रः स्वयं जगौ  ।<br>
विद्यादानेन चैकेन अक्षयां गतिमाप्नुयात् ॥ ७८.२३ ॥<br>
धूर्वहास्तत्र दातव्या भूमिः सस्यवती नृप  ।<br>
चित्रभानुं शुभैर्मन्त्रैः प्रीणयेत्तत्र भक्तितः  ॥ ७८.२४ ॥<br>
आज्येन सुप्रभूतेन होमद्रव्येण भारत  ।<br>
ये यजन्ति सदा भक्त्या त्रिकालं नृत्यमेव च  ॥ ७८.२५ ॥<br>
तीर्थे नारदनामाख्ये रेवायाश्चोत्तरे तटे  ।<br>
चित्रभानुमुखा देवाः सर्वदेवमय ऋषिः  ॥ ७८.२६ ॥<br>
ऋषिणा प्रीणिताः सर्वे तस्मात्प्रीत्यो हुताशनः  ।<br>
पूजिते हव्यवाहे तु दारिद्र्यं नैव जायते  ॥ ७८.२७ ॥<br>
धनेन विपुला प्रीतिर्जायते प्रतिजन्मनि  ।<br>
कुलीनाश्च सुवेषाश्च सर्वकालं धनेन तु  ॥ ७८.२८ ॥<br>
प्लवो नदीनां पतिरङ्गनानां राजा च सद्वृत्तरतः प्रजानाम्  ।<br>
धनं नराणामृतवस्तरूणां गतं गतं यौवनमानयन्ति  ॥ ७८.२९ ॥<br>
धनदत्वं धनेशेन तस्मिंस्तीर्थे ह्युपार्जितम्  ।<br>
यमेन च यमत्वं हि इन्द्रत्वं चैव वज्रिणा  ॥ ७८.३० ॥<br>
अन्यैरपि महीपालैः पार्थिवत्वमुपार्जितम्  ।<br>
नारदेश्वरमाहात्म्याद्ध्रुवो निश्चलतां गतः  ॥ ७८.३१ ॥<br>
सर्वतीर्थवरं तीर्थं निर्मितं नारदेन तु  ।<br>
पृथिव्यां सागरान्तायां रेवायाश्चोत्तरे तटे  ।<br>
तद्वरं सर्वतीर्थानां महापातकनाशनम्  ॥ ७८.३२ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नारदेश्वरतीर्थमाहात्म्यवर्णनं नामाष्टसप्ततितमोऽध्यायः ॥<br>
<br>
</span>
