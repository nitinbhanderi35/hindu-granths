<span style="font-size: 14pt; line-height: 200%">श्रीमार्कण्डेय उवाच -<br>
ततः क्रोशान्तरे गच्छेत्तिलादं तीर्थमुत्तमम्  ।<br>
तिलप्राशनकृद्यत्र जाबालिः शुद्धिमाप्तवान्  ॥ २२२.१ ॥<br>
पितृमातृपरित्यागी भ्रातुर्भार्याभिलाषकृत् ।<br>
पुत्रविक्रयकृत्पापश्छलकृद्गुरुणा सह  ॥ २२२.२ ॥<br>
एवं दोषसमाविष्टो यत्र यत्रापि गच्छति  ।<br>
तत्र तत्रापि धिक्कारं लभते सत्सु भारत  ।<br>
न कोऽपि संगतिं धत्ते तेन सार्द्धं सभास्वपि  ॥ २२२.३ ॥<br>
इति लज्जान्वितो विप्रः काले न महता नृप  ।<br>
चिन्तामवाप महतीमगतिज्ञो हि पावने  ॥ २२२.४ ॥<br>
चकार सर्वतीर्थानि रेवां चाप्यवगाहयत् ॥ २२२.५ ॥<br>
अणिवापान्तमासाद्य दक्षिणे नर्मदातटे  ।<br>
तस्थौ यत्र व्रती पार्थ जाबालिः प्राशयंस्तिलान्  ॥ २२२.६ ॥<br>
तिलैरेकाशनं कुर्वंस्तथैवैकान्तराशनम्  ।<br>
त्र्यहषड्द्वादशाहाशी पक्षमासाशनस्तथा  ॥ २२२.७ ॥<br>
कृच्छ्रचान्द्रायणादीनि व्रतानि च तिलैरपि  ।<br>
तिलादत्वमनुप्राप्तो ह्यब्दद्वासप्ततिं क्रमात् ॥ २२२.८ ॥<br>
कालेन गच्छता तस्य प्रसन्नोऽभवदीश्वरः  ।<br>
प्रादादिहामुत्रिकीं तु शुद्धिं सालोक्यमात्मकम्  ॥ २२२.९ ॥<br>
तेन स स्थापितो देवः स्वनाम्ना भरतर्षभ  ।<br>
तिलादेश्वरसंज्ञां च प्राप लोकादपि प्रभुः  ॥ २२२.१० ॥<br>
तदा प्रभृति विख्यातं तीर्थं पापप्रणाशनम्  ।<br>
तत्र तीर्थे नरः स्नात्वा चतुर्दश्यष्टमीषु च  ॥ २२२.११ ॥<br>
उपवासपरः पार्थ तथैव हरिवासरे  ।<br>
तिलहोमी तिलोद्वर्ती तिलस्नायी तिलोदकी  ॥ २२२.१२ ॥<br>
तिलदाता च भोक्ता च नानापापैः प्रमुच्यते  ।<br>
तिलैरापूरयेल्लिङ्गं तिलतैलेन दीपदः  ।<br>
रुद्रलोकमवाप्नोति पुनात्या सप्तमं कुलम्  ॥ २२२.१३ ॥<br>
तिलपिण्डप्रदानेन श्राद्धे नृपतिसत्तम  ।<br>
विकर्मस्थाश्च गच्छन्ति गतिमिष्टां हि पूर्वजाः  ॥ २२२.१४ ॥<br>
स्वर्गलोकस्थिताः श्राद्धैर्ब्राह्मणानां च भोजनैः  ।<br>
अक्षयां तृप्तिमासाद्य मोदन्ते शाश्वतीः समाः  ॥ २२२.१५ ॥<br>
पितुः कुलं मातृकुलं तथा भार्याकुलं नृप  ।<br>
कुलत्रयं समुद्धृत्य स्वर्गं नयति वै नरः  ॥ २२२.१६ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे तिलादेश्वरतीर्थमाहात्म्यवर्णनं नाम द्वाविंशदधिकद्विशततमोऽध्यायः ॥<br>
<br>
<br>
</span>
