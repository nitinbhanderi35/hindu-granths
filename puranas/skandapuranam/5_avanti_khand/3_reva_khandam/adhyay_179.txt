<span style="font-size: 14pt; line-height: 200%">अध्याय १७९<br>
<br>
मार्कण्डेय उवाच -<br>
ततो गच्छेत्तु राजेन्द्र गौतमेश्वरमुत्तमम्  ।<br>
सर्वपापहरं तीर्थं त्रिषु लोकेषु विश्रुतम्  ॥ १७९.१ ॥<br>
गौतमेन तपस्तप्तं तत्र तीर्थे युधिष्ठिर  ।<br>
दिव्यं वर्षसहस्रं तु ततस्तुष्टो महेश्वरः  ॥ १७९.२ ॥<br>
प्रणम्य शिरसा तत्र स्थापितः परमेश्वरः  ।<br>
स्थापितो गौतमेनेशो गौतमेश्वर उच्यते  ॥ १७९.३ ॥<br>
तत्र देवैश्च गन्धर्वैरृषिभिः पितृदैवतैः  ।<br>
सम्प्राप्ता ह्युत्तमा सिद्धिराराध्य परमेश्वरम्  ॥ १७९.४ ॥<br>
तत्र तीर्थे तु यः स्नात्वा पूजयेत्पितृदेवताः  ।<br>
पूजयेत्परमीशानं सर्वपापैः प्रमुच्यते  ॥ १७९.५ ॥<br>
बहवस्तन्न जानन्ति विष्णुमायाविमोहिताः  ।<br>
तत्र संनिहितं देवं शूलपाणिं महेश्वरम्  ॥ १७९.६ ॥<br>
ब्रह्मचारी तु यो भूत्वा तत्र तीर्थे नरेश्वर  ।<br>
स्नात्वार्चयेन्महादेवं सोऽश्वमेधफलं लभेत् ॥ १७९.७ ॥<br>
ब्रह्मचारी तु यो भूत्वा तर्पयेत्पितृदेवताः  ।<br>
पूजयेत्परमीशानं सर्वपापैः प्रमुच्यते  ॥ १७९.८ ॥<br>
तत्र तीर्थे तु यो दानं भक्त्या दद्याद्द्विजातये  ।<br>
तदक्षयफलं सर्वं नात्र कार्या विचारणा  ॥ १७९.९ ॥<br>
मासे चाश्वयुजे राजन् कृष्णपक्षे चतुर्दशीम्  ।<br>
स्नात्वा तत्र विधानेन दीपकानां शतं ददेत् ॥ १७९.१० ॥<br>
पूजयित्वा महादेवं गन्धपुष्पादिभिर्नरः  ।<br>
मुच्यते सर्वपापेभ्यो मृतः शिवपुरं व्रजेत् ॥ १७९.११ ॥<br>
अष्टम्यां च चतुर्दश्यां कार्त्तिक्यां तु विशेषतः  ।<br>
उपोष्य प्रयतो भूत्वा घृतेन स्नापयेच्छिवम्  ॥ १७९.१२ ॥<br>
पञ्चगव्येन मधुना दध्ना वा शीतवारिणा  ।<br>
स च सर्वस्य यज्ञस्य फलं प्राप्नोति मानवः  ॥ १७९.१३ ॥<br>
भक्त्या तु पूजयेत्पश्चात्स लभेत्फलमुत्तमम्  ।<br>
बिल्वपत्रैरखण्डैश्च पुष्पैरुन्मत्तकोद्भवैः  ॥ १७९.१४ ॥<br>
कुशापामार्गसहितैः कदम्बद्रोणजैरपि  ।<br>
मल्लिकाकरवीरैश्च रक्तपीतैः सितासितैः  ॥ १७९.१५ ॥<br>
पुष्पैरन्यैर्यथालाभं यो नरः पूजयेच्छिवम्  ।<br>
नैरन्तर्येण षण्मासं योऽर्चयेद्गौतमेश्वरम्  ।<br>
सर्वान्कामानवाप्नोति मृतः शिवपुरं व्रजेत् ॥ १७९.१६ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे गौतमेश्वरतीर्थमाहात्म्यवर्णनं नाम एकोनाशीत्यधिकशततमोऽध्यायः ॥<br>
<br>
<br>
</span>
