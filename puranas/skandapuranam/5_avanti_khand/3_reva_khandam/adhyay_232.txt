<span style="font-size: 14pt; line-height: 200%">सूत उवाच -<br>
इति वः कथितं विप्रा रेवामाहात्म्यमुत्तमम्  ।<br>
यथोपदिष्टं पार्थाय मार्कण्डेयेन वै पुरा  ॥ २३२.१ ॥<br>
तथा तीर्थकदम्बाश्च तेषु तीर्थविशेषतः  ।<br>
प्राधान्येन मया ख्याता यथासङ्ख्यं यथाक्रमम्  ॥ २३२.२ ॥<br>
एतत्पवित्रमतुलं ह्येतत्पापहरं परम्  ।<br>
नर्मदाचरितं पुण्यं माहात्म्यं मुनिभाषितम्  ॥ २३२.३ ॥<br>
सप्तकल्पानुगो विप्रो नर्मदायां मुनीश्वराः  ।<br>
मृकण्डतनयो धीमान्परमार्थविदुत्तमः  ॥ २३२.४ ॥<br>
संसेव्य सर्वतीर्थानि नदीः सर्वाश्च वै पुरा  ।<br>
बहुकल्पस्मरां रेवामालक्ष्य शिवदेहजाम्  ॥ २३२.५ ॥<br>
मे कलेति च शर्वोक्तां शरणं शर्वजां ययौ  ।<br>
अजराममरां देवीं दैत्यध्वंसकरीं पराम्  ॥ २३२.६ ॥<br>
महाविभवसंयुक्तां भवघ्नीं भवजाह्नवीम्  ।<br>
तस्यामाबध्य सत्प्रेम जातः सोऽप्यजरामरः  ॥ २३२.७ ॥<br>
षष्टितीर्थसहस्राणि षष्टिकोट्यश्च सत्तमाः  ।<br>
व्यवस्थितानि रेवायास्तीरयुग्मे पदे पदे  ॥ २३२.८ ॥<br>
सारितः परितः सन्ति सतीर्थास्तु सहस्रशः  ।<br>
न तुलां यान्ति रेवायास्ताश्च मन्ये मुनीश्वराः  ॥ २३२.९ ॥<br>
एतद्वः कथितं सर्वं यत्पृष्टमखिलं द्विजाः  ।<br>
यन्महेशमुखाच्छ्रुत्वा वायुराह ऋषीन्प्रति  ॥ २३२.१० ॥<br>
तद्वन्मृकण्डतनयोऽप्यनुभूयाखिलां नदीम्  ।<br>
सतीर्थां पदशः प्राह पाण्डुपुत्राय पावनीम्  ॥ २३२.११ ॥<br>
एतच्च कथितं सर्वं संक्षेपेण द्विजोत्तमाः  ।<br>
नर्मदाचरितं पुण्यं त्रिषु लोकेषु दुर्लभम्  ॥ २३२.१२ ॥<br>
किमन्यैः सरितां तोयैः सेवितैस्तु सहस्रशः  ।<br>
यदि संसेव्यते तोयं रेवायाः पापनाशनम्  ॥ २३२.१३ ॥<br>
मेकलाजलसंसेवी मुक्तिमाप्नोति शाश्वतीम्  ॥ २३२.१४ ॥<br>
यथा यथा भजेन्मर्त्यो यद्यदिच्छति तीर्थगः  ।<br>
तत्तदाप्नोति नियतं श्रद्धयाश्रद्धयापि च  ॥ २३२.१५ ॥<br>
इदं ब्रह्मा हरिरिदमिदं साक्षात्परो हरः  ।<br>
इदं ब्रह्म निराकारं कैवल्यं नर्मदाजलम्  ॥ २३२.१६ ॥<br>
तावद्गर्जन्ति तीर्थानि नद्यो हृदयफलप्रदाः  ।<br>
यावन्न स्मर्यते रेवा सेवाहेवा कलौ नरैः  ॥ २३२.१७ ॥<br>
ध्रुवं लोके हितार्थाय शिवेन स्वशरीरतः  ।<br>
शक्तिः कापि सरिद्रूपा रेवेयमवतारिता  ॥ २३२.१८ ॥<br>
तावद्गर्जन्ति यज्ञाश्च वनक्षेत्रादयो भृशम्  ।<br>
यावन्न नर्मदानामकीर्तनं क्रियते कलौ  ॥ २३२.१९ ॥<br>
गरिमा गाण्यते तावत्तपोदानव्रतादिषु  ।<br>
नरैर्वा प्राप्यते यावद्भुवि भर्गभवा धुनी  ॥ २३२.२० ॥<br>
ये वसन्त्युत्तरे कूले रुद्रस्यानुचरा हि ते  ।<br>
वसन्ति याम्यतीरे ये लोकं ते यान्ति वैष्णवम्  ॥ २३२.२१ ॥<br>
धन्यास्ते देशवर्यास्ते येषु देशेषु नर्मदा  ।<br>
नरकान्तकरी शश्वत्संश्रिता शर्वनिर्मिता  ॥ २३२.२२ ॥<br>
कृतपुण्याश्च ते लोकाः शोकाय न भवन्ति ते  ।<br>
ये पिबन्ति जलं पुण्यं पार्वतीपतिसिन्धुजम्  ॥ २३२.२३ ॥<br>
इदं पवित्रमतुलं रेवायाश्चरितं द्विजाः  ।<br>
शृणोति यः कीर्तयते मुच्यते सर्वपातकः  ॥ २३२.२४ ॥<br>
यत्फलं सर्ववेदैश्च सषडङ्गपदक्रमैः  ।<br>
श्रुतैश्च पठितैस्तस्मात्फलमष्टगुणं भवेत् ॥ २३२.२५ ॥<br>
सत्रयाजी फलं यच्च लभते द्वादशाब्दिकम्  ।<br>
श्रुत्वा सकृच्च रेवायाश्चरितं तत्फलं लभेत् ॥ २३२.२६ ॥<br>
सर्वतीर्थावगाहाच्च यत्फलं सागरादिषु  ।<br>
सकृच्छ्रुत्वा च माहात्म्यं रेवायास्तत्फलं लभेत् ॥ २३२.२७ ॥<br>
एतद्धर्म्यमुपाख्यानं सर्वशास्त्रेष्वनुत्तमम्  ।<br>
देशे वा मण्डले वापि नगरे ग्राममध्यतः  ॥ २३२.२८ ॥<br>
गृहे वा तिष्ठते यस्य लिखितं सार्ववार्णिकम्  ।<br>
स ब्रह्मा स शिवः साक्षात्स च देवो जनार्दनः  ॥ २३२.२९ ॥<br>
धर्मार्थकाममोक्षाणां मार्गेऽयं देवसेवितः  ।<br>
गुरूणां च गुरुः शास्त्रं परमं सिद्धिकारणम्  ॥ २३२.३० ॥<br>
यश्चेदं शृणुयान्नित्यं पुराणं देवभाषितम्  ।<br>
ब्राह्मणो वेदवान्भूयात्क्षत्रियो विजयी भवेत् ॥ २३२.३१ ॥<br>
धनाढ्यो जायते वैश्यः शूद्रो वै धर्मभाग्भवेत् ॥ २३२.३२ ॥<br>
सौभाग्यसन्ततिं नारी श्रुत्वैतत्समवाप्नुयात् ।<br>
श्रियं सौख्यं स्वर्गवासं जन्म चैवोत्तमे कुले  ॥ २३२.३३ ॥<br>
रसभेदी कृतघ्नश्च स्वामिध्रुङ्मित्रवञ्चकः  ।<br>
गोघ्नश्च गरदश्चैव कन्याविक्रयकारकः  ॥ २३२.३४ ॥<br>
ब्रह्मघ्नश्च सुरापी च स्तेयी च गुरुतल्पगः  ।<br>
नर्मदाचरितं शृण्वंस्तामब्दं योऽभिषेवते  ॥ २३२.३५ ॥<br>
सर्वपापविनिर्मुक्तो जायते नात्र संशयः  ।<br>
पाकभेदी वृथापाकी देवब्राह्मणनिन्दकः  ॥ २३२.३६ ॥<br>
परीवादी गुरोः पित्रोः साधूनां नृपतेस्तथा  ।<br>
तेऽपि श्रुत्वा च पापेभ्यो मुच्यन्ते नात्र संशयः  ॥ २३२.३७ ॥<br>
ये पुनर्भावितात्मानः शस्त्रं शृण्वन्ति नित्यशः  ।<br>
पूजयन्ति च तच्छास्त्रं नार्मदं वस्त्रभूषणैः  ॥ २३२.३८ ॥<br>
पुष्पैः फलैश्चन्दनाद्यैर्भोजनैर्विविधैरपि  ।<br>
शास्त्रेऽस्मिन्पूजिते देवाः पूजिता गुरवस्तथा  ॥ २३२.३९ ॥<br>
इह लोके परे चैव नात्र कार्या विचारणा  ।<br>
तस्मात्सर्वप्रयत्नेन गन्धवस्त्रादिभूषणैः  ॥ २३२.४० ॥<br>
पूजयेत्परया भक्त्या वाचकं शास्त्रमेव च  ।<br>
वेदपाठैश्च यत्पुण्यमग्निहोत्रैश्च पालितैः  ॥ २३२.४१ ॥<br>
तत्फलं समवाप्नोति नर्मदाचरिते शुभे  ।<br>
कुरुक्षेत्रे च यत्पुण्यं प्रभासे पुष्करे तथा  ॥ २३२.४२ ॥<br>
रुद्रावर्ते गयायां च वाराणस्यां विशेषतः  ।<br>
गङ्गाद्वारे प्रयागे च गङ्गासागरसङ्गमे  ॥ २३२.४३ ॥<br>
एवमादिषु तीर्थेषु यत्पुण्यं जायते नृणाम्  ।<br>
नर्मदाचरितं श्रुत्वा तत्पुण्यं सकलं लभेत् ॥ २३२.४४ ॥<br>
आदिमध्यावसानेषु नर्मदाचरितं शुभम्  ।<br>
यः शृणोति नरो भक्त्या शृणुध्वं तत्फलं महत् ॥ २३२.४५ ॥<br>
समाप्य शिवसंस्थानं देवकन्यासमावृतः  ।<br>
रुद्रस्यानुचरो भूत्वा शिवेन सह मोदते  ॥ २३२.४६ ॥<br>
धर्माख्यानमिदं पुण्यं सर्वाख्यानेष्वनुत्तमम्  ।<br>
गृहेऽपि पठ्यते यस्य चतुर्वर्णस्य सत्तमाः  ॥ २३२.४७ ॥<br>
धन्यं तस्य गृहं मन्ये गृहस्थं चापि तत्कुलम्  ।<br>
पुस्तकं पूजयेद्यस्तु नर्मदाचरितस्य तु  ॥ २३२.४८ ॥<br>
नर्मदा पूजिता तेन भगवांश्च महेश्वरः  ।<br>
वाचके पूजिते तद्वद्देवाश्च ऋषयोऽर्चिताः  ॥ २३२.४९ ॥<br>
लेखयित्वा च सकलं रेवाचरितमुत्तमम्  ।<br>
भूषणं सर्वशास्त्राणां यो ददाति द्विजन्मने  ॥ २३२.५० ॥<br>
नर्मदासर्वतीर्थेषु स्नानदानेन यत्फलम्  ।<br>
तत्फलं समवाप्नोति स नरो नात्र संशयः  ॥ २३२.५१ ॥<br>
एतत्पुराणं रुद्रोक्तं महापुण्यफलप्रदम्  ।<br>
स्वर्गदं पुत्रदं धन्यं यशस्यं कीर्त्तिवर्धनम्  ॥ २३२.५२ ॥<br>
धर्म्यमायुष्यमतुलं दुःखदुःस्वप्ननाशनम्  ।<br>
पठतां शृण्वतां चापि सर्वकामार्थसिद्धिदम्  ॥ २३२.५३ ॥<br>
यत्प्रदत्तमिदं पुण्यं पुराणं वाच्यते द्विजैः  ।<br>
शिवलोके स्थितिस्तस्य पुराणाक्षरवत्सरी  ॥ २३२.५४ ॥<br>
इति निगदितमेतन्नर्मदायाश्चरित्रं पवनगदितमग्र्यं शर्ववक्त्रादवाप्य  ।<br>
त्रिभुवनजनवन्द्यं त्वेतदादौ मुनीनां कुलपतिपुरतस्तत्सूतमुख्येन साधु  ॥ २३२.५५ ॥<br>
<br>
॥ इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे रेवाखण्डसमाप्तिरेवाखण्डपुस्तकदानादिमाहात्म्यवर्णनं नाम द्वात्रिंशदधिकद्विशततमोऽध्यायः ॥<br>
<br>
<br>
</span>
