<span style="font-size: 14pt; line-height: 200%">अध्याय १९९<br>
श्रीमार्कण्डेय उवाच -<br>
तस्यैवानन्तरं राजन्नाश्विनं तीर्थमुत्तमम्  ।<br>
कामिकं सर्वतीर्थानां प्राणिनां सिद्धिदायकम्  ॥ १९९.१ ॥<br>
तत्र तीर्थेऽश्विनौ देवौ सुरूपौ भिषजां वरौ  ।<br>
तपः कृत्वा सुविपुलं संजातौ यज्ञभागिनौ  ॥ १९९.२ ॥<br>
संमतौ सर्वदेवानामादित्यतनयावुभौ  ।<br>
नासत्यौ सत्त्वसंपन्नौ सर्वदुःखघ्नसत्तमौ  ॥ १९९.३ ॥<br>
<br>
युधिष्ठिर उवाच -<br>
आदित्यस्य सुतौ तात नासत्यौ येन हेतुना  ।<br>
संजातौ श्रोतुमिच्छामि निर्णयं परमं द्विज  ॥ १९९.४ ॥<br>
<br>
मार्कण्डेय उवाच -<br>
पुराणे भास्करे तात एतद्विस्तरतो मया  ।<br>
संश्रुतं देवदेवस्य मार्तण्डस्य महात्मनः  ॥ १९९.५ ॥<br>
तत्ते संक्षेपतः सर्वं भक्तियुक्तस्य भारत  ।<br>
कथयामि न सन्देहो वृद्धभावेन कर्शितः  ॥ १९९.६ ॥<br>
अतितेजोरवेर्दृष्ट्वा राज्ञी देवी नरोत्तम  ।<br>
चचार मेरुकान्तारे वडवा तप उल्बणम्  ॥ १९९.७ ॥<br>
ततः कतिपयाहस्य कालस्य भगवान्रविः  ।<br>
दृष्ट्वा तु रूपमुत्सृज्य परमं तेज उज्ज्वलम्  ॥ १९९.८ ॥<br>
मनोभववशीभूतो हयो भूत्वा लघुक्रमः  ।<br>
विस्फुरन्ती यथाप्राणं धावमाना इतस्ततः  ॥ १९९.९ ॥<br>
हेषमाणः स्वरेणासौ मैथुनायोपचक्रमे  ।<br>
सम्मुखी तु ततो देवी निवृत्ता लघुविक्रमा  ॥ १९९.१० ॥<br>
यथा तथा नासिकायां प्रविष्टं बीजमुत्तमम्  ।<br>
ततो नासागते बीजे संजातो गर्भ उत्तमः  ॥ १९९.११ ॥<br>
जातौ यतः सुतौ पार्थ नासत्यौ विश्रुतौ ततः  ।<br>
सुसमौ सुविभक्ताङ्गौ बिम्बाद्बिम्बमिवोद्यतौ  ॥ १९९.१२ ॥<br>
अधिकौ सर्वदेवानां रूपैश्चर्यसमन्वितौ  ।<br>
नर्मदातटमाश्रित्य भृगुकच्छे गतावुभौ  ।<br>
परां सिद्धिमनुप्राप्तौ तपः कृत्वा सुदुश्चरम्  ॥ १९९.१३ ॥<br>
तत्र तीर्थे तु यः स्नात्वा तर्पयेत्पितृदेवताः  ।<br>
सुरूपः सुभगः पार्थ जायते यत्र तत्र च  ॥ १९९.१४ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे आश्विनतीर्थमाहात्म्यवर्णनं नामैकोनद्विशततमोऽध्यायः ॥<br>
<br>
<br>
</span>
