<span style="font-size: 14pt; line-height: 175%"><br>
अध्याय २७<br>
<br>
श्रीमार्कण्डेय उवाच -<br>
नारदस्य वचः श्रुत्वा राज्ञी वचनमब्रवीत् ।<br>
प्रसादं कुरु विप्रेन्द्र गृह्ण दानं यथेप्सितम्  ॥ २७.१ ॥<br>
सुवर्णमणिरत्नानि वस्त्राणि विविधानि च  ।<br>
तत्ते दारयामि विप्रेन्द्र यच्चान्यदपि दुर्लभम्  ॥ २७.२ ॥<br>
राज्ञ्यास्तु वचनं श्रुत्वा नारदो वाक्यमब्रवीत् ।<br>
अन्येषां दीयतां भद्रे ये द्विजाः क्षीणवृत्तयः  ॥ २७.३ ॥<br>
वयं तु सर्वसम्पन्ना भक्तिग्राह्याः सदैव हि  ।<br>
इत्युक्ता सा तदा राज्ञी वेदवेदाङ्गपारगान्  ॥ २७.४ ॥<br>
आहूय ब्राह्मणान्निःस्वान्दातुं समुपचक्रमे  ।<br>
यत्किंचिन्नारदेनोक्तं दानसौभाग्यवर्धनम्  ॥ २७.५ ॥<br>
तेन दानेन मे नित्यं प्रीयेतां हरिशङ्करौ  ।<br>
ततो राज्ञी च सा प्राह नारदं मुनिपुंगवम्  ॥ २७.६ ॥<br>
<br>
राज्ञ्युवाच -<br>
दानं दत्तं त्वयोक्तं यद्भर्तृकर्मपरं हि तत् ।<br>
आजन्मजन्म मे भर्ता भवेद्बाणो द्विजोत्तम  ॥ २७.७ ॥<br>
नान्यो हि दैवतं तात मुक्त्वा बाणं द्विजोत्तम  ।<br>
तेन सत्येन मे भर्ता जीवेच्च शरदां शतम्  ॥ २७.८ ॥<br>
नान्यो धर्मो भवेत्स्त्रीणां दैवतं हि पतिर्यथा  ।<br>
तथापि तव वाक्येन दानं दत्तं यथाविधि  ॥ २७.९ ॥<br>
स्वकं कर्म करिष्यामो भर्तारं प्रति मानद  ।<br>
ब्रह्मर्षे गच्छ चेदानीं त्वमाशीर्वादः प्रदीयताम्  ॥ २७.१० ॥<br>
तथेति तामनुज्ञाप्य नारदो नृपसत्तम  ।<br>
सर्वासां मानसं हृत्वा अन्यतः कृतमानसः  ॥ २७.११ ॥<br>
जगामादर्शनं विप्रः पूज्यमानस्तु खेचरैः  ।<br>
ततो गतमनस्कास्ता भर्तारं प्रति भारत  ॥ २७.१२ ॥<br>
विवर्णा निष्प्रभा जाता नारदेन विमोहिताः  ॥ २७.१३ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये त्रिपुरक्षोभणवर्णनं नाम सप्तविंशोऽध्यायः ॥<br>
<br>
<br>
</span>
