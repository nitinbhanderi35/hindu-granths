<span style="font-size: 14pt; line-height: 200%">अध्यायः २०५<br>
श्रीमार्कण्डेय उवाच -<br>
गच्छेत्ततः क्षोणिनाथ तीर्थं परमशोभनम्  ।<br>
कुर्कुरीनाम विख्यातं सर्वपापप्रणाशनम्  ॥ २०५.१ ॥<br>
यं यं प्रार्थयते कामं पशुपुत्रधनादिकम्  ।<br>
तं तं ददाति देवेशी कुर्कुरी तीर्थदेवता  ॥ २०५.२ ॥<br>
क्षेत्रपालो वसेत्तत्र ढौण्ढेशो नाम नामतः  ।<br>
तस्य चाराधनं कृत्वा नारी वा पुरुषोऽपि वा  ॥ २०५.३ ॥<br>
वन्दनादपि राजेन्द्र दौर्भाग्यं नाशमाप्नुयात् ।<br>
अपुत्रो लभते पुत्रमधनो धनमुत्तमम्  ॥ २०५.४ ॥<br>
नारी नरस्तथाप्येवं लभते काममुत्तमम्  ।<br>
स्पर्शनाद्दर्शनात्तस्य तीर्थस्य विधिपूर्वकम्  ॥ २०५.५ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कुर्कुरीतीर्थमाहात्म्यवर्णनं नाम पञ्चाधिकद्विशततमोऽध्यायः॥<br>
<br>
<br>
</span>
