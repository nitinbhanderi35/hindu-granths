<span style="font-size: 14pt; line-height: 200%">अध्याय १८०<br>
<br>
श्रीमार्कण्डेय उवाच -<br>
ततो गच्छेन्महीपाल दशाश्वमेधिकं परम्  ।<br>
तीर्थं सर्वगुणोपेतं महापातकनाशनम्  ॥ १८०.१ ॥<br>
यत्र गत्वा महाराज स्नात्वा सम्पूज्य चेश्वरम्  ।<br>
दशानामश्वमेधानां फलं प्राप्नोति मानवः  ॥ १८०.२ ॥<br>
<br>
युधिष्ठिर उवाच -<br>
अश्वमेधो महायज्ञो बहुसम्भारदक्षिणः  ।<br>
अशक्यः प्राकृतैः कर्तुं कथं तेषां फलं लभेत् ॥ १८०.३ ॥<br>
अत्याश्चर्यमिदं तत्त्वं त्वयोक्तं वदता सता  ।<br>
यथा मे जायते श्रद्धा दीर्घायुस्त्वं तथा वद  ॥ १८०.४ ॥<br>
<br>
मार्कण्डेय उवाच -<br>
इदमाश्चर्यभूतं हि गौर्या पृष्टस्त्रियम्बकः  ।<br>
तत्तेऽहं सम्प्रवक्ष्यामि पृच्छते निपुणाय वै  ॥ १८०.५ ॥<br>
पुरा वृषस्थो देवेश ह्युमया सह शङ्करः  ।<br>
कदाचित्पर्यटन्पृथिवीं नर्मदातटमाश्रितः  ॥ १८०.६ ॥<br>
दशाश्वमेधिकं तीर्थं दृष्ट्वा देवो महेश्वरः  ।<br>
तीर्थं प्रत्यञ्जलिं बद्ध्वा नमश्चक्रे त्रिलोचनः  ॥ १८०.७ ॥<br>
कृताञ्जलिपुटं देवं दृष्ट्वा देवीदमब्रवीत् ॥ १८०.८ ॥<br>
<br>
देव्युवाच -<br>
किमेतद्देवदेवेश चराचरनमस्कृत  ।<br>
प्रह्वनम्राञ्जलिं बद्ध्वा भक्त्या परमया युतः  ॥ १८०.९ ॥<br>
एतदाश्चर्यमतुलं सर्वं कथय मे प्रभो  ॥ १८०.१० ॥<br>
<br>
ईश्वर उवाच -<br>
प्रत्यक्षं पश्य तीर्थस्य फलं मा विस्मिता भव  ।<br>
वियत्स्था मे भुविस्थस्य क्षणं देवि स्थिरा भव  ॥ १८०.११ ॥<br>
एवमुक्त्वा तु देवेशो गौरवर्णो द्विजोऽभवत् ।<br>
क्षुत्क्षामकण्ठो जटिलः शुष्को धमनिसंततः  ॥ १८०.१२ ॥<br>
उपविश्य भुवः पृष्ठे सुस्वरं मन्त्रमुच्चरन्  ।<br>
क्रमप्रियो महादेवो माधुर्येण प्रमोदयन्  ॥ १८०.१३ ॥<br>
श्रुत्वा तां मधुरां वाणीं स्वयं देवेन निर्मिताम्  ।<br>
संभ्रान्ता ब्राह्मणाः सर्वे स्नातुं ये तत्र चागताः  ॥ १८०.१४ ॥<br>
नित्यक्रिया च सर्वेषां विस्मृता श्रुतिविभ्रमात् ।<br>
तं दृष्ट्वा पठमानं तु क्षुत्पिपासाभिपीडितम्  ॥ १८०.१५ ॥<br>
द्विजोऽन्यमन्त्रयत्कश्चिद्भक्त्या तं भोजनाय वै  ।<br>
प्रसादः क्रियतां ब्रह्मन्भोजनाय गृहे मम  ॥ १८०.१६ ॥<br>
अद्य मे सफलं जन्म ह्यद्य मे सफलाः क्रियाः  ।<br>
सर्वान्कामान्प्रदास्यन्ति प्रीता मेऽद्य पितामहाः  ॥ १८०.१७ ॥<br>
त्वयि भुक्ते द्विजश्रेष्ठ प्रसीद त्वं ध्रुवं मम  ।<br>
एवमुक्तो महादेवो द्विजरूपधरस्तदा  ॥ १८०.१८ ॥<br>
प्रहस्य प्रत्युवाचेदं ब्राह्मणं श्लक्ष्णया गिरा  ।<br>
मया वर्षसहस्रं तु निराहारं तपः कृतम्  ॥ १८०.१९ ॥<br>
इदानीं तु गृहे तस्य करिष्ये द्विजसत्तम  ।<br>
दशभिर्वाजिमेधैश्च येनेष्टं पारणं तथा  ॥ १८०.२० ॥<br>
इत्युक्तो देवदेवेन ब्राह्मणो विस्मयान्वितः  ।<br>
उत्तमाङ्गं विधुन्वन्वै जगाम स्वगृहं प्रति  ॥ १८०.२१ ॥<br>
एवं ते बहवो विप्राः प्रत्याख्याते निमन्त्रणे  ।<br>
पुराणार्थमजानन्तो नास्तिका बहवो गताः  ॥ १८०.२२ ॥<br>
अथ कश्चिद्द्विजो विद्वान्पुराणार्थस्य तत्त्ववित् ।<br>
देवं निमन्त्रयामास द्विजरूपधरं शिवम्  ॥ १८०.२३ ॥<br>
तथैव सोऽपि देवेन प्रोक्तः स प्राह तं पुनः  ।<br>
मनसा चिन्तयित्वा तु पुराणोक्तं द्विजोत्तमः  ॥ १८०.२४ ॥<br>
स्मृतिवेदपुराणेषु यदुक्तं तत्तथा भवेत् ।<br>
इति निश्चित्य तं विप्रमुवाच प्रहसन्निव  ॥ १८०.२५ ॥<br>
भोभो विप्र प्रतीक्षस्व यावदागमनं पुनः  ।<br>
इत्युक्त्वा तु द्विजो गत्वा दशाश्वमेधिकं परम्  ॥ १८०.२६ ॥<br>
स्नानं महालम्भनादि कृतं तेन द्विजन्मना  ।<br>
जपं श्राद्धं तथा दानं कृत्वा धर्मानुसारतः  ॥ १८०.२७ ॥<br>
संकल्प्य कपिलां तत्र पुराणोक्तविधानतः  ।<br>
समायात्त्वरितं तत्र यत्रासौ तिष्ठते द्विजः  ॥ १८०.२८ ॥<br>
अथागत्य द्विजं प्राह वाजिमेधः कृतो मया  ।<br>
उत्तिष्ठ मे गृहं रम्यं भोजनार्थं हि गम्यताम्  ॥ १८०.२९ ॥<br>
इत्युक्तः शङ्करस्तेन ब्राह्मणेनातिविस्मितः  ।<br>
उवाच ब्राह्मणं देव इदानीं त्वमितो गतः  ॥ १८०.३० ॥<br>
द्विजवर्य कथं चेष्टा दश यज्ञा महाधनाः  ॥ १८०.३१ ॥<br>
<br>
द्विज उवाच -<br>
न विचारस्त्वया कार्यः कृता यज्ञा न संशयः  ।<br>
यदि वेदाः प्रमाणं तं भुवि देवा द्विजास्तथा  ॥ १८०.३२ ॥<br>
दशाश्वमेधिकं तीर्थं तथा सत्यं द्विजोत्तम  ।<br>
यदि वेदपुराणोक्तं वाक्यं निःसंशयं भवेत् ॥ १८०.३३ ॥<br>
तदा प्राप्तं मया सर्वं नात्र कार्या विचारणा  ।<br>
एवमुक्तस्तु देवेश आस्तिक्यं तस्य चेतसः  ॥ १८०.३४ ॥<br>
विमृश्य बहुभिः किंचिदुत्तरं न प्रपद्यत  ।<br>
जगाम तद्गृहं रम्यं पठन्ब्रह्म सनातनम्  ॥ १८०.३५ ॥<br>
सम्प्राप्तं तं द्विजं भक्त्या पाद्यार्घ्येण तमर्चयत् ।<br>
षड्रसं भोजनं तेन दत्तं पश्चाद्यथाविधि  ॥ १८०.३६ ॥<br>
ततो भुक्ते महादेवे सर्वदेवमये शिवे  ।<br>
पुष्पवृष्टिः पपाताशु गगनात्तस्य मूर्धनि  ।<br>
तस्यास्तिक्यं तु संलक्ष्य तुष्टः प्रोवाच शङ्करः  ॥ १८०.३७ ॥<br>
<br>
ईश्वर उवाच -<br>
किं तेऽद्य क्रियतां ब्रूहि वरदोऽहं द्विजोत्तम  ।<br>
अदेयमपि दास्यामि एकचित्तस्य ते ध्रुवम्  ॥ १८०.३८ ॥<br>
<br>
ब्राह्मण उवाच -<br>
यदि प्रीतोऽसि मे देव यदि देयो वरो मम  ।<br>
अस्मिंस्तीर्थे महादेव स्थातव्यं सर्वदैव हि  ॥ १८०.३९ ॥<br>
उपकाराय देवेश एष मे वर उत्तमः  ।<br>
एवमुक्तस्तु देवेन आरुरोह द्विजोत्तमः  ॥ १८०.४० ॥<br>
गन्धर्वाप्सरःसम्बाधं विमानं सार्वकामिकम्  ।<br>
पूज्यमानो गतस्तत्र यत्र लोका निरामयाः  ॥ १८०.४१ ॥<br>
<br>
मार्कण्डेय उवाच -<br>
एतदाश्चर्यमतुलं दृष्ट्वा देवी सुविस्मिता  ।<br>
विस्मयोत्फुल्लनयना पुनः पप्रच्छ शङ्करम्  ॥ १८०.४२ ॥<br>
<br>
पार्वत्युवाच -<br>
कथमेतद्भवेत्सत्यं यत्रेदमसमञ्जसम्  ।<br>
स्नानं कुर्वन्ति बहवो लोका ह्यत्र महेश्वर  ॥ १८०.४३ ॥<br>
तेषां तु स्वर्गगमनं यथैष स्वर्गतिं गतः  ।<br>
कथमेतत्समाचक्ष्व विस्मयः परमो मम  ॥ १८०.४४ ॥<br>
एतच्छ्रुत्वा तु देवेशः प्रहसन्प्रत्युवाच ताम्  ।<br>
वेदवाक्ये पुराणार्थे स्मृत्यर्थे द्विजभाषिते  ॥ १८०.४५ ॥<br>
विस्मयो हि न कर्तव्यो ह्यनुमानं हि तत्तथा  ।<br>
असंभाव्यं हि लोकानां पुराणे यत्प्रगीयते  ॥ १८०.४६ ॥<br>
यदि पक्षं पुरस्कृत्य लोकाः कुर्वन्ति पार्वति  ।<br>
तस्मान्न सिद्धिरेतेषां भवत्येको न विस्मयः  ॥ १८०.४७ ॥<br>
नास्तिका भिन्नमर्यादा ये निश्चयबहिष्कृताः  ।<br>
तेषां सिद्धिर्न विद्येत आस्तिक्याद्भवते ध्रुवम्  ॥ १८०.४८ ॥<br>
श्रुत्वाख्यानमिदं देवी ववन्दे तीर्थमुत्तमम्  ।<br>
सर्वपापहरं पुण्यं नर्मदायां व्यवस्थितम्  ॥ १८०.४९ ॥<br>
<br>
मार्कण्डेय उवाच -<br>
दशाश्वमेधं राजेन्द्र सर्वतीर्थोत्तमोत्तमम्  ।<br>
तीर्थं सर्वगुणोपेतं महापातकनाशनम्  ॥ १८०.५० ॥<br>
तत्रागता महाभागा स्नातुकामा सरस्वती  ।<br>
पुण्यानां परमा पुण्या नदीनामुत्तमा नदी  ॥ १८०.५१ ॥<br>
नाममात्रेण यस्यास्तु सर्वपापैः प्रमुच्यते  ।<br>
स्नातास्तत्र दिवं यान्ति ये मृतास्तेऽपुनर्भवाः  ॥ १८०.५२ ॥<br>
दशाश्वमेधे सा राजन्नियता ब्रह्मचारिणी  ।<br>
आराधयित्वा देवेशं परं निर्वाणमागतीः  ॥ १८०.५३ ॥<br>
कालुष्यं ब्रह्मसम्भूता संवत्सरसमुद्भवम्  ।<br>
प्रक्षालयितुमायाति दशम्यामाश्विनस्य च  ॥ १८०.५४ ॥<br>
उपोष्य रजनीं तां तु सम्पूज्य त्रिपुरान्तकम्  ।<br>
राजन्निष्कल्मषा यान्ति श्वोभूते शाश्वतं पदम्  ॥ १८०.५५ ॥<br>
<br>
युधिष्ठिर उवाच -<br>
सरस्वती महापुण्या नदीनामुत्तमा नदी  ।<br>
<br>
श्रीमार्कण्डेय उवाच -<br>
राजन्नाश्वयुजे मासि दशम्यां तद्विशिष्यते  ।<br>
पार्थिवेषु च तीर्थे तु सर्वेष्वेव न संशयः  ॥ १८०.५६ ॥<br>
दशाश्वमेधिके राजन्नित्यं हि दशमी शुभा  ।<br>
विशेषादाश्विने शुक्ला महापातकनाशिनी  ॥ १८०.५७ ॥<br>
तस्या स्नात्वार्चयेद्देवानुपवासपरायणः  ।<br>
श्राद्धं कृत्वा विधानेन पश्चात्सम्पूजयेच्छिवम्  ॥ १८०.५८ ॥<br>
तत्रस्थां पूजयेद्देवीं स्नातुकामां सरस्वतीम्  ।<br>
नमो नमस्ते देवेशि ब्रह्मदेहसमुद्भवे  ॥ १८०.५९ ॥<br>
कुरु पापक्षयं देवि संसारान्मां समुद्धर  ।<br>
गन्धधूपैश्च सम्पूज्य ह्यर्चयित्वा पुनःपुनः  ॥ १८०.६० ॥<br>
दश प्रदक्षिणा दत्त्वा सूत्रेण परिवेष्टयेत् ।<br>
कपिलां तु ततो विप्रे दद्याद्विगतमत्सरः  ॥ १८०.६१ ॥<br>
सर्वलक्षणसम्पन्नां सर्वोपस्करसंयुताम्  ।<br>
दत्त्वा विप्राय कपिलां न शोचति कृताकृते  ॥ १८०.६२ ॥<br>
पश्चाज्जागरणं कुर्याद्घृतेनाज्वाल्य दीपकम्  ।<br>
पुराणपठनेनैव नृत्यगीतविवादनैः  ॥ १८०.६३ ॥<br>
वेदोक्तैश्चैव पूजयेच्छशिशेखरम्  ।<br>
प्रभाते विमले पश्चात्स्नात्वा वै नर्मदाजले  ॥ १८०.६४ ॥<br>
ब्राह्मणान् भोजयेद्भक्त्या शिवभक्तांश्च योगिनः  ।<br>
एवं कृते ततो राजन् सम्यक्तीर्थफलं लभेत् ॥ १८०.६५ ॥<br>
तत्र तीर्थे तु यः स्नात्वा पूजयेच्छङ्करं नरः  ।<br>
दशाश्वमेधावभृथं लभते पुण्यमुत्तमम्  ॥ १८०.६६ ॥<br>
पूतात्मा तेन पुण्येन रुद्रलोकं स गच्छति  ।<br>
आरूढः परमं यानं कामगं च सुशोभनम्  ॥ १८०.६७ ॥<br>
तत्र दिव्याप्सरोभिस्तु वीज्यमानोऽथ चामरैः  ।<br>
क्रीडते सुचिरं कालं जयशब्दादिमङ्गलैः  ॥ १८०.६८ ॥<br>
ततोऽवतीर्णः कालेन इह राजा भवेद्ध्रुवम्  ।<br>
हस्त्यश्वरथसम्पन्नो महाभोगी परंतपः  ॥ १८०.६९ ॥<br>
दशाश्वमेधे यद्दानं दीयते शिवयोगिनाम्  ।<br>
दशाश्वमेधसदृशं भवेत्तन्नात्र संशयः  ॥ १८०.७० ॥<br>
सर्वेषामेव यज्ञानामश्वमेधो विशिष्यते  ।<br>
दुर्लभः स्वल्पवित्तानां भूरिशः पापकर्मणाम्  ॥ १८०.७१ ॥<br>
तत्र तीर्थे तु राजेन्द्र दुर्लभोऽपि सुरासुरैः  ।<br>
प्राप्यते स्नानदानेन इत्येवं शङ्करोऽब्रवीत् ॥ १८०.७२ ॥<br>
अकामो वा सकामो वा मृतस्तत्र नरेश्वर  ।<br>
देवत्वं प्राप्नुयात्सोऽपि नात्र कार्या विचारणा  ॥ १८०.७३ ॥<br>
अग्निप्रवेशं यः कुर्यात्तत्र तीर्थे नरोत्तम  ।<br>
अग्निलोके वसेत्तावद्यावदाभूतसम्प्लवम्  ॥ १८०.७४ ॥<br>
जलप्रवेशं यः कुर्यात्तत्र तीर्थे नराधिप  ।<br>
ध्यायमानो महादेवं वारुणं लोकमाप्नुयात् ॥ १८०.७५ ॥<br>
दशाश्वमेधे यः कश्चिच्छूरवृत्त्या तनुं त्यजेत् ।<br>
अक्षया नु गतिस्तस्य इत्येवं श्रुतिनोदना  ॥ १८०.७६ ॥<br>
न तां गतिं यान्ति भृगुप्रपातिनो न दण्डिनो नैव च सांख्ययोगिनः  ।<br>
ध्वजाकुले दुन्दुभिशङ्खनादिते क्षणेन यां यान्ति महाहवे मृताः  ॥ १८०.७७ ॥<br>
यत्र तत्र हतः शूरः शत्रुभिः परिवेष्टितः  ।<br>
अक्षयांल्लभते लोकान्यदि क्लीबं न भाषते  ॥ १८०.७८ ॥<br>
दशाश्वमेधे संन्यासं यः करोति विधानतः  ।<br>
अनिवर्तिका गतिस्तस्य रुद्रलोकात्कदाचन  ॥ १८०.७९ ॥<br>
दशाश्वमेधे यत्पुण्यं संक्षेपेण युधिष्ठिर  ।<br>
कथितं परया भक्त्या सर्वपापप्रणाशनम्  ॥ १८०.८० ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे दशाश्वमेधतीर्थमाहात्म्यवर्णनं नामाशीत्युत्तरशततमोऽध्यायः ॥<br>
<br>
<br>
</span>
