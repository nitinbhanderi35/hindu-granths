<span style="font-size: 14pt; line-height: 170%"><br>
अध्याय ८६<br>
<br>
श्रीमार्कण्डेय उवाच -<br>
ततो गच्छेन्महाराज पिङ्गलावर्तमुत्तमम्  ।<br>
सङ्गमस्य समीपस्थं रेवाया उत्तरे तटे  ।<br>
हव्यवाहेन राजेन्द्र स्थापितः पिङ्गलेश्वरः  ॥ ८६.१ ॥<br>
<br>
युधिष्ठिर उवाच -<br>
हव्यवाहेन भगवन्नीश्वरः स्थापितः कथम्  ।<br>
एतदाख्याहि मे सर्वं प्रसादाद्वक्तुमर्हसि  ॥ ८६.२ ॥<br>
<br>
मार्कण्डेय उवाच -<br>
शम्भुना रेतसा राजंस्तर्पितो हव्यवाहनः  ।<br>
प्राप्तसौख्येन रौद्रेण गौर्याक्रीडनचेतसा  ॥ ८६.३ ॥<br>
हव्यवाहमुखे क्षिप्तं रुद्रेणामिततेजसा  ।<br>
रुद्रस्य रेतसा दग्धस्तीर्थयात्राकृतादरः  ॥ ८६.४ ॥<br>
सागरांश्च नदीर्गत्वा क्रमाद्रेवां समागतः  ।<br>
चचार परया भक्त्या ध्यानमुग्रं हुताशनः  ॥ ८६.५ ॥<br>
वायुभक्षः शतं साग्रं यावत्तेपे हुताशनः  ।<br>
तावत्तुष्टो महादेवो वरदो जातवेदसः  ।<br>
संनिधौ समुपेत्याथ वचनं चेदमब्रवीत् ॥ ८६.६ ॥<br>
<br>
ईश्वर उवाच -<br>
वरं वृणीष्व हव्याश यस्ते मनसि वर्तते  ॥ ८६.७ ॥<br>
<br>
वह्निरुवाच -<br>
नमस्ते सर्वलोकेश उग्रमूर्ते नमोऽस्तु ते  ।<br>
रेतसा तव संदग्धः कुष्ठी जातो महेश्वर  ।<br>
कृपां कुरु महादेव मम रोगं विनाशय  ॥ ८६.८ ॥<br>
<br>
ईश्वर उवाच -<br>
हव्यवाह भवारोगो मत्प्रसादाच्च सत्वरम्  ।<br>
अत्र तीर्थे कृतस्नानः स्वरूपं प्रतिपत्स्यसे  ॥ ८६.९ ॥<br>
इत्युक्त्वा च महादेवस्तत्रैवान्तरधीयत  ।<br>
अनन्तरं हव्यवाहः सस्नौ रेवाजले त्वरन्  ॥ ८६.१० ॥<br>
तदैव रोगनिर्मुक्तोऽभवद्दिव्यस्वरूपवान्  ।<br>
स्थापयामास देवेशं स वह्निः पिङ्गलेश्वरम्  ॥ ८६.११ ॥<br>
नाम्ना संपूजयामास तुष्टाव स्तुतिभिर्मुदा  ।<br>
ततो जगाम देशं स्वं देवानां हव्यवाहनः  ॥ ८६.१२ ॥<br>
हव्यवाहेन भूपैवं स्थापितः पिङ्गलेश्वरः  ।<br>
जितक्रोधो हि यस्तत्र उपवासं समाचरेत् ॥ ८६.१३ ॥<br>
अतिरान्त्रफलं तस्य अन्ते रुद्रत्वमाप्नुयात् ।<br>
गुणान्विताय विप्राय कपिलां तत्र भारत  ॥ ८६.१४ ॥<br>
अलंकृत्य सवत्सां च शक्त्यालङ्कारभूषिताम्  ।<br>
यः प्रयच्छति राजेन्द्र स गच्छेत्परमां गतिम्  ॥ ८६.१५ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे पिङ्गलेश्वरतीर्थमाहात्म्यवर्णनं नाम षडशीतितमोऽध्यायः ॥<br>
<br>
</span>
