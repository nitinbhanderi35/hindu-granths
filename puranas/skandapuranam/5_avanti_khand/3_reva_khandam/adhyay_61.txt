<span style="font-size: 14pt; line-height: 170%"><br>
अध्याय ६१<br>
<br>
श्रीमार्कण्डेय उवाच -<br>
ततो गच्छेत्परं पुण्यं नर्मदादक्षिणे तटे  ।<br>
शक्रतीर्थं सुविख्यातमशेषाघविनाशनम्  ॥ ६१.१ ॥<br>
पुरा शक्रेण तत्रैव तपो वै दुरतिक्रमम्  ।<br>
प्रारब्धं परया भक्त्या देवं प्रति महेश्वरम्  ॥ ६१.२ ॥<br>
ततः संतोषितो देव उमापतिर्नराधिप  ।<br>
देवेन्द्रत्वं वरं राज्यं दानवानां वधं ददौ  ॥ ६१.३ ॥<br>
लब्धं शक्रेण नृपते नर्मदातीर्थभावतः  ।<br>
ततः पुण्यतमं तीर्थं संजातं वसुधातले  ॥ ६१.४ ॥<br>
कार्त्तिकस्य तु मासस्य कृष्णपक्षे त्रयोदशीम्  ।<br>
उपोष्य वै नरो भक्त्या सर्वपापैः प्रमुच्यते  ॥ ६१.५ ॥<br>
दुःस्वप्नसम्भवैः पापैर्दुर्निमित्तसमुद्भवैः  ।<br>
ग्रहशाकिनिसम्भूतैर्मुच्यते पाण्डुनन्दन  ॥ ६१.६ ॥<br>
शक्रेश्वरं नृपश्रेष्ठ ये प्रपश्यन्ति भक्तितः  ।<br>
तेषां जन्मकृतं पापं नश्यते नात्र संशयः  ॥ ६१.७ ॥<br>
अगम्यागमने चैव अवाह्ये चैव वाहिते  ।<br>
स्वामिमित्रविघाते यन्नश्यते नात्र संशयः  ॥ ६१.८ ॥<br>
गोप्रदानं प्रकर्तव्यं शुभं ब्राह्मणपुंगवे  ।<br>
धुर्यं वा दापयेत्तस्मिन् सर्वाङ्गरुचिरं नृप  ॥ ६१.९ ॥<br>
दातव्यं परया भक्त्या स्वर्गे वासमभीप्सता  ।<br>
एतत्ते सर्वमाख्यातं शक्रेश्वरफलं नृप  ॥ ६१.१० ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शक्रेश्वरतीर्थमाहात्म्यवर्णनं नामैकषष्टितमोऽध्यायः ॥<br>
<br>
</span>
