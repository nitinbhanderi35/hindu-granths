<span style="font-size: 14pt; line-height: 175%"><br>
अध्याय ९९<br>
<br>
श्रीमार्कण्डेय उवाच -<br>
ततो गच्छेन्महीपाल नर्मदादक्षिणे तटे  ।<br>
स्थापितं वासुकीशं तु समस्ताघौघनाशनम्  ॥ ९९.१ ॥<br>
<br>
युधिष्ठिर उवाच -<br>
कस्माच्च कारणात्तात रेवाया दक्षिणे तटे  ।<br>
वासुकीशस्थापितो वै विस्तराद्वद मे गुरो  ॥ ९९.२ ॥<br>
<br>
श्रीमार्कण्डेय उवाच -<br>
एतत्सर्वं समास्थाय नृत्यं शम्भुश्चकार वै  ॥ ९९.३ ॥<br>
श्रमादजायत स्वेदो गङ्गातोयविमिश्रितम्  ।<br>
पतन्तमुरगोऽश्नाति हरमौलिविनिर्गतम्  ॥ ९९.४ ॥<br>
मन्दाकिनी ततः क्रुद्धा व्यालस्योपरि भारत  ।<br>
प्राप्नुह्यजगरत्त्वं हि भुजङ्ग क्षुद्रजन्तुक  ॥ ९९.५ ॥<br>
<br>
वासुकिरुवाच -<br>
अनुग्राह्योऽस्मि ते पापो दुर्नयोऽहं हरादृते  ।<br>
त्रैलोक्यपावनी पुण्या सरित्त्वं शुभलक्षणा  ॥ ९९.६ ॥<br>
संसारच्छेदनकरी ह्यार्तानामार्तिनाशनी  ।<br>
स्वर्गद्वारे स्थिता त्वं हि दयां कुरु मयीश्वरि  ॥ ९९.७ ॥<br>
<br>
गङ्गोवाच -<br>
कुरुष्व विपुलं विन्ध्यं तपस्त्वं शङ्करं प्रति  ।<br>
ततः प्राप्स्यसि स्वं स्थानं पन्नगत्वं ममाज्ञया  ॥ ९९.८ ॥<br>
<br>
श्रीमार्कण्डेय उवाच -<br>
ततोऽसौ त्वरितो विन्ध्यं नागो गत्वा नगं शुभम्  ।<br>
तपस्तप्तुं समारेभे शङ्कराराधनोद्यतः  ॥ ९९.९ ॥<br>
नित्यं दध्यौ महादेवं त्र्यक्षं डमरुकोद्यतम्  ।<br>
ततो वर्षशते पूर्ण उपरुद्धो जगद्गुरुः  ।<br>
आगतस्तत्समीपं तु श्लक्ष्णां वाणीमुदाहरत् ॥ ९९.१० ॥<br>
वरं वरय मे वत्स पन्नग त्वं कृतादर  ॥ ९९.११ ॥<br>
<br>
वासुकिरुवाच -<br>
यदि तुष्टोऽसि मे देव वरं दास्यसि शङ्कर  ।<br>
प्रसादात्तव देवेश भूयान्निष्पापता मम  ।<br>
तीर्थं किंचित्समाख्याहि सर्वपापप्रणाशनम्  ॥ ९९.१२ ॥<br>
<br>
ईश्वर उवाच -<br>
पन्नग त्वं महाबाहो रेवां गच्छ शुभंकरीम्  ।<br>
याम्ये तस्यास्तटे पुण्ये स्नानं कुरु यथाविधि  ॥ ९९.१३ ॥<br>
इत्युक्त्वान्तर्दधे देवो वासुकिस्त्वरयान्वितः  ।<br>
रूपेणाजगरेणैव प्रविष्टो नर्मदाजलम्  ॥ ९९.१४ ॥<br>
मार्गेण तस्य संजातं जाह्नव्याः स्रोत उत्तमम्  ।<br>
निर्धूतकल्मषः सर्पः संजातो नर्मदाजले  ॥ ९९.१५ ॥<br>
स्थापितः शङ्करस्तत्र नर्मदायां युधिष्ठिर  ।<br>
ततो नागेश्वरं लिङ्गं प्रसिद्धं पापनाशनम्  ॥ ९९.१६ ॥<br>
अष्टम्यां वा चतुर्दश्यां स्नापयेन्मधुना शिवम्  ।<br>
विमुक्तकल्मषः सद्यो जायते नात्र संशयः  ॥ ९९.१७ ॥<br>
अपुत्रा ये नराः पार्थ स्नानं कुर्वन्ति सङ्गमे  ।<br>
ते लभन्ते सुताञ्छ्रेष्ठान् कार्त्तवीर्योपमाञ्छुभान्  ॥ ९९.१८ ॥<br>
श्राद्धं तत्रैव यः कुर्यादुपवासपरायणः  ।<br>
कुर्वन्प्रमोचयेत्प्रेतान्नरकान्नृपनन्दन  ॥ ९९.१९ ॥<br>
सर्पाणां च भयं वंशे ज्ञातिवर्गे न जायते  ।<br>
निर्दोषं नन्दते तस्य कुलं नागप्रसादतः  ॥ ९९.२० ॥<br>
एतत्ते सर्वमाख्यातं तव स्नेहान्नृपोत्तम  ॥ ९९.२१ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नागेश्वरतीर्थमाहात्म्यवर्णनं नामैकोनशततमोऽध्यायः ॥<br>
<br>
</span>
