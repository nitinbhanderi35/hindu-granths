<span style="font-size: 14pt; line-height: 200%">युधिष्ठिर उवाच -<br>
परार्थं तीर्थयात्रायां गच्छतः कस्य किं फलम्  ।<br>
कियन्मात्रं मुनिश्रेष्ठ तन्मे ब्रूहि कृपानिधे  ॥ २२८.१ ॥<br>
<br>
मार्कण्डेय उवाच -<br>
परार्थं गच्छतस्तन्मे वदतः शृणु पार्थिव  ।<br>
यथा यावत्फलं तस्य यात्रादिविहितं भवेत् ॥ २२८.२ ॥<br>
उत्तमेनेह वर्णेन द्रव्यलोभादिना नृप  ।<br>
नाधमस्य क्वचित्कार्यं तीर्थयात्रादिसेवनम्  ॥ २२८.३ ॥<br>
धर्मकर्म महाराज स्वयं विद्वान्समाचरेत् ।<br>
शरीरस्याथवा शक्त्या अन्यद्वा कार्ययोगतः  ॥ २२८.४ ॥<br>
धर्मकर्म सदा प्रायः सवर्णेनैव कारयेत् ।<br>
पुत्रपौत्रादिकैर्वापि ज्ञातिभिर्गोत्रसम्भवैः  ॥ २२८.५ ॥<br>
श्रेष्ठं हि विहितं प्राहुर्धर्मकर्म युधिष्ठिर  ।<br>
तैरेव कारयेत्तस्मान्नोत्तमैर्नाधमैरपि  ॥ २२८.६ ॥<br>
अधमेन कृतं सम्यङ्न भवेदिति मे मतिः  ।<br>
उत्तमश्चाधमार्थे वै कुर्वन्दुर्गतिमाप्नुयात् ॥ २२८.७ ॥<br>
न शूद्राय मतिं दद्यान्नोच्छिष्टं न हविष्कृतम्  ।<br>
न चास्योपदिशेद्धर्मं न चास्य व्रतमादिशेत् ॥ २२८.८ ॥<br>
जपस्तपस्तीर्थयात्रा प्रव्रज्या मन्त्रसाधनम्  ।<br>
देवताराधनं दीक्षा स्त्रीशूद्रपतनानि षट् ॥ २२८.९ ॥<br>
पतिवत्नी पतत्येव विधवा सर्वमाचरेत् ।<br>
सभर्तृकाशके पत्यौ सर्वं कुर्यादनुज्ञया  ॥ २२८.१० ॥<br>
गत्वा परार्थं तीर्थादौ षोडशांशफलं लभेत् ।<br>
गच्छतश्च प्रसङ्गेन तीर्थमर्द्धफलं स्मृतम्  ॥ २२८.११ ॥<br>
अनुसङ्गेन तीर्थस्य स्नाने स्नानफलं विदुः  ।<br>
नैव यात्राफलं तज्ज्ञाः शास्त्रोक्तं कल्मषापहम्  ॥ २२८.१२ ॥<br>
पित्रर्थं च पितृव्यस्य मातुर्मातामहस्य च  ।<br>
मातुलस्य तथा भ्रातुः श्वशुरस्य सुतस्य च  ॥ २२८.१३ ॥<br>
पोषकार्थादयोश्चापि मातामह्या गुरोस्तथा  ।<br>
स्वसुर्मातृष्वसुः पैत्र्या आचार्याध्यापकस्य च  ॥ २२८.१४ ॥<br>
इत्याद्यर्थे नरः स्नात्वा स्वयमष्टांशमाप्नुयात् ।<br>
साक्षात्पित्रोः प्रकुर्वाणश्चतुर्थांशमवाप्नुयात् ॥ २२८.१५ ॥<br>
पतिपत्न्योर्मिथश्चार्द्धं फलं प्राहुर्मनीषिणः  ।<br>
भागिनेयस्य शिष्यस्य भ्रातृव्यस्य सुतस्य च  ।<br>
षट्त्रिपञ्चचतुर्भागान्फलमाप्नोति वै नरः  ॥ २२८.१६ ॥<br>
इति ते कथितं पार्थ पारम्पर्यक्रमागतम्  ।<br>
कर्तव्यं ज्ञातिवर्गस्य परार्थे धर्मसाधनम्  ॥ २२८.१७ ॥<br>
वर्षाऋतुसमायोगे सर्वा नद्यो रजस्वलाः  ।<br>
मुक्त्वा सरस्वतीं गङ्गां नर्मदां यमुनानदीम्  ॥ २२८.१८ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे परार्थतीर्थयात्राफलकथनं नामाष्टविंशत्यधिकद्विशततमोऽध्यायः ॥<br>
<br>
<br>
</span>
