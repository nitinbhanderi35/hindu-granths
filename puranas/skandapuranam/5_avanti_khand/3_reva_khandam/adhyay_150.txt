<span style="font-size: 14pt; line-height: 175%"><br>
अध्याय १५०<br>
<br>
श्रीमार्कण्डेय उवाच -<br>
ततो गच्छेन्महाराज कुसुमेश्वरमुत्तमम्  ।<br>
दक्षिणे नर्मदाकूले उपपातकनाशनम्  ॥ १५०.१ ॥<br>
कामेन स्थापितो देवः कुसुमेश्वरसंज्ञितः  ।<br>
ख्यातः सर्वेषु लोकेषु देवदेवः सनातनः  ॥ १५०.२ ॥<br>
कामो मनोभवो विश्वः कुसुमायुधचापभृत् ।<br>
स कामान् ददाति सर्वान् पूजितो मीनकेतनः  ॥ १५०.३ ॥<br>
तेन निर्दग्धकायेन चाराध्य परमेश्वरम्  ।<br>
अनङ्गेन तथा प्राप्तमङ्गित्वं नर्मदातटे  ॥ १५०.४ ॥<br>
<br>
युधिष्ठिर उवाच -<br>
अङ्गिभृतस्य नाशत्वमनङ्गस्य तु मे वद  ।<br>
न श्रुतं न च मे दृष्टं भूतपूर्वं कदाचन  ॥ १५०.५ ॥<br>
एतत्सर्वं यथा वृत्तमाचक्ष्व द्विजसत्तम  ।<br>
श्रोतुमिच्छामि विप्रेन्द्र भीमार्जुनयमैः सह  ॥ १५०.६ ॥<br>
<br>
श्रीमार्कण्डेय उवाच -<br>
आदौ कृतयुगे तात देवदेवो महेश्वरः  ।<br>
तपश्चचार विपुलं गङ्गासागरसंस्थितः  ॥ १५०.७ ॥<br>
तेन सम्पादिता लोकास्तपसा ससुरासुराः  ।<br>
जग्मुस्ते शरणं सर्वे देवदेवं शचीपतिम्  ॥ १५०.८ ॥<br>
व्यापकः सर्वभूतानां देवदेवो महेश्वरः  ।<br>
संतापयति लोकांस्त्रींस्तन्निवारय गोपते  ॥ १५०.९ ॥<br>
श्रुत्वा तद्वचनं तेषां देवानां बलवृत्रहा  ।<br>
चिन्तयामास मनसा तपोविघ्नायचादिशत् ॥ १५०.१० ॥<br>
अप्सरां मेनकां रम्भां घृताचीं च तिलोत्तमाम्  ।<br>
वसन्तं कोकिलं कामं दक्षिणानिलमुत्तमम्  ॥ १५०.११ ॥<br>
गत्वा तत्र महादेवं तपश्चरणतत्परम्  ।<br>
क्षोभयध्वं यथान्यायं गङ्गासागरवासिनम्  ॥ १५०.१२ ॥<br>
एवमुक्तास्तु ते सर्वे देवराजेन भारत  ।<br>
देवाप्सरःसमोपेता जग्मुस्ते हरसन्निधौ  ॥ १५०.१३ ॥<br>
वसन्तमासे कुसुमाकराकुले मयूरदात्यूहसुकोकिलाकुले  ।<br>
प्रनृत्य देवाप्सरगीतसंकुले प्रवाति वाते यमनैरृताकुले  ॥ १५०.१४ ॥<br>
तेन संमूर्छिताः सर्वे संसर्गाच्च खगोत्तमाः  ।<br>
मधुमाधवगन्धेन सकिन्नरमहोरगाः  ॥ १५०.१५ ॥<br>
यावदालोकते तावत्तद्वनं व्याकुलीकृतम्  ।<br>
वीक्षते मदनाविष्टं दशावस्थागतं जनम्  ॥ १५०.१६ ॥<br>
देवदेवोऽपि देवानामवस्थात्रितयं गतः  ।<br>
सात्त्विकीं राजसीं राजंस्तामसीं तां शृणुष्व मे  ॥ १५०.१७ ॥<br>
एकं योगसमाधिना मुकुलितं चक्षुर्द्वितीयं पुनः पार्वत्या जघनस्थलस्तनतटे शृङ्गारभारालसम्  ।<br>
अन्यद्दूरनिरस्तचापमदनक्रोधानलोद्दीपितं शम्भोर्भिन्नरसं समाधिसमये नेत्रत्रयं पातु वः  ॥ १५०.१८ ॥<br>
एवं दृष्टः स देवेन सशरः सशरासनः  ।<br>
भस्मीभूतो गतः कामो विनाशः सर्वदेहिनाम्  ॥ १५०.१९ ॥<br>
कामं दृष्ट्वा क्षयं यातं तत्र देवाप्सरोगणाः  ।<br>
भीता यथागतं सर्वे जग्मुश्चैव दिशो दश  ॥ १५०.२० ॥<br>
कामेन रहिता लोकाः ससुरासुरमानवाः  ।<br>
ब्रह्माणं शरणं जग्मुर्देवा इन्द्रपुरोगमाः  ॥ १५०.२१ ॥<br>
सीदमानं जगद्दृष्ट्वा तमूचुः परमेष्ठिनम्  ।<br>
जानासि त्वं जगच्छेषं प्रभो मैथुनसम्भवात् ॥ १५०.२२ ॥<br>
प्रजाः सर्वा विशुष्यन्ति कामेन रहिता विभो  ॥ १५०.२३ ॥<br>
एतच्छ्रुत्वा वचस्तेषां देवानां प्रपितामहः  ।<br>
जगाम सहितस्तत्र यत्र देवो महेश्वरः  ॥ १५०.२४ ॥<br>
अतोषयज्जगन्नाथं सर्वभूतमहेश्वरम्  ।<br>
स्तुतिभिस्तण्डकैः स्तोत्रैर्वेदवेदाङ्गसम्भवैः  ॥ १५०.२५ ॥<br>
ततस्तुष्टो महादेवो देवानां परमेश्वरः  ।<br>
उवाच मधुरां वाणीं देवान्ब्रह्मपुरोगमान्  ॥ १५०.२६ ॥<br>
किं कार्यं कश्च सन्तापः किं वागमनकारणम्  ।<br>
देवतानामृषीणां च कथ्यतां मम माचिरम्  ॥ १५०.२७ ॥<br>
देवा ऊचुः  ।<br>
कामनाशाज्जगन्नाशो भवितायं चराचरे  ।<br>
त्रैलोक्यं त्वं पुनः शम्भो उत्पादयितुमर्हसि  ॥ १५०.२८ ॥<br>
एतच्छ्रुत्वा वचस्तेषां विमृश्य परमेश्वरः  ।<br>
चिन्तयामास कामस्य विग्रहं भुवि दुर्लभम्  ॥ १५०.२९ ॥<br>
आजगाम ततः शीघ्रमनङ्गो ह्यङ्गतां गतः  ।<br>
प्राणदः सर्वभूतानां पश्यतां नृपसत्तम  ॥ १५०.३० ॥<br>
ततः शङ्खनिनादेन भेरीणां निःस्वनेन च  ।<br>
अभ्यनन्दंस्ततो देवं सुरासुरमहोरगाः  ॥ १५०.३१ ॥<br>
नमस्ते देवदेवेश कृतार्थाः सुरसत्तमाः  ।<br>
विसर्जिताः पुनर्जग्मुर्यथागतमरिन्दम  ॥ १५०.३२ ॥<br>
गतेषु सर्वदेवेषु कामदेवोऽपि भारत  ।<br>
तपश्चचार विपुलं नर्मदातटमाश्रितः  ॥ १५०.३३ ॥<br>
तपोजपकृशीभूतो दिव्यं वर्षशतं किल  ।<br>
महाभूतैर्विघ्नकरैः पीड्यमानः समन्ततः  ॥ १५०.३४ ॥<br>
आत्मविघ्नविनाशार्थं संस्मृतः कुण्डलेश्वरः  ।<br>
चकार रक्षां सर्वत्र शरपाते नृपोत्तम  ॥ १५०.३५ ॥<br>
ततस्तुष्टो महादेवो दृढभक्त्या वरप्रदः  ।<br>
वरेण छन्दयामास कामं कामविनाशनः  ॥ १५०.३६ ॥<br>
ज्ञात्वा तुष्टं महादेवमुवाच झषकेतनः  ।<br>
प्रणतः प्राञ्जलिर्भूत्वा देवदेवं त्रिलोचनम्  ॥ १५०.३७ ॥<br>
यदि तुष्टोऽसि देवेश यदि देयो वरो मम  ।<br>
अत्र तीर्थे जगन्नाथ सदा संनिहितो भव  ॥ १५०.३८ ॥<br>
तथेति चोक्त्वा वचनं देवदेवो महेश्वरः  ।<br>
जगामाकाशमाविश्य स्तूयमानोऽप्सरोगणैः  ॥ १५०.३९ ॥<br>
गते चादर्शनं देवे कामदेवो जगद्गुरुम्  ।<br>
स्थापयामास राजेन्द्र कुसुमेश्वरसंज्ञितम्  ॥ १५०.४० ॥<br>
तत्र तीर्थे तु यः स्नात्वा ह्युपवासपरायणः  ।<br>
चैत्रमासे चतुर्दश्यां मदनस्य दिनेऽथवा  ॥ १५०.४१ ॥<br>
प्रभाते विमले प्राप्ते स्नात्वा पूज्य दिवाकरम्  ।<br>
तिलमिश्रेण तोयेन तर्पयेत्पितृदेवताः  ॥ १५०.४२ ॥<br>
कृत्वा स्नानं विधानेन पूजयित्वा च तं नृप  ।<br>
पिण्डनिर्वपणं कुर्यात्तस्य पुण्यफलं शृणु  ॥ १५०.४३ ॥<br>
सत्त्रयाजिफलं यच्च लभते द्वादशाब्दिकम्  ।<br>
पिण्डदानात्फलं तच्च लभते नात्र संशयः  ॥ १५०.४४ ॥<br>
अङ्कुल्लमूले यः पिण्डं पित्ःनुद्दिश्य दापयेत् ।<br>
तस्य ते द्वादशाब्दानि तृप्तिं यान्ति पितामहाः  ॥ १५०.४५ ॥<br>
कृमिकीटपतङ्गा ये तत्र तीर्थे युधिष्ठिर  ।<br>
प्राप्नुवन्ति मृताः स्वर्गं किं पुनर्ये नरा मृताः  ॥ १५०.४६ ॥<br>
संन्यासं कुरुते योऽत्र जितक्रोधो जितेन्द्रियः  ।<br>
कुसुमेशे नरो भक्त्या स गच्छेच्छिवमन्दिरम्  ॥ १५०.४७ ॥<br>
तत्र दिव्याप्सरोभिश्च देवगन्धर्वगायनैः  ।<br>
क्रीडते सेव्यमानस्तु कल्पकोटिशतं नृप  ॥ १५०.४८ ॥<br>
पूर्णे चैव ततः काल इह मानुष्यतां गतः  ।<br>
जायते राजराजेन्द्रैः पूज्यमानो नृपो महान्  ॥ १५०.४९ ॥<br>
सुरूपः सुभगो वाग्मी विक्रान्तो मतिमाञ्छुचिः  ।<br>
जीवेद्वर्षशतं साग्रं सर्वव्याधिविवर्जितः  ॥ १५०.५० ॥<br>
एतत्पुण्यं पापहरं तीर्थकोटिशताधिकम्  ।<br>
कुसुमेशेति विख्यातं सर्वदेवनमस्कृतम्  ॥ १५०.५१ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कुसुमेश्वरतीर्थमाहात्म्यवर्णनं नाम पञ्चाशदधिकशततमोऽध्यायः ॥<br>
<br>
<br>
</span>
