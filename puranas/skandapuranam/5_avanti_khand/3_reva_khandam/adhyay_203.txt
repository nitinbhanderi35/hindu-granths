<span style="font-size: 14pt; line-height: 200%">अध्यायः २०३<br>
<br>
श्रीमार्कण्डेय उवाच -<br>
ततो गच्छेद्धराधीश कोटितीर्थमनुत्तमम्  ।<br>
यत्र सिद्धा महाभागाः कोटिसंख्या महर्षयः  ॥ २०३.१ ॥<br>
तपः कृत्वा सुविपुलमृषिभिः स्थापितः शिवः  ।<br>
तथा कोटीश्वरी देवी चामुण्डा महिषार्दिनी  ॥ २०३.२ ॥<br>
कृष्णपक्षे चतुर्दश्यां मासि भाद्रपदे नृप  ।<br>
तीर्थकोटीः समाहूय मुनिभिः स्थापितः शिवः  ॥ २०३.३ ॥<br>
तस्यां तिथौ च हस्तर्क्षं सर्वपापप्रणाशनम्  ।<br>
तत्र तीर्थे तदा गत्वा स्नानं कृत्वा समाहितः  ॥ २०३.४ ॥<br>
नरकादुद्धरत्याशु पुरुषानेकविंशतिम्  ।<br>
तिलोदकप्रदानेन किमुत श्राद्धदो नरः  ॥ २०३.५ ॥<br>
स्नानं दानं जपो होमः स्वाध्यायो देवतार्चनम्  ।<br>
तस्य तीर्थस्य योगेन सर्वं कोटिगुणं भवेत् ॥ २०३.६ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कोटितीर्थमाहात्म्यवर्णनं नाम त्र्युत्तरद्विशततमोऽध्यायः ॥<br>
<br>
<br>
</span>
