<span style="font-size: 14pt; line-height: 175%"><br>
अध्याय ३८<br>
<br>
श्रीमार्कण्डेय उवाच -<br>
ततो गच्छेत राजेन्द्र गुहावासीति चोत्तमम्  ।<br>
यत्र सिद्धो महादेवो गुहावासी समार्बुदम्  ॥ ३८.१ ॥<br>
<br>
युधिष्ठिर उवाच -<br>
केन कार्येण भो तात महादेवो जगद्गुरुः  ।<br>
गुहायामनयत्कालं सुदीर्घं द्विजसत्तम  ॥ ३८.२ ॥<br>
एतद्विस्तरतः सर्वं कथयस्व ममानघ  ।<br>
श्रोतुमिच्छाम्यहं सर्वपरं कौतूहलं हि मे  ॥ ३८.३ ॥<br>
<br>
मार्कण्डेय उवाच -<br>
साधु प्रश्नो महाराज पृष्टो यो वै त्वयोत्तमः  ।<br>
पुराणे विस्तरो ह्यस्य न शक्यो हि मयाधुना  ॥ ३८.४ ॥<br>
कथितुं वृद्धभावत्वादतीतो बहुकालिकः  ।<br>
संक्षेपात्तेन ते तात कथयामि निबोध मे  ॥ ३८.५ ॥<br>
पुरा कृतयुगे राजन्नासीद्दारुवनं महत् ।<br>
नानाद्रुमलताकीर्णं नानावल्ल्युपशोभितम्  ॥ ३८.६ ॥<br>
सिंहव्याघ्रवराहैश्च गजैः खड्गैर्निषेवितम्  ।<br>
बहुपक्षियुतं दिव्यं यथा चैत्ररथं वनम्  ॥ ३८.७ ॥<br>
तत्र केचिन्महाप्राज्ञा वसन्ति संशितव्रताः  ।<br>
वसन्ति परया भक्त्या चतुराश्रमभाविताः  ॥ ३८.८ ॥<br>
ब्रह्मचारी गृहस्थश्च वानप्रस्थो यतिस्तथा  ।<br>
स्वधर्मनिरताः सर्वे वाञ्छन्तः परमं पदम्  ॥ ३८.९ ॥<br>
तावद्वसन्तसमये कस्मिंश्चित्कारणान्तरे  ।<br>
विमानस्थो महादेवो गच्छन्वै ह्युमया सह  ॥ ३८.१० ॥<br>
ददर्श तोय आवासमृक्सामयजुर्नादितम्  ।<br>
अलक्ष्यागतनिर्गम्यं सर्वपापक्षयंकरम्  ॥ ३८.११ ॥<br>
तं दृष्ट्वा मुदिता देवी हर्षगङ्गदया गिरा  ।<br>
पप्रच्छ देवदेवेशं शशाङ्ककृतभूषणम्  ॥ ३८.१२ ॥<br>
<br>
देव्युवाच -<br>
कस्यायमाश्रमो देव वेदध्वनिनिनादितः  ।<br>
यं दृष्ट्वा क्षुत्पिपासाद्यैः श्रमैश्च परिहीयते  ॥ ३८.१३ ॥<br>
<br>
महेश्वर उवाच -<br>
किं त्वया न श्रुतं देवि महादारुवनं महत् ।<br>
बहुविप्रजनो यत्र गृहधर्मेण वर्तते  ॥ ३८.१४ ॥<br>
अत्र यः स्त्रीजनः कश्चिद्भर्तृशुश्रूषणे रतः  ।<br>
नान्यो देवो न वै धर्मो ज्ञायते शैलनन्दिनि  ॥ ३८.१५ ॥<br>
एतच्छ्रुत्वा परं वाक्यं देवदेवेन भाषितम्  ।<br>
कौतूहलसमाविष्टा शङ्करं पुनरब्रवीत् ॥ ३८.१६ ॥<br>
यत्त्वयोक्तं महादेव पतिधर्मरताः स्त्रियः  ।<br>
तासां त्वं मदनो भूत्वा चारित्रं क्षोभय प्रभो  ॥ ३८.१७ ॥<br>
<br>
ईश्वर उवाच -<br>
यत्त्वयोक्तं च वचनं न हि मे रोचते प्रिये  ।<br>
ब्राह्मणा हि महद्भूतं न चैषां विप्रियं चरेत् ॥ ३८.१८ ॥<br>
मन्युप्रहरणा विप्राश्चक्रप्रहरणो हरिः  ।<br>
चक्रात्क्रूरतरो मन्युस्तस्माद्विप्रं न कोपयेत् ॥ ३८.१९ ॥<br>
न ते देवा न ते लोका न ते नगा न चासुराः  ।<br>
दृश्यन्ते त्रिषु लोकेषु ये तैर्दृष्टैर्न नाशिताः  ॥ ३८.२० ॥<br>
तेषां मोक्षस्तथा स्वर्गो भूमिर्मर्त्ये फलानि च  ।<br>
येषां तुष्टा महाभागा ब्राह्मणाः क्षितिदेवताः  ॥ ३८.२१ ॥<br>
एवं ज्ञात्वा महाभागे असद्ग्राहं परित्यज  ।<br>
तत्र लोके विरुद्धं वै कुप्यन्ते येन वै द्विजाः  ॥ ३८.२२ ॥<br>
<br>
देव्युवाच -<br>
नाहं ते दयिता देव नाहं ते वशवर्तिनी  ।<br>
अकृत्वाधश्व वै तासां मानं सुरसुपूजितम्  ॥ ३८.२३ ॥<br>
लोकलोके महादेव अशक्यं नास्ति ते प्रभो  ।<br>
क्रियतां मम चैवैकमेतत्कार्यं सुरोत्तम  ॥ ३८.२४ ॥<br>
एवमुक्तो महादेवो देव्या वाक्यहिते रतः  ।<br>
कृत्वा कापालिकं रूपं ययौ दारुवनं प्रति  ॥ ३८.२५ ॥<br>
महाहितजटाजूटं नियम्य शशिभूषणम्  ।<br>
कण्ठत्राणं परं कृत्वा धारयन् कर्णकुण्डले  ॥ ३८.२६ ॥<br>
व्याघ्रचर्मपरीधानो मेखलाहारभूषितः  ।<br>
नूपुरध्वनिनिघोषैः कम्पयन् वै वसुंधराम्  ॥ ३८.२७ ॥<br>
महानूर्द्ध्वजटामाली कृत्तिभस्मानुलेपनः  ।<br>
कृत्वा हस्ते कपालं तु ब्रह्मणश्च महात्मनः  ॥ ३८.२८ ॥<br>
महाडमरुघोषेण कम्पयन् वै वसुंधराम्  ।<br>
प्रभातसमये प्राप्तो महादारुवनं प्रति  ॥ ३८.२९ ॥<br>
तावत्पुण्यजनः सर्वपुष्पपत्रफलार्थिकः  ।<br>
निर्गतो बहुभिः सार्द्धं पवमानः समन्ततः  ॥ ३८.३० ॥<br>
तद्दृष्ट्वा महदाश्चर्यं रूपं देवस्य भारत  ।<br>
युवतीनां मनस्तासां कामेन कलुषीकृतम्  ॥ ३८.३१ ॥<br>
शोभनं पुरुषं दृष्ट्वा सर्वा अपि वराङ्गनाः  ।<br>
क्लेदभावं ततो जग्मुर्मुदा दारुवनस्त्रियः  ॥ ३८.३२ ॥<br>
विकारा बहवस्तासां देवं दृष्ट्वा महाद्भुतम्  ।<br>
संजाता विप्रपत्नीनां तदा तासु नरोत्तम  ॥ ३८.३३ ॥<br>
परिधानं न जानन्ति काश्चिद्दृष्ट्वा वराङ्गनाः  ।<br>
उत्तरीयं तथा चान्या महामोहसमन्विताः  ॥ ३८.३४ ॥<br>
केशभारपरिभ्रष्टा काचिदेवासनोत्थिता  ।<br>
दातुकामा तदा भैक्ष्यं चेष्टितुं नैव चाशकत् ॥ ३८.३५ ॥<br>
काचिद्दृष्ट्वा महादेवं रूपयौवनगर्विता  ।<br>
उत्सङ्गे संस्थितं बालं विस्मृता पायितुं स्तनम्  ॥ ३८.३६ ॥<br>
कामबाणहता चान्या बाहुभ्यां पीड्य सुस्तनौ  ।<br>
निःश्वसन्ती तदा चोष्णं न किंचित्प्रतिजल्पति  ॥ ३८.३७ ॥<br>
एवं संक्षोभ्य तं सर्वं स्त्रीजनं परमेश्वरः  ।<br>
जगाम तत्र वै तासां क्षोभं कृत्वा महाद्भुतम्  ॥ ३८.३८ ॥<br>
तावत्ते ब्राह्मणाः सर्वे भ्रमित्वा काननं महत् ।<br>
आगताः स्वगृहे दारान् ददृशुश्च हतौजसः  ॥ ३८.३९ ॥<br>
यासां पूर्वतरा भक्तिः पातिव्रत्ये पतीन्प्रति  ।<br>
चलितास्ता विदित्वाशु निर्जग्मुर्द्विजसत्तमाः  ॥ ३८.४० ॥<br>
संविदं परमां कृत्वा ज्ञात्वा देवं महेश्वरम्  ।<br>
क्षोभयित्वा मनस्तासां ततश्चादर्शनं गतम्  ॥ ३८.४१ ॥<br>
क्रोधाविष्टो द्विजः कश्चिद्दण्डमुद्यम्य धावति  ।<br>
कल्माषयष्टिमन्ये च तथान्ये दर्भमुष्टिकाम्  ॥ ३८.४२ ॥<br>
इतश्चेतश्च ते सर्वे भ्रमित्वा काननं नृप  ।<br>
एकीभूत्वा महात्मानो व्याजह्रुश्च रुषा गिरम्  ॥ ३८.४३ ॥<br>
यदिदं च हुतं किंचिद्गुरवस्तोषिता यदि  ।<br>
तेन सत्येन देवस्य लिङ्गं पततु चोत्तमम्  ॥ ३८.४४ ॥<br>
आश्रमादाश्रमं सर्वे न त्यजामो विधिक्रमात् ।<br>
तेन सत्येन देवस्य लिङ्गं पततु भूतले  ॥ ३८.४५ ॥<br>
एवं सत्यप्रभावेन त्रिरुक्तेन द्विजन्मनाम्  ।<br>
शिवस्य पश्यतो लिङ्गं पतितं धरणीतले  ॥ ३८.४६ ॥<br>
हाहाकारो महानासील्लोकालोकेऽपि भारत  ।<br>
देवस्य पतिते लिङ्गे जगतश्च महाक्षये  ॥ ३८.४७ ॥<br>
पतमानस्य लिङ्गस्य शब्दोऽभूच्च सुदारुणः  ।<br>
उल्कापाता दिशां हाहा भूमिकम्पाश्च दारुणाः  ॥ ३८.४८ ॥<br>
पतन्ति पर्वताग्राणि शोषं यान्ति च सागराः  ।<br>
देवस्य पतिते लिङ्गे देवा विमनसोऽभवन्  ॥ ३८.४९ ॥<br>
समेत्य सहिताः सर्वे ब्रह्माणं परमेष्ठिनम्  ।<br>
कृताञ्जलिपुटाः सर्वे स्तुवन्ति विविधैः स्तवैः  ॥ ३८.५० ॥<br>
ततस्तुष्टो जगन्नाथश्चतुर्वदनपङ्कजः  ।<br>
आर्तान्प्राह सुरान्सर्वान्मा विषादं गमिष्यथ  ॥ ३८.५१ ॥<br>
ब्रह्मशापाभिभूतोऽसौ देवदेवस्त्रिलोचनः  ।<br>
तुष्टैस्तैस्तपसा युक्तैः पुनर्मोक्षं गमिष्यति  ॥ ३८.५२ ॥<br>
एतच्छ्रुत्वा ययुर्देवा यथागतमरिन्दम  ।<br>
भावयित्वा ततः सर्वे मुनयश्चैव भारत  ॥ ३८.५३ ॥<br>
विश्वामित्रवसिष्ठाद्या जाबालिरथ कश्यपः  ।<br>
समेत्य सहिताः सर्वे तमूचुस्त्रिपुरान्तकम्  ॥ ३८.५४ ॥<br>
ब्रह्मतेजो हि बलवद्द्विजानां हि सुरेश्वर  ।<br>
क्षान्तियुक्तस्तपस्तप्त्वा भविष्यसि गतक्लमः  ॥ ३८.५५ ॥<br>
यतः क्षोभादृषीणां च तदेवं लिङ्गमुत्तमम्  ।<br>
पतितं ते महादेव न तत्पूज्यं भविष्यति  ॥ ३८.५६ ॥<br>
न तच्छ्रेयोऽग्निहोत्रेण नाग्निष्टोमेन लभ्यते  ।<br>
प्राप्नुवन्ति च यच्छ्रेयो मानवा लिङ्गपूजने  ॥ ३८.५७ ॥<br>
देवदानवयक्षाणां गन्धर्वोरगरक्षसाम्  ।<br>
वचनेन तु विप्राणामेतत्पूज्यं भविष्यति  ॥ ३८.५८ ॥<br>
ब्रह्मविष्ण्विन्द्रचन्द्राणामेतत्पूज्यं भविष्यति  ।<br>
यत्फलं तव लिङ्गस्य इह लोके परत्र च  ॥ ३८.५९ ॥<br>
एवमुक्तो जगन्नाथः प्रणिपत्य द्विजोत्तमान्  ।<br>
मुदा परमया युक्तः कृताञ्जलिरभाषत  ॥ ३८.६० ॥<br>
ब्राह्मणा जङ्गमं तीर्थं निर्जलं सार्वकामिकम्  ।<br>
येषां वाक्योदकेनैव शुध्यन्ति मलिनो जनाः  ॥ ३८.६१ ॥<br>
न तत्क्षेत्रं न तत्तीर्थमूषरं पुष्कराणि च  ।<br>
ब्राह्मणे मन्युमुत्पाद्य यत्र गत्वा स शुध्यति  ॥ ३८.६२ ॥<br>
न तच्छास्त्रं यन्न विप्रप्रणीतं न तद्दानं यन्न विप्रप्रदेयम्  ।<br>
न तत्सौख्यं यन्नविप्रप्रसादान्न तद्दुःखं यन्न विप्रप्रकोपात् ॥ ३८.६३ ॥<br>
पृथिव्यां यानि तीर्थानि गङ्गाद्याः सरितस्तथा  ।<br>
एकस्य विप्रवाक्यस्य कलां नार्हन्ति षोडशीम्  ॥ ३८.६४ ॥<br>
अभिनन्द्य द्विजान्सर्वाननुज्ञातो महर्षिभिः  ।<br>
ततोऽगमत्तदा देवो नर्मदातटमुत्तमम्  ॥ ३८.६५ ॥<br>
परमं व्रतमास्थाय गुहावासी समार्बुदम्  ।<br>
तपश्चचार भगवाञ्जपस्नानरतः सदा  ॥ ३८.६६ ॥<br>
समाप्ते नियमे तात स्थापयित्वा महेश्वरम्  ।<br>
वन्द्यमानः सुरैः सार्द्धं कैलासमगमत्प्रभुः  ॥ ३८.६७ ॥<br>
नर्मदायास्तटे तेन स्थापितः परमेश्वरः  ।<br>
तेनैव कारणेनासौ नर्मदेश्वर उच्यते  ॥ ३८.६८ ॥<br>
योऽर्चयेन्नर्मदेशानं यतिर्वै संजितेन्द्रियः  ।<br>
स्नात्वा चैव महादेवमश्वमेधफलं लभेत् ॥ ३८.६९ ॥<br>
ददाति यः पितृभ्यस्तु तिलपुष्पकुशोदकम्  ।<br>
त्रिःसप्तपूर्वजास्तस्य स्वर्गे मोदन्ति पाण्डव  ॥ ३८.७० ॥<br>
यस्तु भोजयते विप्रांस्तस्मिंस्तीर्थे नराधिप  ।<br>
पायसं घृतमिश्रं तु स लभेत्कोटिजं फलम्  ॥ ३८.७१ ॥<br>
सुवर्णं रजतं वापि ब्राह्मणेभ्यो युधिष्ठिर  ।<br>
ददाति तोयमध्यस्थः सोऽग्निष्टोमफलं लभेत् ॥ ३८.७२ ॥<br>
अष्टम्यांवा चतुर्दश्यां निराहारो वसेत्तु यः  ।<br>
नर्मदेश्वरमासाद्य प्राप्नुयाज्जन्मनः फलम्  ॥ ३८.७३ ॥<br>
अग्निप्रवेशं यः कुर्यात्तस्मिंस्तीर्थे नराधिप  ।<br>
तस्य व्याधिभयं न स्यात्सप्तजन्मसु भारत  ॥ ३८.७४ ॥<br>
अनाशकं तु यः कुर्यात्तस्मिंस्तीर्थे नराधिप  ।<br>
अनिवर्तिका गतिस्तस्य रुद्रलोके भविष्यति  ॥ ३८.७५ ॥<br>
एष ते विधिरुद्दिष्टस्तस्योत्पत्तिर्नरोत्तम  ।<br>
पुराणे विहिता तात संज्ञा तस्य तु विस्तरात् ॥ ३८.७६ ॥<br>
एतं कीर्तयते यस्तु नर्मदेश्वरसम्भवम्  ।<br>
भक्त्या शृणोति च नरः सोऽपि स्नानफलं लभेत् ॥ ३८.७७ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये नर्मदेश्वरतीर्थमाहात्म्यवर्णनं नामाष्टत्रिंशोऽध्यायः ॥<br>
<br>
</span>
