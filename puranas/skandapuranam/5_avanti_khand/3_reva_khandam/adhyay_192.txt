<span style="font-size: 14pt; line-height: 200%">अध्याय १९२<br>
मार्कण्डेय उवाच -<br>
तस्यैवानन्तरं तात देवतीर्थमनुत्तमम्  ।<br>
दृष्ट्वा तु श्रीपतिं पापैर्मुच्यते मानवो भुवि  ॥ १९२.१ ॥<br>
महर्षेस्तस्य जामाता भृगोर्देवो जनार्दनः  ॥ १९२.२ ॥<br>
<br>
युधिष्ठिर उवाच -<br>
कोऽयं श्रियः पतिर्देवो देवानामधिपो विभुः  ।<br>
कथं जन्माभवत्तस्य देवेषु त्रिषु वा मुने  ॥ १९२.३ ॥<br>
सम्बन्धी च कथं जातो भृगुणा सह केशवः  ।<br>
एतद्विस्तरतो ब्रह्मन् वक्तुमर्हसि भार्गव  ॥ १९२.४ ॥<br>
<br>
मार्कण्डेय उवाच -<br>
संक्षेपात्कथयिष्यामि साध्यस्य चरितं महत् ।<br>
न हि विस्तरतो वक्तुं शक्ताः सर्वे महर्षयः  ॥ १९२.५ ॥<br>
नारायणस्य नाभ्यब्जाज्जातो देवश्चतुर्मुखः  ।<br>
तस्य दक्षोऽङ्गजो राजन् दक्षिणाङ्गुष्ठसम्भवः  ॥ १९२.६ ॥<br>
धर्मः स्तनान्तात्संजातस्तस्य पुत्रोऽभवत्किल  ।<br>
नारायणसहायोऽसावजोऽपि भरतर्षभ  ॥ १९२.७ ॥<br>
मरुत्वती वसुर्ज्ञाना लम्बा भानुमती सती  ।<br>
संकल्पा च मुहूर्ता च साध्या विश्वावती ककुप् ॥ १९२.८ ॥<br>
धर्मपत्न्यो दशैवैता दाक्षायण्यो महाप्रभाः  ।<br>
तासां साध्या महाभागा पुत्रानजनयन्नृप  ॥ १९२.९ ॥<br>
नरो नारायणश्चैव हरिः कृष्णस्तथैव च  ।<br>
विष्णोरंशांशका ह्येते चत्वारो धर्मसूनवः  ॥ १९२.१० ॥<br>
तथा नारायणनरौ गन्धमादनपर्वते  ।<br>
आत्मन्यात्मानमाधाय तेपतुः परमं तपः  ॥ १९२.११ ॥<br>
ध्यायमानावनौपम्यं स्वं कारणमकारणम्  ।<br>
वासुदेवमनिर्देश्यमप्रतर्क्यमनन्तरम्  ॥ १९२.१२ ॥<br>
योगयुक्तौ महात्मानावास्थितावुरुतापसौ  ।<br>
तयोस्तपःप्रभावेण न तताप दिवाकरः  ॥ १९२.१३ ॥<br>
ववाह शङ्कितो वायुः सुखस्पर्शो ह्यशङ्कितः  ।<br>
शिशिरोऽभवदत्यर्थं ज्वलन्नपि विभावसुः  ॥ १९२.१४ ॥<br>
सिंहव्याघ्रादयः सौम्याश्चेरुः सह मृगैर्गिरौ  ।<br>
तयोर्गौरिव भारार्ता पृथिवी पृथिवीपते  ॥ १९२.१५ ॥<br>
चेरुश्च भूधराश्चैव चुक्षुभे च महोदधिः  ।<br>
देवाश्च स्वेषु धिष्ण्येषु निष्प्रभेषु हतप्रभाः  ।<br>
बभूवुरवनीपाल परमं क्षोभमागताः  ॥ १९२.१६ ॥<br>
देवराजस्तथा शक्रः संतप्तस्तपसा तयोः  ।<br>
युयोजाप्सरसस्तत्र तयोर्विघ्नचिकीर्षया  ॥ १९२.१७ ॥<br>
<br>
इन्द्र उवाच -<br>
रम्भे तिलोत्तमे कुब्जे घृताचि ललिते शुभे  ।<br>
प्रम्लोचे सुभ्रु सुम्लोचे सौरभेयि महोद्धते  ॥ १९२.१८ ॥<br>
अलम्बुषे मिश्रकेशि पुण्डरीके वरूथिनि  ।<br>
विलोकनीयं बिभ्राणा वपुर्मन्मथबोधनम्  ॥ १९२.१९ ॥<br>
गन्धमादनमासाद्य कुरुध्वं वचनं मम  ।<br>
नरनारायणौ तत्र तपोदीक्षान्वितौ द्विजौ  ॥ १९२.२० ॥<br>
तेपाते धर्मतनयौ तपः परमदुश्चरम्  ।<br>
तावस्माकं वरारोहाः कुर्वाणौ परमं तपः  ॥ १९२.२१ ॥<br>
कर्मातिशयदुःखार्तिप्रदावायतिनाशनौ  ।<br>
तद्गच्छत न भीः कार्या भवतीभिरिदं वचः  ॥ १९२.२२ ॥<br>
स्मरः सहायो भविता वसन्तश्च वराङ्गनाः  ।<br>
रूपं वयः समालोक्य मदनोद्दीपनं परम्  ।<br>
कन्दर्पवशमभ्येति विवशः को न मानवः  ॥ १९२.२३ ॥<br>
<br>
मार्कण्डेय उवाच -<br>
इत्युक्त्वा देवराजेन मदनेन समं तदा  ।<br>
जग्मुरप्सरसः सर्वा वसन्तश्च महीपते  ॥ १९२.२४ ॥<br>
गन्धमादनमासाद्य पुंस्कोकिलकुलाकुलम्  ।<br>
चचार माधवो रम्यं प्रोत्फुल्लवनपादपम्  ॥ १९२.२५ ॥<br>
प्रववौ दक्षिणाशायां मलयानुगतोऽनिलः  ।<br>
भृङ्गमालारुतरवै रमणीयमभूद्वनम्  ॥ १९२.२६ ॥<br>
गन्धश्च सुरभिः सद्यो वनराजिसमुद्भवः  ।<br>
किन्नरोरगयक्षाणां बभूव घ्राणतर्पणः  ॥ १९२.२७ ॥<br>
वराङ्गनाश्च ताः सर्वा नरनारायणावृषी  ।<br>
विलोभयितुमारब्धा वागङ्गललितस्मितैः  ॥ १९२.२८ ॥<br>
जगौ मनोहरं काचिन्ननर्त तत्र चाप्सराः  ।<br>
अवादयत्तथैवान्या मनोहरतरं नृप  ॥ १९२.२९ ॥<br>
हावैर्भावैः सृतैर्हास्यैस्तथान्या वल्गुभाषितैः  ।<br>
तयोः क्षोभाय तन्वङ्ग्यश्चक्रुरुद्यममङ्गनाः  ॥ १९२.३० ॥<br>
तथापि न तयोः कश्चिन्मनसः पृथिवीपते  ।<br>
विकारोऽभवदध्यात्मपारसम्प्राप्तचेतसोः  ॥ १९२.३१ ॥<br>
निवातस्थौ यथा दीपावकम्पौ नृप तिष्ठतः  ।<br>
वासुदेवार्पणस्वस्थे तथैव मनसी तयोः  ॥ १९२.३२ ॥<br>
पूर्यमाणोऽपि चाम्भोभिर्भुवमन्यां महोदधिः  ।<br>
यथा न याति संक्षोभं तथा तन्मानसं क्वचित् ॥ १९२.३३ ॥<br>
सर्वभूतहितं ब्रह्म वासुदेवमयं परम्  ।<br>
मन्यमानौ न रागस्य द्वेषस्य च वशंगतौ  ॥ १९२.३४ ॥<br>
स्मरोऽपि न शशाकाथ प्रवेष्टुं हृदयं तयोः  ।<br>
विद्यामयं दीपयुतमन्धकार इवालयम्  ॥ १९२.३५ ॥<br>
पुष्पोज्ज्वलांस्तरुवरान् वसन्तं दक्षिणानिलम्  ।<br>
ताश्चैवाप्सरसः सर्वाः कन्दर्पं च महामुनी  ॥ १९२.३६ ॥<br>
यच्चारब्धं तपस्ताभ्यामात्मानं गन्धमादनम्  ।<br>
ददर्शातेऽखिलं रूपं ब्रह्मणः पुरुषर्षभ  ॥ १९२.३७ ॥<br>
दाहाय नामलो वह्नेर्नापः क्लेदाय चाम्भसः  ।<br>
तद्द्रव्यमेव तद्द्रव्यविकाराय न वै यतः  ॥ १९२.३८ ॥<br>
ततो विज्ञाय विज्ञाय परं ब्रह्म स्वरूपतः  ।<br>
मधुकन्दर्पयोषित्सु विकारो नाभवत्तयोः  ॥ १९२.३९ ॥<br>
ततो गुरुतरं यत्नं वसन्तमदनौ नृप  ।<br>
चक्राते ताश्च तन्वङ्ग्यस्तत्क्षोभाय पुनःपुनः  ॥ १९२.४० ॥<br>
अथ नारायणो धैर्यं संधायोदीर्णमानसः  ।<br>
ऊरोरुत्पादयामास वराङ्गीमबलां तदा  ॥ १९२.४१ ॥<br>
त्रैलोक्यसुन्दरीरत्नमशेषमवनीपते  ।<br>
गुणैर्लाघवमभ्येति यस्याः संदर्शनादनु  ॥ १९२.४२ ॥<br>
तां विलोक्य महीपाल चकम्पे मनसानिलः  ।<br>
वसन्तो विस्मयं यातः स्मरः सस्मार किंचन  ॥ १९२.४३ ॥<br>
रम्भातिलोत्तमाद्याश्च वैलक्ष्यं देवयोषितः  ।<br>
न रेजुरवनीपाल तल्लक्ष्यहृदयेक्षणाः  ॥ १९२.४४ ॥<br>
ततः कामो वसन्तश्च पार्थिवाप्सरसश्च ताः  ।<br>
प्रणम्य भगवन्तौ तौ तुष्टुवुर्मुनिसत्तमौ  ॥ १९२.४५ ॥<br>
वसन्तकामाप्सरस ऊचुः  ।<br>
प्रसीदतु जगद्धाता यस्य देवस्य मायया  ।<br>
मोहिताः स्म विजानीमो नान्तरं विद्यते द्वयोः  ॥ १९२.४६ ॥<br>
प्रसीदतु स वां देवो यस्य रूपमिदं द्विधा  ।<br>
धामभूतस्य लोकानामनादेरप्रतिष्ठतः  ॥ १९२.४७ ॥<br>
नरनारायणौ देवौ शङ्खचक्रायुधावुभौ  ।<br>
आस्तां प्रसादसुमुखावस्माकमपराधिनाम्  ॥ १९२.४८ ॥<br>
निधानं सर्वविद्यानां सर्वपापवनानलः  ।<br>
नारायणोऽतो भगवान् सर्वपापं व्यपोहतु  ॥ १९२.४९ ॥<br>
शार्ङ्गचिह्नायुधः श्रीमानात्मज्ञानमयोऽनघः  ।<br>
नरः समस्तपापानि हतात्मा सर्वदेहिनाम्  ॥ १९२.५० ॥<br>
जटाकलापबद्धोऽयमनयोर्नः क्षमावतोः  ।<br>
सौम्यास्यदृष्टिः पापानि हन्तुं जन्मार्जितानि वै  ॥ १९२.५१ ॥<br>
तथात्मविद्यादोषेण योऽपराधः कृतो महान्  ।<br>
त्रैलोक्यवन्द्यौ यौ नाथौ विलोभयितुमागताः  ॥ १९२.५२ ॥<br>
प्रसीद देव विज्ञानधन मूढदृशामिव  ।<br>
भवन्ति सन्तः सततं स्वधर्मपरिपालकाः  ॥ १९२.५३ ॥<br>
दृष्ट्वैतन्नः समुत्पन्नं यथा स्त्रीरत्नमुत्तमम्  ।<br>
त्वयि नारायणोत्पन्ना श्रेष्ठा पारवती मतिः  ॥ १९२.५४ ॥<br>
तेन सत्येन सत्यात्मन्परमात्मन्सनातन  ।<br>
नारायण प्रसीदेश सर्वलोकपरायण  ॥ १९२.५५ ॥<br>
प्रसन्नबुद्धे शान्तात्मन्प्रसन्नवदनेक्षण  ।<br>
प्रसीद योगिनामीश नर सर्वगताच्युत  ॥ १९२.५६ ॥<br>
नमस्यामो नरं देवं तथा नारायणं हरिम्  ।<br>
नमो नराय नम्याय नमो नारायणाय च  ॥ १९२.५७ ॥<br>
प्रसन्नानामनाथानां तथा नाथवतां प्रभो  ।<br>
शं करोतु नरोऽस्माकं शं नारायण देहि नः  ॥ १९२.५८ ॥<br>
<br>
मार्कण्डेय उवाच -<br>
एवमभ्यर्चितः स्तुत्या रागद्वेषादिवर्जितः  ।<br>
प्राहेशः सर्वभूतानां मध्ये नारायणो नृप  ॥ १९२.५९ ॥<br>
<br>
नारायण उवाच -<br>
स्वागतं माधवे कामे भवत्वप्सरसामपि  ।<br>
यत्कार्यमागतानां च इहास्माभिस्तदुच्यताम्  ॥ १९२.६० ॥<br>
यूयं संसिद्धये नूनमस्माकं बलशत्रुणा  ।<br>
संप्रेषितास्ततोऽस्माकं नृत्ययोगादिदर्शनम्  ॥ १९२.६१ ॥<br>
न वयं गीतनृत्येन नाङ्गचेष्टादिभाषितैः  ।<br>
लुब्धा वै विषयैर्मन्ये विषया दारुणात्मकाः  ॥ १९२.६२ ॥<br>
शब्दादिसङ्गदुष्टानि यदा नाक्षाणि नः शुभाः  ।<br>
तदा नृत्यादयो भावाः कथं लोभप्रदायिनः  ॥ १९२.६३ ॥<br>
ते सिद्धाः स्म न वै साध्या भवतीनां स्मरस्य च  ।<br>
माधवस्य च शाक्रोऽपि स्वास्थ्यं यात्वविशङ्किताः  ॥ १९२.६४ ॥<br>
योऽसौ परश्च परमः पुरुषः परमेश्वरः  ।<br>
परमात्मा समस्तस्य स्थावरस्य चरस्य च  ॥ १९२.६५ ॥<br>
उत्पत्तिहेतुरेते च यस्मिन्सर्वं प्रलीयते  ।<br>
सर्वावासीति देवत्वाद्वासुदेवेत्युदाहृतः  ॥ १९२.६६ ॥<br>
वयमंशांशकास्तस्य चतुर्व्यूहस्य मानिनः  ।<br>
तदादेशितवार्त्मानौ जगद्बोधाय देहिनाम्  ॥ १९२.६७ ॥<br>
तत्सर्वभूतं सर्वेशं सर्वत्र समदर्शिनम्  ।<br>
कुतः पश्यन्तौ रागादीन्करिष्यामो विभेदिनः  ॥ १९२.६८ ॥<br>
वसन्ते मयि चेन्द्रे च भवतीषु तथा स्मरे  ।<br>
यदा स एव भूतात्मा तदा द्वेषादयः कथम्  ॥ १९२.६९ ॥<br>
तन्मयान्यविभक्तानि यदा सर्वेषु जन्तुषु  ।<br>
सर्वेश्वरेश्वरो विष्णुः कुतो रागादयस्ततः  ॥ १९२.७० ॥<br>
ब्रह्माणमिन्द्रमीशानमादित्यमरुतोऽखिलान्  ।<br>
विश्वेदेवानृषीन् साध्यान्वसून्पितृगणांस्तथा  ॥ १९२.७१ ॥<br>
यक्षराक्षसभूतादीन्नागान्सर्पान्सरीसृपान्  ।<br>
मनुष्यपक्षिगोरूपगजसिंहजलेचरान्  ॥ १९२.७२ ॥<br>
मक्षिकामशकान्दंशाञ्छलभाञ्जलजान् कृमीन्  ।<br>
गुल्मवृक्षलतावल्लीत्वक्सारतृणजातिषु  ॥ १९२.७३ ॥<br>
यच्च किंचिददृश्यं वा दृश्यं वा त्रिदशाङ्गनाः  ।<br>
मन्यध्वं जातमेकस्य तत्सर्वं परमात्मनः  ॥ १९२.७४ ॥<br>
जायमानः कथं विष्णुमात्मानं परमं च यत् ।<br>
रागद्वेषौ तथा लोभं कः कुर्यादमराङ्गनाः  ॥ १९२.७५ ॥<br>
सर्वभूतमये विष्णौ सर्वगे सर्वधातरि  ।<br>
निपात्य तं पृथग्भूते कुतो रागादिको गुणः  ॥ १९२.७६ ॥<br>
एवमस्मासु युष्मासु सर्वभूतेषु चाबलाः  ।<br>
तन्मथैकत्वभूतेषु रागाद्यवसरः कुतः  ॥ १९२.७७ ॥<br>
सम्यग्दृष्टिरियं प्रोक्ता समस्तैक्यावलोकिनी  ।<br>
पृथग्विज्ञानमात्रैव लोकसंव्यवहारवत् ॥ १९२.७८ ॥<br>
भूतेन्द्रियान्तः करणप्रधानपुरुषात्मकम्  ।<br>
जगद्वै ह्येतदखिलं तदा भेदः किमात्मकः  ॥ १९२.७९ ॥<br>
भवन्ति लयमायान्ति समुद्रसलिलोर्मयः  ।<br>
न वारिभेदतो भिन्नास्तथैवैक्यादिदं जगत् ॥ १९२.८० ॥<br>
यथाग्नेरर्चिषः पीताः पिङ्गलारुणधूसराः  ।<br>
तथापि नाग्नितो भिन्नास्तथैतद्ब्रह्मणो जगत् ॥ १९२.८१ ॥<br>
भवतीभिश्च यत्क्षोभमस्माकं स पुरंदरः  ।<br>
कारयत्यसदेतच्च विवेकाचारचेतसाम्  ॥ १९२.८२ ॥<br>
भवन्त्यः स च देवेन्द्रो लोकाश्च ससुरासुराः  ।<br>
समुद्राद्रिवनोपेता मद्देहान्तरगोचराः  ॥ १९२.८३ ॥<br>
यथेयं चारुसर्वाङ्गी भवतीनां मयाग्रतः  ।<br>
दर्शिता दर्शयिष्यामि तथा चैवाखिलं जगत् ॥ १९२.८४ ॥<br>
प्रयातु शक्रो मा गर्वमिन्द्रत्वं कस्य सुस्थिरम्  ।<br>
यूयं च मा स्मयं यात सन्ति रूपान्विताः स्त्रियः  ॥ १९२.८५ ॥<br>
किं सुरूपं कुरूपं वा यदा भेदो न दृश्यते  ।<br>
तारतम्यं सुरूपत्वे सततं भिन्नदर्शनात् ॥ १९२.८६ ॥<br>
भवतीनां स्मयं मत्वा रूपौदार्यगुणोद्भवम्  ।<br>
मयेयं दर्शिता तन्वी ततस्तु शममेष्यथ  ॥ १९२.८७ ॥<br>
यस्मान्मदूरोर्निष्पन्ना त्वियमिन्दीवरेक्षणा  ।<br>
उर्वशी नाम कल्याणी भविष्यति वराप्सराः  ॥ १९२.८८ ॥<br>
तदियं देवराजस्य नीयतां वरवर्णिनी  ।<br>
भवत्यस्तेन चास्माकं प्रेषिताः प्रीतिमिच्छता  ॥ १९२.८९ ॥<br>
वक्तव्यश्च सहस्राक्षो नास्माकं भोगकारणात् ।<br>
तपश्चर्या न वाप्राप्यफलं प्राप्तुमभीप्सता  ॥ १९२.९० ॥<br>
सन्मार्गमस्य जगतो दर्शयिष्ये करोम्यहम्  ।<br>
तथा नरेण सहितो जगतः पालनोद्यतः  ॥ १९२.९१ ॥<br>
यदि कश्चित्तवाबाधां करोति त्रिदशेश्वर  ।<br>
तमहं वारयिष्यामि निवृत्तो भव वासव  ॥ १९२.९२ ॥<br>
कर्तासि चेत्त्वमाबाधां न दुष्टस्येह कस्यचित् ।<br>
तं चापि शास्ता तदहं प्रवर्तिष्याम्यसंशयम्  ॥ १९२.९३ ॥<br>
एतज्ज्ञात्वा न सन्तापस्त्वया कार्यो हि मां प्रति  ।<br>
उपकाराय जगतामवतीर्णोऽस्मि वासव  ॥ १९२.९४ ॥<br>
या चेयमुर्वशी मत्तः समुद्भूता पुरंदर त्रेताग्निहेतुभूतेयं एवं प्राप्य भविष्यति  ॥ १९२.९५ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये श्रीपत्युत्पत्तिवर्णनं नाम द्विनवत्युत्तरशततमोऽध्यायः ॥<br>
<br>
<br>
</span>
