<span style="font-size: 14pt; line-height: 200%">श्रीमार्कण्डेय उवाच -<br>
अतः परं प्रवक्ष्यामि भृगुतीर्थस्य विस्तरम्  ।<br>
यं श्रुत्वा ब्रह्महा गोघ्नो मुच्यते सर्वपातकैः  ॥ १८१.१ ॥<br>
तत्र तीर्थे तु विख्यातं वृषखातमिति श्रुतम्  ।<br>
भृगुणा तत्र राजेन्द्र तपस्तप्तं पुरा किल  ॥ १८१.२ ॥<br>
<br>
युधिष्ठिर उवाच -<br>
भृगुकच्छे स विप्रेन्द्रो निवसन् केन हेतुना  ।<br>
तपस्तप्त्वा सुविपुलं परां सिद्धिमुपागतः  ॥ १८१.३ ॥<br>
को वा वृष इति प्रोक्तस्तत्खातं येन खानितम्  ।<br>
एतत्सर्वं यथान्यायं कथयस्व ममानघ  ॥ १८१.४ ॥<br>
<br>
श्रीमार्कण्डेय उवाच -<br>
एष प्रश्नो महाराज यस्त्वया परिपृच्छितः  ।<br>
तत्सर्वं कथयिष्यामि शृणुष्वैकमना नृप  ॥ १८१.५ ॥<br>
षष्ठस्तु ब्रह्मणः पुत्रो मानसो भृगुसत्तमः  ।<br>
तपश्चचार विपुलं श्रीवृते क्षेत्र उत्तमे  ॥ १८१.६ ॥<br>
दिव्यं वर्षसहस्रं तु संशुष्को मुनिसत्तमः  ।<br>
निराहारो निरानन्दः काष्ठपाषाणवत्स्थितः  ॥ १८१.७ ॥<br>
ततः कदाचिद्देवेशो विमानवरमास्थितः  ।<br>
उमया सहितः श्रीमांस्तेन मार्गेण चागतः  ॥ १८१.८ ॥<br>
दृष्ट्वा तत्र महाभागं भृगुं वल्मीकवत्स्थितम्  ।<br>
उवाच देवी देवेशं किमिदं दृश्यते प्रभो  ॥ १८१.९ ॥<br>
<br>
ईश्वर उवाच -<br>
भृगुर्नाम महादेवि तपस्तप्त्वा सुदारुणम्  ।<br>
दिव्यं वर्षसहस्रं तु मम ध्यानपरायणः  ॥ १८१.१० ॥<br>
जलबिन्दु कुशाग्रेण मासे मासे पिबेच्च सः  ।<br>
संवत्सरशतं साग्रं तिष्ठते च वरानने  ॥ १८१.११ ॥<br>
तच्छ्रुत्वा वचनं गौरी क्रोधसंवर्तितेक्षणा  ।<br>
उवाच देवी देवेशं शूलपाणिं महेश्वरम्  ॥ १८१.१२ ॥<br>
सत्यमुग्रोऽसि लोके त्वं ख्यापितो वृषभध्वज  ।<br>
निष्कारुण्यो दुराराध्यः सर्वभूतभयंकरः  ॥ १८१.१३ ॥<br>
दिव्यं वर्षसहस्रं तु ध्यायमानस्य शङ्करम्  ।<br>
ब्राह्मणस्य वरं कस्मान्न प्रयच्छसि शंस मे  ॥ १८१.१४ ॥<br>
एवमुक्तोऽथ देवेशः प्रहस्य गिरिनन्दिनीम्  ।<br>
उवाच नरशार्दूल मेघगम्भीरया गिरा  ॥ १८१.१५ ॥<br>
स्त्री विनश्यति गर्वेण तपः क्रोधेन नश्यति  ।<br>
गावो दूरप्रचारेण शूद्रान्नेन द्विजोत्तमाः  ॥ १८१.१६ ॥<br>
क्रोधान्वितो द्विजो गौरी तेन सिद्धिर्न विद्यते  ।<br>
वर्षायुतैस्तथा लक्षैर्न किंचित्कारणं प्रिये  ॥ १८१.१७ ॥<br>
एवम्भूतस्य तस्यापि क्रोधस्य चरितं महत् ।<br>
एवमुक्त्वा ततः शम्भुर्वृषं दध्यौ च तत्क्षणे  ॥ १८१.१८ ॥<br>
वृषो हि भगवन्ब्रह्मा वृषरूपी महेश्वरः  ।<br>
ध्यानप्राप्तः क्षणादेव गर्जयन् वै मुहुर्मुहुः  ॥ १८१.१९ ॥<br>
किं करोमि सुरश्रेष्ठ ध्यातः केनैव हेतुना  ।<br>
करोमि कस्य निधनमकाले परमेश्वर  ॥ १८१.२० ॥<br>
<br>
ईश्वर उवाच -<br>
कोपयस्व द्विजश्रेष्ठं गत्वा त्वं भृगुसत्तमम्  ।<br>
येन मे श्रद्दधत्येषा गौरी लोकैकसुन्दरी  ॥ १८१.२१ ॥<br>
एतच्छ्रुत्वा वृषो गत्वा धर्षणार्थं द्विजोत्तमम्  ।<br>
नर्मदायास्तटे रम्ये समीपे चाश्रमे भृगुः  ॥ १८१.२२ ॥<br>
ततः शृङ्गैर्गृहीत्वा तु प्रक्षिप्तो नर्मदाजले  ।<br>
ततः क्रुद्धो भृगुस्तत्र दण्डहस्तो महामुनिः  ॥ १८१.२३ ॥<br>
पशुवत्ते वधिष्यामि दण्डघातेन मस्तके  ।<br>
शिखायज्ञोपवीते च परिधानं वरासने  ॥ १८१.२४ ॥<br>
सुसंवृतं कृतं तेन धावन्वै पृष्ठतो ब्रवीत् ॥ १८१.२५ ॥<br>
<br>
भृगुरुवाच -<br>
पापकर्मन्दुराचार कथं यास्यसि मे वृष  ।<br>
अवमानं समुत्पाद्य कृत्वा गर्तं खुरैस्तथा  ॥ १८१.२६ ॥<br>
गर्जयित्वा महानादं ततो विप्रमपातयत् ।<br>
आत्मानं पातितं ज्ञात्वा वृषेण परमेष्ठिना  ॥ १८१.२७ ॥<br>
भृगुः क्रोधेन जज्वाल हुताहुतिरिवानलः  ।<br>
करे गृह्य महादण्डं ब्रह्मदण्डमिवापरम्  ॥ १८१.२८ ॥<br>
हन्तुकामो वृषं विप्रोऽभ्यधावत युधिष्ठिर  ।<br>
धावमानं ततो दृष्ट्वा स वृषः पूर्वसागरे  ॥ १८१.२९ ॥<br>
जम्बूद्वीपं कुशां क्रौञ्चं शाल्मलिं शाकमेव च  ।<br>
गोमेदं पुष्करं प्राप्तः पूर्वतो दक्षिणापथम्  ॥ १८१.३० ॥<br>
उत्तरं पश्चिमं चैव द्वीपाद्द्वीपं नरेश्वर  ।<br>
पातालं सुतलं पश्चाद्वितलं च तलातलम्  ॥ १८१.३१ ॥<br>
तामिस्रमन्धतामिस्रं पातालं सप्तमं ययौ  ।<br>
ततो जगाम भूर्लोकं प्राणार्थी स वृषोत्तमः  ॥ १८१.३२ ॥<br>
भुवः स्वश्चैव च महस्तपः सत्यं जनस्तथा  ।<br>
अनुगम्यमानो विप्रेण न शर्म लभते क्वचित् ॥ १८१.३३ ॥<br>
पापं कृत्वैव पुरुषः कामक्रोधबलार्दितः  ।<br>
ततो जगाम शरणं ब्रह्माणं विष्णुमेव च  ॥ १८१.३४ ॥<br>
इन्द्रं चन्द्रं तथादित्यैर्याम्यवारुणमारुतैः  ।<br>
यदा सर्वैः परित्यक्तो लोकालोकैः सुरेश्वरैः  ॥ १८१.३५ ॥<br>
तदा देवं नमस्कृत्वा रक्ष रक्षस्व चाब्रवीत् ।<br>
वध्यमानं महादेवो भृगुणा परमेष्ठिना  ॥ १८१.३६ ॥<br>
सर्वलोकैः परित्यक्तमनाथमिव तं प्रभो  ।<br>
दृष्ट्वा श्रान्तं वृषं देवः पतितं चरणाग्रतः  ॥ १८१.३७ ॥<br>
ततः प्रोवाच भगवान् स्मितपूर्वमिदं वचः  ॥ १८१.३८ ॥<br>
<br>
ईश्वर उवाच -<br>
पश्य देवि महाभागे शमं विप्रस्य सुन्दरि  ॥ १८१.३९ ॥<br>
<br>
पार्वत्युवाच -<br>
यावद्विप्रो न चास्माकं कुप्यते परमेश्वर  ।<br>
तावद्वरं प्रयच्छाशु यदि चेच्छसि मत्प्रियम्  ॥ १८१.४० ॥<br>
ततो भस्मी जटी शूली चन्द्रार्धकृतशेखरः  ।<br>
उमार्द्धदेहो भगवान्भूत्वा विप्रमुवाच ह  ॥ १८१.४१ ॥<br>
भोभो द्विजवरश्रेष्ठ क्रोधस्ते न शमं गतः  ।<br>
यस्मात्तस्मादिदं तात क्रोधस्थानं भविष्यति  ॥ १८१.४२ ॥<br>
ततो दृष्ट्वा च तं शम्भुं भृगुः श्रेष्ठं त्रिलोचनम्  ।<br>
जानुभ्यामवनिं गत्वा इदं स्तोत्रमुदैरयत् ॥ १८१.४३ ॥<br>
<br>
भृगुरुवाच -<br>
प्रणिपत्य भूतनाथं भवोद्भवं भूतिदं भयातीतम्  ।<br>
भवभीतो भुवनपते विज्ञप्तुं किंचिदिच्छामि  ॥ १८१.४४ ॥<br>
त्वद्गुणनिकरान्वक्तुं का शक्तिर्मानुषस्यास्य  ।<br>
वासुकिरपि न तावद्वक्तुं वदनसहस्रं भवेद्यस्य  ॥ १८१.४५ ॥<br>
भक्त्या तथापि शङ्कर शशिधर करजालधवलिताशेष  ।<br>
स्तुतिमुखरस्य महेश्वर प्रसीद तव चरणनिरतस्य  ॥ १८१.४६ ॥<br>
सत्त्वं रजस्तमस्त्वं स्थित्युत्पत्तिविनाशनं देव  ।<br>
भवभीतो भुवनपते भुवनेश शरणनिरतस्य  ॥ १८१.४७ ॥<br>
यमनियमयज्ञदानं वेदाभ्यासश्च धारणायोगः  ।<br>
त्वद्भक्तेः सर्वमिदं नार्हन्ति वै कलासहस्रांशम्  ॥ १८१.४८ ॥<br>
उत्कृष्टरसरसायनखड्गां जनविवरपादुकासिद्धिः  ।<br>
चिह्नं हि तव नतानां दृश्यत इह जन्मनि प्रकटम्  ॥ १८१.४९ ॥<br>
शाठ्येन यदि प्रणमति वितरसि तस्यापि भूतिमिच्छया देव  ।<br>
भवति भवच्छेदकरी भक्तिर्मोक्षाय निर्मिता नाथ  ॥ १८१.५० ॥<br>
परदारपरस्वरतं परपरिभवदुःखशोकसंतप्तम्  ।<br>
परवदनवीक्षणपरं परमेश्वर मां परित्राहि  ॥ १८१.५१ ॥<br>
अधिकाभिमानमुदितं क्षणभङ्गुरविभवविलसन्तम्  ।<br>
क्रूरं कुपथाभिमुखं शङ्कर शरणागतं परित्राहि  ॥ १८१.५२ ॥<br>
दीनं द्विजं वरार्थे बन्धुजने नैव पूरिता ह्याशा  ।<br>
छिन्द्धि महेश्वर तृष्णां किं मूढं मां विडम्बयसि  ॥ १८१.५३ ॥<br>
तृष्णां हरस्व शीघ्रं लक्ष्मीं दद हृदयवासिनीं नित्यम्  ।<br>
छिन्द्धि मदमोहपाशं मामुत्तारय भवाच्च देवेश  ॥ १८१.५४ ॥<br>
करुणाभ्युदयं नाम स्तोत्रमिदं सर्वसिद्धिदं दिव्यम्  ।<br>
यः पठति भृगुं स्मरति च शिवलोकमसौ प्रयाति देहान्ते  ॥ १८१.५५ ॥<br>
एतच्छ्रुत्वा महादेवः स्तोत्रं च भृगुभाषितम्  ।<br>
उवाच वरदोऽस्मीति देव्या सह वरोत्तमम्  ॥ १८१.५६ ॥<br>
<br>
भृगुरुवाच -<br>
प्रसन्नो देवदेवेश यदि देयो वरो मम  ।<br>
सिद्धिक्षेत्रमिदं सर्वं भविता मम नामतः  ॥ १८१.५७ ॥<br>
भवद्भिः सन्निधानेन स्थातव्यं हि सहोमया  ।<br>
देवक्षेत्रमिदं पुण्यं येन सर्वं भविष्यति  ॥ १८१.५८ ॥<br>
अत्र स्थाने महास्थानं करोमि जगदीश्वर  ।<br>
तव प्रसादाद्देवेश पूर्यन्तां मे मनोरथाः  ॥ १८१.५९ ॥<br>
<br>
ईश्वर उवाच -<br>
श्रिया कृतमिदं पूर्वं किं न ज्ञातं त्वया द्विज  ।<br>
अनुमान्य श्रियं देवीं यदीयं मन्यते भवान्  ॥ १८१.६० ॥<br>
कुरुष्व यदभिप्रेतं त्वत्कृतं नः तदन्यथा  ।<br>
एवमुक्त्वा गते देवे स्नात्वा गत्वा भृगुः श्रियम्  ॥ १८१.६१ ॥<br>
कृत्वा च पारणं तत्र वसन्विप्रस्तया सह  ।<br>
श्रिया च सहितः काल इदं वचनमब्रवीत् ॥ १८१.६२ ॥<br>
<br>
भृगुरुवाच -<br>
यदि ते रोचते भद्रे दुःखासीनं च ते यदि  ।<br>
त्वया वृते महाक्षेत्रे स्वीयं स्थानं करोम्यहम्  ॥ १८१.६३ ॥<br>
<br>
श्रीरुवाच -<br>
मम नाम्ना तु विप्रर्षे तव नाम्ना तु शोभनम्  ।<br>
स्थानं कुरुष्वाभिप्रेतमविरोधेन मे मतिः  ॥ १८१.६४ ॥<br>
<br>
भृगुरुवाच -<br>
कच्छपाधिष्ठितं ह्येतत्तस्य पृष्ठिगतं रमे  ।<br>
संमन्त्र्य सहितं तेन शोभनं भवती कुरु  ॥ १८१.६५ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे भृगुकच्छोत्पत्तिवर्णनं नामैकाशीत्युत्तरशततमोऽध्यायः ॥<br>
<br>
<br>
</span>
