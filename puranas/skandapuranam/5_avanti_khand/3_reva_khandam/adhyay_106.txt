<span style="font-size: 14pt; line-height: 175%"><br>
अध्याय १०६<br>
<br>
श्रीमार्कण्डेय उवाच -<br>
ततो गच्छेन्महीपाल तीर्थं परमशोभनम्  ।<br>
सौभाग्यकरणं दिव्यं नरनारीमनोरमम्  ॥ १०६.१ ॥<br>
तत्र या दुर्भगा नारी नरो वा नृपसत्तम  ।<br>
स्नात्वार्चयेदुमारुद्रौ सौभाग्यं तस्य जायते  ॥ १०६.२ ॥<br>
तृतीयायामहोरात्रं सोपवासो जितेन्द्रियः  ।<br>
निमन्त्रयेद्द्विजं भक्त्या सपत्नीकं सुरूपिणम्  ॥ १०६.३ ॥<br>
गन्धमाल्यैरलंकृत्य वस्त्रधूपादिवासितम्  ।<br>
भोजयेत्पायसान्नेन कृसरेणाथ भक्तितः  ॥ १०६.४ ॥<br>
भोजयित्वा यथान्यायं प्रदक्षिणमुदाहरेत् ।<br>
प्रीयतां मे महादेवः सपत्नीको वृषध्वजः  ॥ १०६.५ ॥<br>
यथा ते देवदेवेश न वियोगः कदाचन  ।<br>
ममापि करुणां कृत्वा तथास्त्विति विचिन्तयेत् ॥ १०६.६ ॥<br>
एवं कृते ततस्तस्य यत्पुण्यं समुदाहृतम्  ।<br>
तत्ते सर्वं प्रवक्ष्यामि यथा देवेन भाषितम्  ॥ १०६.७ ॥<br>
दौर्भाग्यं दुर्गतिश्चैव दारिद्र्यं शोकबन्धनम्  ।<br>
वन्ध्यत्वं सप्तजन्मानि जायते न युधिष्ठिर  ॥ १०६.८ ॥<br>
ज्येष्ठमासे सिते पक्षे तृतीयायां विशेषतः  ।<br>
तत्र गत्वा तु यो भक्त्या पञ्चाग्निं साधयेत्ततः  ॥ १०६.९ ॥<br>
सोऽपि पापैरशेषैस्तु मुच्यते नात्र संशयः  ।<br>
गुग्गुलं दहते यस्तु द्विधा चित्तविवर्जितः  ॥ १०६.१० ॥<br>
शरीरं भेदयेद्यस्तु गौर्याश्चैव समीपतः  ।<br>
तस्मिन्कर्मप्रविष्टस्य उत्क्रान्तिर्जायते यदि  ॥ १०६.११ ॥<br>
देहपाते व्रजेत्स्वर्गमित्येवं शङ्करोऽब्रवीत् ।<br>
सितरक्तैस्तथा पीतैर्वस्त्रैश्च विविधैः शुभैः  ॥ १०६.१२ ॥<br>
ब्राह्मणीं ब्राह्मणं चैव पूजयित्वा यथाविधि  ।<br>
पुष्पैर्नानाविधैश्चैव गन्धधूपैः सुशोभनैः  ॥ १०६.१३ ॥<br>
कण्ठसूत्रकसिन्दूरैः कुङ्कुमेन विलेपयेत् ।<br>
कल्पयेत स्त्रियं गौरीं ब्राह्मणं शिवरूपिणम्  ॥ १०६.१४ ॥<br>
तेषां तद्रूपकं कृत्वा दानमुत्सृज्यते ततः  ।<br>
कङ्कणं कर्णवेष्टं च कण्ठिकां मुद्रिकां तथा  ॥ १०६.१५ ॥<br>
सप्तधान्यं तथा चैव भोजनं नृपसत्तम  ।<br>
अन्यान्यपि च दानानि तस्मिंस्तीर्थे ददाति यः  ॥ १०६.१६ ॥<br>
सर्वदानैश्च यत्पुण्यं प्राप्नुयान्नात्र संशयः  ।<br>
सहस्रगुणितं सर्वं नात्र कार्या विचारणा  ॥ १०६.१७ ॥<br>
शङ्करेण समं तस्माद्भोगं भुङ्क्ते ह्यनुत्तमम्  ।<br>
सौभाग्यं तस्य विपुलं जायते नात्र संशयः  ॥ १०६.१८ ॥<br>
अपुत्रो लभते पुत्रमधनो धनमाप्नुयात् ।<br>
राजेन्द्र कामदं तीर्थं नर्मदायां व्यवस्थितम्  ॥ १०६.१९ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कामदतीर्थमाहात्म्यवर्णनं नाम षडुत्तरशततमोऽध्यायः॥<br>
<br>
</span>
