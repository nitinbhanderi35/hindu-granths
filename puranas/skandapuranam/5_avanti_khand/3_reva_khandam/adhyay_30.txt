<span style="font-size: 14pt; line-height: 175%"><br>
अध्याय ३०<br>
<br>
श्रीमार्कण्डेय उवाच -<br>
नर्मदोत्तरकूले तु दारुतीर्थमनुत्तमम्  ।<br>
यत्र सिद्धो महाभाग तपस्तप्त्वा द्विजोत्तमः  ॥ ३०.१ ॥<br>
<br>
युधिष्ठिर उवाच -<br>
कोऽसौ द्विजवरश्रेष्ठः सिद्धस्तत्र महामुने  ।<br>
दारुकेति सुतः कस्य एतन्मे वक्तुमर्हसि  ॥ ३०.२ ॥<br>
<br>
श्रीमार्कण्डेय उवाच -<br>
भार्गवे विपुले वंशे धीमतो देवशार्मणः  ।<br>
दारुर्नाम महाभागो वेदवेदाङ्गपारगः  ॥ ३०.३ ॥<br>
ब्रह्मचारी गृहस्थश्च वानप्रस्थो विधिक्रमात् ।<br>
यतिधर्मविधानेन चचार विपुलतपः  ॥ ३०.४ ॥<br>
ध्यायन्वै स महादेवं निराहारो युधिष्ठिर  ।<br>
उवास तीर्थे तस्मिन् वै यावत्प्राणपरिक्षयम्  ॥ ३०.५ ॥<br>
तस्य नाम्ना तु तत्तीर्थं त्रिषु लोकेषु विश्रुतम्  ।<br>
तत्र स्नात्वा विधानेन अर्चयेत्पितृदेवताः  ॥ ३०.६ ॥<br>
सत्यवादी जितक्रोधः सर्वभूतहिते रतः  ।<br>
सर्वान्कामानवाप्नोति राजन्नत्रैव सवर्था  ॥ ३०.७ ॥<br>
यः कुर्यादुपवासं च सत्यशौचपरायणः ।<br>
सौत्रामणिफलं चास्य सम्भवत्यविचारितम्  ॥ ३०.८ ॥<br>
ऋग्वेदजापी ऋग्वेदी साम वा सामपारगः  ।<br>
यजुर्वेदी यजुर्जप्त्वा लभते फलमुत्तमम्  ॥ ३०.९ ॥<br>
प्राणांस्त्यजति यो मर्त्यस्तस्मिंस्तीर्थे विधानतः  ।<br>
अनिवर्तिका गतिस्तस्य इत्येवं शङ्करोऽब्रवीत् ॥ ३०.१० ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे दारुतीर्थमाहात्म्यवर्णनं नाम त्रिंशोऽध्यायः ॥<br>
<br>
<br>
</span>
