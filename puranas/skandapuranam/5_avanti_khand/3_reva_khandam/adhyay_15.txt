<span style="font-size: 14pt; line-height: 170%"><br>
अध्याय १५ <br>
<br>
श्रीमार्कण्डेय उवाच -<br>
ततो मातृसहस्रैश्च रौद्रैश्च परिवारिता  ।<br>
कालरात्रिर्जगत्सर्वं हरते दीप्तलोचना  ॥ १५.१ ॥<br>
ततस्ता मातरो घोरा ब्रह्मविष्णुशिवात्मिकाः  ।<br>
वाय्विन्द्रानलकौबेरा यमतोयेशशक्तयः  ॥ १५.२ ॥<br>
स्कन्दक्रोडनृसिंहानां विचरन्त्यो भयानकाः  ।<br>
चक्रशूलगदाखड्गवज्रशक्त्यृष्टिपट्टिशैः  ॥ १५.३ ॥<br>
खट्वाङ्गैरुल्मुकैर्दीप्तैर्व्यचरन्मातरः क्षये  ।<br>
उमासंनोदिता सर्वाः प्रधावन्त्यो दिशो दश  ॥ १५.४ ॥<br>
तासां चरणविक्षेपैर्हुङ्कारोद्गारनिस्वनैः  ।<br>
त्रैलोक्यमेतत्सकलं विप्रदग्धं समन्ततः  ॥ १५.५ ॥<br>
हाहारवाक्रन्दितनिस्वनैश्च प्रभिन्नरथ्यागृहगोपुरैश्च  ।<br>
बभूव घोरा धरणी समन्तात्कपालकोशाकुलकर्बुराङ्गी  ॥ १५.६ ॥<br>
यदेतच्छतसाहस्रं जम्बूद्वीपं निगद्यते  ।<br>
सर्वमेव तदुच्छन्नं समाधृष्य नृपोत्तम  ॥ १५.७ ॥<br>
जम्बुं शाकं कुशं क्रौञ्चं गोमेदं शाल्मलिस्तथा  ।<br>
पुष्करद्वीपसहिता ये च पर्वतवासिनः  ॥ १५.८ ॥<br>
ते ग्रस्ता मृत्युना सर्वे भूतैर्मातृगणैस्तथा  ।<br>
महासुरकपालैश्च मांसमेदोवसोत्कटैः  ॥ १५.९ ॥<br>
रुधिरोद्गारशोणाङ्गी महामाया सुभीषणा  ।<br>
पिबन्ती रुधिरं तत्र महामांसवसाप्रिया  ॥ १५.१० ॥<br>
कपालहस्ता विकटा भक्षयन्ती सुरासुरान्  ।<br>
नृत्यन्ती च हसन्ती च विपरीता महारवा  ॥ १५.११ ॥<br>
त्रैलोक्यसंत्रासकरी विद्युत्संस्फोटहासिनी  ।<br>
सप्तद्वीपसमुद्रान्तां भक्षयित्वा च मेदिनीम्  ॥ १५.१२ ॥<br>
ततः स्वस्थानमगमद्यत्र देवो महेश्वरः  ।<br>
नर्मदातीरमाश्रित्यावसन्मातृगणैः सह  ॥ १५.१३ ॥<br>
अमराणां कटे तुङ्गे नृत्यन्ती हसितानना  ।<br>
अमरा देवताः प्रोक्ताः शरीरं कटमुच्यते  ॥ १५.१४ ॥<br>
तैः कटैरावृतो यस्मात्पर्वतोऽयं नृपोत्तम  ।<br>
छिन्नभिन्नास्थिनिकरैर्वसामेदोऽस्रविप्लुतैः  ॥ १५.१५ ॥<br>
अमरंकट इत्येवं तेन प्रोक्तो मनीषिभिः  ।<br>
महापवित्रो लोकेषु शम्भुना स विनिर्मितः  ॥ १५.१६ ॥<br>
नित्यं संनिहितस्तत्र शङ्करो ह्युमया सह  ।<br>
ततोऽहं नियतस्तत्र तस्य पादाग्रसंस्थितः  ॥ १५.१७ ॥<br>
प्रह्वः प्रणतभावेन स्तौमि तं नीललोहितम्  ।<br>
ततस्तालकसम्पातैर्गणैर्मातृगणैः सह  ॥ १५.१८ ॥<br>
संप्रनृत्यति संहृष्टो मृत्युना सह शङ्करः  ।<br>
खट्वाङ्गैरुल्मुकैश्चैव पट्टिशैः परिघैस्तथा  ॥ १५.१९ ॥<br>
मांसमेदोवसाहस्ता हृष्टा नृत्यन्ति संघशः  ।<br>
वामना जटिला मुण्डा लम्बग्रीवोष्ठमूर्द्धजाः  ॥ १५.२० ॥<br>
महाशिश्नोदरभुजा नृत्यन्ति च हसन्ति च  ।<br>
विकृतैराननैर्घोरैरर्भुजोल्बणमुखादिभिः  ॥ १५.२१ ॥<br>
अमरं कण्टकं चक्रुः प्राप्ते कालविपर्यये  ।<br>
तेषां मध्ये महाघोरं जगत्सन्त्रासकारणम्  ॥ १५.२२ ॥<br>
मृत्युं पश्यामि नृत्यन्तं तडित्पिङ्गलमूर्द्धजम्  ।<br>
तस्य पार्श्वे स्थितां देवीं विमलाम्बरभूषिताम्  ॥ १५.२३ ॥<br>
कुण्डलोद्घुष्टगण्डां तां नागयज्ञोपवीतिनीम्  ।<br>
विचित्रैरुपहारैश्च पूजयन्तीं महेश्वरम्  ॥ १५.२४ ॥<br>
अपश्यं नर्मदां तत्र मातरं विश्ववन्दिताम्  ।<br>
नानातरङ्गां सावर्तां सुवेलार्णवसंनिभाम्  ॥ १५.२५ ॥<br>
महासरःसरित्पातैरदृश्यां दृश्यरूपिणीम्  ।<br>
वन्द्यमानां सुरैः सिद्धैर्मुनिसङ्घैश्च भारत  ॥ १५.२६ ॥<br>
एतस्मिन्नन्तरे घोरां सप्तसप्तकसंज्ञिताम्  ।<br>
महावीच्यौघफेनाढ्यां कुर्वन्तीं सजलं जगत् ॥ १५.२७ ॥<br>
दृष्टवान्नर्मदां देवीं मृगकृष्णाम्बरां पुनः  ।<br>
सधूमाशनिनिर्ह्रादैर्वहन्तीं सप्तधा तदा  ॥ १५.२८ ॥<br>
इति संहारमतुलं दृष्टवान्राजसत्तम  ।<br>
नष्टचन्द्रार्ककिरणमभूदेतच्चराचरम्  ॥ १५.२९ ॥<br>
महोत्पातसमुद्भूतं नष्टनक्षत्रमण्डलम्  ।<br>
अलातचक्रवत्तूर्णमशेषं भ्रामयंस्ततः  ॥ १५.३० ॥<br>
विमानकोटिसंकीर्णः स किंनरमहोरगः  ।<br>
महावातः सनिर्घातो येनाकम्पच्चराचरम्  ॥ १५.३१ ॥<br>
रुद्रवक्त्रात्समुद्भूतः संवर्तो नाम विश्रुतः  ।<br>
वायुः संशोषयामास विततन् सप्तसागरान्  ॥ १५.३२ ॥<br>
उद्धूलिताङ्गः कपिलाक्षमूर्द्धजो जटाकलापैरवबद्धमूर्द्धजः  ।<br>
महारवो दीप्तविशालशूलधृक्स पातु युष्मांश्च दिने दिने हरः  ॥ १५.३३ ॥<br>
शूली धनुष्मान्कवची किरीटी श्मशानभस्मोक्षितसर्वगात्रः  ।<br>
कपालमालाकुलकण्ठनालो महाहिसूत्रैरवबद्धमौलिः  ॥ १५.३४ ॥<br>
स गोनसौघैः परिवेष्टिताङ्गो विषाग्निचन्द्रामरसिन्धुमौलिः  ।<br>
पिनाकखण्टूवाङ्गकरालपाणिः स कृत्तिवासा डमरुप्रणादः  ॥ १५.३५ ॥<br>
स सप्तलोकान्तरनिःसृतात्मा महभुजावेष्टितसर्वगात्रः  ।<br>
नेत्रेण सूर्योदयसन्निभेन प्रवालकाङ्कूरनिभोदरेण  ॥ १५.३६ ॥<br>
सन्ध्याभ्ररक्तोत्पलपद्मरागसिन्दूरविद्युत्प्रकरारुणेन  ।<br>
ततेन लिङ्गेन च लोचनेन चिक्रीडमानः स युगान्तकाले  ॥ १५.३७ ॥<br>
हिरण्मयेनैव समुत्सृजन् स दण्डेन यद्वद्भगवान् समेरुः  ।<br>
पादाग्रविक्षेपविशीर्णशैलः कुर्वञ्जगत्सोऽपि जगाम तत्र  ॥ १५.३८ ॥<br>
संहर्तुकामस्त्रिदिवं त्वशेषं प्रमुञ्चमानो विकृताट्टहासम्  ।<br>
जहार सर्वं त्रिदिवं महात्मा संक्षोभयन्वै जगदीश एकः  ॥ १५.३९ ॥<br>
तं देवमीशानमजं वरेण्यं दृष्ट्वा जगत्संहरणं महेशम्  ।<br>
सा कालरात्रिः सह मातृभिश्च गणाश्च सर्वे शिवमर्चयन्ति  ॥ १५.४० ॥<br>
नन्दी च भृङ्गी च गणादयश्च तं सर्वभूतं प्रणमन्ति देवम्  ।<br>
जागद्वरं सर्वजनस्य कारणं हरं स्मरारातिमहर्निशं ते  ॥ १५.४१ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां पञ्चम आवन्त्यखण्डे रेवाखण्डे नर्मदामाहात्म्ये सृष्टिसंहरणसंरम्भवर्णनं नाम पञ्चदशोऽध्यायः ॥<br>
<br>
</span>
