<span style="font-size: 14pt; line-height: 200%"><br>
अध्याय १२८<br>
<br>
मार्कण्डेय उवाच -<br>
ततो गच्छेत्तु राजेन्द्र भृकुटेश्वरमुत्तमम्  ।<br>
यत्र सिद्धो महाभागो भृगुः परमकोपनः  ॥ १२८.१ ॥<br>
तेन वर्षशतं साग्रं तपश्चीर्णं पुरानघ  ।<br>
पुत्रार्थं वरयामास पुत्रं पुत्रवतां वरः  ॥ १२८.२ ॥<br>
वरो दत्तो महाभाग देवेनान्धकघातिना  ।<br>
तत्र तीर्थे तु यः स्नात्वा पूजयेत्परमेश्वरम्  ॥ १२८.३ ॥<br>
अग्निष्टोमस्य यज्ञस्य फलमष्टगुणं लभेत् ।<br>
भृकुटेशं तु यः कश्चिद्घृतेन मधुना सह  ॥ १२८.४ ॥<br>
पुत्रार्थी स्नापयेद्भक्त्या स लभेत्पुत्रमीप्सितम्  ।<br>
तत्र तीर्थे तु यः स्नात्वा दद्याद्विप्राय काञ्चनम्  ॥ १२८.५ ॥<br>
गोदानं वा महीं वापि तस्य पुण्यफलं शृणु  ॥ १२८.६ ॥<br>
ससमुद्रगुहा तेन सशैलवनकानना  ।<br>
दत्ता पृथ्वी न सन्देहस्तेन सर्वा नृपोत्तम  ॥ १२८.७ ॥<br>
तेन दानेन स स्वर्गे क्रीडयित्वा यथासुखम्  ।<br>
मर्त्ये भवति राजेन्द्रो ब्राह्मणो वा सुपूजितः  ॥ १२८.८ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे भृकुटेश्वरतीर्थमाहात्म्यवर्णनं नामाष्टाविंशत्युत्तरशततमोऽध्यायः ॥<br>
<br>
</span>
