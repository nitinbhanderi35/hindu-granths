<span style="font-size: 14pt; line-height: 170%"><br>
अध्याय ७२<br>
<br>
श्रीमार्कण्डेय उवाच -<br>
ततो गच्छेत्तु राजेन्द्र मणिनागेश्वरं शुभम्  ।<br>
उत्तरे नर्मदाकूले सर्वपापक्षयंकरम्  ।<br>
स्थापितं मणिनागेन लोकानां हितकाम्यया  ॥ ७२.१ ॥<br>
<br>
युधिष्ठिर उवाच -<br>
आशीविषेण सर्पेण ईश्वरस्तोषितः कथम्  ।<br>
क्षुद्राः सर्वस्य लोकस्य भयदा विषशालिनः  ॥ ७२.२ ॥<br>
कथ्यतां तात मे सर्वं पातकस्योपशान्तिदम्  ।<br>
मम सन्तापजं दुःखं दुर्योधनसमुद्भवम्  ॥ ७२.३ ॥<br>
कर्णभीष्मोद्भवं रौद्रं दुःखं पाञ्चालिसम्भवम्  ।<br>
तव वक्त्राम्बुजौघेन प्लावितं निर्वृतिं गतः  ॥ ७२.४ ॥<br>
श्रुत्वा तव मुखोद्गीतां कथां वै पापनाशिनीम्  ।<br>
अयुक्तमिदमस्माकं द्विज क्लेशो न शाम्यति  ॥ ७२.५ ॥<br>
अथवा प्राप्स्यते तात विद्यादानस्य यत्फलम्  ।<br>
तत्फलं प्राप्यते नित्यं कथाश्रवणतो हरेः  ॥ ७२.६ ॥<br>
<br>
श्रीमार्कण्डेय उवाच -<br>
यथायथा त्वं नृप भाषसे च तथातथा मे सुखमेति भारती  ।<br>
शैथिल्यता वा जरयान्वितस्य त्वत्सौहृदं नश्यति नैव तात  ।<br>
शृणुष्व तस्मात्सह बान्धवैश्च कथामिमां पापहरां प्रशस्ताम्  ॥ ७२.७ ॥<br>
कथयामि यथावृत्तमितिहासं पुरातनम्  ॥ ७२.८ ॥<br>
कथितं पूर्वतो वृत्तैः पारम्पर्येण भारत  ॥ ७२.९ ॥<br>
द्वे भार्ये कश्यपस्यास्तां सर्वलोकेष्वनुत्तमे  ।<br>
गरुत्मन्तं च विनतासूत कद्रूरहीनथ  ॥ ७२.१० ॥<br>
संतोषेण च ते तात तिष्ठतः काश्यपे गृहे  ।<br>
कद्रूश्च विनता नाम हृष्टे च वनिते सदा  ॥ ७२.११ ॥<br>
ताभ्यां सार्द्धं क्रीडते च कश्यपोऽपि प्रजापतिः  ।<br>
ततस्त्वेकदिने प्राप्ते आश्रमस्था शुभानना  ॥ ७२.१२ ॥<br>
उच्चैःश्रवं हयं दृष्ट्वा मनोवेगसमन्वितम्  ।<br>
पश्य पश्य हि तन्वङ्गी हयं सर्वत्र पाण्डुरम्  ॥ ७२.१३ ॥<br>
धावमानमविश्रान्तं जवेन मनसोपमम्  ।<br>
तं दृष्ट्वा सहसा चाश्वमीर्ष्याभावेन चाब्रवीत् ॥ ७२.१४ ॥<br>
<br>
कद्रूरुवाच -<br>
ब्रूहि भद्रे सहस्रांशोरश्वः किंवर्णको भवेत् ।<br>
अहं ब्रवीमि कृष्णोऽयं त्वं किं वदसि तद्वद  ॥ ७२.१५ ॥<br>
<br>
विनतोवाच -<br>
पश्यसे ननु नेत्रैश्च कृष्णं श्वेतं न पश्यसि  ।<br>
असत्यभाषणाद्भद्रे यमलोकं गमिष्यसि  ॥ ७२.१६ ॥<br>
सत्यानृते तु वचने पणस्तव ममैव तु  ।<br>
सहस्रं चैव वर्षाणां दास्यहं तव मन्दिरे  ॥ ७२.१७ ॥<br>
असत्या यदि मे वाणी कृष्ण उच्चैःश्रवा यदि  ।<br>
तदाहं त्वद्गृहे दासी भवामि सर्पमातृके  ॥ ७२.१८ ॥<br>
यदि उच्चैःश्रवाः श्वेतोऽहं दासी च तवैव तु  ।<br>
एवं परस्परं द्वाभ्यां संवादोऽयं व्यवर्धत  ॥ ७२.१९ ॥<br>
आश्रमेषु गता बाला रात्रौ चिन्तापरा स्थिता  ।<br>
बन्धुवर्गस्य कथितं समस्तं तद्विचेष्टितम्  ॥ ७२.२० ॥<br>
पुत्राणां कथितं पार्थ पणं चैव मया कृतम्  ।<br>
हाहाकारः कृतः सर्पैः श्रुत्वा मात्रा पणं कृतम्  ॥ ७२.२१ ॥<br>
जाता दासी न सन्देहः श्वेतो भास्करवाहनः  ।<br>
उच्चैःश्रवा हयः श्वेतो न कृष्णो विद्यते क्वचित् ॥ ७२.२२ ॥<br>
<br>
कद्रूरुवाच -<br>
यथाहं न भवे दासी तत्कार्यं च विचिन्त्यताम्  ।<br>
विशध्वं रोमकूपेषु ह्युच्चैःश्रवहयस्य तु  ॥ ७२.२३ ॥<br>
एकं मुहूर्तमात्रं तु यावत्कृष्णः स दृश्यते  ।<br>
क्षणमात्रेण चैकेन दासी सा भवते मम  ॥ ७२.२४ ॥<br>
दासीं कृत्वा तु तां तन्वीं विनतां सत्यगर्विताम्  ।<br>
ततः स्वस्थानगाः सर्वे भविष्यथ यथासुखम्  ॥ ७२.२५ ॥<br>
सर्पा ऊचुः  ।<br>
यथा त्वं जननी चाम्ब सर्वेषां भुवि पूजिता  ।<br>
तथा सापि विशेषेण वञ्चितव्या न मातरः  ॥ ७२.२६ ॥<br>
माता च पितृभार्या च मातृमाता पितामही  ।<br>
कर्मणा मनसा वाचा हितं तासां समाचरेत् ॥ ७२.२७ ॥<br>
सा ततस्तेन वाक्येन क्रुद्धा कालानलोपमा  ।<br>
मम वाक्यमकुर्वाणा ये केचिद्भुवि पन्नगाः  ॥ ७२.२८ ॥<br>
हव्यवाहमुखे सर्वे ते यास्यन्त्यविचारितम्  ।<br>
मातुस्तद्वचनं श्रुत्वा सर्वे चैव भुजङ्गमाः  ॥ ७२.२९ ॥<br>
केचित्प्रविष्टा रोमेषु उच्चैःश्रवहयस्य च  ।<br>
नष्टाः केचिद्दशदिशं कद्रूशापभयात्ततः  ॥ ७२.३० ॥<br>
केचिद्गङ्गाजले नष्टाः केचिन्नष्टाः सरस्वतीम्  ।<br>
केचिन्महोदधौ लीनाः प्रविष्टा विन्ध्यकन्दरे  ॥ ७२.३१ ॥<br>
आश्रित्य नर्मदातोये मणिनागोत्तमो नृप  ।<br>
तपश्चचार विपुलमुत्तरे नर्मदातटे  ॥ ७२.३२ ॥<br>
मातृशापभयात्पार्थ ध्यायते कामनाशनम्  ।<br>
अच्छेद्यमप्रतर्क्यं च विनाशोत्पत्तिवर्जितम्  ॥ ७२.३३ ॥<br>
वायुभक्षः शतं साग्रं तदर्धं रविवीक्षकः  ।<br>
एवं ध्यानरतस्यैव प्रत्यक्षस्त्रिपुरान्तकः  ॥ ७२.३४ ॥<br>
साधु साधु महाभाग सत्त्ववांस्तु भुजंगम  ।<br>
त्वया भक्त्या गृहीतोऽहं प्रीतस्ते ह्युरगेश्वर  ।<br>
वरं याचय मे क्षिप्रं यस्ते मनसि वर्तते  ॥ ७२.३५ ॥<br>
<br>
मणिनाग उवाच -<br>
मातृशापभयान्नाथ क्लिष्टोऽहं नर्मदातटे  ।<br>
त्वत्प्रसादेन मे नाथ मातृशापो भवेद्वृथा  ॥ ७२.३६ ॥<br>
<br>
ईश्वर उवाच -<br>
हव्यवाहमुखं वत्स न प्राप्स्यसि ममाज्ञया  ।<br>
मम लोके निवासश्च तव पुत्र भविष्यति  ॥ ७२.३७ ॥<br>
<br>
मणिनाग उवाच -<br>
अत्र स्थाने महादेव स्थीयतामंशभागतः  ।<br>
सहस्रांशेन भागेन स्थीयतां नर्मदाजले  ।<br>
उपकाराय लोकानां मम नाम्नैव शङ्कर  ॥ ७२.३८ ॥<br>
<br>
ईश्वर उवाच -<br>
स्थापयस्व परं लिङ्गमाज्ञया मम पन्नग  ।<br>
इत्युक्त्वान्तर्हितो देवो जगाम ह्युमया सह  ॥ ७२.३९ ॥<br>
<br>
मार्कण्डेय उवाच -<br>
तत्र तीर्थे तु ये गत्वा शुचिप्रयतमानसाः  ।<br>
पञ्चम्यां वा चतुर्दश्यामष्टम्यां शुक्लकृष्णयोः  ॥ ७२.४० ॥<br>
अर्चयन्ति सदा पार्थ नोपसर्पन्ति ते यमम्  ।<br>
दध्ना च मधुना चैव घृतेन क्षीरयोगतः  ॥ ७२.४१ ॥<br>
स्नापयन्ति विरूपाक्षमुमादेहार्धधारिणम्  ।<br>
कामाङ्गदहनं देवमघासुरनिषूदनम्  ॥ ७२.४२ ॥<br>
स्नाप्यमानं च ये भक्त्वा पश्यन्ति परमेश्वरम्  ।<br>
ते यान्ति च परे लोके सर्वपापविवर्जितैः  ॥ ७२.४३ ॥<br>
श्राद्धं प्रेतेषु ये पार्थ चाष्टम्यां पञ्चमीषु च  ।<br>
ब्राह्मणैश्च सदा योग्यैर्वेदपाठकचिन्तकैः  ॥ ७२.४४ ॥<br>
स्वदारनिरतैः श्लक्ष्णैः परदारविवर्जितैः  ।<br>
षट्कर्मनिरतैस्तात शूद्रप्रेषणवर्जितैः  ॥ ७२.४५ ॥<br>
खञ्जाश्च दर्दुराः षण्ढा वार्द्धुष्याश्च कृषीवलाः  ।<br>
भिन्नवृत्तिकराः पुत्र नियोज्या न कदाचन  ॥ ७२.४६ ॥<br>
वृषलीमन्दिरे यस्य महिषीं यस्तु पालयेत् ।<br>
स विप्रो दूरतस्त्याज्यो व्रते श्राद्धे नराधिप  ॥ ७२.४७ ॥<br>
काणाष्टुंटाश्च मण्टाश्च वेदपाठविवर्जिताः  ।<br>
न ते पूज्या द्विजाः पार्थ मणिनागेश्वरे शुभे  ॥ ७२.४८ ॥<br>
यदीच्छेदूर्ध्वगमनमात्मनः पितृभिः सह  ।<br>
सर्वाङ्गरुचिरां धेनुं यो दद्यादग्रजन्मने  ॥ ७२.४९ ॥<br>
स याति परमं लोकं यावदाभूतसम्प्लवम्  ।<br>
ततः स्वर्गाच्च्युतः सोऽपि जायते विमले कुले  ॥ ७२.५० ॥<br>
ये पश्यन्ति परं भक्त्या मणिनागेश्वरं नृप  ।<br>
न तेषां जायते वंशे पन्नगानां भयं नृप  ॥ ७२.५१ ॥<br>
पन्नगः शङ्कते तेषां मणिनागप्रदर्शनात् ।<br>
सौपर्णरूपिणस्ते वै दृश्यन्ते नागमण्डले  ॥ ७२.५२ ॥<br>
फलानि चैव दानानां शृणुष्वाथ नृपोत्तम  ।<br>
अन्नं संस्कारसंयुक्तं ये ददन्ते नरोत्तमाः  ॥ ७२.५३ ॥<br>
तोयं शय्यां तथा छत्रं कन्यां दासीं सुभाषिणीम्  ।<br>
पात्रे देयं यतो राजन् यदीच्छेच्छ्रेय आत्मनः  ॥ ७२.५४ ॥<br>
सुरभीणि च पुष्पाणि गन्धवस्त्राणि दापयेत् ।<br>
दीपं धान्यं गृहं शुभ्रं सर्वोपस्करसंयुतम्  ॥ ७२.५५ ॥<br>
ये ददन्ते परं भक्त्या ते व्रजन्ति त्रिविष्टपम्  ।<br>
मणिनागे नृपश्रेष्ठ यच्च दानं प्रदीयते  ॥ ७२.५६ ॥<br>
तस्य दानस्य भावेन स्वर्गे वासो भवेद्ध्रुवम्  ।<br>
पातकानि प्रलीयन्ते आमपात्रे यथा जलम्  ॥ ७२.५७ ॥<br>
नर्मदातोयसंसिद्धं भोज्यं विप्रे ददाति यः  ।<br>
सोऽपि पापैर्विनिर्मुक्तः क्रीडते दैवतैः सह  ॥ ७२.५८ ॥<br>
ततः स्वर्गच्युतानां हि लक्षणं प्रवदाम्यहम्  ।<br>
दीर्घायुषो जीवपुत्रा धनवन्तः सुशोभनाः  ॥ ७२.५९ ॥<br>
सर्वव्याधिविनिर्मुक्ताः सुतभृत्यैः समन्विताः  ।<br>
त्यागिनो भोगसंयुक्ता धर्माख्यानरताः सदा  ॥ ७२.६० ॥<br>
देवद्विजगुरोर्भक्तास्तीर्थसेवापरायणाः  ।<br>
मातापितृवशा नित्यं द्रोहक्रोधविवर्जिताः  ॥ ७२.६१ ॥<br>
एभिरेव गुणैर्युक्ता ये नराः पाण्डुनन्दन  ।<br>
सत्यं ते स्वर्गादायाताः स्वर्गे वासं व्रजन्ति ते  ॥ ७२.६२ ॥<br>
सर्वतीर्थवरं तीर्थं मणिनागं नृपोत्तम  ।<br>
तीर्थाख्यानमिदं पुण्यं यः पठेच्छृणुयादपि  ॥ ७२.६३ ॥<br>
सोऽपि पापैर्विनिर्मुक्तः शिवलोके महीयते  ।<br>
न विषं क्रमते तेषां विचरन्ति यथेच्छया  ॥ ७२.६४ ॥<br>
भाद्रपद्यां च यत्षष्ठ्यां पुण्यं सूर्यस्य दर्शने  ।<br>
तत्फलं समवाप्नोति आख्यानश्रवणेन तु  ॥ ७२.६५ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे मणिनागेश्वरतीर्थमाहात्म्यवर्णनं नाम द्विसप्ततितमोऽध्यायः ॥<br>
<br>
</span>
