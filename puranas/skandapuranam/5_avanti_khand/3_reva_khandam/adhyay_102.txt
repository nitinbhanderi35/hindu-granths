<span style="font-size: 14pt; line-height: 175%"><br>
&nbsp;अध्याय १०२<br>
<br>
मार्कण्डेय उवाच -<br>
मन्मथेशं ततो गच्छेत्सर्वदेवनमस्कृतम्  ।<br>
स्नानमात्रान्नरो राजन्यमलोकं न पश्यति  ॥ १०२.१ ॥<br>
अनपत्या या च नारी स्नायाद्वै पाण्डुनन्दन  ।<br>
पुत्रं सा लभते पार्थ सत्यसङ्घं दृढव्रतम्  ॥ १०२.२ ॥<br>
तत्र स्नात्वा नरो राजञ्छुचिः प्रयतमानसः  ।<br>
उपोष्य रजनीमेकां गोसहस्रफलं लभेत् ॥ १०२.३ ॥<br>
कामिकं तीर्थराजं तु तादृशं न भविष्यति  ।<br>
त्रिरात्रं कुरुते राजन्स गोलक्षफलं लभेत् ॥ १०२.४ ॥<br>
तत्र नृत्यं प्रकर्तव्यं तुष्यते परमेश्वरः  ।<br>
गीतवादित्रनिर्घोषै रात्रौ जागरणेन च  ॥ १०२.५ ॥<br>
एरण्ड्यां च महादेवो दृष्टो मे मन्मथेश्वरः  ।<br>
किं समर्थो यमो रुष्टो भद्रो भद्राणि पश्यति  ॥ १०२.६ ॥<br>
कामेन स्थापितः शम्भुरेतस्मात्कामदो नृप  ।<br>
सोपानः स्वर्गमार्गस्य पृथिव्यां मन्मथेश्वरः  ॥ १०२.७ ॥<br>
विशेषश्चात्र सन्ध्यायां श्राद्धदाने च भारत  ।<br>
अन्नदानेन राजेन्द्र कीर्तितं फलमुत्तमम्  ॥ १०२.८ ॥<br>
एतत्ते सर्वमाख्यातं तव भक्त्या तु भारत  ।<br>
पृथिव्यां सागरान्तायां प्रख्यातो मन्मथेश्वरः  ॥ १०२.९ ॥<br>
गोदानं पाण्डवश्रेष्ठ त्रयोदश्यां प्रकारयेत् ।<br>
चैत्रे मासि सिते पक्षे तत्र गत्वा जितेन्द्रियः  ॥ १०२.१० ॥<br>
रात्रौ जागरणं कृत्वा देवस्याग्रे नृपोत्तम  ।<br>
दीपं भक्त्या घृतेनैव देवस्याग्रे निवेदयेत् ॥ १०२.११ ॥<br>
स्त्र्यथ वा पुरुषो वापि सममेतत्फलं स्मृतम्  ॥ १०२.१२ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे मन्मथेश्वरतीर्थमाहात्म्यवर्णनं नाम द्व्यधिकशततमोऽध्यायः ॥<br>
<br>
</span>
