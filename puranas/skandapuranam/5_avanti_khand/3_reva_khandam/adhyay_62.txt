<span style="font-size: 14pt; line-height: 170%"><br>
अध्याय ६२<br>
<br>
श्रीमार्कण्डेय उवाच -<br>
ततो गच्छेत्तु राजेन्द्र करोडीश्वरमुत्तमम्  ।<br>
यत्र वै निहतास्तात दानवाः सपदानुगाः  ॥ ६२.१ ॥<br>
इन्द्रादिदेवैः संहृष्टैः सततं जयबुद्धिभिः  ।<br>
तेषां ये पुत्रपौत्राश्च पूर्ववैरमनुस्मरम्  ॥ ६२.२ ॥<br>
क्रुद्धैर्देवसमूहैश्च दानवा निहता रणे  ।<br>
तेषां शिरांसि संगृह्य सर्वे देवाः सवासवाः  ॥ ६२.३ ॥<br>
निक्षिप्य नर्मदातोये बन्धुभावमनुस्मरम्  ।<br>
तत्र स्नात्वा सुराः सर्वे स्थापयित्वा उमापतिम्  ॥ ६२.४ ॥<br>
इन्द्रेण सहिताः सर्वेऽपूजयंल्लोकसिद्धये  ।<br>
हृष्टचित्ताः सुराः सर्वे जग्मुराकाशमण्डलम्  ॥ ६२.५ ॥<br>
दानवानां महाभाग सूदिता कोटिरुत्तमा  ।<br>
तदा प्रभृति तत्तीर्थं करोडीति महीतले  ॥ ६२.६ ॥<br>
विख्यातं तु तदा लोके पापघ्नं पाण्डुनन्दन  ।<br>
अष्टम्यां च चतुर्दश्यामुभौ पक्षौ च भक्तितः  ।<br>
उपोष्य शूलिनश्चाग्रे रात्रौ कुर्वीत जागरम्  ॥ ६२.७ ॥<br>
सत्कथापाठसंयुक्तो वेदाध्ययनसंयुतः  ।<br>
प्रभाते विमले प्राप्ते पूजयेत्त्रिदशेश्वरम्  ॥ ६२.८ ॥<br>
पञ्चामृतेन संस्नाप्य श्रीखण्डेन च गुण्ठयेत् ।<br>
शस्तैः पल्लवपुष्पैश्च पूजयेत्तु प्रयत्नतः  ॥ ६२.९ ॥<br>
बहुरूपं जपन्मन्त्रं दक्षिणाशां व्यवस्थितः  ।<br>
यथोक्तेन विधानेन नाभिमात्रे जले क्षिपेत् ॥ ६२.१० ॥<br>
तिलाञ्जलिं तु प्रेताय दक्षिणाशामुपस्थितः  ।<br>
श्राद्धं तत्रैव विप्राय कारयेद्विजितेन्द्रियः  ॥ ६२.११ ॥<br>
विषमैरग्रजातैश्च वेदाभ्यसनतत्परैः  ।<br>
गोहिरण्येन सम्पूज्य ताम्बूलैर्भोजनैस्तथा  ॥ ६२.१२ ॥<br>
भूषणैः पादुकाभिश्च ब्राह्मणान्पाण्डुनन्दन  ।<br>
भवेत्कोटिगुणं तस्य नात्र कार्या विचारणा  ॥ ६२.१३ ॥<br>
तस्मिंस्तीर्थे तु यः कश्चित्त्यजेद्देहं विधानतः  ।<br>
तस्य भवति यत्पुण्यं तच्छृणुष्व नराधिप  ॥ ६२.१४ ॥<br>
यावदस्थीनि तिष्ठन्ति मर्त्यस्य नर्मदाजले  ।<br>
तावद्वसति धर्मात्मा शिवलोके सुदुर्लभे  ॥ ६२.१५ ॥<br>
ततः कालाच्च्युतस्तस्मादिह मानुषतां गतः  ।<br>
कोटिधनपतिः श्रीमाञ्जायते राजपूजितः  ॥ ६२.१६ ॥<br>
सर्वधर्मसमायुक्तो मेधावी बीजपुत्रकः  ।<br>
विख्यातो वसुधापृष्ठे दीर्घायुर्मानवो भवेत् ॥ ६२.१७ ॥<br>
पुनः स्मरति तत्तीर्थं तत्र गत्वा नृपोत्तम  ।<br>
करोडेश्वरमभ्यर्च्य प्राप्नोति परमां गतिम्  ॥ ६२.१८ ॥<br>
इन्द्रचन्द्रयमैर्रुद्रैरादित्यैर्वसुभिस्तथा  ।<br>
विश्वेदेवैस्तथा सर्वैः स्थापितस्त्रिदशेश्वरः  ॥ ६२.१९ ॥<br>
रेवाया उत्तरे कूले लोकानां हितकाम्यया  ।<br>
मानवो भक्तिसंयुक्तः प्रासादं कारयेत्तु यः  ॥ ६२.२० ॥<br>
तस्मिंस्तीर्थे नरश्रेष्ठ सद्गतिं समवाप्नुयात् ।<br>
न्यायोपात्तधनेनैव दारुपाषाणकेष्टकैः  ॥ ६२.२१ ॥<br>
ब्राह्मणः क्षत्रियैर्वैश्यैः शूद्रैः स्त्रीभिश्च शक्तितः  ।<br>
तेऽपि यान्ति नरा लोके शांकरे सुरपूजिते  ॥ ६२.२२ ॥<br>
यः शृणोति सदा भक्त्या माहात्म्यं तीर्थजं नृप  ।<br>
तस्य पापं प्रणश्येत षण्मासाभ्यन्तरं च यत् ॥ ६२.२३ ॥<br>
<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे करोडीश्वरतीर्थमाहात्म्यवर्णनं नाम द्विषष्टितमोऽध्यायः॥<br>
<br>
<br>
</span>
