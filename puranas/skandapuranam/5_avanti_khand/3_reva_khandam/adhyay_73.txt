<span style="font-size: 14pt; line-height: 170%"><br>
अध्याय ७३<br>
<br>
श्रीमार्कण्डेय उवाच -<br>
नर्मदादक्षिणे कूले तीर्थं परमशोभनम्  ।<br>
सर्वपापहरं पार्थ गोपारेश्वरमुत्तमम्  ।<br>
गोदेहान्निःसृतं लिङ्गं पुण्यं भूमितले नृप  ॥ ७३.१ ॥<br>
<br>
युधिष्ठिर उवाच -<br>
गोदेहान्निःसृतं कस्माल्लिङ्गं पापक्षयंकरम्  ।<br>
दक्षिणे नर्मदाकूले मणिनागसमीपतः  ।<br>
संक्षेपात्कथ्यतां विप्र गोपारेश्वरसम्भवम्  ॥ ७३.२ ॥<br>
<br>
श्रीमार्कण्डेय उवाच -<br>
कामधेनुस्तपस्तत्र पुरा पार्थ चकार ह  ।<br>
ध्यायते परया भक्त्या देवदेवं महेश्वरम्  ॥ ७३.३ ॥<br>
तुष्टस्तस्या जगन्नाथ कपिलाय महेश्वरः  ।<br>
निःसृतो देहमध्यात्तु अच्छेद्यः परमेश्वरः  ॥ ७३.४ ॥<br>
तुष्टो देवि जगन्मातः कपिले परमेश्वरि  ।<br>
आराधनं कृतं यस्मात्तद्वदाशु शुभानने  ॥ ७३.५ ॥<br>
<br>
सुरभ्युवाच -<br>
लोकानामुपकाराय सृष्टाहं परमेष्ठिना  ।<br>
लोककार्याणि सर्वाणि सिध्यन्ति मत्प्रसादतः  ॥ ७३.६ ॥<br>
लोकाः स्वर्गं प्रयास्यन्ति मत्प्रसादेन शङ्कर  ।<br>
तीर्थे त्वं भव मे शम्भो लोकानां हितकाम्यया  ॥ ७३.७ ॥<br>
तथेति भगवानुक्त्वा तीर्थे तत्रावसन्मुदा  ।<br>
तदाप्रभृति तत्तीर्थं विख्यातं वसुधातले  ।<br>
स्नानेनैकेन राजेन्द्र पापसङ्घं व्यपोहति  ॥ ७३.८ ॥<br>
गोपारेश्वरगोदानं यस्तु भक्त्या च कारयेत् ।<br>
योग्ये द्विजोत्तमे देया योग्या धेनुः सकाञ्चना  ॥ ७३.९ ॥<br>
सवत्सा तरुणी शुभ्रा बहुक्षीरा सवस्त्रका  ।<br>
कृष्णपक्षे चतुर्दश्यामष्टम्यां वा प्रदापयेत् ॥ ७३.१० ॥<br>
सर्वेषु चैव मासेषु कार्त्तिके च विशेषतः  ।<br>
दापयेत्परया भक्त्या द्विजे स्वाध्यायतत्परे  ॥ ७३.११ ॥<br>
विधिना च प्रदद्याद्यो विधिना यस्तु गृह्णते  ।<br>
तावुभौ पुण्यकर्माणौ प्रेक्षकः पुण्यभाजनम्  ॥ ७३.१२ ॥<br>
पिण्डदानं प्रकुर्याद्यः प्रेतानां भक्तिसंयुतः  ।<br>
पिण्डेनैकेन राजेन्द्र प्रेता यान्ति परां गतिम्  ॥ ७३.१३ ॥<br>
भक्त्या प्रणामं रुद्रस्य ये कुर्वन्ति दिने दिने  ।<br>
तेषां पापं प्रलीयेत भिन्नपात्रे जलं यथा  ॥ ७३.१४ ॥<br>
तत्र तीर्थे तु यो राजन्वृषभं च समुत्सृजेत् ।<br>
पितरश्चोद्धृतास्तेन शिवलोके महीयते  ॥ ७३.१५ ॥<br>
<br>
युधिष्ठिर उवाच -<br>
वृषोत्सर्गे कृते तात फलं यज्जायते नृणाम्  ।<br>
तत्सर्वं कथयस्वाशु प्रयत्नेन द्विजोत्तम  ॥ ७३.१६ ॥<br>
<br>
श्रीमार्कण्डेय उवाच -<br>
सर्वलक्षणसम्पूर्णे वृषे चैव तु यत्फलम्  ।<br>
तदहं सम्प्रवक्ष्यामि शृणुष्व धर्मनन्दन  ॥ ७३.१७ ॥<br>
कार्त्तिके चैव वैशाखे पूर्णिमायां नराधिप  ।<br>
रुद्रस्य सन्निधौ भूत्वा शुचिः स्नातो जितेन्द्रियः  ॥ ७३.१८ ॥<br>
वृषस्यैव समुत्सर्गं कारयेत्प्रीयतां हरः  ।<br>
सांनिध्ये कारयेत्पुत्र चतस्रो वत्सिकाः शुभाः  ॥ ७३.१९ ॥<br>
दत्त्वा तु विप्रमुख्याय सर्वलक्षणसंयुताः  ।<br>
प्रीयतां च महादेवो ब्रह्मा विष्णुर्महेश्वरः  ॥ ७३.२० ॥<br>
वृषभे रोमसंख्या या सर्वाङ्गेषु नराधिप  ।<br>
तावद्वर्षप्रमाणं तु शिवलोके महीयते  ॥ ७३.२१ ॥<br>
शिवलोके वसित्वा तु यदा मर्त्येषु जायते  ।<br>
कुले महति सम्भूतिर्धनधान्यसमाकुले  ॥ ७३.२२ ॥<br>
नीरोगो रूपवांश्चैव विद्याढ्यः सत्यवाक्शुचिः  ।<br>
गोपारेश्वरमाहात्म्यं मया ख्यातं युधिष्ठिर  ।<br>
गोदेहान्निःसृतं लिङ्गं नर्मदादक्षिणे तटे  ॥ ७३.२३ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे गोपारेश्वरमाहात्म्यवर्णनं नाम त्रिसप्ततितमोऽध्यायः ॥<br>
<br>
</span>
