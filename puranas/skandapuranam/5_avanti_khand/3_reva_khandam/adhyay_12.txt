<span style="font-size: 14pt; line-height: 170%"><br>
अध्याय १२<br>
<br>
श्रीमार्कण्डेय उवाच -<br>
एतच्छ्रुत्वा वचो राजन्संहृष्टा ऋषयोऽभवन्  ।<br>
नर्मदां स्तोतुमारब्धाः कृताञ्जलिपुटा द्विजाः  ॥ १२.१ ॥<br>
नमोऽस्तु ते पुण्यजले नमो मकरगामिनि  ।<br>
नमस्ते पापमोचिन्यै नमो देवि वरानने  ॥ १२.२ ॥<br>
नमोऽस्तु ते पुण्यजलाश्रये शुभे विशुद्धसत्त्वं सुरसिद्धसेविते  ।<br>
नमोऽस्तु ते तीर्थगणैर्निषेविते नमोऽस्तु रुद्राङ्गसमुद्भवे वरे  ॥ १२.३ ॥<br>
नमोऽस्तु ते देवि समुद्रगामिनि नमोऽस्तु ते देवि वरप्रदे शिवे  ।<br>
नमोऽस्तु लोकद्वयसौख्यदायिनि ह्यनेकभूतौघसमाश्रितेऽनघे  ॥ १२.४ ॥<br>
सरिद्वरे पापहरे विचित्रिते गन्धर्वयक्षोरगसेविताङ्गे  ।<br>
सनातनि प्राणिगणानुकम्पिनि मोक्षप्रदे देवि विधेहि शं नः  ॥ १२.५ ॥<br>
महागजैर्घमहिषैर्वराहैः संसेविते देवि महोर्मिमाले  ।<br>
नताः स्म सर्वे वरदे सुखप्रदे विमोचयास्मान्पशुपाशबन्धात् ॥ १२.६ ॥<br>
पापैरनेकैरशुभैर्विबद्धा भ्रमन्ति तावन्नरकेषु मर्त्याः  ।<br>
महानिलोद्भूततरङ्गभूतं यावत्तवाम्भो हि न संस्पृशन्ति  ॥ १२.७ ॥<br>
अनेकदुःखौघभयार्दितानां पापैरनेकैरभिवेष्टितानाम्  ।<br>
गतिस्त्वमम्भोजसमानवक्रे द्वन्द्वैरनेकैरपि संवृतानाम्  ॥ १२.८ ॥<br>
नद्यश्च पूता विमला भवन्ति त्वां देवि सम्प्राप्य न संशयोऽत्र  ।<br>
दुःखातुराणामभयं ददासि शिष्टैरनेकैरभिपूजितासि  ॥ १२.९ ॥<br>
स्पृष्टं करैश्चन्द्रमसो रवेश्च तदैव दद्यात्परमं पदं तु  ।<br>
यत्रोपलाः पुण्यजलाप्लुतास्ते शिवत्वमायान्ति किमत्र चित्रम्  ॥ १२.१० ॥<br>
भ्रमन्ति तावन्नरकेषु मर्त्या दुःखातुराः पापपरीतदेहाः  ।<br>
महानिलोद्भूततरङ्गभङ्गं यावत्तवाम्भो न हि संश्रयन्ति  ॥ १२.११ ॥<br>
म्लेच्छाः पुलिन्दास्त्वथ यातुधानाः पिबन्ति येऽम्भस्तव देवि पुण्यम्  ।<br>
मुक्ता भवन्तीह भयात्तु घोरान्निःसंशयं तेऽपि किमत्र चित्रम्  ॥ १२.१२ ॥<br>
सरांसि नद्यः क्षयमभ्युपेता घोरे युगेऽस्मिन् हि कलौ प्रदूषिते  ।<br>
त्वं भ्राजसे देवि जलौघपूर्णा दिवीव नक्षत्रपथे च गङ्गा  ॥ १२.१३ ॥<br>
तव प्रसादाद्वरदे वरिष्ठे कालं यथेमं परिपालयित्वा  ।<br>
यामोऽथ रुद्रं तव सुप्रसादाद्वयं तथा त्वं कुरु वै प्रसादम्  ॥ १२.१४ ॥<br>
गतिस्त्वमम्बेव पितेव पुत्रांस्त्वं पाहि नो यावदिमं युगान्तम्  ।<br>
कालं त्वनावृष्टिहतं सुघोरं यावत्तरामस्तव सुप्रसादात् ॥ १२.१५ ॥<br>
पठन्ति ये स्तोत्रमिदं द्विजेन्द्राः शृण्वन्ति ये चापि नराः प्रशान्ताः  ।<br>
ते यान्ति रुद्रं वृषसंयुतेन यानेन दिव्याम्बरभूषिताश्च  ॥ १२.१६ ॥<br>
ये स्तोत्रमेतत्सततं पठन्ति स्नात्वा तु तोये खलु नर्मदायाः  ।<br>
अन्ते हि तेषां सरिदुत्तमेयं गतिं विशुद्धामचिराद्ददाति  ॥ १२.१७ ॥<br>
प्रातः समुत्थाय तथा शयानो यः कीर्तयेतानुदिनं स्तवं च  ।<br>
स मुक्तपापः सुविशुद्धदेहः समाश्रयं याति महेश्वरस्य  ॥ १२.१८ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे श्रीनर्मदामाहात्म्ये नर्मदास्तोत्रकथनं नाम द्वादशोऽध्यायः ॥<br>
<br>
</span>
