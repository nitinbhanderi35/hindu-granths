<span style="font-size: 14pt; line-height: 170%"><br>
अध्याय १२०<br>
<br>
श्रीमार्कण्डेय उवाच -<br>
अतः परं प्रवक्ष्यामि कम्बुकेश्वरमुत्तमम्  ।<br>
हिरण्यकशिपुर्दैत्यो दानवो बलदर्पितः  ॥ १२०.१ ॥<br>
अवध्यः सर्वलोकानां त्रिषु लोकेषु विश्रुतः  ।<br>
तस्य पुत्रो महातेजाः प्रह्लादो नाम नामतः  ॥ १२०.२ ॥<br>
विष्णुप्रसादाद्भक्त्या च तस्य राज्ये प्रतिष्ठितः  ।<br>
विरोचनस्तस्य सुतस्तस्यापि बलिरेव च  ॥ १२०.३ ॥<br>
बलिपुत्रोऽभवद्बाणस्तस्मादपि च शम्बरः  ।<br>
शम्बरस्यान्वये जातः कम्बुर्नाम महासुरः  ॥ १२०.४ ॥<br>
ज्ञात्वा विष्णुमयं घोरं महद्भयमुपस्थितम्  ।<br>
दानवानां विनाशाय नान्यो हेतुः कदाचन  ॥ १२०.५ ॥<br>
स त्यक्त्वा पुत्रदारांश्च सुहृद्बन्धुपरिग्रहान्  ।<br>
चचार मौनमास्थाय तपः कम्बुर्महामतिः  ॥ १२०.६ ॥<br>
अक्षसूत्रकरो भूत्वा दण्डी मुण्डी च मेखली  ।<br>
शाकयावकभक्षश्च वल्कलाजिनसंवृतः  ॥ १२०.७ ॥<br>
स्नात्वा नित्यं धृतिपरो नर्मदाजलमाश्रितः  ।<br>
पूजयंस्तु महादेवमर्बुदं वर्षसंख्यया  ॥ १२०.८ ॥<br>
ततस्तुतोष भगवान्देवदेवो महेश्वरः  ।<br>
उवाच दानवं काले मेघगम्भीरया गिरा  ॥ १२०.९ ॥<br>
भोभोः कम्बो महाभाग तुष्टोऽहं तव सुव्रत  ।<br>
इष्टं व्रतानां परमं मौनं सर्वार्थसाधनम्  ॥ १२०.१० ॥<br>
चरितं च त्वया लोके देवदानवदुश्चरम्  ।<br>
वरं वृणीष्व भद्रं ते यत्ते मनसि रोचते  ॥ १२०.११ ॥<br>
<br>
कम्बुरुवाच -<br>
यदि प्रसन्नो देवेश यदि देयो वरो मम  ।<br>
अक्षय्यश्चाव्ययश्चैव स्वेच्छया विचराम्यहम्  ॥ १२०.१२ ॥<br>
दैत्यदानवसङ्घानां संयुगेष्वपलायिता  ।<br>
भयं चान्यन्न विद्येत मुक्त्वा देवं गदाधरम्  ॥ १२०.१३ ॥<br>
तस्याहं संयुगे साध्यो येनोपायेन शङ्कर  ।<br>
भवामि न सदा कालं तं वदस्व वरं मम  ॥ १२०.१४ ॥<br>
<br>
ईश्वर उवाच -<br>
मम संनिहितो यत्र त्वं भविष्यसि दानव  ।<br>
तत्र विष्णुभयं नास्ति वसात्र विगतज्वरः  ॥ १२०.१५ ॥<br>
तस्य देवाधिदेवस्य वेदगर्भस्य संयुगे  ।<br>
शङ्खचक्रधरस्येशा नाहं सर्वे सुरासुराः  ॥ १२०.१६ ॥<br>
किं पुनर्यो द्विषत्येनं लोकालोकप्रभुं हरिम्  ।<br>
स सुखी वर्तते कालं न निमेषं मतं मम  ॥ १२०.१७ ॥<br>
तस्मात्त्वं परया भक्त्या सर्वभूतहिते रतः  ।<br>
वसिष्यसि चिरं कालमित्युक्त्वादर्शनं गतः  ॥ १२०.१८ ॥<br>
गते चादर्शनं देवे तत्र तीर्थे महामतिः  ।<br>
स्थापयामास देवेशं शिवं शान्तमनामयम्  ॥ १२०.१९ ॥<br>
तस्मिंस्तीर्थे महादेवं स्थापयित्वा दिवं गतः  ।<br>
तदाप्रभृति तत्पार्थ कम्बुतीर्थमिति श्रुतम्  ।<br>
विख्यातं सर्वलोकेषु महापातकनाशनम्  ॥ १२०.२० ॥<br>
कम्बुतीर्थे नरः स्नात्वा विधिनाभ्यर्च्य भास्करम्  ।<br>
ऋग्यजुःसाममन्त्रैश्च स्तूयमानो नृपोत्तम  ॥ १२०.२१ ॥<br>
तस्य पुण्यं समुद्दिष्टं ब्राह्मणैर्वेदपारगैः  ।<br>
तत्सर्वं तु शृणुष्वाद्य ममैव गदतो नृप  ॥ १२०.२२ ॥<br>
ऋग्यजुःसामगीतेषु साङ्गोपाङ्गेषु यत्फलम्  ।<br>
तत्फलं समवाप्नोति गायत्रीमात्रमन्त्रवित् ॥ १२०.२३ ॥<br>
तत्र तीर्थे तु यः स्नात्वा तर्पयेत्पितृदेवताः  ।<br>
पूजयेद्देवमीशानं सोऽग्निष्टोमफलं लभेत् ॥ १२०.२४ ॥<br>
अकामो वा सकामो वा तत्र तीर्थे कलेवरम्  ।<br>
यस्त्यजेन्नात्र सन्देहो रुद्रलोकं स गच्छति  ॥ १२०.२५ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कम्बुकेश्वरतीर्थमाहात्म्यवर्णनं नाम विंशत्युत्तरशततमोऽध्यायः ॥<br>
<br>
</span>
