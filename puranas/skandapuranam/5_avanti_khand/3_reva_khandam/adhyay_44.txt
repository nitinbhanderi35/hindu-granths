<span style="font-size: 14pt; line-height: 200%">श्रीमार्कण्डेय उवाच -<br>
तीर्थानां परमं तीर्थं तच्छृणुष्व नराधिप  ।<br>
रेवाया दक्षिणे कूले निर्मितं शूलपाणिना  ॥ ४४.१ ॥<br>
मोक्षार्थं मानवेन्द्राणां निर्मितं नृपसत्तम  ।<br>
<br>
युधिष्ठिर उवाच -<br>
श्रुता मे विविधा धर्मास्तीर्थानि विविधानि च  ।<br>
दानधर्माः समस्ताश्च त्वत्प्रसादाद्द्विजोत्तम  ॥ ४४.२ ॥<br>
अन्यच्च श्रोतुमिच्छामि संसारश्छिद्यते यथा  ।<br>
पुनरागमनं नास्ति मोक्षप्राप्तिर्भवेद्यथा  ॥ ४४.३ ॥<br>
एतदाख्याहि मे सर्वं प्रसादाद्द्विजसत्तम  ॥ ४४.४ ॥<br>
<br>
मार्कण्डेय उवाच -<br>
शृणुष्वैकमना भूत्वा तीर्थात्तीर्थान्तरं महत् ।<br>
श्रुते यस्य प्रभावे तु मुच्यते चाब्दिकादघात् ॥ ४४.५ ॥<br>
वाचिकैर्मानसैर्वापि शारीरैश्च विशेषतः  ।<br>
कीर्तनात्तस्य तीर्थस्य मुच्यते सर्वपातकैः  ॥ ४४.६ ॥<br>
पञ्चक्रोशप्रमाणं तु तच्च तीर्थं महीपते  ।<br>
भुक्तिमुक्तिप्रदं दिव्यं प्राणिनां पापकर्मिणाम्  ॥ ४४.७ ॥<br>
रेवाया दक्षिणे कूले पर्वतो भृगुसंज्ञितः  ।<br>
तस्य मूर्ध्नि च तत्तीर्थं स्थापितं चैव शम्भुना  ॥ ४४.८ ॥<br>
शूलभेदेति विख्यातं त्रिषु लोकेषु भूपते  ।<br>
तत्र स्थिताश्च ये वृक्षास्तीर्थाच्चैव चतुर्दिशम्  ॥ ४४.९ ॥<br>
पतिता निलयं यान्ति रुद्रस्य नात्र संशयः  ।<br>
मृतास्तत्रैव ये केचिज्जन्तवो भुवि पक्षिणः  ॥ ४४.१० ॥<br>
ते यान्ति परमं लोकं तत्र तीर्थे न संशयः  ।<br>
पातालान्निःसृता गङ्गा भोगवतीतिसंज्ञिता  ॥ ४४.११ ॥<br>
निष्क्रान्ता शूलभेदाच्च सर्वपापक्षयंकरी  ।<br>
या सा गीर्वाणनाम्न्यन्या वहेत्पुण्या महानदी  ॥ ४४.१२ ॥<br>
पतिता कुण्डमध्ये तु यत्र भिन्नं त्रिशूलिना  ।<br>
शम्भुना च पुरा तात उत्पाद्य च सरस्वती  ॥ ४४.१३ ॥<br>
सा तत्र पतिता राजन् प्राचीनाघविमोचिनी  ।<br>
भास्वत्या त्रितयं यत्र शिला गीर्वाणसंज्ञिता  ॥ ४४.१४ ॥<br>
तत्र तीर्थे च तत्तीर्थं न भूतं न भविष्यति  ।<br>
केदारं च प्रयागं च कुरुक्षेत्रं गया तथा  ॥ ४४.१५ ॥<br>
अन्यानि च सुतीर्थानि कलां नार्हन्ति षोडशीम्  ।<br>
पञ्च स्थानानि तीर्थानि पृथग्भूतानि यानि च  ॥ ४४.१६ ॥<br>
वक्ष्यामि च समासेन एकैकं च पृथक्पृथक् ।<br>
गया नाभ्यां यथा पुण्या चक्रतीर्थं च तत्समम्  ॥ ४४.१७ ॥<br>
धर्मारण्ये यथा कूपं शूलभेदं च तत्समम्  ।<br>
ब्रह्मयूपं यथा पुण्यं देवनद्यास्तथैव च  ॥ ४४.१८ ॥<br>
यथा गयाशिरः पुण्यं सुराणां च यथा शिला  ।<br>
यथा च पुष्करं स्थानं मार्कण्डह्रद एव च  ॥ ४४.१९ ॥<br>
दत्त्वा पिण्डोदकं तत्र पिण्डाणां च तथाक्षयम्  ।<br>
यस्तत्र कुरुते श्राद्धं तोयं पिबति नित्यशः  ।<br>
मुच्यते सर्वपापैस्तु उरगः कञ्चुकैरिव  ।<br>
अनिन्द्यान्पूजयेद्विप्रान् दम्भक्रोधविवर्जितान्  ॥ ४४.२० ॥<br>
त्रयोदशदिनं दानं त्रयोदशगुणं भवेत् ।<br>
अभ्यर्चितं सुरं दृष्ट्वा गणनाथं गजाननम्  ॥ ४४.२१ ॥<br>
सर्वे विघ्ना विनश्यन्ति दृष्ट्वा कम्बलक्षेत्रपम्  ॥ ४४.२२ ॥<br>
पूजयेत्परया भक्त्या शूलपाणिं महेश्वरम्  ॥ ४४.२३ ॥<br>
देवस्य पूर्वभागे तु उमा पूज्या प्रयत्नतः  ।<br>
मार्कण्डेशं ततो भक्त्या पूजयेद्गुहवासिनम्  ॥ ४४.२४ ॥<br>
मुच्यन्ते पातकैः सर्वैरज्ञानज्ञानसंचितैः  ।<br>
गुहामध्ये प्रविष्टस्तु जपेत्सूक्तं तु त्र्यक्षरम्  ॥ ४४.२५ ॥<br>
नीलपर्वतजं पुण्यं षष्ठांशेन लभेत सः  ।<br>
त्रिनरास्तत्र तिष्ठन्ति सादित्यमरुतैः सह  ॥ ४४.२६ ॥<br>
सर्वदेवमयं स्थानं कोटिलिङ्गमनुत्तमम्  ।<br>
यथा नदीनदाः सर्वे सागरे यान्ति संक्षयम्  ॥ ४४.२७ ॥<br>
तथा पापानि नश्यन्ति शूलभेदस्य दर्शनात् ।<br>
प्रत्यक्षो दृश्यतेऽद्यापि प्रत्ययो ह्यवनीपते  ॥ ४४.२८ ॥<br>
विस्फुलिङ्गा लिङ्गमध्ये स्पन्दन्ते स्नानयोगतः  ।<br>
द्वितीयः प्रत्ययस्तत्र तैलबिन्दुर्न सर्पति  ॥ ४४.२९ ॥<br>
एवं हि प्रत्ययस्तत्र शूलभेदप्रभावजः  ।<br>
यः स्मरेच्छूलभेदं तु त्रिकालं नित्यमेव च  ॥ ४४.३० ॥<br>
स पूतश्च भवेत्साक्षात्सबाह्याभ्यन्तरो नृप  ।<br>
न कस्यचिन्मया ख्यातं पृष्टोऽहं त्रिदशैरपि  ॥ ४४.३१ ॥<br>
गुह्याद्गुह्यतरं तीर्थं सदा गोप्यं कृतं मया  ।<br>
सर्वपापहरं पुण्यं सर्वदोषघ्नमुत्तमम्  ॥ ४४.३२ ॥<br>
सर्वतीर्थमयं तीर्थं शूलभेदं जनेश्वर  ।<br>
श्रुते यस्य प्रभावे तु मुच्यते सर्वपातकैः  ॥ ४४.३३ ॥<br>
शूलभेदं मया तात संक्षेपात्कथितं तव  ।<br>
यः शृणोति नरो भक्त्या मुच्यते सर्वपातकैः  ॥ ४४.३४ ॥<br>
<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शूलभेदप्रशंसावर्णनं नाम चतुश्चत्वारिंशोऽध्यायः॥<br>
<br>
</span>
