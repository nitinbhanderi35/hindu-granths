<span style="font-size: 14pt; line-height: 200%">श्रीमार्कण्डेय उवाच -<br>
एवं ते कथितं राजन्पुराणं धर्मसंहितम्  ।<br>
शिवप्रीत्या यथा प्रोक्तं वायुना देवसंसदि  ॥ २२९.१ ॥<br>
षष्टितीर्थसहस्राणि षष्टिकोटिस्तथैव च  ।<br>
आदिमध्यावसानेषु नर्मदायां पदे पदे  ॥ २२९.२ ॥<br>
मया द्वादशसाहस्री संहिता या श्रुता पुरा  ।<br>
देवदेवस्य गदतः साम्प्रतं कथिता तव  ॥ २२९.३ ॥<br>
पृष्टस्त्वयाहं भूपाल पर्वतेऽमरकण्टके  ।<br>
स्थितः संक्षेपतः सर्वं मया तत्कथितं तव  ॥ २२९.४ ॥<br>
नर्मदाचरितं पुण्यं शृणु तस्यास्ति यत्फलम्  ।<br>
यत्फलं सर्ववेदैः स्यात्सषडङ्गपदक्रमैः  ॥ २२९.५ ॥<br>
पठितैश्च श्रुतैर्वापि तस्माद्बहुतरं भवेत् ।<br>
सत्रयाजी फलं यत्र लभते द्वादशाब्दिकम्  ॥ २२९.६ ॥<br>
चरिते तु श्रुते देव्या लभते तादृशं फलम्  ।<br>
सर्वतीर्थेषु यत्पुण्यं स्नात्वा सागरमादितः  ॥ २२९.७ ॥<br>
सकृत्स्नात्वा तथा श्रुत्वा नर्मदायां फलं हि तत् ।<br>
आदिमध्यावसानेन नर्मदाचरितं शुभम्  ॥ २२९.८ ॥<br>
यः शृणोति नरो भक्त्या तस्य पुण्यफलं शृणु  ।<br>
स प्राप्य शिवसंस्थानं रुद्रकन्यासमावृतः  ॥ २२९.९ ॥<br>
रुद्रस्यानुचरो भूत्वा तेनैव सह मोदते  ।<br>
एतद्धर्ममुपाख्यानं सर्वशास्त्रेषु सत्तमम्  ॥ २२९.१० ॥<br>
देशे वा मण्डले वापि वा ग्रामे नगरेऽपि वा  ।<br>
गृहे वा तिष्ठते यस्य चातुर्वर्ण्यस्य भारत  ॥ २२९.११ ॥<br>
स ब्रह्मा स शिवः साक्षात्स च देवो जनार्दनः  ।<br>
त्रिविधं कारणं लोके धर्मपन्थानमुत्तमम्  ॥ २२९.१२ ॥<br>
देवतानां गुरुं शास्त्रं परमं सिद्धिकारणम्  ।<br>
श्रुत्वेश्वरमुखात्पार्थ मयापि तव कीर्तितम्  ॥ २२९.१३ ॥<br>
दक्षिणे चोत्तरे कूले यानि तीर्थानि कानिचित् ।<br>
प्रधानतः सुपुण्यानि कथितानि विशेषतः  ॥ २२९.१४ ॥<br>
स्पर्शनाद्दर्शनात्तेषां कीर्तनाच्छ्रवणात्तथा  ।<br>
मुच्यते सर्वपापेभ्यो रुद्रलोकं स गच्छति  ॥ २२९.१५ ॥<br>
इदं यः शृणुयान्नित्यं पुराणं शिवभाषितम्  ।<br>
ब्राह्मणो वेदविद्यावान् क्षत्रियो विजयी भवेत् ॥ २२९.१६ ॥<br>
धनभागी भवेद्वैश्यः शूद्रो वै धर्मभाग्भवेत् ।<br>
सौभाग्यं सन्ततिं स्वर्गं नारी श्रुत्वाप्नुयाद्धनम्  ॥ २२९.१७ ॥<br>
ब्रह्मघ्नश्च सुरापश्च स्तेयी च गुरुतल्पगः  ।<br>
माहात्म्यं नर्मदायास्तु श्रुत्वा पापबहिष्कृताः  ॥ २२९.१८ ॥<br>
पापभेदी कृतघ्नश्च स्वामिविश्वासघातकः  ।<br>
गोघ्नश्च गरदश्चैव कन्याविक्रयकारकः  ॥ २२९.१९ ॥<br>
एते श्रुत्वैव पापेभ्यो मुच्यन्ते नात्र संशयः  ।<br>
ये पुनर्भावितात्मानः शृण्वन्ति सततं नृप  ॥ २२९.२० ॥<br>
पूजयन्त इदं देवाः पूजिता गुरवश्च तैः  ।<br>
नर्मदा पूजिता तेन भगवांश्च महेश्वरः  ॥ २२९.२१ ॥<br>
तस्मात्सर्वप्रयत्नेन गन्धपुष्पविभूषणैः  ।<br>
पूजितं परया भक्त्या शास्त्रमेतत्फलप्रदम्  ॥ २२९.२२ ॥<br>
लेखापयित्वा सकलं नर्मदाचरितं शुभम्  ।<br>
उत्तमं सर्वशास्त्रेभ्यो यो ददाति द्विजन्मने  ॥ २२९.२३ ॥<br>
नर्मदासर्वतीर्थेषु स्नाने दाने च यत्फलम्  ।<br>
तत्फलं समवाप्नोति स नरो नात्र संशयः  ॥ २२९.२४ ॥<br>
एतत्पुराणं रुद्रोक्तं महापुण्यफलप्रदम्  ।<br>
स्वर्गदं पुत्रदं धन्यं यशस्यं कीर्तिवर्धनम्  ॥ २२९.२५ ॥<br>
सर्वपापहरं पार्थ दुःखदुःस्वप्ननाशनम्  ।<br>
पठतां शृण्वतां राजन् सर्वकामार्थसिद्धिदम्  ॥ २२९.२६ ॥<br>
शान्तिरस्तु शिवं चास्तु लोकाः सन्तु निरामयाः  ।<br>
गोब्राह्मणेभ्यः स्वस्त्यस्तु धर्मं धर्मात्मजाश्रयः  ॥ २२९.२७ ॥<br>
नरकान्तकरी रेवा सतीर्था विश्वपावनी  ।<br>
नर्मदा धर्मदा चास्तु शर्मदा पार्थ ते सदा  ॥ २२९.२८ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे मार्कण्डेययुधिष्ठिरसंवादे रेवाखण्डपठनश्रवणदानादिफलश्रुतिवर्णनं नामैकोनत्रिंशदधिकद्विशततमोऽध्यायः ॥<br>
<br>
<br>
</span>
