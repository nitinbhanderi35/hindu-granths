<span style="font-size: 14pt; line-height: 200%"><br>
&nbsp;अध्याय ४५<br>
<br>
श्रीमार्कण्डेय उवाच -<br>
एष एव पुरा प्रश्नः परिपृष्टो महेश्वरम्  ।<br>
राज्ञा चोत्तानपादेन ऋषिदेवसमागमे  ॥ ४५.१ ॥<br>
<br>
उत्तानपाद उवाच -<br>
इदं तीर्थं महापुण्यं सर्वदेवमयं परम्  ।<br>
गुह्याद्गुह्यतरं स्थानं न दृष्टं न श्रुतं हर  ॥ ४५.२ ॥<br>
शूलभेदं कथं जातं केनैवोत्पादितं पुरा  ।<br>
माहात्म्यं तस्य तीर्थस्य विस्तराच्छंस मे प्रभो  ॥ ४५.३ ॥<br>
<br>
ईश्वर उवाच -<br>
आसीत्पुरा महावीर्यो दानवो बलदर्पितः  ।<br>
मर्त्ये न तादृशः कश्चिद्विक्रमेण बलेन वा  ॥ ४५.४ ॥<br>
सूनुर्ब्रह्मसुतस्यायमन्धको नाम दुर्मदः  ।<br>
निजस्थाने वसन् पापः कुर्वन् राज्यमकण्टकम्  ॥ ४५.५ ॥<br>
हृष्टपुष्टो वसन्मर्त्ये स सुरैर्नाभिभूयते  ।<br>
भवनं तस्य पापस्य वह्नेरुपवनं यथा  ॥ ४५.६ ॥<br>
एतस्मिन्नन्धकः काले चिन्तयामास भारत  ।<br>
तोषयामि महादेवं येन सानुग्रहो भवेत् ॥ ४५.७ ॥<br>
प्रार्थयामि वरं दिव्यं यो मे मनसि वर्तते  ।<br>
परं स निश्चयं कृत्वा सोऽन्धको निर्गतो गृहात् ॥ ४५.८ ॥<br>
रेवातटं समासाद्य दानवस्तपसि स्थितः  ।<br>
उग्रं तपश्चचारासौ दारुणं लोमहर्षणम्  ॥ ४५.९ ॥<br>
दिव्यं वर्षसहस्रं स निराहारोऽभवत्ततः  ।<br>
द्वितीयं तु सहस्रं स न्यवसद्वारिभोजनः  ॥ ४५.१० ॥<br>
तृतीयं तु सहस्रं स धूमपानरतोऽभवत् ।<br>
चतुर्थं वर्षसाहस्रं योगाभ्यासेन संस्थितः  ॥ ४५.११ ॥<br>
कोपीह नेदृश चक्रे तपः परमदारुणम्  ।<br>
अस्थिचर्मावशेषोऽसौ यावत्तिष्ठति भारत  ॥ ४५.१२ ॥<br>
तस्य मूर्ध्नि ततो राजन् धूमवार्त्तिर्विनिःसृता  ।<br>
देवलोकमतीत्यासौ कैलासं व्याप्य संस्थिता  ॥ ४५.१३ ॥<br>
तावद्देवसमीपस्था उमा वचनमब्रवीत् ।<br>
कोऽस्त्ययं मानुषे लोके तपसोग्रेण संस्थितः  ॥ ४५.१४ ॥<br>
चतुर्वर्षसहस्राणि व्यतीयुः परमेश्वर  ।<br>
न केनापीदृशं तप्तं तपो दृष्टं श्रुतं तथा  ॥ ४५.१५ ॥<br>
अवज्ञां कुरुषे देव किमत्र नियमान्विते  ।<br>
सर्वस्य दत्से शीघ्रं त्वमल्पेन तपसा विभो  ॥ ४५.१६ ॥<br>
नाक्षक्रीडां करिष्येऽद्य त्वया सह महेश्वर  ।<br>
यावन्नोत्थाप्यते ह्येष दानवो भक्तवत्सल  ॥ ४५.१७ ॥<br>
<br>
ईश्वर उवाच -<br>
साधु साधु महादेवि सर्वलक्षणलक्षिते  ।<br>
अहं तं न विजानामि क्लिश्यन्तं दानवेश्वरम्  ॥ ४५.१८ ॥<br>
योगाभ्यासे स्थितो भद्रे ध्यायंस्तत्परमं पदम्  ।<br>
तत्रागच्छ मया सार्द्धं यत्र तप्यत्यसौ तपः  ॥ ४५.१९ ॥<br>
उमया सहितो देवो गतस्तत्र महेश्वरः  ।<br>
अस्थिचर्मावशेषस्तु दृष्टो देवेन शम्भुना  ॥ ४५.२० ॥<br>
प्रत्युवाच प्रसन्नोऽसौ देवदेवो महेश्वरः  ।<br>
भोभोः कष्टं कृतं भीमं दारुणं लोमहर्षणम्  ॥ ४५.२१ ॥<br>
ईदृशं च तपो घोरं कस्माद्वत्स त्वया कृतम्  ।<br>
वरं दास्याम्यहं वत्स यस्ते मनसि वर्तते  ॥ ४५.२२ ॥<br>
<br>
अन्धक उवाच -<br>
यदि तुष्टोऽसि मे देव वरदो यदि शङ्कर  ।<br>
सुरान् सर्वान् विजेष्यामि त्वत्प्रसादान्महेश्वर  ॥ ४५.२३ ॥<br>
<br>
ईश्वर उवाच -<br>
स्वप्नेऽपि त्रिदशाः सर्वे न योद्धव्याः कदाचन  ।<br>
असंभाव्यं न वक्तव्यं मनसो यन्न रोचते  ॥ ४५.२४ ॥<br>
अन्यं किमपि याचस्व यस्ते मनसि वर्तते  ।<br>
स्वर्गे वा यदि वा मर्त्ये पातालेषु च संस्थितान्  ॥ ४५.२५ ॥<br>
मर्त्येषु विविधान् भोगान् भोक्ष्यसि त्वं यथेप्सितान्  ।<br>
कुरु निष्कण्टकं राज्यं स्वर्गे देवपतिर्यथा  ॥ ४५.२६ ॥<br>
देवस्य वचनं श्रुत्वा सोऽन्धको विमनाः स्थितः  ।<br>
वृथा क्लेशश्च मे जातो न किंचित्साधितं मया  ॥ ४५.२७ ॥<br>
निश्वासं परमं मुक्त्वा निपपात धरातले  ।<br>
मूलच्छिन्नो यथा वृक्षो निरुच्छ्वासस्तदाभवत् ॥ ४५.२८ ॥<br>
मूर्च्छापन्नं ततो दृष्ट्वा देवी वचनमब्रवीत् ।<br>
यं कामं कामयत्येष तमस्मै देहि शङ्कर  ॥ ४५.२९ ॥<br>
भक्तानुपेक्षमाणस्य तवाकीर्तिर्भविष्यति  ॥ ४५.३० ॥<br>
<br>
ईश्वर उवाच -<br>
यदि दास्ये वरं देवि इच्छाभूतं कदाचन  ।<br>
ततो न मंस्यते विष्णुं न ब्रह्माणं न मामपि  ॥ ४५.३१ ॥<br>
उच्चत्वमाप्तो देवेशि अन्यानपि सुरासुरान्  ॥ ४५.३२ ॥<br>
<br>
देव्युवाच -<br>
कमप्युपायमाश्रित्य उत्थापय महेश्वर  ।<br>
विष्णुवर्जं सुरान्सर्वाञ्जयस्वेति वरं वद  ॥ ४५.३३ ॥<br>
<br>
ईश्वर उवाच -<br>
उपायः शोभनो देवि यो मे मनसि वर्तते  ।<br>
तमेवास्मै प्रदास्यामि यस्त्वया कथितो वरः  ॥ ४५.३४ ॥<br>
ततोऽमृतेन संसिक्तः स्वस्थोऽभूत्तत्क्षणादयम्  ।<br>
तथा पुनर्नवो जातः सर्वावयवशोभितः  ॥ ४५.३५ ॥<br>
शृणुष्वैकमना भूत्वा गृहाण वरमुत्तमम्  ।<br>
विष्णुवर्जं प्रदास्यामि यत्तवाभिमतं प्रियम्  ॥ ४५.३६ ॥<br>
सर्वं च सफलं तुभ्यं मा धर्मस्तेऽन्यथा भवेत् ।<br>
ददामीति वरं तुभ्यं मन्यसे यदि चासुर  ॥ ४५.३७ ॥<br>
विष्णुवर्जं सुरान् सर्वाञ्जेष्यसि त्वं च मां विना  ॥ ४५.३८ ॥<br>
<br>
अन्धक उवाच -<br>
भवत्वेवमिति प्राह बलमास्थाय केवलम्  ।<br>
विष्णुवर्जं विजेष्येऽहं स्वबलेन महेश्वर  ॥ ४५.३९ ॥<br>
कृतार्थोऽहं हि संजात इत्युक्त्वा प्रणतिं गतः  ।<br>
गच्छ देवोमयासार्द्धं कैलासशिखरं वरम्  ॥ ४५.४० ॥<br>
वृषपुंगवमारुह्य देवोऽसावुमया सह  ।<br>
वरं दत्त्वा स तस्यैवं तत्रैवान्तरधीयत  ॥ ४५.४१ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे अन्धकवरप्रदानवर्णनं नाम पञ्चचत्वारिंशोऽध्यायः ॥<br>
<br>
<br>
</span>
