<span style="font-size: 14pt; line-height: 200%"><br>
अध्याय ९ <br>
<br>
श्रीमार्कण्डेय उवाच -<br>
पुनर्युगान्तं ते चान्यं सम्प्रवक्ष्यामि तच्छृणु  ।<br>
सूर्यैरादीपिते लोके जङ्गमे स्थावरे पुरा  ॥ ९.१ ॥<br>
सरित्सरःसमुद्रेषु क्षयं यातेषु सर्वशः  ।<br>
निर्मानुषवषट्कारे ह्यमर्यादगतिं गते  ॥ ९.२ ॥<br>
नानारूपैस्ततो मेघैः शक्रायुधविराजितैः  ।<br>
सर्वमापूरितं व्योम वार्यौघैः पूरिते तदा  ॥ ९.३ ॥<br>
ततस्त्वेकार्णवीभूते सर्वतः सलिलावृते  ।<br>
जगत्कृत्वोदरे सर्वं सुष्वाप भगवान्हरः  ॥ ९.४ ॥<br>
प्रकृतिं स्वामवष्टभ्य योगात्मा स प्रजापतिः  ।<br>
शेते युगसहस्रान्तं कालमाविश्य सार्णवम्  ॥ ९.५ ॥<br>
तत्र सुप्तं महात्मानं ब्रह्मलोकनिवासिनः  ।<br>
भृग्वादिऋषयः सर्वे ये चान्ये सनकादयः  ॥ ९.६ ॥<br>
पर्यङ्के विमले शुभ्रे नानास्तरणसंस्तृते  ।<br>
शयानं ददृशुर्देवं सपत्नीकं वृषध्वजम्  ॥ ९.७ ॥<br>
विश्वरूपा तु सा नारी विश्वरूपो महेश्वरः  ।<br>
गाढमालिङ्ग्य सुप्तस्तां ददृशे चाहमव्ययम्  ॥ ९.८ ॥<br>
पादमूले ततस्तस्य श्यामां तां पद्मलक्षणाम्  ।<br>
कन्यां पश्यामि सुश्रोणीं चरणौ तस्य मृद्गतीम्  ॥ ९.९ ॥<br>
विमलाम्बरसंवीतां व्यालयज्ञोपवीतिनीम्  ।<br>
श्यामां कमलपत्राक्षीं सर्वाभरणभूषिताम्  ॥ ९.१० ॥<br>
सकलं युगसाहस्रं नर्मदेयं विजानती  ।<br>
प्रसुप्तं देवदेवेशमुपास्ते वरवर्णिनी  ॥ ९.११ ॥<br>
हृतैर्वेदैश्चतुर्भिश्च ब्रह्माप्येवं महेश्वरः  ।<br>
भृग्वाद्यैर्मानसैः पुत्रैः स्तौति शङ्करमव्ययम्  ॥ ९.१२ ॥<br>
भक्त्या परमया राजंस्तत्र शम्भुमनामयम्  ।<br>
स्तुवन्तस्तत्र देवेशं मन्त्रैरीश्वरसम्भवैः  ॥ ९.१३ ॥<br>
प्रसुप्तं देवमीशानं बोधयन्समुपस्थितः  ।<br>
उत्तिष्ठ हर पिङ्गाक्ष महादेव महेश्वर  ॥ ९.१४ ॥<br>
मम वेदा हृताः सर्वे अतोऽहं स्तोतुमुद्यतः  ।<br>
वेदैर्व्याप्तं जगत्सर्वं दिव्यादिव्यं चराचरम्  ॥ ९.१५ ॥<br>
अतीतं वर्तमानं च स्मरामि च सृजाम्यहम्  ।<br>
तैर्विना चाहमेकस्तु मूकोऽधो जडवत्सदा  ॥ ९.१६ ॥<br>
गतिर्वीर्यं बलोत्साहौ तैर्विना न प्रजायते  ।<br>
तैर्विना देवदेवेश नाहं किंचित्स्मरामि वै  ॥ ९.१७ ॥<br>
तान्वेदान्देवदेवेश शीघ्रं मे दातुमर्हसि  ।<br>
जडान्धबधिरं सर्वं जगत्स्थावरजङ्गमम्  ॥ ९.१८ ॥<br>
स्थानादि दश चत्वारि न शोभन्ते सुरेश्वर  ।<br>
प्रणमाम्यल्पवीर्यत्वाद्वेदहीनः सुरेश्वर  ॥ ९.१९ ॥<br>
वेदेभ्यः सकलं जातं यत्किंचित्सचराचरम्  ।<br>
तावच्छोभन्ति शास्त्राणि समस्तानि जगद्गुरो  ॥ ९.२० ॥<br>
यावद्वेदनिधिरयं नोपतिष्ठेत्सनातनः  ।<br>
यथोदितेन सूर्येण तमो याति विनाशताम्  ॥ ९.२१ ॥<br>
एवं समस्तपापानि यान्ति वेदस्य धारणात् ।<br>
वेदे रहसि यत्सूक्ष्मं यत्तद्ब्रह्म सनातनम्  ॥ ९.२२ ॥<br>
हृदिस्थं देव जानामि गतं तद्वेदगर्जनात् ।<br>
वेदानुच्चरतो मेऽद्य तव शङ्कर चाग्रतः  ॥ ९.२३ ॥<br>
अकस्मात्ते गता वेदा न सृजेयं विभो भुवम्  ।<br>
तेऽपि सर्वे महादेव प्रविष्टाः सम्मुखार्णवम्  ॥ ९.२४ ॥<br>
ते याच्यमाना देवेश तिष्ठन्तु स्मरणे मम  ।<br>
दुहितेयं विशालाक्षी सर्वः सर्वं विजानते  ॥ ९.२५ ॥<br>
जायती युगसाहस्रं नान्या काचिद्भवेदृशी  ।<br>
ऋषिश्चायं महाभागो मार्कण्डो धीमतां वरः  ॥ ९.२६ ॥<br>
कल्पे कल्पे महादेव त्वामयं पर्युपासते  ।<br>
जगत्त्रयहितार्थाय चरते व्रतमुत्तमम्  ॥ ९.२७ ॥<br>
एवमुक्तस्तु देवेशो ब्रह्मणा परमेष्ठिना  ।<br>
उवाच श्लक्ष्णया वाचा नर्मदां सरितां वराम्  ॥ ९.२८ ॥<br>
कथयस्व महाभागे ब्रह्मणस्त्वं तु पृच्छतः  ।<br>
केन वेदा हृताः सर्वे वेधसो जगतीगुरोः  ॥ ९.२९ ॥<br>
एवमुक्ता तु रुद्रेण उवाच मृगलोचना  ।<br>
ब्रह्मणो जपतो वेदांस्त्वयि सुप्ते महेश्वर  ॥ ९.३० ॥<br>
भवतश्छिद्रमासाद्य घोरेऽस्मिन्सलिलावृते  ।<br>
पूर्वकल्पसमुद्भूतावसुरौ सुरदुर्जयौ  ॥ ९.३१ ॥<br>
श्रियावृत्तौ महादेव त्वया चोत्पादितौ पुरा  ।<br>
सुरासुरसुदुर्जेयौ दानवौ मधुकैटभौ  ॥ ९.३२ ॥<br>
तौ वायुभूतौ सूक्ष्मौ च पठतोऽस्मात्पितामहात् ।<br>
तावाशु हृत्वा वेदांश्च प्रविष्टौ च महार्णवम्  ॥ ९.३३ ॥<br>
एतच्छ्रुत्वा महातेजा ह्यमृतायास्ततो वचः  ।<br>
सस्मार स च देवेशं शङ्खचक्रगदाधरम्  ॥ ९.३४ ॥<br>
स विवेश महाराज भूतलं ससुरोत्तमः  ।<br>
दानवान्तकरो देवः सर्वदैवतपूजितः  ॥ ९.३५ ॥<br>
मीनरूपधरो देवो लोडयामास चार्वणम्  ।<br>
वेदांश्च ददृशे तत्र पाताले निहितान्प्रभुः  ॥ ९.३६ ॥<br>
तौ च दैत्यौ महावीर्यौ दृष्टवान्मधुसूदनः  ।<br>
महावेगौ महाबाहू सूदयामास तेजसा  ॥ ९.३७ ॥<br>
वेदांस्तत्रापि तोयस्थानानिनाय जगद्गुरुः  ।<br>
चतुर्वक्त्राय देवायाददाच्चक्रविभूषितः  ॥ ९.३८ ॥<br>
ततः प्रहृष्टो भगवान् वेदांल्लब्ध्वा पितामहः  ।<br>
जनयामास निखिलं जगद्भूयश्चराचरम्  ॥ ९.३९ ॥<br>
सा च देवी नदी पुण्या रुद्रस्य परिचारिका  ।<br>
पावनी सर्वभूतानां प्रोवाह सलिलं तदा  ॥ ९.४० ॥<br>
तस्यास्तीरे ततो देवा ऋषयश्च तपोधनाः  ।<br>
यजन्ति त्र्यम्बकं देवं प्रहृष्टेनान्तरात्मना  ॥ ९.४१ ॥<br>
एका मूर्तिर्महेशस्य कारणान्तरमागता  ।<br>
त्रैगुण्या कुरुते कर्म ब्रह्मचक्रीशरूपतः  ॥ ९.४२ ॥<br>
एतेषां तु पृथग्भावं ये कुर्वन्ति सुमोहिताः  ।<br>
तेषां धर्मः कुतः सिद्धिर्जायते पापकर्मिणाम्  ॥ ९.४३ ॥<br>
एवमेता महानद्यस्तिस्रो रुद्रसमुद्भवाः  ।<br>
एका एव त्रिधा भूता गङ्गा रेवा सरस्वती  ॥ ९.४४ ॥<br>
गङ्गा तु वैष्णवी मूर्तिः सर्वपापप्रणाशिनी  ।<br>
रुद्रदेहसमुद्भूता नर्मदा चैवमेव तु  ॥ ९.४५ ॥<br>
ब्राह्मी सरस्वती मूर्तिस्त्रिषु लोकेषु विश्रुता  ।<br>
दिव्या कामगमा देवी वाग्विभूत्यै तु संस्थिता  ॥ ९.४६ ॥<br>
नर्मदा परमा काचिन्मर्त्यमूर्तिकला शिवा  ।<br>
दिव्या कामगमा देवी सर्वत्र सुरपूजिता  ॥ ९.४७ ॥<br>
व्यापिनी सर्वभूतानां सूक्ष्मात्सूक्ष्मतरा स्मृता  ।<br>
अक्षया ह्यमृता ह्येषा स्वर्गसोपानमुत्तमा  ॥ ९.४८ ॥<br>
सृष्टा रुद्रेण लोकानां संसारार्णवतारिणी  ॥ ९.४९ ॥<br>
सरिज्जलं येऽपि पिबन्ति लोके मुच्यन्ति ते पापविशेषसङ्घैः  ।<br>
व्रजन्ति संसारमनादिभावं त्यक्त्वा चिरं मोक्षपदं विशुद्धम्  ॥ ९.५० ॥<br>
यथा गङ्गा तथा रेवा तथा चैव सरस्वती  ।<br>
समं पुण्यफलं प्रोक्तं स्नानदर्शनचिन्तनैः  ॥ ९.५१ ॥<br>
वरदानान्महाभागा ह्यधिका चोच्यते बुधैः  ।<br>
कारुण्यान्तरभावेन न मृता समुपागता  ॥ ९.५२ ॥<br>
मुच्यन्ते दर्शनात्तेन पातकैः स्नानमङ्गलैः  ।<br>
नर्मदायां नृपश्रेष्ठ ये नमन्ति त्रिलोचनम्  ॥ ९.५३ ॥<br>
उमारुद्राङ्गसम्भूता येन चैषा महानदी  ।<br>
लोकान्प्रापयते स्वर्गं तेन पुण्यत्वमागता  ॥ ९.५४ ॥<br>
य एवमीशानवरस्य देहं विभज्य देवीमिह संशृणोति  ।<br>
स याति रुद्रं महतारवेण गन्धर्वयक्षैरिव गीयमानः  ॥ ९.५५ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये नर्मदोत्पत्तितत्स्नानफलादिकथनं नाम नवमोऽध्यायः ॥<br>
<br>
</span>
