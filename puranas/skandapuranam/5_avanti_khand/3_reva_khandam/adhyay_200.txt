<span style="font-size: 14pt; line-height: 200%">अध्याय २००<br>
श्रीमार्कण्डेय उवाच -<br>
तस्यैवानन्तरं पार्थ सावित्रीतीर्थमुत्तमम्  ।<br>
यत्र सिद्धा महाभागा सावित्री वेदमातृका  ॥ २००.१ ॥<br>
<br>
युधिष्ठिर उवाच -<br>
सावित्री का द्विजश्रेष्ठ कथं वाराध्यते बुधैः  ।<br>
प्रसन्ना वा वरं कं च ददाति कथयस्व मे  ॥ २००.२ ॥<br>
<br>
श्रीमार्कण्डेय उवाच -<br>
पद्मा पद्मासनस्थेनाधिष्ठिता पद्मयोगिनी  ।<br>
सावित्रतेजःसदृशी सावित्री तेन चोच्यते  ॥ २००.३ ॥<br>
पद्मानना पद्मवर्णा पद्मपत्रनिभेक्षणा  ।<br>
ध्यातव्या ब्राह्मणैर्नित्यं क्षत्रवैश्यैर्यथाविधि  ॥ २००.४ ॥<br>
ब्रह्महत्याभयात्सा हि न तु शूद्रैः कदाचन  ।<br>
उच्चारणाद्धारणाद्वा नरके पतति ध्रुवम्  ॥ २००.५ ॥<br>
वेदोच्चारणमात्रेण क्षत्रियैर्धर्मपालकैः  ।<br>
जिह्वाछेदोऽस्य कर्तव्यः शूद्रस्येति विनिश्चयः  ॥ २००.६ ॥<br>
बाला बालेन्दुसदृशी रक्तवस्त्रानुलेपना  ।<br>
उषःकाले तु ध्यातव्या सन्ध्या सन्धान उत्तमे  ॥ २००.७ ॥<br>
उत्तुङ्गपीवरकुचा सुमुखी शुभदर्शना  ।<br>
सर्वाभरणसम्पन्ना श्वेतमाल्यानुलेपना  ॥ २००.८ ॥<br>
श्वेतवस्त्रपरिच्छन्ना श्वेतयज्ञोपवीतिनी  ।<br>
मध्याह्नसन्ध्या ध्यातव्या तरुणा भुक्तिमुक्तिदा  ॥ २००.९ ॥<br>
प्रदोषे तु पुनः पार्थ श्वेता पाण्डुरमूर्धजा  ।<br>
सुमृता तु दुर्गकान्तारे मातृवत्परिरक्षति  ॥ २००.१० ॥<br>
विशेषेण तु राजेन्द्र सावित्रीतीर्थमुत्तमम्  ।<br>
स्नात्वाचम्य विधानेन मनोवाक्कायकर्मभिः  ॥ २००.११ ॥<br>
प्राणायामैर्दहेद्दोषान् सप्तजन्मार्जितान्बहून्  ।<br>
आपोहिष्ठेति मन्त्रेण प्रोक्षयेदात्मनस्तनुम्  ॥ २००.१२ ॥<br>
नवषट्च तथा तिस्रस्तत्र तीर्थे नृपोत्तम  ।<br>
आपोहिष्ठेति त्रिरावृत्य प्रतिग्राहैर्न लिप्यते  ॥ २००.१३ ॥<br>
अघमर्षणं त्र्यृचं तोयं यथावेदमथापि वा  ।<br>
उपपापैर्न लिप्येत पद्मपत्रमिवाम्भसा  ॥ २००.१४ ॥<br>
त्र्यापं हि कुरुते विप्र उल्लेखत्रयमाचरेत् ।<br>
चतुर्थं कारयेद्यस्तु ब्रह्महत्यां व्यपोहति  ॥ २००.१५ ॥<br>
द्रुपदाख्यश्च यो मन्त्रो वेदे वाजसनेयके  ।<br>
अन्तर्जले सकृज्जप्तः सर्वपापक्षयंकरः  ॥ २००.१६ ॥<br>
उदुत्यमिति मन्त्रेण पूजयित्वा दिवाकरम्  ।<br>
गायत्रीं च जपेद्देवीं पवित्रां वेदमातरम्  ॥ २००.१७ ॥<br>
गायत्रीं तु जपेद्देवीं यः सन्ध्यानन्तरं द्विजः  ।<br>
सर्वपापविनिर्मुक्तो ब्रह्मलोकं स गच्छति  ॥ २००.१८ ॥<br>
दशभिर्जन्मभिर्लब्धं शतेन तु पुराकृतम्  ।<br>
त्रियुगं तु सहस्रेण गायत्री हन्ति किल्बिषम्  ॥ २००.१९ ॥<br>
गायत्रीसारमात्रोऽपि वरं विप्रः सुयन्त्रितः  ।<br>
नायन्त्रितश्चतुर्वेदी सर्वाशी सर्वविक्रयी  ॥ २००.२० ॥<br>
सन्ध्याहीनोऽशुचिर्नित्यमनर्हः सर्वकर्मसु  ।<br>
यदन्यत्कुरुते किंचिन्न तस्य फलभाग्भवेत् ॥ २००.२१ ॥<br>
सन्ध्यां नोपासते यस्तु ब्राह्मणो मन्दबुद्धिमान्  ।<br>
स जीवन्नेव शूद्रः स्यान्मृतः श्वा सम्प्रजायते  ॥ २००.२२ ॥<br>
सावित्रीतीर्थमासाद्य सावित्रीं यो जपेद्द्विजः  ।<br>
त्रैविद्यं तु फलं तस्य जायते नात्र संशयः  ॥ २००.२३ ॥<br>
पित्ःनुद्दिश्य यः स्नात्वा पिण्डनिर्वपणं नृप  ।<br>
कुरुते द्वादशाब्दानि तृप्यन्ति तत्पितामहाः  ॥ २००.२४ ॥<br>
सावित्रीतीर्थमासाद्य यः कुर्यात्प्राणसंक्षयम्  ।<br>
ब्रह्मलोकं वसेत्तावद्यावदाभूतसम्प्लवम्  ॥ २००.२५ ॥<br>
पूर्णे चैव ततः काल इह मानुष्यतां गतः  ।<br>
चतुर्वेदो द्विजो राजञ्जायते विमले कुले  ॥ २००.२६ ॥<br>
धनधान्यचयोपेतः पुत्रपौत्रसमन्वितः  ।<br>
व्याधिशोकविनिर्मुक्तो जीवेच्च शरदां शतम्  ॥ २००.२७ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सावित्रीतीर्थमाहात्म्यवर्णनं नाम द्विशततमोऽध्यायः ॥<br>
<br>
<br>
</span>
