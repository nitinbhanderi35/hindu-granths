<span style="font-size: 14pt; line-height: 200%">अध्यायः २०४<br>
श्रीमार्कण्डेय उवाच -<br>
भृगुतीर्थं ततो गच्छेत्तीर्थराजमनुत्तमम्  ।<br>
पैतामहं महापुण्यं सर्वपातकनाशनम्  ॥ २०४.१ ॥<br>
ब्रह्मणा तत्र तीर्थे तु पुरा वर्षशतत्रयम्  ।<br>
आराधनं कृतं शम्भोः कस्मिंश्चित्कारणान्तरे  ॥ २०४.२ ॥<br>
<br>
युधिष्ठिर उवाच -<br>
किमर्थं मुनिशार्दूल ब्रह्मा लोकपितामहः  ।<br>
आराधयद्देवदेवं महाभक्त्या महेश्वरम्  ॥ २०४.३ ॥<br>
आराध्यः सर्वभूतानां जगद्भर्ता जगद्गुरुः  ।<br>
श्रोतव्यं श्रोतुमिच्छामि महदाश्चर्यमुत्तमम्  ॥ २०४.४ ॥<br>
धर्मपुत्रवचः श्रुत्वा मार्कण्डेयो मुनीश्वरः  ।<br>
कथयामास तद्वृत्तमितिहासं पुरातनम्  ॥ २०४.५ ॥<br>
<br>
मार्कण्डेय उवाच -<br>
स्वपुत्रिकामभिगन्तुमिच्छन्पूर्वं पितामहः  ।<br>
शप्तस्तु देवदेवेन कोपाविष्टेन सत्तम  ॥ २०४.६ ॥<br>
वेदास्तव विनश्यन्ति ज्ञानं च कमलासन  ।<br>
अपूज्यः सर्वलोकानां भविष्यसि न संशयः  ॥ २०४.७ ॥<br>
एवं दत्ते ततः शापे ब्रह्मा खेदावृतस्तदा  ।<br>
रेवाया उत्तरे कूले स्नात्वा वर्षशतत्रयम्  ।<br>
तोषयामास देवेशं तुष्टः प्रोवाच शङ्करः  ॥ २०४.८ ॥<br>
पूज्यस्त्वं भविता लोके प्राप्ते पर्वणि पर्वणि  ।<br>
अहमत्र च वत्स्यामि देवैश्च पितृभिः सह  ॥ २०४.९ ॥<br>
<br>
श्रीमार्कण्डेय उवाच -<br>
तदाप्रभृति तत्तीर्थं ख्यातिं प्राप्तं पितामहात् ।<br>
सर्वपापहरं पुण्यं सर्वतीर्थेष्वनुत्तमम्  ॥ २०४.१० ॥<br>
तत्र भाद्रपदे मासि कृष्णपक्षे विशेषतः  ।<br>
अमावास्यां तु यः स्नात्वा तर्पयेत्पितृदेवताः  ॥ २०४.११ ॥<br>
पिण्डदानेन चैकेन तिलतोयेन वा नृप  ।<br>
तृप्यन्ति द्वादशाब्दानि पितरो नात्र संशयः  ॥ २०४.१२ ॥<br>
कन्यागते तु यस्तत्र नित्यं श्राद्धप्रदो भवेत् ।<br>
अवाप्य तृप्तिं तत्पूर्वे वल्गन्ति च हसन्ति च  ॥ २०४.१३ ॥<br>
सर्वेषु पितृतीर्थेषु श्राद्धं कृत्वास्ति यत्फलम्  ।<br>
तत्फलं समवाप्नोति दर्शे तत्र न संशयः  ॥ २०४.१४ ॥<br>
पैतामहे नरः स्नात्वा पूजयन्पार्वतीपतिम्  ।<br>
मुच्यते नात्र सन्देहः पातकैश्चोपपातकैः  ॥ २०४.१५ ॥<br>
तत्र तीर्थे मृतानां तु नराणां भावितात्मनाम्  ।<br>
अनिवर्तिका गती राजन्रुद्रलोकादसंशयम्  ॥ २०४.१६ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे पैतामहतीर्थमाहात्म्यवर्णनं नाम चतुरधिकद्विशततमोऽध्यायः ॥<br>
<br>
<br>
</span>
