<span style="font-size: 14pt; line-height: 175%"><br>
अध्याय १००<br>
<br>
श्रीमार्कण्डेय उवाच -<br>
ततो गच्छेन्महीपाल तीर्थं परमरोचनम्  ।<br>
मार्कण्डेशमिति ख्यातं नर्मदादक्षिणे तटे  ॥ १००.१ ॥<br>
उत्तमं सर्वतीर्थानां गीर्वाणैर्वन्दितं शिवम्  ।<br>
गुह्याद्गुह्यतरं पुत्र नाख्यातं कस्यचिन्मया  ॥ १००.२ ॥<br>
स्थापितं तु मया पूर्वं स्वर्गसोपानसंनिभम्  ।<br>
ज्ञानं तत्रैव मे जातं प्रसादाच्छङ्करस्य च  ॥ १००.३ ॥<br>
अन्यस्तत्रैव यो गत्वा द्रुपदामन्तर्जले जपेत् ।<br>
स पातकैरशेषश्च मुच्यते पाण्डुनन्दन  ॥ १००.४ ॥<br>
वाचिकैर्मानसैश्च वा कर्मजैरपि पातकैः  ।<br>
पिण्डिकां चाप्यवष्टभ्य याम्यामाशां च संस्थितः  ॥ १००.५ ॥<br>
योजयेच्छूलिनं भक्त्या द्वात्रिंशद्बहुरूपिणम्  ।<br>
देहपाते शिवं गच्छेदिति मे निश्चयो नृप  ॥ १००.६ ॥<br>
आज्येन बोधयेद्दीपमष्टम्यां निशि भारत  ।<br>
स्वर्गलोकमवाप्नोति इत्येवं शङ्करोऽब्रवीत् ॥ १००.७ ॥<br>
श्राद्धं तत्रैव यो भक्त्या कुर्वीत नृपनन्दन  ।<br>
पितरस्तस्य तृप्यन्ति यावदाभूतसम्प्लवम्  ॥ १००.८ ॥<br>
इङ्गुदैर्बदरैर्बिल्वैरक्षतेन जलेन वा  ।<br>
तर्पयेत्तत्र यो वंश्यानाप्नुयाज्जन्मनः फलम्  ॥ १००.९ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे मार्कण्डेश्वरतीर्थमाहात्म्यवर्णनं नाम शततमोऽध्यायः ॥<br>
<br>
<br>
</span>
