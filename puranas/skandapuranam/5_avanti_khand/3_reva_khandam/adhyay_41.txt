<span style="font-size: 14pt; line-height: 175%"><br>
अध्याय ४१<br>
<br>
श्रीमार्कण्डेय उवाच -<br>
ततो गच्छेच्च राजेन्द्र कुण्डलेश्वरमुत्तमम्  ।<br>
यत्र सिद्धो महायक्षः कुण्डधारो नृपोत्तम  ॥ ४१.१ ॥<br>
तपः कृत्वा सुविपुलं सुरासुरभयंकरम्  ।<br>
पौलस्त्यमन्दिरे चैव चिक्रीड नृपसत्तम  ॥ ४१.२ ॥<br>
<br>
युधिष्ठिर उवाच -<br>
कस्मिन्युगे समुत्पन्नः कस्य पुत्रो महामतिः  ।<br>
तपस्तप्त्वा सुविपुलं तोषितो येन शङ्करः  ॥ ४१.३ ॥<br>
एतद्विस्तरतस्तात कथयस्व ममानघ  ।<br>
शृण्वतश्च न तृप्तिर्मे कथामृतमनुत्तमम्  ॥ ४१.४ ॥<br>
<br>
श्रीमार्कण्डेय उवाच -<br>
त्रेतायुगे ब्रह्मसमः पौलस्त्योनाम विश्रवाः  ।<br>
तपः कृत्वा सुविपुलं भरद्वाजसुतोद्भवः  ॥ ४१.५ ॥<br>
पुत्रं पौत्रगणैर्युक्तं पत्न्या भक्त्या सुतोषितः  ।<br>
धनदं जनयामास सर्वलक्षणलक्षितम्  ॥ ४१.६ ॥<br>
जातमात्रं तु तं ज्ञात्वा ब्रह्मा लोकपितामहः  ।<br>
चकार नाम सुप्रीत ऋषिदेवसमन्वितः  ॥ ४१.७ ॥<br>
यस्माद्विश्रवसो जातो मम पौत्रत्वमागतः  ।<br>
तस्माद्वैश्रवणो नाम तव दत्तं मयानघ  ॥ ४१.८ ॥<br>
तथा त्वं सर्वदेवानां धनगोप्ता भविष्यसि  ।<br>
चतुर्थो लोकपालानामक्षयश्चाव्ययो भुवि  ॥ ४१.९ ॥<br>
तस्य भार्या महाराज ईश्वरीति च विश्रुता  ।<br>
यक्षो यक्षाधिपः श्रेष्ठस्तस्य कुण्डोऽभवत्सुतः  ॥ ४१.१० ॥<br>
स च रूपं परं प्राप्य मातापित्रोरनुज्ञया  ।<br>
तपश्चचार विपुलं नर्मदातटमाश्रितः  ॥ ४१.११ ॥<br>
ग्रीष्मे पञ्चाग्निसंतप्तो वर्षासु स्थण्डिलेशयः  ।<br>
हेमन्ते जलमध्यस्थो वायुभक्षः शतं समाः  ॥ ४१.१२ ॥<br>
एवं वर्षशते पूर्णे एकाङ्गुष्ठेऽभवन्नृप  ।<br>
अस्थिभूतः परं तात ऊर्ध्वबाहुस्ततः परम्  ॥ ४१.१३ ॥<br>
अतपच्च घृतश्वासः कुण्डलो भरतर्षभ  ।<br>
चतुर्थे वर्षशतके तुतोष वृषवाहनः  ॥ ४१.१४ ॥<br>
वरं वृणीष्व भो वत्स यत्ते मनसि रोचते  ।<br>
ददामि ते न सन्देहस्तपसा तोषितो ह्यहम्  ॥ ४१.१५ ॥<br>
<br>
कुण्डल उवाच -<br>
यक्षाधिपप्रसादेन तस्यैवानुचरः पुरे  ।<br>
विचरामि यथाकाममवध्यः सर्वशत्रुषु  ॥ ४१.१६ ॥<br>
तथेत्युक्त्वा महादेवः सर्वलोकनमस्कृतः  ।<br>
जगामाकाशमाविश्य कैलासं धरणीधरम्  ॥ ४१.१७ ॥<br>
गते चादर्शनं देवे सोऽपि यक्षो मुदान्वितः  ।<br>
स्थापयामास देवेशं कुण्डलेश्वरमुत्तमम्  ॥ ४१.१८ ॥<br>
अलंकृत्वा जगन्नाथं पुष्पधूपानुलेपनैः  ।<br>
विमानैश्चामरैश्छत्रैस्तथा वै लिङ्गपूरणैः  ॥ ४१.१९ ॥<br>
तर्पयित्वा द्विजान्सम्यगन्नपानादिभूषणैः  ।<br>
प्रीणयित्वा महादेवं ततः स्वभवनं ययौ  ॥ ४१.२० ॥<br>
तदाप्रभृति तत्तीर्थं त्रिषु लोकेषु विश्रुतम्  ।<br>
उत्तमं परमं पुण्यं कुण्डलेश्वरनामतः  ॥ ४१.२१ ॥<br>
तत्र तीर्थे तु यः कश्चिदुपवासपरायणः  ।<br>
अर्चयेद्देवमीशानं सर्वपापैः प्रमुच्यते  ॥ ४१.२२ ॥<br>
सुवर्णं रजतं वापि मणिं मौक्तिकमेव च  ।<br>
दद्याद्भोज्यं ब्राह्मणेभ्यः स सुखी मोदते दिवि  ॥ ४१.२३ ॥<br>
तत्र तीर्थे तु यः स्नात्वा ऋग्यजुःसामगोऽपि वा  ।<br>
ऋचमेकां जपित्वा तु सकलं फलमश्नुते  ॥ ४१.२४ ॥<br>
गां प्रयच्छति विप्रेभ्यस्तत्फलं शृणु पाण्डव  ।<br>
यावन्ति तस्या रोमाणि तत्प्रसूतिकुलेषु च  ॥ ४१.२५ ॥<br>
तावद्वर्षसहस्राणि स्वर्गलोके महीयते  ।<br>
स्वर्गे वासो भवेत्तस्य पुत्रपौत्रैः समन्वितः  ॥ ४१.२६ ॥<br>
तावन्ति वर्षाणि महानुभावः स्वर्गे वसेत्पुत्रपौत्रैश्च सार्द्धम्  ।<br>
तत्रान्नदो याति महेशलोकमसंख्यवर्षाणि न संशयोऽत्र  ॥ ४१.२७ ॥<br>
स वै सुखी मोदते स्वर्गलोके गन्धर्वसिद्धाप्सरःसम्प्रगीते  ।<br>
एवं तु ते धर्मसुत प्रभावस्तीर्थस्य सर्वः कथितश्च पार्थ  ॥ ४१.२८ ॥<br>
श्रुत्वा स्तुवन्मुच्यते सर्वपापैः पुनस्त्रिलोकीमिह तत्प्रभावात् ॥ ४१.२९ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये कुण्डलेश्वरतीर्थमाहात्म्यवर्णनं नामैकचत्वारिंशोऽध्यायः ॥<br>
<br>
<br>
</span>
