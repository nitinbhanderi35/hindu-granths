<span style="font-size: 14pt; line-height: 170%"><br>
अध्याय १३७<br>
<br>
मार्कण्डेय उवाच -<br>
धर्मपुत्र ततो गच्छेत्कर्कटेश्वरमुत्तमम्  ।<br>
उत्तरे नर्मदाकूले सर्वपापक्षयंकरम्  ॥ १३७.१ ॥<br>
तत्र स्नात्वा विधानेन यस्तु पूजयते शिवम्  ।<br>
अनिवर्तिका गतिस्तस्य रुद्रलोकादसंशयम्  ॥ १३७.२ ॥<br>
तस्य तीर्थस्य माहात्म्यं पुराणे यच्छ्रुतं मया  ।<br>
न तद्वर्णयितुं शक्यं संक्षेपेण वदाम्यतः  ॥ १३७.३ ॥<br>
तत्र तीर्थे तु यः कुर्यात्किंचित्कर्म शुभाशुभम्  ।<br>
हर्षान्मदान्महाराज तत्सर्वं जायतेऽक्षयम्  ॥ १३७.४ ॥<br>
तत्र तीर्थे तपस्तप्त्वा वालखिल्या मरीचयः  ।<br>
रमन्तेऽद्यापि लोकेषु स्वेच्छया कुरुनन्दन  ॥ १३७.५ ॥<br>
तत्रस्थास्तन्न जानन्ति नराज्ञानबहिष्कृताः  ।<br>
शरीरस्थमिवात्मानमक्षयं ज्योतिरव्ययम्  ॥ १३७.६ ॥<br>
तत्र तीर्थे नृपश्रेष्ठ देवी नारायणी पुरा  ।<br>
अद्यापि तपते घोरं तपो यावत्किलार्बुदम्  ॥ १३७.७ ॥<br>
तत्र तीर्थे तु यः स्नात्वा तर्पयेत्पितृदेवताः  ।<br>
तस्य ते द्वादशाब्दानि तृप्तिं यान्ति पितामहाः  ॥ १३७.८ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कर्कटेश्वरतीर्थमाहात्म्यवर्णनं नाम सप्तत्रिंशदधिकशततमोऽध्यायः ॥<br>
<br>
</span>
