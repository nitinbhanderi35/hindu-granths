<span style="font-size: 14pt; line-height: 200%">अध्याय १९५<br>
युधिष्ठिर उवाच -<br>
देवतीर्थे तु किं नाम माहात्म्यं समुदाहृतम्  ।<br>
फलं किं स्नानदानादिकारिणां जायते मुने  ॥ १९५.१ ॥<br>
<br>
मार्कण्डेय उवाच -<br>
पृथिव्यां यानि तीर्थानि देवैर्मुनिगणैरपि  ।<br>
सेवितानि महाबाहो तानि ध्यातानि विष्णुना  ॥ १९५.२ ॥<br>
समागतान्येकतां वै तत्र तीर्थे युधिष्ठिर  ।<br>
तत्तीर्थं वैष्णवं पुण्यं देवतीर्थमिति श्रुतम्  ॥ १९५.३ ॥<br>
कुरुक्षेत्रं भुवि परमन्तरिक्षे त्रिपुष्करम्  ।<br>
पुरुषोत्तमं दिवि परं देवतीर्थं परात्परम्  ॥ १९५.४ ॥<br>
देवतीर्थसमं नास्ति तीर्थमत्र परत्र च  ।<br>
यत्प्राप्य मनुजस्तप्येन्न कदाचिद्युधिष्ठिर  ॥ १९५.५ ॥<br>
देवैरुक्तानि तीर्थानि योऽत्र स्नानं समाचरेत् ।<br>
देवतीर्थे स सर्वत्र स्नातो भवति मानवः  ॥ १९५.६ ॥<br>
एवमस्त्विति तैरुक्ता देवा ऋषिगणा अपि  ।<br>
संतुष्टाः श्रीशमभ्यर्च्य स्वं स्वं स्थानं तु भेजिरे  ॥ १९५.७ ॥<br>
सूर्यग्रहेऽत्र वै क्षेत्रे स्नात्वा यत्फलमश्नुते  ।<br>
स्नात्वा श्रीशं समभ्यर्च्य समुपोष्य यथाविधि  ॥ १९५.८ ॥<br>
यद्ददाति हिरण्यानि दानानि विधिवन्नृप  ।<br>
तदनन्तफलं सर्वं सूर्यस्य ग्रहणे यथा  ॥ १९५.९ ॥<br>
भूमिदानं धेनुदानं स्वर्णदानमनन्तकम्  ।<br>
वज्रदानमनन्तं च फलं प्राह शतक्रतुः  ॥ १९५.१० ॥<br>
सोमो वै वस्त्रदानेन मौक्तिकानां च भार्गवः  ।<br>
सुवर्णस्य रविर्दानं धर्मराजो ह्यनन्तकम्  ॥ १९५.११ ॥<br>
देवतीर्थे तु यद्दानं श्रद्धायुक्तेन दीयते  ।<br>
तदनन्तफलं प्राह बृहस्पतिरुदारधीः  ॥ १९५.१२ ॥<br>
देवतीर्थे भृगुक्षेत्रे सर्वतीर्थाधिक नृप  ।<br>
देवतीर्थे नरः स्नात्वा श्रीपतिं योऽनुपश्यति  ॥ १९५.१३ ॥<br>
सोमग्रहे कुलशतं स समुद्धृत्य नाकभाक् ।<br>
दानानि द्विजमुख्येभ्यो देवतीर्थे नराधिप  ॥ १९५.१४ ॥<br>
यैर्दत्तानि नरैर्भोगभागिनः प्रेत्य चेह ते  ।<br>
देवतीर्थे विप्रभोज्यं हरिमुद्दिश्य यश्चरेत् ॥ १९५.१५ ॥<br>
स सर्वाह्लादमाप्नोति स्वर्गलोके युधिष्ठिर  ।<br>
देवतीर्थे नरो नारी स्नात्वा नियतमानसौ  ॥ १९५.१६ ॥<br>
उपोष्यैकादशीं भक्त्या पूजयेद्यः श्रियः पतिम्  ।<br>
रात्रौ जागरणं कृत्वा घृतेनोद्बोध्य दीपकम्  ॥ १९५.१७ ॥<br>
द्वादश्यां प्रातरुत्थाय तथा वै नर्मदाजले  ।<br>
विप्रदाम्पत्यमभ्यर्च्य विधिवत्कुरुनन्दन  ॥ १९५.१८ ॥<br>
वस्त्राभरणताम्बूलपुष्पधूपविलेपनैः  ।<br>
अक्षये विष्णुलोकेऽसौ मोदते चरितव्रतः  ॥ १९५.१९ ॥<br>
यः सदैकादशीतिथौ स्नात्वोपोष्यार्चयेद्धरिम्  ।<br>
रात्रौ जागरणं कुर्याद्वेदशास्त्रविधानतः  ॥ १९५.२० ॥<br>
धर्मराजकृतां पापां न स पश्यति यातनाम्  ।<br>
पञ्चरात्रविधानेन श्रीपतिं योऽर्चयिष्यति  ॥ १९५.२१ ॥<br>
दीक्षामवाप्य विधिवद्वैष्णवीं पापनाशिनीम्  ।<br>
स्वर्गमोक्षप्रदां पुण्यां भोगदां वित्तदामथ  ॥ १९५.२२ ॥<br>
राज्यदां वा महाभाग पुत्रदां भाग्यदामथ  ।<br>
सुकलत्रप्रदां वापि विष्णोर्भक्तिप्रदामिति  ॥ १९५.२३ ॥<br>
तरिष्यति भवाम्भोधिं स नरः कुरुनन्दन  ।<br>
योऽर्चयिष्यति तत्रैव देवतीर्थे श्रियः पतिम्  ॥ १९५.२४ ॥<br>
विश्वरूपमथो सम्यङ्मूलश्रीपतिमेव वा  ।<br>
नारायणगिरिं वापि गृहे वैकादशीतिथौ  ॥ १९५.२५ ॥<br>
भक्तिमाञ्छ्रद्धया युक्तः क्षीरैस्तीर्थोदकैरपि  ।<br>
सुसूक्ष्मैरहतैर्वस्त्रैर्महाकौशेयकैर्नृप  ॥ १९५.२६ ॥<br>
विचित्रैर्नेत्रजैर्वापि धूपैरगुरुचन्दनैः  ।<br>
गुग्गुलैर्घृतमिश्रैश्च नैवेद्यैर्विविधैरपि  ॥ १९५.२७ ॥<br>
पायसाद्यैर्मनुष्येन्द्र पयसा वा युधिष्ठिर  ।<br>
पिष्टदीपैः सुविमलैर्वर्धमानैर्मनोहरैः  ॥ १९५.२८ ॥<br>
पूजयित्वा नरो याति यथा तच्छृणु भारत  ।<br>
शङ्खी चक्री गदी पद्मी भूत्वासौ गरुडध्वजः  ॥ १९५.२९ ॥<br>
देवलोकानतिक्रम्य विष्णुलोकं प्रपद्यते  ।<br>
यस्तु वै परया भक्त्या श्रीपतेः पादपङ्कजम्  ॥ १९५.३० ॥<br>
चतुर्धाधिष्ठितं पश्येच्छ्रियं त्रैलोक्यमातरम्  ।<br>
नृत्यगीतविनोदेन मुच्यते पातकर्ध्रुवम्  ॥ १९५.३१ ॥<br>
नीराजने तु देवस्य प्रातर्मध्ये दिने तथा  ।<br>
सायं च नियतो नित्यं यः पश्येत्पूजयेद्धरिम्  ॥ १९५.३२ ॥<br>
स तीर्त्वा ह्यापदं दुर्गां नैवार्तिं समवाप्नुयात् ।<br>
आयुःश्रीवर्धनं पुंसां चक्षुषामपि पूरकम्  ॥ १९५.३३ ॥<br>
उपपापहरं चैव सदा नीराजनं हरेः  ।<br>
तदा नीराजनाकाले यो हरेः पठति स्तवम्  ॥ १९५.३४ ॥<br>
स धन्यो देवदेवस्य प्रसन्नेनान्तरात्मना  ।<br>
हरेर्नीराजनाशेषं पाणिभ्यां यः प्रयच्छति  ॥ १९५.३५ ॥<br>
संगृह्य चक्षुषी तेन योजयेन्मार्जयन्मुखम्  ।<br>
तिमिरादीनक्षिरोगान्नाशयेद्दीप्तिमन्मुखम्  ॥ १९५.३६ ॥<br>
भवत्यशेषदुष्टानां नाशायालं नरोत्तम  ।<br>
दीपप्रज्वलनं यस्य नित्यमग्रे श्रियः पतेः  ॥ १९५.३७ ॥<br>
स्नात्वा रेवाजले पुण्ये प्रदद्यादधिकं व्रती  ।<br>
सप्तद्वीपवती तेन ससागरवनापगा  ॥ १९५.३८ ॥<br>
प्रदक्षिणीकृता स्याद्वै धरणी शङ्करोऽब्रवीत् ।<br>
इदं यः पठ्यमानं तु शृणुयात्पठतेऽपि वा  ॥ १९५.३९ ॥<br>
स्मरणं सोऽतसमये विपाप्मा प्राप्नुयाद्धरेः  ।<br>
इदं यशस्यमायुष्यं स्वर्ग्यं पितृगुणप्रियम्  ॥ १९५.४० ॥<br>
माहात्म्यं श्रावयेद्विप्राञ्छ्रीपतेः श्राद्धकर्मणि  ।<br>
घृतेन मधुना तेन तर्पिताः स्युः पितामहाः  ॥ १९५.४१ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे श्रीपतिमाहात्म्यवर्णनं नाम पञ्चनवत्युत्तरशततमोऽध्यायः ॥<br>
<br>
<br>
<br>
</span>
