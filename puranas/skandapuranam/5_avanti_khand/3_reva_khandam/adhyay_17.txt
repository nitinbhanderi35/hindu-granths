<span style="font-size: 14pt; line-height: 170%"><br>
अध्याय १७ <br>
<br>
श्रीमार्कण्डेय उवाच -<br>
एवं संस्तूयमानस्तु ब्रह्माद्यैर्मुनिपुंगवैः  ।<br>
ब्रह्मलोकगतैस्तत्र संजहार जगत्प्रभुः  ॥ १७.१ ॥<br>
स तद्भीमं महारौद्रं दक्षिणं वक्त्रमव्ययम्  ।<br>
महादंष्ट्रोत्कटारावं पातालतलसंनिभम्  ॥ १७.२ ॥<br>
विद्युज्ज्वलनपिङ्गाक्षं भैरवं लोमहर्षणम्  ।<br>
महाजिह्वं महादंष्ट्रं महासर्पशिरोधरम्  ॥ १७.३ ॥<br>
महासुरशिरोमालं महाप्रलयकारणम्  ।<br>
ग्रसत्समुद्रनिहितवातवारिमयं हविः  ॥ १७.४ ॥<br>
वडवामुखसङ्काशं महादेवस्य तन्मुखम्  ।<br>
जिह्वाग्रेण जगत्सर्वं लेलिहानमपश्यत  ॥ १७.५ ॥<br>
योजनानां सहस्राणि सहस्राणां शतानि च  ।<br>
दिशो दश महाघोरा मांसमेदोवसोत्कटाः  ॥ १७.६ ॥<br>
तस्य दंष्ट्रा व्यवर्धत शतशोऽथ सहस्रशः  ।<br>
सासुरान्सुरगन्धर्वान् सयक्षोरगराक्षसान्  ॥ १७.७ ॥<br>
तस्य दंष्ट्राग्रसंलग्नान्स ददर्श पितामहः  ।<br>
दन्तयन्त्रान्तसंविष्टं विचूर्णितशिरोधरम्  ॥ १७.८ ॥<br>
जगत्पश्यामि राजेन्द्र विशन्तं व्यादिते मुखे  ।<br>
नानातरङ्गभङ्गाङ्गा महाफेनौघसंकुलाः  ।<br>
यथा नद्यो लयं यान्ति समुद्रं प्राप्य सस्वनाः  ॥ १७.९ ॥<br>
तथा ततं विश्वमिदं समस्तमनेकजीवार्णवदुर्विगाह्यम्  ।<br>
विवेश रुद्रस्य मुखं विशालं ज्वलत्तदुग्रं घननादघोरम्  ॥ १७.१० ॥<br>
ज्वालास्ततस्तस्य मुखात्सुघोराः सविस्फुलिङ्गा बहुलाः सधूमाः  ।<br>
अनेकरूपा ज्वलनप्रकाशाः प्रदीपयन्तीव दिशोऽखिलाश्च  ॥ १७.११ ॥<br>
ततो रविज्वालसहस्रमालि बभूव वक्त्रं चलजिह्वदंष्ट्रम्  ।<br>
महेश्वरस्याद्भुतरूपिणस्तदा स द्वादशात्मा प्रबभूव एकः  ॥ १७.१२ ॥<br>
ततस्ते द्वादशादित्या रुद्रवक्त्राद्विनिर्गताः  ।<br>
आश्रित्य दक्षिणामाशां निर्दहन्तो वसुंधराम्  ॥ १७.१३ ॥<br>
भौमं यज्जीवनं किंचिन्नानावृक्षतृणालयम्  ।<br>
शुष्कं पूर्वमनावृष्ट्या सकलाकुलभूतलम्  ॥ १७.१४ ॥<br>
तद्दीप्यमानं सहसा सूर्यैस्तै रुद्रसम्भवैः  ।<br>
धूमाकुलमभूत्सर्वं प्रणष्टग्रहतारकम्  ॥ १७.१५ ॥<br>
जज्वाल सहसा दीप्तं भूमण्डलमशेषतः  ।<br>
ज्वालामालाकुलं सर्वमभूदेतच्चराचरम्  ॥ १७.१६ ॥<br>
सप्तद्वीपसमुद्रेषु सरित्सु च सरस्सु च अग्निरत्ति जगत्सर्वमाज्याहुतिमिवाध्वरे  ॥ १७.१७ ॥<br>
विशालतेजसा दीप्ता महाज्वालासमाकुलाः  ।<br>
ददहुर्वै जगत्सर्वमादित्या रुद्रसम्भवाः  ॥ १७.१८ ॥<br>
आदित्यानां रश्मयश्च संस्पृष्टा वै परस्परम्  ।<br>
एवं ददाह भगवांस्त्रैलोक्यं सचराचरम्  ॥ १७.१९ ॥<br>
सप्तद्वीपप्रमाणस्तु सोऽग्निर्भूत्वा महेश्वरः  ।<br>
सप्तद्वीपसमुद्रान्तां निर्ददाह वसुंधराम्  ॥ १७.२० ॥<br>
सुमेरुमन्दरान्तां च निर्दहुर्वसुधां तदा  ।<br>
भित्त्वा तु सप्तपातालं नागलोकं ततोऽदहत् ॥ १७.२१ ॥<br>
भूम्यधः सप्तपातालान्निर्दहंस्तारकैः सह  ।<br>
चचाराग्निः समन्तात्तु निर्दहन्वै युधिष्ठिर  ॥ १७.२२ ॥<br>
धम्यमान इवाङ्गारैर्लोहरात्रिरिव ज्वलन्  ।<br>
तथा तत्प्राज्वलत्सर्वं संवर्ताग्निप्रदीपितम्  ॥ १७.२३ ॥<br>
निर्वृक्षा निस्तृणा भूमिर्निर्निर्झरसरः सरित् ।<br>
विशीर्णशैलशृङ्गौघा कूर्मपृष्ठोपमाभवत् ॥ १७.२४ ॥<br>
ज्वालामालाकुलं कृत्वा जगत्सर्वं चिदामकम्  ।<br>
महारूपधरो रुद्रो व्यतिष्ठत महेश्वरः  ॥ १७.२५ ॥<br>
समातृगणभूयिष्ठा सयक्षोरगराक्षसा  ।<br>
ततो देवी महादेवं विवेश हरिलोचना  ॥ १७.२६ ॥<br>
निर्वाणं परमापन्ना शान्तेव शिखिनः शिखा  ।<br>
जगत्सर्वं हि निर्दग्धं त्रिभिर्लोकैः सहानघ  ॥ १७.२७ ॥<br>
रुद्रप्रसादान्मुक्त्वा मां नर्मदां चाप्ययोनिजाम्  ।<br>
युगानामयुतं देवो मया चाद्य बुभक्षणात् ॥ १७.२८ ॥<br>
पुरा ह्याराधितः शूली तेनाहमजरामरः  ।<br>
अघमर्षणघोरं च वामदेवं च त्र्यम्बकम्  ॥ १७.२९ ॥<br>
ऋषभं त्रिसुपर्णं च दुर्गां सावित्रमेव च  ।<br>
बृहदारण्यकं चैव बृहत्साम तथोत्तरम्  ॥ १७.३० ॥<br>
रौद्रीं परमगायत्रीं शिवोपनिषदं तथा  ।<br>
यथा प्रतिरथं सूक्तं जप्त्वा मृत्युंजयं तथा  ॥ १७.३१ ॥<br>
सरित्सागरपर्यन्ता वसुधा भस्मसात्कृता  ।<br>
वर्जयित्वा महाभागां नर्मदाममृतोपमाम्  ॥ १७.३२ ॥<br>
महेन्द्रो मलयः सह्यो हेमकूटोऽथ माल्यवान्  ।<br>
विन्ध्यश्च पारियात्रश्च सप्तैते कुलपर्वताः  ॥ १७.३३ ॥<br>
द्वादशादित्यनिर्दग्धाः शैलाः शीर्णशिलाः पृथक् ।<br>
भस्मीभूतास्तु दृश्यन्ते न नष्टा नर्मदा तदा  ॥ १७.३४ ॥<br>
हिमवान्हेमकूटश्च निषधो गन्धमादनः  ।<br>
माल्यवांश्च गिरिश्रेष्ठो नीलः श्वेतोऽथ शृङ्गवान्  ॥ १७.३५ ॥<br>
एते पर्वतरा जानो देवगन्धर्वसेविताः  ।<br>
युगान्ताग्निविनिर्दग्धाः सर्वे शीर्णमहाशिलाः  ॥ १७.३६ ॥<br>
एवं मया पुरा दृष्टो युगान्ते सर्वसंक्षयः  ।<br>
वर्जयित्वा महापुण्यां नर्मदां नृपसत्तम  ॥ १७.३७ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे श्रीनर्मदामाहात्म्ये द्वादशादित्यरूपेण जगत्संहरणवर्णनं नाम सप्तदशोऽध्यायः ॥<br>
<br>
</span>
