<span style="font-size: 14pt; line-height: 175%"><br>
अध्याय ४८<br>
<br>
उत्तानपाद उवाच -<br>
कस्मिन्स्थानेऽवसद्देव सोऽन्धको दैत्यपुंगवः  ।<br>
सर्वान्देवांश्च निर्जित्य कस्मिन्स्थाने समास्थितः  ॥ ४८.१ ॥<br>
<br>
श्रीमहेश उवाच -<br>
प्रविष्टो दानवो यत्र कथयामि नराधिप  ।<br>
पाताललोकमाश्रित्य कन्या विध्वंसते तु सः  ॥ ४८.२ ॥<br>
तत्र स्थितं तं विज्ञाय चापमादाय केशवः  ।<br>
व्यसृजद्बाणमाग्नेयं दह्यतामिति चिन्तयन्  ॥ ४८.३ ॥<br>
दह्यमानोऽग्निना सोऽपि वारुणास्त्रं स संदधे  ।<br>
वारुणास्त्रेण महता आग्नेयं शमितं तदा  ॥ ४८.४ ॥<br>
ततोऽसौ चिन्तयामास केन बाणो विसर्जितः  ।<br>
कस्यैषा पौरुषी शक्तिः को यास्यति यमालयम्  ॥ ४८.५ ॥<br>
ततोऽन्धको मृधे क्रुद्धो बाणमार्गेण निर्गतः  ।<br>
स दृष्ट्वा बाणमार्गेण चापहस्तं जनार्दनम्  ॥ ४८.६ ॥<br>
<br>
अन्धक उवाच -<br>
न शर्म लप्स्यसे ह्यद्य मया दृष्ट्याभिवीक्षितः  ।<br>
न शक्नोषि तथा गन्तुं नागः शार्दूलदर्शनात् ॥ ४८.७ ॥<br>
आगच्छति यथा भक्ष्यं मार्जारस्य च मूषिकः  ।<br>
न शक्नोषि तथा यातुं संस्थितस्त्वं ममाग्रतः  ॥ ४८.८ ॥<br>
अहं त्वां प्रेषयिष्यामि यममार्गे सुदारुणे  ।<br>
अहमन्वेषयिष्यामि किल यास्यामि ते गृहम्  ॥ ४८.९ ॥<br>
उपनीतोऽसि कालेन सङ्ग्रामे मम केशव  ।<br>
ये त्वया निर्जिताः पूर्वं दानवा अप्यनेकशः  ॥ ४८.१० ॥<br>
न भवन्ति पुमांसस्ते स्त्रियस्ताश्चैव केशव  ।<br>
परं न शस्त्रसङ्ग्रामं करिष्यामि त्वया सह  ॥ ४८.११ ॥<br>
वदतो दानवेन्द्रस्य न चुकोप स केशवः  ।<br>
अयुध्यमानं तं दृष्ट्वा चिन्तयामास दानवः  ॥ ४८.१२ ॥<br>
द्वन्द्वयुद्धं करिष्यामि निश्चित्य युयुधे नृप  ।<br>
स कृष्णेन पदाक्षिप्तः पतितः पृथिवीतले  ॥ ४८.१३ ॥<br>
मुहूर्तात्स समाश्वस्य उत्थायेदं व्यचिन्तयत् ।<br>
अशक्तो द्वन्द्वयुद्धाय ततः साम प्रयुक्तवान्  ।<br>
पाणिभ्यां सम्पुटं कृत्वा साष्टाङ्गं प्रणतः शुचिः  ॥ ४८.१४ ॥<br>
<br>
अन्धक उवाच -<br>
जय कृष्णाय हरये विष्णवे जिष्णवे नमः  ।<br>
हृषीकेश जगद्धात्रे अच्युताय महात्मने  ॥ ४८.१५ ॥<br>
नमः पङ्कजनाभाय नमः पङ्कजमालिने  ।<br>
जनार्दनाय श्रीशाय श्रीपते पीतवाससे  ॥ ४८.१६ ॥<br>
गोविन्दाय नमो नित्यं नमो जलधिशायिने  ।<br>
नमः करालवक्त्राय नरसिंहाय नादिने  ॥ ४८.१७ ॥<br>
शार्ङ्गिणे सितवर्णाय शङ्खचक्रगदाभृते  ।<br>
नमो वामनरूपाय यज्ञरूपाय ते नमः  ॥ ४८.१८ ॥<br>
नमो वराहरूपाय क्रान्तलोकत्रयाय च  ।<br>
व्याप्ताशेषदिगन्ताय केशवाय नमोनमः  ॥ ४८.१९ ॥<br>
वासुदेव नमस्तुभ्यं नमः कैटभनाशिने  ।<br>
लक्ष्म्यालय सुरश्रेष्ठ नमस्ते सुरनायक  ॥ ४८.२० ॥<br>
विष्णोर्देवाधिदेवस्य प्रमाणं येऽपि कुर्वते  ।<br>
प्रजापतेर्जगद्धातुस्तेषामपि नमाम्यहम्  ॥ ४८.२१ ॥<br>
समस्तभूतदेवस्य वासुदेवस्य धीमतः  ।<br>
प्रणामं ये प्रकुर्वन्ति तेषामपि नमाम्यहम्  ॥ ४८.२२ ॥<br>
तस्य यज्ञवराहस्य विष्णोरमिततेजसः  ।<br>
प्रणामं ये प्रकुर्वन्ति तेषामपि नमाम्यहम्  ॥ ४८.२३ ॥<br>
गुणानां हि निधानाय नमस्तेऽस्तु पुनःपुनः  ।<br>
कारुण्याम्बुनिधे देव सर्वभक्तिप्रियाय च  ॥ ४८.२४ ॥<br>
<br>
श्रीभगवानुवाच -<br>
तुष्टस्ते दानवेन्द्राहं वरं वृणु यथेप्सितम्  ।<br>
ददामि ते वरं नूनमपि त्रैलोक्यदुर्लभम्  ॥ ४८.२५ ॥<br>
<br>
अन्धक उवाच -<br>
यदि तुष्टोऽसि मे देव वरं दास्यसि चेप्सितम्  ।<br>
तदा ददस्व मे देव युद्धं परमशोभनम्  ।<br>
अवद्धस्तपूतो येनाहं लोकान्गन्तास्मि शोभनान्  ॥ ४८.२६ ॥<br>
<br>
श्रीभगवानुवाच -<br>
कथं ददामि ते युद्धं तोषितोऽहं त्वया पुनः  ।<br>
न त्वां तु प्रभवेत्कोपः कथं युध्यामि तेऽन्धक  ॥ ४८.२७ ॥<br>
यदि ते वर्तते बुद्धिर्युद्धं प्रति न संशयः  ।<br>
ततो गच्छस्व युद्धाय देवं प्रति महेश्वरम्  ॥ ४८.२८ ॥<br>
<br>
अन्धक उवाच -<br>
न तत्र सिध्यते कार्यं देवं प्रति महेश्वरम्  ॥ ४८.२९ ॥<br>
<br>
श्रीभगवानुवाच -<br>
पुत्र त्वं शिखरं गत्वा धूनयस्व बलेन च  ॥ ४८.३० ॥<br>
विधूते तत्र देवेशः कोपं कर्ता सुदारुणम्  ।<br>
कोपितः शङ्करो रौद्रं युद्धं दास्यति दानव  ॥ ४८.३१ ॥<br>
विष्णुवाक्यादसौ पापो गतो यत्र महेश्वरः  ।<br>
कैलासशिखरं प्राप्य धुनोति स्म मुहुर्मुहुः  ॥ ४८.३२ ॥<br>
धूनिते तत्र शिखरे कम्पितं भुवनत्रयम्  ।<br>
निपेतुः शिखराग्राणि कम्पमानान्यनेकशः  ॥ ४८.३३ ॥<br>
चत्वारः सागराः क्षिप्रमेकीभूता महीपते  ।<br>
निपेतुरुल्कापाताश्च पादपा अप्यनेकशः  ॥ ४८.३४ ॥<br>
उमया सहितो देवो विस्मयं परमं गतः  ।<br>
गाढमालिङ्ग्य गिरिजा देवं वचनमब्रवीत् ॥ ४८.३५ ॥<br>
किमर्थं कम्पते शैलः किमर्थं कम्पते धरा  ।<br>
किमर्थं कम्पते नागो मर्त्यः पातालमेव च  ।<br>
किं वा युगक्षयो देव तन्ममाख्यातुमर्हसि  ॥ ४८.३६ ॥<br>
<br>
ईश्वर उवाच -<br>
कस्यैषा दुर्मतिर्जाता क्षिप्तः सर्पमुखे करः  ।<br>
ललाटे च कृतं वर्म स यास्यति यमालयम्  ॥ ४८.३७ ॥<br>
कैलासमाश्रितो येन सुप्तोऽहं येन बोधितः  ।<br>
तं वधिष्ये न सन्देहः सम्मुखो वा भवेद्यदि  ॥ ४८.३८ ॥<br>
चिन्तयामास देवेशो ह्यन्धकोऽयं न संशयः  ।<br>
उपायं चिन्तयामास येनासौ वध्यते क्षणात् ॥ ४८.३९ ॥<br>
आगताश्च सुराः सर्वे ब्रह्माद्या वसुभिः सह  ।<br>
रथं देवमयं कृत्वा सर्वलक्षणसंयुतम्  ॥ ४८.४० ॥<br>
केचिद्देवाः स्थिताश्चक्रे केचित्तुण्डाग्रपार्श्वयोः  ।<br>
केचिन्नाभ्यां स्थिता देवाः केचिद्धुर्येषु संस्थिताः  ॥ ४८.४१ ॥<br>
धुरीषु निश्चलाः केचित्केचिद्यूपेषु संस्थिताः  ।<br>
केचित्स्यन्दनसंस्तम्भाः केचित्स्यन्दनवेष्टकाः  ॥ ४८.४२ ॥<br>
आमलसारकेऽन्येऽपि अन्येऽपि कलशे स्थिताः  ।<br>
रिपोर्भयंकरं दिव्यं ध्वजमालादिशोभितम्  ॥ ४८.४३ ॥<br>
रथं देवमयं कृत्वा तमारूढो जगद्गुरुः  ।<br>
निर्ययौ दानवो यत्र कोपाविष्टो महेश्वरः  ॥ ४८.४४ ॥<br>
तिष्ठ तिष्ठेत्युवाचाथ क्व प्रयास्यसि दुर्मते  ।<br>
शरासनं करे गृह्य शरांश्चिक्षेप दानवे  ॥ ४८.४५ ॥<br>
दानवेऽधिष्ठिते युद्धे शरैश्चिछेद सायकान्  ।<br>
शरासनेण तत्रैव अन्धकश्छादितस्तदा  ॥ ४८.४६ ॥<br>
न तत्र दृश्यते सूर्यो नाकाशं न च चन्द्रमाः  ।<br>
आग्नेयमस्त्रं व्यसृजद्दानवोऽपि शिवं प्रति  ॥ ४८.४७ ॥<br>
दह्यमानाः शराङ्गारैस्तत्रसुः सर्वदेवताः  ।<br>
रक्ष रक्ष महादेव दह्यमानांस्तु दानवात् ॥ ४८.४८ ॥<br>
ततो देवाधिदेवोऽसौ वारुणास्त्रमयोऽजयत् ।<br>
वारुणास्त्रेण निमिषादाग्नेयं नाशितं तदा  ॥ ४८.४९ ॥<br>
दानवेन तदा मुक्तं वायव्यास्त्रं रणाजिरे  ।<br>
वारुणं च गतं तात वायव्यास्त्रविनाशितम्  ॥ ४८.५० ॥<br>
देवो व्यसर्जयत्सार्पं क्रोधाविष्टेन चेतसा  ।<br>
मारुतं नाशितं बाणैः सर्पैस्तत्र न संशयः  ॥ ४८.५१ ॥<br>
दानवेन ततो मुक्तं गरुडास्त्रं च लीलया  ।<br>
गारुडास्त्रं च तद्दृष्ट्वा सार्पं नैव व्यदृश्यत  ॥ ४८.५२ ॥<br>
ततो देवाधिदेवेन नारसिंहं विसर्जितम्  ।<br>
नारसिंहास्त्रबाणेन गारुडास्त्रं प्रशामितम्  ॥ ४८.५३ ॥<br>
अस्त्रमस्त्रेण शम्येत न बाध्येत परस्परम्  ।<br>
महद्युद्धमभूत्तातसुरासुरभयंकरम्  ॥ ४८.५४ ॥<br>
चक्रनालीकनाराचैस्तोमरैः खड्गमुद्गरैः  ।<br>
वत्सदन्तैस्तथा भल्लैः कर्णिकारैश्च शोभनैः  ॥ ४८.५५ ॥<br>
एवं न शक्यते हन्तुं दानवो विविधायुधैः  ।<br>
तदा ज्वालाकरालाश्च खड्गनाराचतोमराः  ॥ ४८.५६ ॥<br>
वृषाङ्केन विमुक्तास्तु समरे दानवं प्रति  ।<br>
न संस्पृशन्ति शस्त्राणि गात्रं गौडवधूरिव  ॥ ४८.५७ ॥<br>
आयुधानि ततस्त्यक्त्वा बाहुयुद्धमुपस्थितौ  ।<br>
करं करेण संगृह्य प्रहरन्तौ स्वमुष्टिभिः  ।<br>
रणप्रयोगैर्युध्यन्तौ युयुधाते शिवान्धकौ  ॥ ४८.५८ ॥<br>
<br>
श्रीमार्कण्डेय उवाच -<br>
अन्धकं प्रति देवेशश्चिन्तयामास निग्रहम्  ।<br>
हनिष्यामि न सन्देहो दुष्टात्मानं न संशयः  ॥ ४८.५९ ॥<br>
स शिवेन यदा क्षिप्तः पतितः पृथिवीतले  ।<br>
ऊर्ध्वबाहुरधोवक्त्रो दानवो नृपसत्तम  ॥ ४८.६० ॥<br>
क्रोधाविष्टेन देवेशः सङ्ग्रामे देवशत्रुणा  ।<br>
कक्षयोः कुहरे क्षिप्त्वा बन्धेनाक्रम्य पीडितः  ॥ ४८.६१ ॥<br>
निस्पन्दश्चाभवद्देवो मूर्च्छायुक्तो महेश्वरः  ।<br>
मूर्च्छापन्नं तु तं ज्ञात्वा चिन्तयामास दानवः  ॥ ४८.६२ ॥<br>
हाहा कष्टं कृतं मेऽद्य दुष्कृतं पापकर्मणा  ।<br>
किं करोमि कथं कर्म कस्मिन्स्थाने तु मोचये  ॥ ४८.६३ ॥<br>
गृहीत्वा देवमुत्सङ्गे गतः कैलासपर्वतम्  ।<br>
शय्यायां शङ्करं न्यस्य निर्ययौ दैत्यराट्ततः  ॥ ४८.६४ ॥<br>
शय्यायां पतितो देवः प्रपेदे वेदनां ततः  ।<br>
तावद्ददर्श चात्मानं स्वकीयभवनस्थितम्  ॥ ४८.६५ ॥<br>
पराभवः कृतो मद्यं कथं तेन दुरात्मना  ।<br>
क्रोधवेगसमाविष्टो निर्ययौ दानवं प्रति  ॥ ४८.६६ ॥<br>
आयसीं लगुडीं गृह्य प्रभुर्भारसहस्रजाम्  ।<br>
दानवं च ततो दृष्ट्वा प्राक्षिपत्तस्य मूर्धनि  ॥ ४८.६७ ॥<br>
खड्गेन ताडयामास दानवः प्रहसन्रणे  ।<br>
देवेनाथस्मृतं चास्त्रं कौच्छेराख्यं महाहवे  ॥ ४८.६८ ॥<br>
दीप्यमानं समुत्सृज्य हृदये ताडितः क्षणात् ।<br>
ततः स ताडितस्तेन रुधिरोद्गारमुद्वमन्  ॥ ४८.६९ ॥<br>
पतितोऽधोमुखो भूत्वा ततः शूलेन भेदितः  ।<br>
पुनश्च देवदेवेन शूलेन द्विदलीकृतः  ॥ ४८.७० ॥<br>
शूलाग्रेऽसौ स्थितः पापो भ्रान्तवांश्चक्रवत्तदा  ।<br>
ये ये भूम्यां पतन्ति स्म तत्कायाद्रक्तबिन्दवः  ॥ ४८.७१ ॥<br>
ते ते सर्वे समुत्तस्थुर्दानवाः शास्त्रपाणयः  ।<br>
व्याकुलस्तु ततो देवो दानवेन तरस्विना  ॥ ४८.७२ ॥<br>
देवेनाथ स्मृता दुर्गा चामुण्डा भीषणानना  ।<br>
आयाता भीषणाकारा नानायुधविराजिता  ॥ ४८.७३ ॥<br>
महादंष्ट्रा महाकाया पिङ्गाक्षी लम्बकर्णिका  ।<br>
आदेशो दीयतां देव को यास्यति यमालयम्  ॥ ४८.७४ ॥<br>
<br>
ईश्वर उवाच -<br>
पिबास्य रुधिरं भद्रे यथेष्टं दानवस्य च  ।<br>
निपतद्रुधिरं भूमौ दुर्गे गृह्णीष्व माचिरम्  ॥ ४८.७५ ॥<br>
निहन्मि दानवं यावत्साहाय्यं कुरु सुन्दरि  ।<br>
एवमुक्ता तु सा दुर्गा पपौ च रुधिरं ततः  ॥ ४८.७६ ॥<br>
निहता दानवाः सर्वे देवेशेन सहस्रशः  ।<br>
अन्धकोऽपि च तान् दृष्ट्वा दानवानवनिं गतान्  ।<br>
ततो वाग्भिः प्रतुष्टाव देवदेवं महेश्वरम्  ॥ ४८.७७ ॥<br>
<br>
अन्धक उवाच -<br>
जयस्व देवदेवेश उमार्धार्धाशरीरधृक् ।<br>
नमस्ते देवदेवेश सर्वाय त्रिगुणात्मने  ॥ ४८.७८ ॥<br>
वृषभासनमारूढ शशाङ्ककृतशेखर  ।<br>
जय खट्वाङ्गहस्ताय गङ्गाधर नमोऽस्तु ते  ॥ ४८.७९ ॥<br>
नमो डमरुहस्ताय नमः कपालमालिने  ।<br>
स्मरदेहविनाशाय महेशाय नमोऽस्तु ते  ॥ ४८.८० ॥<br>
पूष्णो दन्तनिपाताय गणनाथाय ते नमः  ।<br>
जय स्वरूपदेहाय अरूपबहुरूपिणे  ॥ ४८.८१ ॥<br>
उत्तमाङ्गविनाशाय विरिञ्चेरपि शङ्कर  ।<br>
श्मशानवासिने नित्यं नित्यं भैरवरूपिणे  ॥ ४८.८२ ॥<br>
त्वं सर्वगोऽसि त्वं कर्ता त्वं हर्ता नान्य एव च  ।<br>
त्वं भूमिस्त्वं दिशश्चैव त्वं गुरुर्भार्गवस्तथा  ॥ ४८.८३ ॥<br>
सौरिस्त्वं देवदेवेश भूमिपुत्रस्तथैव च  ।<br>
ऋक्षग्रहादिकं सर्वं यद्दृश्यं तत्त्वमेव च  ॥ ४८.८४ ॥<br>
एवं स्तुतिं तदा कृत्वा देवं प्रति स दानवः  ।<br>
संहताभ्यां तु पाणिभ्यां प्रणनाम महेश्वरम्  ॥ ४८.८५ ॥<br>
<br>
ईश्वर उवाच -<br>
साधु साधु महासत्त्व वरं याचस्व दानव  ।<br>
दाताहं याचकस्त्वं हि ददामीह यथेप्सितम्  ॥ ४८.८६ ॥<br>
<br>
अन्धक उवाच -<br>
यदि तुष्टोऽसि देवेश यदि देयो वरो मम  ।<br>
तदात्मसदृशोऽहं ते कर्तव्यो नापरो वरः  ॥ ४८.८७ ॥<br>
भस्मी जटी त्रिनेत्री च त्रिशूली च चतुर्भुजः  ।<br>
व्याघ्रचर्मोत्तरीयश्च नागयज्ञोपवीतकः  ॥ ४८.८८ ॥<br>
एतदिच्छाम्यहं सर्वं यदि तुष्टो महेश्वर  ॥ ४८.८९ ॥<br>
<br>
ईश्वर उवाच -<br>
ददामि ते वरं ह्यद्य यस्त्वया याचितोऽनघ  ।<br>
गणेषु मे स्थितः पुत्र भृङ्गीशस्त्वं भविष्यसि  ॥ ४८.९० ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डेऽन्धकवधतद्वरप्रदानवर्णनं नामाष्टचत्वारिंशोऽध्यायः ॥<br>
<br>
</span>
