<span style="font-size: 14pt; line-height: 175%"><br>
अध्याय १३१<br>
<br>
श्रीमार्कण्डेय उवाच -<br>
नर्मदादक्षिणे कूले नागतीर्थमनुत्तमम्  ।<br>
यत्र सिद्धा महानागा भये जाते ततो नृप  ॥ १३१.१ ॥<br>
<br>
युधिष्ठिर उवाच -<br>
महाभयानां लोकस्य नागानां द्विजसत्तम  ।<br>
कथं जातं भयं तीव्रं येन ते तपसि स्थिताः  ॥ १३१.२ ॥<br>
भूतं भव्यं भविष्यच्च यत्सुरासुरमानवे  ।<br>
तात ते विदितं सर्वं तेन मे कौतुकं महत् ॥ १३१.३ ॥<br>
मम संतापजं दुःखं दुर्योधनसमुद्भवम्  ।<br>
तव वक्त्राम्बुजौघेन प्लावितं निर्वृतिं गतम्  ॥ १३१.४ ॥<br>
श्रुत्वा तव मुखोद्गीतां कथां पापप्रणाशनीम्  ।<br>
भूयो भूयः स्मृतिर्जाता श्रवणे मम सुव्रत  ॥ १३१.५ ॥<br>
न क्लेशत्वं द्विजे युक्तं न चान्यो जानते फलम्  ।<br>
विद्यादानस्य महतः श्रावितस्य सुतस्य च  ॥ १३१.६ ॥<br>
एवं ज्ञात्वा यथान्यायं यः प्रश्नः पृच्छितो मया  ।<br>
कथा तु कथ्यतां विप्र दयां कृत्वा ममोपरि  ॥ १३१.७ ॥<br>
<br>
मार्कण्डेय उवाच -<br>
यथा यथा त्वं नृप भाषसे च तथा तथा मे सुखमेति भारती  ।<br>
शैथिल्यभावाज्जरयान्वितस्य त्वत्सौहृदं नश्यति नैव तात  ॥ १३१.८ ॥<br>
कथयामि यथावृत्तमितिहासं पुरातनम्  ।<br>
कथितं पूर्वतो वृद्धैः पारम्पर्येण भारत  ॥ १३१.९ ॥<br>
द्वे भार्ये कश्यपस्यास्तां सर्वलोकेष्वनुत्तमे  ।<br>
गरुत्मतो वै विनता सर्पाणां कद्रुरेव च  ॥ १३१.१० ॥<br>
अश्वसंदर्शनात्ताभ्यां कलिरूपं व्यवस्थितम्  ।<br>
प्रभातकाले राजेन्द्र भास्कराकारवर्चसम्  ॥ १३१.११ ॥<br>
तं दृष्ट्वा विनता रूपमश्वं सर्वत्र पाण्डुरम्  ।<br>
अथ तां कद्रूमवोचत्सा पश्य पश्य वरानने  ॥ १३१.१२ ॥<br>
उच्चैःश्रवसः सादृश्यं पश्य सर्वत्र पाण्डुरम्  ।<br>
धावमानमविश्रान्तं जवेन पवनोपमम्  ॥ १३१.१३ ॥<br>
तं दृष्ट्वा सहसा यान्तमीर्ष्याभावेन मोहिता  ।<br>
कृष्णं मत्वा तथाजल्पत्तया सह नृपोत्तम  ॥ १३१.१४ ॥<br>
विनते त्वं मृषा लोके नृशंसे कुलपांसनि  ।<br>
कृष्णं चैनं वद श्वेतं नरकं यास्यसे परम्  ॥ १३१.१५ ॥<br>
<br>
विनतोवाच -<br>
सत्यानृते तु वचने पणोऽयं ते ममैव तु  ।<br>
सहस्रं वत्सरान्दासी भवेयं तव वेश्मनि  ॥ १३१.१६ ॥<br>
तथेति ते प्रतिज्ञाय रात्रौ गत्वा स्वकं गृहम्  ।<br>
परित्यज्य उभे ते तु क्रोधमूर्छितमूर्छिते  ॥ १३१.१७ ॥<br>
बन्धुगर्वस्य गत्वा तु कथयामास तं पणम्  ।<br>
कद्रूर्विनतया सार्द्धं यद्वृत्तं प्रमदालये  ॥ १३१.१८ ॥<br>
तच्छ्रुत्वा बान्धवाः सर्वे कद्रूपुत्रास्तथैव च  ।<br>
न मन्यन्ते हितं कार्यं कृतं मात्रा विगर्हितम्  ॥ १३१.१९ ॥<br>
अकृष्णः कृष्णतामम्ब कथं गच्छेद्धयोत्तमः  ।<br>
दासत्वं प्राप्स्यसे त्वं हि पणेनानेन सुव्रते  ॥ १३१.२० ॥<br>
<br>
कद्रूरुवाच -<br>
भवेयं न यथादासी तत्कुरुध्वं हि सत्वरम्  ।<br>
विशध्वं रोमकूपेषु तस्याश्वस्य मतिर्मम  ॥ १३१.२१ ॥<br>
क्षणमात्रं कृते कार्ये सा दासी च भवेन्मम  ।<br>
ततः स्वस्थोरगाः सर्वे भविष्यथ यथासुखम्  ॥ १३१.२२ ॥<br>
सर्पा ऊचुः  ।<br>
यथा त्वं जननी देवि पन्नगानां मता भुवि  ।<br>
तथापि सा विशेषेण वञ्चितव्या न कर्हिचित् ॥ १३१.२३ ॥<br>
<br>
कद्रूरुवाच -<br>
मम वाक्यमकुर्वाणा ये केचिद्भुवि पन्नगाः  ।<br>
हव्यवाहमुखं सर्वे ते यास्यन्त्यविचारिताः  ॥ १३१.२४ ॥<br>
एतच्छ्रुत्वा तु वचनं घोरं मातृमुखोद्भवम्  ।<br>
केचित्प्रविष्टा रोमाणि तथान्ये गिरिसंस्थिताः  ॥ १३१.२५ ॥<br>
केचित्प्रविष्टा जाह्नव्यामन्ये च तपसि स्थिताः  ॥ १३१.२६ ॥<br>
ततो वर्षसहस्रान्ते तुतोष परमेश्वरः  ।<br>
महादेवो जगद्धाता ह्युवाच परया गिरा  ॥ १३१.२७ ॥<br>
भो भोः सर्पा निवर्तध्वं तपसोऽस्य महत्फलम्  ।<br>
यमिच्छथ ददाम्यद्य नात्र कार्या विचारणा  ॥ १३१.२८ ॥<br>
सर्पा ऊचुः  ।<br>
कद्रूशापभयाद्भीता देवदेव महेश्वर  ।<br>
तव पार्श्वे वसिष्यामो यावदाभूतसम्प्लवम्  ॥ १३१.२९ ॥<br>
<br>
देवदेव उवाच -<br>
एकश्चायं महाबाहुर्वासुकिर्भुजगोत्तमः  ।<br>
मम पार्श्वे वसेन्नित्यं सर्वेषां भयरक्षकः  ॥ १३१.३० ॥<br>
अन्येषां चैव सर्पाणां भयं नास्ति ममाज्ञया  ।<br>
आप्लुत्य नर्मदातोये भुजगास्ते च रक्षिताः  ॥ १३१.३१ ॥<br>
नास्ति मृत्युभयं तेषां वसध्वं यत्र चेप्सितम्  ।<br>
कद्रूशापभयं नास्ति ह्येष मे विस्तरः परः  ॥ १३१.३२ ॥<br>
एवं दत्त्वा वरं तेषां देवदेवो महेश्वरः  ।<br>
जगामाकाशमाविश्य कैलासं धरणीधरम्  ॥ १३१.३३ ॥<br>
गते चादर्शनं देवे वासुकिप्रमुखा नृप  ।<br>
स्थापयित्वा तथा जग्मुर्देवदेवं महेश्वरम्  ॥ १३१.३४ ॥<br>
तत्र तीर्थे तु यः कश्चित्पञ्चम्यामर्चयेच्छिवम्  ।<br>
तस्य नागकुलान्यष्टौ न हिंसन्ति कदाचन  ॥ १३१.३५ ॥<br>
मृतः कालेन महता तत्र तीर्थे नरेश्वर  ।<br>
शिवस्यानुचरो भूत्वा वसते कालमीप्सितम्  ॥ १३१.३६ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नागेश्वरतीर्थमाहात्म्यवर्णनं नामैकत्रिंशदधिकशततमोऽध्यायः ॥<br>
<br>
<br>
</span>
