<span style="font-size: 14pt; line-height: 200%"><br>
अध्याय १२५<br>
<br>
श्रीमार्कण्डेय उवाच -<br>
ततो गच्छेन्महीपाल रवितीर्थमनुत्तमम्  ।<br>
यत्र देवः सहस्रांशुस्तपस्तप्त्वा दिवं गतः  ॥ १२५.१ ॥<br>
<br>
युधिष्ठिर उवाच -<br>
कथं देवो जगद्धाता सर्वदेवनमस्कृतः  ।<br>
तपस्तपति देवेशस्तापसो भास्करो रविः  ॥ १२५.२ ॥<br>
आराध्यः सर्वभूतानां सर्वदेवैश्च पूजितः  ।<br>
प्रत्यक्षो दृश्यते लोके सृष्टिसंहारकारकः  ॥ १२५.३ ॥<br>
आदित्यत्वं कथं प्राप्तः कथं भास्कर उच्यते  ।<br>
सर्वमेतत्समासेन कथयस्व ममानघ  ॥ १२५.४ ॥<br>
<br>
मार्कण्डेय उवाच -<br>
महाप्रश्नो महाराज यस्त्वया परिपृच्छितः  ।<br>
तत्सर्वं सम्प्रवक्ष्यामि नमस्कृत्य स्वयम्भुवम्  ॥ १२५.५ ॥<br>
आसीदिदं तमोभूतमप्रज्ञातमलक्षणम्  ।<br>
अप्रतर्क्यमविज्ञेयं प्रसुप्तमिव सर्वतः  ॥ १२५.६ ॥<br>
ततस्तेजश्च दिव्यं च तप्तपिण्डमनुत्तमम्  ।<br>
आकाशात्तु यथैवोल्का सृष्टिहेतोरधोमुखी  ॥ १२५.७ ॥<br>
तत्तेजसोऽन्तः पुरुषः संजातः सर्वभूषितः  ।<br>
स शिवोऽपाणिपादश्च येन सर्वमिदं ततम्  ॥ १२५.८ ॥<br>
तस्योत्पन्नस्य भूतस्य तेजो रूपस्य भारत  ।<br>
पश्चात्प्रजापतिर्भूयः कालः कालान्तरेण वै  ॥ १२५.९ ॥<br>
अग्निर्जातः स भूतानां मनुष्यासुररक्षसाम्  ।<br>
सर्वदेवाधिदेवश्च आदित्यस्तेन चोच्यते  ॥ १२५.१० ॥<br>
आदौ तस्य नमस्कारोऽन्येषां च तदनन्तरम्  ।<br>
क्रियते दैवतैः सर्वैस्तेन सर्वैर्महर्षिभिः  ॥ १२५.११ ॥<br>
तिस्रः सन्ध्यास्त्रयो देवाः सांनिध्याः सूर्यमण्डले  ।<br>
नमस्कृतेन सूर्येण सर्वे देवा नमस्कृताः  ॥ १२५.१२ ॥<br>
न दिवा न भवेद्रात्रिः षण्मासा दक्षिणायनम्  ।<br>
अयनं चोत्तरं चापि भास्करेण विना नृप  ॥ १२५.१३ ॥<br>
स्नानं दानं जपो होमः स्वाध्यायो देवतार्चनम्  ।<br>
न वर्तते विना सूर्यं तेन पूज्यतमो रविः  ॥ १२५.१४ ॥<br>
शब्दगाः श्रुतिमुख्याश्च ब्रह्मविष्णुमहेश्वराः  ।<br>
प्रत्यक्षो भगवान्देवो दृश्यते लोकपावनः  ॥ १२५.१५ ॥<br>
उत्पत्तिः प्रलयस्थानं निधानं बीजमव्ययम्  ।<br>
हेतुरेको जगन्नाथो नान्यो विद्येत भास्करात् ॥ १२५.१६ ॥<br>
एवमात्मभवं कृत्वा जगत्स्थावरजङ्गमम्  ।<br>
लोकानां तु हितार्थाय स्थापयेद्धर्मपद्धतिम्  ॥ १२५.१७ ॥<br>
नर्मदातटमाश्रित्य स्थापयित्वात्मनस्तनुम्  ।<br>
सहस्रांशुं निधिं धाम्नां जगामाकाशमव्ययम्  ॥ १२५.१८ ॥<br>
तत्र तीर्थे तु यः स्नात्वा पूजयेत्परमेश्वरम्  ।<br>
सहस्रकिरणं देवं नाममन्त्रविधानतः  ॥ १२५.१९ ॥<br>
तेन तप्तं हुतं तेन तेन सर्वमनुष्ठितम्  ।<br>
तेन सम्यग्विधानेन सम्प्राप्तं परमं पदम्  ॥ १२५.२० ॥<br>
ते धन्यास्ते महात्मानस्तेषां जन्म सुजीवितम्  ।<br>
स्नात्वा ये नर्मदातोये देवं पश्यन्ति भास्करम्  ॥ १२५.२१ ॥<br>
तथा देवस्य राजेन्द्र ये कुर्वन्ति प्रदक्षिणम्  ।<br>
अनन्यभक्त्या सततं त्रिरक्षरसमन्विताः  ॥ १२५.२२ ॥<br>
तेन पूतशरीरास्ते मन्त्रेण गतपातकाः  ।<br>
यत्पुण्यं च भवेत्तेषां तदिहैकमनाः शृणु  ॥ १२५.२३ ॥<br>
ससमुद्रगुहा तेन सशैलवनकानना  ।<br>
प्रदक्षिणीकृता सर्वा पृथिवी नात्र संशयः  ॥ १२५.२४ ॥<br>
मन्त्रमूलमिदं सर्वं त्रैलोक्यं सचराचरम्  ।<br>
तेन मन्त्रविहीनं तु कार्यं लोके न सिध्यति  ॥ १२५.२५ ॥<br>
यथा काष्ठमयो हस्ती यथा चर्ममयो मृगः  ।<br>
कार्यार्थं नैव सिध्येत तथा कर्म ह्यमन्त्रकम्  ॥ १२५.२६ ॥<br>
भस्महुतं पार्थ यथा तोयविवर्जितम्  ।<br>
निष्फलं जायते दानं तथा मन्त्रविवर्जितम्  ॥ १२५.२७ ॥<br>
काष्ठपाषाणलोष्टेषु मृन्मयेषु विशेषतः  ।<br>
मन्त्रेण लोके पूजां तु कुर्वन्ति न ह्यमन्त्रतः  ॥ १२५.२८ ॥<br>
द्वादशाब्दान्नमस्काराद्भक्त्या यल्लभते फलम्  ।<br>
मन्त्रयुक्तनमस्कारात्सकृत्तल्लभते फलम्  ॥ १२५.२९ ॥<br>
संक्रान्तौ च व्यतीपाते अयने विषुवे तथा  ।<br>
नर्मदाया जले स्नात्वा यस्तु पूजयते रविम्  ॥ १२५.३० ॥<br>
द्वादशाब्देन यत्पापमज्ञानज्ञानसंचितम्  ।<br>
तत्क्षणान्नश्यते सर्वं वह्निना तु तुषं यथा  ॥ १२५.३१ ॥<br>
चन्द्रसूर्यग्रहे स्नात्वा सोपवासो जितेन्द्रियः  ।<br>
तत्रादित्यमुखं दृष्ट्वा मुच्यते सर्वकिल्बिषैः  ॥ १२५.३२ ॥<br>
माघमासे तु सम्प्राप्ते सप्तम्यां नृपसत्तम  ।<br>
सोपवासो जितक्रोध उषित्वा सूर्यमन्दिरे  ॥ १२५.३३ ॥<br>
प्रातः स्नात्वा विधानेन ददात्यर्घं दिवाकरे  ।<br>
विधिना मन्त्रयुक्तेन स लभेत्पुण्यमुत्तमम्  ॥ १२५.३४ ॥<br>
पितृदेवमनुष्याणां कृत्वा ह्युदकतर्पणम्  ।<br>
मन्दिरे देवदेवस्य ततः पूजां समाचरेत् ॥ १२५.३५ ॥<br>
गन्धैः पुष्पैस्तथा धूपैर्दीपनैवेद्यशोभनैः  ।<br>
पूजयित्वा जगन्नाथं ततो मन्त्रमुदीरयेत् ॥ १२५.३६ ॥<br>
विष्णुः शक्रो यमो धाता मित्रोऽथ वरुणस्तथा  ।<br>
विवस्वान्सविता पूषा चण्डांशुर्भर्ग एव च  ॥ १२५.३७ ॥<br>
इति द्वादशनामानि जपन्कृत्वा प्रदक्षिणाम्  ।<br>
यत्फलं लभते पार्थ तदिहैकमनाः शृणु  ॥ १२५.३८ ॥<br>
दरिद्रो व्याधितो मूको बधिरो जड एव च  ।<br>
न भवेत्सप्त जन्मानि इत्येवं शङ्करोऽब्रवीत् ॥ १२५.३९ ॥<br>
एवं ज्ञात्वा विधानेन जपन्मन्त्रं विचक्षणः  ।<br>
आराधयेद्रविं भक्त्या य इच्छेत्पुण्यमुत्तमम्  ॥ १२५.४० ॥<br>
मन्त्रहीनां तु यः कुर्याद्भक्तिं देवस्य भारत  ।<br>
स विडम्बति चात्मानं पशुकीटपतङ्गवत् ॥ १२५.४१ ॥<br>
तत्र तीर्थे तु यः कश्चित्त्यजते देहमुत्तमम्  ।<br>
स गतस्तत्र देवैस्तु पूज्यमानो महर्षिभिः  ॥ १२५.४२ ॥<br>
स्वेच्छया सुचिरं कालमिह लोके नृपो भवेत् ॥ १२५.४३ ॥<br>
पुत्रपौत्रसमायुक्तो हस्त्यश्वरथसङ्कुलः  ।<br>
दासीदासशतोपेतो जायते विपुले कुले  ॥ १२५.४४ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे रवितीर्थमाहात्म्यवर्णनं नाम पञ्चविंशत्युत्तरशततमोऽध्यायः ॥<br>
<br>
</span>
