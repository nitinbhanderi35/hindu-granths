<span style="font-size: 14pt; line-height: 200%">अध्याय १७१<br>
<br>
श्रीमार्कण्डेय उवाच -<br>
कथितं ब्राह्मणं द्रष्टुं शूले क्षिप्तं तपोधनैः  ।<br>
नारायणसमीपे तु गताः सर्वे महर्षयः  ॥ १७१.१ ॥<br>
नारदो देवलो रैभ्यो यमः शातातपोऽङ्गिराः  ।<br>
वसिष्ठो जमदग्निश्च याज्ञवल्क्यो बृहस्पतिः  ॥ १७१.२ ॥<br>
कश्यपोऽत्रिर्भरद्वाजो विश्वामित्रोऽरुणिर्मुनिः  ।<br>
वालखिल्यादयोऽन्ये च सर्वेऽप्यृषिगणान्वयाः  ॥ १७१.३ ॥<br>
ददृशुः शूलमारूढं माण्डव्यमृषिपुंगवाः  ।<br>
प्रोचुर्नारायणं विप्रं किं कुर्मस्तव चेप्सितम्  ॥ १७१.४ ॥<br>
सर्वे ते तत्र सांनिध्यान्माण्डव्यस्य महात्मनः  ।<br>
संभ्रान्ता आगता ऊचुः किं मृतः किं नु जीवति  ॥ १७१.५ ॥<br>
अवस्थां तस्य ते दृष्ट्वा विषादमगमन्परम्  ।<br>
असहित्वा तु तद्दुःखं सर्वे ते मनसा द्विजाः  ॥ १७१.६ ॥<br>
पृच्छयतां यदि मन्येत राजानं भस्मसात्कुरु  ।<br>
तेषां तद्वचनं श्रुत्वा वाक्यं नारायणोऽब्रवीत् ॥ १७१.७ ॥<br>
मयि जीवति मद्भ्राता ह्यवस्थामीदृशीं गतः  ।<br>
धिग्जीवितं च मे किंतु तपसो विद्यते फलम्  ॥ १७१.८ ॥<br>
दृष्ट्वा शूलस्थितं ज्येष्ठं मन्मनो नु विदीर्यते  ।<br>
परं किं तु करिष्यामि येन राष्ट्रं सराजकम्  ॥ १७१.९ ॥<br>
भस्मसाच्च करोम्यद्य भवद्भिः क्षम्यतामिह  ।<br>
एवमुक्त्वा गृहीत्वासौ करस्थमभिमन्त्रयेत् ॥ १७१.१० ॥<br>
क्रोधेन पश्यते यावत्तावद्धुंकारकोऽभवत् ।<br>
तेन हुङ्कारशब्देन ऋषयो विस्मितास्तदा  ॥ १७१.११ ॥<br>
माण्डव्यस्य समीपे तु ह्यपृच्छंस्ते द्विजोत्तमाः  ।<br>
निवारयसि किं विप्र शापं नृपजिघांसनम्  ॥ १७१.१२ ॥<br>
अपापस्य तु येनेह कृतमस्य जिघांसनम्  ।<br>
ऋषीणां वचनं श्रुत्वा कृच्छ्रान्माण्डव्यकोऽब्रवीत् ॥ १७१.१३ ॥<br>
अभिवन्दामि वो मूर्ध्ना स्वागतं ऋषयः सदा  ।<br>
अर्घ्यसन्मानपूजार्हाः सर्वेऽत्रोपविशन्तु ते  ॥ १७१.१४ ॥<br>
निविष्टैकाग्रमनसा सर्वान्माण्डव्यकोऽब्रवीत् ॥ १७१.१५ ॥<br>
प्राप्तं दुःखं मया घोरं पूर्वजन्मार्जितं फलम्  ।<br>
मा विषादं कुरुध्वं भोः कृतं पापं तु भुज्यते  ॥ १७१.१६ ॥<br>
ऋषय ऊचुः  ।<br>
केन कर्मविपाकेन इह जात्यन्तरं व्रजेत् ।<br>
दानधर्मफलेनैव केन स्वर्गं च गच्छति  ॥ १७१.१७ ॥<br>
<br>
माण्डव्य उवाच -<br>
अदत्तदाना जायन्ते परभाग्योपजीविनः  ।<br>
न स्नानं न जपो होमो नातिथ्यं न सुरार्चनम्  ॥ १७१.१८ ॥<br>
न पर्वणि पितृश्राद्धं न दानं द्विजसत्तमाः  ।<br>
व्रजन्ति नरके घोरे यान्ति ते त्वन्त्यजां गतिम्  ॥ १७१.१९ ॥<br>
पुनर्दरिद्राः पुनरेव पापाः पापप्रभावान्नरके वसन्ति  ।<br>
तेनैव संसरिणि मर्त्यलोके जीवादिभूते कृमयः पतङ्गाः  ॥ १७१.२० ॥<br>
ये स्नानशीला द्विजदेवभक्ता जितेन्द्रिया जीवदयानुशीलाः  ।<br>
ते देवलोकेषु वसन्ति हृष्टा ये धर्मशीला जितमानरोषाः  ॥ १७१.२१ ॥<br>
विद्याविनीता न परोपतापिनः स्वदारतुष्टाः परदारवर्जिताः  ।<br>
तेषां न लोके भयमस्ति किंचित्स्वभावशुद्धा गतकल्मषा हि ते  ॥ १७१.२२ ॥<br>
ऋषय ऊचुः  ।<br>
पूर्वजन्मनि विप्रेन्द्र किं त्वया दुष्कृतं कृतम्  ।<br>
येन कष्टमिदं प्राप्तं सन्धानं शूलगर्हितम्  ॥ १७१.२३ ॥<br>
शूलस्थं त्वां समालक्ष्य ह्यागताः सर्व एव हि  ।<br>
जीवन्तं त्वां प्रपश्याम त्वन्तरन्नवतारयन्  ।<br>
रुजासंतापजं दुःखं सोढ्वापि त्वमवेदनः  ॥ १७१.२४ ॥<br>
<br>
माण्डव्य उवाच -<br>
स्वयमेव कृतं कर्म स्वयमेवोपभुज्यते  ।<br>
सुकृतं दुष्कृतं पूर्वे नान्ये भुञ्जन्ति कर्हिचित् ॥ १७१.२५ ॥<br>
यथा धेनुसहस्रेषु वत्सो विन्दति मातरम्  ।<br>
तथा पूर्वकृतं कर्म कर्तारमुपगच्छति  ॥ १७१.२६ ॥<br>
न माता न पिता भ्राता न भार्या न सुताः सुहृत् ।<br>
न कस्य कर्मणां लेपः स्वयमेवोपभुज्यते  ॥ १७१.२७ ॥<br>
श्रूयतां मम वाक्यं च भवद्भिः पृच्छितो ह्यहम्  ।<br>
पूर्वे वयसि भो विप्रा मलस्नानकृतक्षणः  ॥ १७१.२८ ॥<br>
अज्ञानाद्बालभावेन यूका कण्टेऽधिरोपिता  ।<br>
तैलाभ्यक्तशिरोगात्रे मया यूका घृता न हि  ॥ १७१.२९ ॥<br>
कङ्कतीं रोप्य केशेषु सासा कण्टेऽधिरोपिता  ।<br>
तेषु पापं कृतं सद्यः फलमेतन्ममाभवत् ॥ १७१.३० ॥<br>
किंचित्कालं क्षपित्वाहं प्राप्स्ये मोक्षं निरामयम्  ।<br>
भवन्तस्त्विह सन्तापं मां कुरुध्वं महर्षयः  ॥ १७१.३१ ॥<br>
इमामवस्थां भुक्त्वाहं कंचिच्छपे न चोच्चरे  ।<br>
अहनि कतिचिच्छूले क्षपयिष्यामि किल्बिषम्  ॥ १७१.३२ ॥<br>
प्राक्तनं कर्म भुञ्जामि यन्मया संचितं द्विजाः  ।<br>
क्षन्तव्यमस्य राज्ञोऽथ कोपश्चैव विसर्ज्यताम्  ॥ १७१.३३ ॥<br>
श्रुत्वा तु तस्य तद्वाक्यं माण्डव्यस्य महर्षयः  ।<br>
प्रहर्षमतुलं लब्ध्वा साधु साध्वित्यपूजयन्  ॥ १७१.३४ ॥<br>
<br>
नारायण उवाच -<br>
इदं जलं मन्त्रपूतं कस्मिन्स्थाने क्षिपाम्यहम्  ।<br>
येन राजा भवेद्भस्म सराष्ट्रः सपुरोहितः  ॥ १७१.३५ ॥<br>
<br>
माण्डव्य उवाच -<br>
इदं जलं च रक्षस्व कालकूटविषोपमम्  ।<br>
समुद्रे क्षिपयिष्यामि देवकार्यं समुत्थितम्  ॥ १७१.३६ ॥<br>
अथ ते मुनयः सर्वे माण्डव्यं प्रणिपत्य च  ।<br>
आमन्त्रयित्वा हर्षाच्च कश्यपाद्या गृहान्ययुः  ॥ १७१.३७ ॥<br>
गच्छमानास्तु ते चोक्ताः पञ्चमेऽहनि तापसाः  ।<br>
आगन्तव्यं भवद्भिश्च मत्सकाशं प्रतिज्ञया  ॥ १७१.३८ ॥<br>
तथेति ते प्रतिज्ञाय नारदाद्या अदर्शनम्  ।<br>
गतेषु विप्रमुख्येषु शाण्डिली च तपोधना  ॥ १७१.३९ ॥<br>
द्वितीयेऽह्नि समायाता न तु बुद्ध्वाथ तं ऋषिम्  ।<br>
भर्तारं शिरसा धार्य रात्रौ पर्यटते स्म सा  ॥ १७१.४० ॥<br>
न दृष्टः शूलके विप्रो भराक्रान्त्या युधिष्ठिर  ।<br>
स्खलिता तस्य जानुभ्यां शूलस्थस्य पतिव्रता  ॥ १७१.४१ ॥<br>
सर्वाङ्गेषु व्यथा जाता तस्याः प्रस्खलनान्मुनेः  ।<br>
ईदृशीं वर्तमानां च ह्यवस्थां पूर्वदैविकीम्  ॥ १७१.४२ ॥<br>
पुनः पापफलं किंचिद्धा कष्टं मम वर्तते  ।<br>
व्यथितोऽहं त्वया पापे किमर्थं सूनकर्मणि  ॥ १७१.४३ ॥<br>
स्वैरिणीं त्वां प्रपश्यामि राक्षसी तस्करी नु किम्  ।<br>
एवमुक्त्वा क्षणं मोहात्क्रन्दमानो मुहुर्मुहुः  ॥ १७१.४४ ॥<br>
तपस्विनोऽथ ऋषयः सर्वे संत्रस्तमानसाः  ।<br>
पश्यमाना मुनेः कष्टं पृच्छन्ते ते युधिष्ठिर  ॥ १७१.४५ ॥<br>
पर्यटसे किमर्थं त्वं निशीये वहनं नु किम्  ।<br>
क्षिप्तं तु झोलिकाभारं किंवागमनकारणम्  ।<br>
व्यथामुत्पाद्य ऋषये दुःखाद्दुःखविलासिनि  ॥ १७१.४६ ॥<br>
<br>
शाण्डिल्युवाच -<br>
नासुरीं न च गन्धर्वीं न पिशाचीं न राक्षसीम्  ।<br>
पतिव्रतां तु मां सर्वे जानन्तु तपसि स्थिताम्  ॥ १७१.४७ ॥<br>
न मे कामो न मे क्रोधो न वैरं न च मत्सरः  ।<br>
अज्ञानाद्दृष्टिमान्द्याच्च स्खलनं क्षन्तुमर्हथ  ॥ १७१.४८ ॥<br>
वहनं भर्तृसौख्याय दिवा सम्पीड्यते रुजा  ।<br>
अयं भर्ता विजानीथ झोलिकासंस्थितः सदा  ॥ १७१.४९ ॥<br>
भरणं पानं वस्त्रं च ददाम्येतस्य रोगिणः  ।<br>
ऋषिः शौनकमुख्योऽसौ शाण्डिलीं मां विजानत  ॥ १७१.५० ॥<br>
स्वभर्तृधर्मिणीं कोपं मा कुरुष्वातिथिं कुरु  ।<br>
सतां समीपं सम्प्राप्तां सर्वं मे क्षन्तुमर्हथ  ॥ १७१.५१ ॥<br>
ऋषय ऊचुः  ।<br>
परव्यथां न जानीषे व्यचरन्ती यदृच्छया  ।<br>
प्रभातेऽभ्युदिते सूर्ये तव भर्ता मरिष्यति  ॥ १७१.५२ ॥<br>
आत्मदुःखात्परं दुःखं न जानासि कुलाधमे  ।<br>
तेन वाक्येन घोरेण शाण्डिली विमनाभवत् ॥ १७१.५३ ॥<br>
परं विषादमापन्ना क्षणं ध्यात्वाब्रवीद्वचः  ।<br>
कोपात्संरक्तनयना निरीक्षन्ती मुनींस्तदा  ॥ १७१.५४ ॥<br>
सतां गेहे किल प्राप्ता भवतां चापकारिणी  ।<br>
सामेनातिथिपूजायां शिष्टे च गृहमागते  ॥ १७१.५५ ॥<br>
भवद्भिरीदृगातिथ्यं कृतं चैव ममैव तु  ।<br>
स्वर्गापवर्गधर्मश्च भवद्भिर्न निरीक्षितम्  ॥ १७१.५६ ॥<br>
प्राजापत्यामिमां दृष्ट्वा मां यथा प्राकृताः स्त्रियः  ।<br>
भवन्तः स्त्रीबलं मेऽद्य पश्यन्तु दिवि देवताः  ॥ १७१.५७ ॥<br>
मरिष्यति न मे भर्ता ह्यादित्यो नोदयिष्यति  ।<br>
अन्धकारं जगत्सर्वं क्षीयते नाद्य शर्वरी  ॥ १७१.५८ ॥<br>
एवमुक्ते तया वाक्ये स्तम्भितेऽर्के तमोमयम्  ।<br>
न च प्रजायते सर्वं निर्वषट्कारसत्क्रियम्  ॥ १७१.५९ ॥<br>
स्वाहाकारः स्वधाकारः पञ्चयज्ञविधिर्नहि  ।<br>
स्नानं दानं जपो नास्ति सन्ध्यालोपव्यतिक्रमः  ।<br>
षण्मासं च तदा पार्थ लुप्तपिण्डोदकक्रियम्  ॥ १७१.६० ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शाण्डिलीऋषिसंवादवर्णनं नामैकसप्तत्युत्तरशततमोऽध्यायः ॥<br>
<br>
<br>
</span>
