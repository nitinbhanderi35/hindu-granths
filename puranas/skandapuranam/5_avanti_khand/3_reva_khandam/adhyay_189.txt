<span style="font-size: 14pt; line-height: 200%">अध्याय १८९<br>
श्रीमार्कण्डेय उवाच -<br>
ततो गच्छेत्तु राजेन्द्र तीर्थं परमशोभनम्  ।<br>
उदीर्णो यत्र वाराहो ह्यभवद्धरणीधरः  ॥ १८९.१ ॥<br>
धन्वदंष्ट्रां करालाग्रां बिभ्रच्च पृथिवीमिमाम्  ।<br>
स एव पञ्चमः प्रोक्तो वाराहो मुक्तिदायकः  ॥ १८९.२ ॥<br>
<br>
युधिष्ठिर उवाच -<br>
कथमुदीर्णरूपोऽभूद्वाराहो धरणीधरः  ।<br>
वाराहत्वं गतः केन पञ्चमः केन संज्ञितः  ॥ १८९.३ ॥<br>
<br>
मार्कण्डेय उवाच -<br>
आदिकल्पे पुरा राजन्क्षीरोदे भगवान् हरिः  ।<br>
शेते स भोगिशयने योगनिद्राविमोहितः  ॥ १८९.४ ॥<br>
बभूव नृपतिश्रेष्ठ गत्वा वै देवसंनिधौ  ।<br>
अवोचद्भारखिन्नाहं गमिष्यामि रसातलम्  ॥ १८९.५ ॥<br>
दृष्ट्वा देवाः समुद्विग्ना गता यत्र जनार्दनः  ।<br>
तुष्टुवुर्वाग्भिरिष्टाभिः केशवं जगत्पतिम्  ॥ १८९.६ ॥<br>
देवा ऊचुः  ।<br>
नमो नमस्ते देवेश सुरार्तिहर सर्वग  ।<br>
विश्वमूर्ते नमस्तुभ्यं त्राहि सर्वान्महद्भयात् ॥ १८९.७ ॥<br>
इत्युक्तो दैवतैर्देवो ह्युवाच किमुपस्थितम्  ।<br>
कार्यं वदध्वं मे देवा यत्कृत्यं मा चिरं कृथाः  ॥ १८९.८ ॥<br>
देवा ऊचुः  ।<br>
धरा धरित्री भूतानां भारोद्विग्ना निमज्जति  ।<br>
तामुद्धर हृषीकेश लोकान्संस्थापय स्थितौ  ॥ १८९.९ ॥<br>
एवमुक्तः सुरैः सर्वैः केशवः परमेश्वरः  ।<br>
वाराहं रूपमास्थाय सर्वयज्ञमयं विभुः  ॥ १८९.१० ॥<br>
दंष्ट्राकरालं पिङ्गाक्षं समाकुञ्चितमूर्धजम्  ।<br>
कृत्वाऽनन्तं पादपीठं दंष्ट्राग्रेणोद्धरन्भुवम्  ॥ १८९.११ ॥<br>
सपर्वतवनामुर्वीं समुद्रपरिमेखलाम्  ।<br>
उद्धृत्य भगवान् विष्णुरुदीर्णः समजायत  ॥ १८९.१२ ॥<br>
दर्शयन्पञ्चधात्मानमुत्तरे नर्मदातटे  ।<br>
तथाद्यं कोरलायां तु द्वितीयं योधनीपुरे  ॥ १८९.१३ ॥<br>
जयक्षेत्राभिधाने तु जयेति परिकीर्तितम्  ।<br>
असुरान्मोहयल्लिङ्गस्तृतीयः परिकीर्तितः  ॥ १८९.१४ ॥<br>
पावनाय जगद्धेतोः स्थितो यस्माच्छशिप्रभः  ।<br>
अतस्तु नृपशार्दूल श्वेत इत्याभिधीयते  ॥ १८९.१५ ॥<br>
उद्धृत्य जगतां देवीमुदीर्णो भृगुकच्छके  ।<br>
ततः पञ्चम उदीर्णो वराह इति संज्ञितः  ॥ १८९.१६ ॥<br>
इति पञ्चवराहास्ते कथितः पाण्डुनन्दन  ।<br>
युगपद्दर्शनं चैषां ब्रह्महत्यां व्यपोहति  ॥ १८९.१७ ॥<br>
ज्येष्ठे मासि सिते पक्ष एकादश्यां विशेषतः  ।<br>
गत्वा ह्यादिवराहं तु सम्प्राप्ते दशमीदिने  ॥ १८९.१८ ॥<br>
हविष्यमन्नं भुञ्जीयाल्लघुसायं गते रवौ  ।<br>
रात्रौ जागरणं कुर्याद्वाराहे ह्यादिसंज्ञके  ॥ १८९.१९ ॥<br>
ततः प्रभाते ह्युषसि संस्नात्वा नर्मदाजले  ।<br>
संतर्प्य पितृदेवांश्च तिलैर्यवविमिश्रितैः  ॥ १८९.२० ॥<br>
धेनुं दद्याद्द्विजे योग्ये सर्वाभरणभूषिताम्  ।<br>
निर्ममो निरहङ्कारो दानं दद्याद्द्विजातये  ॥ १८९.२१ ॥<br>
गत्वा सम्पूजयेद्देवं वाराहं ह्यादिसंज्ञितम्  ।<br>
अनेन विधिना पूज्य पश्चाद्गच्छेज्जयं त्वरन्  ॥ १८९.२२ ॥<br>
त्वरितं तु जयं गत्वा पूर्वकं विधिमाचरेत् ।<br>
अश्वं दद्याद्द्विजाग्र्याय जयपूर्वाभिनिर्गतम्  ॥ १८९.२३ ॥<br>
लिङ्गे चैव तिला देयाः श्वेते हिरण्यमेव च  ।<br>
उदीर्णे च भुवं दद्यात्पूर्वकं विधिमाचरेत् ॥ १८९.२४ ॥<br>
अनस्तमित आदित्ये वराहान्पञ्च पश्यतः  ।<br>
यत्फलं लभते पार्थ तदिहैकमनाः शृणु  ॥ १८९.२५ ॥<br>
ब्रह्महत्या सुरापानं स्तेयं गुर्वङ्गनागमः  ।<br>
एभिस्तु सह संयोगो विश्वस्तानां च वञ्चनम्  ॥ १८९.२६ ॥<br>
स्वसृदुहितृभगिनीकुलदारोपबृंहणम्  ।<br>
आ जन्ममरणाद्यावत्पापं भरतसत्तम  ॥ १८९.२७ ॥<br>
तीर्थपञ्चकपूतस्य वैष्णवस्य विशेषतः  ।<br>
युगपच्चविनश्येत तूलराशिरिवानलात् ॥ १८९.२८ ॥<br>
नारायणानुस्मरणाज्जपध्यानाद्विशेषतः  ।<br>
विप्रणश्यन्ति पापानि गिरिकूटसमान्यपि  ॥ १८९.२९ ॥<br>
दृष्ट्वा पञ्च वराहान्वै पौरुषे महति स्थितः  ।<br>
आप्लवन्नर्मदातोये श्राद्धं कृत्वा यथाविधि  ॥ १८९.३० ॥<br>
उदयास्तमनादर्वाग्यः पश्येल्लोटणेश्वरम्  ।<br>
कलेवरविमुक्तः स इत्येवं शङ्करोऽब्रवीत् ॥ १८९.३१ ॥<br>
मुक्तिं प्रयाति सहसा दुष्प्रापां परमेश्वरीम्  ।<br>
पौरुषे क्रियमाणेऽपि न सिद्धिर्जायते यदि  ॥ १८९.३२ ॥<br>
ब्रुवन्ति स्वर्गगमनमपि पापान्वितस्य च  ।<br>
यत्र तत्र गतस्यैव भवेत्पञ्चवराहकी  ॥ १८९.३३ ॥<br>
ज्येष्ठस्यैकादशीतिथौ ध्रुवं तत्र वसेन्नरः  ।<br>
आदिं जयं तथा श्वेतं लिङ्गमुदीर्णमेव च  ॥ १८९.३४ ॥<br>
आश्रित्य तस्या द्रष्टव्या वराहास्तु यतस्ततः  ।<br>
ज्येष्ठस्यैकादशीतिथौ विष्णुना प्रभुविष्णुना  ॥ १८९.३५ ॥<br>
वाराहं रूपमास्थाय उद्धृता धरणी विभो  ।<br>
पुण्यात्पुण्यतमा तेन ह्यशेषाघौघनाशिनी  ॥ १८९.३६ ॥<br>
दृष्ट्वा पञ्चवराहान्वै क्रोडमुदीर्णरूपिणम्  ।<br>
पूजयित्वा विधानेन पश्चाज्जागरणं चरेत् ॥ १८९.३७ ॥<br>
सपञ्चवर्तिकान् दीपान् घृतेनोज्ज्वाल्य भक्तितः  ।<br>
पुराणश्रवणैर्नृत्यैर्गीतवाद्यैः सुमङ्गलैः  ॥ १८९.३८ ॥<br>
वेदजाप्यैः पवित्रैश्च क्षपयित्वा च शर्वरीम्  ।<br>
यत्पुण्यं लभते मर्त्यो ह्याजमीढ शृणुष्व तत् ॥ १८९.३९ ॥<br>
रेवाजलं पुण्यतमं पृथिव्यां तथा च देवो जगतां पतिर्हरिः  ।<br>
एकादशी पापहरा नरेन्द्र बह्वायासैर्लभ्यते मानवानाम्  ॥ १८९.४० ॥<br>
एकैकशो ब्रह्महत्यादिकानि शक्तानि हन्तुं पापसङ्घानि राजन्  ।<br>
नैते सर्वे युगपद्वै समेता हन्तुं शक्ताः किं न तद्ब्रूहि राजन्  ॥ १८९.४१ ॥<br>
यथेदमुक्तं तव धर्मसूनो श्रुतं च यच्छङ्कराच्चन्द्रमौलेः  ।<br>
श्रुत्वेदमिच्छन्मुच्यते सर्वपापैः पठन्पदं याति हि वृत्रशत्रोः  ॥ १८९.४२ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये उदीर्णवराहतीर्थमाहात्म्यवर्णनं नामैकोननवत्युत्तरशततमोऽध्यायः ॥<br>
<br>
<br>
</span>
