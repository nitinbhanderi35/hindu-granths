<span style="font-size: 14pt; line-height: 175%">अध्याय १३२<br>
श्रीमार्कण्डेय उवाच -<br>
ततो गच्छेत्तु राजेन्द्र उत्तरे नर्मदातटे  ।<br>
सर्वपापहरं तीर्थं वाराहं नाम नामतः  ॥ १३२.१ ॥<br>
तत्र देवो जगद्धाता वाराहं रूपमास्थितः  ।<br>
स्थितो लोकहितार्थाय संसारार्णवतारकः  ॥ १३२.२ ॥<br>
तत्र तीर्थे तु यः स्नात्वा पूजयेद्धरणीधरम्  ।<br>
गन्धमाल्यविशेषैश्च जयशब्दादिमङ्गलैः  ॥ १३२.३ ॥<br>
उपवासपरो भूत्वा द्वादश्यां नृपसत्तम  ।<br>
वृषलाः पापकर्माणस्तथैवान्धपिशाचिनः  ॥ १३२.४ ॥<br>
आलापाद्गात्रसंपर्कान्निःश्वासात्सहभोजनात् ।<br>
पापं संक्रमते यस्मात्तस्मात्तान् परिवर्जयेत् ॥ १३२.५ ॥<br>
ब्राह्मणान् पूजयेद्भक्त्या यथाशक्त्या यथाविधि  ।<br>
रात्रौ जागरणं कार्यं कथायां तत्र भारत  ॥ १३२.६ ॥<br>
प्रभाते विमले स्नात्वा तत्र तीर्थे जगद्गुरुम्  ।<br>
ये पश्यन्ति जितक्रोधास्ते मुक्ताः सर्वपातकैः  ॥ १३२.७ ॥<br>
यथा तु दृष्ट्वा भुजगाः सुपर्णं नश्यन्ति मुक्त्वा विषमुग्रतेजः  ।<br>
नश्यन्ति पापानि तथैव शीघ्रं दृष्ट्वा मुखं शूकररूपिणस्तु  ॥ १३२.८ ॥<br>
नभोगतं नश्यति चान्धकारं दृष्ट्वा रविं देववरं तथैव  ।<br>
नश्यन्ति पापानि सुदुस्तराणि दृष्ट्वा मुखं पार्थ धराधरस्य  ॥ १३२.९ ॥<br>
किं तस्य बहुभिर्मन्त्रैर्भक्तिर्यस्य जनार्दने  ।<br>
नमो नारायणायेति मन्त्रः सर्वार्थसाधकः  ॥ १३२.१० ॥<br>
एकोऽपि कृष्णस्य कृतः प्रणामो दशाश्वमेधावभृथेन तुल्यः  ।<br>
दशाश्वमेधी पुनरेति जन्म कृष्णप्रणामी न पुनर्भवाय  ॥ १३२.११ ॥<br>
ध्यायमाना महात्मानो रूपं नारायणं हरेः  ।<br>
ये त्यजन्ति स्वकं देहं तत्र तीर्थे जितेन्द्रियाः  ॥ १३२.१२ ॥<br>
ते गच्छन्त्यमलं स्थानं यत्सुरैरपि दुर्लभम्  ।<br>
क्षराक्षरविनिर्मुक्तं तद्विष्णोः परमं पदम्  ॥ १३२.१३ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे आदिवाराहतीर्थमाहात्म्यवर्णनं नाम द्वात्रिंशदधिकशततमोऽध्यायः ॥<br>
<br>
<br>
</span>
