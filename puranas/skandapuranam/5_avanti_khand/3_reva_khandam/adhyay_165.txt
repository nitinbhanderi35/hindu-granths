<span style="font-size: 14pt; line-height: 200%"><br>
अध्याय १६५<br>
<br>
श्रीमार्कण्डेय उवाच -<br>
नर्मदादक्षिणे कूले सिद्धेश्वरमिति श्रुतम्  ।<br>
तीर्थं परं महाराज सिद्धैः कृतमिति प्रभो  ॥ १६५.१ ॥<br>
तत्र तीर्थं महापुण्यं सर्वतीर्थेषु पावनम्  ।<br>
नर्मदाया महाराज दक्षिणं कूलमाश्रितम्  ॥ १६५.२ ॥<br>
तत्र तीर्थे नरः स्नात्वा तर्पयेत्पितृदेवताः  ।<br>
श्राद्धं तत्रैव यो दद्यात्पित्ःनुद्दिश्य भारत  ॥ १६५.३ ॥<br>
तृप्यन्ति पितरस्तस्य द्वादशाब्दान्न संशयः  ।<br>
तत्र तीर्थे तु यो भक्त्या स्नात्वा पूजयते शिवम्  ॥ १६५.४ ॥<br>
रात्रौ जागरणं कृत्वा पठेत्पौराणिकीं कथाम्  ।<br>
ततः प्रभाते विमले स्नानं कुर्याद्यथाविधि  ॥ १६५.५ ॥<br>
वीक्षते गिरिजाकान्तं स गच्छेत्परमां गतिम्  ।<br>
पुरा सिद्धा महाभागाः कपिलाद्या महर्षयः  ॥ १६५.६ ॥<br>
जपन्तश्च परं ब्रह्म योगसिद्धा महाव्रताः  ।<br>
सिद्धिं ते परमां प्राप्ता नर्मदायाः प्रभावतः  ॥ १६५.७ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सिद्धेश्वरतीर्थमाहात्म्यवर्णनं नाम पञ्चषष्ट्युत्तरशततमोऽध्यायः ॥<br>
<br>
</span>
