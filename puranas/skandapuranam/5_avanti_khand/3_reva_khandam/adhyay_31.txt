<span style="font-size: 14pt; line-height: 175%"><br>
अध्याय ३१<br>
<br>
श्रीमार्कण्डेय उवाच -<br>
ततो गच्छेच्च राजेन्द्र तीर्थं त्रैलोक्यविश्रुतम्  ।<br>
ब्रह्मावर्तमिति ख्यातं सर्वपापप्रणाशनम्  ॥ ३१.१ ॥<br>
तत्र संनिहितो ब्रह्मा नित्यसेवी युधिष्ठिर  ।<br>
ऊर्ध्वबाहुर्निरालम्बचकार भ्रमणं सदा  ॥ ३१.२ ॥<br>
एकाहारवशेऽतिष्ठद्द्वादशाब्दं महाव्रती  ।<br>
अत्र तीर्थे विधानेन चिन्तयन् वै महेश्वरम्  ॥ ३१.३ ॥<br>
तेन तत्पुण्यमाख्यातं ब्रह्मावर्तमिति प्रभो  ।<br>
तत्र स्नात्वा विधानेन तर्पयेत्पितृदेवताः  ॥ ३१.४ ॥<br>
अर्चयेद्देवमीशानं विष्णुं वा परमेश्वरम्  ।<br>
यत्फलं सर्वयज्ञानां विधिवद्दक्षिणावताम्  ॥ ३१.५ ॥<br>
तत्फलं समवाप्नोति तत्तीर्थस्य प्रभावतः  ।<br>
यस्मिंस्तीर्थे तु यो देवो दानवो वा द्विजोऽथ वा  ॥ ३१.६ ॥<br>
सिद्धस्तेनैव तन्नाम्ना ख्यातं लोके महच्च तत् ।<br>
न जलं न स्थलं नाम क्षेत्रं वा ह्यूषराणि च  ॥ ३१.७ ॥<br>
पवित्रत्वं लभन्त्येते पौरुषेण विना नृणाम्  ।<br>
सामर्थ्यान्निश्चयाद्धैर्यात्सिध्यन्ति पुरुषा नृप  ॥ ३१.८ ॥<br>
प्रमादात्तस्य लोभेन पतन्ति नरके ध्रुवम्  ॥ ३१.९ ॥<br>
संनिरुध्येन्द्रियग्रामं यत्र यत्र वसेन्मुनिः  ।<br>
तत्र तत्र कुरुक्षेत्रं नैमिषं पुष्कराणि च  ॥ ३१.१० ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे ब्रह्मावर्ततीर्थमाहात्म्यवर्णनं नामैकत्रिंशोऽध्यायः ॥<br>
<br>
<br>
</span>
