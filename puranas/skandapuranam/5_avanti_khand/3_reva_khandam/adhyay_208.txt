<span style="font-size: 14pt; line-height: 200%">अध्यायः २०८<br>
श्रीमार्कण्डेय उवाच -<br>
भूमिपाल ततो गच्छेत्तीर्थं परमशोभनम्  ।<br>
विख्यातं त्रिषु लोकेषु पित्ःणामृणमोचनम्  ॥ २०८.१ ॥<br>
तत्र स्नात्वा विधानेन संतर्प्य पितृदेवताः  ।<br>
मनुष्यश्च नृपश्रेष्ठ दानं दत्त्वानृणो भवेत् ॥ २०८.२ ॥<br>
इच्छन्ति पितरः सर्वे स्वार्थहेतोः सुतं यतः  ।<br>
पुन्नाम्नो नरकात्पुत्रोऽस्मानयं मोचयिष्यति  ॥ २०८.३ ॥<br>
पिण्डदानं जलं तात ऋणमुत्तममुच्यते  ।<br>
पित्ःणां तद्धि वै प्रोक्तमृणं दैवमतः परम्  ॥ २०८.४ ॥<br>
अग्निहोत्रं तथा यज्ञाः पशुबन्धास्तथेष्टयः  ।<br>
इति देवर्णं प्रोक्तं शृणु मानुष्यकं ततः  ॥ २०८.५ ॥<br>
ब्राह्मणेषु च तीर्थेषु देवायतनकर्मसु  ।<br>
प्रतिश्रुत्य ददेत्तत्तद्व्यवहारः कृतो यथा  ॥ २०८.६ ॥<br>
ऋणत्रयमिदं प्रोक्तं पुत्राणां धर्मनन्दन  ।<br>
सत्पुत्रास्ते तु राजेन्द्र स्नाता य ऋणमोचने  ॥ २०८.७ ॥<br>
ऋणत्रयाद्विमुच्यन्ते ह्यपुत्राः पुत्रिणस्तथा  ।<br>
तस्मात्तीर्थवरं प्राप्य पुत्रेण नियतात्मना  ।<br>
पितृभ्यस्तर्पणं कार्यं पिण्डदानं विशेषतः  ॥ २०८.८ ॥<br>
तत्र तीर्थे हुतं दत्तं गुरवस्तोषिता यदि  ।<br>
मृतानां सप्त जन्मानि फलमक्षयमश्नुते  ॥ २०८.९ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे ऋणमोचनतीर्थमाहात्म्यवर्णनं नामाष्टोत्तरद्विशततमोऽध्यायः ॥<br>
<br>
<br>
</span>
