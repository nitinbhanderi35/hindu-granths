<span style="font-size: 14pt; line-height: 200%"><br>
अध्याय १५७<br>
<br>
श्रीमार्कण्डेय उवाच -<br>
तस्यैवानन्तरं राजञ्छुक्लतीर्थसमीपतः  ।<br>
वासुदेवस्य तीर्थं तु सर्वलोकेषु पूजितम्  ॥ १५७.१ ॥<br>
तद्धि पुण्यं सुविख्यातं नर्मदायां पुरातनम्  ।<br>
यत्र हुङ्कारमात्रेण रेवा क्रोशं जगाम सा  ॥ १५७.२ ॥<br>
यदा प्रभृति राजेन्द्र हुङ्कारेण गता सरित् ।<br>
तदाप्रभृति स स्वामी हुङ्कारः शब्दितो बुधैः  ॥ १५७.३ ॥<br>
हुङ्कारतीर्थे यः स्नात्वा पश्यत्यव्ययमच्युतम्  ।<br>
स मुच्यते नरः पापैः सप्तजन्म कृतैरपि  ॥ १५७.४ ॥<br>
संसारार्णवमग्नानां नराणां पापकर्मिणाम्  ।<br>
नैवोद्धर्ता जगन्नाथं विना नारायणं परः  ॥ १५७.५ ॥<br>
सा जिह्वा या हरिं स्तौति तच्चित्तं यत्तदर्पितम्  ।<br>
तावेव केवलौ श्लाघ्यौ यौ तत्पूजाकरौ करौ  ॥ १५७.६ ॥<br>
सर्वदा सर्वकार्येषु नास्ति तेषाममङ्गलम्  ।<br>
येषां हृदिस्थो भगवान्मङ्गलायतनो हरिः  ॥ १५७.७ ॥<br>
यदन्यद्देवतार्चायाः फलं प्राप्नोति मानवः  ।<br>
साष्टाङ्गप्रणिपातेन तत्फलं लभते हरेः  ॥ १५७.८ ॥<br>
रेणुगुण्ठितगात्रस्य यावन्तोऽस्य रजःकणाः  ।<br>
तावद्वर्षसहस्राणि विष्णुलोके महीयते  ॥ १५७.९ ॥<br>
सम्मार्जनाभ्युक्षणलेपनेन तदालये नश्यति सर्वपापम्  ।<br>
नारी नराणां परया तु भक्त्या दृष्ट्वा तु रेवां नरसत्तमस्य  ॥ १५७.१० ॥<br>
येनार्चितो भगवान्वासुदेवो जन्मार्जितं नश्यति तस्य पापम्  ।<br>
स याति लोकं गरुडध्वजस्य विधूतपापः सुरसङ्घपूज्यताम्  ॥ १५७.११ ॥<br>
शाठ्येनापि नमस्कारं प्रयुञ्जंश्चक्रपाणिनः  ।<br>
सप्तजन्मार्जितं पापं गच्छत्याशु न संशयः  ॥ १५७.१२ ॥<br>
पूजायां प्रीयते रुद्रो जपहोमैर्दिवाकरः  ।<br>
शङ्खचक्रगदापाणिः प्रणिपातेन तुष्यति  ॥ १५७.१३ ॥<br>
भवजलधिगतानां द्वन्द्ववाताहतानां सुतदुहितृकलत्रत्राणभारार्दितानाम्  ।<br>
विषमविषयतोये मज्जतामप्लवानां भवति शरणमेको विष्णुपोतो नराणाम्  ॥ १५७.१४ ॥<br>
हुङ्कारतीर्थे राजेन्द्र शुभं वा यदि वाशुभम्  ।<br>
यत्कृतं पुरुषव्याघ्र तन्नश्यति न कर्हिचित् ॥ १५७.१५ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे हुङ्कारस्वामितीर्थमाहात्म्यवर्णनं नाम सप्तपञ्चाशदधिकशततमोऽध्यायः ॥<br>
<br>
</span>
