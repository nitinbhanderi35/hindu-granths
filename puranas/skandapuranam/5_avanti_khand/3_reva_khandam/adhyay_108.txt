<span style="font-size: 14pt; line-height: 175%"><br>
अध्याय १०८<br>
<br>
श्रीमार्कण्डेय उवाच -<br>
ततो गच्छेन्महीपाल रोहिणीतीर्थमुत्तमम्  ।<br>
विख्यातं त्रिषु लोकेषु सर्वपापहरं परम्  ॥ १०८.१ ॥<br>
<br>
युधिष्ठिर उवाच -<br>
रोहिणीतीर्थमाहात्म्यं सर्वपापप्रणाशनम्  ।<br>
श्रोतुमिच्छामि तत्त्वेन तन्मे त्वं वक्तुमर्हसि  ॥ १०८.२ ॥<br>
<br>
श्रीमार्कण्डेय उवाच -<br>
तस्मिन्नेकार्णवे घोरे नष्टे स्थावरजङ्गमे  ।<br>
उदधौ च शयानस्य देवदेवस्य चक्रिणः  ॥ १०८.३ ॥<br>
नाभौ समुत्थितं पद्मं रविमण्डलसन्निभम्  ।<br>
कर्णिकाकेसरोपेतं पत्रैश्च समलंकृतम्  ॥ १०८.४ ॥<br>
तत्र ब्रह्मा समुत्पन्नश्चतुर्वदनपङ्कजः  ।<br>
किं करोमीति देवेश आज्ञा मे दीयतां प्रभो  ॥ १०८.५ ॥<br>
एवमुक्तस्तु देवेशः शङ्खचक्रगदाधरः  ।<br>
उवाच मधुरां वाणीं तदा देवं पितामहम्  ॥ १०८.६ ॥<br>
सरस्वत्यां महाबाहो लोकं कुरु ममाज्ञया  ।<br>
भूतग्राममशेषस्य उत्पादनविधिक्षयम्  ॥ १०८.७ ॥<br>
एतच्छ्रुतं तु वचनं पद्मनाभस्य भारत  ।<br>
चिन्तयामास भगवान्सप्तर्षीन्हितकाम्यया  ॥ १०८.८ ॥<br>
क्रमात्ते चिन्तिताः प्राज्ञाः पुलस्त्यः पुलहः क्रतुः  ।<br>
प्राचेतसो वसिष्ठश्च भृगुर्नारद एव च  ॥ १०८.९ ॥<br>
यज्ञे प्राचेतसो दक्षो महातेजाः प्रजापतिः  ।<br>
दक्षस्यापि तथा जाताः पञ्चाशद्दुहितरोऽनघ  ॥ १०८.१० ॥<br>
ददौ स दश धर्माय कश्यपाय त्रयोदश  ।<br>
तथैव स महाभागः सप्तविंशतिमिन्दवे  ॥ १०८.११ ॥<br>
रोहिणीनाम या तासां मध्ये तस्य नराधिप  ।<br>
अनिष्टा सर्वनारीणां भर्तुश्चैव विशेषतः  ॥ १०८.१२ ॥<br>
ततः सा परमं कृत्वा वैराग्यं नृपसत्तम  ।<br>
आगत्य नर्मदातीरे चचार विपुलं तपः  ॥ १०८.१३ ॥<br>
एकरात्रैस्त्रिरात्रैश्च षड्द्वादशभिरेव च  ।<br>
पक्षमासोपवासैश्च कर्शयन्ति कलेवरम्  ॥ १०८.१४ ॥<br>
आराधयन्ती सततं महिषासुरनाशिनीं  ।<br>
देवीं भगवतीं तात सर्वार्तिविनिवारणीम्  ॥ १०८.१५ ॥<br>
स्नात्वा स्नात्वा जले नित्यं नर्मदायाः शुचिस्मिता  ।<br>
ततस्तुष्टा महाभागा देवी नारायणी नृप  ॥ १०८.१६ ॥<br>
प्रसन्ना ते महाभागे व्रतेन नियमेन च  ।<br>
एतच्छ्रुत्वा तु वचनं रोहिणी शशिनः प्रिया  ॥ १०८.१७ ॥<br>
यथा भवामि न चिरात्तथा भवतु मानदे  ।<br>
एवमस्त्विति सा चोक्त्वा भवानी भक्तवत्सला  ॥ १०८.१८ ॥<br>
स्तूयमाना मुनिगणैस्तत्रैवान्तरधीयत  ।<br>
तदाप्रभृति तत्तीर्थं रोहिणी शशिनः प्रिया  ॥ १०८.१९ ॥<br>
संजाता सर्वकालं तु वल्लभा नृपसत्तम  ।<br>
तत्र तीर्थे तु या नारी नरो वा स्नानि भक्तितः  ॥ १०८.२० ॥<br>
वल्लभा जायते सा तु भर्तुर्वै रोहिणी यथा  ।<br>
तत्र तीर्थे तु यः कश्चित्प्राणत्यागं करोति वै  ॥ १०८.२१ ॥<br>
सप्तजन्मानि दाम्पत्यवियोगो न भवेत्क्वचित् ॥ १०८.२२ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे रोहिणीसोमनाथतीर्थमाहात्म्यवर्णनं नामाष्टोत्तरशततमोऽध्यायः ॥<br>
<br>
</span>
