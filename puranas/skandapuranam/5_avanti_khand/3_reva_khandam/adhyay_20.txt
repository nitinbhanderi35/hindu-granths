<span style="font-size: 14pt; line-height: 200%"><br>
युधिष्ठिर उवाच -<br>
श्रुता मे विविधा धर्माः संहारास्त्वत्प्रसादतः  ।<br>
कृता देवेन सर्वेण ये च दृष्टास्त्वयानघ  ॥ २०.१ ॥<br>
साम्प्रतं श्रोतुमिच्छामि प्रभावं शार्ङ्गधन्वनः  ।<br>
त्वयानुभूतं विप्रेन्द्र तन्मे त्वं वक्तुमर्हसि  ॥ २०.२ ॥<br>
<br>
श्रीमार्कण्डेय उवाच -<br>
अतः परं प्रवक्ष्यामि प्रजासंहारलक्षणम्  ।<br>
यच्चिह्नं दृश्यते तत्र यथा कल्पो विधीयते  ॥ २०.३ ॥<br>
उल्कापाताः सनिर्घाता भूमिकम्पस्तथैव च  ।<br>
पतते पांशुवर्षं च निर्घोषश्चैव दारुणः  ॥ २०.४ ॥<br>
यक्षकिन्नरगन्धर्वाः पिशाचोरगराक्षसाः  ।<br>
सर्वे ते प्रलयं यान्ति युगान्ते समुपस्थिते  ॥ २०.५ ॥<br>
पर्वताः सागरा नद्यः सरांसि विविधानि च  ।<br>
वृक्षाः शेषं समायान्ति वल्लीजातं तृणानि च  ॥ २०.६ ॥<br>
एवं हि व्याकुलीभूते सर्वौषधिजलोज्झिते  ।<br>
काष्ठभूते तु संजाते त्रैलोक्ये सचराचरे  ॥ २०.७ ॥<br>
यावत्पश्यामि मध्याह्ने स्नानकाल उपस्थिते  ।<br>
त्रैलोक्यं ज्वलनाकारं दुर्निरीक्षं दुरासदम्  ॥ २०.८ ॥<br>
द्वौ सूर्यौ पूर्वतस्तात पश्चिमोत्तरयोस्तथा  ।<br>
तथैव दक्षिणे द्वौ च सूर्यौ दृष्टौ प्रतापिनौ  ॥ २०.९ ॥<br>
द्वौ सूर्यौ नागलोकस्थौ मध्ये द्वौ गगनस्य च  ।<br>
इत्येते द्वादशादित्यास्तपन्ते सर्वतो दिशम्  ॥ २०.१० ॥<br>
पृथिवीमदहन्सर्वां सशैलवनकाननाम्  ।<br>
नादग्धं दृश्यते किंचिदृते रेवां च मां तथा  ॥ २०.११ ॥<br>
पृथिव्यां दह्यमानायां हविर्गन्धश्च जायते  ।<br>
ततो मे शुष्यते गात्रं तृषाप्येवं दुरासदा  ॥ २०.१२ ॥<br>
न हि विन्दामि पानीयं शोषितं च दिवाकरैः  ।<br>
यावत्कमण्डलुं वीक्षे शुष्कं तत्रापि तज्जलम्  ॥ २०.१३ ॥<br>
ततोऽहं शोकसंतप्तो विशेषात्क्षुत्तृषार्दितः  ।<br>
उत्पपात क्षितेरूर्ध्वं पश्यमानो दिवं प्रति  ॥ २०.१४ ॥<br>
तावत्पश्यामि गगने गृहं शृङ्गारभूषितम्  ।<br>
ततस्तज्ज्ञातुकामोऽहं प्रस्थितो राजसत्तम  ॥ २०.१५ ॥<br>
प्राकारेण विचित्रेण कपाटार्गलभूषितम्  ।<br>
विचित्रशिखरोपेतं द्वारदेशमुपागतः  ॥ २०.१६ ॥<br>
षडशीतिसहस्राणि योजनानां समुच्छ्रये  ।<br>
तदर्धं तु पृथक्त्वेन काञ्चनं रत्नभूषितम्  ॥ २०.१७ ॥<br>
तत्र मध्ये परां शय्यां पश्यामि नृपसत्तम  ।<br>
शय्योपरि शयानं तु पुरुषं दिव्यमूर्धजम्  ॥ २०.१८ ॥<br>
विकुञ्चिताग्रकेशान्तं समस्तं योजनायतम्  ।<br>
मुकुटेन विचित्रेण दीप्तिकान्तेन शोभितम्  ॥ २०.१९ ॥<br>
श्यामं कमलपत्राभं सुप्रभं च सुनासिकम्  ।<br>
सिंहास्यमायतभुजं गल्लश्मश्रुवराङ्कितम्  ॥ २०.२० ॥<br>
त्रिवलीभङ्गसुभगं कर्णकुण्डलभूषितम्  ।<br>
विशालाभं सुपीनाङ्गं पार्श्वस्वावर्तभूषितम्  ॥ २०.२१ ॥<br>
शोभितं कटिभागेन विभक्तं जानुजङ्घयोः  ।<br>
पद्माङ्किततलं देवमाताम्रसुनखाङ्गुलिम्  ॥ २०.२२ ॥<br>
मेघनादसुगम्भीरं सर्वावयवसुन्दरम्  ।<br>
शय्यामध्यगतं देवमपश्यं पुरुषोत्तमम्  ॥ २०.२३ ॥<br>
शङ्खचक्रगदापाणिं शयानं दक्षिणेन तु  ।<br>
अक्षसूत्रोद्यतकरं सूर्यायुतसमप्रभम्  ॥ २०.२४ ॥<br>
तं दृष्ट्वा भक्तिमान्देवं स्तोतुकामो व्यवस्थितः  ।<br>
जयेश जय वागीश जय दिव्याङ्गभूषण  ॥ २०.२५ ॥<br>
जय देवपते श्रीमन्साक्षाद्ब्रह्म सनातन  ।<br>
तव लोकाः शरीरस्थास्त्वं गतिः परमेश्वर  ॥ २०.२६ ॥<br>
त्वदाधारा हि देवेश सर्वे लोका व्यवस्थिताः  ।<br>
त्वं श्रेष्ठः सर्वसत्त्वानां त्वं कर्ता धरणीधरः  ॥ २०.२७ ॥<br>
त्वं हौत्रमग्निहोत्राणां सूत्रमन्त्रस्त्वमेव च  ।<br>
गोकर्णं भद्रकर्णं च त्वं च माहेश्वरं पदम्  ॥ २०.२८ ॥<br>
त्वं कीर्तिः सर्वकीर्तीनां दैन्यपापप्रणाशिनी  ।<br>
त्वं नैमिषं कुरुक्षेत्रं त्वं च विष्णुपदं परम्  ॥ २०.२९ ॥<br>
त्वया तु लीलया देव पदाक्रान्ता च मेदिनी  ।<br>
त्वया बद्धो बलिर्देव त्वयेन्द्रस्य पदं कृतम्  ॥ २०.३० ॥<br>
त्वं कलिर्द्वापरं देव त्रेता कृतयुगं तथा  ।<br>
प्रलम्बदमनश्च त्वं स्रष्टा त्वं च विनाशकृत् ॥ २०.३१ ॥<br>
त्वया वै धार्यते लोकास्त्वं कालः सर्वसंक्षयः  ।<br>
त्वया हि देव सृष्टास्ताः सर्वा वै देवयोनयः  ॥ २०.३२ ॥<br>
त्वं पन्थाः सर्वलोकानां त्वं च मोक्षः परा गतिः  ।<br>
ब्रह्मा त्वदुद्भवो देवो रजोरूपः सनातनः  ।<br>
रुद्रः क्रोधोद्भवोऽप्येवं त्वं च सत्त्वे व्यवस्थितः  ॥ २०.३३ ॥<br>
एतच्चराचरं देव क्रीडनार्थं त्वया कृतम्  ।<br>
एवं संतप्तदेहेन स्तुतो देवो मया प्रभुः  ॥ २०.३४ ॥<br>
भक्त्या परमया राजन्सर्वभूतपतिः प्रभुः  ।<br>
स्तुवन्वै तत्र पश्यामि वारिपूर्णांस्ततो घटान्  ॥ २०.३५ ॥<br>
ततो मया विस्मृता या तृषा सा वर्धिता पुनः  ।<br>
उपासर्पं ततस्तस्य पार्श्वं वै पुरुषस्य हि  ॥ २०.३६ ॥<br>
पानीयं पातुकामेन चिन्तितं च मया पुनः  ।<br>
नापश्यत हि मां चैष सुप्तोऽपि न च बुध्यते  ॥ २०.३७ ॥<br>
यस्तु पापेन संमूढः सुखं सुप्तं प्रबोधयेत् ।<br>
जायते तस्य पापस्य ब्रह्महत्याफलं महत् ॥ २०.३८ ॥<br>
एवं संचिन्त्यमाने तु द्वितीयो ह्यागतः पुमान्  ।<br>
नेक्षते जल्पते किंचिद्वामस्कन्धे मृगाजिनी  ॥ २०.३९ ॥<br>
जटी कमण्डलुधरो दण्डी मेखलया वृतः  ।<br>
भस्मोन्मृदितसर्वाङ्गो महातेजास्त्रिलोचनः  ॥ २०.४० ॥<br>
यावत्तं स्तोतुकामोऽहमपश्यं स्वच्छचक्षुषा  ।<br>
तावत्सर्वाङ्गसम्भूत्यामहत्या रूपसम्पदा  ॥ २०.४१ ॥<br>
अपश्यं संवृतां नारीं सर्वाभरणभूषिताम्  ।<br>
दृष्ट्वा तां पतितो भूमौ जयस्वेति ब्रुवंस्ततः  ॥ २०.४२ ॥<br>
जय रुद्राङ्गसम्भूते जयवाहिनि सनातनि  ।<br>
जय कौमारि माहेन्द्रि वैष्णवी वारुणी तथा  ॥ २०.४३ ॥<br>
जय कौबेरि सावित्रि जय धात्रि वरानने  ।<br>
तृष्णया तप्तदेहस्य रक्षां कुरु चराचरे  ॥ २०.४४ ॥<br>
<br>
श्रीदेव्युवाच -<br>
प्रसन्ना विप्रशार्दूल तव वाक्यैः सुशोभनैः  ।<br>
वर्तते मानसे यत्ते मया ज्ञातं द्विजोत्तम  ॥ २०.४५ ॥<br>
शृणु विप्र ममाप्यस्ति व्रतमेतत्सुदारुणम्  ।<br>
स्त्रीलघुत्वान्मयारब्धं दुष्करं मन्दमेधया  ॥ २०.४६ ॥<br>
यदि भावी च मे पुत्रो धर्मिष्ठो लोकविश्रुतः  ।<br>
विप्रस्य तु स्तनं दत्त्वा पश्चाद्दास्यामि बालके  ॥ २०.४७ ॥<br>
स मे पुत्रः समुत्पन्नो यथोक्तो मे महामुने  ।<br>
स्तनं पिब त्वं विप्रेन्द्र यदि जीवितुमिच्छसि  ॥ २०.४८ ॥<br>
<br>
श्रीमार्कण्डेय उवाच -<br>
अकार्यमेतद्विप्राणां यस्त्विमं पिबते स्तनम्  ।<br>
पुनश्चैवोपनयनं व्रतसिद्धिं न गच्छति  ॥ २०.४९ ॥<br>
ब्राह्मणत्वं त्रिभिर्लोकैर्दुर्लभं पद्मलोचने  ।<br>
संस्कारैः संस्कृतो विप्रो यैश्च जायेत तच्छृणु  ॥ २०.५० ॥<br>
प्रथमं चैव नारीषु संस्कारैर्बीजवापतम्  ।<br>
बीजप्रक्षेपणादेव बीजक्षेपः स उच्यते  ॥ २०.५१ ॥<br>
तदन्ते च महाभागे गर्भाधानं द्वितीयकम्  ।<br>
पुंसवनं तृतीयं तु सीमन्तं च चतुर्थकम्  ॥ २०.५२ ॥<br>
पञ्चमं जातकर्म स्यान्नाम वै षष्ठमुच्यते  ।<br>
निष्क्रामः सप्तमश्चैव ह्यन्नप्राशनमष्टमम्  ॥ २०.५३ ॥<br>
नवमं वै चूडकर्म दशमं मौञ्जिबन्धनम्  ।<br>
ऐषिकं दार्विकं चैव सौमिकं भौमिकं तथा  ॥ २०.५४ ॥<br>
पत्नीसंयोजनं चान्यद्दैवकर्म ततः परम्  ।<br>
मानुष्यं पितृकर्म स्याद्दशमाष्टासु शोभने  ॥ २०.५५ ॥<br>
भूतं भव्यं तथेष्टं च पार्वणं च ततः परम्  ॥ २०.५६ ॥<br>
श्राद्धं श्रावण्यामाग्रयणं च चैत्राश्वयुज्यां दशपौर्णमास्याम्  ।<br>
निरूढपशुसवनसौत्रामण्यग्निष्टोमात्यग्निष्टोमाः  ॥ २०.५७ ॥<br>
षोडषीवाजपेयातिरात्राप्तोर्यामोदशवाजपेयाः  ।<br>
सर्वभूतेषु क्षान्तिरनसूया शौचमङ्गलमकार्पण्यमस्पृहेति  ॥ २०.५८ ॥<br>
एभिरष्टचत्वारिंशद्भिः संस्कारैः संकृतो ब्राह्मणो भवति  ॥ २०.५९ ॥<br>
एवं ज्ञात्वा महाभागे न तु मां पातुमर्हसि  ।<br>
शिशुपेयं स्तनं भद्रे कथं वै मद्विधः पिबेत् ॥ २०.६० ॥<br>
ममैतद्वचनं श्रुत्वा नारी वचनमब्रवीत् ॥ २०.६१ ॥<br>
यदि त्वं न पिबेः स्तन्यं पयो बालो मरिष्यति  ।<br>
श्रूयते त्रिषु लोकेषु वेदेषु च स्मृतिष्वपि  ।<br>
मुच्यते सर्वपापेभ्यो भ्रूणहत्या न मुञ्चति  ॥ २०.६२ ॥<br>
भवित्री तव हत्या च महाभागवतः पुनः  ।<br>
जन्मानि च शतान्यष्टौ क्लिश्यते भ्रूणहत्यया  ॥ २०.६३ ॥<br>
मृतः शुनत्वं चाप्नोति वर्षाणां तु शतत्रयम्  ।<br>
ततस्तस्य क्षये जाते काकयोनिं व्रजेत्पुनः  ॥ २०.६४ ॥<br>
तत्रापि च शतान्यष्टौ क्लिश्यते पापकर्मणि  ।<br>
वराहो दश जन्मानि तदन्ते जायते कृमिः  ॥ २०.६५ ॥<br>
ततश्चारोहिणीं प्राप्य गोगजाश्वनृजन्मभाक् ।<br>
श्रूयते श्रुतिशास्त्रेषु वेदेषु च परंतप  ॥ २०.६६ ॥<br>
सर्वपापाधिकं पापं बालहत्या द्विजोत्तम  ।<br>
बालहत्यायुतो विप्रः पच्यते नरके ध्रुवम्  ॥ २०.६७ ॥<br>
वर्षाणि च शतान्यष्टौ प्राप्नोति यमयातनाम्  ।<br>
तस्मादल्पतरो दोषः पिबतो मे स्तनं तव  ॥ २०.६८ ॥<br>
तथैवापिबतः पापं जायते बहुवर्षिकम्  ।<br>
क्षुधातृषाविरामस्ते पुण्यं च पिबतः स्तनम्  ॥ २०.६९ ॥<br>
अतो न चेतः संदिग्धं कर्तव्यमिह कर्हिचित् ।<br>
एहि विप्र यथाकामं बालार्थे पिब मे स्तनम्  ॥ २०.७० ॥<br>
ततोऽहं वचनं श्रुत्वा स्तनं पातुं समुद्यतः  ।<br>
न च तृप्तिं विजानामि पिबतः स्तनमुत्तमम्  ॥ २०.७१ ॥<br>
त्रिंशद्वर्षसहस्राणि भारतैवं शतानि च  ।<br>
ततः प्रबुद्धोत्सङ्गेऽहं मायानिद्राविमोहितः  ॥ २०.७२ ॥<br>
निद्राविगतमोहोऽहं यावत्पश्यामि पाण्डव  ।<br>
तावत्सुप्तं न पश्यामि न च तं बालकं विभो  ॥ २०.७३ ॥<br>
चतुरस्तांश्च वै कुम्भान् पश्यामि तत्र भारत  ।<br>
न च पश्यामि तां देवीं गता वै कुत्रचिच्च ते  ॥ २०.७४ ॥<br>
एवं विमृश्यमानस्य चिन्तयानस्य तिष्ठतः  ।<br>
ईषद्धसितया वाचा देवी वचनमब्रवीत् ॥ २०.७५ ॥<br>
<br>
श्रीदेव्युवाच -<br>
कृष्णः स पुरुषः सुप्तो द्वितीयोऽप्यागतो हरः  ।<br>
ये चत्वारश्च ते कुम्भाः समुद्रास्ते द्विजोत्तम  ॥ २०.७६ ॥<br>
यश्च बालस्त्वया दृष्टो ब्राह्मा लोकपितामहः  ।<br>
अहं च पृथिवी ज्ञेया सप्तद्वीपा सर्वता  ॥ २०.७७ ॥<br>
या गता त्वां परित्यज्य भूतले सुप्रतिष्ठिता  ।<br>
इमां च प्रेक्षसे विप्र नर्मदां सरितां वराम्  ॥ २०.७८ ॥<br>
सर्वसत्त्वोपकाराय बृहते पुण्यलक्षणा  ।<br>
रेवानदी तु विख्याता न मृता तेन नर्मदा  ॥ २०.७९ ॥<br>
एवं ज्ञात्वा शमं गच्छ स्वस्थो भव महामुने  ।<br>
इत्युक्त्वा मां तदा देवी तत्रैवान्तरधीयत  ॥ २०.८० ॥<br>
एवं हि शेते भगवान्सत्त्वस्थः प्रलये सदा  ।<br>
सत्त्वरूपो महादेवो यदाधारे जगत्स्थितम्  ॥ २०.८१ ॥<br>
एवं मयानुभूतं तु दृष्टमाश्चर्यमुत्तमम्  ।<br>
सर्वपापहरं पुण्यं कथितं ते नरोत्तम  ॥ २०.८२ ॥<br>
विष्णोश्चरितमित्युक्तं यत्त्वया परिपृच्छितम्  ।<br>
भूय एव महाबाहो किमन्यच्छ्रोतुमिच्छसि  ॥ २०.८३ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे वाराहकल्पवृत्तान्तवर्णनं नाम विंशोऽध्यायः ॥<br>
<br>
</span>
