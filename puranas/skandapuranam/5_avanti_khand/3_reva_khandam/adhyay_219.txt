<span style="font-size: 14pt; line-height: 200%">श्रीमार्कण्डेय उवाच -<br>
नर्मदादक्षिणे कूले तीर्थं कोटीश्वरं परम्  ।<br>
यत्र स्नानं च दानं च सर्वं कोटिगुणं भवेत् ॥ २१९.१ ॥<br>
तत्र देवाः सगन्धर्वा ऋषयो ये तथामलाः  ।<br>
कोटितीर्थे परां सिद्धिं सम्प्राप्ता भुवि दुर्लभाम्  ॥ २१९.२ ॥<br>
स्थापितश्च महादेवस्तत्र कोटीश्वरो नृप  ।<br>
तं दृष्ट्वा देवदेवेशं सिद्धिं प्राप्नोत्यनुत्तमाम्  ॥ २१९.३ ॥<br>
तत्र तीर्थे तु यत्किंचिच्छुभं वा यदि वाशुभम्  ।<br>
क्रियते तन्नृपश्रेष्ठ सर्वं कोटिगुणं भवेत् ॥ २१९.४ ॥<br>
तत्र दक्षिणमार्गस्था ये केचिन्मुनिसत्तमाः  ।<br>
सिद्धा मृताः पदं यान्ति पितृलोकं ध्रुवं हि ते  ॥ २१९.५ ॥<br>
उत्तरं नर्मदाकूलं ये श्रेष्ठा मुनिपुंगवाः  ।<br>
देवलोकं गताः पूर्वमिति शास्त्रस्य निश्चयः  ॥ २१९.६ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कोटितीर्थमाहात्म्यवर्णनं नामैकोनविंशदधिकद्विशततमोऽध्यायः ॥<br>
<br>
<br>
</span>
