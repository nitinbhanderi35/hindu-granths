<span style="font-size: 14pt; line-height: 175%"><br>
&nbsp;अध्याय ५३<br>
<br>
उत्तानपाद उवाच -<br>
आश्रमे वसतस्तस्य स दीर्घतपसो मुनेः  ।<br>
कनीयांस्तनयो देव कथं मृत्युमुपागतः  ॥ ५३.१ ॥<br>
<br>
ईश्वर उवाच -<br>
शृणुष्वैकमना भूत्वा कथां दिव्यां महीपते  ।<br>
श्रवणादेव यस्यास्तु मुच्यते सर्वकिल्बिषैः  ॥ ५३.२ ॥<br>
काशीराजो महावीर्यो महाबलपराक्रमः  ।<br>
चित्रसेन इति ख्यातां धरण्यां स नराधिप  ॥ ५३.३ ॥<br>
तस्य राज्ये सदा धर्मो नाधर्मो विद्यते क्वचित् ।<br>
वेदधर्मरतो नित्यं प्रजा धर्मेण पालयन्  ॥ ५३.४ ॥<br>
स्वधर्मनिरतश्चैव युद्धातिथ्यप्रियः सदा  ।<br>
क्षत्रधर्मं समाश्रित्य भोगान्भुङ्क्ते स कामतः  ॥ ५३.५ ॥<br>
कोशस्यान्तो न विद्येत हस्त्यश्वरथपत्तिमान्  ।<br>
इतिहासपुराणज्ञैः पण्डितैः सह संकथाम्  ॥ ५३.६ ॥<br>
कथयन्राजते राजा कैलास इव शङ्करः  ।<br>
एवं स पालयन्राज्यं राजा मन्त्रिणमब्रवीत् ॥ ५३.७ ॥<br>
मृगयायां गमिष्यामि तिष्ठध्वं राज्यपालने  ।<br>
गम्यतां सचिवैः प्रोक्ते गतोऽसौ वसुधाधिपः  ॥ ५३.८ ॥<br>
अश्वारूढाश्च धावन्तो राजानो मण्डलाधिपाः  ।<br>
छत्रैश्छत्राणि घृष्यन्तोऽनुजग्मुः काननं प्रति  ॥ ५३.९ ॥<br>
रजस्तत्रोत्थितं भौमं गजवाजिपदाहतम्  ।<br>
तेनैतच्छादितं सर्वं सदिङ्मार्तण्डमंलम्  ॥ ५३.१० ॥<br>
न तत्र दृश्यते सूर्यो न काष्ठा न च चन्द्रमाः  ।<br>
पादपाश्च न दृश्यन्ते गिरिशृङ्गाणि सर्वतः  ॥ ५३.११ ॥<br>
परस्परं न पश्यन्ति निशार्द्धे वार्षिके यथा  ।<br>
तत्रासौ सुमहद्यूथं मृगाणां समलक्ष्यत  ॥ ५३.१२ ॥<br>
अधावत्सहितः सर्वैः स राजा राजपुत्रकैः  ।<br>
वृन्दास्फोटोऽभवत्तेषां शीघ्रं जग्मुर्दिशो दश  ॥ ५३.१३ ॥<br>
एकमार्गगतो राजा चित्रसेनो महीपतिः  ।<br>
एकाकी स गतस्तत्र यत्र यत्र च ते मृगाः  ॥ ५३.१४ ॥<br>
प्रविष्टोऽसौ ततो दुर्गं काननं गिरिगह्वरम्  ।<br>
वल्लीगुल्मसमाकीर्णं स्थितो यत्र न लक्ष्यते  ॥ ५३.१५ ॥<br>
अदृश्यांस्तु मृगान्मत्वा दिशो राजा व्यलोकयत् ।<br>
कां दिशं नु गमिष्यामि क्व मे सैन्यसमागमः  ॥ ५३.१६ ॥<br>
एवं कष्टं गतो राजा चित्रसेनो नराधिपः  ।<br>
वृक्षच्छायां समाश्रित्य विश्राममकरोन्नृपः  ॥ ५३.१७ ॥<br>
क्षुत्तृषार्तो भ्रमन्दुर्गे कानने गिरिगह्वरे  ।<br>
ततोऽपश्यत्सरो दिव्यं पद्मिनीखण्डमण्डितम्  ॥ ५३.१८ ॥<br>
हंसकारण्डवाकीर्णं चक्रवाकोपशोभितम्  ।<br>
ततो दृष्ट्वा स राजेन्द्रः सम्प्रहृष्टतनूरुहः  ॥ ५३.१९ ॥<br>
कमलानि गृहीत्वा तु ततः स्नानं समाचरत् ।<br>
तर्पयित्वा पितृदेवान्मनुष्यांश्च यथाविधि  ॥ ५३.२० ॥<br>
आच्छाद्य शतपत्रैश्च पूजयामास शङ्करम्  ।<br>
ययौ पानीयममलं यथावत्स समाहितः  ॥ ५३.२१ ॥<br>
उत्तीर्य सलिलात्तीरे दृष्ट्वा वृक्षं समीपगम्  ।<br>
उत्तरीयमधः कृत्वोपविष्टो धरणीतले  ॥ ५३.२२ ॥<br>
चिन्तयन्नुपविष्टोऽसौ किमद्य प्रकरोम्यहम्  ।<br>
तत्रासीनो ददर्शाथ वनोद्देशे मृगान्बहून्  ॥ ५३.२३ ॥<br>
केचित्पूर्वमुखास्तत्र चापरे दक्षिणामुखाः  ।<br>
वारुण्यमिमुखाः केचित्केचित्कौबेरदिङ्मुखाः  ॥ ५३.२४ ॥<br>
केचिन्निद्रापराः केचिदूर्ध्वकर्णाः स्थिताः परे  ।<br>
मृगमध्ये स्थितो योगी ऋक्षशृङ्गो महातपाः  ॥ ५३.२५ ॥<br>
मृगान्दृष्ट्वा ततो राजा आहारार्थमचिन्तयत् ।<br>
हत्वैतेषु मृगं कंचिद्भक्षयामि यदृच्छया  ॥ ५३.२६ ॥<br>
स्वस्थावस्थो भविष्यामि मृगमांसस्य भक्षणात् ।<br>
काशीं प्रति गमिष्यामि मार्गमन्विष्य यत्नतः  ॥ ५३.२७ ॥<br>
विचिन्त्यैवं ततो राजा वृक्षमूलमुपाश्रितः  ।<br>
चापं गृह्य कराग्रेण स शरं संदधे ततः  ॥ ५३.२८ ॥<br>
विचिक्षेप शरं तत्र यत्र ते बहवो मृगाः  ।<br>
तेषां मध्ये स वै विद्ध ऋक्षशृङ्गो महातपाः  ॥ ५३.२९ ॥<br>
जग्मुस्त्रस्तास्तु ते सर्वे शब्दं कृत्वा वनौकसः  ।<br>
स ऋषिः पतितस्तत्र कृष्ण कृष्णेति चाब्रवीत् ॥ ५३.३० ॥<br>
हाहा कष्टं कृतं तेन येनाहं घातितोऽधुना  ।<br>
कस्यैषा दुर्मतिर्जाता पापबुद्धेर्ममोपरि  ॥ ५३.३१ ॥<br>
मृगमध्ये स्थितश्चाहं न कंचिदुपरोधये  ।<br>
तां वाचं मानुषीं श्रुत्वा स राजा विस्मयान्वितः  ॥ ५३.३२ ॥<br>
शीघ्रं गत्वा ततोऽपश्यद्ब्राह्मणं ब्रह्मतेजसा  ।<br>
हाहा कष्टं कृतं मेऽद्य येनासौ घातितो द्विजः  ॥ ५३.३३ ॥<br>
<br>
चित्रसेन उवाच -<br>
अकामाद्घातितस्त्वं तु मृगभ्रान्त्या मयानघ  ।<br>
गृहीत्वा बहुदारूणि स्वतनुं दाहयाम्यहम्  ॥ ५३.३४ ॥<br>
दृष्टादृष्टं तु यत्किंचिन्न समं ब्रह्महत्यया  ।<br>
अन्यथा ब्रह्महत्यायाः शुद्धिर्मे न भविष्यति  ॥ ५३.३५ ॥<br>
<br>
ऋक्षशृङ्ग उवाच -<br>
न ते सिद्धिर्भवेत्काचिन्मयि पञ्चत्वमागते  ।<br>
बह्व्यो हत्या भविष्यन्ति विनाशे मम साम्प्रतम्  ॥ ५३.३६ ॥<br>
जननी मे पिता वृद्धो भ्रातरश्च तपस्विनः  ।<br>
भ्रातृजाया मरिष्यन्ति मयि पञ्चत्वमागते  ॥ ५३.३७ ॥<br>
एता हत्या भविष्यन्ति कथं शुद्धिर्भवेत्तव  ।<br>
उपायं कथयिष्यामि तं कर्तुं यदि मन्यसे  ॥ ५३.३८ ॥<br>
<br>
चित्रसेन उवाच -<br>
उपायः कथ्यतां मेऽद्य यस्ते मनसि वर्तते  ।<br>
करिष्ये तमहं सर्वं यत्नेनापि महामुने  ॥ ५३.३९ ॥<br>
<br>
ऋक्षशृङ्ग उवाच -<br>
पृच्छामि त्वां कथं को वा कुतस्त्वमिह चागतः  ।<br>
ब्रह्मक्षत्रविशां मध्ये को भवानुत शूद्रजः  ॥ ५३.४० ॥<br>
<br>
चित्रसेन उवाच -<br>
नाहं शूद्रोऽस्मि भोस्तात न वैश्यो ब्राह्मणो न वा  ।<br>
न चान्त्यजोऽस्मि विप्रेन्द्र क्षत्रियोऽस्मि महामुने  ॥ ५३.४१ ॥<br>
धर्मज्ञश्च कृतज्ञश्च सर्वसत्त्वहिते रतः  ।<br>
अकामात्पातकं जातं कथं शुद्धिर्भविष्यति  ॥ ५३.४२ ॥<br>
<br>
ऋक्षशृङ्ग उवाच -<br>
मां गृहीत्वा आश्रमं गच्छ यत्र तौ पितरौ मम  ।<br>
आवेदयस्व चात्मानं पुत्रघातिनमातुरम्  ॥ ५३.४३ ॥<br>
ते दृष्ट्वा मां करिष्यन्ति कारुण्यं च तवोपरि  ।<br>
उपायं कथयिष्यन्ति येन शान्तिर्भविष्यति  ॥ ५३.४४ ॥<br>
तस्य तद्वचनं श्रुत्वा चित्रसेनो नृपोत्तम  ।<br>
स्कन्धे कृत्वा तु तं विप्रं जगामाश्रमसन्निधौ  ॥ ५३.४५ ॥<br>
न शक्नोति यदा वोढुं विश्राम्यति पुनःपुनः  ।<br>
तावत्पश्यति तं विप्रं मूर्छितं विकलेन्द्रियम्  ॥ ५३.४६ ॥<br>
मुमोच चित्रसेनस्तं छायायां वटभूरुहः  ।<br>
वस्त्रं चतुर्गुणं कृत्वा चक्रे वातं मुहुर्मुहुः  ॥ ५३.४७ ॥<br>
पश्यतस्तस्य राजेन्द्र ऋक्षशृङ्गो महातपाः  ।<br>
पञ्चत्वमगमच्छीघ्रं ध्यानयोगेन योगवित् ॥ ५३.४८ ॥<br>
दाहयामास तं विप्रं विधिदृष्टेन कर्मणा  ।<br>
स्नानं कृत्वा स शोकार्तो विललाप मुहुर्मुहुः  ॥ ५३.४९ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शूलभेदमाहात्म्ये ऋक्षशृङ्गस्वर्गगमनवर्णनं नाम त्रिपञ्चाशत्तमोऽध्यायः ॥<br>
<br>
<br>
</span>
