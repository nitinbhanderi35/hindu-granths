<span style="font-size: 14pt; line-height: 200%"><br>
अध्याय १६१<br>
<br>
श्रीमार्कण्डेय उवाच -<br>
ततो गच्छेन्महाराज सर्पतीर्थमनुत्तमम्  ।<br>
यत्र सिद्धा महासर्पास्तपस्तप्त्वा युधिष्ठिर  ॥ १६१.१ ॥<br>
वासुकिस्तक्षको घोरः सार्प ऐरावतस्तथा  ।<br>
कालियश्च महाभागः कर्कोटकधनंजयौ  ॥ १६१.२ ॥<br>
शङ्खचूडो महातेजा धृतराष्ट्रो वृकोदरः  ।<br>
कुलिको वामनश्चैव तेषां ये पुत्रपौत्रिणः  ॥ १६१.३ ॥<br>
तत्र तीर्थे महापुण्ये तपस्तप्त्वा सुदुष्करम्  ।<br>
भुञ्जन्ति विविधान्भोगान्क्रीडन्ति च यथासुखम्  ॥ १६१.४ ॥<br>
तत्र तीर्थे तु यः स्नात्वा तर्पयेत्पितृदेवताः  ।<br>
वाजपेयफलं तस्य पुरा प्रोवाच शङ्करः  ॥ १६१.५ ॥<br>
स्नातानां सर्पतीर्थे तु नराणां भुवि भारत  ।<br>
सर्पवृश्चिकजातिभ्यो न भयं विद्यते क्वचित् ॥ १६१.६ ॥<br>
मृतो भोगवतीं गत्वा पूज्यमानो महोरगैः  ।<br>
नागकन्यापरिवृतो महाभोगपतिर्भवेत् ॥ १६१.७ ॥<br>
मार्गशीर्षस्य मासस्य कृष्णपक्षे च याष्टमी  ।<br>
सोपवासः शुचिर्भूत्वा लिङ्गं सम्पूरयेत्तिलैः  ।<br>
यथाविभवसारेण गन्धपुष्पैः समर्चयेत् ॥ १६१.८ ॥<br>
एवं विधाय विधिवत्प्रणिपत्य क्षमापयेत् ।<br>
तस्य यत्फलमुद्दिष्टं तच्छृणुष्व नरेश्वर  ॥ १६१.९ ॥<br>
तिलास्तत्र च यत्संख्याः पत्रपुष्पफलानि च  ।<br>
तावत्स्वर्गपुरे राजन्मोदते कालमीप्सितम्  ॥ १६१.१० ॥<br>
ततः स्वर्गात्परिभ्रष्टो जायते विमले कुले  ।<br>
सुरूपः सुभगश्चैव धनकोटिपतिर्भवेत् ॥ १६१.११ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सर्पतीर्थमाहात्म्यवर्णनं नामैकषष्ट्युत्तरशततमोऽध्यायः ॥<br>
<br>
</span>
