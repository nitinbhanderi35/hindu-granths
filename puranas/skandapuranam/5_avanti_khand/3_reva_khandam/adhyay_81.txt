<span style="font-size: 14pt; line-height: 175%"><br>
अध्याय ८१<br>
<br>
श्रीमार्कण्डेय उवाच -<br>
ततो गच्छेन्महाराज वरुणेश्वरमुत्तमम्  ।<br>
यत्र सिद्धो महादेवो वरुणो नृपसत्तम  ॥ ८१.१ ॥<br>
पिण्याकशाकपर्णैश्च कृच्छ्रचान्द्रायणादिभिः  ।<br>
आराध्य गिरिजानाथं ततः सिद्धिं परां गतः  ॥ ८१.२ ॥<br>
तत्र तीर्थे तु यः स्नात्वा संतर्प्य पितृदेवताः  ।<br>
पूजयेच्छङ्करं भक्त्या स याति परमां गतिम्  ॥ ८१.३ ॥<br>
कुण्डिकां वर्धनीं वापि महद्वा जलभाजनम्  ।<br>
अन्नेन सहितं पार्थ तस्य पुण्यफलं शृणु  ॥ ८१.४ ॥<br>
यत्फलं लभते मर्त्यः सत्रे द्वादशवार्षिके  ।<br>
तत्फलं समवाप्नोति नात्र कार्या विचारणा  ॥ ८१.५ ॥<br>
सर्वेषामेव दानानामन्नदानं परं स्मृतम्  ।<br>
सद्यः प्रीतिकरं तोयमन्नं च नृपसत्तम  ॥ ८१.६ ॥<br>
तत्रतीर्थे मृतानां तु नराणां भावितात्मनाम्  ।<br>
वरुणस्य पुरे वासो यावदाभूतसंप्लवम्  ॥ ८१.७ ॥<br>
पश्चात्पूर्णे ततः काले मर्त्यलोके प्रजायते  ।<br>
अन्नदानप्रदो नित्यं जीवेद्वर्षशतं नरः  ॥ ८१.८ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे वरुणेश्वरतीर्थमाहात्म्यवर्णनं नामैकाशीतितमोऽध्यायः ॥<br>
<br>
</span>
