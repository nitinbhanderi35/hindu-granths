<span style="font-size: 14pt; line-height: 200%">अध्याय ५<br>
<br>
युधिष्ठिर उवाच -<br>
आश्चर्यमेतदखिलं कथितं भो द्विजोत्तम  ।<br>
विस्मयं परमापन्ना ऋषिसंघा मया सह  ॥ ५.१ ॥<br>
अहो भगवती पुण्या नर्मदेयमयोनिजा  ।<br>
रुद्रदेहाद्विनिष्क्रान्ता महापापक्षयंकरी  ॥ ५.२ ॥<br>
सप्तकल्पक्षये प्राप्ते त्वयेयं सह सुव्रत  ।<br>
न मृता च महाभागा किमतः पुण्यमुत्तमम्  ॥ ५.३ ॥<br>
के ते कल्पाः समुद्दिष्टाः सप्त कल्पक्षयंकराः  ।<br>
न मृता चेदियं देवी त्वं चैव ऋषिपुंगव  ॥ ५.४ ॥<br>
अपक्षिगणसंघाते जगत्येकार्णवीकृते  ।<br>
कीदृग्रूपः समभवन्महादेवो युगक्षये  ॥ ५.५ ॥<br>
कथं संहरते विश्वं कथं चास्ते महार्णवे  ।<br>
कथं च सृजते विश्वं कथं धारयते प्रजाः  ॥ ५.६ ॥<br>
कीदृग्रूपा भवेद्देवी सरिदेकार्णवीकृते  ।<br>
किमर्थं नर्मदा प्रोक्ता रेवती च कथं स्मृता  ॥ ५.७ ॥<br>
अञ्जनेति किमर्थं वा किमर्थं सुरसेति च  ।<br>
मन्दाकिनी किमर्थं च शोणश्चेति कथं भवेत् ॥ ५.८ ॥<br>
त्रिकूटेति किमर्थं वा किमर्थं वालुवाहिनी  ।<br>
कोटिकोट्यो हि तीर्थानां प्रविष्टा या महार्णवम्  ॥ ५.९ ॥<br>
कियत्यः सरितां कोट्यो नर्मदां समुपासते  ।<br>
यज्ञोपवीतैरृषिभिर्देवताभिस्तथैव च  ॥ ५.१० ॥<br>
विभक्तेयं किमर्थं च श्रूयते मुनिसत्तम  ।<br>
वैष्णवीति पुराणज्ञैः किमर्थमिह चोच्यते  ॥ ५.११ ॥<br>
केषु स्थानेषु तीर्थेषु पूजनीया सरिद्वरा  ।<br>
तीर्थानि च पृथग्ब्रूहि यत्र संनिहितो हरः  ॥ ५.१२ ॥<br>
यत्प्रमाणा च सा देवी या रुद्रेण विनिर्मिता  ।<br>
कीदृशानि च कर्माणि रुद्रेण कथितानि ते  ॥ ५.१३ ॥<br>
कथं म्लेच्छसमाकीर्णो देशोऽयं द्विजसत्तम  ।<br>
एतदाचक्ष्व मां ब्रह्मन्मार्कण्डेय महामते  ॥ ५.१४ ॥<br>
<br>
श्रीमार्कण्डेय उवाच -<br>
शृण्वन्तु ऋषयः सर्वे त्वं च तात युधिष्ठिर  ।<br>
पुराणं नर्मदायां तु कथितं च त्रिशूलिना  ॥ ५.१५ ॥<br>
वायोः सकाशाच्च मया तेनापि च महेश्वरात् ।<br>
अशक्यत्वान्मनुष्याणां संक्षिप्तमृषिभिः पुरा  ॥ ५.१६ ॥<br>
मायूरं प्रथमं तात कौर्म्यं च तदनन्तरम्  ।<br>
पुरं तथा कौशिकं च मात्स्यं द्विरदमेव च  ॥ ५.१७ ॥<br>
वाराहं यन्मया दृष्टं वैष्णवं चाष्टमं परम्  ।<br>
न्यग्रोधाख्यमतः चासीदाकाङ्क्षं पुनरुत्तमम्  ॥ ५.१८ ॥<br>
पद्मं च तामसं चैव संवर्तोद्वर्तमेव च  ।<br>
महाप्रलयमित्याहुः पुराणे वेदचिन्तकाः  ॥ ५.१९ ॥<br>
एतत्संक्षेपतः सर्वं संक्षिप्तं तैर्महात्मभिः  ।<br>
विभक्तं च चतुर्भागैर्ब्रह्माद्यैश्च महर्षिभिः  ॥ ५.२० ॥<br>
तदहं सम्प्रवक्ष्यामि पुराणार्थविशारद  ।<br>
सप्त कल्पा महाघोरा यैरियं न मृता सरित् ॥ ५.२१ ॥<br>
आ जङ्गमं तमोभूतमप्रज्ञातमलक्षणम्  ।<br>
नष्टचन्द्रार्ककिरणमासीद्भूतविवर्जितम्  ॥ ५.२२ ॥<br>
तमसोऽतो महानाम्ना पुरुषः स जगद्गुरुः  ।<br>
चचार तस्मिन्नेकाकी व्यक्ताव्यक्तः सनातनः  ॥ ५.२३ ॥<br>
स चौंकारमयोऽतीतो गायत्रीमसृजद्द्विजः  ।<br>
स तया सार्द्धमीशानश्चिक्रीड पुरुषो विराट् ॥ ५.२४ ॥<br>
स्वदेहादसृजद्विश्वं पञ्चभूतात्मसंज्ञितम्  ।<br>
क्रीडन्समसृजद्विश्वं पञ्चभूतात्मसंज्ञितम्  ॥ ५.२५ ॥<br>
क्रीडन् सृजद्विराट्संज्ञः सबीजं च हिरण्मयम्  ।<br>
तच्चाण्डमभवद्दिव्यं द्वादशादित्यसन्निभम्  ॥ ५.२६ ॥<br>
तद्भित्त्वा पुरुषो जज्ञे चतुर्वक्त्रः पितामहः  ।<br>
सोऽसृजद्विश्वमेवं तु सदेवासुरमानुषम्  ॥ ५.२७ ॥<br>
सतिर्यक्पशुपक्षीकं स्वेदाण्डजजरायुजम्  ।<br>
एतदण्डं पुराणेषु प्रथमं परिकीर्तितम्  ॥ ५.२८ ॥<br>
पूर्वकल्पे नृपश्रेष्ठ क्रीडन्त्या परमेष्ठिना  ।<br>
उमया सह रुद्रस्य क्रीडतश्चार्णवीकृतः  ॥ ५.२९ ॥<br>
हर्षाज्जज्ञे शुभा कन्या उमायाः स्वेदसंभवा  ।<br>
शर्वस्योरःस्थलाज्जज्ञे उमा कुचविमर्दनात् ॥ ५.३० ॥<br>
स्वेदाद्विजज्ञे महती कन्या राजीवलोचना  ।<br>
द्वितीयः संभवो यस्या रुद्रदेहाद्युधिष्ठिर  ॥ ५.३१ ॥<br>
सा परिभ्रमते लोकान् सदेवासुरमानवान्  ।<br>
त्रैलोक्योन्मादजननी रूपेणऽप्रतिमा तदा  ॥ ५.३२ ॥<br>
तां दृष्ट्वा देवदैत्येन्द्रा मोहिता लभते कथम्  ।<br>
मृगयन्ति स्म तां कन्यामितश्चेतश्च भारत  ॥ ५.३३ ॥<br>
हावभावविलासैश्च मोहयत्यखिलं जगत् ।<br>
भ्रमते दिव्यरूपा सा विद्युत्सौदामिनी यथा  ॥ ५.३४ ॥<br>
मेघमध्ये स्थिता भाभिः सर्वयोषिदनुत्तमा  ।<br>
ततो रुद्रं सुराः सर्वे दैत्याश्च सह दानवैः  ॥ ५.३५ ॥<br>
वरयन्ति स्म तां कन्यां कामेनाकुलिता भृशम्  ।<br>
ततोऽब्रवीन्महादेवो देवदानवयोर्द्वयोः  ॥ ५.३६ ॥<br>
बलेन तेजसा चैव ह्यधिको यो भविष्यति  ।<br>
स इमां प्राप्स्यते कन्यां नान्यथा वै सुरोत्तमाः  ॥ ५.३७ ॥<br>
ततो देवासुराः सर्वे कन्यां वै समुपागमन्  ।<br>
अहमेनां ग्रहीष्यामि अहमेनामिति ब्रुवन्  ॥ ५.३८ ॥<br>
पश्यतामेव सर्वेषां सा कन्यान्तरधीयत  ।<br>
पुनस्तां ददृशुः सर्वे योजनान्तरधिष्ठिताम्  ॥ ५.३९ ॥<br>
जग्मुस्ते त्वरिताः सर्वे यत्र सा समदृश्यत  ।<br>
त्रिभिश्चतुर्भिश्च तथा योजनैर्दशभिः पुनः  ॥ ५.४० ॥<br>
धिष्ठितां समपश्यंस्ते सर्वे मातंगगामिनीम्  ।<br>
योजनानां शतैर्भूयः सहस्रैश्चाप्यधिष्ठिताम्  ॥ ५.४१ ॥<br>
तथा शतसहस्रेण लघुत्वात्समदृश्यत  ।<br>
अग्रतः पृष्ठतश्चैव दिशासु विदिशासु च  ॥ ५.४२ ॥<br>
तां पश्यन्ति वरारोहामेकधा बहुधा पुनः  ।<br>
दिव्यवर्षसहस्रं तु भ्रामितास्ते तया पुरा  ॥ ५.४३ ॥<br>
न चावाप्ता तु सा कन्या महादेवाङ्गसंभवा  ।<br>
सहोमया ततो देवो जहासोच्चैः पुनःपुनः  ॥ ५.४४ ॥<br>
गणास्तालकसंपातैर्नृत्यन्ति च मुदान्विताः  ।<br>
अकस्माद्दृश्यते कन्या शंकरस्य समीपगा  ॥ ५.४५ ॥<br>
तां दृष्ट्वा विस्मयापन्ना देवा यान्ति पराङ्मुखाः  ।<br>
तस्याश्चक्रे ततो नाम स्वयमेव पिनाकधृक् ॥ ५.४६ ॥<br>
नर्म चैभ्यो ददे यस्मात्तत्कृतैश्चेष्टितैः पृथक् ।<br>
भविष्यसि वरारोहे सरिच्छ्रेष्ठा तु नर्मदा  ॥ ५.४७ ॥<br>
स्वरूपमास्थितो देवः प्राप हास्यं यतो भुवि  ।<br>
नर्मदा तेन चोक्तेयं सुशीतलजला शिवा  ॥ ५.४८ ॥<br>
सप्तकल्पक्षये जाते यदुक्तं शंभुना पुरा  ।<br>
न मृता तेन राजेन्द्र नर्मदा ख्यातिमागता  ॥ ५.४९ ॥<br>
ततस्तामददात्कन्यां शीलवतीं सुशोभनाम्  ।<br>
महार्णवाय देवेशः सर्वभूतपतिः प्रभुः  ॥ ५.५० ॥<br>
ततः सा ऋक्षशैलेन्द्रात्फेनपुञ्जाट्टहासिनी  ।<br>
विवेश नर्मदा देवी समुद्रं सरितां पतिम्  ॥ ५.५१ ॥<br>
एवं ब्राह्मे पुरा कल्पे समुद्भूतेयमीश्वरात् ।<br>
मात्स्ये कल्पे मया दृष्टा समाख्याता मया शृणु  ॥ ५.५२ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे पञ्चमोऽध्यायः ॥<br>
<br>
</span>
