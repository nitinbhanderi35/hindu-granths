<span style="font-size: 14pt; line-height: 200%"><br>
अध्याय ८<br>
<br>
मार्कण्डेय उवाच -<br>
नष्टे लोके पुनश्चान्ये सलिलेन समावृते  ।<br>
महार्णवस्य मध्यस्थो बाहुभ्यामतरं जलम्  ॥ ८.१ ॥<br>
दिव्ये वर्षशते पूर्णे श्रान्तोऽहं नृपसत्तम  ।<br>
ध्यातुं समारभं देवं महदर्णवतारणम्  ॥ ८.२ ॥<br>
ध्यायमानस्ततः काले अपश्यं पक्षिणं परम्  ।<br>
हारकुन्देन्दुसंकाशं बकं गोक्षीरपाण्डुरम्  ॥ ८.३ ॥<br>
ततोऽहं विस्मयाविष्टस्तं बकं समुदीक्ष्य वै  ।<br>
अस्मिन्महार्णवे घोरे कुतोऽयं पक्षिसंभवः  ॥ ८.४ ॥<br>
तरन्बाहुभिरश्रान्तस्तं बकं प्रत्यभाषिषि  ।<br>
पाक्षरूपं समास्थाय कस्त्वमेकार्णवीकृते  ॥ ८.५ ॥<br>
भ्रमसे दिव्ययोगात्मन्मोहयन्निव मां प्रभो  ।<br>
एतत्कथय मे सर्वं योऽसि सोऽसि नमोऽस्तु ते  ॥ ८.६ ॥<br>
सोऽब्रवीन्मां महादेवो ब्रह्माहं विष्णुरेव च  ।<br>
जगत्सर्वं मया वत्स संहृतं किं न बुध्यसे  ॥ ८.७ ॥<br>
तव माता पिताहं वै विश्वस्य च महामुने  ।<br>
कारुण्यं मम संजातं दृष्ट्वा मग्नं महार्णवे  ॥ ८.८ ॥<br>
पक्षिरूपं समास्थाय अतोऽत्राहं समागतः  ।<br>
किमर्थमातुरो भूत्वा भ्रमसीत्थं महार्णवे  ॥ ८.९ ॥<br>
शीघ्रं प्रविश मत्पक्षौ येन विश्रमसे द्विज  ।<br>
एवमुक्तस्ततस्तेन देवेनाहं नरेश्वर  ॥ ८.१० ॥<br>
ततोऽहं तस्य पक्षान्ते प्रलीनस्तु भ्रमञ्जले  ।<br>
काले युगसाहस्रान्ते अश्रान्तोऽर्णवमध्यगः  ॥ ८.११ ॥<br>
ततः शृणोमि सहसा दिक्षु सर्वासु सुव्रत  ।<br>
किंचिन्नूपुरसंमिश्रमद्भुतं शब्दमुत्तमम्  ॥ ८.१२ ॥<br>
तदार्णवजलं सर्वं संक्षिप्तं सहसाभवत् ।<br>
किमेतदिति संचिन्त्य दिशः समवलोकयम्  ॥ ८.१३ ॥<br>
दश कन्यास्ततो दिक्षु आगताश्च महार्णवे  ।<br>
वस्त्रालंकारसहिता दिग्भ्यो नूपुरभूषिताः  ॥ ८.१४ ॥<br>
काचिच्चन्द्रसमाभासा काचिदादित्यसप्रभा  ।<br>
काचिदंजनपुञ्जाभा काचिद्रक्तोत्पलप्रभा  ॥ ८.१५ ॥<br>
नानारूपधरा सौम्या नानाभरणभूषिता  ।<br>
अर्घ्यपाद्यादिभिर्माल्यैर्बकमभ्यर्च्य सुव्रताः  ॥ ८.१६ ॥<br>
ततस्तं पर्वताकारं गुह्यं पक्षिणमव्ययम्  ।<br>
प्रविवेश महाघोरं पर्वतो ह्यर्णवं स्वराट् ॥ ८.१७ ॥<br>
योजनानां सहस्राणि तावन्त्येव शतानि च  ।<br>
त्रिंशद्योजनसाहस्रं यावद्भूमण्डलं त्विति  ॥ ८.१८ ॥<br>
ततो भूमण्डलं दिव्यं पञ्चरत्नसमाकुलम्  ।<br>
दिव्यस्फटिकसोपानं रुक्मस्तंभमनोरमम्  ॥ ८.१९ ॥<br>
योजनानां सहस्रं तु विस्तराद्द्विगुणायतम्  ।<br>
वापीकूपसमाकीर्णं प्रासादाट्टालकावृतम्  ॥ ८.२० ॥<br>
कल्पवृक्षसमाकीर्णं ध्वजषष्टिविभूषितम्  ।<br>
तस्मिन्पुरवरे रम्ये नानारत्नोपशोभितम्  ॥ ८.२१ ॥<br>
तथान्यच्च पुरं रम्यं पताकोज्ज्वलवेदिकम्  ।<br>
शतयोजनविस्तीर्णं तावद्द्विगुणमायतम्  ॥ ८.२२ ॥<br>
पुरमध्ये ततस्तस्मिन्नदी परमशोभना  ।<br>
महती पुण्यसलिला नानारत्नशिला तथा  ॥ ८.२३ ॥<br>
तस्यास्तीरे मया दृष्टं तडित्सूर्यसमप्रभम्  ।<br>
इन्द्रनीलमहानीलैश्चितं रत्नैः समन्ततः  ॥ ८.२४ ॥<br>
क्वचिद्वह्निसमाकारं क्वचिदिन्द्रायुधप्रभम्  ।<br>
क्वचिद्धूम्रं क्वचित्पीतं क्वचिद्रक्तं क्वचित्सितम्  ॥ ८.२५ ॥<br>
नानावर्णैः समायुक्तं लिङ्गमद्भुतदर्शनम्  ।<br>
ब्रह्मविष्ण्विन्द्रसाध्यैश्च समन्तात्परिवारितम्  ॥ ८.२६ ॥<br>
नन्दीश्वरगणाध्यक्षैश्चेन्द्रादित्यैश्च तद्वृतम्  ।<br>
पश्यामि लिङ्गमीशानं महालिङ्गं तमेव च  ॥ ८.२७ ॥<br>
परिवार्य ततस्तं तु प्रसुप्तान्देवदानवान्  ।<br>
निमीलिताक्षान्पश्यामि दिव्याभरणभूषितान्  ॥ ८.२८ ॥<br>
ततस्ताः पद्मपत्राक्ष्यो नार्यः परमसंमताः  ।<br>
नद्यास्तस्या जले स्नात्वा दिव्यपुष्पैर्मनोरमैः  ॥ ८.२९ ॥<br>
दत्त्वार्घपाद्यं विधिवल्लिंगस्य सह पक्षिणा  ।<br>
अर्चयन्तीर्वरारोहा दश ताः प्रमदोत्तमाः  ॥ ८.३० ॥<br>
ततस्त्वभ्यर्च्य तल्लिङ्गं तस्मिन्नेव पुरोत्तमे  ।<br>
सर्वा अदर्शनं जग्मुर्विद्युतोऽभ्रगणेष्विव  ॥ ८.३१ ॥<br>
न चासौ पक्षिराट्तस्मिन्न स्त्रियो न च देवताः  ।<br>
तदेवैकं स्थितं लिङ्गमर्चयन्विस्मयान्वितः  ॥ ८.३२ ॥<br>
ततोऽहं दुःखमूढात्मा रुद्रमायेति चिन्तयन्  ।<br>
ततः कन्याः समुत्तीर्य दिव्यांबरविभूषणाः  ॥ ८.३३ ॥<br>
भासयन्त्यो जगत्सर्वं विद्युतोऽभ्रगणानिव  ।<br>
पद्मैर्हिरण्मयैर्दिव्यैरर्चयित्वा शुभाननाः  ॥ ८.३४ ॥<br>
विविशुस्तज्जलं क्षिप्रं समंताद्वरभूषणाः  ।<br>
तस्मिन्पुरवरे चान्ये तामेवाहं पुनःपुनः  ॥ ८.३५ ॥<br>
पश्यामि ह्यमरां कन्यामर्चयन्तीं महेश्वरम्  ।<br>
ततोऽहं तां वरारोहामपृच्छं कमलेक्षणाम्  ॥ ८.३६ ॥<br>
का त्वमस्मिन्पुरे देवि वससे शिवमर्चती  ।<br>
ताश्चागताः स्त्रियः सर्वाः क्व गतास्ते गणेश्वराः  ॥ ८.३७ ॥<br>
नमोऽस्तु ते महाभागे ब्रूहि पुण्ये महेश्वरि  ।<br>
तव प्रसादाद्विज्ञातुमेतदिच्छामि सुव्रते  ।<br>
दयां कृत्वा महादेवि कथयस्व ममानघे  ॥ ८.३८ ॥<br>
<br>
श्र्युवाच -<br>
विस्मृताहं कथं विप्र दृष्ट्वा कल्पे पुरातने  ।<br>
मा तेऽभूत्स्मृतिविभ्रंशः सा चाहं कल्पवाहिनी  ॥ ८.३९ ॥<br>
नर्मदा नाम विख्याता रुद्रदेहाद्विनिःसृता  ।<br>
यास्ताः कन्यास्त्वया दृष्टा ह्यर्चयन्त्यो महेश्वरम्  ॥ ८.४० ॥<br>
याभिस्त्विह समानीतः पक्षिराजसमन्विताः  ।<br>
दिशस्ता विद्धि सर्वेशाः सर्वास्त्वं मुनिसत्तम  ॥ ८.४१ ॥<br>
तिर्यक्पक्षिस्वरूपेण महायोगी महेश्वरः  ।<br>
एभिः शिवपुराद्विप्र आनीतः स महेश्वरः  ॥ ८.४२ ॥<br>
सैष देवो महादेवो लिङ्गमूर्तिर्व्यवस्थितः  ।<br>
अर्च्यते ब्रह्मविष्ण्विन्द्रैः सुरासुरजगद्गुरुः  ॥ ८.४३ ॥<br>
लयमायाति यस्माद्धि जगत्सर्वं चराचरम्  ।<br>
तेन लिङ्गमिति प्रोक्तं पुराणज्ञैर्महर्षिभिः  ॥ ८.४४ ॥<br>
तेन देवगणाः सर्वे संक्षिप्ता मायया पुरा  ।<br>
प्रलीनाश्चैव लोकेश न दृश्यन्ते हि सांप्रतम्  ॥ ८.४५ ॥<br>
पुनर्दृश्या भविष्यन्ति सृजमानाः स्वयंभुवा  ।<br>
साहं लिङ्गार्चनपरा नर्मदा नाम नामतः  ॥ ८.४६ ॥<br>
कालं युगसहस्रस्य रुद्रस्य परिचारिका  ।<br>
अस्य प्रसादादमरस्तथा त्वं द्विजपुंगव  ॥ ८.४७ ॥<br>
सत्यार्जवदयायुक्तः सिद्धोऽसि त्वं शिवार्चनात् ।<br>
एवमुक्त्वा तु सा देवी तत्रैवान्तरधीयत  ॥ ८.४८ ॥<br>
ताः स्त्रियः स च देवेशो बकरूपो महेश्वरः  ।<br>
तस्यास्तद्वचनं श्रुत्वा अवतीर्य महानदीम्  ॥ ८.४९ ॥<br>
स्नात्वा समर्चय त्वं हि विधिना मन्त्रपूर्वकम्  ।<br>
ततोऽहं सहसा तस्मात्समुत्तीर्य जलाशयात् ॥ ८.५० ॥<br>
न च पश्यामि तल्लिङ्गं न च तां निम्नगां नृप  ।<br>
तदैव लोकाः संजाताः क्षितिश्चैव सकानना  ॥ ८.५१ ॥<br>
ऋक्षचन्द्रार्कविततं तदेव च नभस्तलम्  ।<br>
यथापूर्वमदृष्टं तु तथैव च पुनः कृतम्  ।<br>
नतोऽहं मनसा देवमपूजयं महेश्वरम्  ॥ ८.५२ ॥<br>
एवं बके पुरा कल्पे मया दृष्टेयमव्यया  ।<br>
नर्मदा मर्त्यलोकस्य महापातकनाशिनी  ॥ ८.५३ ॥<br>
तस्माद्धर्मपरैर्विप्रैः क्षत्रशूद्रविशादिभिः  ।<br>
सदा सेव्या महाभागा धर्मवृद्ध्यर्थकारिभिः  ॥ ८.५४ ॥<br>
येऽपि भक्तया सकृत्तोये नर्मदाया महेश्वरम्  ।<br>
स्नात्वा ते सर्वं पापं नाशयन्त्यसंशयम्  ॥ ८.५५ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये बककल्पसमुद्भवो नामाष्टमोऽध्यायः ॥<br>
<br>
</span>
