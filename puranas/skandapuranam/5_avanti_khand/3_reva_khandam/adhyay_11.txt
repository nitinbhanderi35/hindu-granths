<span style="font-size: 14pt; line-height: 170%"><br>
अध्याय ११<br>
<br>
युधिष्ठिर उवाच -<br>
अहो महत्पुण्यतमा विशिष्टा क्षयं न याता इह या युगान्ते  ।<br>
तस्मात्सदा सेव्यतमा मुनीन्द्रैर्ध्यानार्चनस्नानपरायणैश्च  ॥ ११.१ ॥<br>
यामाश्रित्य गता मोक्षमृषयो धर्मवत्सलाः  ।<br>
ये त्वयोक्तास्तु नियमा ऋषीणां वेदनिर्मिताः  ॥ ११.२ ॥<br>
मोक्षावाप्तिर्भवेद्येषां नियमैश्च पृथग्विधैः  ।<br>
दशद्वादशभिर्वापि षड्भिरष्टाभिरेव वा  ॥ ११.३ ॥<br>
त्रिभिस्तथा चतुर्भिर्वा वर्षैर्मासैस्तथैव च  ।<br>
मुच्यन्ते कलिदोषैस्ते देवेशानसमर्चनात् ॥ ११.४ ॥<br>
ब्रह्माणं वा सुरश्रेष्ठ केशवं वा जगद्गुरुम्  ।<br>
अर्चयन्पापमखिलं जहात्येव न संशयः  ॥ ११.५ ॥<br>
एतद्विस्तरतः सर्वं कथयस्व ममानघ  ।<br>
यस्मिन्संसारगहने निमग्नाः सर्वजन्तवः  ।<br>
ते कथं त्रिदिवं प्राप्ता इति मे संशयो वद  ॥ ११.६ ॥<br>
<br>
श्रीमार्कण्डेय उवाच -<br>
जन्मान्तरैरनेकैस्तु मानुष्यमुपलभ्यते  ।<br>
भक्तिरुत्पद्यते चात्र कथंचिदपि शङ्करे  ॥ ११.७ ॥<br>
तीर्थदानोपवासानां यज्ञैर्देवद्विजार्चनैः  ।<br>
अवाप्तिर्जायते पुंसां श्रद्धया परया नृप  ॥ ११.८ ॥<br>
तस्माच्छ्रद्धा प्रकर्तव्या मानवैर्धर्मवत्सलैः  ।<br>
ईशोऽपि श्रद्धया साध्यस्तेन श्रद्धा विशिष्यते  ॥ ११.९ ॥<br>
अन्यथा निष्फलं सर्वं श्रद्धाहीनं तु भारत  ।<br>
तस्मात्समाश्रयेद्भक्तिं रुद्रस्य परमेष्ठिनः  ॥ ११.१० ॥<br>
तेषांहि सफलं जन्म येषां भक्तिरचञ्चला  ।<br>
सा चैव त्रिविधा भक्तिः सात्त्विकी राजसी तथा  ॥ ११.११ ॥<br>
तामसी सर्वलोकस्य त्रिविधं च फलं लभेत् ।<br>
ते कर्मफलसंयोगादावर्तन्ते पुनःपुनः  ॥ ११.१२ ॥<br>
जन्मान्तरशतैस्तेषां ज्ञानिनां देवयाजिनाम्  ।<br>
देवत्रये भवेद्भक्तिः क्षयात्पापस्य कर्मणः  ॥ ११.१३ ॥<br>
ईशानात्तु पुनर्मोक्षो जायते छिन्नसंशयः  ।<br>
ये पुनर्नर्मदातीरमाश्रित्य द्विजपुंगवाः  ॥ ११.१४ ॥<br>
त्रयीमार्गमसन्दिग्धास्ते यान्ति परमां गतिम्  ।<br>
एकाग्रमनसो ये तु शङ्करं शिवमव्ययम्  ॥ ११.१५ ॥<br>
अर्चयन्तीह निरताः क्षिप्रं सिध्यन्ति ते जनाः  ।<br>
कालेन महता सिद्धिर्जायतेऽन्यत्र देहिनाम्  ॥ ११.१६ ॥<br>
नर्मदायाः पुनस्तीरे क्षिप्रं सिद्धिरवाप्यते  ।<br>
षड्भिर्वर्षैस्तु सिध्यन्ति ये तु सांख्यविदो जनाः  ॥ ११.१७ ॥<br>
वैष्णवा ज्ञानसम्पन्नास्तेऽपि सिध्यन्ति चाग्रतः  ।<br>
सर्वयोगविदो ये च समुद्रमिव सिन्धवः  ॥ ११.१८ ॥<br>
एकीभवन्ति कल्पान्ते योगे माहेश्वरे गताः  ।<br>
सर्वेषामेव योगानां योगो माहेश्वरो वरः  ॥ ११.१९ ॥<br>
तमासाद्य विमुच्यन्ते येऽपि स्युः पापयोनयः  ।<br>
शिवमर्च्य नदीकूले जायन्ते ते न योनिषु  ॥ ११.२० ॥<br>
गतिरेषा दुरारोहा सर्वपापक्षयंकरी  ।<br>
मुच्यन्ते मङ्क्षु संसाराद्रेवामाश्रित्य जन्तवः  ॥ ११.२१ ॥<br>
तस्मात्स्नायी भवेन्नित्यं तथा भस्मविलेपनः  ।<br>
नर्मदातीरमासाद्य क्षिप्रं सिद्धिमवाप्नुयात् ॥ ११.२२ ॥<br>
त्रिकालं पूजयेच्छान्तो यो नरो लिङ्गमादरात् ।<br>
सर्वरोगविनिर्मुक्तः स याति परमां गतिम्  ॥ ११.२३ ॥<br>
षड्भिः सिध्यति मसैस्तु यद्यपि स्यात्स पापकृत् ।<br>
ये पुनः शुद्धमनसो मासैः शुध्यन्ति ते त्रिभिः  ॥ ११.२४ ॥<br>
यथा दिनकरस्पृष्टं हिमं शैलाद्विशीर्यन्ते  ।<br>
तद्वद्विलीयते पापं स्पृष्टं भस्मकणैः शुभैः  ॥ ११.२५ ॥<br>
वैनतेयभयत्रस्ता यथा नश्यन्ति पन्नगाः  ।<br>
तद्वत्पापानि नश्यन्ति भस्मनाभ्युक्षितानि ह  ॥ ११.२६ ॥<br>
नर्मदातोयपूतेन भस्मनोद्धूलयन्ति ये  ।<br>
सद्यस्ते पापसङ्घाच्च मुच्यन्ते नात्र संशयः  ॥ ११.२७ ॥<br>
व्रतं पाशुपतं भक्तया यथोक्तं पालयन्ति ये  ।<br>
शूद्रान्नेन विहीनास्तु ते यान्ति परमां गतिम्  ॥ ११.२८ ॥<br>
अमृतं ब्राह्मणस्यान्नं क्षत्रियान्नं पयः स्मृतम्  ।<br>
वैश्यान्नमन्नमेव स्याच्छूद्रान्नं रुधिरं स्मृतम्  ॥ ११.२९ ॥<br>
शूद्रान्नरससंपुष्टा ये म्रियन्ते द्विजोत्तमाः  ।<br>
ते तपोज्ञानहीनास्तु काका गृध्रा भवन्ति ते  ॥ ११.३० ॥<br>
दुष्कृतं हि मनुष्याणामन्नमाश्रित्य तिष्ठति  ।<br>
यो यस्यान्नं समश्नाति स तस्याश्नाति किल्बिषम्  ॥ ११.३१ ॥<br>
विशेषाद्यतिधर्मेण तपोलौल्यं समाश्रिताः  ।<br>
नरकं यान्त्यसन्दिग्धमित्येवं शङ्करोऽब्रवीत् ॥ ११.३२ ॥<br>
ईदृग्रूपाश्च ये विप्राः पाशुपत्ये व्यवस्थिताः  ।<br>
ते महत्पापसंघातं दहन्त्येव न संशयः  ॥ ११.३३ ॥<br>
विडम्बेन च संयुक्ता लौलुप्येन च पीडिताः  ।<br>
असंग्राह्या इत्येवं श्रुतिनोदना  ॥ ११.३४ ॥<br>
मातापितृकृतैर्दोषैरन्ये केचित्स्वकर्मजैः  ।<br>
नष्टा ज्ञानावलेपेन अहङ्कारेणऽपरे  ॥ ११.३५ ॥<br>
शाङ्करे प्रस्थिता धर्मे ये स्मृत्यर्थबहिष्कृताः  ।<br>
क्लिश्यमानास्तु कलेन ते यान्ति परमां गतिम्  ॥ ११.३६ ॥<br>
अश्रद्दधानाः पुरुषा मूर्खा दम्भविवर्धिताः  ।<br>
न सिध्यन्ति दुरात्मानः कुदृष्टान्तार्थकीर्तनाः  ॥ ११.३७ ॥<br>
महाभाग्येऽपि तीर्थस्य शाङ्करं व्रतमास्थिताः  ।<br>
वियोनिं यान्त्यसन्दिग्धं लौलुप्येन समन्विताः  ॥ ११.३८ ॥<br>
न तीर्थैर्न च दानैश्च दुष्कृतं हि विलुप्यते  ।<br>
अज्ञानाच्च प्रमादाच्च कृतं पापं विनश्यति  ॥ ११.३९ ॥<br>
एवं ज्ञात्वा तु विधिना वर्तितव्यं द्विजातिभिः  ।<br>
परं ब्रह्म जपद्भिश्च वार्तितव्यं मुहुर्मुहुः  ॥ ११.४० ॥<br>
ऊर्ध्वरूपं विरूपाक्षं योऽधीते रुद्रमेव च  ।<br>
ईशानं पश्यते साक्षात्षण्मासात्सङ्गवर्जितः  ॥ ११.४१ ॥<br>
संहिताया दशावृत्तीर्यः करोति सुसंयतः  ।<br>
नर्मदातटमाश्रित्य स मुच्येत्सर्वपातकैः  ॥ ११.४२ ॥<br>
पुराणसंहितां वापि शैवीं वा वैष्णवीमपि  ।<br>
यः पठेन्नर्मदातीरे शिवाग्रे स शिवात्मकः  ॥ ११.४३ ॥<br>
आ भूतसंक्षयं यावत्स्वर्गलोके महीयते  ।<br>
संसाख्यसनं हातुं पुरा प्रोक्तं तु नन्दिना  ॥ ११.४४ ॥<br>
देवर्षिसिद्धगन्धर्वसमवाये शिवालये  ।<br>
नन्दिगीतामिमां राजञ्छृणुष्वैकमनाः शुभाम्  ॥ ११.४५ ॥<br>
स्वर्गमोक्षप्रदां पुण्यां संसारभयनाशिनीम्  ॥ ११.४६ ॥<br>
संसारगह्वरगुहां प्रविहातुमेतां चेदिच्छथ प्रतिपदं भवतापखिन्नाः  ।<br>
नानाविधैर्निजकृतैर्बहुकर्मपाशैर्बद्धाः सुखाय शृणुतैकहितं मयोक्तम्  ॥ ११.४७ ॥<br>
शक्र वक्रगतिं मा गा मा कृथा यम यातनाम्  ।<br>
चेतः प्रचेतः शमय लौलुप्यं त्यज वित्तप  ॥ ११.४८ ॥<br>
दीनानाथविशिष्टेभ्यो धनं सर्वं परित्यज  ।<br>
यदि संसारजलधेर्वीचीप्रेङ्खोल्लनातुरः  ॥ ११.४९ ॥<br>
जन्मोद्विग्नं मृतेस्त्रस्तं ग्रस्तं कामादिभिर्नरम्  ।<br>
स्रस्तं यो न यमादिभ्यः पिनाकी पाति पावनः  ॥ ११.५० ॥<br>
मा धेहि गर्वं कीनाश हास्यं यास्यसि पीडयन्  ।<br>
प्राणिनं सर्वशरणं तद्भावि शरणं तव  ॥ ११.५१ ॥<br>
कालः करालको बालः को मृत्युः को यमाधमः  ।<br>
शिवविष्णुपराणां हि नराणां किं भयं भवेत् ॥ ११.५२ ॥<br>
भवभारार्तजन्तूनां रेवातीरनिवासिनाम्  ।<br>
भर्गश्च भगवांश्चैव भवभीतिविभेदनौ  ॥ ११.५३ ॥<br>
शिवं भज शिवं ध्याय शिवं स्तुहि शिवं यज  ।<br>
शिवं नम वराक त्वं ज्ञानं मोक्षं यदीच्छसि  ॥ ११.५४ ॥<br>
पठ पञ्चाननं शास्त्रं मन्त्रं पञ्चाक्षरं जप  ।<br>
धेहि पञ्चात्मकं तत्त्वं यज पञ्चाननं परम्  ॥ ११.५५ ॥<br>
किं तैः कर्मगणैः शोच्यैर्नानाभावविशेषितैः  ।<br>
यदि पञ्चाननः श्रीमान् सेव्यते सर्वथा शिवः  ॥ ११.५६ ॥<br>
किं संसारगजोन्मत्तबृंहितैर्निभृतैरपि  ।<br>
यदि पञ्चाननो देवो भावगन्धोपसेवितः  ॥ ११.५७ ॥<br>
रे मूढ किं विषादेन प्राप्य कर्मकदर्थनाम्  ।<br>
भवानीवल्लभं भीमं जप त्वं भयनाशनम्  ॥ ११.५८ ॥<br>
नर्मदातीरनिलयं दुःखौघविलयंकरम्  ।<br>
स्वर्गमोक्षप्रदं भर्गं भज मूढ सुरेश्वरम्  ॥ ११.५९ ॥<br>
विहाय रेवां सुरसिन्धुसेव्यां तत्तीरसंस्थं च हरं हरिं च  ।<br>
उन्मत्तवद्भावविवर्जितस्त्वं क्व यासि रे मूढ दिगन्तराणि  ॥ ११.६० ॥<br>
भज रेवाजलं पुण्यं यज रुद्रं सनातनम्  ।<br>
जप पञ्चाक्षरीं विद्यां व्रज स्थानं च वाञ्छितम्  ॥ ११.६१ ॥<br>
क्लेशयित्वा निजं कायमुपायैर्बहुभिस्तु किम्  ।<br>
भज रेवां शिवं प्राप्य सुखसाध्यं परं पदम्  ॥ ११.६२ ॥<br>
एवं कैलासमासाद्य नदीं स शिवसन्निधौ  ।<br>
जगौ यल्लोकपालानां तन्मयोक्तं तवाधुना  ॥ ११.६३ ॥<br>
<br>
मार्कण्डेय उवाच -<br>
स्नानदानपरो यस्तु नित्यं धर्ममनुव्रतः  ।<br>
नर्मदातीरमाश्रित्य मुच्यते सर्वपातकैः  ॥ ११.६४ ॥<br>
विधिहीनो जपेन्नित्यं वेदान्सर्वाञ्छतं समाः  ।<br>
मृत्युलाङ्गलजाप्येन समो योऽप्यधिको गुणैः  ॥ ११.६५ ॥<br>
बीजयोन्यविशुद्धस्तु यथा रुद्रं न विन्दति  ।<br>
तथा लाङ्गलमन्त्रोऽपि न तिष्ठति गतायुषि  ॥ ११.६६ ॥<br>
गायत्रीजपसंयुक्तः संयमी ह्यधिको गुणैः  ।<br>
अग्निमीडे इषेत्वो वा अग्न आयाहि नित्यदा  ॥ ११.६७ ॥<br>
शन्नो देवीति कूलस्थो जपेन्मुच्येत किल्बिषैः  ॥ ११.६८ ॥<br>
साङ्गोपाङ्गांस्तथा वेदाञ्जपन्नित्यं समाहितः  ।<br>
न तत्फलमवाप्नोति गायत्र्या संयमी यथा  ॥ ११.६९ ॥<br>
रुद्राध्यायं सकृज्जप्त्वा विप्रो वेदसमन्वितः  ।<br>
मुच्यते सर्वपापेभ्यो विष्णुलोकं स गच्छति  ॥ ११.७० ॥<br>
अन्यद्वै जप्यसंस्थानं सूक्तमारण्यकं तथा  ।<br>
मुच्यते सर्वपापेभ्यो विष्णुलोकं स गच्छति  ॥ ११.७१ ॥<br>
यत्किंचित्क्रियते जाप्यं यच्च दानं प्रदीयते  ।<br>
नर्मदाजलमाश्रित्य तत्सर्वं चाक्षयं भवेत् ॥ ११.७२ ॥<br>
एवंविधैर्व्रतैर्नित्यं नर्मदां ये समाश्रिताः  ।<br>
ते मृता वैष्णवं यान्ति पदं वा शैवमव्ययम्  ॥ ११.७३ ॥<br>
सत्यलोकं नराः केचित्सूर्यलोकं तथापरे  ।<br>
अप्सरोगणसंवीता यावदाभूतसम्प्लवम्  ॥ ११.७४ ॥<br>
एवं वै वर्तमानेऽस्मिंल्लोके तु नृपपुंगव  ।<br>
ऋषीणां दशकोट्यस्तु कुरुक्षेत्रनिवासिनाम्  ॥ ११.७५ ॥<br>
मया सह महाभाग नर्मदातटमाश्रिताः  ।<br>
फलमूलकृताहारा अर्चयन्तः स्थिताः शिवम्  ॥ ११.७६ ॥<br>
तच्च वर्षशतं दिव्यं कालसंख्यानुमानतः  ।<br>
षड्विंशतिसहस्राणि तानि मानुषसंख्यया  ॥ ११.७७ ॥<br>
ततस्तस्यामतीतायां सन्ध्यायां नृपसत्तम  ।<br>
शेषं मानुष्यमेकं तु काले वर्षशतं स्थितम्  ॥ ११.७८ ॥<br>
ततोऽभवदनावृष्टिर्लोकक्षयकरी तदा  ।<br>
यया यातं जगत्सर्वं क्षयं भूयो हि दारुणम्  ॥ ११.७९ ॥<br>
ये पूर्वमिह संसिद्धा ऋषयो वेदपारगाः  ।<br>
तेषां प्रभावाद्भगवान् ववर्ष बलवृत्रहा  ॥ ११.८० ॥<br>
महती भूरिसलिला समन्ताद्वृष्टिराहिता  ।<br>
ततो वृष्ट्या तु तेषां वै वर्तनं समजायत  ॥ ११.८१ ॥<br>
पुनर्युगान्ते सम्प्राप्ते किंचिच्छेषे कलौ युगे  ।<br>
निःशेषमभवत्सर्वं शुष्कं स्थावरजङ्गमम्  ॥ ११.८२ ॥<br>
निर्वृक्षौषधगुल्मं च तृणवीरुद्विवर्जितम्  ।<br>
अनावृष्टिहतं सर्वं भूमण्डलमभूद्भृशम्  ॥ ११.८३ ॥<br>
ततस्ते ऋषयः सर्वे क्षुत्तृषार्ताः सहस्रशः  ।<br>
युगस्वभावमाविष्टा हीनसत्त्वा अभवन्नृप  ॥ ११.८४ ॥<br>
नष्टहोमस्वधाकारे युगान्ते समुपस्थिते  ।<br>
किं कार्यं क्व नु यास्यामः कोऽस्माकं शरणं भवेत् ॥ ११.८५ ॥<br>
तानहं प्रत्युवाचेदं मा भैष्टेति पुनःपुनः  ।<br>
ईदृग्विधा मया दृष्टा बहवः कालपर्ययाः  ॥ ११.८६ ॥<br>
नर्मदातीरमाश्रित्य ते सर्वे गमिता मया  ।<br>
एषा हि शरणं देवी सम्प्राप्ते हि युगक्षये  ॥ ११.८७ ॥<br>
नान्या गतिरिहास्माकं विद्यते द्विजसत्तमाः  ।<br>
जनित्री सर्वभूतानां विशेषेण द्विजोत्तमाः  ॥ ११.८८ ॥<br>
पितामहा ये पितरो ये चान्ये प्रपितामहाः  ।<br>
ते समस्ता गताः स्वर्गं समाश्रित्य महानदीम्  ॥ ११.८९ ॥<br>
भृग्वाद्याः सप्त ये त्वासन्मम पूर्वपितामहाः  ।<br>
धौमृणी च महाभागा मम भार्या शुचिस्मिता  ।<br>
मनस्वती च या मता भार्गवोऽङ्गिरसस्तथा  ॥ ११.९० ॥<br>
पुलस्त्यः पुलहश्चैव वसिष्ठात्रेयकाश्यपाः  ।<br>
तथान्ये च महाभागा नियमव्रतचारिणः  ।<br>
अन्ये च शतसाहस्रा अत्र सिद्धिं समागताः  ॥ ११.९१ ॥<br>
तस्मादियं महाभागा न मोक्तव्या कदाचन  ।<br>
नान्या काचिन्नदी शक्ता लोकत्रयफलप्रदा  ॥ ११.९२ ॥<br>
द्वन्द्वैरनेकैर्बहुभिः क्षुत्तृषाद्यैर्महाभयैः  ।<br>
मुच्यन्ते ते नराः सद्यो नर्मदातीरवासिनः  ॥ ११.९३ ॥<br>
तस्मात्सर्वप्रयत्नेन सेवितव्या सरिद्वरा  ।<br>
वाञ्छद्भिः परमं श्रेय इह लोके परत्र च  ॥ ११.९४ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे श्रीनर्मदामाहात्म्यवर्णनं नाम एकादशोऽध्यायः ॥<br>
<br>
<br>
</span>
