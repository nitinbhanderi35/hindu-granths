<span style="font-size: 14pt; line-height: 200%"><br>
अध्याय ५१<br>
<br>
उत्तानपाद उवाच -<br>
काले तत्क्रियते कस्मिञ्छ्राद्धं दानं तथेश्वर  ।<br>
यात्रा तत्र प्रकर्तव्या तिथौ यस्यां वदाशु तत् ॥ ५१.१ ॥<br>
<br>
ईश्वर उवाच -<br>
पितृतीर्थं यथा पुण्यं सर्वकामिकमुत्तमम्  ।<br>
इदं तीर्थं तथा पुण्यं स्नानदानादितर्पणैः  ॥ ५१.२ ॥<br>
विशेषेण तु कुर्वीत श्राद्धं सर्वयुगादिषु  ।<br>
मन्वन्तरादयो वत्स श्रूयन्तां च चतुर्दश  ॥ ५१.३ ॥<br>
अश्वयुक्छुक्लनवमी द्वादशी कार्त्तिकस्य च  ।<br>
तृतीया चैत्रमासस्य तथा भाद्रपदस्य च  ॥ ५१.४ ॥<br>
आषाढस्यैव दशमी माघस्यैव तु सप्तमी  ।<br>
श्रावणस्याष्टमी कृष्णा तथाषाढस्य पूर्णिमा  ॥ ५१.५ ॥<br>
फाल्गुनस्य त्वमावास्या पौषस्यैकादशी सिता  ।<br>
कार्त्तिकी फाल्गुनी चैत्री ज्यैष्ठी पञ्चदशी तथा  ॥ ५१.६ ॥<br>
मन्वन्तरादयश्चैते अनन्तफलदाः स्मृताः  ।<br>
अयने चोत्तरे राजन्दक्षिणे श्राद्धमाचरेत् ॥ ५१.७ ॥<br>
कार्त्तिकी च तथा माघी वैशाखस्य तृतीयिका  ।<br>
पौर्णमासी च चैत्रस्य ज्येष्ठस्य च विशेषतः  ॥ ५१.८ ॥<br>
अष्टकासु च संक्रान्तौ व्यतीपाते तथैव च  ।<br>
श्राद्धकाला इमे सर्वे दत्तमेष्वक्षयं स्मृतम्  ॥ ५१.९ ॥<br>
मधुमासे सिते पक्ष एकादश्यामुपोषितः  ।<br>
निशि जागरणं कुर्याद्विष्णुपादसमीपतः  ॥ ५१.१० ॥<br>
धूपदीपादिनैवेद्यैः स्रङ्मालागुरुचन्दनैः  ।<br>
अर्चां कुर्वन्ति ये विष्णोः पठेयुः प्राक्तनीं कथाम्  ॥ ५१.११ ॥<br>
ऋग्यजुःसाममन्त्रोक्तं सूक्तं जपति यो द्विजः  ।<br>
सर्वपापविनिर्मुक्तो विष्णुलोकं स गच्छति  ॥ ५१.१२ ॥<br>
प्रातः श्राद्धं प्रकुर्वीत द्विजान् सम्पूज्य यत्नतः  ।<br>
दानं दद्याद्यथाशक्ति गोहिरण्याम्बरादिकम्  ॥ ५१.१३ ॥<br>
पितरस्तस्य तृप्यन्ति यावदाभूतसम्प्लवम्  ।<br>
श्राद्धदस्तु व्रजेत्तत्र यत्र देवो जनार्दनः  ॥ ५१.१४ ॥<br>
त्रयोदश्यां ततो गच्छेद्गुहावासिनि लिङ्गके  ।<br>
दृष्ट्वा मार्कण्डमीशानं मुच्यते सर्वपातकैः  ॥ ५१.१५ ॥<br>
<br>
उत्तानपाद उवाच -<br>
गुहामध्ये महादेव लिङ्गं परमशोभितम्  ।<br>
येन प्रतिष्ठितं देव तन्ममाख्यातुमर्हसि  ॥ ५१.१६ ॥<br>
<br>
ईश्वर उवाच -<br>
त्रिषु लोकेषु विख्यातो मार्कण्डेयो मुनीश्वरः  ।<br>
दिव्यं वर्षसहस्रं स तपस्तेपे सुदारुणम्  ॥ ५१.१७ ॥<br>
गुहामध्यं प्रविष्टोऽसौ योगाभ्यासमुपाश्रितः  ।<br>
लिङ्गं तु स्थापितं तेन मार्कण्डेश्वरसंज्ञितम्  ॥ ५१.१८ ॥<br>
तत्र स्नात्वा च यो भक्त्या सोपवासो जितेन्द्रियः  ।<br>
तत्र जागरणं कुर्वन् दद्याद्दीपं प्रयत्नतः  ॥ ५१.१९ ॥<br>
देवस्य स्नपनं कुर्यान्मृतैः पञ्चभिस्तथा  ।<br>
यथा शक्त्या समालभ्य पूजां कुर्याद्यथाविधि  ॥ ५१.२० ॥<br>
स्वशाखोत्पन्नमन्त्रैश्च जपं कुर्युर्द्विजातयः  ।<br>
सावित्र्यष्टसहस्रं तु शताष्टकमथापि वा  ॥ ५१.२१ ॥<br>
एतत्कृत्वा नृपश्रेष्ठ जन्मनः फलमाप्नुयात् ।<br>
चतुर्दश्यां तु वै स्नात्वा पूजां कृत्वा यथाविधि  ॥ ५१.२२ ॥<br>
पात्रं परीक्ष्य दातव्यमात्मनः श्रेय इच्छता  ।<br>
पितरस्तस्य तृप्यन्ति द्वादशाब्दान्यसंशयम्  ॥ ५१.२३ ॥<br>
दाता स गच्छते तत्र यत्र भोगाः सनातनाः  ।<br>
गुहामध्ये प्रविष्टस्तु लोटयेच्चैव शक्तितः  ॥ ५१.२४ ॥<br>
नीले गिरौ हि यत्पुण्यं तत्समस्तं लभन्ति ते  ।<br>
शूलभेदे तु यः कुर्याच्छ्राद्धं पर्वणि पर्वणि  ॥ ५१.२५ ॥<br>
विशेषाच्चैत्रमासान्ते तस्य पुण्यफलं शृणु  ।<br>
केदारे चैव यत्पुण्यं गङ्गासागरसङ्गमे  ॥ ५१.२६ ॥<br>
सितासिते तु यत्पुण्यमन्यतीर्थे विशेषतः  ।<br>
अर्बुदे विद्यते पुण्यं पुण्यं चामरपर्वते  ॥ ५१.२७ ॥<br>
गयादिसर्वतीर्थानां फलमाप्नोति मानवः  ।<br>
विधिमन्त्रसमायुक्तस्तर्पयेत्पितृदेवताः  ॥ ५१.२८ ॥<br>
कुलानां तारयेद्विंशं दश पूर्वान् दशापरान्  ।<br>
दक्षिणस्यां ततो मूर्तौ शुचिर्भूत्वा समाहितः  ॥ ५१.२९ ॥<br>
न्यासं कृत्वा तु पूर्वोक्तं प्रदद्यादष्टपुष्पिकाम्  ।<br>
शास्त्रोक्तैरष्टभिः पुष्पैर्मानसैः शृणु तद्यथा  ॥ ५१.३० ॥<br>
वारिजं सौम्यमाग्नेयं वायव्यं पार्थिवं पुनः  ।<br>
वानस्पत्यं भवेत्षष्ठं प्राजापत्यं तु सप्तमम्  ॥ ५१.३१ ॥<br>
अष्टमं शिवपुष्पं स्यादेषां शृणु विनिर्णयम्  ।<br>
वारिजं सलिलं ज्ञेयं सौम्यं मधुघृतं पयः  ॥ ५१.३२ ॥<br>
आग्नेयं धूपदीपाद्यं वायव्यं चन्दनादिकम्  ।<br>
पार्थिवं कन्दमूलाद्यं वानस्पत्यं फलात्मकम्  ॥ ५१.३३ ॥<br>
प्राजापत्यं तु पाठाद्यं शिवपुष्पं तु वासना  ।<br>
अहिंसा प्रथमं पुष्पं पुष्पमिन्द्रियनिग्रहः  ॥ ५१.३४ ॥<br>
तृतीयं तु दया पुष्पं क्षमा पुष्पं चतुर्थकम्  ।<br>
ध्यानपुष्पं तपः पुष्पं ज्ञानपुष्पं तु सप्तमम्  ॥ ५१.३५ ॥<br>
सत्यं चैवाष्टमं पुष्पमेभिस्तुष्यन्ति देवताः  ।<br>
भक्त्या तपस्विनः पूज्या ज्ञानिनश्च नराधिप  ॥ ५१.३६ ॥<br>
छत्रमावरणं दद्यादुपानद्युगलं तथा  ।<br>
तेन पूजितमात्रेण पूजिताः पुरुषास्त्रयः  ॥ ५१.३७ ॥<br>
स्वर्गलोके वसेत्तावद्यावदाभूतसम्प्लवम्  ।<br>
शूलपाणेस्तु भक्त्या वै जाप्यं कुर्वन्ति ये नराः  ॥ ५१.३८ ॥<br>
पञ्चामृतैः पञ्चगव्यैर्यक्षकर्दमकुङ्कुमैः  ।<br>
समालभेत देवेशं श्रीखण्डागुरुचन्दनैः  ॥ ५१.३९ ॥<br>
नानाविधैश्च ये पुष्पैरर्चां कुर्वन्ति शूलिनः  ।<br>
निशि जागरणं कुर्युर्दीपदानं प्रयत्नतः  ॥ ५१.४० ॥<br>
धूपनैवेद्यकं दद्यात्पठेत्पौराणिकीं कथाम्  ।<br>
तत्र स्थाने स्थिता भक्त्या जपं कुर्वन्ति ये नराः  ॥ ५१.४१ ॥<br>
श्रीसूक्तं पौरुषं सूक्तं पावमानं वृषाकपिम्  ।<br>
वेदोक्तैश्चैव मन्त्रैश्च रौद्रीं वा बहुरूपिणीम्  ॥ ५१.४२ ॥<br>
ब्राह्मणान् पूजयेद्भक्त्या पूजयित्वा प्रणम्य च  ।<br>
नानाविधैर्महाभोगैः शिवलोके महीयते  ॥ ५१.४३ ॥<br>
अग्निमित्यादि जाप्यानि ऋग्वेदी जपते तु यः  ।<br>
रुद्रान् पुरुषसूक्तं च श्लोकाध्यायं च शुक्रियम्  ॥ ५१.४४ ॥<br>
इषेत्वा दिकमन्त्रौघं ज्योतिर्ब्राह्मणमेव च  ।<br>
गायत्र्यं वै मधु चैव मण्डलब्राह्मणानि च  ॥ ५१.४५ ॥<br>
एताञ्जप्यांस्तु यो भक्त्या यजुर्वेदी जपेद्यदि  ।<br>
देवव्रतं वामदेव्यं पुरुषर्षभमेव च  ॥ ५१.४६ ॥<br>
बृहद्रथान्तरं चैव यो जपेद्भक्तितत्परः  ।<br>
स प्रयाति नरः स्थानं यत्र देवो महेश्वरः  ॥ ५१.४७ ॥<br>
पादशौचं तथाभ्यङ्गं कुरुते योऽत्र भक्तितः  ।<br>
गोदाने चैव यत्पुण्यं लभते नात्र संशयः  ॥ ५१.४८ ॥<br>
ब्राह्मणान् भोजयेत्तत्र मधुना पायसेन च  ।<br>
एकस्मिन् भोजिते विप्रे कोटिर्भवति भोजिता  ॥ ५१.४९ ॥<br>
सुवर्णं रजतं वस्त्रं दद्याद्भक्त्या द्विजोत्तमे  ।<br>
तर्पितास्तेन देवाः स्युर्मनुष्याः पितरस्तथा  ॥ ५१.५० ॥<br>
चन्द्रसूर्यग्रहे भक्त्या स्नानं कुर्वन्ति ये नराः  ।<br>
देवार्चनं ये च कुर्युर्जपं होमं विशेषतः  ।<br>
दद्याद्दानं यथाशक्ति ब्राह्मणे वेदपारगे  ॥ ५१.५१ ॥<br>
अश्वं रथं गजं यानं तुलापुरुषमेव च  ।<br>
शकटं यः प्रदद्याद्वा सप्तधान्यप्रपूरितम्  ॥ ५१.५२ ॥<br>
सयोक्त्रं लाङ्गलं दद्याद्युवानौ तु धुरंधरौ  ।<br>
गोभूतिलहिरण्यादि पात्रे दातव्यमर्चितम्  ॥ ५१.५३ ॥<br>
अपात्रे विदुषा किंचिन्न देयं भूतिमिच्छता  ।<br>
यतोऽसौ सर्वभूतानि दधाति धरणी किल  ॥ ५१.५४ ॥<br>
ततो विप्राय सा देया सर्वसस्यौघमालिनी  ।<br>
अथान्यच्छृणु राजेन्द्र गोदानस्य तु यत्फलम्  ॥ ५१.५५ ॥<br>
यावद्वत्सस्य पादौ द्वौ मुखं योन्यां प्रदृश्यते  ।<br>
तावद्गौः पृथिवी ज्ञेया यावद्गर्भं न मुञ्चति  ॥ ५१.५६ ॥<br>
येन केनाप्युपायेन ब्राह्मणे तां समर्पयेत् ।<br>
पृथ्वी दत्ता भवेत्तेन सशैलवनकानना  ॥ ५१.५७ ॥<br>
तारयेन्नियतं दत्ता कुलानामेकविंशतिम्  ।<br>
रौप्यखुरीं कांस्यदोहां सवस्त्रां च पयस्विनीम्  ॥ ५१.५८ ॥<br>
ये प्रयच्छन्ति कृतिनो ग्रस्ते सूर्ये निशाकरे  ।<br>
तेषां संख्यां न जानामि पुण्यस्याब्दशतैरपि  ॥ ५१.५९ ॥<br>
सर्वस्यापि हि दानस्य संख्यास्तीह नराधिप  ।<br>
चन्द्रसूर्योपरागे च दानसंख्या न विद्यते  ॥ ५१.६० ॥<br>
यत्र गौर्दृश्यते राजन् सर्वतीर्थानि तत्र हि  ।<br>
तत्र पर्व विजानीयान्नात्र कार्या विचारणा  ॥ ५१.६१ ॥<br>
पुनः स्मृत्वा तु तत्तीर्थं यः कुर्याद्गमनं नरः  ।<br>
अथवा म्रियते योऽत्र रुद्रस्यानुचरो भवेत् ॥ ५१.६२ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शूलभेदे दानधर्मप्रशंसावर्णनं नामैकपञ्चाशत्तमोऽध्यायः ॥<br>
<br>
<br>
</span>
