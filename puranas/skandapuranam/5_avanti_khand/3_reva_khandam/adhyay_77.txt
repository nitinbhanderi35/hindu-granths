<span style="font-size: 14pt; line-height: 170%"><br>
अध्याय ७७<br>
<br>
श्रीमार्कण्डेय उवाच -<br>
भीमेश्वरं ततो गच्छेत्सर्वपापक्षयंकरम्  ।<br>
सेवितं ऋषिसङ्घैश्च भीमव्रतधरैः शुभैः  ॥ ७७.१ ॥<br>
तत्र तीर्थे तु यः स्नात्वा सोपवासो जितेन्द्रियः  ।<br>
जपेदेकाक्षरं मन्त्रमूर्ध्वबाहुर्दिवाकरे  ॥ ७७.२ ॥<br>
तस्य जन्मार्जितं पापं तत्क्षणादेव नश्यति  ।<br>
सप्तजन्मार्जितं पापं गायत्र्या नश्यते ध्रुवम्  ॥ ७७.३ ॥<br>
दशभिर्जन्मभिर्जातं शतेन तु पुरा कृतम्  ।<br>
सहस्रेण त्रिजन्मोत्थं गायत्री हन्ति किल्बिषम्  ॥ ७७.४ ॥<br>
वैदिकं लौकिकं वापि जाप्यं जप्तं नरेश्वर  ।<br>
तत्क्षणाद्दहते सर्वं तृणं तु ज्वलनो यथा  ॥ ७७.५ ॥<br>
न देवबलमाश्रित्य कदाचित्पापमाचरेत् ।<br>
अज्ञानान्नश्यते क्षिप्रं नोत्तरं तु कदाचन  ॥ ७७.६ ॥<br>
तत्र तीर्थे तु यो दानं शक्तिमाश्रित्य चाचरेत् ।<br>
तदक्षय्यफलं सर्वं जायते पाण्डुनन्दन  ॥ ७७.७ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे भीमेश्वरतीर्थमाहात्म्यवर्णनं नाम सप्तसप्ततितमोऽध्यायः ॥<br>
<br>
</span>
