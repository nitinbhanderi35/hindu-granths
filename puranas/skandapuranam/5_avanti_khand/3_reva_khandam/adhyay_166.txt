<span style="font-size: 14pt; line-height: 200%"><br>
अध्याय १६६<br>
<br>
मार्कण्डेय उवाच -<br>
ततः सिद्धेश्वरी देवी वैष्णवी पापनाशिनी  ।<br>
आनन्दं परमं प्राप्ता दृष्ट्वा स्थानं सुशोभनम्  ॥ १६६.१ ॥<br>
तत्र तीर्थे नरः स्नात्वा पूजयेत्पितृदेवताः  ।<br>
देवीं पश्यति यो भक्त्या मुच्यते सर्वपातकैः  ॥ १६६.२ ॥<br>
मृतवत्सा तु या नारी वन्ध्या स्त्रीजननी तथा  ।<br>
पुत्रं सा लभते नारी शीलवन्तं गुणान्वितम्  ॥ १६६.३ ॥<br>
तत्र तीर्थे तु यः स्नात्वा पश्येद्देवीं सुभक्तितः  ।<br>
अष्टम्यां वा चतुर्दश्यां सर्वकालेऽथवा नृप  ॥ १६६.४ ॥<br>
सङ्गमे तु ततः स्नाता नारी वा पुरुषोऽपि वा  ।<br>
पुत्रं धनं तथा देवी ददाति परितोषिता  ॥ १६६.५ ॥<br>
गोत्ररक्षां प्रकुरुते दृष्टा देवी सुपूजिता  ।<br>
प्रजां च पाति सततं पूज्यमाना न संशयः  ॥ १६६.६ ॥<br>
नवम्यां च महाराज स्नात्वा देवीमुपोषितः  ।<br>
पूजयेत्परया भक्त्या श्रद्धापूतेन चेतसा  ॥ १६६.७ ॥<br>
स गच्छेत्परमं लोकं यः सुरैरपि दुर्लभः  ॥ १६६.८ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सिद्धेश्वरतीर्थमाहात्म्यवर्णनं नाम षट्षष्ट्युत्तरशततमोऽध्यायः ॥<br>
<br>
</span>
