<span style="font-size: 14pt; line-height: 170%"><br>
अध्याय १४<br>
<br>
युधिष्ठिर उवाच -<br>
ततस्त ऋषयः सर्वे महाभागास्तपोधनाः  ।<br>
गतास्तु परमं लोकं ततः किं जातमद्भुतम्  ॥ १४.१ ॥<br>
<br>
श्रीमार्कण्डेय उवाच -<br>
ततस्तेषु प्रयातेषु नर्मदातीरवासिषु  ।<br>
बभूव रौद्रसंहारः सर्वभूतक्षयंकरः  ॥ १४.२ ॥<br>
कैलासशिखरस्थं तु महादेवं सनातनम्  ।<br>
ब्रह्माद्याः प्रास्तुवन् देवमृग्यजुःसामभिः शिवम्  ॥ १४.३ ॥<br>
संहर त्वं जगद्देव सदेवासुरमानुषम्  ।<br>
प्राप्तो युगसहस्रान्तः कालः संहरणक्षमः  ॥ १४.४ ॥<br>
मद्रूपं तु समास्थाय त्वया चैतद्विनिर्मितम्  ।<br>
वैष्णवीं मूर्तिमास्थाय त्वयैतत्परिपालितम्  ॥ १४.५ ॥<br>
एका मूर्तिस्त्रिधा जाता ब्राह्मी शैवी च वैष्णवी  ।<br>
सृष्टिसंहाररक्षार्थं भवेदेवं महेश्वर  ॥ १४.६ ॥<br>
एतच्छ्रुत्वा वचस्तथ्यं विष्णोश्च परमेष्ठिनः  ।<br>
सगणः सपरीवारः सह ताभ्यां सहोमया  ॥ १४.७ ॥<br>
समलोकान्विभिद्येमान्भगवान्नीललोहितः  ।<br>
भूराद्यब्रह्मलोकान्तं भित्त्वाण्डं परतः परम्  ॥ १४.८ ॥<br>
शैवं पदमजं दिव्यमाविशत्सह तैर्विभुः  ।<br>
न तत्र वायुर्नाकाशं नाग्निस्तत्र न भूतलम्  ॥ १४.९ ॥<br>
यत्र संतिष्ठे देव उमया सह शङ्करः  ।<br>
न सूर्यो न ग्रहास्तत्र न ऋक्षाणि दिशस्तथा  ॥ १४.१० ॥<br>
न लोकपाला न सुखं न च दुःखं नृपोत्तम  ॥ १४.११ ॥<br>
ब्राह्मं पदं यत्कवयो वदन्ति शैवं पदं यत्कवयो वदन्ति  ।<br>
क्षेत्रज्ञमीशं प्रवदन्ति चान्ये सांख्याश्च गायन्ति किलादिमोक्षम्  ॥ १४.१२ ॥<br>
यद्ब्रह्म आद्यं प्रवदन्ति केचिद्यं सर्वमीशानमजं पुराणम्  ।<br>
तमेकरूपं तमनेकरूपमरूपमाद्यं परमव्ययाख्यम्  ॥ १४.१३ ॥<br>
अवर्णमप्यर्थमनामगोत्रं तुर्यं पदं यत्कवयो वदन्ति  ।<br>
ध्यानार्थविज्ञानमयं सुसूक्ष्ममात्मस्थमीशानवरं वरेण्यम्  ॥ १४.१४ ॥<br>
ततस्त्रयस्ते भगवन्तमीशं सम्प्राप्य संक्षिप्य भवन्त्यर्थकम्  ।<br>
पृथक्स्वरूपैस्तु पुनस्त एव जगत्समस्तं परिपालयन्ति  ॥ १४.१५ ॥<br>
संहारं सर्वभूतानां रुद्रत्वे कुरुते प्रभुः  ।<br>
विष्णुत्वे पालयेल्लोकान्ब्रह्मत्वे सृष्टिकारकः  ॥ १४.१६ ॥<br>
प्रकृत्या सह संयुक्तः कालो भूत्वा महेश्वरः  ।<br>
विश्वरूपा महाभागा तस्य पार्श्वे व्यवस्थिता  ॥ १४.१७ ॥<br>
यामाहुः प्रकृतिं तज्ज्ञाः पदार्थानां विचक्षणाः  ।<br>
पुरुषत्वे प्रकृतित्वे च कारणं परमेश्वरः  ॥ १४.१८ ॥<br>
तस्मादेतज्जगत्सर्वं चराचरम्  ।<br>
तस्मिन्नेव लयं याति युगान्ते समुपस्थिते  ॥ १४.१९ ॥<br>
भगलिङ्गाङ्कितं सर्वं व्याप्तं वै परमेष्ठिना  ।<br>
भगरूपो भवेद्विष्णुर्लिङ्गरूपो महेश्वरः  ॥ १४.२० ॥<br>
भाति सर्वेषु लोकेषु गीयते भूर्भुवादिषु  ।<br>
प्रविष्टः सर्वभूतेषु तेन विष्णुर्भगः स्मृतः  ॥ १४.२१ ॥<br>
विशनाद्विष्णुरित्युक्तः सर्वदेवमयो महान्  ।<br>
भासनाद्गमनाच्चैव भगसंज्ञा प्रकीर्तिता  ॥ १४.२२ ॥<br>
ब्रह्मादिस्तम्बपर्यन्तं यस्मिन्नेति लयं जगत् ।<br>
एकभावं समापन्नं लिङ्गं तस्माद्विदुर्बुधाः  ॥ १४.२३ ॥<br>
महादेवस्ततो देवीमाह पार्श्वे स्थितां तदा  ।<br>
संहरस्व जगत्सर्वं मा विलम्बस्व शोभने  ॥ १४.२४ ॥<br>
त्यज सौम्यमिदं रूपं सितचन्द्रांशुनिर्मलम्  ।<br>
रुद्रं रूपं समास्थाय संहरस्व चराचरम्  ॥ १४.२५ ॥<br>
रौद्रैर्भूतगणैर्घोरैर्देवि त्वं परिवारिता  ।<br>
जीवलोकमिमं सर्वं भक्षयस्वाम्बुजेक्षणे  ॥ १४.२६ ॥<br>
ततोऽहं मर्दयिष्यामि प्लावयिष्ये तथा जगत् ।<br>
कृत्वा चैकार्णवं भूयः सुखं स्वप्स्ये त्वया सह  ॥ १४.२७ ॥<br>
<br>
श्रीदेव्युवाच -<br>
नाहं देव जगच्चैतत्संहरामि महाद्युते  ।<br>
अम्बा भूत्वा विचेष्टं न भक्षयामि भृशातुरम्  ॥ १४.२८ ॥<br>
स्त्रीस्वभावेन कारुण्यं करोति हृदयं मम  ।<br>
कथं वै निर्दहिष्यामि जगदेतज्जगत्पते  ॥ १४.२९ ॥<br>
तस्मात्त्वं स्वयमेवेदं जगत्संहर शङ्कर  ।<br>
अथैवमुक्तस्तां देवीं धूर्जटिर्नीललोहितः  ॥ १४.३० ॥<br>
क्रुद्धो निर्भर्त्सयामास हुङ्कारेण महेश्वरीम्  ।<br>
ओं हुंफट्त्वं स इत्याह कोपाविष्टैरथेक्षणैः  ॥ १४.३१ ॥<br>
हुंकारिता विशालाक्षी पीनोरुजघनस्थला  ।<br>
तत्क्षणाच्चाभवद्रौद्रा कालरात्रीव भारत  ॥ १४.३२ ॥<br>
हुंकुर्वती महानादैर्नादयन्ती दिशो दश  ।<br>
व्यवर्धत महारौद्रा विद्युत्सौदामिनी यथा  ॥ १४.३३ ॥<br>
विद्युत्सम्पातदुष्प्रेक्ष्या विद्युत्संघातचञ्चला  ।<br>
विद्युज्ज्वालाकुला रौद्रा विद्युदग्निनिभेक्षणा  ॥ १४.३४ ॥<br>
मुक्तकेशी विशालाक्षी कृशग्रीवा कृशोदरी  ।<br>
व्याघ्रचर्माम्बरधरा व्यालयज्ञोपवीतिनी  ॥ १४.३५ ॥<br>
वृश्चिकैरग्निपुञ्जाभैर्गोनसैश्च विभूषिता  ।<br>
त्रैलोक्यं पूरयामास विस्तारेणोच्छ्रयेण च  ॥ १४.३६ ॥<br>
भासुराङ्गा तु संवृत्ता कृष्णसर्पैककुण्डला  ।<br>
चित्रदण्डोद्यतकरा व्याघ्रचर्मोपसेविता  ॥ १४.३७ ॥<br>
व्यवर्धत महारौद्रा जगत्संहारकारिणी  ।<br>
सृक्किणी लेलिहाना च क्रूरफूत्कारकारिणी  ॥ १४.३८ ॥<br>
व्यात्तास्या घुर्घुरारावा जगत्संक्षोभकारिणी  ।<br>
खेलद्भूतानुगा क्रूरा निःश्वासोच्छ्वासकारिणी  ॥ १४.३९ ॥<br>
जाताट्टअहासा दुर्नासा वह्निकुण्डसमेक्षणा  ।<br>
प्रोद्यत्किलकिलारावा ददाह सकलं जगत् ॥ १४.४० ॥<br>
दह्यमानाः सुरास्तत्र पतन्ति धरणीतले  ।<br>
पतन्ति यक्षगन्धर्वाः सकिन्नरमहोरगाः  ॥ १४.४१ ॥<br>
पतन्ति भूतसङ्घाश्च हाहाहैहैविराविणः  ।<br>
बुम्बापातैः सनिर्घातैरुदितार्तस्वरैरपि  ॥ १४.४२ ॥<br>
व्याप्तमासीत्तदा विश्वं त्रैलोक्यं सचराचरम्  ।<br>
संपतद्भिः पतद्भिश्च ज्वलद्भूतगणैर्मही  ॥ १४.४३ ॥<br>
जातैश्चटचटाशब्दैः पतद्भिर्गिरिसानुभिः  ।<br>
तत्र रौद्रोत्सवे जाता रुद्रानन्दविवर्धिनी  ॥ १४.४४ ॥<br>
विहिंसमाना भूतानि चर्वमाणाचरानपि  ।<br>
तत्तद्गन्धमुपादाय शिवारावविराविणी  ॥ १४.४५ ॥<br>
गलच्छोणितधाराभिमुखा दिग्धकलेवरा  ।<br>
चण्डशीलाभवच्चण्डी जगत्संहारकर्मणि  ॥ १४.४६ ॥<br>
येऽपि प्राप्ता महर्लोकं भृग्वाद्याश्च महर्षयः  ।<br>
तेऽपि नश्यन्ति शतशो ब्रह्मक्षत्त्रविशादयः  ॥ १४.४७ ॥<br>
देवासुरा भयत्रस्ताः सयक्षोरगराक्षसाः  ।<br>
विशन्ति केऽपि पातालं लीयन्ते च गुहादिषु  ॥ १४.४८ ॥<br>
सा च देवी दिशः सर्वा व्याप्य मृत्युरिव स्थिता  ।<br>
युगक्षयकरे काले देवेन विनियोजिता  ॥ १४.४९ ॥<br>
एकापि नवधा जाता दशधा दशधा तथा  ।<br>
चतुःषष्टिस्वरूपा च शतरूपाट्टहासिनी  ॥ १४.५० ॥<br>
जज्ञे सहस्ररूपा च लक्षकोटितनुः शिवा  ।<br>
नानारूपायुधाकारा नानावादनचारिणी  ॥ १४.५१ ॥<br>
एवंरूपाऽभवद्देवी शिवस्यानुज्ञया नृप  ।<br>
दिक्षु सर्वासु गगने विकटायुधशीलिनः  ॥ १४.५२ ॥<br>
रुन्धन्तो नश्यमानांस्तान्गणा माहेश्वराः स्थिताः  ।<br>
विचरन्ति तया सार्द्धं शूलपट्टिशपाणयः  ॥ १४.५३ ॥<br>
ततो मातृगणाः केचिद्विनायकगणैः सह  ।<br>
व्यवर्धन्त महारौद्रा जगत्संहारकारिणः  ॥ १४.५४ ॥<br>
ततस्तस्या व्यवर्धन्त दंष्ट्राः कुन्देन्दुसन्निभाः  ।<br>
योजनानां सहस्राणि अयुतान्यर्बुदानि च  ॥ १४.५५ ॥<br>
दंष्ट्रावलिः कररुहाः क्रूरास्तीक्ष्णाश्च कर्कशाः  ।<br>
वियद्दिशो लिखन्त्येव सप्तद्वीपां वसुंधराम्  ॥ १४.५६ ॥<br>
तस्या दंष्ट्राभिसम्पातैश्चूर्णिता वनपर्वताः  ।<br>
शिलासंचयसंघाता विशीर्यते सहस्रशः  ॥ १४.५७ ॥<br>
हिमवान्हेमकूटश्च निषधो गन्धमादनः  ।<br>
माल्यवांश्चैव नीलश्च श्वेतश्चैव महागिरिः  ॥ १४.५८ ॥<br>
मेरुमध्यमिलापीठं सप्तद्वीपं च सार्णवम्  ।<br>
लोकालोकेन सहितं प्राकम्पत नृपोत्तम  ॥ १४.५९ ॥<br>
दंष्ट्राशनिविस्पृष्टाश्च विशीर्यन्ते महाद्रुमाः  ।<br>
उत्पातैश्च दिशो व्याप्ता घोररूपैः समन्ततः  ॥ १४.६० ॥<br>
तारा ग्रहगणाः सर्वे ये च वैमानिका गणाः  ।<br>
शिवासहस्रैराकीर्णा महामातृगणैस्तथा  ॥ १४.६१ ॥<br>
सा चचार जगत्कृत्स्नं युगान्ते समुपस्थिते  ।<br>
भ्रमद्भिश्च ब्रुवद्भिश्च क्रोशद्भिश्च समन्ततः  ॥ १४.६२ ॥<br>
प्रमथद्भिर्ज्वलद्भिश्च रौद्रैर्व्याप्ता दिशो दश  ।<br>
विस्तीर्णं शैलसङ्घातं विघूर्णितगिरिद्रुमम्  ॥ १४.६३ ॥<br>
प्रभिन्नगोपुरद्वारं केशशुष्कास्थिसंकुलम्  ।<br>
प्रदग्धग्रामनगरं भस्मपुंजाभिसंवृतम्  ॥ १४.६४ ॥<br>
चिताधूमाकुलं सर्वं त्रैलोक्यं सचराचरम्  ।<br>
हाहाकाराकुलं सर्वमहहस्वननिस्वनम्  ॥ १४.६५ ॥<br>
जगदेतदभूत्सर्वमशरण्यं निराश्रयम्  ॥ १४.६६ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये कल्पानुकथने कालरात्रिकृतजगत्संहरणवर्णनं नाम चतुर्दशोऽध्यायः ॥<br>
<br>
</span>
