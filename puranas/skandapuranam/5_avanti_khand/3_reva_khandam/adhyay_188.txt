<span style="font-size: 14pt; line-height: 200%">अध्याय १८८<br>
श्रीमार्कण्डेय उवाच -<br>
ततः परं महाराज चत्वारिंशत्क्रमान्तरे  ।<br>
शालग्रामं ततो गच्छेत्सर्वदैवतपूजितम्  ॥ १८८.१ ॥<br>
यत्रादिदेवो भगवान्वासुदेवस्त्रिविक्रमः  ।<br>
स्वयं तिष्ठति लोकात्मा सर्वेषां हितकाम्यया  ॥ १८८.२ ॥<br>
नारदेन तपस्तप्त्वा कृता शाला द्विजन्मनाम्  ।<br>
सिद्धिक्षेत्रं भृगुक्षेत्रं ज्ञात्वा रेवातटे स्वयम्  ॥ १८८.३ ॥<br>
शालग्रामाभिधो देवो विप्राणां त्वधिवासितः  ।<br>
साधूनां चोपकाराय वासुदेवः प्रतिष्ठितः  ॥ १८८.४ ॥<br>
योगिनामुपकाराय योगिध्येयो जनार्दनः  ।<br>
शालग्रामेति तेनैव नर्मदातटमाश्रितः  ॥ १८८.५ ॥<br>
मासि मार्गशिरे शुक्ला भवत्येकादशी यदा  ।<br>
स्नात्वा रेवाजले पुण्ये तद्दिनं समुपोषयेत् ॥ १८८.६ ॥<br>
रात्रौ जागरणं कुर्यात्सम्पूज्य च जनार्दनम्  ।<br>
पुनः प्रभातसमये द्वादश्यां नर्मदाजले  ॥ १८८.७ ॥<br>
स्नात्वा संतर्प्य देवांश्च पितॄन्मातॄंस्तथैव च  ।<br>
श्राद्धं कृत्वा ततः पश्चात्पितृभ्यो विधिपूर्वकम्  ॥ १८८.८ ॥<br>
शक्तितो ब्राह्मणान्पूज्य स्वर्णवस्त्रान्नदानतः  ।<br>
क्षमापयित्वा तान्विप्रांस्तथा देवं खगध्वजम्  ॥ १८८.९ ॥<br>
एवं कृते महाराज यत्पुण्यं च भवेन्नॄणाम्  ।<br>
शृणुष्वावहितो भूत्वा तत्पुण्यं नृपसत्तम  ॥ १८८.१० ॥<br>
न शोकदुःखे प्रतिपत्स्यतीह जीवन्मृतो याति मुरारिसाम्यम्  ।<br>
महान्ति पापानि विसृज्य दुग्धं पुनर्न मातुः पिबते स्तनोद्यत् ॥ १८८.११ ॥<br>
शालग्रामं पश्यते यो हि नित्यं स्नात्वा जले नार्मदेऽघौघहारे  ।<br>
स मुच्यते ब्रह्महत्यादिपापैर्नारायणानुस्मरणेन तेन  ॥ १८८.१२ ॥<br>
वसन्ति ये संन्यसित्वा च तत्र निगृह्य दुःखानि विमुक्तसङ्घाः  ।<br>
ध्यायन्तो वै सांख्यवृत्त्या तुरीयं पदं मुरारेस्तेऽपि तत्रैव यान्ति  ॥ १८८.१३ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शालग्रामतीर्थमहात्म्यवर्णनं नामाष्टाशीत्युत्तरशततमोऽध्यायः ॥<br>
<br>
<br>
</span>
