<span style="font-size: 14pt; line-height: 200%">अध्याय १९१<br>
श्रीमार्कण्डेय उवाच -<br>
सिद्धेश्वरं ततो गच्छेत्तस्यैव तु समीपतः  ।<br>
अमृतस्रावि तल्लिङ्गमाद्यं स्वायम्भुवं तथा  ॥ १९१.१ ॥<br>
दृष्टमात्रेण येनेह ह्यनृणो जायते नरः  ।<br>
पुरा वर्षशतं साग्रमाराध्य परमेश्वरम्  ॥ १९१.२ ॥<br>
प्राप्नुयुः परमां सिद्धिमादित्या द्वादशैव तु  ।<br>
अतः सिद्धेश्वरः प्रोक्तः सिद्धिदः सिद्धिकाङ्क्षिणाम्  ॥ १९१.३ ॥<br>
<br>
युधिष्ठिर उवाच -<br>
कथं सिद्धेश्वरे प्राप्ताः सिद्धिं देवा द्विजोत्तम  ।<br>
आदित्या इति यच्चोक्तं तन्मे विस्मापनं कृतम्  ॥ १९१.४ ॥<br>
तपस्युग्रे व्यवसिता आदित्याः केन हेतुना  ।<br>
सम्प्राप्तास्तु द्विजश्रेष्ठ सिद्धिं चैवाभिलाषिकीम्  ॥ १९१.५ ॥<br>
संक्षिप्य तु मया पृष्टं विस्तराद्द्विज शंस मे  ॥ १९१.६ ॥<br>
<br>
मार्कण्डेय उवाच -<br>
अदितेर्द्वादशादित्या जाताः शक्रपुरोगमाः  ।<br>
इन्द्रो धाता भगस्त्वष्टा मित्रोऽथ वरुणोऽर्यमा  ॥ १९१.७ ॥<br>
विवस्वान्सविता पूषा ह्यंशुमान्विष्णुरेव च  ।<br>
त इमे द्वादशादित्या इच्छन्तो भास्करं पदम्  ॥ १९१.८ ॥<br>
नर्मदातटमाश्रित्य तपस्युग्रे व्यवस्थिताः  ।<br>
सिद्धेश्वरे महाराज काश्यपेयैर्महात्मभिः  ॥ १९१.९ ॥<br>
परा सिद्धिरनुप्राप्ता द्वादशादित्यसंज्ञितैः  ।<br>
स्थापितश्च जगद्धाता तस्मिंस्तीर्थे दिवाकरः  ॥ १९१.१० ॥<br>
स्वकीयांशविभागेन द्वादशादित्यसंज्ञितैः  ।<br>
तदाप्रभृति तत्तीर्थं राजन्ख्यातिं गतं भुवि  ॥ १९१.११ ॥<br>
प्रलये समनुप्राप्ते ह्यादित्या द्वादशैव ते  ।<br>
द्वादशादित्यतो राजन् सम्भवन्ति युगक्षये  ॥ १९१.१२ ॥<br>
इन्द्रस्तपति पूर्वेण धाता चैवाग्निगोचरे  ।<br>
गभस्तिपतिर्वै याम्ये त्वष्टा नैरृतदिङ्मुखः  ॥ १९१.१३ ॥<br>
वरुणः पश्चिमे भागे मित्रस्तु वायवे तथा  ।<br>
विष्णुश्च सौम्यदिग्भागे विवस्वानीशगोचरे  ॥ १९१.१४ ॥<br>
ऊर्ध्वतश्चैव सविता ह्यधः पूषा विशोषयन्  ।<br>
अंशुमांस्तु तथा विष्णुर्मुखतो निर्गतं जगत् ॥ १९१.१५ ॥<br>
प्रदहन्वै नरश्रेष्ठ बभ्रमुश्च इतस्ततः  ।<br>
यथैव ते महाराज दहन्ति सकलं जगत् ॥ १९१.१६ ॥<br>
तथैव द्वादशादित्या भक्तानां भावसाधनाः  ।<br>
प्रातरुत्थाय यः स्नात्वा द्वादशादित्यसंज्ञितम्  ॥ १९१.१७ ॥<br>
पश्यते देवदेवेशं शृणु तस्यैव यत्फलम्  ।<br>
वाचिकं मानसं पापं कर्मजं यत्पुराकृतम्  ॥ १९१.१८ ॥<br>
नश्यते तत्क्षणादेव द्वादशादित्यदर्शनात् ।<br>
प्रदक्षिणं तु यः कुर्यात्तस्य देवस्य भारत  ॥ १९१.१९ ॥<br>
प्रदक्षिणीकृता तेन पृथिवी नात्र संशयः  ।<br>
तत्र तीर्थे तु सप्तम्यामुपवासेन यत्फलम्  ॥ १९१.२० ॥<br>
अन्यत्र सप्तसप्तम्यां लभन्ति न लभन्ति च  ।<br>
षष्ठ्यां वारे दैनकरे द्वादशादित्यदर्शनात् ॥ १९१.२१ ॥<br>
प्रदक्षिणं तु यः कुर्यात्तस्य पापं तु नश्यति  ।<br>
अरोगी सप्तजन्मानि भवेद्वै नात्र संशयः  ॥ १९१.२२ ॥<br>
यस्तु प्रदक्षिणशतं दद्याद्भक्त्या दिने दिने  ।<br>
दद्रूपिटककुष्ठानि मण्डलानि विचर्चिकाः  ॥ १९१.२३ ॥<br>
नश्यन्ति व्याधयः सर्वे गरुडेनेव पन्नगाः  ।<br>
पुत्रप्राप्तिर्भवेत्तस्य षष्ट्या वासरसेवनात् ॥ १९१.२४ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे द्वादशादित्यतीर्थमाहात्म्यवर्णनं नामैकनवत्युत्तरशततमोऽध्यायः ॥<br>
<br>
<br>
</span>
