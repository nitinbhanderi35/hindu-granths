<span style="font-size: 14pt; line-height: 170%"><br>
अध्याय ७६<br>
<br>
श्रीमार्कण्डेय उवाच -<br>
ततो गच्छेत्तु राजेन्द्र पारेश्वरमनुत्तमम्  ।<br>
पराशरो महात्मा वै नर्मदायास्तटे शुभे  ॥ ७६.१ ॥<br>
तपश्चचार विपुलं पुत्रार्थं पाण्डुनन्दन  ।<br>
हिमवद्दुहिता तेन गौरी नारायणी नृप  ॥ ७६.२ ॥<br>
तोषिता परया भक्त्या नर्मदोत्तरके तटे  ।<br>
तस्य तुष्टा महादेवी शङ्करार्धाङ्गधारिणी  ॥ ७६.३ ॥<br>
भोभो ऋषिवर श्रेष्ठ तुष्टाहं तव भक्तितः  ।<br>
वरं याचय मे विप्र पराशर महामते  ॥ ७६.४ ॥<br>
<br>
पराशर उवाच -<br>
परितुष्टासि मे देवि यदि देयो वरो मम  ।<br>
देहि पुत्रं भगवति सत्यशौचगुणान्वितम्  ॥ ७६.५ ॥<br>
वेदाभ्यसनशीलं हि सर्वशास्त्रविशारदम्  ।<br>
तीर्थे चात्र भवेद्देवि सन्निधानवरेण तु  ॥ ७६.६ ॥<br>
लोकोपकारहेतोश्च स्थीयतां गिरिनन्दिनि  ।<br>
पराशराभिधानेन नर्मदादक्षिणे तटे  ॥ ७६.७ ॥<br>
<br>
श्रीदेव्युवाच -<br>
एवं भवतु ते विप्र तत्रैवान्तरधीयत  ।<br>
पराशरो महात्मा वै स्थापयामास पार्वतीम्  ॥ ७६.८ ॥<br>
शङ्करं स्थापयामास सुरासुरनमस्कृतम्  ।<br>
अच्छेद्यमप्रतर्क्यं च देवानां तु दुरासदम्  ॥ ७६.९ ॥<br>
पराशरो महात्मा वै कृतार्थो ह्यभवन्नृप  ॥ ७६.१० ॥<br>
तत्र तीर्थे तु यो भक्त्या शुचिः प्रयतमानसः  ।<br>
स्त्र्यथवा पुरुषो वापि कामक्रोधविवर्जितः  ॥ ७६.११ ॥<br>
माघे चैत्रेऽथ वैशाखे श्रावणे नृपनन्दन  ।<br>
मासि मार्गशिरे चैव शुक्लपक्षे तु सर्वदा  ॥ ७६.१२ ॥<br>
तत्र गत्वा शुभे स्थाने नर्मदादक्षिणे तटे  ॥ ७६.१३ ॥<br>
उपोष्य परया भक्त्या व्रतमेतत्समाचरेत् ।<br>
रात्रौ जागरणं कृत्वा दीपदानं स्वशक्तितः  ॥ ७६.१४ ॥<br>
गीतं नृत्यं तथा वाद्यं कामक्रोधविवर्जितः  ।<br>
प्रभाते विमले प्राप्ते द्विजाः पूज्याः स्वशक्तितः  ॥ ७६.१५ ॥<br>
सम्पूज्य ब्राह्मणान् पार्थ धनदानहिरण्यतः  ।<br>
वस्त्रेण छत्रदानेन शय्याताम्बूलभोजनैः  ॥ ७६.१६ ॥<br>
प्रीणयेन्नर्मदातीरे ब्राह्मणाञ्छंसितव्रतान्  ।<br>
श्राद्धं कार्यं नृपश्रेष्ठ आमैः पक्वैर्जलेन च  ॥ ७६.१७ ॥<br>
स्त्रीणां चैव तु शूद्राणामामश्राद्धं प्रशस्यते  ।<br>
आमं चतुर्गुणं देयं ब्राह्मणानां युधिष्ठिर  ॥ ७६.१८ ॥<br>
वेदोक्तेन विधानेन द्विजाः पूज्याः प्रयत्नतः  ।<br>
हस्तमात्रैः कुशैश्चैव तिलैश्चैवाक्षतैर्नृप  ॥ ७६.१९ ॥<br>
विप्रा उदङ्मुखाः कार्याः स्वयं वै दक्षिणामुखः  ।<br>
दर्भेषु निक्षिपेदन्नमित्युच्चार्य द्विजाग्रतः  ॥ ७६.२० ॥<br>
प्रेता यान्तु परे लोके तीर्थस्यास्य प्रभावतः  ।<br>
पापं मे प्रशमं यातु एतु वृद्धिं शुभं सदा  ॥ ७६.२१ ॥<br>
वृद्धिं यातु सदा वंशो ज्ञातिवर्गो द्विजोत्तम  ।<br>
एवमुच्चार्य विप्राय दानं देयं स्वशक्तितः  ॥ ७६.२२ ॥<br>
गोभूतिसहिरण्यादि चान्नं वस्त्रं स्वशक्तितः  ।<br>
दातव्यं पाण्डवश्रेष्ठ पारेश्वरवराश्रमे  ॥ ७६.२३ ॥<br>
ये शृण्वन्ति परं भक्त्या मुच्यन्ते सर्वपातकैः  ॥ ७६.२४ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे पारेश्वरतीर्थमाहात्म्यवर्णनं नाम षट्सप्ततितमोऽध्यायः ॥<br>
<br>
</span>
