मार्कण्डेय उवाच -<br>
ततो गच्छेच्च राजेन्द्र दारुतीर्थमनुत्तमम्  ।<br>
दारुको यत्र संसिद्ध इन्द्रस्य दयितः पुरा  ॥ ३६.१ ॥<br>
<br>
युधिष्ठिर उवाच -<br>
दारुकेण कथं तात तपश्चीर्णं पुरानघ  ।<br>
विधानं श्रोतुमिच्छामि त्वत्सकाशाद्द्विजोत्तम  ॥ ३६.२ ॥<br>
<br>
श्रीमार्कण्डेय उवाच -<br>
हन्त ते कथयिष्यामि विचित्रं यत्पुरातनम्  ।<br>
वृत्तं स्वर्गसभामध्ये ऋषीणां भावितात्मनाम्  ॥ ३६.३ ॥<br>
सूतो वज्रधरस्येष्टो मातलिर्नाम नामतः  ।<br>
स पुत्रं शप्तवान्पूर्वं कस्मिंश्चित्कारणान्तरे  ॥ ३६.४ ॥<br>
शापाहतो वेपमान इन्द्रस्य चरणौ शुभौ  ।<br>
प्रपीड्य मूर्ध्ना देवेशं विज्ञापयति भारत  ॥ ३६.५ ॥<br>
तमुवाचाभिशप्तं चाप्यनाथं च सुरेश्वरः  ।<br>
कर्मणा केन शापस्य घोरस्यान्तो भविष्यति  ॥ ३६.६ ॥<br>
नर्मदातटमाश्रित्य तोषयन्वै महेश्वरम्  ।<br>
तिष्ठ यावद्युगस्यान्तं पुनर्जन्म ह्यवाप्स्यसि  ॥ ३६.७ ॥<br>
पुनर्भूत्वा तु पूतस्त्वं दारुको नाम विश्रुतः  ।<br>
संसेव्य परमं देवं शङ्खचक्रगदाधरम्  ॥ ३६.८ ॥<br>
मानुषं भावमापन्नस्ततः सिद्धिमवाप्स्यसि  ।<br>
एवमुक्तस्तु देवेन सहस्राक्षेण धीमता  ॥ ३६.९ ॥<br>
प्रणम्य शिरसा भूमिमागतोऽसौ ह्यचेतनः  ।<br>
नर्मदातटमाश्रित्य कर्षयन्निजविग्रहम्  ॥ ३६.१० ॥<br>
व्रतोपवाससंखिन्नो जपहोमरतः सदा  ।<br>
महादेवं महात्मानं वरदं शूलपाणिनम्  ॥ ३६.११ ॥<br>
भक्त्या तु परया राजन्यावदाभूतसम्प्लवम्  ।<br>
अंशावतरणाद्विष्णोः सूतो भूत्वा महामतिः  ॥ ३६.१२ ॥<br>
तोषयन् वै जगन्नाथं ततो यातो हि सद्गतिम्  ॥ ३६.१३ ॥<br>
एष तत्सम्भवस्तात दारुतीर्थस्य सुव्रत  ।<br>
कथितोऽयं मया पूर्वं यथा मे शङ्करोऽब्रवीत् ॥ ३६.१४ ॥<br>
ततो युधिष्ठिरः श्रुत्वा विस्मयं परमं गतः  ।<br>
भ्रात्ःन् विलोकयामास हृष्टरोमा मुहुर्मुहुः  ॥ ३६.१५ ॥<br>
श्रीमार्कण्डेय उवाच -<br>
तस्मिंस्तीर्थे नरः स्नात्वा विधिपूर्वं नरेश्वर  ।<br>
उपास्य संध्यां देवेशमर्चयेद्यश्च शङ्करम्  ॥ ३६.१६ ॥<br>
वेदाभ्यासं तु तत्रैव यः करोति समाहितः  ।<br>
सोऽश्वमेधफलं राजंल्लभते नात्र संशयः  ॥ ३६.१७ ॥<br>
तस्मिंस्तीर्थे तु यो भक्त्या भोजयेद्ब्राह्मणाञ्छुचिः  ।<br>
स तु विप्रसहस्रस्य लभते फलमुत्तमम्  ॥ ३६.१८ ॥<br>
स्नानं दानं जपो होमः स्वाध्यायो देवतार्चनम्  ।<br>
यत्कृतं शुद्धभावेन तत्सर्वं सफलं भवेत् ॥ ३६.१९ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे दारुकतीर्थमाहात्म्यवर्णनं नाम षट्त्रिंशोऽध्यायः ॥<br>
