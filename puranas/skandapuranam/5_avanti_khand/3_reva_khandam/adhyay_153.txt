<span style="font-size: 14pt; line-height: 170%"><br>
अध्याय १५३<br>
<br>
मार्कण्डेय उवाच -<br>
तस्यैवानन्तरं चान्यद्रवितीर्थमनुत्तमम्  ।<br>
यस्य संदर्शनादेव मुच्यन्ते पातकैर्नराः  ॥ १५३.१ ॥<br>
रवितीर्थे तु यः स्नात्वा नरः पश्यति भास्करम्  ।<br>
तस्य यत्फलमुद्दिष्टं स्वयं देवेन तच्छृणु  ॥ १५३.२ ॥<br>
नान्धो न मूको बधिरः कुले भवति कश्चन  ।<br>
कुरूपः कुनखी वापि तस्य जन्मानि षोडश  ॥ १५३.३ ॥<br>
दद्रुचित्रककुष्ठानि मण्डलानि विचर्चिका  ।<br>
नश्यन्ति देवभक्तस्य षण्मासान्नात्र संशयः  ॥ १५३.४ ॥<br>
चरितं तस्य देवस्य पुराणे यच्छ्रुतं मया  ।<br>
न तत्कथयितुं शक्यं संक्षेपेण नृपोत्तम  ॥ १५३.५ ॥<br>
तत्र तीर्थे तु यद्दानं रविमुद्दिश्य दीयते  ।<br>
विधिना पात्रविप्राय तस्यान्तो नास्ति कर्हिचित् ॥ १५३.६ ॥<br>
अयने विषुवे चैव चन्द्रसूर्यग्रहे तथा  ।<br>
रवितीर्थे प्रदत्तानां दानानां फलमुत्तमम्  ॥ १५३.७ ॥<br>
संक्रान्तौ यानि दानानि हव्यकव्यानि भारत  ।<br>
अपामिव समुद्रस्य तेषामन्तो न लभ्यते  ॥ १५३.८ ॥<br>
येन येन यदा दत्तं येन येन यदा हुतम्  ।<br>
तस्य तस्य तदा काले सविता प्रतिदायकः  ॥ १५३.९ ॥<br>
सप्त जन्मानि तान्येव ददात्यर्कः पुनः पुनः  ।<br>
शतमिन्दुक्षये दानं सहस्रं तु दिनक्षये  ॥ १५३.१० ॥<br>
संक्रान्तौ शतसाहस्रं व्यतीपाते त्वनन्तकम्  ॥ १५३.११ ॥<br>
युधिष्ठिर उवाच -<br>
रवितीर्थं कथं तात पुण्यात्पुण्यतरं स्मृतम्  ।<br>
विस्तरेण ममाख्याहि श्रवणौ मम लम्पटौ  ॥ १५३.१२ ॥<br>
श्रीमार्कण्डेय उवाच -<br>
शृणुष्वावहितो भूत्वा ह्यादित्येश्वरमुत्तमम्  ।<br>
उत्तरे नर्मदाकूले सर्वव्याधिविनाशनम्  ॥ १५३.१३ ॥<br>
पुरा कृतयुगस्यादौ जाबालिर्ब्राह्मणोऽभवत् ।<br>
वसिष्ठान्वयसम्भूतो वेदशास्त्रार्थपारगः  ॥ १५३.१४ ॥<br>
पतिव्रता साधुशीला तस्य भार्या मनस्विनी  ।<br>
ऋतुकाले तु सा गत्वा भर्तारमिदमब्रवीत् ॥ १५३.१५ ॥<br>
वर्तते ऋतुकालो मे भर्तारं त्वामुपस्थिता  ।<br>
भज मां प्रीतिसंयुक्तः पुत्रकामां तु कामिनीम्  ॥ १५३.१६ ॥<br>
एवमुक्तो द्विजः प्राह प्रियेऽद्याहं व्रतान्वितः  ।<br>
गच्छेदानीं वरारोहे दास्य ऋत्वन्तरे पुनः  ॥ १५३.१७ ॥<br>
पुनर्द्वितीये सम्प्राप्ते ऋतुकालेऽप्युपस्थिता  ।<br>
पुनः सा छन्दिता तेन व्रतस्थोऽद्येति भारत  ॥ १५३.१८ ॥<br>
इत्थं वा बहुशस्तेन छन्दिता च पुनः पुनः  ।<br>
निराशा चाभवत्तत्र भर्तारं प्रति भामिनी  ॥ १५३.१९ ॥<br>
दुःखेन महताविष्टा विधायानशनं मृता  ।<br>
तेन भ्रूणहतेनैव पापेन सहसा द्विजः  ॥ १५३.२० ॥<br>
शीर्णघ्राणाङ्घ्रिरभवत्तपः सर्वं ननाश च  ।<br>
दृष्ट्वात्मानं स कुष्ठेन व्याप्तं ब्राह्मणसत्तमः  ॥ १५३.२१ ॥<br>
विषादं परमं गत्वा नर्मदातटमाश्रितः  ।<br>
अपृच्छद्भास्करं तीर्थं द्विजेभ्यो द्विजसत्तमः  ॥ १५३.२२ ॥<br>
आरोग्यं भास्करादिच्छेदिति संचिन्त्य चेतसि  ।<br>
कुतस्तद्भास्करं तीर्थं भो द्विजाः कथ्यतां मम  ॥ १५३.२३ ॥<br>
तपस्तप्याम्यहं गत्वा तस्मिंस्तीर्थे सुभावितः  ॥ १५३.२४ ॥<br>
द्विजा ऊचुः  ।<br>
रेवाया उत्तरे कूले आदित्येश्वरनामतः  ।<br>
विद्यते भास्करं तीर्थं सर्वव्याधिविनाशनम्  ॥ १५३.२५ ॥<br>
तत्र याह्यविचारेण गन्तुं चेच्छक्यते त्वया  ।<br>
एवमुक्तो द्विजैर्विप्रो गन्तुं तत्र प्रचक्रमे  ॥ १५३.२६ ॥<br>
व्याधिना परिभूतस्तु घोरेण प्राणहारिणा  ।<br>
यदा गन्तुं न शक्नोति तदा तेन विचिन्तितम्  ॥ १५३.२७ ॥<br>
सामर्थ्यं ब्राह्मणानां हि विद्यते भुवनत्रये  ।<br>
लिङ्गपातः कृतो विप्रैर्देवदेवस्य शूलिनः  ॥ १५३.२८ ॥<br>
समुद्रः शोषितो विप्रैर्विन्ध्यश्चापि निवारितः  ।<br>
अहमप्यत्र संस्थस्तु ह्यानयिष्यामि भास्करम्  ॥ १५३.२९ ॥<br>
तपोबलेन महता ह्यादित्येश्वरसंज्ञितम्  ।<br>
इति निश्चित्य मनसा ह्युग्रे तपसि संस्थितः  ॥ १५३.३० ॥<br>
वायुभक्षो निराहारो ग्रीष्मे पञ्चाग्निमध्यगः  ।<br>
शिशिरे तोयमध्यस्थो वर्षास्वप्रावृताकृतिः  ॥ १५३.३१ ॥<br>
साग्रे वर्षशते पूर्णे रविस्तुष्टोऽब्रवीदिदम्  ॥ १५३.३२ ॥<br>
सूर्य उवाच -<br>
वरं वरय भद्रं ते किं ते मनसि वाञ्छितम्  ।<br>
अदेयमपि दास्यामि ब्रूहि मां त्वं चिरं कृथाः  ॥ १५३.३३ ॥<br>
किमसाध्यं हि ते विप्र इदानीं तपसि स्थितः  ॥ १५३.३४ ॥<br>
जाबालिरुवाच -<br>
यदि तुष्टोऽसि देवेश यदि देयो वरो मम  ।<br>
मम प्रतिज्ञा देवेश ह्यादित्येश्वरदर्शने  ॥ १५३.३५ ॥<br>
कृता तां पारितुं देव न शक्तो व्याधिना वृतः  ।<br>
शुक्लतीर्थेऽत्र तिष्ठ त्वमादित्येश्वरमूर्तिधृक् ॥ १५३.३६ ॥<br>
एवमुक्ते तु देवेशो बहुरूपो दिवाकरः  ।<br>
उत्तरे नर्मदाकूले क्षणादेव व्यदृश्यत  ॥ १५३.३७ ॥<br>
तदाप्रभृति भूपाल तद्धि तीर्थं प्रचक्षते  ।<br>
सर्वपापहरं प्रोक्तं सर्वदुःखविनाशनम्  ॥ १५३.३८ ॥<br>
यस्तु संवत्सरं पूर्णं नित्यमादित्यवासरे  ।<br>
स्नात्वा प्रदक्षिणाः सप्त दत्त्वा पश्यति भास्करम्  ॥ १५३.३९ ॥<br>
यत्फलं लभते तेन तच्छृणुष्व मयोदितम्  ।<br>
प्रसुप्तं मण्डलानीह दद्रुकुष्ठविचर्चिकाः  ॥ १५३.४० ॥<br>
नश्यन्ति सत्वरं राजंस्तूलराशिरिवानले  ।<br>
धनपुत्रकलत्राणां पूरयेद्वत्सरत्रयात् ॥ १५३.४१ ॥<br>
यस्तु श्राद्धप्रदस्तत्र पित्ःनुद्दिश्य संक्रमे  ।<br>
तृप्यन्ति पितरस्तस्य पितृदेवो हि भास्करः  ॥ १५३.४२ ॥<br>
इति ते कथितं सर्वमादित्येश्वरमुत्तमम्  ।<br>
सर्वपापहरं दिव्यं सर्वरोगविनाशनम्  ॥ १५३.४३ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे आदित्येश्वरतीर्थमाहात्म्यवर्णनं नाम त्रिपञ्चाशदधिकशततमोऽध्यायः ॥<br>
<br>
</span>
