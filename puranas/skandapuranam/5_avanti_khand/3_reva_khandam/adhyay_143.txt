<span style="font-size: 14pt; line-height: 175%"><br>
अध्याय १४३<br>
<br>
श्रीमार्कण्डेय उवाच -<br>
ततो गच्छेन्महाराज योजनेश्वरमुत्तमम्  ।<br>
यत्र सिद्धौ पुरा कल्पे नरनारायणावृषी  ॥ १४३.१ ॥<br>
तत्र तीर्थे तपस्तप्त्वा सङ्ग्रामे देवदानवैः  ।<br>
जयं प्राप्तौ महात्मानौ नरनारायणावुभौ  ॥ १४३.२ ॥<br>
पुनस्त्रेतायुगे प्राप्ते तौ देवौ रामलक्ष्मणौ  ।<br>
तत्र तीर्थे पुनः स्नात्वा रावणो दुर्जयो हतः  ॥ १४३.३ ॥<br>
पुनः पार्थ कलौ प्राप्ते तौ देवौ बलकेशवौ  ।<br>
वसुदेवकुले जातौ दुष्करं कर्म चक्रतुः  ॥ १४३.४ ॥<br>
नरकं कालनेमिं च कंसं चाणूरमुष्टिकौ  ।<br>
शिशुपालं जरासंधं जघ्नतुर्बलकेशवौ  ॥ १४३.५ ॥<br>
ततस्तत्र रिपून्संख्ये भीष्मद्रोणपुरःसरान्  ।<br>
कर्णदुर्योधनादींश्च निहनिष्यति स प्रभुः  ॥ १४३.६ ॥<br>
धर्मक्षेत्रे कुरुक्षेत्रे तत्र युध्यन्ति ते क्षणम्  ।<br>
भीमार्जुननिमित्तेन शिष्यौ कृत्वा परस्परम्  ॥ १४३.७ ॥<br>
तत्र तीर्थे पुनर्गत्वा तपः कृत्वा सुदुष्करम्  ।<br>
पूजयित्वा द्विजान्भक्त्या यास्येते द्वारकां पुनः  ॥ १४३.८ ॥<br>
तत्र तीर्थे तु यः स्नात्वा पूजयेद्बलकेशवौ  ।<br>
तेन देवो जगद्धाता पूजितस्त्रिगुणात्मवान्  ॥ १४३.९ ॥<br>
उपवासी नरो भूत्वा यस्तु कुर्यात्प्रजागरम्  ।<br>
मुच्यते सर्वपापेभ्यो गायंस्तस्य शुभां कथाम्  ॥ १४३.१० ॥<br>
यावतस्तत्र तीर्थे तु वृक्षान् पश्यन्ति मानवाः  ।<br>
ब्रह्महत्यादिकं पापं तावदेषां प्रणश्यति  ॥ १४३.११ ॥<br>
प्रातरुत्थाय ये केचित्पश्यन्ति बलकेशवौ  ।<br>
तेनैव सदृशाः सर्वे देवदेवेन चक्रिणा  ॥ १४३.१२ ॥<br>
ते पूज्यास्ते नमस्कार्यास्तेषां जन्म सुजीवितम्  ।<br>
ये नमन्ति जगत्पूज्यं देवं नारायणं हरिम्  ॥ १४३.१३ ॥<br>
तत्र तीर्थे तु यद्दानं स्नानं देवार्चनं नृप  ।<br>
क्रियते तत्फलं सर्वमक्षयायोपकल्पते  ॥ १४३.१४ ॥<br>
अग्नेरपत्यं प्रथमं सुवर्णं भूर्वैष्णवी सूर्यसुताश्च गावः  ।<br>
लोकास्त्रयस्तेन भवन्ति दत्ता यः काञ्चनं गां च भुवं च दद्यात् ॥ १४३.१५ ॥<br>
एतत्ते कथितं सर्वं तीर्थमाहात्म्यमुत्तमम्  ।<br>
अतीतं च भविष्यच्च वर्तमानं महाबलम्  ॥ १४३.१६ ॥<br>
श्रुत्वा वापि पठित्वेदं श्रावयिपत्वाथ धार्मिकान्  ।<br>
मुच्यते सर्वपापेभ्यो नात्र कार्या विचारणा  ॥ १४३.१७ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे योजनेश्वरतीर्थमाहात्म्यवर्णनं नाम त्रिचत्वारिंशदधिकशततमोऽध्यायः ॥<br>
<br>
</span>
