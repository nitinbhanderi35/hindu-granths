<span style="font-size: 14pt; line-height: 175%"><br>
अध्याय २९<br>
<br>
युधिष्ठिर उवाच -<br>
कावेरीति च विख्याता त्रिषु लोकेषु सत्तम  ।<br>
माहात्म्यं श्रोतुमिच्छामि तस्या मार्कण्ड तत्त्वतः  ॥ २९.१ ॥<br>
कीदृशं दर्शनं तस्याः फलं स्पर्शेऽथवा विभो  ।<br>
स्नाने जाप्येऽथवा दान उपवासे तथा मुने  ॥ २९.२ ॥<br>
कथयस्व महाभाग कावेरीसङ्गमे फलम्  ।<br>
धर्मः श्रुतोऽथ दृष्टो वा कथितो वा कृतोऽपि वा  ॥ २९.३ ॥<br>
अनुमोदितो वा विप्रेन्द्र पुनातीति श्रुतं मया  ।<br>
यथा धर्मप्रसङ्गे तु मुने धर्मोऽपि जायते  ॥ २९.४ ॥<br>
स्वर्गश्च नरकश्चैव इत्येवं वैदिकी श्रुतिः  ॥ २९.५ ॥<br>
<br>
श्रीमार्कण्डेय उवाच -<br>
साधु साधु महाभाग यत्पृष्टोऽहं त्वयाधुना  ।<br>
शृणुष्वैकमना भूत्वा कावेरीफलमुत्तमम्  ॥ २९.६ ॥<br>
अस्ति यक्षो महासत्त्वः कुबेरोनाम विश्रुतः  ।<br>
सोऽपि तीर्थप्रभावेन राजन्यक्षाधिपोऽभवत् ॥ २९.७ ॥<br>
तच्छृणुष्व विधानेन भक्त्या परमया नृप  ।<br>
सिद्धिं प्राप्तो महाभाग कावेरीसङ्गमेन तु  ॥ २९.८ ॥<br>
कावेर्या नर्मदायास्तु सङ्गमे लोकविश्रुते  ।<br>
तत्र स्नात्वा शुचिर्भूत्वा कुबेरः सत्यविक्रमः  ॥ २९.९ ॥<br>
विधिवन्नियमं कृत्वा शास्त्रयुक्त्या नरोत्तम  ।<br>
आराधयन्महादेवमेकचित्तः सनातनम्  ॥ २९.१० ॥<br>
एकाहारो वसन्मासं तथा षष्ठाह्नकालिकः  ।<br>
पक्षोपवासी न्यवसत्कंचित्कालं नृपोत्तम  ॥ २९.११ ॥<br>
मूलशाकफलैश्चान्यं कालं नयति बुद्धिमान्  ।<br>
किंचित्कालं वसंस्तत्र तीर्थे शैवालभोजनः  ॥ २९.१२ ॥<br>
पराकेणानयत्कालं कृच्छ्रेणापि च मानद  ।<br>
चान्द्रायणेन चाप्यन्यमन्यं वाय्वम्बुभोजनः  ॥ २९.१३ ॥<br>
एवं तत्र नरश्रेष्ठ कामरागविवर्जितः  ।<br>
स्थितो वर्षशतं साग्रं कर्षयन्स्वं तथा वपुः  ॥ २९.१४ ॥<br>
ततो वर्षशतस्यान्ते देवदेवो महेश्वरः  ।<br>
तुष्टस्तु परया भक्त्या तमुवाच हसन्निव  ॥ २९.१५ ॥<br>
भोभो यक्ष महासत्त्व वरं वरय सुव्रत  ।<br>
परितुष्टोऽस्मि ते भक्त्या तव दास्ये यथेप्सितम्  ॥ २९.१६ ॥<br>
<br>
यक्ष उवाच -<br>
यदि तुष्टोऽसि देवेश उमया सह शङ्कर  ।<br>
अद्यप्रभृति सर्वेषां यक्षाणामधिपो भवे  ॥ २९.१७ ॥<br>
अक्षयश्चाव्ययश्चैव तव भक्तिपुरःसरः  ।<br>
धर्मे मतिं च मे नित्यं ददस्व परमेश्वर  ॥ २९.१८ ॥<br>
<br>
ईश्वर उवाच -<br>
यत्त्वया प्रार्थितं सर्वं फलं धर्मस्य तत्तथा  ।<br>
इत्येवमुक्त्वा तं तत्र जगामादर्शनं हरः  ॥ २९.१९ ॥<br>
सोऽपि स्नात्वा विधानेन संतर्प्य पितृदेवताः  ।<br>
आमन्त्रयित्वा तत्तीर्थं कृतार्थश्च गृहं ययौ  ॥ २९.२० ॥<br>
पूजितस्तत्र यक्षैस्तु सोऽभिषिक्तो विधानतः  ।<br>
चकार विपुलं तत्र राज्यमीप्सितमुत्तमम्  ॥ २९.२१ ॥<br>
तत्र चान्ये सुराः सिद्धा यक्षगन्धर्वकिंनराः  ।<br>
गणाश्चाप्सरसां तत्र ऋषयश्च तथानघ  ॥ २९.२२ ॥<br>
कावेरीसङ्गमं तेन सर्वपापहरं विदुः  ।<br>
स्वर्गाणामपि सर्वेषां द्वारमेतद्युधिष्ठिर  ॥ २९.२३ ॥<br>
ते धन्यास्ते महात्मानस्तेषां जन्म सुजीवितम्  ।<br>
कावेरीसङ्गमे स्नात्वा यैर्दत्तं हि तिलोदकम्  ॥ २९.२४ ॥<br>
दश पूर्वे परे तात मातृतः पितृतस्तथा  ।<br>
पितरः पितामहास्तेन उद्धृता नरकार्णवात् ॥ २९.२५ ॥<br>
तस्मात्सर्वप्रयत्नेन तत्र स्नायीत मानवः  ।<br>
अर्चयेदीश्वरं देवं यदीच्छेच्छाश्वतीं गतिम्  ॥ २९.२६ ॥<br>
कावेरीसङ्गमे राजन्स्नानदानार्चनं नरैः  ।<br>
कृतं भक्त्या नरश्रेष्ठ अश्वमेधाधिकं फलम्  ॥ २९.२७ ॥<br>
होमेन चाक्षयः स्वर्गो जपादायुर्विवर्धते  ।<br>
ध्यानतो नित्यमायाति पदं शिवकलात्मकम्  ॥ २९.२८ ॥<br>
अग्निप्रवेशं यः कुर्यात्तस्मिंस्तीर्थे नरेश्वर  ।<br>
अग्निलोके वसेत्तावद्यावदाभूतसम्प्लवम्  ॥ २९.२९ ॥<br>
अनाशकं तु यः कुर्यात्तस्मिंस्तीर्थे नराधिप  ।<br>
तस्य पुण्यफलं यद्वै तच्छृणुष्व नरोत्तम  ॥ २९.३० ॥<br>
गन्धर्वाप्सरःसंकीर्णे विमाने सूर्यसन्निभे  ।<br>
वीज्यमानो वरस्त्रीभिर्दैवतैः सह मोदते  ॥ २९.३१ ॥<br>
षष्टिवर्षसहस्राणि षष्टिवर्षशतानि च  ।<br>
क्रीडते रुद्रलोकस्थस्तदन्ते भुवि चागतः  ॥ २९.३२ ॥<br>
भोगवान्दानशीलश्च जायते पृथिवीपतिः  ।<br>
आधिशोकविनिर्मुक्तो जीवेच्च शरदां शतम्  ॥ २९.३३ ॥<br>
एवं गुणगणाकीर्णा कावेरी सा सरिन्नृप  ।<br>
त्रिषु लोकेषु विख्याता नर्मदासङ्गमे सदा  ॥ २९.३४ ॥<br>
जितवाक्कायचित्ताश्च ध्येयध्यानरतास्तथा  ।<br>
कावेरीसङ्गमे तात तेऽपि मोक्षमवाप्नुयुः  ॥ २९.३५ ॥<br>
शृणु तेऽन्यत्प्रवक्ष्यामि आश्चर्यं नृपसत्तम  ।<br>
त्रिषु लोकेषु का त्वन्या दृश्यते सरिता समा  ॥ २९.३६ ॥<br>
लब्धं यैर्नर्मदातोयं ये च कुर्युः प्रदक्षिणम्  ।<br>
ये पिबन्ति जलं तत्र ते पुण्या नात्र संशयः  ॥ २९.३७ ॥<br>
न तेषां सन्ततिच्छेदो दश जन्मानि पञ्च च  ।<br>
तेषां पापं विलीयेत हिमं सूर्योदये यथा  ॥ २९.३८ ॥<br>
गङ्गायमुनसङ्गे वै यत्फलं लभते नरः  ।<br>
तत्फलं लभते मर्त्यः कावेरीस्नानमाचरन्  ॥ २९.३९ ॥<br>
भौमे तु भूतजायोगे व्यतीपाते च संक्रमे  ।<br>
राहुसोमसमायोगे तदेवाष्टगुणं स्मृतम्  ॥ २९.४० ॥<br>
अशीतिश्च यवाः प्रोक्ता गङ्गायामुनसङ्गमे  ।<br>
कावेरीनर्मदायोगे तदेवाष्टगुणं स्मृतम्  ॥ २९.४१ ॥<br>
गङ्गा षष्टिसहस्रैस्तु क्षेत्रपालैः प्रपूज्यते  ।<br>
तदर्धैरन्यतीर्थानि रक्षन्ते नात्र संशयः  ॥ २९.४२ ॥<br>
अमरेश्वरे तु सरितां ये योगाः परिकीर्तिताः  ।<br>
ते त्वशीतिसहस्रैस्तु क्षेत्रपालैस्तु रक्षिताः  ॥ २९.४३ ॥<br>
तथामरेश्वरे याम्ये लिङ्गं वै चपलेश्वरम्  ।<br>
द्वितीयं चण्डहस्ताख्यं द्वे लिङ्गे तीर्थरक्षके  ॥ २९.४४ ॥<br>
शिवेन स्थापिते पूर्वं कावेर्याद्यभिरक्षके  ।<br>
लक्षेण रक्षिता देवी नर्मदा बहुकल्पगा  ॥ २९.४५ ॥<br>
धनुषां षष्ट्यभियुतैः पुरुषैरीशयोजितैः  ।<br>
ओं कारशतसाहस्रैः पर्वतश्चाभिरक्षितः  ॥ २९.४६ ॥<br>
अन्यदेशकृतं पापमस्मिन् क्षेत्रे विनश्यति  ।<br>
अस्मिंस्तीर्थे कृतं पापं वज्रलेपो भविष्यति  ॥ २९.४७ ॥<br>
एषा ते कथिता तात कावेरी सरितां वरा  ।<br>
रुद्रदेहसमुत्पन्ना तेन पुण्या सरिद्वरा  ॥ २९.४८ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये कावेरीसङ्गममाहात्म्यवर्णनं नामैकोनत्रिंशोऽध्यायः ॥<br>
<br>
</span>
