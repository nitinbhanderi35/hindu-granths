<span style="font-size: 14pt; line-height: 175%"><br>
अध्याय ४७<br>
<br>
श्रीमार्कण्डेय उवाच -<br>
गीर्वाणाश्च ततः सर्वे ब्रह्माणं शरणं गताः  ।<br>
गजैर्गिरिवराकारैर्हयैश्चैव गजोपमैः  ॥ ४७.१ ॥<br>
स्यन्दनैर्नगराकारैः सिंहशार्दूलयोजितैः  ।<br>
कच्छपैर्महिषैश्चान्यैर्मकरैश्च तथापरे  ॥ ४७.२ ॥<br>
ब्रह्मलोकमनुप्राप्ता देवाः शक्रपुरोगमाः  ।<br>
दृष्ट्वा पद्मोद्भवं देवं साष्टाङ्गं प्रणताः सुराः  ॥ ४७.३ ॥<br>
देवा ऊचुः  ।<br>
जय देव जगद्वन्द्य जय संसृतिकारक  ।<br>
पद्मयोने सुरश्रेष्ठ त्वामेव शरणं गताः  ॥ ४७.४ ॥<br>
सोद्वेगं भाषितं श्रुत्वा देवानां भावितात्मनाम्  ।<br>
मेघगम्भीरया वाचा देवराजमुवाच ह  ॥ ४७.५ ॥<br>
किमत्रागमनं देवाः सर्वेषां वै विवर्णता  ।<br>
केनापमानिताः सर्वे शीघ्रं मे कथ्यतां स्वयम्  ॥ ४७.६ ॥<br>
देवा ऊचुः  ।<br>
अन्धकाख्यो महादैत्यो बलवान् पद्मसम्भव  ।<br>
तेन देवगणाः सर्वे धनरत्नैर्वियोजिताः  ॥ ४७.७ ॥<br>
हत्वा देवगणांस्तावदसिचक्रपरद्द्विश्वधैः  ।<br>
गृहीत्वा शक्रभार्यां स दानवोऽपि गतो बलात् ॥ ४७.८ ॥<br>
देवानां वचनं श्रुत्वा ब्रह्मा लोकपितामहः  ।<br>
चिन्तयामास राजेन्द्र वधार्थं दानवस्य ह  ॥ ४७.९ ॥<br>
अवध्यो दानवः पापः सर्वेषां वो दिवौकसाम्  ।<br>
स त्राता सर्वजगतां नान्यो विद्येत कुत्रचित् ॥ ४७.१० ॥<br>
एवमुक्ताः सुराः सर्वे ब्रह्मणा तदनन्तरम्  ।<br>
ब्रह्माणं ते पुरस्कृत्य गता यत्र स केशवः  ।<br>
तुष्टुवुर्विविधैः स्तोत्रैर्ब्रह्माद्याश्चक्रपाणिनम्  ॥ ४७.११ ॥<br>
देवा ऊचुः  ।<br>
जय त्वं देवदेवेश लक्ष्म्या वक्षःस्थलाश्रितः  ।<br>
असुरक्षय देवेश वयं ते शरणं गताः  ॥ ४७.१२ ॥<br>
स्तूयमानः सुरैः सर्वैर्ब्रह्माद्यैश्च जनार्दनः  ।<br>
सम्प्रहृष्टमना भूत्वा सुरसङ्घमुवाच ह  ॥ ४७.१३ ॥<br>
<br>
श्रीवासुदेव उवाच -<br>
स्वागतं देवविप्राणां सुप्रभाताद्य शर्वरी  ।<br>
किं कार्यं प्रोच्यतां क्षिप्रं कस्य रुष्टा दिवौकसः  ॥ ४७.१४ ॥<br>
किं दुःखं कश्च संतापः कुतो वा भयमागतम्  ।<br>
कथयन्तु महाभागाः कारणं यन्मनोगतम्  ॥ ४७.१५ ॥<br>
पराभवः कृतो येन सोऽद्य यातु यमालयम्  ।<br>
एवमुक्तास्तु कृष्णेन कथयामासुरस्य तत् ॥ ४७.१६ ॥<br>
दर्शयन्तः स्वकान्देहान् लज्जमाना ह्यधोमुखाः  ।<br>
हृतराज्या ह्यन्धकेन कृता निस्तेजसः प्रभो  ॥ ४७.१७ ॥<br>
पितेव पुत्रं परिरक्ष देव जहीन्द्रशत्रुं सह पुत्रपौत्रैः  ।<br>
तथेति चोक्तः कमलासनेन सुरासुरैर्वन्दितपादपद्मः  ॥ ४७.१८ ॥<br>
शङ्खं चक्रं गदां चापं संगृह्य परमेश्वरः  ।<br>
उत्थितो भोगपर्यङ्काद्देवानां पुरतस्तदा  ॥ ४७.१९ ॥<br>
<br>
श्रीवासुदेव उवाच -<br>
पाताले यदि वा मर्त्ये नाके वा यदि तिष्ठति  ।<br>
तं हनिष्याम्यहं पापं येन संतापिताः सुराः  ॥ ४७.२० ॥<br>
स्वं स्थानं यान्तु गीर्वाणाः संतुष्टा भावितौजसः  ।<br>
विष्णोस्तद्वचनं श्रुत्वा ब्रह्माद्यास्ते सवासवाः  ॥ ४७.२१ ॥<br>
स्वयानैस्तु हरिं नत्वा हृदि तुष्टा दिवं ययुः  ॥ ४७.२२ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे गीर्वाणस्वर्गमनवर्णनं नाम सप्तचत्वारिंशोऽध्यायः ॥<br>
<br>
</span>
