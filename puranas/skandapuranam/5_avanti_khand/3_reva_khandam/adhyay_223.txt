<span style="font-size: 14pt; line-height: 200%">मार्कण्डेय उवाच -<br>
ततः क्रोशान्तरे पार्थ वासवं तीर्थमुत्तमम्  ।<br>
वसुभिः स्थापितं तत्र स्थित्वा वै द्वादशाब्दकम्  ॥ २२३.१ ॥<br>
धरो ध्रुवश्च सोमश्च आपश्चैवानिलोऽनलः  ।<br>
प्रत्यूषश्च प्रभासश्च वसवोऽष्टाविमे पुरा  ॥ २२३.२ ॥<br>
पितृशापपरिक्लिष्टा गर्भवासाय भारत  ।<br>
नार्मदं तीर्थमासाद्य तपश्चक्रुर्यतेन्द्रियाः  ॥ २२३.३ ॥<br>
आराधयन्तः परमं भवानीपतिमव्यम्  ।<br>
द्वादशाब्दानि राजेन्द्र ततस्तुष्टो महेश्वरः  ॥ २२३.४ ॥<br>
प्रत्यक्षः प्रददौ तेभ्यस्त्वभीष्टं वरमुत्तमम्  ।<br>
ततः स्वनाम्ना संस्थाप्य वसवस्तं महेश्वरम्  ।<br>
जग्मुराकाशमाविश्य प्रसन्ने सति शङ्करे  ॥ २२३.५ ॥<br>
ततः प्रभृति विख्यातं तीर्थं तद्वासवाह्वयम्  ।<br>
तस्मिंस्तीर्थे महाराज यो भक्त्या पूजयेच्छिवम्  ।<br>
यथालब्धोपहारैश्च दीपं दद्यात्प्रयत्नतः  ॥ २२३.६ ॥<br>
शुक्लपक्षे तदाष्टम्यां प्रत्यहं वापि शक्तितः  ।<br>
अष्टौ वर्षसहस्राणि स वसेच्छिवसंनिधौ  ॥ २२३.७ ॥<br>
ततः शिवालयं याति गर्भवासं न पश्यति  ।<br>
पुष्पैर्वा पल्लवैर्वापि फलैर्धान्यैस्तथापि वा  ॥ २२३.८ ॥<br>
पूजयेद्देवमीशानं स दैन्यं नाप्नुयात्क्वचित् ।<br>
सर्वशोकविनिर्मुक्तः स्वर्गलोके महीयते  ॥ २२३.९ ॥<br>
एकाहमपि कौन्तेय यो वसेद्वासवेश्वरे  ।<br>
पापराशिं विनिर्धूय भानुवद्दिवि मोदते  ॥ २२३.१० ॥<br>
विप्रांश्च भोजयेद्भक्त्या दद्याद्वासांसि दक्षिणाम्  ॥ २२३.११ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे वासवेश्वरतीर्थमाहात्म्यवर्णनं नाम त्रयोविंशत्यधिकद्विशततमोऽध्यायः ॥<br>
<br>
<br>
</span>
