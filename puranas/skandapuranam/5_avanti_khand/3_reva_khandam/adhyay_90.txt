<span style="font-size: 14pt; line-height: 175%"><br>
अध्याय ९०<br>
<br>
श्रीमार्कण्डेय उवाच -<br>
रेवाया उत्तरे कूले वैष्णवं तीर्थमुत्तमम्  ।<br>
जलशायीति वै नाम विख्यातं वसुधातले  ॥ ९०.१ ॥<br>
दानवानां वधं कृत्वा सुप्तस्तत्र जनार्दनः  ।<br>
चक्रं प्रक्षालितं तत्र देवदेवेन चक्रिणा  ।<br>
सुदर्शनं च निष्पापं रेवाजलसमाश्रयात् ॥ ९०.२ ॥<br>
<br>
युधिष्ठिर उवाच -<br>
चक्रतीर्थं समाचक्ष्व मुनिसंघैश्च वन्दितम्  ।<br>
विष्णोः प्रभावमतुलं रेवायाश्चैव यत्फलम्  ॥ ९०.३ ॥<br>
<br>
श्रीमार्कण्डेय उवाच -<br>
साधु साधु महाप्राज्ञ विरक्तस्त्वं युधिष्ठिर  ।<br>
गुह्याद्गुह्यतरं तीर्थं निर्मितं चक्रिणा स्वयम्  ॥ ९०.४ ॥<br>
तत्तेऽहं सम्प्रवक्ष्यामि कथां पापप्रणाशिनीम्  ।<br>
आसीत्पुरा महादैत्यस्तालमेघ इति श्रुतः  ॥ ९०.५ ॥<br>
तेन देवा जिताः सर्वे हृतराज्या नराधिप  ।<br>
यज्ञभागान् स्वयं भुङ्क्ते अहं विष्णुर्न संशयः  ॥ ९०.६ ॥<br>
धनदस्य हृतं चित्तं हृतः शक्रस्य वारणः  ।<br>
इन्द्राणीं वाञ्छते पापो हयरत्नं रवेरपि  ॥ ९०.७ ॥<br>
तालमेघभयात्पार्थ रविरुद्राः सवासवाः  ।<br>
यमः स्कन्दो जलेशोऽग्निर्वायुर्देवो धनेश्वरः  ॥ ९०.८ ॥<br>
सवाक्पतिमहेशाश्च नष्टचित्ताः पितामहम्  ।<br>
गता देवा ब्रह्मलोकं तत्र दृष्ट्वा पितामहम्  ॥ ९०.९ ॥<br>
तुष्टुवुर्विविधैः स्तोत्रैर्वागीशप्रमुखाः सुराः  ।<br>
गुणत्रयविभागाय पश्चाद्भेदमुपेयुषे  ॥ ९०.१० ॥<br>
दृष्ट्वा देवान्निरुत्साहान् विवर्णानवनीपते  ।<br>
प्रसादाभिमुखो देवः प्रत्युवाच दिवौकसः  ॥ ९०.११ ॥<br>
<br>
ब्रह्मोवाच -<br>
स्वागतं सुरसङ्घस्य कान्तिर्नष्टा पुरातनी  ।<br>
हिमक्लिष्टप्रभावेण ज्योतींषीव मुखानि वः  ॥ ९०.१२ ॥<br>
प्रशमादर्चिषामेतदनुद्गीर्णं सुरायुधम्  ।<br>
वृत्रस्य हन्तुः कुलिशं कुण्ठितश्रीव लक्ष्यते  ॥ ९०.१३ ॥<br>
किं चायमरिदुर्वारः पाणौ पाशः प्रचेतसः  ।<br>
मन्त्रेण हतवीर्यस्य फणिनो दैन्यमाश्रितः  ॥ ९०.१४ ॥<br>
कुबेरस्य मनःशल्यं शंसतीव पराभवम्  ।<br>
अपविद्धगतो वायुर्भग्नशाख इव द्रुमः  ॥ ९०.१५ ॥<br>
यमोऽपि विलिखन्भूमिं दण्डेनास्तमितत्विषा  ।<br>
कुरुतेऽस्मिन्नमोघोऽपि निर्वाणालातलाघवम्  ॥ ९०.१६ ॥<br>
अमी च कथमादित्याः प्रतापक्षतिशीतलाः  ।<br>
चित्रन्यस्ता इव गताः प्रकामालोकनीयताम्  ॥ ९०.१७ ॥<br>
तद्ब्रूत वत्साः किमितः प्रार्थयध्वं समागताः  ।<br>
किमागमनकृत्यं वो ब्रूत निःसंशयं सुराः  ॥ ९०.१८ ॥<br>
मयि सृष्टिर्हि लोकानां रक्षा युष्मास्ववस्थिता  ।<br>
ततो मन्दानिलोद्भूतकमलाकरशोभिना  ॥ ९०.१९ ॥<br>
गुरुं नेत्रसहस्रेण प्रेरयामास वृत्रहा  ।<br>
स द्विनेत्रं हरेश्चक्षुः सहस्रनयनाधिकम्  ॥ ९०.२० ॥<br>
वाचस्पतिरुवाचेदं प्राञ्जलिर्जलजासनम्  ।<br>
युष्मद्वंशोद्भवस्तात तालमेघो महाबलः  ॥ ९०.२१ ॥<br>
उपतापयते देवान्धूमकेतुरिवोच्छ्रितः  ।<br>
तेन देवगणाः सर्वे दुःखिता दानवेन च  ॥ ९०.२२ ॥<br>
तालमेघो दैत्यपतिः सर्वान्नो बाधते बली  ।<br>
तस्मात्त्वां शरणं प्राप्ताः शरणं नो विधे भव  ॥ ९०.२३ ॥<br>
ततः प्रसन्नो भगवान् वेधास्तानब्रवीद्वचः  ॥ ९०.२४ ॥<br>
<br>
ब्रह्मोवाच -<br>
तालमेघेन वो मध्ये बली तेन समः सुराः  ।<br>
विना माधवदेवेन साध्यो मे नैव दानवः  ॥ ९०.२५ ॥<br>
ततः सुरगणाः सर्वे विरिञ्चिप्रमुखा नृप  ।<br>
क्षीरोदं प्रस्थिताः सर्वे दुःखितास्तेन वैरिणा  ॥ ९०.२६ ॥<br>
त्वरिताः प्रस्थिता देवाः केशवं द्रष्टुकाम्यया  ।<br>
क्षीरोदं सागरं गत्वास्तुवंस्ते जलशायिनम्  ॥ ९०.२७ ॥<br>
देवा ऊचुः  ।<br>
जगदादिरनादिस्त्वं जगदन्तोऽप्यनन्तकः  ।<br>
जगन्मूर्तिरमूर्तिस्त्वं जय गीर्वाणपूजित  ॥ ९०.२८ ॥<br>
जय क्षीरोदशयन जय लक्ष्म्या सदा वृत  ।<br>
जय दानवनाशाय जय देवकिनन्दन  ॥ ९०.२९ ॥<br>
जय शङ्खगदापाणे जय चक्रधर प्रभो  ।<br>
इति देवस्तुतिं श्रुत्वा प्रबुद्धो जलशाय्यथ  ॥ ९०.३० ॥<br>
उवाच मधुरां वाणीं मेघगम्भीरनिस्वनाम्  ।<br>
किमर्थं बोधितो ब्रह्मन् समर्थैर्वः सुरासुरैः  ॥ ९०.३१ ॥<br>
<br>
ब्रह्मोवाच -<br>
तालमेघभयात्कृष्ण सम्प्राप्तास्तव मन्दिरम्  ।<br>
न वध्यः कस्यचित्पापस्तालमेघो जनार्दन  ॥ ९०.३२ ॥<br>
त्वमेव जहि तं दुष्टं मृत्युं यास्यति नान्यथा  ॥ ९०.३३ ॥<br>
<br>
श्रीकृष्ण उवाच -<br>
स्वस्थानं गम्यतां देवाः स्वकीयां लभत प्रजाम्  ।<br>
दुष्टात्मानं हनिष्यामि तालमेघं महाबलम्  ॥ ९०.३४ ॥<br>
स्थानं ब्रुवन्तु मे देवा वसेद्यत्र स दानवः  ॥ ९०.३५ ॥<br>
देवा ऊचुः  ।<br>
हिमाचलगुहायां स वसते दानवेश्वरः  ।<br>
चतुर्विंशतिसाहस्रैः कन्याभिः परिवारितः  ॥ ९०.३६ ॥<br>
तुरङ्गैः स्यन्दनैः कृष्ण संख्या तस्य न विद्यते  ।<br>
नटा नानाविधास्तत्र असंख्यातगुणा हरे  ॥ ९०.३७ ॥<br>
द्विरदाः पर्वताकारा हयाश्च द्विरदोपमाः  ।<br>
महाबलो वसेत्तत्र गीर्वाणभयदायकः  ॥ ९०.३८ ॥<br>
श्रुत्वा देवो वचस्तेषां देवानामातुरात्मनाम्  ।<br>
अचिन्तयद्गरुत्मन्तं शत्रुसङ्घविनाशनम्  ॥ ९०.३९ ॥<br>
चक्रं करेण संगृह्य गदाचक्रधरः प्रभुः  ।<br>
शार्ङ्गं च मुशलं सीरं करैर्गृह्य जनार्दनः  ॥ ९०.४० ॥<br>
आरूढः पक्षिराजेन्द्रं वधार्थं दानवस्य च  ।<br>
दानवस्य पुरे पेतुरुत्पाता घोररूपिणः  ॥ ९०.४१ ॥<br>
गोमायुर्गृध्रमध्ये तु कपोतैः सममाविशत् ।<br>
विना वातेन तस्यैव ध्वजदण्डः पपात ह  ॥ ९०.४२ ॥<br>
सर्पसूषकयोर्युद्धं तथा केसरिनागयोः  ।<br>
उन्मार्गाः सरितस्तत्रावहन्रक्तविमिश्रिताः  ।<br>
अकालतरुपुष्पाणि दृश्यन्ते स्म समन्ततः  ॥ ९०.४३ ॥<br>
ततः प्राप्तो जगन्नाथो हिमवन्तं नगेश्वरम्  ।<br>
पाञ्चजन्यश्वसहसा पूरितः पुरसन्निधौ  ॥ ९०.४४ ॥<br>
तेन शब्देन महता ह्यारूढो दानवेश्वरः  ।<br>
उवाच च तदा वाक्यं तालमेघो महाबलः  ॥ ९०.४५ ॥<br>
<br>
तालमेघ उवाच -<br>
कोऽयं मृत्युवशं प्राप्तो ह्यज्ञात्वा मम विक्रमम्  ।<br>
धुन्धुमाराज्ञया ह्याशु स्वसैन्यपरिवारितः  ॥ ९०.४६ ॥<br>
बलादानय तं बद्ध्वा ममाग्रे बहुशालिनम्  ॥ ९०.४७ ॥<br>
<br>
धुन्धुमार उवाच -<br>
आनयामि न सन्देहः सुरो यक्षोऽथ किन्नरः  ।<br>
स्यन्दनौघैः समायुक्तो गजवाजिभटैः सह  ॥ ९०.४८ ॥<br>
हृष्टस्ततो जगद्योनिः सुपर्णस्थो महाबलः  ।<br>
गृह्यतां गृह्यतामेष इत्युक्तास्तेन किंकराः  ॥ ९०.४९ ॥<br>
चतुर्दिक्षु प्रधावन्त इतश्चेतश्च सर्वतः  ।<br>
सुपर्णेनाग्निरूपेण दग्धास्ते शलभा यथा  ॥ ९०.५० ॥<br>
धुन्धुमारोऽपि कृष्णेन शरघातेन ताडितः  ।<br>
हतो वक्षःस्थले पापो मृतावस्थो रथोपरि  ॥ ९०.५१ ॥<br>
हाहाकारं ततः सर्वे दानवाश्चक्रुरातुराः  ।<br>
तालमेघस्ततः क्रुद्धो रथारूढो विनिर्गतः  ।<br>
ददृशे केशवं पार्थ शङ्खचक्रगदाधरम्  ॥ ९०.५२ ॥<br>
<br>
तालमेघ उवाच -<br>
अन्ये ते दानवाः कृष्ण ये हताः समरे त्वया  ।<br>
हिरण्यकशिपुप्रख्यानपुमांसो हि तेऽच्युत  ॥ ९०.५३ ॥<br>
इत्युक्त्वा दानवः पार्थ वर्षयामास सायकैः  ।<br>
दानवस्य शरान्मुक्तान् छेदयामास केशवः  ॥ ९०.५४ ॥<br>
गरुत्मानवधीत्सैन्यमवध्यं यत्सुरासुरैः  ।<br>
कृष्णेन द्विगुणास्तस्य प्रेषिताः स्वशिलीमुखाः  ॥ ९०.५५ ॥<br>
द्विगुणं द्विगुणीकृत्य प्रेषयामास दानवः  ।<br>
तानप्यष्टगुणैः कृष्णश्छादयामास सायकैः  ॥ ९०.५६ ॥<br>
ततः क्रुद्धेन दैत्येन ह्याग्नेयं बाणमुत्तमम्  ॥ ९०.५७ ॥<br>
वारुणं प्रेषयामास त्वाग्नेयं शमितं ततः  ।<br>
वारुणेनैव वायव्यं तालमेघो व्यसर्जयत् ॥ ९०.५८ ॥<br>
सार्पं चैव हृषीकेशो वायव्यस्य प्रशान्तये  ।<br>
नारसिंहं नृसिंहोऽपि प्रेषयामास पाण्डव  ॥ ९०.५९ ॥<br>
नारसिंहं ततो दृष्ट्वा तालमेघो महाबलः  ।<br>
उत्तीर्य स्यन्दनाच्छीघ्रं गृहीत्वा खड्गचर्मणी  ॥ ९०.६० ॥<br>
कृष्ण त्वां प्रेषयिष्यामि यममार्गं सुदारुणम्  ।<br>
इत्युक्त्वा दानवः पार्थ आगतः केशवं प्रति  ॥ ९०.६१ ॥<br>
खड्गेनाताडयद्दैत्यो गदापाणिं जनार्दनम्  ।<br>
मण्डलाग्रं ततो गृह्य केशवो हृष्टमानसः  ॥ ९०.६२ ॥<br>
जघनोरःस्थले पार्थ तालमेघं महाहवे  ।<br>
जनार्दनस्तदा दैत्यं दैत्यो हरिमहन्मृधे  ॥ ९०.६३ ॥<br>
जनार्दनस्ततः क्रुद्धस्तालमेघाय भारत  ।<br>
अमोघं चक्रमादाय मुक्तं तस्य च मूर्धनि  ॥ ९०.६४ ॥<br>
निपपात शिरस्तस्य पर्वताश्च चकम्पिरे  ।<br>
समुद्राः क्षुभिताः पार्थ नद्य उन्मार्गगामिनीः  ॥ ९०.६५ ॥<br>
पुष्पवृष्टिं ततो देवा मुमुचुः केशवोपरि  ।<br>
अवध्यः सुरसङ्घानां सूदितः केशव त्वया  ॥ ९०.६६ ॥<br>
स्वस्थाश्चैव ततो देवास्तालमेघे निपातिते  ।<br>
जनार्दनोऽपि कौन्तेय नर्मदातटमाश्रितः  ॥ ९०.६७ ॥<br>
क्षीरोदां नर्मदां मत्वा अनन्तभुजगोपरि  ।<br>
लक्ष्म्या समन्वितः कृष्णो निलीनश्चोत्तरे तटे  ॥ ९०.६८ ॥<br>
चक्रं विभीषणं मर्त्ये ज्वालामालासमन्वितम्  ।<br>
पतितं नर्मदातोये जलशायिसमीपतः  ॥ ९०.६९ ॥<br>
निर्धूतकल्मषं जातं नर्मदातोययोगतः  ।<br>
तालमेघवधोत्पन्नं यत्पापं नृपनन्दन  ॥ ९०.७० ॥<br>
तत्स्रवं क्षालितं सद्यो नर्मदांभसि भारत  ।<br>
तदाप्रभृति लोकेऽस्मिञ्जलशायी महीपते  ॥ ९०.७१ ॥<br>
चक्रतीर्थं वदन्त्यन्ये केचित्कालाघनाशनम्  ।<br>
विख्यातं भारते वर्षे नर्मदायां महीपते  ॥ ९०.७२ ॥<br>
तत्तीर्थस्य प्रभावोऽयं श्रूयतामवनीपते  ।<br>
यथाऽनन्तो हि नागानां देवानां च जनार्दनः  ॥ ९०.७३ ॥<br>
मासानां मार्गशीर्षोऽस्ति नदीनां नर्मदा यथा  ।<br>
मासि मार्गशिरे पार्थ ह्येकादश्यां सितेऽहनि  ॥ ९०.७४ ॥<br>
गत्वा यो मनुजो भक्त्या कामक्रोधविवर्जितः  ।<br>
वैष्णवीं भावनां कृत्वा जलेशं तु व्रजेत वै  ॥ ९०.७५ ॥<br>
एकभुक्तं च नक्तं च तथैवायाचितं नृप  ।<br>
उपवासं तथा दानं ब्राह्मणानां च भोजनम्  ॥ ९०.७६ ॥<br>
करोति च कुरुश्रेष्ठ न स याति यमालयम्  ।<br>
यमलोकभयाद्भीता ये लोकाः पाण्डुनन्दन  ॥ ९०.७७ ॥<br>
ते पश्यन्तु श्रियः कान्तं नागपर्यङ्कशायिनम्  ।<br>
गोपीजनसमावृत्तं योगनिद्रां समाश्रितम्  ।<br>
विश्वरूपं जगन्नाथं संसारभयनाशनम्  ॥ ९०.७८ ॥<br>
स्नापयेत्परया भक्त्या क्षौद्रक्षीरेण सर्पिषा  ।<br>
खण्डेन तोयमिश्रेण जगद्योनिं जनार्दनम्  ॥ ९०.७९ ॥<br>
स्नाप्यमानं च पश्यन्ति ये लोका गतमत्सराः  ।<br>
ते यान्ति परमं लोकं सुरासुरनमस्कृतम्  ॥ ९०.८० ॥<br>
घृतेन बोधयेद्दीपमथवा तैलपूरितम्  ।<br>
रात्रौ जागरणं कृत्वा दैवस्याग्रे विमत्सराः  ॥ ९०.८१ ॥<br>
ये कथां वैष्णवीं भक्त्या शृण्वन्ति च नृपोत्तम  ।<br>
ब्रह्महत्यादिपापानि नश्यन्ते नात्र संशयः  ॥ ९०.८२ ॥<br>
प्रदक्षिणन्ति ये मर्त्या जलशायिजगद्गुरुम्  ।<br>
प्रदक्षिणीकृता तैस्तु सप्तद्वीपा वसुंधरा  ॥ ९०.८३ ॥<br>
ततः प्रभाते विमले पित्ःन् संतर्पयेज्जलैः  ।<br>
श्राद्धं च ब्राह्मणैस्तत्र योग्यैः पाण्डव मानवाः  ॥ ९०.८४ ॥<br>
स्वदारनिरतैः शान्तैः परदारविवर्जकैः  ।<br>
वेदाभ्यसनशीलैश्च स्वकर्मनिरतैः शुभैः  ॥ ९०.८५ ॥<br>
नित्यं यजनशीलैश्च त्रिसन्ध्यापरिपालकैः  ।<br>
श्रद्धया कारयेच्छ्राद्धं यदीच्छेच्छ्रेय आत्मनः  ॥ ९०.८६ ॥<br>
ते धन्या मानुषे लोके वन्द्या हि भुवि मानवाः  ।<br>
ये वसन्ति सदाकालं पादपद्माश्रया हरेः  ॥ ९०.८७ ॥<br>
जलशायं प्रपश्यन्ति प्रत्यक्षं सुरनायकम्  ।<br>
पक्षोपवासं पाराकं व्रतं चान्द्रायणं शुभम्  ॥ ९०.८८ ॥<br>
मासोपवासमुग्रं च षष्ठान्नं पञ्चमं व्रतम्  ।<br>
तत्र तीर्थे तु यः कुर्यात्सोऽक्षयां गतिमाप्नुयात् ॥ ९०.८९ ॥<br>
<br>
श्रीमार्कण्डेय उवाच -<br>
अतः परं प्रवक्ष्यामि तिलधेनोश्च यत्फलम्  ।<br>
यथा यस्मिन्यदा देया दाने तस्याः शुभं फलम्  ॥ ९०.९० ॥<br>
एतत्कथान्तरं पुण्यमृषेर्द्वैपायनात्पुरा  ।<br>
श्रुतं हि नैमिषे पुण्ये नारदाद्यैरनेकधा  ॥ ९०.९१ ॥<br>
इदं परममायुष्यं मङ्गल्यं कीर्तिवर्धनम्  ।<br>
विप्राणां श्रावयन्विद्वान्फलानन्त्यंसमश्नुते  ॥ ९०.९२ ॥<br>
बहुभ्यो न प्रदेयानि गौर्गृहं शयनं स्त्रियः  ।<br>
विभक्तदक्षिणा ह्येता दातारं नाप्नुवन्ति च  ॥ ९०.९३ ॥<br>
एकमेतत्प्रदातव्यं न बहूनां युधिष्ठिर  ।<br>
सा च विक्रयमापन्ना दहत्यासप्तमं कुलम्  ॥ ९०.९४ ॥<br>
यथालाभा तु सर्वेषां चतुर्द्रोणा तु गौः स्मृता  ।<br>
द्रोणस्य वत्सकः कार्यो बहूनां वापि कामतः  ॥ ९०.९५ ॥<br>
यस्मिन्देशे तु यन्मानं विषये वा विचारितम्  ।<br>
तेन मानेन तां कुर्वन्नक्षयं फलमश्नुते  ॥ ९०.९६ ॥<br>
सुखपूर्वं शुचौ भूमौ पुष्पधूपाक्षतैस्तथा  ।<br>
कर्णाभ्यां रत्ने दातव्ये दीपौ नेत्रद्वये तथा  ॥ ९०.९७ ॥<br>
श्रीखण्डमुरसि स्थाप्यं ताभ्यां चैव तु काञ्चनम्  ।<br>
ऊर्ध्वे मधु घृतं देयं कुर्यात्सर्षपरोमकम्  ॥ ९०.९८ ॥<br>
कम्बले कम्बलं दद्याच्छ्रोण्यां मधु घृतं तथा  ।<br>
यवसं पायसं दद्याद्घृतं क्षौद्रसमन्वितम्  ॥ ९०.९९ ॥<br>
स्वर्णशृङ्गी रूप्यशिफारुक्मलाङ्गूलसंयुता  ।<br>
रत्नपृष्ठी तु दातव्या कांस्यपात्रावदोहिनी  ॥ ९०.१०० ॥<br>
यत्स्याद्बाल्यकृतं पापं यद्वा कृतमजानता  ।<br>
वाचा कृतं कर्मकृतं मनसा यद्विचिन्तितम्  ॥ ९०.१०१ ॥<br>
जले निष्ठीवितं चैव मुशलं वापि लङ्घितम्  ।<br>
वृषलीगमनं चैव गुरुदारनिषेवणम्  ॥ ९०.१०२ ॥<br>
कन्याया गमनं चैव सुवर्णस्तेयमेव च  ।<br>
सुरापानं तथा चान्यत्तिलधेनुः पुनाति हि  ॥ ९०.१०३ ॥<br>
अहोरात्रोपवासेन विधिवत्तां विसर्जयेत् ।<br>
या सा यमपुरे घोरे नदी वैतरणी स्मृता  ॥ ९०.१०४ ॥<br>
वालुकायोऽश्मस्थला च पच्यते यत्र दुष्कृती  ।<br>
अवीचिर्नरको यत्र यत्र यामलपर्वतौ  ॥ ९०.१०५ ॥<br>
यत्र लोहमुखाः काका यत्र श्वानो भयंकराः  ।<br>
असिपत्त्रवनं चैव यत्र सा कूटशाल्मली  ॥ ९०.१०६ ॥<br>
तान्सुखेन व्यतिक्रम्य धर्मराजालयं व्रजेत् ।<br>
धर्मराजस्तु तं दृष्ट्वा सूनृतं वक्ति भारत  ॥ ९०.१०७ ॥<br>
विमानमुत्तमं योग्यं मणिरत्नविभूषितम्  ।<br>
अत्रारुह्य नरश्रेष्ठ प्रयाहि परमां गतिम्  ॥ ९०.१०८ ॥<br>
मा च चाटु भटे देहि मैव देहि पुरोहिते  ।<br>
मा च काणे विरूपे च न्यूनाङ्गे न च देवले  ॥ ९०.१०९ ॥<br>
अवेदविदुषे नैव ब्राह्मणे सर्वविक्रये  ।<br>
मित्रघ्ने च कृतघ्ने च मन्त्रहीने तथैव च  ॥ ९०.११० ॥<br>
वेदान्तगाय दातव्या श्रोत्रियाय कुटुम्बिने  ।<br>
वेदान्तगसुते देया श्रोत्रिये गृहपालके  ॥ ९०.१११ ॥<br>
सर्वाङ्गरुचिरे विप्रे सद्वृत्ते च प्रियंवदे  ।<br>
पूर्णिमायां तु माघस्य कार्त्तिक्यामथ भारत  ॥ ९०.११२ ॥<br>
वैशाख्यां मार्गशीर्ष्यां वाषाढ्यां चैत्र्यामथापि वा  ।<br>
अयने विषुवे चैव व्यतीपाते च सर्वदा  ॥ ९०.११३ ॥<br>
षडशीतिमुखे पुण्ये छायायां कुंजरस्य वा  ।<br>
एष ते कथितः कल्पस्तिलधेनोर्मयानघ  ॥ ९०.११४ ॥<br>
व्रजन्ति वैष्णवं लोकं दत्त्वा पादं यमोपरि  ।<br>
प्राणत्यागात्परं लोकं वैष्णवं नात्र संशयः  ।<br>
भित्त्वाशु भास्करं यान्ति नात्र कार्या विचारणा  ॥ ९०.११५ ॥<br>
एतत्ते सर्वमाख्यातं चक्रतीर्थफलं नृप  ।<br>
यच्छ्रुत्वा मानवो भक्त्या सर्वपापैः प्रमुच्यते  ॥ ९०.११६ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे जलशायितीर्थमाहात्म्यवर्णनं नाम नवतितमोऽध्यायः ॥<br>
<br>
</span>
