<span style="font-size: 14pt; line-height: 200%">अध्याय ३९  <br>
<br>
श्रीमार्कण्डेय उवाच -<br>
ततो गच्छेच्च राजेन्द्र कपिलातीर्थमुत्तमम्  ।<br>
स्नानमात्रान्नरो भक्त्या मुच्यते सर्वकिल्बिषैः  ॥ ३९.१ ॥<br>
<br>
युधिष्ठिर उवाच -<br>
आश्चर्यभूतं लोकेषु कथितं द्विजसत्तम  ।<br>
नर्मदेश्वरमाहात्म्यं कापिलं कथयस्व मे  ॥ ३९.२ ॥<br>
यस्मिन् कालेऽथ सम्बन्धे उत्पन्नं तीर्थमुत्तमम्  ।<br>
सर्वपापहरं पुण्यं तीर्थं जातं कथं प्रभो  ॥ ३९.३ ॥<br>
<br>
मार्कण्डेय उवाच -<br>
शृणु वक्ष्येऽद्य ते राजन्कपिलातीर्थमुत्तमम्  ।<br>
येन ते विस्मयः सर्वः श्रुत्वा गच्छति भारत  ॥ ३९.४ ॥<br>
पुरा कृतयुगस्यादौ ब्रह्मा लोकपितामहः  ।<br>
उत्पादयित्वा सकलं भूतग्रामं चतुर्विधम्  ॥ ३९.५ ॥<br>
जपहोमपरो भक्त्या क्षणं ध्यात्वा च तिष्ठति  ।<br>
ज्वलमानात्तु कपिला तावत्कुण्डात्समुत्थिता  ॥ ३९.६ ॥<br>
अग्निज्वालोज्ज्वलैः शृङ्गैस्त्रिनेत्रा सुपयस्विनी  ।<br>
अग्निपूर्णा ह्यग्निमुखा अग्निघ्राणाग्निलोचना  ॥ ३९.७ ॥<br>
अग्निखुरा ह्यग्निपृष्ठा अग्निसर्वाङ्गसंस्थितिः  ।<br>
सर्वलक्षणसम्पूर्णा घण्टाललितनिःस्वना  ॥ ३९.८ ॥<br>
दृष्ट्वा तु तां महाभागां कपिलां कुण्डमध्यगाम्  ।<br>
ब्रह्मा लोकगुरुस्तात प्रणम्येदमुवाच ह  ॥ ३९.९ ॥<br>
नमस्ते कपिले पुण्ये सर्वलोकनमस्कृते  ।<br>
मङ्गल्ये मङ्गले देवि त्रिषु लोकेष्वनुपमे  ॥ ३९.१० ॥<br>
त्वं लक्ष्मीस्त्वं स्मृतिर्मेधा त्वं धृतिस्त्वं वरानने  ।<br>
उमादेवीति विख्याता त्वं सती नात्र संशयः  ॥ ३९.११ ॥<br>
वैष्णवी त्वं महादेवी ब्रह्माणी त्वं वरानने  ।<br>
कुमारी त्वं महाभागे भक्तिः श्रद्धा तथैव च  ॥ ३९.१२ ॥<br>
कालरात्रिस्तु भूतानां कुमारी परमेश्वरी  ।<br>
त्वं लवस्त्वं त्रुटिश्चैव मुहूर्तं लक्षमेव च  ॥ ३९.१३ ॥<br>
संवत्सरस्त्वं मासस्त्वं कालस्त्वं च क्षणस्तथा  ।<br>
नास्ति किंचित्त्वया हीनं त्रैलोक्ये सचराचरे  ॥ ३९.१४ ॥<br>
एवं स्तुता तु मानेन कपिला परमेष्ठिना  ।<br>
तमुवाच महाभागं प्रहृष्य पद्मसम्भवम्  ॥ ३९.१५ ॥<br>
प्रसन्ना तव वाक्येन देवदेव जगद्गुरो  ।<br>
किं करोमि प्रियं तेऽद्य ब्रूहि सर्वं पितामह  ॥ ३९.१६ ॥<br>
<br>
ब्रह्मोवाच -<br>
जगद्धिताय जनिता मया त्वं परमेश्वरि  ।<br>
स्वर्गान्मर्त्यं ततो याहि लोकानां हितकाम्यया  ॥ ३९.१७ ॥<br>
सर्वदेवमयी त्वं तु सर्वलोकमयी तथा  ।<br>
विधिना ये प्रदास्यन्ति तेषां वासस्त्रिविष्टपे  ॥ ३९.१८ ॥<br>
एवमुक्त्वा ततो देवी ब्रह्माणं परमेश्वरी  ।<br>
वन्द्यमाना सुरैः सिद्धैराजगाम धरातलम्  ॥ ३९.१९ ॥<br>
<br>
युधिष्ठिर उवाच -<br>
यदायातेह सा तात ब्राह्मणो वचनाच्छुभा  ।<br>
तदा देवाश्च लोकाश्च कथमङ्गेषु संस्थिताः  ॥ ३९.२० ॥<br>
कथं वा संस्थितागत्य कपिला सा द्विजोत्तम  ।<br>
तीर्थे वा ह्यूषरे क्षेत्र एतन्मे कथय द्विज  ॥ ३९.२१ ॥<br>
<br>
मार्कण्डेय उवाच -<br>
सा तदा ब्रह्मणा चोक्ता धात्रा लोकस्य भारत  ।<br>
ब्रह्मलोकाद्गता पुण्यां नर्मदां लोकपावनीम्  ॥ ३९.२२ ॥<br>
तपः कृत्वा सुविपुलं नर्मदातटमाश्रिता  ।<br>
चचार पृथिवीं सर्वां सशैलवनकाननाम्  ॥ ३९.२३ ॥<br>
तदाप्रभृति राजेन्द्र कपिलातीर्थमुत्तमम्  ।<br>
सर्वपापहरं ख्यातमृषिसङ्घैर्निषेवितम्  ॥ ३९.२४ ॥<br>
तत्तीर्थे विधिवत्स्नात्वा कपिलायाः प्रयच्छति  ।<br>
पृथ्वी तेन भवेद्दत्ता सशैलवनकानना  ॥ ३९.२५ ॥<br>
तां तु पश्यति यो भक्त्या दीयमानां द्विजोत्तमे  ।<br>
तस्य वर्षशतं पापं नश्यते नात्र संशयः  ॥ ३९.२६ ॥<br>
भूर्भुवः स्वर्महश्चैव जनः सत्यं तपस्तथा  ।<br>
ते तत्पृष्ठं समाश्रित्य स्थिता लोका नृपोत्तम  ॥ ३९.२७ ॥<br>
</span>