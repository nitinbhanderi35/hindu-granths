<span style="font-size: 14pt; line-height: 200%">अध्याय ७<br>
<br>
श्रीमार्कण्डेय उवाच -<br>
पुनरेकार्णवे घोरे नष्टे स्थावरजंगमे  ।<br>
सलिलेनाप्लुते लोके निरालोके तमोद्भवे  ॥ ७.१ ॥<br>
ब्रह्मैको विचरंस्तत्र तमीभूते महार्णवे  ।<br>
दिव्यवर्षसहस्रं तु खद्योत इव रूपवान्  ॥ ७.२ ॥<br>
शेते योजनसाहस्रमप्रमेयमनुत्तमम्  ।<br>
द्वादशादित्यसंकाशं सहस्रचरणेक्षणम्  ॥ ७.३ ॥<br>
प्रसुप्तं चार्णवे घोरे ह्यपश्यत्कूर्मरूपिणम्  ।<br>
तं दृष्ट्वा विस्मयापन्नो ब्रह्मा बोधयते शनैः  ॥ ७.४ ॥<br>
स्तुतिभिर्मंगलैश्चैव वेदवेदांगसंभवैः  ।<br>
वाचस्पते विबुध्यस्व महाभूत नमोऽस्तु ते  ॥ ७.५ ॥<br>
तवोदरे जगत्सर्वं तिष्ठते परमेश्वर  ।<br>
तद्विमुञ्च महासत्त्व यत्पूर्वं संहृतं त्वया  ॥ ७.६ ॥<br>
व्यतीता रजनी ब्राह्मी दिनं समनुवर्तते  ।<br>
निरीक्ष्य सर्वलोकेश येन संभवते जगत् ॥ ७.७ ॥<br>
स निशम्य वचस्तस्य उत्थितः परमेश्वरः  ।<br>
समुद्गिरन् स लोकांस्त्रीन् ग्रस्तान् कल्पक्षये तदा  ॥ ७.८ ॥<br>
देवदानवगन्धर्वाः सयक्षोरगराक्षसाः  ।<br>
सचन्द्रार्कग्रहाः सर्वे शरीरात्तस्य निर्गताः  ॥ ७.९ ॥<br>
ततो ह्येकार्णवं सर्वं विभज्य परमेश्वरः  ।<br>
विस्तीर्णोपलतोयौघां सरित्सरविवर्धिताम्  ॥ ७.१० ॥<br>
पश्यते मेदिनीं देवः सवृक्षौषधिपल्वलाम्  ।<br>
हिमवन्तं गिरिश्रेष्ठं श्वेतं पर्वतमुत्तमम्  ॥ ७.११ ॥<br>
शृङ्गवन्तं महाशैलं ये चान्ये कुलपर्वताः  ।<br>
जंबुद्वीपं कुशं क्रौञ्चं सगोमेदं सशाल्मलम्  ॥ ७.१२ ॥<br>
पुष्करान्ताश्च ये द्वीपा ये च सप्तमहार्णवाः  ।<br>
लोकालोकं महाशैलं सर्वं च पुरतः स्थितम्  ॥ ७.१३ ॥<br>
चतुःप्रकृतिसंयुक्तं जगत्स्थावरजंगमम्  ।<br>
युगान्ते तु विनिष्क्रान्तमपश्यत्स महेश्वरः  ॥ ७.१४ ॥<br>
विप्रकीर्णशिलाजालामपश्यत्स वसुंधराम्  ।<br>
कूर्मपृष्ठोपगां देवीं महार्णवगतां प्रभुः  ॥ ७.१५ ॥<br>
तस्मिन् विशीर्णशैलाग्रे सरित्सरोविवर्जिते  ।<br>
नानातरंगभिन्नोद आवर्तोद्वर्तसंकुले  ॥ ७.१६ ॥<br>
नानौषधिप्रज्वलिते नानोत्पलशिलातले  ।<br>
नानाविहंगसंघुष्टां मत्स्यकूर्मसमाकुलाम्  ॥ ७.१७ ॥<br>
दिव्यमायामयीं देवीमुत्कृष्टाम्बुदसन्निभाम्  ।<br>
नदीमपश्यद्देवेशो ह्यनौपम्यजलाशयाम्  ॥ ७.१८ ॥<br>
मध्ये तस्याम्बुदश्यामां पीनोरुजघनस्तनीम्  ।<br>
वस्त्रैरनुपमैर्दिव्यैर्नानाभरणभूषिताम्  ॥ ७.१९ ॥<br>
सनूपुररवोद्दामां हारकेयूरमण्डिताम्  ।<br>
तादृशीं नर्मदां देवीं स्वयं स्त्रीरूपधारिणीम्  ॥ ७.२० ॥<br>
योगमायामयैश्चित्रैर्भूषणैः स्वैर्विभूषिताम्  ।<br>
अव्यक्ताङ्गीं महाभागामपश्यत्स तु नर्मदाम्  ॥ ७.२१ ॥<br>
अर्धोद्यतभुजां बालां पद्मपत्रायतेक्षणाम्  ।<br>
स्तुवन्तीं देवदेवेशमुत्थितां तु जलात्तदा  ॥ ७.२२ ॥<br>
विस्मयाविष्टहृदयो ह्यहमुद्वीक्ष्य तां शुभाम्  ।<br>
स्नात्वा जले शुभे तस्याः स्तोतुमभ्युद्यतस्ततः  ॥ ७.२३ ॥<br>
अर्चयामास संहृष्टो मन्त्रैर्वेदांगसंभवैः  ।<br>
सृष्टं च तत्पुरा राजन्पश्येयं सचराचरम्  ॥ ७.२४ ॥<br>
सदेवासुरगन्धर्वं सपन्नगमहोरगम्  ।<br>
पश्याम्येषा महाभागा नैव याता क्षयं पुरा  ॥ ७.२५ ॥<br>
महादेवप्रसादाच्च तच्छरीरसमुद्भवा  ।<br>
भूयो भूयो मया दृष्टा कथिता ते नृपोत्तम  ॥ ७.२६ ॥<br>
प्रादुर्भावमिमं कौर्म्यं येऽधीयन्ते द्विजोत्तमाः  ।<br>
येऽपि शृण्वन्ति विद्वांसो मुच्यन्ते तेऽपि किल्बिषैः  ॥ ७.२७ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये कूर्मकल्पसमुद्भवो नाम सप्तमोऽध्यायः ॥<br>
<br>
</span>
