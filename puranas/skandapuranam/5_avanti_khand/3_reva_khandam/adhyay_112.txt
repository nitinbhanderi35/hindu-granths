<span style="font-size: 14pt; line-height: 175%"><br>
&nbsp;अध्याय ११२<br>
<br>
श्रीमार्कण्डेय उवाच -<br>
ततो गच्छेत्तु राजेन्द्र तीर्थमाङ्गिरसस्य तु  ।<br>
उत्तरे नर्मदाकूले सर्वपापविनाशनम्  ॥ ११२.१ ॥<br>
पुरासीदङ्गिरानाम ब्राह्मणो वेदपारगः  ।<br>
पुत्रहेतोर्युगस्यादौ चचार विपुलं तपः  ॥ ११२.२ ॥<br>
नित्यं त्रिषवणस्नायी जपन्देवं सनातनम्  ।<br>
पूजयंश्च महादेवं कृच्छ्रचान्द्रायणादिभिः  ॥ ११२.३ ॥<br>
द्वादशाब्दे ततः पूर्णे तुतोष परमेश्वरः  ।<br>
वरेण छन्दयामास द्विजमाङ्गिरसं वरम्  ॥ ११२.४ ॥<br>
वव्रे स तु महादेवं पुत्रं पुत्रवतां वरम्  ।<br>
वेदविद्याव्रतस्नातं सर्वशास्त्रविशारदम्  ॥ ११२.५ ॥<br>
देवानां मन्त्रिणं राजन् सर्वलोकेषु पूजितम्  ।<br>
ब्रह्मलक्ष्म्याः सदावासमक्षयं चाव्ययं सुतम्  ॥ ११२.६ ॥<br>
तथाभिलषितः पुत्रः सर्वविद्याविशारदः  ।<br>
भविष्यति न सन्देहश्चैवमुक्त्वा ययौ हरः  ॥ ११२.७ ॥<br>
वरैरङ्गिरसश्चापि बृहस्पतिरजायत  ।<br>
यथाभिलषितः पुत्रो वेदवेदाङ्गपारगः  ॥ ११२.८ ॥<br>
जाते पुत्रेऽङ्गिरास्तत्र स्थापयामास शङ्करम्  ।<br>
हृष्टतुष्टमना भूत्वा जगामोत्तरपर्वतम्  ॥ ११२.९ ॥<br>
तत्र चाङ्गिरसे तीर्थे यः स्नात्वा पूजयेच्छिवम्  ।<br>
सर्वपापविनिर्मुक्तो रुद्रलोकं स गच्छति  ॥ ११२.१० ॥<br>
अपुत्रो लभते पुत्रमधनो धनमाप्नुयात् ।<br>
इच्छते यश्च यं कामं स तं लभति मानवः  ॥ ११२.११ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डेऽग्निरसतीर्थमाहात्म्यवर्णनं नाम द्वादशाधिकशततमोऽध्यायः ॥<br>
<br>
</span>
