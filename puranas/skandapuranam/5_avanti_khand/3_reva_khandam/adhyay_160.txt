<span style="font-size: 14pt; line-height: 200%"><br>
अध्याय १६०<br>
<br>
श्रीमार्कण्डेय उवाच -<br>
ततो गच्छेत्पाण्डुपुत्र मोक्षतीर्थमनुत्तमम्  ।<br>
सेवितं देवगन्धर्वैर्मुनिभिश्च तपोधनैः  ॥ १६०.१ ॥<br>
बहवस्तन्न जानन्ति विष्णुमायाविमोहिताः  ।<br>
यत्र सिद्धा महाभागा ऋषयः सतपोधनाः  ॥ १६०.२ ॥<br>
पुलस्त्यः पुलहो विद्वान्क्रतुश्चैव महामतिः  ।<br>
प्राचेतसो वसिष्ठश्च दक्षो नारद एव च  ॥ १६०.३ ॥<br>
एते चान्ये महाभागाः सप्तसाहस्रसंज्ञिताः  ।<br>
मोक्षं गताः सह सुतैस्तत्तीर्थं तेन मोक्षदम्  ॥ १६०.४ ॥<br>
तत्र प्रवाहमध्ये तु पतिता तमहा नदी  ।<br>
तत्र तत्सङ्गमं तीर्थं सर्वपापक्षयंकरम्  ॥ १६०.५ ॥<br>
ऋग्यजुःसामसंज्ञानामभ्यस्तानां तु यत्फलम्  ।<br>
सम्यग्जप्त्वा तु विधिना गायत्रीं तत्र तल्लभेत् ॥ १६०.६ ॥<br>
तत्र दत्तं हुतं जप्तं तीर्थसेवार्जितं फलम्  ।<br>
सर्वमक्षयतां याति मोक्षसाधनमुत्तमम्  ॥ १६०.७ ॥<br>
तत्र तीर्थे मृतानां तु संन्यासेन द्विजन्मनाम्  ।<br>
अनिवर्तिका गतिस्तेषां मोक्षतीर्थप्रभावतः  ॥ १६०.८ ॥<br>
एष ते विधिरुद्दिष्टः संक्षेपेण मयानघ  ।<br>
व्युष्टिस्तीर्थस्य महती पुराणे याभिधीयते  ॥ १६०.९ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे मोक्षतीर्थमाहात्म्यवर्णनं नाम षष्ट्युत्तरशततमोऽध्यायः ॥<br>
<br>
</span>
