<span style="font-size: 14pt; line-height: 175%"><br>
अध्याय ३५<br>
<br>
युधिष्ठिर उवाच -<br>
जलमध्ये महादेवः केन तिष्ठति हेतुना  ।<br>
उत्तरं दक्षिणं कूलं वर्जयित्वा द्विजोत्तम  ॥ ३५.१ ॥<br>
<br>
श्रीमार्कण्डेय उवाच -<br>
एतदाख्यानमतुलं पुण्यं श्रुतिमुखावहम्  ।<br>
पुराणे यच्छ्रुतं तात तत्ते वक्ष्याम्यशेषतः  ॥ ३५.२ ॥<br>
त्रेतायुगे महाभाग रावणो देवकण्टकः  ।<br>
त्रैलोक्यविजयी रौद्रः सुरासुरभयंकरः  ॥ ३५.३ ॥<br>
देवदानवगन्धर्वैरृषिभिश्च तपोधनैः  ।<br>
अवध्योऽथ विमानेन यावत्पर्यटते महीम्  ॥ ३५.४ ॥<br>
तावद्धिन्ध्यगिरेर्मध्ये दानवो बलदर्पितः  ।<br>
मयो नामेति विख्यातो गुहावासी तपश्चरन्  ॥ ३५.५ ॥<br>
तस्य पार्श्वगतो रक्षो विनयादवनिं गतः  ।<br>
पूजितो दानसन्मानैरिदं वचनमब्रवीत् ॥ ३५.६ ॥<br>
कस्येयं पद्मपत्राक्षी पूर्णचन्द्रनिभानना  ।<br>
किंनामधेया तपति तप उग्रं कथं विभो  ॥ ३५.७ ॥<br>
<br>
मय उवाच -<br>
दानवानां पतिः श्रेष्ठो मयोऽहं नाम नामतः  ।<br>
भार्या तेजोवती नाम तस्यास्तु तनया शुभा  ॥ ३५.८ ॥<br>
मन्दोदरीति विख्याता तपते भर्तृकारणात् ।<br>
आराधयन्ती भर्तारमुमाया दयितं शुभम्  ॥ ३५.९ ॥<br>
तच्छ्रुत्वा वचनं तस्य रावणो मदमोहितः  ।<br>
प्रसृतः प्रणतो भूत्वा मयं वचनमब्रवीत् ॥ ३५.१० ॥<br>
पौलस्त्यान्वयसंजातो देवदानवदर्पहा  ।<br>
प्रार्थयामि महाभाग सुतां त्वं दातुमर्हसि  ॥ ३५.११ ॥<br>
ज्ञात्वा पैतामहं वृत्तं मयेनापि महात्मना  ।<br>
रावणाय सुता दत्ता पूजयित्वा विधानतः  ॥ ३५.१२ ॥<br>
गृहीत्वा तां तदा रक्षोऽभ्यर्च्यमानो निशाचरैः  ।<br>
देवोद्याने विमानैश्च क्रीडते स तया सह  ॥ ३५.१३ ॥<br>
केनचित्त्वथ कालेन रावणो लोकरावणः  ।<br>
पुत्रं पुत्रवतां श्रेष्ठो जनयामास भारत  ॥ ३५.१४ ॥<br>
तेनैव जातमात्रेण रावो मुक्तो महात्मना  ।<br>
संवर्तकस्य मेघस्य तेन लोका जडीकृताः  ॥ ३५.१५ ॥<br>
श्रुत्वा तन्नर्दितं घोरं ब्रह्मा लोकपितामहः  ।<br>
नाम चक्रे तदा तस्य मेघनादो भविष्यति  ॥ ३५.१६ ॥<br>
एवंनामा कृतः सोऽपि परमं व्रतमास्थितः  ।<br>
तोषयामास देवेशमुमया सह शङ्करम्  ॥ ३५.१७ ॥<br>
व्रतैर्नियमदानैश्च होमजाप्यविधानतः  ।<br>
कृच्छ्रचान्द्रायणैर्नित्यं कृशं कुर्वन्कलेवरम्  ॥ ३५.१८ ॥<br>
एवमन्यद्दिने तात कैलासं धरणीधरम्  ।<br>
गत्वा लिङ्गद्वयं गृह्य प्रस्थितो दक्षिणामुखः  ॥ ३५.१९ ॥<br>
नर्मदातटमाश्रित्य स्नातुकामो महाबलः  ।<br>
निक्षिप्य पूजयन् देवं कृतजाप्यो नरेश्वर  ॥ ३५.२० ॥<br>
तत्रायतनावासेन स्नातो हुतहुताशनः  ।<br>
कृतकृत्यमिवात्मानं मानयित्वा निशाचरः  ॥ ३५.२१ ॥<br>
गन्तुकामः परं मार्गं लङ्कायां नृपसत्तम  ।<br>
एकमुद्धरतो लिङ्गं प्रणतः सव्यपाणिना  ॥ ३५.२२ ॥<br>
द्वितीयं तु द्वितीयेन भक्त्या पौलस्त्यनन्दनः  ।<br>
तावदेव महालिङ्गं पतितं नर्मदांभसि  ॥ ३५.२३ ॥<br>
याहि याहीति चेत्युक्त्वा जलमध्ये प्रतिष्ठितः  ।<br>
नमित्वा रावणिस्तस्य देवस्य परमेष्ठिनः  ॥ ३५.२४ ॥<br>
जगामाकाशमाविश्य पूज्यमानो निशाचरैः  ।<br>
तदा प्रभृति तत्तीर्थं मेघनादेति विश्रुतम्  ॥ ३५.२५ ॥<br>
पूर्वं तु गर्जनं नाम सर्वपापक्षयंकरम्  ।<br>
तस्मिंस्तीर्थे तु राजेन्द्र यस्तु स्नानं समाचरेत् ॥ ३५.२६ ॥<br>
अहोरात्रोषितो भूत्वा अश्वमेधफलं लभेत् ।<br>
पिण्डदानं तु यः कुर्यात्तस्मिंस्तीर्थे नराधिप  ॥ ३५.२७ ॥<br>
यत्फलं सत्त्रयज्ञेन तद्भवेन्नात्र संशयः  ।<br>
तेन द्वादशवर्षाणि पितरः संप्रतर्पिताः  ॥ ३५.२८ ॥<br>
यस्तु भोजयते विप्रं षड्रसात्रेन भारत  ।<br>
अक्षयपुण्यमाप्नोति तत्र तीर्थे नरोत्तम  ॥ ३५.२९ ॥<br>
प्राणत्यागं तु यः कुर्याद्भावितो भावितात्मना  ।<br>
स वसेच्छाङ्करे लोके यावदा भूतसम्प्लवम्  ॥ ३५.३० ॥<br>
एषा ते नरशार्दूल गर्जनोत्पत्तिरुत्तमा  ।<br>
कथिता स्नेहबन्धेन सर्वपापक्षयकरी  ॥ ३५.३१ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे मेघनादतीर्थमाहात्म्यवर्णनं नाम पञ्चत्रिंशोऽध्यायः ॥<br>
<br>
</span>
