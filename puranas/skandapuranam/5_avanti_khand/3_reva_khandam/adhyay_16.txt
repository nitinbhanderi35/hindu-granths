<span style="font-size: 14pt; line-height: 170%"><br>
अध्याय १६ <br>
<br>
श्रीमार्कण्डेय उवाच -<br>
समातृभिर्भूतगणश्च घोरैर्वृतः समन्तात्स ननर्त शूली  ।<br>
गजेन्द्रचर्मावरणे वसानः संहर्तुकामश्च जगत्समस्तम्  ॥ १६.१ ॥<br>
महेश्वरः सर्वसुरेश्वराणां मन्त्रैरनेकेखबद्धमाली  ।<br>
मेदोवसारक्तविचर्चिताङ्गस्त्रैलोक्यदाहे प्रणनर्त शम्भुः  ॥ १६.२ ॥<br>
स कालरात्र्या सहितो महात्मा काले त्रिलोकीं सकलां जहार  ।<br>
संवर्तकाख्यः सहभानुभावः शम्भुर्महात्मा जगतो वरिष्ठः  ॥ १६.३ ॥<br>
स विस्फुलिङ्गोत्करधूममिश्रं महोल्कवज्राशनिवाततुल्यम्  ।<br>
ततोऽट्टहासं प्रमुमोच घोरं विवृत्य वक्त्रं वडवामुखाभम्  ॥ १६.४ ॥<br>
सहस्रवज्राशनिसंनिभेन तेनाट्टहासेन हरोद्गतेन  ।<br>
आपूरितास्तत्र दिशो दशैव संक्षोभिताः सर्वमहार्णवाश्च  ॥ १६.५ ॥<br>
स ब्रह्मलोकं प्रजगाम शब्दो ब्रह्माण्डभाण्डं प्रचचाल सर्वम्  ।<br>
किमेतदित्याकुलचेतनास्ते वित्रस्तरूपा ऋषयो बभूवुः  ॥ १६.६ ॥<br>
प्रणम्य सर्वे सहसैव भीता ब्रह्माणमूचुः परमेश्वरेशम्  ।<br>
भीताश्च सर्वे ऋषयस्ततस्ते सुरासुरैश्चैव महोरगैश्च  ॥ १६.७ ॥<br>
विद्युत्प्रभाभासुरभीषणाङ्गः क एष चिक्रीडति भूतलस्थः  ।<br>
कालानलं गात्रमिदं दधानो यस्याट्टहासेन जगद्विमूढम्  ॥ १६.८ ॥<br>
वित्रस्तरूपं प्रबभौ क्षणेन संहर्तुमिच्छेत्किमयं त्रिलोकीम्  ।<br>
सार्धं त्वया सप्तभिरर्णकैश्च जनस्तपः सत्यमभिप्रयाति  ॥ १६.९ ॥<br>
संहर्तुकामो हि क एष देव एतत्समस्तं कथयाप्रमेय  ।<br>
न दृष्टमेतद्विषमं कदापि जानासि तत्त्वं परमो मतो नः  ॥ १६.१० ॥<br>
निशम्य तद्वाक्यमथाबभाषे ब्रह्मा समाश्वास्य सुरादिसङ्घान्  ॥ १६.११ ॥<br>
<br>
श्रीब्रह्मोवाच -<br>
स एष कालस्त्रिदिवं त्वशेषं संहर्तुकामो जगदक्षयात्मा  ।<br>
पूर्णे च शेते परिवत्सराणां भविष्यतीशानविभुर्न चित्रम्  ॥ १६.१२ ॥<br>
संवत्सरोऽयं परिवत्सरश्च उद्वत्सरो वत्सर एष देवः  ।<br>
दृष्टोऽप्यदृष्टः प्रहुतः प्रकाशी स्थूलश्च सूक्ष्मः परमाणुरेषः  ॥ १६.१३ ॥<br>
नातः परं किंचिदिहास्ति लोके परापरोऽयं प्रभुरात्मवादी  ।<br>
तुष्येत मे कालसमानरूप इत्येवमुक्त्वा भगवान्सुरेशः  ॥ १६.१४ ॥<br>
सनत्कुमारप्रमुखैः समेतः संतोषयामास ततो यतात्मा  ॥ १६.१५ ॥<br>
<br>
ब्रह्मोवाच -<br>
नमोऽस्तु सर्वाय सुशान्तमूर्ताये ह्यघोररूपाय नमोनमस्ते  ।<br>
सर्वात्मने सर्व नमोनमस्ते महात्मने भूतपते नमस्ते  ॥ १६.१६ ॥<br>
ओङ्कार हुङ्कारपरिष्कृताय स्वधावषट्कार नमोनमस्ते  ।<br>
गुणत्रयेशाय महेश्वराय ते त्रयीमयाय त्रिगुणात्मने नमः  ॥ १६.१७ ॥<br>
त्वं शङ्करत्वं हि महेश्वरोऽसि प्रधानमग्र्यं त्वमसि प्रविष्टः  ।<br>
त्वं विष्णुरीशः प्रपितामहश्च त्वं सप्तजिह्वस्त्वमनन्तजिह्वः  ॥ १६.१८ ॥<br>
स्रष्टासि सृष्टिश्च विभो त्वमेव विश्वस्य वेद्यं च परं निधानम्  ।<br>
आहुर्द्विजा वेदविदो वरेण्यं परात्परस्त्वं परतः परोऽसि  ॥ १६.१९ ॥<br>
सूक्ष्मातिसूक्ष्मं प्रवदन्ति यच्च वाचो निवर्तन्ति मनो यतश्च  ॥ १६.२० ॥<br>
<br>
श्रीमहादेव उवाच -<br>
त्वया स्तुतोऽहं विविधैश्च मन्त्रैः पुष्णामि शान्तिं तव पद्मयोने  ।<br>
ईक्षस्व मां लोकमिमं ज्वलन्तं वक्त्रैरनेकैः प्रसभं हरन्तम्  ॥ १६.२१ ॥<br>
एवमुक्त्वा स देवेशो देव्या सह जगत्पतिः  ।<br>
पितामहं समाश्वास्य तत्रैवान्तरधीयत  ॥ १६.२२ ॥<br>
इदं महत्पुण्यतमं वरिष्ठं स्तोत्रं निशम्येह गतिं लभन्ते  ।<br>
पापैरनेकैः परिवेष्टिता ये प्रयान्ति रुद्रं विमलैर्विमानैः  ॥ १६.२३ ॥<br>
भयं च तेषां न भवेत्कदाचित्पठन्ति ये तात इदं द्विजाग्र्याः  ।<br>
सङ्ग्रामचौराग्निवने तथाब्धौ तेषां शिवस्त्राति न संशयोऽत्र  ॥ १६.२४ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये ब्रह्मकृतशिवस्तुतिवर्णनं नाम षोडशोऽध्यायः ॥<br>
<br>
</span>
