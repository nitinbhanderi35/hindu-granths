<span style="font-size: 14pt; line-height: 200%">श्रीमार्कण्डेय उवाच -<br>
ततो गच्छेद्धराधीश लोटणेश्वरमुत्तमम्  ।<br>
उत्तरे नर्मदाकूले सर्वपातकनाशनम्  ॥ २२०.१ ॥<br>
तत्क्षणादेव तत्सर्वं सप्तजन्मार्जितं त्वघम्  ।<br>
नश्यते देवदेवस्य दर्शनादेव तन्नृप  ॥ २२०.२ ॥<br>
बाल्यात्प्रभृति यत्पापं यौवने चापि यत्कृतम्  ।<br>
तत्सर्वं विलयं याति देवदेवस्य दर्शनात् ॥ २२०.३ ॥<br>
<br>
युधिष्ठिर उवाच -<br>
आश्चर्यभूतं लोकेषु नर्मदाचरितं महत् ।<br>
त्वया वै कथितं विप्र सकलं पापनाशनम्  ॥ २२०.४ ॥<br>
यदेकं परमं तीर्थं सर्वतीर्थफलप्रदम्  ।<br>
श्रोतुमिच्छामि तत्सर्वं दयां कृत्वा वदाशु मे  ॥ २२०.५ ॥<br>
ये केचिद्दुर्लभाः प्रश्नास्त्रिषु लोकेषु सत्तम  ।<br>
त्वत्प्रसादेन ते सर्वे श्रुता मे सह बान्धवैः  ॥ २२०.६ ॥<br>
एतमेकं परं प्रश्नं सर्वप्रश्नविदां वर  ।<br>
श्रुत्वाहं त्वत्प्रसादेन यत्र यामि सबान्धवः  ॥ २२०.७ ॥<br>
<br>
श्रीमार्कण्डेय उवाच -<br>
साधुसाधु महाप्राज्ञ यस्य ते मतिरीदृशी  ।<br>
दुर्लभं त्रिषु लोकेषु तस्य ते नास्ति किंचन  ॥ २२०.८ ॥<br>
धर्ममर्थं च कामं च मोक्षं च भरतर्षभ  ।<br>
काले काले च यो वेत्ति कर्तव्यस्तेन धीमता  ॥ २२०.९ ॥<br>
तस्मात्ते सम्प्रवक्ष्यामि प्रश्नस्यास्योत्तरं शुभम्  ।<br>
यच्छ्रुत्वा सर्वपापेभ्यो मुच्यन्ते भुवि मानवाः  ॥ २२०.१० ॥<br>
नर्मदा सरितां श्रेष्ठा सर्वतीर्थमयी शुभा  ।<br>
विशेषः कथितस्तस्या रेवासागरसङ्गमे  ॥ २२०.११ ॥<br>
आगच्छन्तीं नृपश्रेष्ठ दृष्ट्वा रेवां महोदधिः  ।<br>
प्रणम्य च पुनर्देवीं सङ्गमे रेवया सह  ॥ २२०.१२ ॥<br>
संचिन्त्य मनसा केयमिति मां वै सरिद्वरा  ।<br>
ज्ञात्वा संचिन्त्य मनसा रेवां लिङ्गोद्भवां पराम्  ॥ २२०.१३ ॥<br>
लुठन्वै सम्मुखस्तात गतो रेवां महोदधिः  ।<br>
समुद्रे नर्मदा यत्र प्रविष्टास्ति महानदी  ॥ २२०.१४ ॥<br>
तत्र देवाधिदेवस्य समुद्रे लिङ्गमुत्थितम्  ।<br>
लिङ्गोद्भूता महाभागा नर्मदा सरितां वरा  ॥ २२०.१५ ॥<br>
लयं गता तत्र लिङ्गे तेन पुण्यतमा हि सा  ।<br>
नर्मदायां वसन्नित्यं नर्मदाम्बु पिबन्सदा  ।<br>
दीक्षितः सर्वयज्ञेषु सोमपानं दिने दिने  ॥ २२०.१६ ॥<br>
सङ्गमे तत्र यः स्नात्वा लोटणेश्वरमर्चयेत् ।<br>
सोऽश्वमेधस्य यज्ञस्य फलं प्राप्नोति मानवः  ॥ २२०.१७ ॥<br>
वाचिकं मानसं पापं कर्मणा यत्कृतं नृप  ।<br>
लोटणेश्वरमासाद्य सर्वं विलयतां व्रजेत् ॥ २२०.१८ ॥<br>
कार्त्तिक्यां तु विशेषेण कथितं शङ्करेण तु  ।<br>
तच्छृणुष्व नृपश्रेष्ठ सर्वपापापनोदनम्  ॥ २२०.१९ ॥<br>
सम्प्राप्तां कार्त्तिकीं दृष्ट्वा गत्वा तत्र नृपोत्तम  ।<br>
चतुर्दश्यामुपोष्यैव स्नात्वा वै नर्मदाजले  ॥ २२०.२० ॥<br>
संतर्प्य पितृदेवांश्च श्राद्धं कृत्वा यथाविधि  ।<br>
रात्रौ जागरणं कुर्यात्सम्पूज्य लोटणेश्वरम्  ॥ २२०.२१ ॥<br>
सफलं जीवितं तस्य सफलं तस्य चेष्टितम्  ।<br>
पङ्गवस्ते न सन्देहो जन्म तेषां निरर्थकम्  ॥ २२०.२२ ॥<br>
एकाग्रमनसा यैस्तु न दृष्टो लोटणेश्वरः  ।<br>
पिशाचत्वं वियोनित्वं न भवेत्तस्य वै कुले  ॥ २२०.२३ ॥<br>
सङ्गमे तत्र यो गत्वा स्नानं कृत्वा यथाविधि  ।<br>
पुण्यैश्चैव तथा कुर्याद्गीतैर्नृत्यैः प्रबोधनम्  ॥ २२०.२४ ॥<br>
ततः प्रभातां रजनीं दृष्ट्वा नत्वा महोदधिम्  ।<br>
आमन्त्र्य स्नानविधिना स्नानं तत्र तु कारयेत् ॥ २२०.२५ ॥<br>
ओं नमो विष्णुरूपाय तीर्थनाथाय ते नमः  ।<br>
सान्निध्यं कुरु मे देव समुद्र लवणाम्भसि  ।<br>
इत्यामन्त्रणमन्त्रः  ॥ २२०.२६ ॥<br>
अग्निश्च तेजो मृडया च देहो रेतोऽधा विष्णुरमृतस्य नाभिः  ।<br>
एवं ब्रुवन् पाण्डव सत्यवाक्यं ततोऽवगाहेत पतिं नदीनाम्  ।<br>
इति स्नानमन्त्रः  ॥ २२०.२७ ॥<br>
आजन्मशतसाहस्रं यत्पापं कृतवान्नरः  ।<br>
सकृत्स्नानाद्व्यपोहेत पापौघं लवणाम्भसि  ॥ २२०.२८ ॥<br>
अन्यथा हि कुरुश्रेष्ठ देवयोनिरसौ विभुः  ।<br>
कुशाग्रेणापि विबुधैर्न स्प्रष्टव्यो महार्णवः  ॥ २२०.२९ ॥<br>
सर्वरत्नप्रधानस्त्वं सर्वरत्नाकराकर  ।<br>
सर्वामरप्रधानेश गृहाणार्घं नमोऽस्तु ते  ।<br>
इति अर्वमन्त्र  ॥ २२०.३० ॥<br>
पितृदेवमनुष्यांश्च संतर्प्य तदनन्तरम्  ।<br>
उत्तीर्य तीरे तस्यैव पञ्चभिर्द्विजपुंगवैः  ॥ २२०.३१ ॥<br>
श्राद्धं समाचरेत्पश्चाल्लोकपालानुरूपिभिः  ।<br>
कृत्वाग्रे लोकपालांस्तु प्रतिष्ठाप्य यथाविधि  ॥ २२०.३२ ॥<br>
सम्पूज्य च यथान्यायं तानेव ब्राह्मणैः सह  ।<br>
सुकृतं दुष्कृतं पश्चात्तेभ्यः सर्वं निवेदयेत् ॥ २२०.३३ ॥<br>
बाल्यात्प्रभृति यत्पापं कृतं वार्धकयौवने  ।<br>
प्रख्यापयित्वा तेभ्योऽग्रे लोकपालान्निमन्त्रयेत् ॥ २२०.३४ ॥<br>
बाल्यात्प्रभृति यत्किंचित्कृतमा जन्मतोऽशुभम्  ।<br>
विप्रेभ्यः कथितं सर्वं तत्सांनिध्यं स्थितेषु मे  ॥ २२०.३५ ॥<br>
इत्युक्त्वा स लुठेत्पश्चात्तेभ्योऽग्रेण च सम्मुखम्  ।<br>
अनुमान्य च तान्पञ्च पश्चात्स्नानं समाचरेत् ॥ २२०.३६ ॥<br>
श्राद्धं च कार्यं विधिवत्पितृभ्यो नृपसत्तम  ।<br>
एवं कृते नृपश्रेष्ठ सर्वपापक्षयो भवेत् ॥ २२०.३७ ॥<br>
जिज्ञासार्थं तु यः कश्चिदात्मानं ज्ञातुमिच्छति  ।<br>
शुभाशुभं च यत्कर्म तस्य निष्ठामिमां शृणु  ॥ २२०.३८ ॥<br>
स्नात्वा तत्र महातीर्थे लुठमानो व्रजेन्नरः  ।<br>
पापकर्मान्यतो याति धर्मकर्मा व्रजेन्नदीम्  ॥ २२०.३९ ॥<br>
पापकर्मा ततो ज्ञात्वा पापं मे पूर्वसंचितम्  ।<br>
स्नात्वा तीर्थवरे तस्मिन्दानं दद्याद्यथाविधि  ॥ २२०.४० ॥<br>
लोटणेश्वरमभ्यर्च्य सर्वपापैः प्रमुच्यते  ।<br>
अवक्रगमनं गत्वा मुच्यते सर्वपातकैः  ॥ २२०.४१ ॥<br>
तस्मात्सर्वप्रयत्नेन ज्ञात्वैवं नृपसत्तम  ।<br>
स्नातव्यं मानवैस्तत्र यत्र संनिहितो हरः  ॥ २२०.४२ ॥<br>
एवं स्नात्वा विधानेन ब्राह्मणान् वेदपारगान्  ।<br>
पूजयेत्पृथिवीपाल सर्वपापोपशान्तये  ॥ २२०.४३ ॥<br>
एवं गुणविशिष्टं हि तत्तीर्थं नृपसत्तम  ।<br>
तस्य तीर्थस्य माहात्म्यं शृणुष्वैकमना नृप  ॥ २२०.४४ ॥<br>
तत्र तीर्थे नरः स्नात्वा संतर्प्य पितृदेवताः  ।<br>
श्राद्धं यः कुरुते तत्र पित्ःणां भक्तिभावितः  ॥ २२०.४५ ॥<br>
दानं ददाति विप्रेभ्यो गोभूतिलहिरण्यकम्  ।<br>
षष्टिवर्षसहस्राणि कोटिर्वर्षशतानि च  ॥ २२०.४६ ॥<br>
विमानवरमारूढः स्वर्गलोके महीयते  ।<br>
नर्मदासर्वतीर्थेभ्यः स्नाने दाने च यत्फलम्  ॥ २२०.४७ ॥<br>
तत्फलं समवाप्नोति रेवासागरसङ्गमे  ।<br>
सुवर्णं रजतं ताम्रं मणिमौक्तिकभूषणम्  ॥ २२०.४८ ॥<br>
गोवृषं च महीं धान्यं तत्र दत्त्वाक्षयं फलम्  ।<br>
शुभस्याप्यशुभस्यापि तत्र तीर्थे न संशयः  ॥ २२०.४९ ॥<br>
तत्र तीर्थे नरः कश्चित्प्राणत्यागं युधिष्ठिर  ।<br>
करोति भक्त्या विधिवत्तस्य पुण्यफलं शृणु  ॥ २२०.५० ॥<br>
कोटिवर्षं तु वर्षाणां क्रीडित्वा शिवमन्दिरे  ।<br>
वेदवेदाङ्गविद्विप्रो जायते विमले कुले  ॥ २२०.५१ ॥<br>
पुत्रपौत्रसमृद्धोऽसौ धनधान्यसमन्वितः  ।<br>
सर्वव्याधिविनिर्मुक्तो जीवेच्च शरदांशतम्  ॥ २२०.५२ ॥<br>
अपि द्वादशयात्रासु सोमनाथे यदर्चिते  ।<br>
कार्त्तिक्यां कृत्तिकायोगे तत्पुण्यं लोटणेश्वरे  ॥ २२०.५३ ॥<br>
गया गङ्गा कुरुक्षेत्रे नैमिषे पुष्करे तथा  ।<br>
तत्पुण्यं लभते पार्थ लोटणेश्वरदर्शनात् ॥ २२०.५४ ॥<br>
यः शृणोति नरो भक्त्या पठ्यमानमिदं शुभम्  ।<br>
सर्वपापविनिर्मुक्तो रुद्रलोकं स गच्छति  ॥ २२०.५५ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे लोटणेश्वरतीर्थमाहात्म्यवर्णनं नाम विंशत्युत्तरद्विशततमोऽध्यायः ॥<br>
<br>
<br>
</span>
