<span style="font-size: 14pt; line-height: 200%"><br>
अध्याय १६२<br>
<br>
श्रीमार्कण्डेय उवाच -<br>
गोपेश्वरं ततो गच्छेत्सर्पक्षेत्रादनन्तरम्  ।<br>
यत्र स्नानेन चैकेन मुच्यन्ते पातकैर्नराः  ॥ १६२.१ ॥<br>
तत्र तीर्थे तु यः स्नात्वा कुरुते प्राणसंक्षयम्  ।<br>
स गच्छेद्यदि युक्तोऽपि पापेन शिवमन्दिरम्  ॥ १६२.२ ॥<br>
तत्र तीर्थे तु यः स्नात्वा पूजयेद्देवमीश्वरम्  ।<br>
मुच्यते सर्वपापैश्च रुद्रलोकं स गच्छति  ॥ १६२.३ ॥<br>
क्रीडित्वा च यथाकामं रुद्रलोके महातपाः  ।<br>
इह मानुष्यतां प्राप्य राजा भवति धार्मिकः  ॥ १६२.४ ॥<br>
हस्त्यश्वरथसम्पन्नो दासीदाससमन्वितः  ।<br>
पूज्यमानो नरेन्द्रैश्च जीवेद्वर्षशतं सुखी  ॥ १६२.५ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे गोपेश्वरतीर्थमाहात्म्यवर्णनं नाम द्विषष्ट्युत्तरशततमोऽध्यायः ॥<br>
<br>
</span>
