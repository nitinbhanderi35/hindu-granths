<span style="font-size: 14pt; line-height: 170%"><br>
अध्याय ३<br>
<br>
युधिष्ठिर उवाच -<br>
सप्तकल्पक्षया घोरास्त्वया दृष्टा महामुने  ।<br>
न चापीहास्ति भगवन्दीर्घायुरिह कश्चन  ॥ ३.१ ॥<br>
त्वया ह्येकार्णवे सुप्तः पद्मनाभः सुरारिहा  ।<br>
दृष्टः सहस्रचरणः सहस्रनयनोदरः  ॥ ३.२ ॥<br>
त्वं किलानुग्रहात्तस्य दह्यमाने चराचरे  ।<br>
न क्षयं समनुप्राप्तो वरदानान्महात्मनः  ॥ ३.३ ॥<br>
किं त्वयाश्चर्यभूतं हि दृष्टं च भ्रमतानघ  ।<br>
एतदाचक्ष्व भगवन्परं कौतूहलं हि मे  ॥ ३.४ ॥<br>
सम्प्राप्ते च महाघोरे युगस्यान्ते महाक्षये  ।<br>
अनावृष्टिहते लोके पुरा वर्षशताधिके  ॥ ३.५ ॥<br>
औषधीनां क्षये घोरे देवदानववर्जिते  ।<br>
निर्वीर्ये निर्वषट्कारे कलिना दूषिते भृशम्  ॥ ३.६ ॥<br>
सरित्सरस्तडागेषु पल्वलोपवनेषु च  ।<br>
संशुष्केषु तदा ब्रह्मन्निराकारे युगक्षये  ॥ ३.७ ॥<br>
जनं प्राप्ते महर्लोके ब्रह्मक्षत्रविशादयः  ।<br>
ऋषयश्च महात्मानो दिव्यतेजःसमन्विताः  ॥ ३.८ ॥<br>
स्थितानि कानि भूतानि गतान्येव महामुने  ।<br>
एतत्सर्वं महाभाग कथयस्व पृथक्पृथक् ॥ ३.९ ॥<br>
भूतानि कानि विप्रेन्द्र कथं सिद्धिमवाप्नुयात् ।<br>
ब्रह्मविष्ण्विन्द्ररुद्राणां काले प्राप्ते सुदारुणे  ॥ ३.१० ॥<br>
एवमुक्तस्ततः सोऽथ धर्मराजेन धीमता  ।<br>
मार्कण्डः प्रत्युवाचेदमृषिसंघैः समावृतः  ॥ ३.११ ॥<br>
<br>
श्रीमार्कण्डेय उवाच -<br>
शृण्वन्तु ऋषयः सर्वे त्वया सह नरेश्वर  ।<br>
महत्पुराणं पूर्वोक्तं शंभुना वायुदैवते  ॥ ३.१२ ॥<br>
वायोः सकाशात्स्कन्देन श्रुतमेतत्पुरातनम्  ।<br>
वसिष्ठः श्रुतवांस्तस्मात्पराशरस्ततः परम्  ॥ ३.१३ ॥<br>
तस्माच्च जातूकर्ण्येन तस्माच्चैव महर्षिभिः  ।<br>
एवं परम्पराप्रोक्तं शतसंख्यैर्द्विजोत्तमैः  ॥ ३.१४ ॥<br>
संहिता शतसाहस्री पुरोक्ता शंभुना किल  ।<br>
आलोड्य सर्वशास्त्राणि वदार्थं तत्त्वतः पुरा  ॥ ३.१५ ॥<br>
युगरूपेण सा पश्चाच्चतुर्धा विनियोजिता  ।<br>
मदप्रज्ञानुसारेण नराणां तु महर्षिभिः  ॥ ३.१६ ॥<br>
आराध्य पशुभर्तारं मया पूर्वं महेश्वरम्  ।<br>
पुराणं श्रुतमेतद्धि तत्ते वक्ष्याम्यशेषतः  ॥ ३.१७ ॥<br>
यच्छ्रुत्वा मुच्यते जन्तुः सर्वपापैर्नरेश्वर  ।<br>
मानसैः कर्मजैश्चैव सप्तजन्मसु संचितैः  ॥ ३.१८ ॥<br>
सप्तकल्पक्षया घोरा मया दृष्टाः पुनःपुनः  ।<br>
प्रसादाद्देवदेवस्य विष्णोश्च परमेष्ठिनः  ॥ ३.१९ ॥<br>
द्वादशादित्यनिर्दग्धे जगत्येकार्णवीकृते  ।<br>
श्रान्तोऽहं विभ्रमंस्तत्र तरन्बाहुभिरर्णवम्  ॥ ३.२० ॥<br>
अथाहं सलिले राजन्नादित्यसमरूपिणम्  ।<br>
पुरा पुरुषमद्राक्षमनादिनिधनं प्रभुम्  ॥ ३.२१ ॥<br>
शृङ्गं चैवाद्रिराजस्य भासयन्तं दिशो दश  ।<br>
द्वितीयोऽन्यो मनुर्दृष्टः पुत्रपौत्रसमन्वितः  ॥ ३.२२ ॥<br>
अगाधे भ्रमते सोऽपि तमोभूते महार्णवे  ।<br>
अविश्रमन्मुहूर्तं तु चक्रारूढ इव भ्रमन्  ॥ ३.२३ ॥<br>
अथाहं भयादुद्विग्नस्तरन्बाहुभिरर्णवम्  ।<br>
तत्रस्थोऽहं महामत्स्यमपश्यं मदसंयुतम्  ॥ ३.२४ ॥<br>
ततोऽब्रवीत्स मां दृष्ट्वा एह्येहीति च भारत  ।<br>
परं प्रधानः सर्वेषां मत्स्यरूपो महेश्वरः  ॥ ३.२५ ॥<br>
ततोऽहं त्वरया गत्वा तन्मुखे मनुजेश्वर  ।<br>
सुश्रान्तो विगतज्ञानः परं निर्वेदमागतः  ॥ ३.२६ ॥<br>
ततोऽद्राक्षं समुद्रान्ते महदावर्तसंकुलाम्  ।<br>
उद्यत्तरंगसलिलां फेनपुञ्जाट्टहासिनीम्  ॥ ३.२७ ॥<br>
नदीं कामगमां पुण्यां झषमीनसमाकुलाम्  ।<br>
नद्यास्तस्यास्तु मध्यस्था प्रमदा कामरूपिणी  ॥ ३.२८ ॥<br>
नीलोत्पलदलश्यामा महत्प्रक्षोभवाहिनी  ।<br>
दिव्यहाटकचित्राङ्गी कनकोज्ज्वलशोभिता  ॥ ३.२९ ॥<br>
द्वाभ्यां संगृह्य जानुभ्यां महत्पोतं व्यवस्थिता  ।<br>
तां मनुः प्रत्युवाचेदं का त्वं दिव्यवराङ्गने  ॥ ३.३० ॥<br>
तिष्ठसे केन कार्येण त्वमत्र सुरसुन्दरि  ।<br>
सुरासुरगणे नष्टे भ्रमसे लीलयार्णवे  ॥ ३.३१ ॥<br>
सरितः सागराः शैलाः क्षयं प्राप्ता ह्यनेकशः  ।<br>
त्वमेका तु कथं साध्वि तिष्ठसे कारणं महत् ।<br>
श्रोतुमिच्छाम्यहं देवि कथयस्व ह्यशेषतः  ॥ ३.३२ ॥<br>
<br>
अबलोवाच -<br>
ईश्वराङ्गसमुद्भूता ह्यमृतानाम विश्रुता  ।<br>
सरित्पापहरा पुण्या मामाश्रित्य भयं कुतः  ॥ ३.३३ ॥<br>
साहं पोतमिमं तुभ्यं गृहीत्वा ह्यागता द्विज  ।<br>
न ह्यस्य पोतस्य क्षयो यत्र तिष्ठति शंकरः  ॥ ३.३४ ॥<br>
तस्यास्तद्वचनं श्रुत्वा विस्मयोत्फुल्ललोचनः  ।<br>
मनुना सह राजेन्द्र पोतारूढो ह्यहं तदा  ॥ ३.३५ ॥<br>
कृताञ्जलिपुटो भूत्वा प्रणम्य शिरसा विभुम्  ।<br>
व्यापिनं परमेशानमस्तौषमभयप्रदम्  ॥ ३.३६ ॥<br>
सद्योजाताय देवाय वामदेवाय वै नमः  ।<br>
भवे भवे नमस्तुभ्यं भक्तिगम्याय ते नमः  ॥ ३.३७ ॥<br>
भूर्भुवाय नमस्तुभ्यं रामज्येष्ठाय वै नमः  ।<br>
नमस्ते भद्रकालाय कलिरूपाय वै नमः  ॥ ३.३८ ॥<br>
अचिन्त्याव्यक्तरूपाय महादेवाय धामने  ।<br>
विद्महे देवदेवाय तन्नो रुद्र नमोनमः  ॥ ३.३९ ॥<br>
जगत्सृष्टिविनाशानां कारणाय नमोनमः  ।<br>
एवं स्तुतो महादेवः पूर्वं सृष्टया मयानघ  ॥ ३.४० ॥<br>
प्रसन्नो मावदत्पश्चाद्वरं वरय सुव्रत  ॥ ३.४१ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये मार्कण्डेयधर्मराजसंवादे कल्पक्षये मार्कण्डेयकृतपोतार्धारोहणवृत्तान्तवर्णनंनाम तृतीयोऽध्यायः ॥<br>
<br>
</span>
