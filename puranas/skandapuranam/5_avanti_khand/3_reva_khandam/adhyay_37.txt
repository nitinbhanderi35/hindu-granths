<span style="font-size: 14pt; line-height: 175%"><br>
&nbsp;अध्याय ३७<br>
<br>
श्रीमार्कण्डेय उवाच -<br>
ततो गच्छेत राजेन्द्र देवतीर्थमनुत्तमम्  ।<br>
येन देवास्त्रयस्त्रिंशत्स्नात्वा सिद्धिं परां गताः  ॥ ३७.१ ॥<br>
<br>
युधिष्ठिर उवाच -<br>
कथं तात सुराः सर्वे दानवैर्बलवत्तरैः  ।<br>
निर्जितास्तत्र तीर्थे च स्नात्वा सिद्धिं परां गताः  ॥ ३७.२ ॥<br>
<br>
मार्कण्डेय उवाच -<br>
पुरा दैत्यगणैरुग्रैर्युद्धेऽतिबलवत्तरैः  ।<br>
इन्द्रो देवगणैः सार्द्धं स्वराज्याच्च्यावितो नृप  ॥ ३७.३ ॥<br>
हस्त्यश्वरथयानौघैर्मर्दयित्वा वरूथिनीम्  ।<br>
विध्वस्ता भेजिरे मार्गं प्रहारैर्जर्जरीकृताः  ॥ ३७.४ ॥<br>
जम्भशुम्भैश्च कूष्माण्डकुहकादिभिः  ।<br>
वेपमानार्दिताः सर्वे ब्रह्माणमुपतस्थिरे  ॥ ३७.५ ॥<br>
प्रणम्य शिरसा देवं ब्रह्माणं परमेष्ठिनम्  ।<br>
तदा विज्ञापयामासुर्देवा वह्निपुरोगमाः  ॥ ३७.६ ॥<br>
पश्य पश्य महाभाग दानवैः शकलीकृताः  ।<br>
वियोजिताः पुत्रदारैस्त्वामेव शरणं गताः  ॥ ३७.७ ॥<br>
परित्रायस्व देवेश सर्वलोकपितामह  ।<br>
नान्या गतिः सुरेशान त्वां मुक्त्वा परमेश्वर  ॥ ३७.८ ॥<br>
<br>
ब्रह्मोवाच -<br>
दानवानां विघातार्थं नर्मदातटमास्थिताः  ।<br>
तपः कुरुध्वं स्वस्थाः स्थ तपो हि परमं बलम्  ॥ ३७.९ ॥<br>
नान्योपायो न वै मन्त्रो विद्यते न च मे क्रिया  ।<br>
विना रेवाजलं पुण्यं सर्वपापक्षयंकरम्  ॥ ३७.१० ॥<br>
दारिद्र्यव्याधिमरणबन्धनव्यसनानि च  ।<br>
एतानि चैव पापस्य फलानीति मतिर्मम  ॥ ३७.११ ॥<br>
एवं ज्ञात्वा ततश्चैव तपः कुरुत दुष्करम्  ।<br>
तथा चैव सुराः सर्वे देवा ह्यग्निपुरोगमाः  ॥ ३७.१२ ॥<br>
तच्छ्रुत्वा वचनं तथ्यं ब्रह्मणः परमेष्ठिनः  ।<br>
नर्मदामागताः सर्वे देवा ह्यग्निपुरोगमाः  ॥ ३७.१३ ॥<br>
चेरुर्वै तत्र विपुलं तपः सिद्धिमवाप्नुवन्  ।<br>
तदाप्रभृति तत्तीर्थं देवतीर्थमनुत्तमम्  ॥ ३७.१४ ॥<br>
गीयते त्रिषु लोकेषु सर्वपापक्षयंकरम्  ।<br>
तत्र गत्वा च यो मर्त्यो विधिना संयतेन्द्रियः  ॥ ३७.१५ ॥<br>
स्नानं समाचरेद्भक्त्या स लभेन्मौक्तिकं फलम्  ।<br>
यस्तु भोजयते विप्रांस्तस्मिंस्तीर्थे नराधिप  ॥ ३७.१६ ॥<br>
स लभेन्मुख्यविप्राणां फलं साहस्रिकं नृप  ।<br>
तत्र देवशिला रम्या महापुण्यविवर्धिनी  ॥ ३७.१७ ॥<br>
संन्यासेन मृता ये तु तेषां स्यादक्षया गतिः  ।<br>
अग्निप्रवेशं यः कुर्यात्तस्मिंस्तीर्थे नराधिप  ॥ ३७.१८ ॥<br>
रुद्रलोके वसेत्तावद्यावदाभूतसंप्लवम्  ।<br>
एवं स्नानं जपो होमः स्वाध्यायो देवतार्चनम्  ॥ ३७.१९ ॥<br>
सुकृतं दुष्कृतं वाऽपि तत्र तीर्थेऽक्षयं भवेत् ।<br>
एष ते विधिरुद्दिष्ट उत्पत्तिश्चैव भारत  ॥ ३७.२० ॥<br>
देवतीर्थस्य निखिला यथा वै शङ्कराच्छ्रुता  ।<br>
पठन्ति ये पापहरं सर्वदुःखविमोचनम्  ॥ ३७.२१ ॥<br>
देवतीर्थस्य चरितं देवलोकं व्रजन्ति ते  ॥ ३७.२२ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे देवतीर्थमाहात्म्यवर्णनं नाम सप्तविंशोऽध्यायः ॥<br>
<br>
</span>
