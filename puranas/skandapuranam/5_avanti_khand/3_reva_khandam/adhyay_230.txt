<span style="font-size: 14pt; line-height: 200%">सूत उवाच -<br>
इत्युक्त्वोपररामथ पाण्डोः पुत्राय वै मुनिः  ।<br>
मृकण्डतनयो धीमान्सप्तकल्पस्मरः पुरः  ॥ २३०.१ ॥<br>
मार्कण्डमुनिना प्रोक्तं यथा पार्थाय सत्तमाः  ।<br>
तथा वः कथितं सर्वं रेवामाहात्म्यमुत्तमम्  ॥ २३०.२ ॥<br>
इयं पुण्या सरिच्छ्रेष्ठा रेवा विश्वैकपावनी  ।<br>
रुद्रदेहसमुद्भूता सर्वभूताभयप्रदा  ॥ २३०.३ ॥<br>
ओङ्कारजलधिं यावदुवाच भृगुनन्दनः  ।<br>
तीर्थसङ्गमभेदान्वै धर्मपुत्राय पृच्छते  ॥ २३०.४ ॥<br>
समासेनैव मुनयस्तथाहं कथयामि वः  ।<br>
सप्तषष्टिसहस्राणि षष्टिकोट्यस्तथैव च  ॥ २३०.५ ॥<br>
कथं केनात्र शक्यन्ते वक्तुं वर्षशतैरपि  ।<br>
तथाप्यत्र मुनिश्रेष्ठाः प्रोक्तं पार्थाय वै यथा  ॥ २३०.६ ॥<br>
तीर्थमोंकारमारभ्य वक्ष्ये तीर्थावलिं शुभाम्  ।<br>
प्रोच्यमानां समासेन तां शृणुध्वं महर्षयः  ॥ २३०.७ ॥<br>
नत्वा सोमं महेशानं नत्वा ब्रह्माच्युतावुभौ  ।<br>
सरस्वतीं गणेशानं देव्यासाङ्घ्रिपञ्कजम्  ॥ २३०.८ ॥<br>
पूर्वाचार्यांस्तथा सर्वान्दृष्ट्वादृष्टार्थवेदिनः  ।<br>
प्रणम्य नर्मदां देवीं वक्ष्ये तीर्थावलिं त्विमाम्  ॥ २३०.९ ॥<br>
ओं नमो विश्वरूपाय ओङ्कारायाखिलात्मने  ।<br>
यमारभ्ये प्रवक्ष्यामि रेवातीर्थावलिं द्विजाः  ॥ २३०.१० ॥<br>
अस्मिन्मार्कण्डगदिते रेवातीर्थक्रमे शुभे  ।<br>
पुराणसंहिताध्याया मार्कण्डाश्रमवर्णनम्  ॥ २३०.११ ॥<br>
ततः प्रश्नाधिकारश्च प्रशंसा नर्मदोद्भवा  ।<br>
तथा पञ्चदशानां च प्रवाहानां प्रकीर्तनम्  ॥ २३०.१२ ॥<br>
नामनिर्वचनं तद्वत्तथा कल्पसमुद्भवाः  ।<br>
एकविंशतिकल्पानां तद्वन्नामानुकीर्तनम्  ॥ २३०.१३ ॥<br>
मार्कण्डेयानुभूतानां सप्तानां लक्षणानि च  ।<br>
माहात्म्यं चैव रेवायाः शिवविष्ण्वोस्तथैव च  ॥ २३०.१४ ॥<br>
संहारलक्षणं तद्वदोङ्कारस्य च सम्भवः  ।<br>
तथैवौंकारमाहात्म्यममरकण्टकीर्तनम्  ॥ २३०.१५ ॥<br>
अमरेश्वरतीर्थं च तथा दारुवनं महत् ।<br>
दारुकेश्वरतीर्थं च तीर्थं वै चरुकेश्वरम्  ॥ २३०.१६ ॥<br>
चरुकासङ्गमस्तद्व्यद्वतीपातेश्वरं तथा  ।<br>
पातालेश्वरतीर्थं च कोटियज्ञाह्वयं तथा  ॥ २३०.१७ ॥<br>
वरुणेश्वरतीर्थं च लिङ्गान्यष्टोत्तरं शतम्  ।<br>
सिद्धेश्वरं यमेशं च ब्रह्मेश्वरमतः परम्  ॥ २३०.१८ ॥<br>
सारस्वतं चाष्टरुद्रं सावित्रं सोमसंज्ञितम्  ।<br>
शिवखातं महातीर्थं रुद्रावर्तं द्विजोत्तमाः  ॥ २३०.१९ ॥<br>
ब्रह्मावर्तं परं तीर्थं सूर्यावर्तमतः परम्  ।<br>
पिप्पलावर्ततीर्थं च पिप्पल्याश्चैव सङ्गमः  ॥ २३०.२० ॥<br>
अमरकण्टमाहात्म्यं कपिलासङ्गमस्तथा  ।<br>
विशल्यासम्भवश्चापि भृगुतुङ्गाद्रिकीर्तनम्  ॥ २३०.२१ ॥<br>
विशल्यासङ्गमः पुण्यः करमर्दासमागमः  ।<br>
करमर्देश्वरं तीर्थं चक्रतीर्थमनुत्तमम्  ॥ २३०.२२ ॥<br>
सङ्गमो नीलगङ्गायाः विध्वंसस्त्रिपुरस्य च  ।<br>
कीर्तनं तीर्थदानानां मधुकतृतीयाव्रतम्  ॥ २३०.२३ ॥<br>
अप्सरेश्वरतीर्थं च देहक्षेपे विधिस्ततः  ।<br>
तीर्थं ज्वालेश्वरं नाम ज्वालायाः सङ्गमस्तथा  ॥ २३०.२४ ॥<br>
शक्रतीर्थं कुशावर्तं हंसतीर्थं तथैव च  ।<br>
अम्बरीषस्य तीर्थं च महाकालेश्वरं तथा  ॥ २३०.२५ ॥<br>
मातृकेश्वरतीर्थं च भृगुतुङ्गानुवर्णनम्  ।<br>
तत्र भैरवमाहात्म्यं चपलेश्वरकीर्तनम्  ॥ २३०.२६ ॥<br>
चण्डपाणेश्च माहात्म्यं कावेरीसङ्गमस्तथा  ।<br>
कुबेरेश्वरतीर्थं च वाराहीसङ्गमस्तथा  ॥ २३०.२७ ॥<br>
सङ्गमश्चण्डवेगायास्तीर्थं चण्डेश्वरं तथा  ।<br>
एरण्डीसङ्गमः पुण्य एरण्डेश्वरमुत्तमम्  ॥ २३०.२८ ॥<br>
पितृतीर्थं च तत्रैव ओङ्कारस्य च सम्भवम्  ।<br>
माहात्म्यं पञ्चलिङ्गानामोङ्कारस्य मुनीश्वराः  ॥ २३०.२९ ॥<br>
कोटितीर्थस्य माहात्म्यं तीर्थं काकह्रदं तथा  ।<br>
जम्बुकेश्वरतीर्थं च सारस्वतमतः परम्  ॥ २३०.३० ॥<br>
कपिलासङ्गमस्तद्वत्तीर्थं च कपिलेश्वरम्  ।<br>
दैत्यसूदनतीर्थं च चक्रतीर्थं च वामनम्  ॥ २३०.३१ ॥<br>
तीर्थलक्षं विदुः पूर्वे कपिलायास्तु सङ्गमे  ।<br>
स्वर्गस्य नरकस्यापि लक्षणं मुनिभाषितम्  ॥ २३०.३२ ॥<br>
व्यवस्थानं शरीरस्य गोप्रदानानुवर्णनम्  ।<br>
अशोकवनिकातीर्थं मतङ्गाश्रमवर्णनम्  ॥ २३०.३३ ॥<br>
अशोकेश्वरतीर्थं च मतङ्गेश्वरमुत्तमम्  ।<br>
तथा मृगवनं पुण्यं तत्र तीर्थं मनोरथम्  ॥ २३०.३४ ॥<br>
सङ्गमोऽङ्गारगर्ताया अङ्गारेश्वरमुत्तमम्  ।<br>
तथा मेघवनं तीर्थं देव्या नामानुकीर्तनम्  ॥ २३०.३५ ॥<br>
सङ्गमश्चापि कुब्जायास्तीर्थं कुब्जेश्वरं तथा  ।<br>
बिल्वाम्रकं तथा तीर्थं पूर्णद्वीपमतः परम्  ॥ २३०.३६ ॥<br>
तथा हिरण्यगर्भायाः सङ्गमः पुण्यकीर्तनः  ।<br>
द्वीपेश्वरं नाम तीर्थं पुण्यं यज्ञेश्वरं तथा  ॥ २३०.३७ ॥<br>
माण्डव्याश्रमतीर्थं च विशोकासङ्गमस्तथा  ।<br>
वागीश्वरं नाम तीर्थं पुण्यो वै वागुसङ्गमः  ॥ २३०.३८ ॥<br>
सहस्रावर्तकं तत्र तीर्थं सौगन्धिकं तथा  ।<br>
सङ्गमश्च सरस्वत्या ईशानं तीर्थमुत्तमम्  ॥ २३०.३९ ॥<br>
देवतात्रयतीर्थं च शूलखातं ततः परम्  ।<br>
ब्रह्मोदं शाङ्करं सौम्यं सारस्वतमतः परम्  ॥ २३०.४० ॥<br>
सहस्रयज्ञतीर्थं च कपालमोचनं तथा  ।<br>
आग्नेयमदितीशं च वाराहं तीर्थमुत्तमम्  ॥ २३०.४१ ॥<br>
तथा देवपथं तीर्थं तीर्थं यज्ञसहस्रकम्  ।<br>
शुक्लतीर्थं दीप्तिकेशं विष्णुतीर्थं च योधनम्  ॥ २३०.४२ ॥<br>
नर्मदेश्वरतीर्थं च वरुणेशं च मारुतम्  ।<br>
योगेशं रोहिणीतीर्थं दारुतीर्थं च सत्तमाः  ॥ २३०.४३ ॥<br>
ब्रह्मावर्तं च पत्त्रेशं वाह्नं सौरं च कीर्त्यते  ।<br>
मेघनादं दारुतीर्थं देवतीर्थं गुहाश्रयम्  ॥ २३०.४४ ॥<br>
नर्मदेश्वरसंज्ञं तत्कपिलातीर्थमुत्तमम्  ।<br>
करञ्जेशं कुण्डलेशं पिप्पलादमतः परम्  ॥ २३०.४५ ॥<br>
विमलेश्वरतीर्थं च पुष्करिण्याश्च सङ्गमः  ।<br>
प्रशंसा शूलभेदस्य तत्रैवान्धकविक्रमः  ॥ २३०.४६ ॥<br>
देवाश्वासनदानं च तथैवान्धकनिग्रहः  ।<br>
शूलभेदस्य चोत्पत्तिस्तथा पात्रपरीक्षणम्  ॥ २३०.४७ ॥<br>
प्रशंसा दानधर्मस्य ऋषिशृङ्गानुभावनम्  ।<br>
स्वर्गतिं दीर्घतपसो भानुमत्यास्तथेङ्गितम्  ॥ २३०.४८ ॥<br>
शबरस्वर्गगमनं माहात्म्यं शूलभेदजम्  ।<br>
कपिलेश्वरतीर्थं च मोक्षतीर्थमतः परम्  ॥ २३०.४९ ॥<br>
सङ्गमो मोक्षनद्याश्च तीर्थं च विमलेश्वरम्  ।<br>
तथैवोलूकतीर्थं च पुष्करिण्याश्च सङ्गमः  ॥ २३०.५० ॥<br>
आदित्येश्वरतीर्थं च तीर्थं वै सङ्गमेश्वरम्  ।<br>
सङ्गमो भीमकुल्यायास्तीर्थं भीमेश्वरं शुभम्  ॥ २३०.५१ ॥<br>
मार्कण्डेश्वरतीर्थं च तथा वै पिप्पलेश्वरम्  ।<br>
करोटीश्वरतीर्थं च तीर्थमिन्द्रेश्वरं शुभम्  ॥ २३०.५२ ॥<br>
अगस्त्येशं कुमारेशं व्यासेश्वरमनुत्तमम्  ।<br>
वैद्यनाथं च केदारमानन्देश्वरसंज्ञितम्  ॥ २३०.५३ ॥<br>
मातृतीर्थं च मुण्डेशं चौरं कामेश्वरं तथा  ।<br>
सङ्गमश्चानुदुह्या वै तीर्थे भीमार्जुनाह्वये  ।<br>
तीर्थं धर्मेश्वरं नाम लुङ्केश्वरमतः परम्  ॥ २३०.५४ ॥<br>
ततो धनदतीर्थं च जटेशं मङ्गलेश्वरम्  ।<br>
कपिलेश्वरतीर्थं च गोपारेश्वरमुत्तमम्  ॥ २३०.५५ ॥<br>
मणिनागेश्वरं नाम मणिनद्याश्च सङ्गमः  ।<br>
तिलकेश्वरतीर्थं च गौतमेशमतः परम्  ॥ २३०.५६ ॥<br>
तत्रैव मातृतीर्थं च मुनिनोक्तं मुनीश्वराः  ।<br>
शङ्खचूडं च केदारं पाराशरमतः परम्  ॥ २३०.५७ ॥<br>
भीमेश्वरं च चन्द्रेशमश्ववत्याश्च सङ्गमः  ।<br>
बह्वीश्वरं नारदेशं वैद्यनाथं कपीश्वरम्  ॥ २३०.५८ ॥<br>
कुम्भेश्वरं च मार्कण्डं रामेशं लक्ष्मणेश्वरम्  ।<br>
मेघेश्वरं मत्स्यकेशमप्सराह्रदसंज्ञकम्  ॥ २३०.५९ ॥<br>
दधिस्कन्दं मधुस्कन्दं नन्दिकेशं च वारुणम्  ।<br>
पावकेश्वरतीर्थं च तथैव कपिलेश्वरम्  ॥ २३०.६० ॥<br>
नारायणाह्वयं तीर्थं चक्रतीर्थमनुत्तमम्  ।<br>
चण्डादित्यं परं तीर्थं चण्डिकातीर्थमुत्तमम्  ॥ २३०.६१ ॥<br>
यमहासाह्वयं तीर्थं तथा गङ्गेश्वरं शुभम्  ।<br>
नन्दिकेश्वरसंज्ञं च नरनारायणाह्वयम्  ॥ २३०.६२ ॥<br>
नलेश्वरं च मार्कण्डं शुक्लतीर्थमतः परम्  ।<br>
व्यासेश्वरं परं तीर्थं तत्र सिद्धेश्वरं तथा  ॥ २३०.६३ ॥<br>
कोटितीर्थं प्रभातीर्थं वासुकीश्वरमुत्तमम्  ।<br>
सङ्गमश्च करञ्जाया मार्कण्डेश्वरमुत्तमम्  ॥ २३०.६४ ॥<br>
तीर्थं कोटीश्वरं नाम तथा संकर्षणाह्वयम्  ।<br>
कनकेशं मन्मथेशं तीर्थं चैवानसूयकम्  ॥ २३०.६५ ॥<br>
एरण्डीसङ्गमः पुण्यो मातृतीर्थं च शोभनम्  ।<br>
तीर्थं स्वर्णशलाकाख्यं तथा चैवाम्बिकेश्वरम्  ॥ २३०.६६ ॥<br>
करञ्जेशं भारतेशं नागेशं मुकुटेश्वरम्  ।<br>
सौभाग्यसुन्दरी तीर्थं धनदेश्वरमुत्तमम्  ॥ २३०.६७ ॥<br>
रोहिण्यं चक्रतीर्थं च उत्तरेश्वरसंज्ञितम्  ।<br>
भोगेश्वरं च केदारं निष्कलङ्कमतः परम्  ॥ २३०.६८ ॥<br>
मार्कण्डं धौतपापं च तीर्थमाङ्गिरसेश्वरम्  ।<br>
कोटवीसङ्गमः पुण्यं कोटितीर्थं च तत्र वै  ॥ २३०.६९ ॥<br>
अयोनिजं परं तीर्थमङ्गारेश्वरमुत्तमम्  ।<br>
स्कान्दं च नार्मदं ब्राह्मं वाल्मीकेश्वरसंज्ञितम्  ॥ २३०.७० ॥<br>
कोटितीर्थं कपालेशं पाण्डुतीर्थं त्रिलोचनम्  ।<br>
कपिलेशं कम्बुकेशं प्रभासं कोहनेश्वरम्  ॥ २३०.७१ ॥<br>
इन्द्रेशं वालुकेशं च देवेशं शक्रमेव च  ।<br>
नागेश्वरं गौतमेशमहल्यातीर्थमुत्तमम्  ॥ २३०.७२ ॥<br>
रामेश्वरं मोक्षतीर्थं तथा कुशलवेश्वरौ  ।<br>
नर्मदेशं कपर्दीशं सागरेशमतः परम्  ॥ २३०.७३ ॥<br>
धौरादित्यं परं तीर्थं तीर्थं चापरयोनिजम्  ।<br>
पिङ्गलेश्वरतीर्थ च भृग्वीश्वरमनुत्तमम्  ॥ २३०.७४ ॥<br>
दशाश्वमेधिकं तीर्थं कोटितीर्थं च सत्तमाः  ।<br>
मार्कण्डं ब्रह्मतीर्थं च आदिवाराहमुत्तमम्  ॥ २३०.७५ ॥<br>
आशापूराभिधं तीर्थं कौबेरं मारुतं तथा  ।<br>
वरुणेशं यमेशं च रामेशं कर्कटेश्वरम्  ॥ २३०.७६ ॥<br>
शक्रेशं सोमतीर्थं च नन्दाह्रदमनुत्तमम्  ।<br>
वैष्णवं चक्रतीर्थं च रामकेशवसंज्ञितम्  ॥ २३०.७७ ॥<br>
तथैव रुक्मिणीतीर्थं शिवतीर्थमनुत्तमम्  ।<br>
जयवाराहर्तीर्थं च तीर्थमस्माहकाह्वयम्  ॥ २३०.७८ ॥<br>
अङ्गारेशं च सिद्धेशं तपेश्वरमतः परम्  ।<br>
पुनः सिद्धेश्वरं नामतीर्थं च वरुणेश्वरम्  ॥ २३०.७९ ॥<br>
पराशरेश्वरं पुण्यं कुसुमेशमनुत्तमम्  ।<br>
कुण्डलेश्वरतीर्थं च तथा कलकलेश्वरम्  ॥ २३०.८० ॥<br>
न्यङ्कुवाराहसंज्ञं च अङ्कोलं तीर्थमुत्तमम्  ।<br>
श्वेतवाराहतीर्थं च भार्गलं सौरमुत्तमम्  ॥ २३०.८१ ॥<br>
हुङ्कारस्वामितीर्थं च शुक्लतीर्थं च शोभनम्  ।<br>
सङ्गमो मधुमत्याश्च तीर्थं वै सङ्गमेश्वरम्  ॥ २३०.८२ ॥<br>
नर्मदेश्वरसंज्ञं च नदीत्रितयसङ्गमः  ।<br>
अनेकेश्वरतीर्थं च शर्भेशं मोक्षसंज्ञितम्  ॥ २३०.८३ ॥<br>
कावेरीसङ्गमः पुण्यस्तीर्थं गोपेश्वराह्वयम्  ।<br>
मार्कण्डेशं च नागेशमुदम्बर्याश्च सङ्गमः  ॥ २३०.८४ ॥<br>
साम्बादित्याह्वयं तीर्थमुदम्बर्याश्च सङ्गमः  ।<br>
सिद्धेश्वरं च मार्कण्डं तथा सिद्धेश्वरीकृतम्  ॥ २३०.८५ ॥<br>
गोपेशं कपिलेशं च वैद्यनाथमनुत्तमम्  ।<br>
पिङ्गलेश्वरतीर्थं च सैन्धवायतनं महत् ॥ २३०.८६ ॥<br>
भूतीश्वराह्वयं तीर्थं गङ्गावाहमतः परम्  ।<br>
गौतमेश्वरतीर्थं च दशाश्वमेधिकं तथा  ॥ २३०.८७ ॥<br>
भृगुतीर्थं तथा पुण्यं ख्याता सौभाग्यसुन्दरी  ।<br>
वृषखातं च तत्रैव केदारं धूतपातकम्  ॥ २३०.८८ ॥<br>
तीर्थं धूतेश्वरीसङ्गमेरण्डीसंज्ञकं तथा  ।<br>
तीर्थं च कनकेश्वर्या ज्वालेश्वरं ततः परम्  ॥ २३०.८९ ॥<br>
शालग्रामाह्वयं तीर्थं सोमनाथमनुत्तमम्  ।<br>
तथैवोदीर्णवाराहं तीर्थं चन्द्रप्रभासकम्  ॥ २३०.९० ॥<br>
द्वादशादित्यतीर्थं च तथा सिद्धेश्वराभिधम्  ।<br>
कपिलेश्वरतीर्थं च तथा त्रैविक्रमं शुभम्  ॥ २३०.९१ ॥<br>
विश्वरूपाह्वयं तीर्थं नारायणकृतं तथा  ।<br>
मूलश्रीपतितीर्थं च चौलश्रीपतिसंज्ञकम्  ॥ २३०.९२ ॥<br>
देवतीर्थं हंसतीर्थ प्रभासं तीर्थमुत्तमम्  ।<br>
मूलस्थानं च कण्ठेशमट्टहासमतः परम्  ॥ २३०.९३ ॥<br>
भूर्भुवेश्वरतीर्थं च ख्याता शूलेश्वरी तथा  ।<br>
सारस्वतं दारुकेशमश्विनोस्तीर्थमुत्तमम्  ॥ २३०.९४ ॥<br>
सावित्रीतीर्थमतुलं वालखिल्येश्वरं तथा  ।<br>
नर्मदेशं मातृतीर्थं देवतीर्थमनुत्तमम्  ॥ २३०.९५ ॥<br>
मच्छकेश्वरतीर्थं च शिखितीर्थं च शोभनम्  ।<br>
कोटितीर्थं मुनिश्रेष्ठास्तत्र कोटीश्वरी मृडा  ॥ २३०.९६ ॥<br>
तीर्थं पैतामहं नाम माण्डव्ये श्वरसंज्ञितम्  ।<br>
तत्र नारायणेशं च अक्रूरेशमतः परम्  ॥ २३०.९७ ॥<br>
देवखातं सिद्धरुद्रं वैद्यनाथमनुत्तमम्  ।<br>
तथैव मातृतीर्थं च उत्तरेशमतः परम्  ॥ २३०.९८ ॥<br>
तथैव नर्मदेशां च मातृतीर्थं तथा पुनः  ।<br>
तथा च कुररीतीर्थं ढौण्ढेशं दशकन्यकम्  ॥ २३०.९९ ॥<br>
सुवर्णबिन्दुतीर्थं च ऋणपापप्रमोचनम्  ।<br>
भारभूतेश्वरं तीर्थं तथा मुण्डीश्वरं विदुः  ॥ २३०.१०० ॥<br>
एकशालं डिण्डिपाणिं तीर्थं चाप्सरसं परम्  ।<br>
मुन्यालयं च मार्कण्डं गणितादेवताह्वयम्  ॥ २३०.१०१ ॥<br>
आमलेश्वरतीर्थं च तीर्थं कन्थेश्वरं तथा  ।<br>
आषाढीतीर्थमित्याहुः शृङ्गीतीर्थं तथैव च  ॥ २३०.१०२ ॥<br>
बकेश्वरतीर्थं च कपालेशं तथैव च  ।<br>
मार्कण्डं कपिलेशं च एरण्डीसङ्गमस्तथा  ॥ २३०.१०३ ॥<br>
एरण्डीदेवतातीर्थं रामतीर्थमतःपरम्  ।<br>
जमदग्नेः परं तीर्थं रेवासागरसङ्गमः  ॥ २३०.१०४ ॥<br>
लोटनेश्वरतीर्थ तल्लुङ्केशनामकं तथा  ।<br>
वृषरखातं तत्र कुण्डं तथैव ऋषिसत्तमाः  ॥ २३०.१०५ ॥<br>
तथा हंसेश्वरंनाम तिलादं वासवेश्वरम्  ।<br>
तथा कोटीश्वरं तीर्थमलिकातीर्थमुत्तमम्  ।<br>
विमलेश्वरतीर्थं च रेवासागरसङ्गमे  ॥ २३०.१०६ ॥<br>
एवं तीर्थावलिः पुण्या मया प्रोक्ता महर्षयः  ।<br>
तीर्थसुक्तावलिः पुण्या ग्रथिता तटरज्जुना  ॥ २३०.१०७ ॥<br>
नर्मदानीरनिर्णिक्ता मार्कण्डेयविनिर्मिता  ।<br>
मण्डनायेह साधूनां सर्वलोकहिताय च  ॥ २३०.१०८ ॥<br>
दरितध्वान्तशमनीधार्या धर्मार्थिभिः सदा  ।<br>
अहोरात्रकृतं पापं सकृज्जप्त्वाशु नाशयेत् ॥ २३०.१०९ ॥<br>
त्रिकालं जप्त्वा मासोत्थं शिवाग्रे च त्रिमासिकम्  ।<br>
मासं जप्त्वाथ वर्षोत्थं वर्षं जप्त्वा शताब्दिकम्  ॥ २३०.११० ॥<br>
श्राद्धकाले च विप्राणां भुञ्जतां पुरतः स्थितः  ।<br>
पठंस्तीर्थावलिं पुण्यां गयाश्राद्धप्रदो भवेत् ॥ २३०.१११ ॥<br>
पूजाकाले च देवानां श्रद्धया पुरतः पठन्  ।<br>
प्रीणयेत्सर्वदेवांश्च पुनाति सकलं कुलम्  ॥ २३०.११२ ॥<br>
एवं तीर्थावलिः पुण्या रेवातीरद्वयाश्रिता  ।<br>
मया प्रोक्ता मुनिश्रेष्ठास्तथैवशृणुतानघाः  ॥ २३०.११३ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे तीर्थावलिकथनं त्रिंशदधिकद्विशततमोऽध्यायः ॥<br>
<br>
<br>
</span>
