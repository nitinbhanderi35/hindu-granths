<span style="font-size: 14pt; line-height: 200%">अध्याय १८२<br>
श्रीमार्कण्डेय उवाच -<br>
ततो भृगुः श्रिया चैव समेतः कच्छपं गतः  ।<br>
अभिनन्द्य यथान्यायमुवाच वचनं शुभम्  ॥ १८२.१ ॥<br>
त्वया धृता धरा सर्वा तथा लोकाश्चराचराः  ।<br>
तथैव पुण्यभावत्वात्स्थितस्तत्र महामते  ॥ १८२.२ ॥<br>
चातुर्विद्यस्य संस्थानं करोमि रमया सह  ।<br>
यदि त्वं मन्यसे देव तदादेशय मां विभो  ॥ १८२.३ ॥<br>
<br>
कूर्म उवाच -<br>
एवमेव द्विजश्रेष्ठ मम नामाङ्कितं पुरम्  ।<br>
भविष्यति महत्कालं ममोपरि सुसंस्थितम्  ॥ १८२.४ ॥<br>
अचलं सुस्थिरं तात न भीः कार्या सुलोचने  ।<br>
एतच्छ्रुत्वा शुभं वाक्यं कच्छपस्य मुखाच्च्युतम्  ॥ १८२.५ ॥<br>
हृष्टस्तुष्टः श्रिया सार्द्धं पद्मयोनिसुतो भृगुः  ।<br>
अभीचि उदये प्राप्ते कृतकौतुकमङ्गलः  ॥ १८२.६ ॥<br>
नन्दने वत्सरे माघे पञ्चम्यां भरतर्षभ  ।<br>
शस्ते तु ह्युत्तरायोगे कुम्भस्थे शशिमण्डले  ॥ १८२.७ ॥<br>
रेवाया उत्तरे तीरे गम्भीरे चाभिवारुणि  ।<br>
प्रागुदक्प्रवणे देशे कोटितीर्थसमन्वितम्  ॥ १८२.८ ॥<br>
क्रोशप्रमाणं तत्क्षेत्रं प्रासादशतसंकुलम्  ।<br>
अचिरेणैव कालेन तपोबलसमन्वितः  ।<br>
विचिन्त्य विश्वकर्माणं चकार भृगुसत्तमः  ॥ १८२.९ ॥<br>
ब्राह्मणा वेदविद्वांसः क्षत्रिया राज्यपालकाः  ।<br>
वैश्या वृत्तिरतास्तत्र शूद्राः शुश्रूषकास्त्रिषु  ॥ १८२.१० ॥<br>
एवं श्रिया वृतं क्षेत्रं परमानन्दनन्दितम्  ।<br>
निर्मितं भृगुणा तात सर्वपातकनाशनम्  ।<br>
इति भृगुकच्छोत्पत्तिः  ॥ १८२.११ ॥<br>
<br>
मार्कण्डेय उवाच -<br>
ततः कालेन महता कस्मिंश्चित्कारणान्तरे  ।<br>
देवलोकं जगामाशु लक्ष्मीरृषिसमागमे  ॥ १८२.१२ ॥<br>
समर्प्य कुञ्चिकाट्टालं भृगवे ब्रह्मवादिने  ।<br>
पालयस्व यथार्थं वै स्थानकं मम सुव्रत  ॥ १८२.१३ ॥<br>
देवकार्याण्यशेषाणि कृत्वा श्रीः पुनरागता  ।<br>
आजगाम रमा देवी भृगुकच्छं त्वरान्विता  ॥ १८२.१४ ॥<br>
प्रार्थितं कुञ्चिकाट्टालं स्वगृहं सपरिग्रहम्  ।<br>
भृगुर्यदा तदा पार्थ मिथ्या नास्ति तदा वदत  ॥ १८२.१५ ॥<br>
एव विवादः सुमहान्संजातश्च नरेश्वर  ।<br>
ममेति मम चैवेति परस्परसमागमे  ॥ १८२.१६ ॥<br>
ततः कालेन महता भृगुणा परमर्षिणा  ।<br>
चातुर्विद्यप्रमाणार्थं चकार महतीं स्थितिम्  ॥ १८२.१७ ॥<br>
अस्मदीयं यथा सर्वं नगरं मृगलोचने  ।<br>
चातुर्विद्या द्विजाः सर्वे तथा जानन्ति सुन्दरि  ॥ १८२.१८ ॥<br>
<br>
श्रीरुवाच -<br>
प्रमाणं मम विप्रेन्द्र चातुर्वण्या न संशयः  ।<br>
मदीयं वा त्वदीयं वा कथयन्तु द्विजोत्तमाः  ॥ १८२.१९ ॥<br>
ततः समस्तैर्विबुधैः सम्प्रधार्य परस्परम्  ।<br>
द्विधा तैर्वाक्स्थलं दृष्ट्वा ब्राह्मणा नृपसंहितम्  ॥ १८२.२० ॥<br>
अष्टादशसहस्राणि नोचुर्वै किंचिदुत्तरम्  ।<br>
अष्टादशसहस्रेषु भृगुकोपभयान्नृप  ।<br>
उक्तं च तालकं हस्ते यस्य तस्येदमुत्तरम्  ॥ १८२.२१ ॥<br>
एतच्छ्रुत्वा तु सा देवी निगमं नैगमैः कृतम्  ।<br>
क्रोधेन महताविष्टा शशाप द्विजपुंगवान्  ॥ १८२.२२ ॥<br>
<br>
श्रीदेव्युवाच -<br>
यस्मात्सत्यं समुत्सृज्य लोभोपहतमानसैः  ।<br>
मदीयं लोपितं स्थानं तस्माच्छृण्वन्तु मे गिरम्  ॥ १८२.२३ ॥<br>
त्रिपौरुषा भवेद्विद्या त्रिपुरुषं न भवेद्धनम्  ।<br>
न द्वितीयस्तु वो वेदः पठितो भवति द्विजाः  ॥ १८२.२४ ॥<br>
गृहाणि न द्विभौमानि न च भूतिः स्थिरा द्विजाः  ।<br>
पक्षपातेन वो धर्मो न च निःश्रेयभावतः  ॥ १८२.२५ ॥<br>
इष्टो गोत्रजनः कश्चिल्लोभेनावृतमानसः  ।<br>
न च द्वैधं परित्यज्य ह्येकं सत्यं भविष्यति  ॥ १८२.२६ ॥<br>
अद्यप्रभृति सर्वेषामहङ्कारो द्विजन्मनाम्  ।<br>
न पिता पुत्रवाक्येन न पुत्रः पितृकर्मणि  ॥ १८२.२७ ॥<br>
अहङ्कारकृताः सर्वे भविष्यन्ति न संशयः  ।<br>
इति शप्त्वा रमादेवी तदैव च दिवं ययौ  ॥ १८२.२८ ॥<br>
ततो गतायां वै लक्ष्म्यां देवा ब्रह्मर्षयोऽमलाः  ।<br>
क्रोधलोभमिदं स्थानं तेऽपि चोक्त्वा दिवं ययुः  ॥ १८२.२९ ॥<br>
गतां दृष्ट्वा ततो देवीमृषींश्चैव तपोधनान्  ।<br>
भृगुश्च परमेष्ठी स विषादमगमत्परम्  ।<br>
प्रसादयामास पुनः शङ्करं त्रिपुरान्तकम्  ॥ १८२.३० ॥<br>
तपसा महता पार्थ ततस्तुष्टो महेश्वरः  ।<br>
उवाच वचनं काले हर्षयन् भृगुसत्तमम्  ॥ १८२.३१ ॥<br>
किं विषण्णोऽसि विप्रेन्द्र किं वा सन्तापकारणम्  ।<br>
मयि प्रसन्नेऽपि तव ह्येतत्कथय मेऽनघ  ॥ १८२.३२ ॥<br>
<br>
भृगुरुवाच -<br>
शापयित्वा द्विजान्सर्वान्पुरा लक्ष्मीर्विनिर्गता  ।<br>
अपवित्रमिदं चोक्त्वा ततो देवा विनिर्गताः  ॥ १८२.३३ ॥<br>
<br>
ईश्वर उवाच -<br>
पुरा मया यथा प्रोक्तं तत्तथा न तदन्यथा  ।<br>
क्रोधस्थानमसंदेहं तथान्यदपि तच्छृणु  ॥ १८२.३४ ॥<br>
तत्र स्थानसमुद्भूता महद्भयविवर्जिताः  ।<br>
ब्राह्मणा मत्प्रसादेन भविष्यन्ति न संशयः  ॥ १८२.३५ ॥<br>
वेदविद्याव्रतस्नाताः सर्वशास्त्रविशारदाः  ।<br>
येऽपि ते शतसाहस्रास्त्वरिता ह्यागतास्त्विह  ॥ १८२.३६ ॥<br>
अपठस्यापि मूर्खस्य सर्वावस्थां गतस्य च  ।<br>
उत्तरादुत्तरं शक्रो दातुं न तु भृगूत्तम  ॥ १८२.३७ ॥<br>
कोटितीर्थमिदं स्थानं सर्वपापप्रणाशनम्  ।<br>
अद्यप्रभृति विप्रेन्द्र भविष्यति न संशयः  ॥ १८२.३८ ॥<br>
मत्प्रसादाद्देवगणैः सेवितं च भविष्यति  ।<br>
भृगुक्षेत्रे मृता ये तु कृमिकीटपतंगकाः  ॥ १८२.३९ ॥<br>
वासस्तेषां शिवे लोके मत्प्रसादाद्भविष्यति  ।<br>
वृषखाते नरः स्नात्वा पूजयित्वा महेश्वरम्  ॥ १८२.४० ॥<br>
सर्वमेधस्य यज्ञस्य फलं प्राप्नोत्यसंशयम्  ।<br>
भृगुतीर्थे नरः स्नात्वा तर्पयेत्पितृदेवताः  ॥ १८२.४१ ॥<br>
तस्य ते द्वादशाब्दानि शान्तिं गच्छन्ति तर्पिताः  ।<br>
दधिक्षीरेण तोयेन घृतेन मधुना सह  ॥ १८२.४२ ॥<br>
ये स्नपन्ति विरूपाक्षं तेषां वासस्त्रिविष्टपे  ।<br>
मत्प्रसादाद्द्विजश्रेष्ठ सर्वदेवानुसेवितम्  ॥ १८२.४३ ॥<br>
भविष्यति भृगुक्षेत्रं कुरुक्षेत्रादिभिः समम्  ।<br>
मार्तण्डग्रहणे प्राप्ते यवं कृत्वा हिरण्मयम्  ॥ १८२.४४ ॥<br>
दत्त्वा शिरसि यः स्नाति भृगुक्षेत्रे द्विजोत्तम  ।<br>
अविचारेण तं विद्धि संस्नातं कुरुजाङ्गले  ॥ १८२.४५ ॥<br>
अहं चैव वसिष्यामि अम्बिका च मम प्रिया  ।<br>
सर्वदुःखापहा देवी नाम्ना सौभाग्यसुन्दरी  ॥ १८२.४६ ॥<br>
वसिष्यामि तया देव्या सहितो भृगुकच्छके  ।<br>
एवमुक्त्वा स्थितो देवो भृगुकच्छेऽम्बिका तथा  ॥ १८२.४७ ॥<br>
भृगुस्तु स्वपुरं प्रायाद्ब्रह्मघोषनिनादितम्  ।<br>
ऋग्यजुःसामघोषेण ह्यथर्वणनिनादितम्  ॥ १८२.४८ ॥<br>
तत्र तीर्थे तु यः स्नात्वा वृषमुत्सृजते नरः  ।<br>
स याति शिवसायुज्यमित्येवं शङ्करोऽब्रवीत् ॥ १८२.४९ ॥<br>
तत्र तीर्थे तु यः स्नात्वा चैत्रे मासि समाचरेत् ।<br>
दद्याच्च लवणं विप्रे पूज्य सौभाग्यसुन्दरीम्  ॥ १८२.५० ॥<br>
गोभूहिरण्यं विप्रेभ्यः प्रीयेतां ललिताशिवौ  ।<br>
न दुःखं दुर्भगत्वं च वियोगं पतिना सह  ॥ १८२.५१ ॥<br>
प्राप्नोति नारी राजेन्द्र भृगुतीर्थाप्लवेन च  ।<br>
यस्तु नित्यं भृगुं देवं पश्येद्वै पाण्डुनन्दन  ॥ १८२.५२ ॥<br>
आ ब्रह्मसदनं यावत्तत्रस्थैर्दैवतैः सह  ।<br>
यत्फलं समवाप्नोति तच्छृणुष्व नृपोत्तम  ॥ १८२.५३ ॥<br>
सुवर्णशृङ्गीं कपिलां पयस्विनीं साध्वीं सुशीलां तरुणीं सवत्साम्  ।<br>
दत्त्वा द्विजे सर्वव्रतोपपन्ने फलं च यत्स्यात्तदिहैव नूनम्  ॥ १८२.५४ ॥<br>
समाः सहस्राणि तु सप्त वै जले म्रियेल्लभेद्द्वादशवह्निमध्ये  ।<br>
त्यजंस्तनुं शूरवृत्त्या नरेन्द्र शक्रातिथ्यं याति वै मर्त्यधर्मा  ॥ १८२.५५ ॥<br>
आख्यानमेतच्च सदा यशस्यं स्वर्ग्यं धन्यं पुत्र्यमायुष्यकारि  ।<br>
शृण्वंल्लभेत्सर्वमेतद्धि भक्त्या पर्वणि पर्वण्याजमीढस्सदैव  ॥ १८२.५६ ॥<br>
संन्यासं कुरुते यस्तु भृगुतीर्थे विधानतः  ।<br>
स मृतः परमं स्थानं गच्छेद्वै यच्च दुर्लभम्  ॥ १८२.५७ ॥<br>
एतच्छ्रुत्वा भृगुश्रेष्ठो देवदेवेन भाषितम्  ।<br>
प्रहृष्टवदनो भूत्वा तत्रैव संस्थितो द्विजः  ॥ १८२.५८ ॥<br>
तिरोभावं गते देवे भृगुः श्रेष्ठो द्विजोत्तमः  ।<br>
स्वमूर्ति तत्र मुक्त्वा तु ब्रह्मलोकं जगाम ह  ॥ १८२.५९ ॥<br>
भृगुकच्छस्य चोत्पत्तिः कथिता तव पाण्डव  ।<br>
संक्षेपेण महाराज सर्वपामप्रणाशनी  ॥ १८२.६० ॥<br>
एतत्पुण्यं पापहरं क्षेत्रं देवेन कीर्तितम्  ।<br>
चतुर्युगसहस्रेण पितामहदिनं स्मृतम्  ॥ १८२.६१ ॥<br>
प्राप्ते ब्रह्मदिने विप्रा जायते युगसम्भवः  ।<br>
न पश्यामि त्विदं क्षेत्रमिति रुद्रः स्वयं जगौ  ॥ १८२.६२ ॥<br>
यः शृणोति त्विदं भक्त्या नारी वा पुरुषोऽपि वा  ।<br>
स याति परमं लोकमिति रुद्रः स्वयं जगौ  ॥ १८२.६३ ॥<br>
देवखाते नरः स्नात्वा पिण्डदानादिसत्क्रियाम्  ।<br>
यां करोति नृपश्रेष्ठ तामक्षयफलां विदुः  ॥ १८२.६४ ॥<br>
य इमं शृणुयाद्भक्त्या भृगुकच्छस्य विस्तरम्  ।<br>
कोटितीर्थफलं तस्य भवेद्वै नात्र संशयः  ॥ १८२.६५ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे भृगुकच्छतीर्थमाहात्म्यवर्णनं नाम द्व्यशीत्युत्तरशततमोऽध्यायः ॥<br>
<br>
<br>
</span>
