<span style="font-size: 14pt; line-height: 200%">श्रीमार्कण्डेय उवाच -<br>
उत्तरे नर्मदाकूले तीर्थं परमशोभनम्  ।<br>
जयवाराहमाहात्म्यं सर्वपापप्रणाशनम्  ॥ १५१.१ ॥<br>
उद्धृता जगती येन सर्वदेवनमस्कृता  ।<br>
लोकानुग्रहबुद्ध्या च संस्थितो नर्मदातटे  ॥ १५१.२ ॥<br>
तत्र तीर्थे तु यः स्नात्वा वीक्षते मधुसूदनम्  ।<br>
मुच्यते सर्वपापेभ्यो दशजन्मानुकीर्तनात् ॥ १५१.३ ॥<br>
मत्स्यः कूर्मो वराहश्च नरसिंहोऽथ वामनः  ।<br>
रामो रामश्च कृष्णश्च बुद्धः कल्किश्च ते दश  ॥ १५१.४ ॥<br>
<br>
युधिष्ठिर उवाच -<br>
मत्स्येन किं कृतं तात कूर्मेण मुनिसत्तम  ।<br>
वराहेण च किं कर्म नरसिंहेन किं कृतम्  ॥ १५१.५ ॥<br>
वामनेन च रामेण राघवेण च किं कृतम्  ।<br>
बुद्धरूपेण किं वापि कल्किना किं कृतं वद  ॥ १५१.६ ॥<br>
एवमुक्तस्तु विप्रेन्द्रो धर्मपुत्रेण धीमता  ।<br>
उवाच मधुरां वाणीं तदा धर्मसुतं प्रति  ॥ १५१.७ ॥<br>
<br>
श्रीमार्कण्डेय उवाच -<br>
मीनो भूत्वा पुरा कल्पे प्रीत्यर्थं ब्रह्मणो विभुः  ।<br>
समर्पयत्समुद्धृत्य वन्दान्मग्नान्महार्णवे  ॥ १५१.८ ॥<br>
अमृतोत्पादने राजन्कूर्मो भूत्वा जगद्गुरुः  ।<br>
मन्दरं धारयामास तथा देवीं वसुंधराम्  ॥ १५१.९ ॥<br>
उज्जहार धरां मग्नां पातालतलवासिनीम्  ।<br>
वाराहं रूपमास्थाय देवदेवो जनार्दनः  ॥ १५१.१० ॥<br>
नरस्यार्द्धतनुं कृत्वा सिंहस्यार्द्धतनुं तथा  ।<br>
हिरण्यकशिपोर्वक्षो विददार नखाङ्कुशैः  ॥ १५१.११ ॥<br>
जटी वामनरूपेण स्तूयमानो द्विजोत्तमैः  ।<br>
तद्दिव्यं रूपमास्थाय क्रमित्वा मेदिनीं क्रमैः  ॥ १५१.१२ ॥<br>
कृतवांश्च बलिं पश्चात्पातालतलवासिनम्  ।<br>
स्थापयित्वा सुरान् सर्वान् गतो विष्णुः स्वकं पुरम्  ॥ १५१.१३ ॥<br>
जमदग्निसुतो रामो भूत्वा शस्त्रभृतां वरः  ।<br>
क्षत्रियान् पृथिवीपालानवधीद्धैहयादिकान्  ॥ १५१.१४ ॥<br>
कश्यपाय महीं दत्त्वा सपर्वतवनाकराम्  ।<br>
तपस्तपति देवेशो महेन्द्रेऽद्यापि भारत  ॥ १५१.१५ ॥<br>
ततो दाशरथी रामो रावणं देवकण्टकम्  ।<br>
सगणं समरे हत्वा राज्यं दत्त्वा विभीषणे  ॥ १५१.१६ ॥<br>
पालयित्वा नयाद्भूमिं मखैः संतर्प्य देवताः  ।<br>
स्वर्गं गतो महातेजा रामो राजीवलोचनः  ॥ १५१.१७ ॥<br>
वसुदेवगृहे भूयः संकर्षणसहायवान्  ।<br>
अवतीर्णो जगन्नाथो वासुदेवो युधिष्ठिर  ॥ १५१.१८ ॥<br>
सोऽवधीत्तव सामर्थ्याद्वधार्थं दुष्टभूभृताम्  ।<br>
चाणूरकंसकेशीनां जरासंधस्य भारत  ॥ १५१.१९ ॥<br>
तेन त्वं सुसहायेन हत्वा शत्रून्नरेश्वर  ।<br>
भोक्ष्यसे पृथिवीं सर्वां भ्रातृभिः सह संभृताम्  ॥ १५१.२० ॥<br>
तथा बुद्धत्वमपरं नवमं प्राप्स्यतेऽच्युतः  ।<br>
शान्तिमान्देवदेवेशो मधुहन्ता मधुप्रियः  ॥ १५१.२१ ॥<br>
तेन बुद्धस्वरूपेण देवेन परमेष्ठिना  ।<br>
भविष्यति जगत्सर्वं मोहितं सचराचरम्  ॥ १५१.२२ ॥<br>
न श्रोष्यन्ति पितुः पुत्रास्तदाप्रभृति भारत  ।<br>
न गुरोर्बान्धवाः शिष्या भविष्यत्यधरोत्तरम्  ॥ १५१.२३ ॥<br>
जितो धर्मो ह्यधर्मेण चासत्येन ऋतं जितम्  ।<br>
जिताश्चौरैश्च राजानः स्त्रीभिश्च पुरुषा जिताः  ॥ १५१.२४ ॥<br>
सीदन्ति चाग्निहोत्राणि गुरौ पूजा प्रणश्यति  ।<br>
सीदन्ति मानवा धर्माः कलौ प्राप्ते युधिष्ठिर  ॥ १५१.२५ ॥<br>
द्वादशे दशमे वर्षे नारी गर्भवती भवेत् ।<br>
कन्यास्तत्र प्रसूयन्ते ब्राह्मणो हरिपिङ्गलः  ॥ १५१.२६ ॥<br>
भविष्यति ततः कल्किर्दशमे जन्मनि प्रभुः  ॥ १५१.२७ ॥<br>
एतत्ते कथितं राजन्देवस्य परमेष्ठिनः  ।<br>
कारणं दश जन्मनां सर्वपापक्षयंकरम्  ॥ १५१.२८ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे श्वेतवाराहतीर्थमाहात्म्यवर्णनं नामैकपञ्चाशदधिकशततमोऽध्यायः ॥<br>
<br>
</span>
