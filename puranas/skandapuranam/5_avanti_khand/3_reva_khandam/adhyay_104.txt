<span style="font-size: 14pt; line-height: 175%"><br>
अध्याय १०४<br>
<br>
श्रीमार्कण्डेय उवाच -<br>
ततो गच्छेन्महीपालं सौवर्णशिलमुत्तमम्  ।<br>
प्रख्यातमुत्तरे कूले सर्वपापक्षयंकरम्  ॥ १०४.१ ॥<br>
समन्ताच्छतपातेन मुनिसङ्घैः पुरा कृतम्  ।<br>
रेवायां दुर्लभं स्थानं सङ्गमस्य समीपतः  ॥ १०४.२ ॥<br>
विभक्तं हस्तमात्रं च पुण्यक्षेत्रं नराधिप  ।<br>
सुवर्णशिलके स्नात्वा पूजयित्वा महेश्वरम्  ॥ १०४.३ ॥<br>
नत्वा तु भास्करं देवं होतव्यं च हुताशने  ।<br>
बिल्वेनाज्यविमिश्रेण बिल्वपत्रैरथापि वा  ॥ १०४.४ ॥<br>
प्रीयतां मे जगन्नाथो व्याधिर्नश्यतु मे ध्रुवम्  ।<br>
द्विजाय काञ्चने दत्ते यत्फलं तच्छृणुष्व मे  ॥ १०४.५ ॥<br>
बहुस्वर्णस्य यत्प्रोक्तं यागस्य फलमुत्तमम्  ।<br>
तथासौ लभते सर्वं काञ्चनं यः प्रयच्छति  ॥ १०४.६ ॥<br>
तेन दानेन पूतात्मा मृतः स्वर्गमवाप्नुयात् ।<br>
रुद्रस्यानुचरस्तावद्यावदिन्द्राश्चतुर्दश  ॥ १०४.७ ॥<br>
ततः स्वर्गावतीर्णस्तु जायते विशदे कुले  ।<br>
धनधान्यसमोपेतः पुनः स्मरति तज्जलम्  ॥ १०४.८ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सुवर्णशिलातीर्थमाहात्म्यवर्णनं नाम चतुरधिकशततमोऽध्यायः ॥<br>
<br>
</span>
