<span style="font-size: 14pt; line-height: 200%"><br>
श्रीमार्कण्डेय उवाच -<br>
ततो गच्छेत्तु राजेन्द्र यमहास्यमनुत्तमम्  ।<br>
सर्वपापहरं तीर्थं नर्मदातटमाश्रितम्  ॥ ९२.१ ॥<br>
<br>
युधिष्ठिर उवाच -<br>
यमहास्यं कथं जातं पृथिव्यां द्विजपुंगव  ।<br>
एतत्सर्वं ममाख्याहि परं कौतूहलं हि मे  ॥ ९२.२ ॥<br>
<br>
श्रीमार्कण्डेय उवाच -<br>
साधु साधु महाप्राज्ञ पृष्टोऽहं नृपनन्दन  ।<br>
स्नानार्थं नर्मदां पुण्यामागतस्ते पिता पुरा  ॥ ९२.३ ॥<br>
रजकेन यथा धौतं वस्त्रं भवति निर्मलम्  ।<br>
तथासौ निर्मलो जातो धर्मराजो युधिष्ठिर  ॥ ९२.४ ॥<br>
स पश्यन्निर्मलं देहं हसन्प्रोवाच विस्मितः  ॥ ९२.५ ॥<br>
<br>
यम उवाच -<br>
मत्पुरं कथमायान्ति मनुजाः पापबृंहिताः  ।<br>
स्नानेनैकेन रेवायाः प्राप्यते वैष्णवं पदम्  ॥ ९२.६ ॥<br>
समर्था ये न पश्यन्ति रेवां पुण्यजलां शुभाम्  ।<br>
जात्यन्धैस्ते समा ज्ञेया मृतैः पङ्गुभिरेव वा  ॥ ९२.७ ॥<br>
समर्था ये न पश्यन्ति रेवां पुण्यजलां नदीम्  ।<br>
एतस्मात्कारणाद्राजन्हसितो लोकशासनः  ॥ ९२.८ ॥<br>
स्थापयित्वा यमस्तत्र देवं स्वर्गं जगाम ह  ।<br>
यमहासेश्वरे राजञ्जितक्रोधो जितेन्द्रियः  ॥ ९२.९ ॥<br>
विशेषाच्चाश्विने मासि कृष्णपक्षे चतुर्दशीम्  ।<br>
उपोष्य परया भक्त्या सर्वपापैः प्रमुच्यते  ॥ ९२.१० ॥<br>
रात्रौ जागरणं कुर्याद्दीपं देवस्य बोधयेत् ।<br>
घृतेन चैव राजेन्द्र शृणु तत्रास्ति यत्फलम्  ॥ ९२.११ ॥<br>
मुच्यते पातकैः सर्वैरगम्यागमनोद्भवैः  ।<br>
अभक्ष्यभक्षणोद्भूतैरपेयापेयजैरपि  ॥ ९२.१२ ॥<br>
अवाह्यवाहिते यत्स्याददोह्यादोहने यथा  ।<br>
स्नानमात्रेण तस्यैवं यान्ति पापान्यनेकधा  ॥ ९२.१३ ॥<br>
यमलोकं न वीक्षेत मनुजः स कदाचन  ।<br>
पित्ःणां परमं गुह्यमिदं भूमौ नरेश्वर  ॥ ९२.१४ ॥<br>
ददतामक्षयं सर्वं यमहास्ये न संशयः  ।<br>
अमावास्यां जितक्रोधो यस्तु पूजयते द्विजान्  ॥ ९२.१५ ॥<br>
हिरण्यभूमिदानेन तिलदानेन भूयसा  ।<br>
कृष्णाजिनप्रदानेन तिलधेनुप्रदानतः  ॥ ९२.१६ ॥<br>
विधानोक्तद्विजाग्र्याय ये प्रदास्यन्ति भक्तितः  ।<br>
हयं वा कुंजरं वाथ धूर्वहौ सीरसंयुतौ  ॥ ९२.१७ ॥<br>
कन्यां वसुमतीं गां च महिषीं वा पयस्विनीम्  ।<br>
ददते ये नृपश्रेष्ठ नोपसर्पन्ति ते यमम्  ॥ ९२.१८ ॥<br>
यमोऽपि भवति प्रीतः प्रतिजन्म युधिष्ठिर  ।<br>
यमस्य वाहो महिषो महिष्यस्तस्य मातरः  ॥ ९२.१९ ॥<br>
तासां दानप्रभावेण यमः प्रीतो भवेद्ध्रुवम्  ।<br>
नासौ यममवाप्नोति यदि पापैः समावृतः  ॥ ९२.२० ॥<br>
एतस्मात्कारणादत्र महिषीदानमुत्तमम्  ।<br>
तस्याः शृङ्गे जलं कार्यं धूम्रवस्त्रानुवेष्टिता  ॥ ९२.२१ ॥<br>
आयसस्य खुराः कार्यास्ताम्रपृष्ठाः सुभूषिताः  ।<br>
लवणाचलं पूर्वस्यामाग्नेय्यां गुडपर्वतम्  ॥ ९२.२२ ॥<br>
कार्पासं याम्यभागं तु नवनीतं तु नैरृते  ।<br>
पश्चिमे सप्तधान्यानि वायव्ये तंदुलाः स्मृताः  ॥ ९२.२३ ॥<br>
सौम्ये तु काञ्चनं दद्यादीशाने घृतमेव च  ।<br>
प्रदद्याद्यमराजो मे प्रीयतामित्युदीरयन्  ॥ ९२.२४ ॥<br>
इत्युच्चार्य द्विजस्याग्रे यमलोकं महाभयम्  ।<br>
असिपत्त्रवनं घोरं यमचुल्ली सुदारुणा  ॥ ९२.२५ ॥<br>
रौद्रा वैतरणी चैव कुम्भीपाको भयावहः  ।<br>
कालसूत्रो महाभीमस्तथा यमलपर्वतौ  ॥ ९२.२६ ॥<br>
क्रकचं तैलयन्त्रं च श्वानो गृध्राः सुदारुणाः  ।<br>
निरुच्छ्वासा महानादा भैरवो रौरवस्तथा  ॥ ९२.२७ ॥<br>
एते घोरा याम्यलोके श्रूयन्ते द्विजसत्तम  ।<br>
त्वत्प्रसादेन ते सोम्यास्तीर्थस्यास्य प्रभावतः  ॥ ९२.२८ ॥<br>
दानस्यास्य प्रभावेण यमराजप्रसादतः  ।<br>
नरकेऽहं न यास्यामि द्विज जन्मनि जन्मनि  ॥ ९२.२९ ॥<br>
यमहास्यस्य चाख्यानमिदं शृण्वन्ति ये नराः  ।<br>
तेऽपि पापविनिर्मुक्ता न पश्यन्ति यमालयम्  ॥ ९२.३० ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे यमहास्यतीर्थमाहात्म्यवर्णनं नाम द्विनवतितमोऽध्यायः ॥<br>
<br>
</span>
