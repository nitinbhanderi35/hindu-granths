<span style="font-size: 14pt; line-height: 200%"><br>
अध्याय ५८<br>
<br>
उत्तानपाद उवाच -<br>
अथातो देवदेवेश भानुमत्यकरोच्च किम्  ।<br>
एष मे संशयो देव कथयस्व प्रसादतः  ॥ ५८.१ ॥<br>
<br>
ईश्वर उवाच -<br>
चिन्तयित्वा मुहूर्तं सा गता कुण्डस्य सन्निधौ  ।<br>
दृष्ट्वा कुण्डस्य माहात्म्यं राज्ञी हर्षेण पूरिता  ॥ ५८.२ ॥<br>
विप्रान् बहून् समाहूय पूजयामास तत्क्षणात् ।<br>
दत्त्वा तु विधिवद्दानं ब्राह्मणेभ्यो नृपात्मज  ॥ ५८.३ ॥<br>
निश्चयं परमं कृत्वा स्थिता शान्तेन चेतसा  ।<br>
ततः सम्पूज्य विधिवत्पितॄन्देवान्नराधिप  ॥ ५८.४ ॥<br>
क्षपयित्वा पक्षमेकं मधुमासस्य सा स्थिता  ।<br>
अमावास्यां ततो राज्ञी गता पर्वतसन्निधौ  ॥ ५८.५ ॥<br>
नगशृङ्गं समारुह्य कृत्वा मुकुलितौ करौ  ।<br>
विज्ञाप्य ब्राह्मणान् सर्वानिदं वचनमब्रवीत् ॥ ५८.६ ॥<br>
मम माता पिता भ्राता ये चान्ये सखिबान्धवाः  ।<br>
क्षमापयित्वा सर्वांस्तान्वचनं मम कथ्यताम्  ॥ ५८.७ ॥<br>
त्वत्पुत्री शूलभेदे तु तपः कृत्वा स्वशक्तितः  ।<br>
विसृज्य चैव सात्मानं तस्मिंस्तीर्थे दिवं ययौ  ॥ ५८.८ ॥<br>
ब्राह्मणा ऊचुः  ।<br>
संदेशं कथयिष्यामस्त्वयोक्तं शोभनव्रते  ।<br>
मातापितृभ्यां सुश्रोणि मा तेऽभूदत्र संशयः  ॥ ५८.९ ॥<br>
ततो विसृज्य तांल्लोकान् स्थिता पर्वतमूर्धनि  ।<br>
अर्धोत्तरीयवस्त्रेण गाढं बद्धा पुनःपुनः  ॥ ५८.१० ॥<br>
ततश्चिक्षेप सात्मानमेकचित्ता नराधिप  ।<br>
नगार्द्धे पतिता यावत्तावद्दृष्टाः सुराङ्गनाः  ॥ ५८.११ ॥<br>
भोभो वत्से महाभागे भानुमत्यतितापसि  ।<br>
दिव्यं विमानमारुह्य कैलासं प्रति गम्यताम्  ॥ ५८.१२ ॥<br>
ततः सा पश्यतां तेषां जनानां त्रिदिवं गता  ॥ ५८.१३ ॥<br>
<br>
मार्कण्डेय उवाच -<br>
इति ते कथितः सर्वः शूलभेदस्य विस्तरः  ।<br>
यः श्रुतः शङ्करात्पूर्वमृषिदेवसमागमे  ॥ ५८.१४ ॥<br>
य इदं पठते भक्त्या तीर्थे देवकुलेऽपि वा  ।<br>
स मुच्यते महापापादपि जन्मशतार्जितात् ॥ ५८.१५ ॥<br>
ब्रह्महा च सुरापी च स्तेयी च गुरुतल्पगः  ।<br>
गोघाती स्त्रीविघाती च देवब्रह्मस्वहारकः  ॥ ५८.१६ ॥<br>
स्वामिद्रोही मित्रघाती तथा विश्वासघातकः  ।<br>
परन्यासापहारी च परनिक्षेपलोपकः  ॥ ५८.१७ ॥<br>
रसभेदी तुलाभेदी तथा वार्द्धुषिकस्तु यः  ।<br>
यः कन्याविघ्नकर्ता च तथा विक्रयकारकः  ॥ ५८.१८ ॥<br>
परभार्या भ्रातृभार्या गौः स्नुषा कन्यका तथा  ।<br>
अभिगामी परद्वेषी तथा धर्मप्रदूषकः  ॥ ५८.१९ ॥<br>
मुच्यन्ते सर्वे एवैते शूलभेदप्रभावतः  ॥ ५८.२० ॥<br>
य इदं श्रावयेच्छ्राद्धे विप्राणां भुञ्जतां नृप  ।<br>
मुदं प्रयान्ति संहृष्टाः पितरस्तस्य सर्वशः  ॥ ५८.२१ ॥<br>
यश्चेदं शृणुयाद्भक्त्या पठ्यमानं नरो वशी  ।<br>
स मुक्तः सर्वपापेभ्यः सर्वकल्याणभाग्भवेत् ॥ ५८.२२ ॥<br>
इदं यशस्यमायुष्यमिदं पावनमुत्तमम्  ।<br>
पठतां शृण्वतां नृणामायुःकीर्तिविवर्धनम्  ॥ ५८.२३ ॥<br>
इति  कथितमिदं ते शूलभेदस्य पुण्यं महिमन हि मनुष्यैः श्रूयते यत्सपापैः  ।<br>
मदनरिपुतटिन्या याम्यकूलस्थितस्य प्रबलदुरितकन्दोच्छेदकुद्दालकल्पम्  ॥ ५८.२४ ॥<br>
<br>
॥ इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शूलभेदतीर्थमाहात्म्यवर्णनं नामाष्टपञ्चाशत्तमोऽध्यायः॥<br>
<br>
</span>
