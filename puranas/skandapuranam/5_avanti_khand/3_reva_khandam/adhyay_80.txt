<span style="font-size: 14pt; line-height: 170%"><br>
अध्याय ८०<br>
<br>
श्रीमार्कण्डेय उवाच -<br>
ततो गच्छेत्तु राजेन्द्र नन्दिकेश्वरमुत्तमम्  ।<br>
यत्र सिद्धो महानन्दी तत्ते सर्वं वदाम्यहम्  ॥ ८०.१ ॥<br>
रेवायां पुरतः कृत्वा पुरा नन्दी गणेश्वरः  ।<br>
तपस्तपञ्जयं कुर्वंस्तीर्थात्तीर्थं जगाम ह  ॥ ८०.२ ॥<br>
दधिस्कन्दं मधुस्कन्दं यावत्त्यक्त्वा तु गच्छति  ।<br>
तावत्तुष्टो महादेवो नन्दिनाथमुवाच ह  ॥ ८०.३ ॥<br>
<br>
ईश्वर उवाच -<br>
भोभोः प्रसन्नो नन्दीश वरं वृणु यथेप्सितम्  ।<br>
तपसा तेन तुष्टोऽहं तीर्थयात्राकृतेन ते  ॥ ८०.४ ॥<br>
<br>
नन्दीश्वर उवाच -<br>
न चाहं कामये वित्तं न चाहं कुलसन्ततिम्  ।<br>
मुक्त्वा न कामये कामं तव पादाम्बुजात्परम्  ॥ ८०.५ ॥<br>
कृमिकीटपतङ्गेषु तिर्यग्योनिं गतस्य वा  ।<br>
जन्म जन्मान्तरेऽप्यस्तु भक्तिस्त्वयि ममाचला  ॥ ८०.६ ॥<br>
तथेत्युक्त्वा महादेवः परया कृपया नृप  ।<br>
गृहीत्वा तं करे सिद्धं जगाम निलयं हरः  ॥ ८०.७ ॥<br>
तस्मिंस्तीर्थे तु यः स्नात्वा भक्त्या त्र्यक्षं प्रपूजयेत् ।<br>
अग्निष्टोमस्य यज्ञस्य फलं प्राप्नोति मानवः  ॥ ८०.८ ॥<br>
तत्र तीर्थे तु यः स्नात्वा प्राणत्यागं करोति चेत् ।<br>
शिवस्यानुचरो भूत्वा मोदते कल्पमक्षयम्  ॥ ८०.९ ॥<br>
ततः कालेन महता जायते विमले कुले  ।<br>
वेदवेदाङ्गतत्त्वज्ञो जीवेच्च शरदां शतम्  ॥ ८०.१० ॥<br>
एतत्ते कथितं तात तीर्थमाहात्म्यमुत्तमम्  ।<br>
दुर्लभं मर्त्यसंज्ञस्य सर्वपापक्षयंकरम्  ॥ ८०.११ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नन्दिकेश्वरतीर्थमाहात्म्यवर्णनं नामाशीतितमोऽध्यायः ॥<br>
<br>
</span>
