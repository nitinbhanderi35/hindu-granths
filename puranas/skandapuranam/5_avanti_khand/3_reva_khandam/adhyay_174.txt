<span style="font-size: 14pt; line-height: 200%">अध्याय १७४<br>
<br>
श्रीमार्कण्डेय उवाच -<br>
गोपेश्वरं ततो गच्छेदुत्तरे नर्मदातटे  ।<br>
यत्र स्नानेन चैकेन मुच्यन्ते पातकैर्नराः  ॥ १७४.१ ॥<br>
तत्र तीर्थे तु यः स्नात्वा कुरुते प्राणसंक्षयम्  ।<br>
बर्हियुक्तेन यानेन स गच्छेच्छिवमन्दिरे  ॥ १७४.२ ॥<br>
क्रीडित्वा सुचिरं कालं शिवलोके नराधिप  ।<br>
इह मानुष्यतां प्राप्य राजा भवति वीर्यवान्  ॥ १७४.३ ॥<br>
हस्त्यश्वरथसम्पन्नो दासीदाससमन्वितः  ।<br>
पूज्यमानो नरेन्द्रैश्च जीवेद्वर्षशतं नरः  ॥ १७४.४ ॥<br>
सम्प्राप्ते कार्त्तिके मासि नवम्यां शुक्लपक्षतः  ।<br>
सोपवासः शुचिर्भूत्वा दीपकांस्तत्र दापयेत् ॥ १७४.५ ॥<br>
गन्धपुष्पैः समभ्यर्च्य रात्रौ कुर्वीत जागरम्  ।<br>
तस्य यत्फलमुद्दिष्टं तच्छृणुष्व नराधिप  ॥ १७४.६ ॥<br>
यावत्पुण्यं फलं संख्या दीपकानां तथैव च  ।<br>
तावद्युगसहस्राणि शिवलोके महीयते  ॥ १७४.७ ॥<br>
तस्मिंस्तीर्थे तु राजेन्द्र लिङ्गपूरणकं विधिम्  ।<br>
तथैव पद्मकैश्चैव दधिभक्तैस्तथैव च  ॥ १७४.८ ॥<br>
यस्तु कुर्यान्नरश्रेष्ठ तस्य पुण्यफलं शृणु  ।<br>
यावन्ति तिलसंख्यानि दधिभक्तं तथैव च  ॥ १७४.९ ॥<br>
पद्मसंख्या शिवे लोके मोदते कालमीप्सितम्  ।<br>
तस्मिंस्तीर्थे तु राजेन्द्र यत्किंचिद्दीयते नृप  ॥ १७४.१० ॥<br>
सर्वं कोटिगुणं तस्य संख्यातुं वा न शक्यते  ।<br>
एवं ते कथितं सर्वं सर्वतीर्थमनुत्तमम्  ॥ १७४.११ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे गोपेश्वरतीर्थमाहात्म्यवर्णनं नाम चतुःसप्तत्युत्तरशततमोऽध्यायः ॥<br>
<br>
<br>
</span>
