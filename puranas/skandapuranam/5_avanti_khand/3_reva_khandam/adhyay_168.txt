<span style="font-size: 14pt; line-height: 200%"><br>
अध्याय १६८<br>
<br>
श्रीमार्कण्डेय उवाच -<br>
नर्मदादक्षिणे रोधस्यङ्कूरेश्वरमुत्तमम्  ।<br>
तीर्थं सर्वगुणोपेतं त्रिषु लोकेषु विश्रुतम्  ॥ १६८.१ ॥<br>
यत्र सिद्धं महारक्ष आराध्य तु महेश्वरम्  ।<br>
शङ्करं जगतः प्राणं स्मृतिमात्रावहारिणम्  ॥ १६८.२ ॥<br>
<br>
युधिष्ठिर उवाच -<br>
किं तद्रक्षो द्विजश्रेष्ठ किंनाम कस्य वान्वये  ।<br>
एतद्विस्तरतः सर्वं कथयस्व ममानघ  ॥ १६८.३ ॥<br>
अज्ञानतिमिरान्धा ये पुमांसः पापकारिणः  ।<br>
युष्मद्विधैर्दीपभूतैः पश्यन्ति सचराचरम्  ॥ १६८.४ ॥<br>
धर्मपुत्रवचः श्रुत्वा मार्कण्डेयो मुनीश्वरः  ।<br>
स्मितं कृत्वा बभाषे तां कथां पापप्रणाशनीम्  ॥ १६८.५ ॥<br>
<br>
मार्कण्डेय उवाच -<br>
मानसो ब्रह्मणः पुत्रः पुलस्त्यो नाम पार्थिव  ।<br>
वेदशास्त्रप्रवक्ता च साक्षाद्वेधा इवापरः  ॥ १६८.६ ॥<br>
तृणबिन्दुसुता तस्य भार्यासीत्परमेष्ठिनः  ।<br>
तस्य धर्मप्रसङ्गेन पुत्रो जातो महामनाः  ॥ १६८.७ ॥<br>
यस्माद्वेदेतिहासैश्च सषडङ्गपदक्रमाः  ।<br>
विश्रान्ता ब्रह्मणा दत्ता नाम विश्रवसेति च  ॥ १६८.८ ॥<br>
कस्मिंश्चिदथ काले च भरद्वाजो महामुनिः  ।<br>
स्वसुतां प्रददौ राजन्मुदा विश्रवसे नृप  ॥ १६८.९ ॥<br>
स तया रमते सार्धं पौलोम्या मघवा इव  ।<br>
मुदा परमया राजन्ब्राह्मणो वेदवित्तमः  ॥ १६८.१० ॥<br>
केनचित्त्वथ कालेन पुत्रः पुत्रगुणैर्युतः  ।<br>
जज्ञे विश्रवसो राजन्नाम्ना वैश्रवणः श्रुतः  ॥ १६८.११ ॥<br>
सोऽपि मौनव्रतं कृत्वा बालभावाद्युधिष्ठिर  ।<br>
सर्वभूताभयं दत्त्वा चचार परमं व्रतम्  ॥ १६८.१२ ॥<br>
तस्य तुष्टो महादेवो ब्रह्मा ब्रह्मर्षिभिः सह  ।<br>
सखित्वं चेश्वरो दत्त्वा धनदत्वं जगाम ह  ॥ १६८.१३ ॥<br>
यमेन्द्रवरुणानां च चतुर्थस्त्वं भविष्यसि  ।<br>
ब्रह्माप्युक्त्वा जगामाशु लोकपालत्वमीप्सितम्  ॥ १६८.१४ ॥<br>
ततस्त्वनन्तरे काले कैकसी नाम राक्षसी  ।<br>
पातालं भूतलं त्यक्त्वा विश्रवं चकमे पतिम्  ॥ १६८.१५ ॥<br>
पुत्रोऽथ रावणो जातस्तस्या भरतसत्तम  ।<br>
कुम्भकर्णो महारक्षो धर्मात्मा च विभीषणः  ॥ १६८.१६ ॥<br>
कुम्भश्चैव विकुम्भश्च कुम्भकर्णसुतावुभौ  ।<br>
महाबलौ महावीर्यौ महान्तौ पुरुषोत्तम  ॥ १६८.१७ ॥<br>
अङ्कूरो राक्षसश्रेष्ठः कुम्भस्य तनयो महान्  ।<br>
विभीषणं च गुणवद्दृष्ट्वैवं राक्षसोत्तमः  ॥ १६८.१८ ॥<br>
ततः स यौवनं प्राप्य ज्ञात्वा रक्षः पितामहम्  ।<br>
परं निर्वेदमापन्नश्चचार सुमहत्तपः  ॥ १६८.१९ ॥<br>
दक्षिणं पश्चिमं गत्वा सागरं पूर्वमुत्तरम्  ।<br>
नर्मदायां प्रसङ्गेन ह्यङ्कूरो राक्षसेश्वरः  ॥ १६८.२० ॥<br>
तपश्चचार सुमहद्दिव्यं वर्षशतं किल  ।<br>
ततस्तुष्टो महादेवः साक्षात्परपुरंजयः  ॥ १६८.२१ ॥<br>
वरेण छन्दयामास राक्षसं वृषकेतनः  ।<br>
वरं वृणीष्व भद्रं ते तव दास्यामि सुव्रत  ॥ १६८.२२ ॥<br>
प्रोवाच राक्षसो वाक्यं देवदेवं महेश्वरम्  ।<br>
वरदं सोऽग्रतो दृष्ट्वा प्रणम्य च पुनःपुनः  ॥ १६८.२३ ॥<br>
यदि तुष्टो महादेव वरदोऽसि सुरेश्वर  ।<br>
दुर्लभं सर्वभूतानाममरत्वं प्रयच्छ मे  ॥ १६८.२४ ॥<br>
मम नाम्ना स्थितोऽनेन वरेण त्रिपुरान्तक  ।<br>
सदा संनिहितोऽप्यत्र तीर्थे भवितुमर्हसि  ॥ १६८.२५ ॥<br>
<br>
ईश्वर उवाच -<br>
यावद्विभीषणमतं यावद्धर्मनिषेवणम्  ।<br>
करिष्यसि दृढात्मा त्वं तावदेतद्भविष्यति  ॥ १६८.२६ ॥<br>
एवमुक्त्वा ययौ देवः सर्वदैवतपूजितः  ।<br>
विमानेनार्कवर्णेन कैलासं धरणीधरम्  ॥ १६८.२७ ॥<br>
गते चादर्शनं देवे स्नात्वाचम्य विधानतः  ।<br>
स्थापयामास राजेन्द्र ह्यङ्कूरेश्वरमुत्तमम्  ॥ १६८.२८ ॥<br>
गन्धपुष्पैस्तथा धूपैर्वस्त्रालङ्कारभूषणैः  ।<br>
पताकैश्चामरैश्छत्रैर्जयशब्दादिमंगलैः  ॥ १६८.२९ ॥<br>
पूजयित्वा सुरेशानं स्तोत्रैर्हृद्यैः सुपुष्कलैः  ।<br>
जगाम भवनं रक्षो यत्र राजा विभीषणः  ॥ १६८.३० ॥<br>
पूजितः स यथान्यायं दानसन्मानगौरवैः  ।<br>
सौदर्ये स्थापितो भावे सोऽवात्सीत्परयामुदा  ॥ १६८.३१ ॥<br>
तत्र तीर्थे तु यः स्नात्वा पूजयेत्परमेश्वरम्  ।<br>
अङ्कूरेश्वरनामानं सोऽश्वमेधफलं लभेत् ॥ १६८.३२ ॥<br>
माण्डव्यखातमारभ्य सङ्गमं वापि यच्छुभम्  ।<br>
रेवाया आमलक्याश्च देवक्षेत्रं महेश्वरम्  ॥ १६८.३३ ॥<br>
माण्डव्यखातात्पश्चिमतस्तीर्थं तदङ्कूरेश्वरम्  ।<br>
तत्र तीर्थे नरः स्नात्वा शुचिः प्रयतमानसः  ॥ १६८.३४ ॥<br>
सन्ध्यामाचम्य यत्नेन जपं कृत्वाथ भारत  ।<br>
तर्पयित्वा पितॄन्देवान्मनुष्यान् भरतर्षभ  ॥ १६८.३५ ॥<br>
सचैलः क्लिन्नवसनो मौनमास्थाय संयतः  ।<br>
अष्टम्यां वा चतुर्दश्यामुपोष्य विधिवन्नरः  ॥ १६८.३६ ॥<br>
पूजां यः कुरुते राजंस्तस्य पुण्यफलं शृणु  ।<br>
साग्रं तु योजनशतं तीर्थान्यायतनानि च  ॥ १६८.३७ ॥<br>
भवन्ति तानि दृष्टानि ततः पापैः प्रमुच्यते  ।<br>
तत्र तीर्थे तु यद्दानं देवमुद्दिश्य दीयते  ॥ १६८.३८ ॥<br>
स्नात्वा तु विधिवत्पात्रे तदक्षयमुदाहृतम्  ।<br>
होमाद्दशगुणं प्रोक्तं फलं जाप्ये ततोऽधिकम्  ॥ १६८.३९ ॥<br>
त्रिगुणं चोपवासेन स्नानेन च चतुर्गुणम्  ।<br>
संन्यासं कुरुते यस्तु प्राणत्यागं करोति वा  ॥ १६८.४० ॥<br>
अनिवर्तिका गतिस्तस्य रुद्रलोकादसंशयम्  ।<br>
कृमिकीटपतङ्गानां तत्र तीर्थे युधिष्ठिर  ।<br>
अङ्कूरेश्वरनामाख्ये मृतानां सुगतिर्भवेत् ॥ १६८.४१ ॥<br>
एतत्ते कथितं राजन्नङ्कूरेश्वरसम्भवम्  ।<br>
तीर्थं सर्वगुणोपेतं परमं पापनाशनम्  ॥ १६८.४२ ॥<br>
येऽपि शृण्वन्ति भक्त्येदं कीर्त्यमानं महाफलम्  ।<br>
लभन्ते नात्र सन्देहः शिवस्य भुवनं हि ते  ॥ १६८.४३ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे अङ्कूरेश्वरतीर्थमाहात्म्यवर्णनं नामाष्टषष्ट्युत्तरशततमोऽध्यायः ॥<br>
<br>
</span>
