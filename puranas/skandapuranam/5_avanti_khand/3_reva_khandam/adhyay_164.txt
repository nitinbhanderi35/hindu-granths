<span style="font-size: 14pt; line-height: 200%"><br>
अध्याय १६४<br>
<br>
श्रीमार्कण्डेय उवाच -<br>
ततो गच्छेन्महाराज सांवौरं तीर्थमुत्तमम्  ।<br>
यत्र संनिहितो भानुः पूज्यमानः सुरासुरैः  ॥ १६४.१ ॥<br>
तत्र ये पङ्गुतां प्राप्ताः शीर्णघ्राणनखा नराः  ।<br>
दद्रुमण्डलभिन्नाङ्गा मक्षिकाकृमिसंकुलाः  ॥ १६४.२ ॥<br>
मातापितृभ्यां रहिता भ्रातृभार्याविवर्जिताः  ।<br>
अनाथा विकला व्यङ्गा मग्ना ये दुःखसागरे  ॥ १६४.३ ॥<br>
तेषां नाथो जगद्योनिर्नर्मदातटमाश्रितः  ।<br>
सांवौरनाथो लोकानामार्तिहा दुःखनाशनः  ॥ १६४.४ ॥<br>
तत्र तीर्थे तु यः स्नात्वा मासमेकं निरन्तरम्  ।<br>
पूजयेद्भास्करं देवं तस्य पुण्यफलं शृणु  ॥ १६४.५ ॥<br>
यत्फलं चोत्तरे पार्थ तथा वै पूर्वसागरे  ।<br>
दक्षिणे पश्चिमे स्नात्वा तत्र तीर्थे तु तत्फलम्  ॥ १६४.६ ॥<br>
कौमारे यौवने पापं वार्द्धके यच्च संचितम्  ।<br>
तत्प्रणश्यति सांवौरे स्नानमात्रान्न संशयः  ॥ १६४.७ ॥<br>
न व्याधिर्नैव दारिद्र्यं न चैवेष्टवियोजनम्  ।<br>
सप्तजन्मानि राजेन्द्र सांवौरपरिसेवनात् ॥ १६४.८ ॥<br>
सप्तम्यामुपवासेन तद्दिने चाप्युपोषिते  ।<br>
स तत्फलमवाप्नोति तत्र स्नात्वा न संशयः  ॥ १६४.९ ॥<br>
रक्तचन्दनमिश्रेण यदर्घ्येण फलं स्मृतम्  ।<br>
तत्र तीर्थे नृपश्रेष्ठ स्नात्वा तत्फलमाप्नुयात् ॥ १६४.१० ॥<br>
नर्मदासलिलं रम्यं सर्वपातकनाशनम्  ।<br>
निरीक्षितं विशेषेण सांवौरेण महात्मना  ॥ १६४.११ ॥<br>
ते धन्यास्ते महात्मानस्तेषां जन्म सुजीवितम्  ।<br>
स्नात्वा पश्यन्ति देवेशं सांवौरेश्वरमुत्तमम्  ॥ १६४.१२ ॥<br>
सूर्यलोके वसेत्तावद्यावदाभूतसम्प्लवम्  ॥ १६४.१३ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सांवौरेश्वरतीर्थमाहात्म्यवर्णनं नाम चतुःषष्ट्युत्तरशततमोऽध्यायः ॥<br>
<br>
</span>
