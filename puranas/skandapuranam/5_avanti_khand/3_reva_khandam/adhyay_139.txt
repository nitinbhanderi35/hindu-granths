<span style="font-size: 14pt; line-height: 175%"><br>
अध्याय १३९<br>
<br>
श्रीमार्कण्डेय उवाच -<br>
ततो गच्छेन्महाराज सोमतीर्थमनुत्तमम्  ।<br>
यत्र सोमस्तपस्तप्त्वा नक्षत्रपथमास्थितः  ॥ १३९.१ ॥<br>
तत्र तीर्थे तु यः स्नायादाचम्य विधिपूर्वकम्  ।<br>
कृतजाप्यो रविं ध्यायेत्तस्य पुण्यफलं शृणु  ॥ १३९.२ ॥<br>
ऋग्वेदयजुर्वेदाभ्यां सामवेदेन भारत  ।<br>
जपतो यत्फलं प्रोक्तं गायत्र्या चात्र तत्फलम्  ॥ १३९.३ ॥<br>
तत्र तीर्थे तु यो भक्त्या ब्राह्मणान् भोजयेच्छुचिः  ।<br>
तेन सम्यग्विधानेन कोटिर्भवति भोजिता  ॥ १३९.४ ॥<br>
पादुकोपानहौ छत्रं वस्त्रकम्बलवाजिनः  ।<br>
यो दत्ते विप्रमुख्याय तस्य तत्कोटिसंमितम्  ॥ १३९.५ ॥<br>
सहस्रं तु सहस्राणामनृचां यस्तु भोजयेत् ।<br>
एकस्य मन्त्रयुक्तस्य कलां नार्हति षोडशीम्  ॥ १३९.६ ॥<br>
एवं तु भोजयेत्तत्र बह्वृचं वेदपारगम्  ।<br>
शाखान्तर्गमथाध्वर्युं छन्दोगं वा समाप्तिगम्  ॥ १३९.७ ॥<br>
अग्निहोत्रसहस्रस्य यत्फलं प्राप्यते बुधैः  ।<br>
समं तद्वेदविदुषा तीर्थे सोमस्य तत्फलम्  ॥ १३९.८ ॥<br>
भोजयेद्यः शतं तेषां सहस्रं लभते नरः  ।<br>
एकस्य योगयुक्तस्य तत्फलं कवयो विदुः  ॥ १३९.९ ॥<br>
संनिरुध्येन्द्रियग्रामं यत्रयत्र वसेन्मुनिः  ।<br>
तत्रतत्र कुरुक्षेत्रं नैमिषं पुष्कराणि च  ॥ १३९.१० ॥<br>
तस्मात्सर्वप्रयत्नेन ग्रहणे चन्द्रसूर्ययोः  ।<br>
संक्रान्तौ च व्यतीपाते योगी भोज्यो विशेषतः  ॥ १३९.११ ॥<br>
संन्यासं कुरुते यस्तु तत्र तीर्थे युधिष्ठिर  ।<br>
विमानेन महाभागाः स याति त्रिदिवं नरः  ॥ १३९.१२ ॥<br>
सोमस्यानुचरो भूत्वा तेनैव सह मोदते  ॥ १३९.१३ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सोमतीर्थमाहात्म्यवर्णनं नामैकोनचत्वारिंशदधिकशततमोऽध्यायः ॥<br>
<br>
</span>
