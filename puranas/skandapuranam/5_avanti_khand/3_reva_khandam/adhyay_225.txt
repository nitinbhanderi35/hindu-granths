<span style="font-size: 14pt; line-height: 200%">श्रीमार्कण्डेय उवाच -<br>
ततः क्रोशान्तरे गच्छेदलिकातीर्थमुत्तमम्  ।<br>
अलिका नाम गान्धर्वी कुशीला कुटिलाशया  ॥ २२५.१ ॥<br>
चित्रसेनस्य दौहित्री विद्यानन्दमृषिं गता  ।<br>
वव्रे ते स्वीकृता तेन दशवर्षाणि तं श्रिता  ॥ २२५.२ ॥<br>
पतिं जघान तं सुप्तं कस्मिंश्चित्कारणान्तरे  ।<br>
गत्वा निवेदयामास पितरं रत्नवल्लभम्  ॥ २२५.३ ॥<br>
पित्रा मात्रा च संत्यक्ता बहुभिर्भर्त्सिता नृप  ।<br>
गर्भघ्नी त्वं पतिघ्नी त्वमिति दर्शय मा मुखम्  ॥ २२५.४ ॥<br>
ब्रह्मघ्नी याहि पापिष्ठे परित्यक्ता गृहाद्व्रज  ॥ २२५.५ ॥<br>
<br>
मार्कण्डेय उवाच -<br>
इति दुःखान्विता मूढा ताभ्यां निर्भर्त्सिता सती  ।<br>
तनुं त्यक्तुं मनश्चक्रे प्राप्य तीर्थान्तरं क्वचित् ॥ २२५.६ ॥<br>
संपृच्छ्यमाना तीर्थानि ब्राह्मणेभ्यो युधिष्ठिर  ।<br>
श्रुत्वा पापहरं तीर्थं रेवासागरसङ्गमे  ॥ २२५.७ ॥<br>
तत्र पार्थ तपश्चक्रे निराहारा जितव्रता  ।<br>
कृच्छ्रातिकृच्छ्रपाराकमहासांतपनादिभिः  ॥ २२५.८ ॥<br>
चान्द्रायणैर्ब्रह्मकूर्चैः कर्शयामास वै तनुम्  ।<br>
एवं वर्षशतं सार्द्धं व्यतीतं तपसा नृप  ॥ २२५.९ ॥<br>
तस्या विशुद्धिमिच्छन्त्याः शिवध्यानार्चनादिभिः  ।<br>
ततः कतिपयाहोभिस्तस्या ज्ञात्वा हठं परम्  ।<br>
परितुष्टः शिवः प्राह पार्वत्या परिचोदितः  ॥ २२५.१० ॥<br>
<br>
ईश्वर उवाच -<br>
पुत्रि मा साहसं कार्षीः शुद्धदेहासि साम्प्रतम्  ।<br>
तुष्टोऽहं तपसा तेऽद्य वरं वरय वाञ्छितम्  ॥ २२५.११ ॥<br>
<br>
अलिकोवाच -<br>
यदि तुष्टोऽसि देवेश वरार्हा यद्यहं मता  ।<br>
नानापापाग्नितप्ताया देहि शुद्धिं परां मम  ॥ २२५.१२ ॥<br>
त्वं मे नाथो ह्यनाथायास्त्वमेव जगतां गुरुः  ।<br>
दीनानाथसमुद्धर्ता शरण्यः सर्वदेहिनाम्  ॥ २२५.१३ ॥<br>
<br>
ईश्वर उवाच -<br>
त्वं भद्रे शुद्धदेहासि मा किंचिदनुशोचिथाः  ।<br>
स्वनाम्ना स्थापयित्वेह मां ततः स्वर्गमेष्यसि  ॥ २२५.१४ ॥<br>
इत्युक्त्वा देवदेवेशस्तत्रैवान्तरधीयत  ।<br>
अलिकापि ततो भक्त्या स्नात्वा संस्थाप्य शङ्करम्  ॥ २२५.१५ ॥<br>
दत्त्वा दानं च विप्रेभ्यो लोकमाप महोत्कटम्  ।<br>
पितरं च समासाद्य मातरं च युधिष्ठिर  ॥ २२५.१६ ॥<br>
तैश्च संमानिता प्रीत्या बन्धुभिः सालिका ततः  ।<br>
विमानवरमारूढा दिव्यमालान्विता नृप  ॥ २२५.१७ ॥<br>
गौरीलोकमनुप्राप्तसखित्वेऽद्यापि मोदते  ।<br>
ततः प्रभृति तत्पार्थ विख्यातमलिकेश्वरम्  ॥ २२५.१८ ॥<br>
तत्र तीर्थे तु या नारी पुरुषो वा युधिष्ठिर  ।<br>
स्नात्वा सम्पूजयेद्भक्त्या महादेवमुमायुतम्  ॥ २२५.१९ ॥<br>
स पापैर्विविधैर्मुक्तो लोकमाप्नोति शांकरम्  ।<br>
मानसं वाचिकं पापं कायिकं यत्पुरा कृतम्  ॥ २२५.२० ॥<br>
सर्वं तद्विलयं याति भोजयित्वा द्विजान्सदा  ।<br>
दीपं दत्त्वा च देवाग्रे न रोगैः परिभूयते  ॥ २२५.२१ ॥<br>
धूपपात्रं विमानं च घण्टां कलशमेव च  ।<br>
दत्त्वा देवाय राजेन्द्र शाक्रं लोकमवाप्नुयात् ॥ २२५.२२ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे रेवासागरसङ्गमेऽलिकेश्वरतीर्थमाहात्म्यवर्णनं नाम पञ्चविंशत्यधिकद्विशततमोऽध्यायः ॥<br>
<br>
<br>
</span>
