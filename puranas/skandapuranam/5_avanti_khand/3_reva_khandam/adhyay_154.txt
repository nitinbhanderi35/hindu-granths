<span style="font-size: 14pt; line-height: 200%"><br>
अध्याय १५४<br>
<br>
श्रीमार्कण्डेय उवाच -<br>
नर्मदादक्षिणे कूले तीर्थं कलकलेश्वरम्  ।<br>
विख्यातं सर्वलोकेषु स्वयं देवेन निर्मितम्  ॥ १५४.१ ॥<br>
अन्धकं समरे हत्वा देवदेवो महेश्वरः  ।<br>
सहितो देवगन्धर्वैः किन्नरैश्च महोरगैः  ॥ १५४.२ ॥<br>
शङ्खतूर्यनिनादैश्च मृदङ्गपणवादिभिः  ।<br>
वीणावेणुरवैश्चान्यैः स्तुतिभिः पुष्कलादिभिः  ॥ १५४.३ ॥<br>
गायन्ति सामानि यजूंषि चान्ये छन्दांसि चान्ये ऋचमुद्गिरन्ति  ।<br>
स्तोत्रैरनेकैरपरे गृणन्ति महेश्वरं तत्र महानुभावाः  ॥ १५४.४ ॥<br>
प्रमथानां निनादेन कल्कलेन च बन्दिनाम्  ।<br>
यस्मात्प्रतिष्ठितं लिङ्गं तस्माज्जातं तदाख्यया  ॥ १५४.५ ॥<br>
तत्र तीर्थे तु यः स्नात्वा वीक्षेत्कलकलेश्वरम्  ।<br>
वाजपेयात्परं पुण्यं स लभेन्मानवो भुवि  ॥ १५४.६ ॥<br>
तेन पुण्येन पूतात्मा प्राणत्यागाद्दिवं व्रजेत् ।<br>
आरूढः परमं यानं गीयमानोऽप्सरोगणैः  ॥ १५४.७ ॥<br>
उपभुज्य महाभोगान्कालेन महता ततः  ।<br>
मर्त्यलोके महात्मासौ जायते विमले कुले  ॥ १५४.८ ॥<br>
ब्राह्मणः सुभगो लोके वेदवेदाङ्गपारगः  ।<br>
व्याधिशोकविनिर्मुक्तो जीवेच्च शरदां शतम्  ॥ १५४.९ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कलकलेश्वरतीर्थफलमाहात्म्यवर्णनं नाम चतुःपञ्चाशदधिकशततमोऽध्यायः ॥<br>
<br>
</span>
