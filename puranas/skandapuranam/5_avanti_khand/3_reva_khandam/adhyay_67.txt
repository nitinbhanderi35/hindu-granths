<span style="font-size: 14pt; line-height: 170%"><br>
अध्याय ६७<br>
<br>
श्रीमार्कण्डेय उवाच -<br>
तस्यैवानन्तरं तात जलमध्ये व्यवस्थितम्  ।<br>
लुङ्केश्वरमिति ख्यातं सुरासुरनमस्कृतम्  ॥ ६७.१ ॥<br>
इदं तीर्थं महापुण्यं नानाश्चर्यं महीतले  ।<br>
अस्य तीर्थस्य माहात्म्यमुत्पत्तिं शृणु भारत  ॥ ६७.२ ॥<br>
आसीत्पुरा महावीर्यो दानवो बलदर्पितः  ।<br>
कालपृष्ठ इति ख्यातः सुतो ब्रह्मसुतस्य च  ॥ ६७.३ ॥<br>
गङ्गातटं समाश्रित्य चचार विपुलं तपः  ।<br>
अधोमुखोऽपि संस्थित्वापिबद्धूममहर्निशम्  ॥ ६७.४ ॥<br>
ततश्चानन्तरं देवस्तिष्ठते ह्युमया सह  ।<br>
दृष्ट्वा तं पार्वती सा तु तपस्युग्रे व्यवस्थितम्  ॥ ६७.५ ॥<br>
पश्य पश्य महादेव धूमाशी तिष्ठते नरः  ।<br>
प्रसीद तं कुरुष्वाद्य देहि शीघ्रं वरं विभो  ॥ ६७.६ ॥<br>
<br>
ईश्वर उवाच -<br>
यदुक्तं वचनं देवि न तन्मे रोचते प्रिये  ।<br>
स्वकार्यं च सदा चिन्त्यं परकार्यं विसर्जयेत् ॥ ६७.७ ॥<br>
मूर्खस्त्रीबालशत्रूणां यश्छन्देनानुवर्तते  ।<br>
व्यसने पतते घोरे सत्यमेतदुदीरितम्  ॥ ६७.८ ॥<br>
<br>
देव्युवाच -<br>
भार्ययाभ्यर्थितो भर्ता कारणं बहु भाषते  ।<br>
लघुत्वं याति सा नारी एवं शास्त्रेषु पठ्यते  ॥ ६७.९ ॥<br>
प्राणत्यागं करिष्यामि यदि मां त्वं न मन्यसे  ।<br>
पार्वत्या प्रेरितो देवो गतोऽसौ दानवं प्रति  ॥ ६७.१० ॥<br>
<br>
ईश्वर उवाच -<br>
किमर्थं पिबसे धूमं किमर्थं तप्यसे तपः  ।<br>
किं दुःखं किं नु सन्तापो वद कार्यमभीप्सितम्  ॥ ६७.११ ॥<br>
युवा त्वं दृश्यसेऽद्यापि वर्षविंशतिरेव च  ।<br>
तदाचक्ष्व हि मे सर्वं तपसः कारणं महत् ॥ ६७.१२ ॥<br>
<br>
दानव उवाच -<br>
अचला दीयतां भक्तिर्मम स्थैर्यं तवोपरि  ।<br>
अपरं वर्षसाहस्रं निर्विघ्नं मे गतं विभो  ॥ ६७.१३ ॥<br>
दिवसानां सहस्रे द्वे पूर्णे त्वत्तपसा मम  ॥ ६७.१४ ॥<br>
<br>
ईश्वर उवाच -<br>
याचयाभीप्सितं कार्यं तुष्टोऽहं तव सुव्रत  ।<br>
देवस्य वचनं श्रुत्वा चिन्तयामास दानवः  ॥ ६७.१५ ॥<br>
किं नाकं याचयाम्यद्य किमद्य सकलां महीम्  ।<br>
एवं संचिन्तयामास कामबाणेन पीडितः  ॥ ६७.१६ ॥<br>
<br>
दानव उवाच -<br>
यदि तुष्टोऽसि मे देव वरं दास्यसि मे प्रभो  ।<br>
सङ्ग्रामैस्तु न तुष्टोऽहं बलं नास्तीति किंचन  ॥ ६७.१७ ॥<br>
यस्य मूर्धन्यहं देव पाणिना समुपस्पृशे  ।<br>
देवदानवगन्धर्वो भस्मसाद्यातु तत्क्षणात् ॥ ६७.१८ ॥<br>
<br>
ईश्वर उवाच -<br>
यत्त्वया चिन्तितं किंचित्तत्सर्वं सफलं तव  ।<br>
उत्तिष्ठ गच्छ शीघ्रं त्वं भवनं प्रति दानव  ॥ ६७.१९ ॥<br>
<br>
दानव उवाच -<br>
स्थीयतां देवदेवेश यावज्ज्ञास्यामि ते वरम्  ।<br>
युष्मन्मूर्ध्नि न्यसे पाणिं प्रत्ययो मे भवेद्यथा  ॥ ६७.२० ॥<br>
ततश्चानन्तरं देवश्चिन्तयानो महेश्वरः  ।<br>
न स्कन्दो न हरिर्ब्रह्मा यः कार्येषु क्षमोऽधुना  ॥ ६७.२१ ॥<br>
ज्ञात्वा चैवापदं प्राप्तां देवः प्रार्थयते वृषम्  ।<br>
अनेन सह पापेन युध्यस्व साम्प्रतं क्षणम्  ॥ ६७.२२ ॥<br>
करं प्रासारयद्दैत्यो देवं मूर्ध्नि किल स्पृशेत् ।<br>
लाङ्गूलेनाहतो दैत्यो विषण्णः पतितो भुवि  ॥ ६७.२३ ॥<br>
देवस्तु दक्षिणामाशां गतश्चैवोमया सह  ।<br>
भयभीतो निरीक्षेत ग्रीवां भज्य पुनःपुनः  ॥ ६७.२४ ॥<br>
गते चादर्शनं देवे युयुधे वृषभेण सः  ।<br>
द्वावेतौ बलिनां श्रेष्ठौ युयुधाते महाबलौ  ॥ ६७.२५ ॥<br>
प्रहारैर्वज्रसदृशैः कोपेन घटिकात्रयम्  ।<br>
पाणिभ्यां न स्पृशेद्यो वै वृषभस्य शिरस्तथा  ॥ ६७.२६ ॥<br>
हत्वा लाङ्गूलपातेन आगतो वृषभस्तदा  ।<br>
उत्थितश्चाप्यसौ दैत्यो व्रजते वृषपृष्ठतः  ॥ ६७.२७ ॥<br>
वायुवेगेन सम्प्राप्तो यत्र देवो महेश्वरः  ।<br>
आगतं दानवं दृष्ट्वा वृषो वचनमब्रवीत् ॥ ६७.२८ ॥<br>
आरुह्य पृष्ठे मे देव शीघ्रमेव हि गम्यताम्  ।<br>
आरुह्य वृषभं देवो जगाम चोमया सह  ॥ ६७.२९ ॥<br>
नाकं प्राप्तस्ततो देवो गतः शक्रस्य मन्दिरम्  ।<br>
नात्यजद्देवपृष्ठं तु दानवो बलदर्पितः  ॥ ६७.३० ॥<br>
इन्द्रलोकं परित्यज्य ब्रह्मलोकं गतस्तदा  ।<br>
यत्रयत्र व्रजेद्देवो भयात्सह दिवौकसैः  ॥ ६७.३१ ॥<br>
अपश्यत्तत्र तत्रैव पृष्ठे लग्नं तु दानवम्  ।<br>
सर्वांल्लोकान् भ्रमित्वा तु देवो विस्मयमागतः  ॥ ६७.३२ ॥<br>
न स्थानं विद्यते किंचिद्यत्र विश्रम्यते क्षणम्  ।<br>
देवदानवयोस्तत्र युद्धं ज्ञात्वा सुदारुणम्  ॥ ६७.३३ ॥<br>
हर्षितात्मा मुनिस्तत्र चिरं नृत्यति नारदः  ।<br>
धन्योऽहमद्य मे जन्म जीवितं च सुजीवितम्  ॥ ६७.३४ ॥<br>
महान्तं च कलिं दृष्ट्वा संतोषः परमोऽभवत् ।<br>
देवदानवयोस्तत्र युद्धं त्यक्त्वा च नारदः  ॥ ६७.३५ ॥<br>
आजगाम ततो विप्रो यत्र देवो महेश्वरः  ।<br>
दृष्ट्वा देवोऽथ तं विप्रं प्रतिपूज्याब्रवीदिदम्  ॥ ६७.३६ ॥<br>
भो नारद मुनिश्रेष्ठ जानीषे केशवं क्वचित् ।<br>
गत्वा तत्र च शीघ्रं त्वं केशवाय निवेदय  ॥ ६७.३७ ॥<br>
<br>
नारद उवाच -<br>
देवदानवसिद्धानां गन्धर्वोरगरक्षसाम्  ।<br>
सर्वेषामेव देवेशो हरते ध्रुवमापदम्  ॥ ६७.३८ ॥<br>
असंभाव्यं न वक्तव्यं मनसापि न चिन्तयेत् ।<br>
ईदृशीं नैव बुध्यामि आपदं च विभो तव  ॥ ६७.३९ ॥<br>
<br>
ईश्वर उवाच -<br>
गच्छ नारद शीघ्रं त्वं यत्र देवो जनार्दनः  ।<br>
विदितं च त्वया सर्वं यत्कृतं दानवेन तु  ॥ ६७.४० ॥<br>
अवध्यो दानवो ह्येष सेन्द्रैरपि मरुद्गणैः  ।<br>
गत्वा तु केशवं देवं निवेदय महामुने  ॥ ६७.४१ ॥<br>
<br>
नारद उवाच -<br>
न तु गच्छाम्यहं देव सुप्तः क्षीरोदधौ सुखी  ।<br>
केशवः प्रेरणे ह्येषामादेशो दीयतां प्रभो  ॥ ६७.४२ ॥<br>
मात्रा स्वस्रा दुहित्रा वा राजानं च तथा प्रभुम्  ।<br>
गुरुं चैवादितः कृत्वा शयानं न प्रबोधयेत् ॥ ६७.४३ ॥<br>
<br>
ईश्वर उवाच -<br>
यदि क्वचिदगारेषु वह्निरुत्पद्यते महान्  ।<br>
निधनं यान्ति तत्रस्था यद्बुध्येरन्नसूरयः  ॥ ६७.४४ ॥<br>
<br>
नारद उवाच -<br>
शीघ्रं गच्छ महादेव आत्मानं रक्ष सुप्रभो  ।<br>
गच्छाम्यहं न सन्देहो यत्र देवो जनार्दनः  ॥ ६७.४५ ॥<br>
ततो नन्दिमहाकालौ स्तम्भहस्तौ भयानकौ  ।<br>
जघ्नतुर्दानवं तत्र मुद्गरादिभिरायुधैः  ॥ ६७.४६ ॥<br>
त्रयोऽपि च महाकायाः सप्ततालप्रमाणकाः  ।<br>
न शमो जायते तेषां युध्यतां च परस्परम्  ॥ ६७.४७ ॥<br>
ततश्चानन्तरं विप्रोऽगच्छत्तं केशवं प्रति  ।<br>
सुप्तं क्षीरार्णवेऽपश्यच्छेषपर्यङ्कसंस्थितम्  ॥ ६७.४८ ॥<br>
लक्ष्म्या पादयुगं गृह्य ऊरूपरि निवेशितम्  ।<br>
अप्सरोगीयमानं तु भक्त्यानम्य च केशवम्  ॥ ६७.४९ ॥<br>
अद्य मे सफलं जन्म जीवितं च सुजीवितम्  ।<br>
उत्थापयस्व देवेशं लक्ष्मि त्वमविशङ्किता  ॥ ६७.५० ॥<br>
नारदस्य वचः श्रुत्वा पदाङ्गुष्ठं व्यमर्दयत् ।<br>
नारदस्तिष्ठते द्वारि उत्तिष्ठ मधुसूदन  ॥ ६७.५१ ॥<br>
देवोऽपि नारदं दृष्ट्वा परं हर्षमुपागतः  ।<br>
स्वागतं तु मुनिश्रेष्ठ सुप्रभाताद्य शर्वरी  ॥ ६७.५२ ॥<br>
<br>
नारद उवाच -<br>
अद्य मे सफलं देव प्रभातं तव दर्शनात् ।<br>
कुशलं च न देवानां शीघ्रमुत्तिष्ठ गम्यताम्  ॥ ६७.५३ ॥<br>
<br>
श्रीविष्णुरुवाच -<br>
ब्रह्मा चेन्द्रश्च रुद्रश्च ये चान्ये तु मरुद्गणाः  ।<br>
आपदः कारणं यच्च तत्समाख्यातुमर्हसि  ॥ ६७.५४ ॥<br>
<br>
नारद उवाच -<br>
दानवेन महातीव्रं तपस्तप्तं सुदारुणम्  ।<br>
रुद्रेण च वरो दत्तो भस्मत्वं मनसेप्सितम्  ॥ ६७.५५ ॥<br>
वरदानबलेनैव स देवं हन्तुमर्हति  ।<br>
ईदृशं चेष्टितं ज्ञात्वा नीतो देवोऽमरैः सह  ॥ ६७.५६ ॥<br>
नारदस्य वचः श्रुत्वा जगाम समुनिर्हरिः  ।<br>
दृष्ट्वा देवस्तमीशानं गच्छन्तं दिशमुत्तराम्  ॥ ६७.५७ ॥<br>
दृष्ट्वा देवं च रुद्रोऽथ परिष्वज्य पुनःपुनः  ।<br>
नमस्कृत्य जगन्नाथं देवं च मधुसूदनः  ॥ ६७.५८ ॥<br>
<br>
विष्णुरुवाच -<br>
भयस्य कारणं देव कथ्यतां च महेश्वर  ।<br>
देवदानवयक्षाणां प्रेषयेयं यमालयम्  ॥ ६७.५९ ॥<br>
ललाटे च कृतो धर्मो युष्माकं च महेश्वर  ।<br>
छित्त्वा शिरस्तथाङ्गानि इन्द्रियाणि न संशयः  ॥ ६७.६० ॥<br>
<br>
ईश्वर उवाच -<br>
नास्ति सौख्यं च मूर्खेषु नास्ति सौख्यं च रोगिषु  ।<br>
पराधीनेन सौख्यं तु स्त्रीजिते च विशेषतः  ॥ ६७.६१ ॥<br>
स्त्रीजितेन मया विष्णो वरो दत्तस्तु दानवे  ।<br>
यस्य मूर्ध्नि न्यसेत्पाणिं स भवेद्भस्मपुंजवत् ॥ ६७.६२ ॥<br>
अजेयश्चामरश्चैव मया ह्युक्तः स केशव  ।<br>
हन्तुमिच्छति मां पाप उपायस्तव विद्यते  ॥ ६७.६३ ॥<br>
<br>
विष्णुरुवाच -<br>
गच्छन्तु अमराः सर्वे युष्माभिः सह शङ्कर  ।<br>
उपायं सर्जयाम्यद्य वधार्थं दानवस्य च  ॥ ६७.६४ ॥<br>
रेवायाश्च तटे तिष्ठ देव त्वममरैः सह  ।<br>
कालक्षेपो न कर्तव्यो गम्यतां त्वरितं प्रभो  ॥ ६७.६५ ॥<br>
दक्षिणा यत्र गङ्गा च रेवा चैव महानदी  ।<br>
यत्रयत्र च दृश्येत प्राची चैव सरस्वती  ॥ ६७.६६ ॥<br>
तत्समं च महातीर्थं न मर्त्ये चैव दृश्यते  ।<br>
स्नानं ये तत्र कुर्वन्ति दानं चैव तु भक्तितः  ॥ ६७.६७ ॥<br>
सप्तजन्मकृतं पापं नश्यते नात्र संशयः  ।<br>
एतत्तीर्थं महापुण्यं सर्वपातकनाशनम्  ॥ ६७.६८ ॥<br>
गम्यतां तत्र देवेश लुङ्केशं त्वं सहामरैः  ।<br>
विष्णोस्तु वचनादेव प्रविष्टो ह्रदमुत्तमम्  ॥ ६७.६९ ॥<br>
रतिं सुमहतीं चक्रे सह तत्र मरुद्गणैः  ।<br>
ततश्चानन्तरं देवो मायां कृत्वा ह्यनेकधा  ॥ ६७.७० ॥<br>
वसन्तमासं संसृज्य उद्यानवनशोभितम्  ।<br>
अशोकैर्बकुलैश्चैव ब्रह्मवृक्षैः सुशोभनैः  ॥ ६७.७१ ॥<br>
श्रीवृक्षैश्च कपित्थैश्च शिरीषैर्राजचम्पकैः  ।<br>
श्रीफलैश्च तथा तालैः कदम्बोदुम्बरैस्तथा  ॥ ६७.७२ ॥<br>
अश्वत्थादिद्रुमैश्चैव नानावृक्षैरनेकशः  ।<br>
नानापुष्पैः सुगन्धाढ्यैर्भ्रमरैश्च निनादितम्  ॥ ६७.७३ ॥<br>
तस्मिन्मध्ये महावृक्षो न्यग्रोधश्च सुशोभनः  ।<br>
बहुपक्षिसमायुक्तः कोकिलारावनादितः  ॥ ६७.७४ ॥<br>
कृष्णेन च कृतं तस्मिन्कन्यारूपं च तत्क्षणात् ।<br>
न तस्याः सदृशी कन्या त्रैलोक्ये सचराचरे  ॥ ६७.७५ ॥<br>
अन्याश्च कन्यकाः सप्त सुरूपाः शुभलोचनाः  ।<br>
दिव्यरूपधराः सर्वा दिव्याभरणभूषिताः  ॥ ६७.७६ ॥<br>
पुमांसमभिकाङ्क्षन्त्यो यद्येकः कामयेत्स्त्रियः  ।<br>
मौक्तिकैर्रत्नमाणिक्यैर्वैडूर्यैश्च सुशोभनैः  ॥ ६७.७७ ॥<br>
कामहारैश्च वंशैश्च बद्धो हिन्दोलकः कृतः  ।<br>
आरूढाश्च महाकन्या गायन्ते सुस्वरं तदा  ॥ ६७.७८ ॥<br>
मारुतः शीतलो वाति वनं स्पृष्ट्वा सुशोभनम्  ।<br>
वातेन प्रेरितो गन्धो दानवो घ्राणपीडितः  ॥ ६७.७९ ॥<br>
ततः कुसुमगन्धेन विस्मयं परमं गतः  ।<br>
आघ्राय चेदृशं पुण्यं न दृष्टं न श्रुतं मया  ॥ ६७.८० ॥<br>
वने चिन्तयतः किंचिद्ध्वनिगीतं सुशोभनम्  ।<br>
गीतस्य च ध्वनिं श्रुत्वा मोहितो मायया हरेः  ॥ ६७.८१ ॥<br>
व्याधस्यैव महाकूटे पतन्ति च यथा मृगाः  ।<br>
कालस्पृष्टस्तथा कृष्णे पतितश्च नराधिप  ॥ ६७.८२ ॥<br>
दृष्ट्वा कन्यां च तां दैत्यो मूर्च्छया पतितो भुवि  ।<br>
पतितेन तु दृष्टैका कन्या वटतले स्थिता  ॥ ६७.८३ ॥<br>
आस्यं दृष्ट्वा तु नारीणां पुनः कामेन पीडितः  ।<br>
गृहीत्वा हेमदण्डं तु तां पातयितुमिच्छति  ॥ ६७.८४ ॥<br>
<br>
कन्योवाच -<br>
मा मानुस्पर्शयत्वं हि कुमार्यहं कुलोत्तम  ।<br>
भो मुञ्च मुञ्च मां शीघ्रं यावद्गच्छाम्यहं गृहम्  ॥ ६७.८५ ॥<br>
<br>
दानव उवाच -<br>
अहं विवाहमिच्छामि त्वया सह सुशोभने  ।<br>
भूपृष्ठे सकले राज्ञी भवस्येवं न संशयः  ॥ ६७.८६ ॥<br>
<br>
कन्योवाच -<br>
पिता रक्षति कौमार्ये भर्ता रक्षति यौवने  ।<br>
पुत्रो रक्षति वृद्धत्वे न स्त्री स्वातन्त्र्यमर्हति  ॥ ६७.८७ ॥<br>
न स्वातन्त्र्यं ममैवास्ति उत्पन्नाहं महत्कुले  ।<br>
याच्यस्तु मत्पिता भ्राता मातापि हि तथैव च  ॥ ६७.८८ ॥<br>
<br>
दानव उवाच -<br>
यदि मां नेच्छसे त्वद्य स्वातन्त्र्यं नावलम्बसे  ।<br>
ममापि च तदा हत्या सत्यं च शुभलोचने  ॥ ६७.८९ ॥<br>
<br>
कन्योवाच -<br>
विश्वासो नैव कर्तव्यो यादृशे तादृशे नरे  ।<br>
नराः स्त्रीषु विचित्राश्च लम्पटाः काममोहिताः  ॥ ६७.९० ॥<br>
परिणीय तु मां त्वं हि भुङ्क्ष्व भोगान्मया सह  ।<br>
जन्मनाशो भवेत्पश्चान्न त्वं नान्यो भवेन्मम  ॥ ६७.९१ ॥<br>
ब्राह्मणी क्षत्रिणी वैशी शूद्री यावत्तथैव च  ।<br>
द्वितीयो न भवेद्भर्ता एकाकी चेह जन्मनि  ॥ ६७.९२ ॥<br>
<br>
दानव उवाच -<br>
यत्त्वया गदितं वाक्यं तन्मया धारितं हृदि  ।<br>
प्रत्ययं मे कुरुष्वाद्य यत्ते मनसि रोचते  ॥ ६७.९३ ॥<br>
<br>
कन्योवाच -<br>
जानीष्व गोपकन्यां मां क्रीडामि सखिभिः सह  ।<br>
अस्मत्कुलेषु यद्दिव्यं तत्कुरुष्व यथाविधि  ॥ ६७.९४ ॥<br>
न तद्दिव्यं कुलेऽस्माकं विषं कोशं न तत्तुला  ।<br>
गोपान्वयेषु सर्वेषु हस्तः शिरसि दीयते  ॥ ६७.९५ ॥<br>
कामान्धेनैव राजेन्द्र निक्षिप्तो मस्तके करः  ।<br>
तत्क्षणाद्भस्मसाद्भूतो दग्धस्तृणचयो यथा  ॥ ६७.९६ ॥<br>
केशवोपरि देवैस्तु पुष्पवृष्टिः शुभा कृता  ।<br>
हृष्टाः सर्वेऽगमन्देवाः स्वस्थानं विगतज्वराः  ॥ ६७.९७ ॥<br>
क्षीरोदं केशवो गच्छत्कालपृष्ठे निपातिते  ।<br>
य इदं शृणुयाद्भक्त्या चरितं दानवस्य च  ॥ ६७.९८ ॥<br>
स जयी जायते नित्यं शङ्करस्य वचो यथा  ।<br>
एतस्मात्कारणाद्राजंल्लिङ्गेश्वरमिति श्रुतम्  ॥ ६७.९९ ॥<br>
लीनं च पातकं यस्मात्स्नानमात्रेण नश्यति  ।<br>
त्वगस्थि शोणितं मांसं मेदःस्नायुस्तथैव च  ॥ ६७.१०० ॥<br>
मज्जाशुक्रगतं पापं नश्यते जन्मकोटिजम्  ।<br>
लुङ्केश्वरे महाराज तोयं पिबति भक्तितः  ॥ ६७.१०१ ॥<br>
त्रिभिः प्रसृतिमात्राभिः पापं याति सहस्रधा  ।<br>
विशेषेण चतुर्दश्यामुभौ पक्षौ तु चाष्टमी  ॥ ६७.१०२ ॥<br>
उपोष्य यो नरो भक्त्या पित्ःणां पाण्डुनन्दन  ।<br>
उद्धृतास्तेन ते सर्वे नारकीयाः पितामहाः  ॥ ६७.१०३ ॥<br>
काकिणीं चैव यो दद्याद्ब्राह्मणे वेदपारगे  ।<br>
तेन दानफलं सर्वं कुरुक्षेत्रादिकं च यत् ॥ ६७.१०४ ॥<br>
प्राप्तं तु नान्यथा राजञ्छङ्करो वदते त्विदम्  ।<br>
स्पर्शलिङ्गमिदं राजञ्छङ्करेण तु निर्मितम्  ॥ ६७.१०५ ॥<br>
स्पर्शमात्रे मनुष्याणां रुद्रवासोऽभिजायते  ।<br>
तेन दानफलं सर्वं कुरुक्षेत्रादिकं च यत् ॥ ६७.१०६ ॥<br>
एतस्मात्कारणाद्राजंल्लोकपालाश्च रक्षकाः  ।<br>
दुर्गा च रक्षणे सृष्टा चतुर्हस्तधरा शुभा  ॥ ६७.१०७ ॥<br>
धनदो लोकपालेशो रक्षकश्चेश्वरस्य च  ।<br>
रक्षति च सदा कालं ग्रहव्यापाररूपतः  ॥ ६७.१०८ ॥<br>
पुत्रभ्रातृसमारूपैः स्वामिसम्बन्धरूपिभिः  ।<br>
लङ्केश्वरं च राजेन्द्र देवैर्नाद्यापि मुच्यते  ॥ ६७.१०९ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे लुङ्केश्वरतीर्थमाहात्म्यवर्णनं नाम सप्तषष्टितमोऽध्यायः ॥<br>
<br>
<br>
</span>
