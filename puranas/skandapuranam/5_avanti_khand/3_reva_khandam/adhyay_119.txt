<span style="font-size: 14pt; line-height: 175%"><br>
अध्याय ११९<br>
<br>
श्रीमार्कण्डेय उवाच -<br>
ततो गच्छेत्तु राजेन्द्र कह्लोडीतीर्थमुत्तमम्  ।<br>
रेवायाश्चोत्तरे कूले सर्वपापविनाशनम्  ॥ ११९.१ ॥<br>
हितार्थं सर्वभूतानामृषिभिः स्थापितं पुरा  ।<br>
तपसा तु समुद्धृत्य नर्मदायां महाम्भसि  ॥ ११९.२ ॥<br>
स्नात्वा तु कपिलातीर्थे कपिलां यः प्रयच्छति  ।<br>
श्रुत्वा चाख्यानकं दिव्यं ब्राह्मणाञ्छृणु यत्फलम्  ॥ ११९.३ ॥<br>
सर्वेषामेव दानानां कपिलादानमुत्तमम्  ।<br>
ब्राह्मणान्वेषितं पूर्वमृषिदेवसमागमे  ॥ ११९.४ ॥<br>
सद्यः प्रसूतां कपिलां शोभनां यः प्रयच्छति  ।<br>
सोपवासो जितक्रोधस्तस्य पुण्यफलं शृणु  ॥ ११९.५ ॥<br>
ससमुद्रगुहा तेन सशैलवनकानना  ।<br>
दत्ता चैव महाबाहो पृथिवी नात्र संशयः  ॥ ११९.६ ॥<br>
वाचिकं मानसं पापं कर्मणा यत्पुरा कृतम्  ।<br>
नश्यते कपिलां दत्त्वा सप्तजन्मार्जितं नृप  ॥ ११९.७ ॥<br>
भूमिदानं धनं धान्यं हस्त्यश्वकनकादिकम्  ।<br>
कपिलादानस्यैकस्य कलां नार्हन्ति षोडशीम्  ॥ ११९.८ ॥<br>
तत्र तीर्थे नरः स्नात्वा कपिलां यः प्रयच्छति  ।<br>
मृतो विष्णुपुरं याति गीयमानोऽप्सरोगणैः  ॥ ११९.९ ॥<br>
यावन्ति तस्या रोमाणि सवत्सायास्तु भारत  ।<br>
तावद्वर्षसहस्राणि स स्वर्गे क्रीडते चिरम्  ॥ ११९.१० ॥<br>
ततोऽवकीर्णकालेन त्विह मानुष्यतां गतः  ।<br>
धनधान्यसमोपेतो जायते विपुले कुले  ॥ ११९.११ ॥<br>
वेदविद्या व्रतस्नातः सर्वशास्त्रविशारदः  ।<br>
व्याधिशोकविनिर्मुक्तो जीवेच्च शरदां शतम्  ॥ ११९.१२ ॥<br>
एतत्ते सर्वमाख्यातं कल्होडीतीर्थमुत्तमम्  ।<br>
यत्कृत्वा सर्वपापेभ्यो मुच्यते नात्र संशयः  ॥ ११९.१३ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कह्लोडीतीर्थमाहात्म्यवर्णनं नामैकोनविंशत्युत्तरशततमोऽध्यायः ॥<br>
<br>
</span>
