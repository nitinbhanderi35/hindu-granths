<span style="font-size: 14pt; line-height: 175%"><br>
अध्याय १३८<br>
<br>
श्रीमार्कण्डेय उवाच -<br>
ततो गच्छेत्पाण्डुपुत्र शक्रतीर्थमनुत्तमम्  ।<br>
यत्र सिद्धो महाभागो देवराजः शतक्रतुः  ॥ १३८.१ ॥<br>
गौतमेन पुरा शप्तं ज्ञात्वा देवाः सुरेश्वरम्  ।<br>
ब्रह्माद्या देवताः सर्व ऋषयश्च तपोधनाः  ॥ १३८.२ ॥<br>
गौतमं प्रार्थयामासुर्वाक्यैः सानुनयैः शुभैः  ।<br>
गतराज्यं गतश्रीकं शक्रं प्रति मुनीश्वर  ॥ १३८.३ ॥<br>
इन्द्रेन रहितं राज्यं न कश्चित्कामयेद्द्विज  ।<br>
देवो वा मानवो वापि एतत्ते विदितं प्रभो  ॥ १३८.४ ॥<br>
तस्य त्वं भगयुक्तस्य दयां कुरु द्विजोत्तम  ।<br>
गतश्चादर्शनं शक्रो दूषितः स्वेन पाप्मना  ॥ १३८.५ ॥<br>
देवानां वचनं श्रुत्वा गौतमो वेदवित्तमः  ।<br>
तथेति कृत्वा शक्रस्य वरं दातुं प्रचक्रमे  ॥ १३८.६ ॥<br>
एतद्भगसहस्रं तु पुरा जातं शतक्रतो  ।<br>
तल्लोचनसहस्रं तु मत्प्रसादाद्भविष्यति  ॥ १३८.७ ॥<br>
एवमुक्तः सहस्राक्षः प्रणम्य मुनिसत्तमम्  ।<br>
ब्राह्मणांस्तान्महाभागान्नर्मदां प्रत्यगात्ततः  ॥ १३८.८ ॥<br>
स्नात्वा स विमले तोये संस्थाप्य त्रिपुरान्तकम्  ।<br>
जगाम त्रिदशावासं पूज्यमानोऽप्सरोगणैः  ॥ १३८.९ ॥<br>
तत्र तीर्थे तु यः स्नात्वा पूजयेत्परमेश्वरम्  ।<br>
परदाराभिगमनान्मुच्यते पातकान्नरः  ॥ १३८.१० ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शक्रतीर्थमाहात्म्यवर्णनं नामाष्टत्रिंशदधिकशततमोऽध्यायः ॥<br>
<br>
<br>
</span>
