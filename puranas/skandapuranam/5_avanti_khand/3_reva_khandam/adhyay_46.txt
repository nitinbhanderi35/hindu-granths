<span style="font-size: 14pt; line-height: 175%"><br>
अध्याय ४६<br>
<br>
श्रीमार्कण्डेय उवाच -<br>
स दानवो वरं लब्ध्वा जगाम स्वपुरं प्रति  ।<br>
ददर्श स्वपुरं राजञ्छोभितं चित्रचत्वरैः  ॥ ४६.१ ॥<br>
उद्यानैश्चैव विविधैः कदलीखण्डमण्डितैः  ।<br>
पनसैर्बकुलैश्चैवाम्रातैराम्रैश्च चम्पकैः  ॥ ४६.२ ॥<br>
अशोकैर्नालिकेरैश्च मातुलिङ्गैः सदाडिमैः  ।<br>
नानावृक्षैश्च शोभाढ्यं तडागैरुपशोभितम्  ॥ ४६.३ ॥<br>
देवतायतनैर्दिव्यैर्ध्वजमालासुशोभितैः  ।<br>
वेदाध्ययननिर्घोषैर्मङ्गलाद्यैर्विनादितम्  ॥ ४६.४ ॥<br>
प्राविशद्भवने दिव्ये काञ्चने रुक्ममालिनि  ।<br>
अपश्यत्स सुतान् भार्याममात्यान् दासभृत्यकान्  ॥ ४६.५ ॥<br>
ततो जयप्रदान् सर्वानितश्चेतश्च धावतः  ।<br>
हृच्छोभां च प्रकुर्वाणान् वै जयन्तीभिरुच्चकैः  ॥ ४६.६ ॥<br>
केचित्तोरणमाबध्य केचित्पुष्पाण्यवाकिरन्  ।<br>
मातुलिङ्गकराश्चान्ये धावन्ति ह्यन्धकं प्रति  ॥ ४६.७ ॥<br>
पुरे जनाश्च दृश्यन्ते भाजनैरन्नपूरितैः  ।<br>
पूर्णहस्ताः प्रदृश्यन्ते तत्रैव बहवो जनाः  ॥ ४६.८ ॥<br>
साक्षतैर्भाजनैस्तत्र शतसाहस्रयोषितः  ।<br>
मन्त्रान् पठन्ति विप्राश्च मङ्गलान्यपि योषितः  ॥ ४६.९ ॥<br>
अमात्याश्चैव भृत्याश्च गजांश्चाढौकयन्ति च  ।<br>
वर्धापयन्ति ते सर्वे ये केचित्पुरवासिनः  ॥ ४६.१० ॥<br>
हृष्टस्तुष्टोऽवसत्तत्र सचिवैः सह सोऽन्धकः  ।<br>
ददर्श स जगत्सर्वं तुरङ्गांश्च पदातिकान्  ॥ ४६.११ ॥<br>
तथैव विविधान् कोशांस्तत्र काञ्चनपूरितान्  ।<br>
महिषीर्गा वृषांश्चैवापश्यच्छत्राण्यनेकधा  ॥ ४६.१२ ॥<br>
स एवमन्धकस्तत्र कियन्तं कालमावसत् ।<br>
हृष्टस्तुष्टो वसन्मर्त्ये स सुरैर्नाभ्यभूयत  ॥ ४६.१३ ॥<br>
वरं लब्धं तु तं ज्ञात्वा शङ्किताः स्वर्गवासिनः  ।<br>
एकीभूताश्च ते सर्वे वासवं शरणं गताः  ॥ ४६.१४ ॥<br>
<br>
शक्र उवाच -<br>
कथमागमनं वोऽत्र सर्वेषामपि नाकिनाम्  ।<br>
कस्माद्वो भयमुत्पन्नमागताः शरणं कथम्  ॥ ४६.१५ ॥<br>
ततस्ते ह्यमराः सर्वे शक्रमेतद्वचोऽब्रुवन्  ॥ ४६.१६ ॥<br>
देवा ऊचुः  ।<br>
सुरनाथान्धको नाम दैत्यः शम्भुवरोर्जितः  ।<br>
अजेयः सर्वदेवानां किं नु कार्यमतः परम्  ॥ ४६.१७ ॥<br>
तत्त्वं चिन्तय देवेश क उपायो विधीयताम्  ।<br>
इत्थं वदन्ति ते देवाः शक्राग्रे मन्त्रणोद्यताः  ॥ ४६.१८ ॥<br>
मन्त्रयन्ति च यावद्वै तावच्चारमुखेरितम्  ।<br>
ज्ञात्वा तत्र स देवौघं दानवो निर्गतो गृहात् ॥ ४६.१९ ॥<br>
एकाकी स्यन्दनारूढ आयुर्धैबहुभिर्वृतः  ।<br>
दुर्गमं मेरुपृष्ठं स लीलयैव गतो नृप  ॥ ४६.२० ॥<br>
स्वर्णप्राकारसंयुक्तं शोभितं विविधाश्रमैः  ।<br>
दुर्गमं शत्रुवर्गस्य तदा पार्थिवसत्तम  ॥ ४६.२१ ॥<br>
प्रविवेशासुरस्तत्र लीलया स्वगृहे यथा  ।<br>
वृत्रहा भयमापन्नः स्वकीयं चासनं ददौ  ॥ ४६.२२ ॥<br>
उपविष्टोऽन्धकस्तत्र शक्रस्यैवासने शुभे  ।<br>
आस्थानं कलयामास सर्वतस्त्रिदशावृतम्  ॥ ४६.२३ ॥<br>
<br>
शक्र उवाच -<br>
किं तवागमनं चात्र किं कार्यं कथयस्व मे  ।<br>
यदस्मदीयं वित्तं हि तत्ते दास्यामि दानव  ॥ ४६.२४ ॥<br>
<br>
अन्धक उवाच -<br>
नाहं वै कामये कोशं न गजांश्च सुरेश्वर  ।<br>
स्वकीयं दर्शयस्वाद्य स्वर्गशृङ्गारभूषितम्  ॥ ४६.२५ ॥<br>
ऐरावतं महानागं तं चैवोच्चैःश्रवोहयम्  ।<br>
उर्वश्यादीनि रत्नानि मम दर्शय गोपते  ॥ ४६.२६ ॥<br>
पारिजातकपुष्पाणि वृक्षजातीननेकशः  ।<br>
वादित्राणि च सर्वाणि दर्शयस्व शचीपते  ॥ ४६.२७ ॥<br>
तस्य तद्वचनं श्रुत्वा शक्रश्चिन्तितवानिदम्  ।<br>
योऽमुं निहन्ति पाप्मानं न तं पश्यामि कर्हिचित् ॥ ४६.२८ ॥<br>
नास्ति रक्षाप्रदः कश्चित्स्वर्गलोकस्य दुःखिनः  ।<br>
भयत्रस्तो ददावन्यद्वादित्राद्यप्सरोगणैः  ॥ ४६.२९ ॥<br>
रङ्गभूमावुपाविश्य कारयामास ताण्डवम्  ।<br>
उपविष्टाः सुराः सर्वे यममारुतकिन्नराः  ॥ ४६.३० ॥<br>
उर्वश्याद्या अप्सरसो गीतवादित्रयोगतः  ।<br>
ननृतुः पुरतस्तस्य सर्वा एकैकशो नृप  ॥ ४६.३१ ॥<br>
न व्यश्राम्यत तच्चित्तं दृष्ट्वा चाप्सरसस्तदा  ।<br>
शचीं प्रति मनस्तस्य सकाममभवन्नृप  ॥ ४६.३२ ॥<br>
गृहीत्वा शक्रभार्यां स प्रस्थितः स्वपुरं प्रति  ।<br>
ततः प्रववृते युद्धमन्धकस्य सुरैः सह  ॥ ४६.३३ ॥<br>
तेन देवगणाः सर्वे ध्वस्ताः पार्थिवसत्तम  ।<br>
संग्रामे विविधैः शस्त्रैश्चक्रवज्रादिभिर्घनैः  ॥ ४६.३४ ॥<br>
संतापिताः सुराः सर्वे क्षयं नीता ह्यनेकशः  ।<br>
सर्वेऽपि मरुतस्तेन भग्नाः संग्राममूर्धनि  ॥ ४६.३५ ॥<br>
यथा सिंहोगजान् सर्वान् विचित्य विचरेद्वनम्  ।<br>
तद्वदेकेन ते देवा जिताः सर्वे पराङ्मुखाः  ॥ ४६.३६ ॥<br>
बालोऽधिपो यथा ग्रामे स्वेच्छया पीडयेज्जनान्  ।<br>
स्वैरमाक्रम्य गृह्णाति कोशवासांसि चासकृत् ॥ ४६.३७ ॥<br>
गतं न पश्यत्यात्मानं प्रजासंतापनेन च  ।<br>
गृहीत्वा शक्रभार्यां स गतो वै दानवोत्तमः  ॥ ४६.३८ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शूलभेदमाहात्म्ये शचीहरणवर्णनं नाम षट्चत्वारिंशोऽध्यायः ॥<br>
<br>
<br>
</span>
