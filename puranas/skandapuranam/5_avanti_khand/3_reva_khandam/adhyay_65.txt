<span style="font-size: 14pt; line-height: 170%"><br>
अध्याय ६५<br>
<br>
श्रीमार्कण्डेय उवाच -<br>
ततो गच्छेत्तु राजेन्द्र आनन्देश्वरमुत्तमम्  ।<br>
तत्तीर्थं कथयिष्यामि सर्वपापक्षयंकरम्  ॥ ६५.१ ॥<br>
<br>
युधिष्ठिर उवाच -<br>
आनन्दश्चैव संजातो रुद्रस्य द्विजसत्तम  ।<br>
कथ्यतां मे च तत्सर्वं संक्षेपात्सह बान्धवैः  ॥ ६५.२ ॥<br>
<br>
श्रीमार्कण्डेय उवाच -<br>
कथयामि नृपश्रेष्ठ आनन्देश्वरमुत्तमम्  ।<br>
दानवानां वधं कृत्वा देवदेवो महेश्वरः  ॥ ६५.३ ॥<br>
पूजितो दैवतैः सर्वैः किन्नरैर्यक्षपन्नगैः  ।<br>
आनन्दसंयुतो देवो ननर्त वृषवाहनः  ॥ ६५.४ ॥<br>
भैरवं रूपमास्थाय गौर्या चार्द्धाङ्गसंस्थितः  ।<br>
भूतवेतालकङ्कालैर्भैरवैर्भैरवो वृतः  ॥ ६५.५ ॥<br>
ननर्त नर्मदातीरे दक्षिणे पाण्डुनन्दन  ।<br>
तुष्टैर्मरुद्गणैः सर्वैः स्थापितः कमलासनः  ॥ ६५.६ ॥<br>
तदाप्रभृति तत्तीर्थमानन्देश्वरमुच्यते  ।<br>
अष्टम्यां च चतुर्दश्यां पौर्णमास्यां नराधिप  ॥ ६५.७ ॥<br>
विधिवच्चार्चयेद्देवं सुगन्धेन विलेपयेत् ।<br>
ब्राह्मणान्पूजयेत्तत्र यथाशक्त्या युधिष्ठिर  ॥ ६५.८ ॥<br>
गोदानं तत्र कर्तव्यं वस्त्रदानं शुभावहम्  ।<br>
वसन्तस्य त्रयोदश्यां श्राद्धं तत्रैव कारयेत् ॥ ६५.९ ॥<br>
इङ्गुदैर्बदरैर्बिल्वैरक्षतैश्च जलेन वा  ।<br>
प्रेतानां कारयेच्छ्राद्धमानन्देश्वर उत्तमे  ॥ ६५.१० ॥<br>
आनन्दिता भवेयुस्ते यावदाभूतसम्प्लवम्  ।<br>
सन्ततेर्वै न विच्छेदः सप्तजन्मसु जायते  ।<br>
आनन्दो हि भवत्तेषां प्रतिजन्मनि भारत  ॥ ६५.११ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे आनन्देश्वरतीर्थमाहात्म्यवर्णनं नाम पञ्चषष्टितमोऽध्यायः ॥<br>
<br>
</span>
