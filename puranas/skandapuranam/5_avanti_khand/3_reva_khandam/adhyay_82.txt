<span style="font-size: 14pt; line-height: 175%"><br>
अध्याय ८२<br>
<br>
श्रीमार्कण्डेय उवाच -<br>
ततो गच्छेन्महीपाल वह्नितीर्थमनुत्तमम्  ।<br>
यत्र सिद्धो महातेजास्तपः कृत्वा हुताशनः  ॥ ८२.१ ॥<br>
सर्वभक्ष्यः कृतो योऽसौ दण्डके मुनिना पुरा  ।<br>
नर्मदातटमाश्रित्य पूतो जातो हुताशनः  ॥ ८२.२ ॥<br>
तत्र तीर्थे तु यः स्नात्वा पूजयित्वा महेश्वरम्  ।<br>
अग्निप्रवेशं कुरुते स गच्छेदग्निसाम्यताम्  ॥ ८२.३ ॥<br>
भक्त्या स्नात्वा तु यस्तत्र तर्पयेत्पितृदेवताः  ।<br>
अग्निष्टोमस्य यज्ञस्य फलमाप्नोत्यसंशयम्  ॥ ८२.४ ॥<br>
तस्यैवानन्तरं राजन्कौबेरं तीर्थमुत्तमम्  ।<br>
कुबेरो यत्र संसिद्धो यक्षाणामधिपः पुरा  ॥ ८२.५ ॥<br>
तत्र तीर्थे नरः स्नात्वा समभ्यर्च्य जगद्गुरुम्  ।<br>
उमया सहितं भक्त्या सर्वपापैः प्रमुच्यते  ॥ ८२.६ ॥<br>
तत्र तीर्थे तु यः स्नात्वा दद्याद्विप्राय कांचनम्  ।<br>
नाभिमात्रे जले तिष्ठन्स लभेतार्बुदं फलम्  ॥ ८२.७ ॥<br>
दधिस्कन्दे मधुस्कन्दे नन्दीशे वरुणालये  ।<br>
आग्नेये यत्फलं तात स्नात्वा तत्फलमाप्नुयात् ॥ ८२.८ ॥<br>
ते वन्द्या मानुषे लोके धन्याः पूर्णमनोरथाः  ।<br>
यैस्तु दृष्टं महापुण्यं नर्मदातीर्थपञ्चकम्  ॥ ८२.९ ॥<br>
ते यान्ति भास्करे लोके परमे दुःखनाशने  ।<br>
भास्करादैश्वरे लोके चैश्वरादनिवर्तके  ॥ ८२.१० ॥<br>
नीयते स परे लोके यावदिन्द्राश्चतुर्दश  ।<br>
ततः स्वर्गाच्च्युतो मर्त्यो राजा भवति धार्मिकः  ॥ ८२.११ ॥<br>
सर्वरोगविनिर्मुक्तो भुनक्ति सचराचरम्  ।<br>
विष्णुश्च देवता येषां नर्मदातीर्थसेविनाम्  ॥ ८२.१२ ॥<br>
अखण्डितप्रतापास्ते जायन्ते नात्र संशयः  ।<br>
गङ्गा कनखले पुण्या कुरुक्षेत्रे सरस्वती  ॥ ८२.१३ ॥<br>
ग्रामे वा यदि वारण्ये पुण्या सर्वत्र नर्मदा  ।<br>
रेवातीरे वसेन्नित्यं रेवातोयं सदा पिबेत् ॥ ८२.१४ ॥<br>
स स्नातः सर्वतीर्थेषु सोमपानं दिने दिने  ।<br>
गङ्गाद्याः सरितः सर्वाः समुद्राश्च सरांसि च  ।<br>
कल्पान्ते संक्षयं यान्ति न मृता तेन नर्मदा  ॥ ८२.१५ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे दधिस्कन्दादिपञ्चतीर्थमाहात्म्यवर्णनं नाम द्व्यशीतितमोऽध्यायः ॥<br>
<br>
</span>
