<span style="font-size: 14pt; line-height: 170%"><br>
अध्याय १४२<br>
<br>
श्रीमार्कण्डेय उवाच -<br>
ततो गच्छेन्महाराज रुक्मिणीतीर्थमुत्तमम्  ।<br>
यत्रैव स्नानमात्रेण रूपवान्सुभगो भवेत् ॥ १४२.१ ॥<br>
अष्टम्यां च चतुर्दश्यां तृतीयायां विशेषतः  ।<br>
स्नानं समाचरेत्तत्र न चेह जायते पुनः  ॥ १४२.२ ॥<br>
यः स्नात्वा रुक्मिणीतीर्थे दानं दद्यात्तु कांचनम्  ।<br>
तत्तीर्थस्य प्रभावेन शोकं नाप्नोति मानवः  ॥ १४२.३ ॥<br>
<br>
युधिष्ठिर उवाच -<br>
तीर्थस्यास्य कथं जातो महिमेदृङ्मुनीश्वर  ।<br>
रूपसौभाग्यदं येन तीर्थमेतद्ब्रवीहि मे  ॥ १४२.४ ॥<br>
<br>
मार्कण्डेय उवाच -<br>
कथयामि यथावृत्तमितिहासं पुरातनम्  ।<br>
कथितं पूर्वतो वृद्धैः पारम्पर्येण भारत  ॥ १४२.५ ॥<br>
तं तेऽहं सम्प्रवक्ष्यामि शृणुष्वैकाग्रमानसः  ।<br>
नगरं कुण्डिनं नाम भीष्मकः परिपाति हि  ॥ १४२.६ ॥<br>
हस्त्यश्वरथसम्पन्नो धनाढ्योऽति प्रतापवान्  ।<br>
स्त्रीसहस्रस्य मध्यस्थः कुरुते राज्यमुत्तमम्  ॥ १४२.७ ॥<br>
तस्य भार्या महादेवी प्राणेभ्योऽपि गरीयसी  ।<br>
तस्यामुत्पादयामास पुत्रमेकं च रुक्मकम्  ॥ १४२.८ ॥<br>
द्वितीया तनया जज्ञे रुक्मिणी नाम नामतः  ।<br>
तदाशरीरिणी वाचा राजानं तमुवाच ह  ॥ १४२.९ ॥<br>
चतुर्भुजाय दातव्या कन्येयं भुवि भीष्मक  ।<br>
एवं तद्वचनं श्रुत्वा जहर्ष प्रियया सह  ॥ १४२.१० ॥<br>
ब्राह्मणैः सह विद्वद्भिः प्रविष्टः सूतिकागृहम्  ।<br>
स्वस्तिकं वाचयित्वास्याश्चक्रे नामेति रुक्मिणी  ॥ १४२.११ ॥<br>
यतः सुवर्णतिलको जन्मना सह भारत  ।<br>
ततः सा रुक्मिणीनाम ब्राह्मणैः कीर्तिता तदा  ॥ १४२.१२ ॥<br>
ततः सा कालपर्यायादष्टवर्षा व्यजायत  ।<br>
पूर्वोक्तं चैव तद्वाक्यमशरीरिण्युदीरितम्  ॥ १४२.१३ ॥<br>
स्मृत्वा स्मृत्वाथ नृपतिश्चिन्तयामास भूपतिः  ।<br>
कस्मै देया मया बाला भविता कश्चतुर्भुजः  ॥ १४२.१४ ॥<br>
एतस्मिन्नन्तरे तावद्रैवतात्पर्वतोत्तमात् ।<br>
मुख्यश्चेदिपतिस्तत्र दमघोषः समागतः  ॥ १४२.१५ ॥<br>
प्रविष्टो राजसदनं यत्र राजा स भीष्मकः  ।<br>
तं दृष्ट्वा चागतं गेहे पूजयामास भूपतिः  ॥ १४२.१६ ॥<br>
आसनं विपुलं दत्त्वा सभां गत्वा निवेशितः  ।<br>
कुशलं तव राजेन्द्र दमघोष श्रियायुत  ॥ १४२.१७ ॥<br>
पुण्याहमद्य संजातमहं त्वद्दर्शनोत्सुकः  ।<br>
कन्या मदीया राजेन्द्र ह्यष्टवर्षा व्यजायत  ॥ १४२.१८ ॥<br>
चतुर्भुजाय दातव्या वागुवाचाशरीरिणी  ।<br>
भीष्मकस्य वचः श्रुत्वा दमघोषोऽब्रवीदिदम्  ॥ १४२.१९ ॥<br>
चतुर्भुजो मम सुतस्त्रिषु लोकेषु विश्रुतः  ।<br>
तस्येयं दीयतां कन्या शिशुपालस्य भीष्मक  ॥ १४२.२० ॥<br>
तस्य तद्वचनं श्रुत्वा दमघोषस्य भूमिप  ।<br>
भीष्मकेन ततो दत्ता शिशुपालाय रुक्मिणी  ॥ १४२.२१ ॥<br>
प्रारब्धं मङ्गलं तत्र भीष्मकेण युधिष्ठिर  ।<br>
दिक्षु देशान्तरेष्वेव ये वसन्ति स्वगोत्रजाः  ॥ १४२.२२ ॥<br>
निमन्त्रितास्तु ते सर्वे समाजग्मुर्यथाक्रमम्  ।<br>
ततो यादववंशस्य तिलकौ बलकेशवौ  ॥ १४२.२३ ॥<br>
निमन्त्रितौ समायातौ कुण्डिनं भीष्मकस्य तु  ।<br>
भीष्मकेण यथान्यायं पूजितौ तौ यदूत्तमौ  ॥ १४२.२४ ॥<br>
ततः प्रदोषसमये रुक्मिणी काममोहिनी  ।<br>
सखीभिः सहिता याता पूर्बहिश्चाम्बिकार्चने  ॥ १४२.२५ ॥<br>
सापश्यत्तत्र देवेशं गोपवेषधरं हरिम्  ।<br>
तं दृष्ट्वा मोहमापन्ना कामेन कलुषीकृता  ॥ १४२.२६ ॥<br>
केशवोऽपि च तां दृष्ट्वा संकर्षणमुवाच ह  ।<br>
स्त्रीरत्नप्रवरं तात हर्तव्यमिति मे मतिः  ॥ १४२.२७ ॥<br>
केशवस्य वचः श्रुत्वा संकर्षण उवाच ह  ।<br>
गच्छ कृष्ण महाबाहो स्त्रीरत्नं चाशु गृह्यताम्  ॥ १४२.२८ ॥<br>
अहं च तव मार्गेण ह्यागमिष्यामि पृष्ठतः  ।<br>
दानवानां च सर्वेषां कुर्वंश्च कदनं महत् ॥ १४२.२९ ॥<br>
संकर्षणमतं प्राप्य केशवः केशिसूदनः  ।<br>
ययौ कन्यां गृहीत्वा तु रथमारोप्य सत्वरम्  ॥ १४२.३० ॥<br>
निर्गतः सहसा राजन्वेगेनैवानिलो यथा  ।<br>
हाहाकारस्तदा जातो भीष्मकस्य पुरे महान्  ॥ १४२.३१ ॥<br>
निर्गता दानवाः क्रुद्धा वेला इव महोदधेः  ।<br>
गर्जन्तः सायुधाः सर्वे धावन्तो रथवर्त्मनि  ॥ १४२.३२ ॥<br>
बलदेवं ततः प्राप्ता रथमार्गानुगामिनम्  ।<br>
तेषां युद्धं बलस्यासीत्सर्वलोकक्षयंकरम्  ॥ १४२.३३ ॥<br>
यथा तारामये पूर्वं सङ्ग्रामे लोकविश्रुते  ।<br>
गदाहस्तो महाबाहुस्त्रैलोक्येऽप्रतिमो बलः  ॥ १४२.३४ ॥<br>
हलेनाकृष्य सहसा गदापातैरपातयत् ।<br>
अशक्यो दानवैर्हन्तुं बलभद्रो महाबलः  ॥ १४२.३५ ॥<br>
बभञ्ज दानवान्सर्वांस्तस्थौ गिरिरिवाचलः  ।<br>
तं दृष्ट्वा च बलं क्रुद्धं दुर्धर्षं त्रिदशैरपि  ॥ १४२.३६ ॥<br>
भीष्मपुत्रो महातेजा रुक्मीनां महयशाः  ।<br>
नराणामतिशूराणामक्षौहिण्या समन्वितः  ॥ १४२.३७ ॥<br>
बलभद्रमतिक्रम्य ततो युद्धे निराकरोत् ।<br>
तद्युद्धं वञ्चयित्वा तु रथमार्गेण सत्वरम्  ॥ १४२.३८ ॥<br>
केशवोऽपि तदा देवो रुक्मिण्या सहितो ययौ  ।<br>
विन्ध्यं तु लङ्घयित्वाग्रे त्रैलोक्यगुरुरव्ययः  ॥ १४२.३९ ॥<br>
नर्मदातटमापेदे यत्र सिद्धः पुरा पुनः  ।<br>
अजेयो येन संजातस्तीर्थस्यास्य प्रभावतः  ॥ १४२.४० ॥<br>
एतस्मात्कारणात्तात योधनीपुरमुच्यते  ।<br>
रुक्मोऽपि दानवेन्द्रोऽसौ प्राप्तः  ॥ १४२.४१ ॥<br>
प्रत्युवाचाच्युतं क्रुद्धस्तिष्ठ तिष्ठेति मा व्रज  ।<br>
अद्य त्वां निशितैर्बाणैर्नेष्यामि यमसादनम्  ॥ १४२.४२ ॥<br>
एवं परस्परं वीरौ जगर्जतुरुभावपि  ।<br>
तयोर्युद्धमभूद्घोरं तारकाग्निजसन्निभम्  ॥ १४२.४३ ॥<br>
चिक्षेप शरजालानि केशवं प्रति दानवः  ।<br>
नानुचिन्त्य शरांस्तस्य केशवः केशिसूदनः  ॥ १४२.४४ ॥<br>
ततो विष्णुः स्वयं क्रुद्धश्चक्रं गृह्य सुदर्शनम्  ।<br>
सम्प्रहरत्यमुं यावद्रुक्मिण्यात्र निवारितः  ॥ १४२.४५ ॥<br>
त्वां न जानाति देवेशं चतुर्बाहुं जनार्दनम्  ।<br>
दर्शयस्व स्वकं रूपं दयां कृत्वा ममोपरि  ॥ १४२.४६ ॥<br>
एवमुक्तस्तु रुक्मिण्या दर्शयामास भारत  ।<br>
देवा दृष्ट्वापि तद्रूपं स्तुवन्त्याकाशसंस्थिताः  ।<br>
दिव्यं चक्षुस्तदा देवो ददौ रुक्मस्य भारत  ॥ १४२.४७ ॥<br>
<br>
रुक्म उवाच -<br>
यन्मया पापनिष्ठेन मन्दभाग्येन केशव  ।<br>
सायकैराहतं वक्षस्तत्सर्वं क्षन्तुमर्हसि  ॥ १४२.४८ ॥<br>
पूर्वं दत्ता स्वयं देव जानकी जनकेन वै  ।<br>
मया प्रदत्ता देवेश रुक्मिणी तव केशव  ॥ १४२.४९ ॥<br>
उद्वाहय यथान्यायं विधिदृष्टेन कर्मणा  ।<br>
रुक्मस्य वचनं श्रुत्वा ततस्तुष्टो जगद्गुरुः  ॥ १४२.५० ॥<br>
बभाषे देवदेवेशो रुक्मिणं भीष्मकात्मजम्  ।<br>
गच्छ स्वकं पुरं मा भैः कुरु राज्यमकण्टकम्  ॥ १४२.५१ ॥<br>
केशवस्य वचः श्रुत्वा रुक्मो दानवपुंगवः  ।<br>
तं प्रणम्य जगन्नाथं जगाम भवनं पितुः  ॥ १४२.५२ ॥<br>
गते रुक्मे तदा कृष्णः समामन्त्र्य द्विजोत्तमान्  ।<br>
मरीचिमत्र्यङ्गिरसं पुलस्त्यं पुलहं क्रतुम्  ॥ १४२.५३ ॥<br>
वसिष्ठं च महाभागमित्येते सप्त मानसाः  ।<br>
इत्येते ब्राह्मणाः सप्त पुराणे निश्चयं गताः  ॥ १४२.५४ ॥<br>
क्षमावन्तः प्रजावन्तो महर्षिभिरलंकृताः  ।<br>
इत्येवं ब्रह्मपुत्राश्च सत्यवन्तो महामते  ॥ १४२.५५ ॥<br>
नर्मदातटमाश्रित्य निवसन्ति जितेन्द्रियाः  ।<br>
तपःस्वाध्यायनिरता जपहोमपरायणाः  ॥ १४२.५६ ॥<br>
निमन्त्रितास्तु राजेन्द्र केशवेन महात्मना  ।<br>
श्राद्धं कृत्वा यथान्यायं ब्रह्मोक्तविधिना ततः  ॥ १४२.५७ ॥<br>
हरिस्तान्पूजयामास सप्तब्रह्मर्षिपुंगवान्  ।<br>
प्रददौ द्वादश ग्रामांस्तेभ्यस्तत्र जनार्दनः  ॥ १४२.५८ ॥<br>
यावच्चन्द्रश्च सूर्यश्च यावत्तिष्ठति मेदिनी  ।<br>
तावद्दानं मया दत्तं परिपन्थी न कश्चन  ॥ १४२.५९ ॥<br>
मद्दत्तं पालयिष्यन्ते ये नृपा गतकल्मषाः  ।<br>
तेभ्यः स्वस्ति करिष्यामि दास्यामि परमां गतिम्  ॥ १४२.६० ॥<br>
यावद्धि यान्ति लोकेषु महाभूतानि पञ्च च  ।<br>
तावत्ते दिवि मोदन्ते मद्दत्तपरिपालकाः  ॥ १४२.६१ ॥<br>
यस्तु लोपयते मूढो दत्तं वः पृथिवीतले  ।<br>
नरके तस्य वासः स्याद्यावदाभूतसम्प्लवम्  ॥ १४२.६२ ॥<br>
स्वदत्ता परदत्ता वा पालनीया वसुंधरा  ।<br>
यस्य यस्य यदा भूमिस्तस्य तस्य तदा फलम्  ॥ १४२.६३ ॥<br>
स्वदत्तां परदत्तां वा यो हरेत वसुंधराम्  ।<br>
स विष्ठायां कृमिर्भूत्वा पितृभिः सह मज्जति  ॥ १४२.६४ ॥<br>
अन्यायेन हृता भूमिरन्यायेन च हारिता  ।<br>
हर्ता हारयिता चैव विष्ठायां जायते कृमिः  ॥ १४२.६५ ॥<br>
षष्टिवर्षसहस्राणि स्वर्गे तिष्ठति भूमिदः  ।<br>
आच्छेत्ता चानुमन्ता च तान्येव नरके वसेत् ॥ १४२.६६ ॥<br>
यानीह दत्तानि पुरा नरेन्द्रैर्दानानि धर्मार्थयशस्कराणि  ।<br>
निर्माल्यरूपप्रतिमानि तानि को नाम साधुः पुनराददाति  ॥ १४२.६७ ॥<br>
एवं तान्पूजयित्वा तु सम्यङ्न्यायेन पाण्डव  ।<br>
रुक्मिण्या विधिवत्पाणिं जग्राह मधुसूदनः  ॥ १४२.६८ ॥<br>
मुशली च ततः सर्वाञ्जित्वा दानवपुंगवान्  ।<br>
स्वस्थानमगमत्तत्र कृत्वा कार्यं सुशोभनम्  ॥ १४२.६९ ॥<br>
प्रयातौ द्वारवत्यां तौ कृष्णसंकर्षणावुभौ  ।<br>
गच्छमानं तु तं दृष्ट्वा केशवं क्लेशनाशनम्  ॥ १४२.७० ॥<br>
ब्राह्मणाः सत्यवन्तश्च निर्गताः शंसितव्रताः  ।<br>
आगच्छमानांस्तौ वीक्ष्य रथमार्गेण ब्राह्मणान्  ॥ १४२.७१ ॥<br>
मुहूर्तं तत्र विश्रम्य केशवो वाक्यमब्रवीत् ।<br>
किमागमनकार्यं वो ब्रूत सर्वं द्विजोत्तमाः  ॥ १४२.७२ ॥<br>
कुर्वाणाः स्वीयकर्माणि मम कृत्यं तु तिष्ठते  ।<br>
देवस्य वचनं श्रुत्वा मुनयो वाक्यमब्रुवन्  ॥ १४२.७३ ॥<br>
कल्पकोटिसहस्रेण सत्यभावात्तु वन्दितः  ।<br>
दुष्प्राप्योऽसि मनुष्याणां प्राप्तः किं त्यजसे हि नः  ॥ १४२.७४ ॥<br>
ब्राह्मणानां वचः श्रुत्वा भगवानिदमब्रवीत् ।<br>
मथुरायां द्वारवत्यां योधनीपुर एव च  ॥ १४२.७५ ॥<br>
त्रिकालमागमिष्यामि सत्यं सत्यं पुनः पुनः  ।<br>
एवं ते ब्राह्मणाः श्रुत्वा योधनीपुरमागताः  ॥ १४२.७६ ॥<br>
अवतीर्णस्त्रिभागेन प्रादुर्भावे तु माथुरे  ।<br>
एतत्ते कथितं सर्वं तीर्थस्योत्पत्तिकारणम्  ॥ १४२.७७ ॥<br>
भूतं भव्यं भविष्यच्च वर्तमानं तथापरम्  ।<br>
यं श्रुत्वा सर्वपापेभ्यो मुच्यते नात्र संशयः  ॥ १४२.७८ ॥<br>
तत्र तीर्थे तु यः स्नात्वा पूजयेद्बलकेशवौ  ।<br>
तेन देवो जगद्धाता पूजितस्त्रिगुणात्मवान्  ॥ १४२.७९ ॥<br>
उपवासी नरो भूत्वा यस्तु कुर्यात्प्रदक्षिणम्  ।<br>
मुच्यते सर्वपापेभ्यो नात्र कार्या विचारणा  ॥ १४२.८० ॥<br>
तत्र तीर्थे तु ये वृक्षास्तान्पश्यन्त्यपि ये नराः  ।<br>
तेऽपि पापैः प्रमुच्यन्ते भ्रूणहत्यासमैरपि  ॥ १४२.८१ ॥<br>
प्रातरुत्थाय ये केचित्पश्यन्ति बलकेशवौ  ।<br>
तेन ते सदृशाः स्युर्वै देवदेवेन चक्रिणा  ॥ १४२.८२ ॥<br>
ते पूज्यास्ते नमस्कार्यास्तेषां जन्म सुजीवितम्  ।<br>
ये नमन्ति जगन्नाथं देवं नारायणं हरिम्  ॥ १४२.८३ ॥<br>
तत्र तीर्थे तु यद्दानं स्नानं देवार्चनं नृप  ।<br>
तत्सर्वमक्षयं तस्य इत्येवं शङ्करोऽब्रवीत् ॥ १४२.८४ ॥<br>
प्रविश्याग्नौ मृतानां च यत्फलं समुदाहृतम्  ।<br>
तच्छृणुष्व नृपश्रेष्ठ प्रोच्यमानमशेषतः  ॥ १४२.८५ ॥<br>
विमानेनार्कवर्णेन किंकिणीजालमालिना  ।<br>
आग्नेये भवते तत्र मोदते कालमीप्सितम्  ॥ १४२.८६ ॥<br>
जले चैवा मृतानां तु योधनीपुरमध्यतः  ।<br>
वसन्ति वारुणे लोके यावदाभूतसम्प्लवम्  ॥ १४२.८७ ॥<br>
अनाशके मृतानां तु तत्र तीर्थे नराधिप  ।<br>
अनिवर्तिका गतिर्नृणां नात्र कार्या विचारणा  ॥ १४२.८८ ॥<br>
तत्र तीर्थे तु यो दद्यात्कपिलादानमुत्तमम्  ।<br>
विधानेन तु संयुक्तं शृणु तस्यापि यत्फलम्  ॥ १४२.८९ ॥<br>
यावन्ति तस्या रोमाणि तत्प्रसूतेश्च भारत  ।<br>
तावन्ति दिवि मोदन्ते सर्वकामैः सुपूजिताः  ॥ १४२.९० ॥<br>
यावन्ति रोमाणि भवन्ति धेन्वास्तावन्ति वर्षाणि महीयते सः  ।<br>
स्वर्गाच्च्युतश्चापि ततस्त्रिलोक्यां कुले समुत्पत्स्यति गोमतां सः  ॥ १४२.९१ ॥<br>
तत्र तीर्थे तु यो दद्याद्रूप्यं काञ्चनमेव वा  ।<br>
काञ्चनेन विमानेन विष्णुलोके महीयते  ॥ १४२.९२ ॥<br>
तस्मिंस्तीर्थे तु यो दद्यात्पादुके वस्त्रमेव च  ।<br>
दानस्यास्य प्रभावेन लभते स्वर्गमीप्सितम्  ॥ १४२.९३ ॥<br>
ऋग्यजुःसामवेदानां पठनाद्यत्फलं भवेत् ।<br>
तत्र तीर्थे तु राजेन्द्र गायत्र्या तत्फलं लभेत् ॥ १४२.९४ ॥<br>
प्रयागे यद्भवेत्पुण्यं गयायां च त्रिपुष्करे  ।<br>
कुरुक्षेत्रे तु राजेन्द्र राहुग्रस्ते दिवाकरे  ॥ १४२.९५ ॥<br>
सोमेश्वरे च यत्पुण्यं सोमस्य ग्रहणे तथा  ।<br>
तत्फलं लभते तत्र स्नानमात्रान्न संशयः  ॥ १४२.९६ ॥<br>
द्वादश्यां तु नरः स्नात्वा नमस्कृत्य जनार्दनम्  ।<br>
उद्धृताः पितरस्तेन अवाप्तं जन्मनः फलम्  ॥ १४२.९७ ॥<br>
संक्रान्तौ च व्यतीपाते द्वादश्यां च विशेषतः  ।<br>
ब्राह्मणं भोजयेदेकं कोटिर्भवति भोजिता  ॥ १४२.९८ ॥<br>
पृथिव्यां यानि तीर्थानि ह्यासमुद्राणि पाण्डव  ।<br>
तानि सर्वाणि तत्रैव द्वादश्यां पाण्डुनन्दन  ॥ १४२.९९ ॥<br>
क्षयं यान्ति च दानानि यज्ञहोमबलिक्रियाः  ।<br>
न क्षीयते महाराज तत्र तीर्थे तु यत्कृतम्  ॥ १४२.१०० ॥<br>
यद्भूतं यद्भविष्यच्च तीर्थमाहात्म्यमुत्तमम्  ।<br>
कथितं ते मया सर्वं पृथग्भावेन भारत  ॥ १४२.१०१ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे रुक्मिणीतीर्थमाहात्म्यवर्णनं नाम द्विचत्वारिंशदधिकशततमोऽध्यायः ॥<br>
<br>
</span>
