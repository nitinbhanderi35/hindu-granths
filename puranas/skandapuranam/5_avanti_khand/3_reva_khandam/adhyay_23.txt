<span style="font-size: 14pt; line-height: 175%"><br>
अध्याय २३<br>
<br>
मार्कण्डेय उवाच -<br>
तत्रैव सङ्गमे राजन्भक्त्या परमया नृप  ।<br>
प्राणांस्त्यजन्ति ये मर्त्यास्ते यान्ति परमां गतिम्  ॥ २३.१ ॥<br>
संन्यस्तसर्वसंकल्पो यस्तु प्राणान्परित्यजेत् ।<br>
अमरेश्वरमासाद्य स स्वर्गे नियतं वसेत् ॥ २३.२ ॥<br>
शैलेन्द्रं यः समासाद्य आत्मानं मुञ्चते नरः  ।<br>
विमानेनार्कवर्णेन स गच्छेदमरावतीम्  ॥ २३.३ ॥<br>
नरं पतन्तमालोक्य नगादमरकण्टकात् ।<br>
ब्रुवन्त्यप्सरसः सर्वा मम भर्ता भवेदिति  ॥ २३.४ ॥<br>
समं जलं धर्मविदो वदन्ति सारस्वतं गाङ्गमिति प्रबुद्धाः  ।<br>
तस्योपरिष्टात्प्रवदन्ति तज्ज्ञा रेवाजलं नात्र विचारणास्ति  ॥ २३.५ ॥<br>
अनेकविद्याधरकिन्नराद्यैरध्यासितं पुण्यतमाधिवासैः  ।<br>
रेवाजलं धारयतो हि मूर्ध्ना स्थानं सुरेन्द्राधिपतेः समीपे  ॥ २३.६ ॥<br>
नर्मदा सर्वदा सेव्या बहुनोक्तेन किं नृप  ।<br>
यदीच्छेन्न पुनर्द्रष्टुं घोरं संसारसागरम्  ॥ २३.७ ॥<br>
त्रयाणामपि लोकानां महती पावनी स्मृता  ।<br>
यत्र तत्र मृतस्यापि ध्रुवं गाणेश्वरी गतिः  ॥ २३.८ ॥<br>
अनेकयज्ञायतनैर्वृताङ्गी न ह्यत्र किंचिद्यदतीर्थमस्ति  ।<br>
तस्यास्तु तीरे भवता यदुक्तं तपस्विनो वाप्यतपस्विनो वा  ॥ २३.९ ॥<br>
म्रियन्ति ये पापकृतो मनुष्यास्ते स्वर्गमायान्ति यथाऽमरेन्द्राः  ॥ २३.१० ॥<br>
एवं तु कपिला चैव विशल्या राजसत्तम  ।<br>
ईश्वरेण पुरा सृष्टा लोकानां हितकाम्यया  ॥ २३.११ ॥<br>
तत्र स्नात्वा नरो राजन्सोपवासो जितेन्द्रियः  ।<br>
अश्वमेधस्य महतोऽसंशयं फलमाप्नुयात् ॥ २३.१२ ॥<br>
अनाशकं च यः कुर्यात्तस्मिंस्तीर्थे नराधिप  ।<br>
सर्वपापविनिर्मुक्तो याति वै शिवमन्दिरम्  ॥ २३.१३ ॥<br>
पृथिव्यां सागरान्तायां स्नानदानेन यत्फलम्  ।<br>
विशल्यासङ्गमे स्नात्वा सकृत्तत्फलमश्नुते  ॥ २३.१४ ॥<br>
एवं पुण्या पवित्रा च कथिता तव भूपते  ।<br>
भूयो मां पृच्छसि च यत्तच्चैव कथयाम्यहम्  ॥ २३.१५ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे विशल्यासङ्गममाहात्म्यवर्णनं नाम त्रयोविंशोऽध्यायः ॥<br>
<br>
</span>
