<span style="font-size: 14pt; line-height: 200%"><br>
अध्याय ५९<br>
<br>
श्रीमार्कण्डेय उवाच -<br>
ततः पुष्करिणीं गच्छेत्सर्वपापप्रणाशिनीम्  ।<br>
श्रुते यस्याः प्रभावे तु सर्वपापैः प्रमुच्यते  ॥ ५९.१ ॥<br>
रेवाया उत्तरे कूले तीर्थं परमशोभनम्  ।<br>
यत्रास्ते सर्वदा देवो वेदमूर्तिर्दिवाकरः  ॥ ५९.२ ॥<br>
कुरुक्षेत्रं यथा पुण्यं सार्वकामिकमुत्तमम्  ।<br>
इदं तीर्थं तथा पुण्यं सर्वकामफलप्रदम्  ॥ ५९.३ ॥<br>
कुरुक्षेत्रे यथा वृद्धिर्दानस्य जगतीपते  ।<br>
पुष्करिण्यां तथा दानं वर्धते नात्र संशयः  ॥ ५९.४ ॥<br>
यवमेकं तु यो दद्यात्सौवर्णं मस्तके नृप  ।<br>
पुष्करिण्यां तथा स्थानं यथा स्थानं नरे स्मृतम्  ॥ ५९.५ ॥<br>
सूर्यग्रहे तु यः स्नात्वा दद्याद्दानं यथाविधि  ।<br>
हस्त्यश्वरथरत्नादि गृहं गाश्च युगंधरान्  ॥ ५९.६ ॥<br>
सुवर्णं रजतं वापि ब्राह्मणेभ्यो ददाति यः  ।<br>
त्रयोदश दिनं यावत्त्रयोदशगुणं भवेत् ॥ ५९.७ ॥<br>
तिलमिश्रेण तोयेन तर्पयेत्पितृदेवताः  ।<br>
द्वादशाब्दे भवेत्प्रीतिस्तत्र तीर्थे महीपते  ॥ ५९.८ ॥<br>
यस्तत्र कुरुते श्राद्धं पायसैर्मधुसर्पिषा  ।<br>
श्राद्धदो लभते स्वर्गं पित्ःणां दत्तमक्षयम्  ॥ ५९.९ ॥<br>
अक्षतैर्बदरैर्बिल्वैरिङ्गुदैर्वा तिलैः सह  ।<br>
अक्षयं फलमाप्नोति तस्मिंस्तीर्थे न संशयः  ॥ ५९.१० ॥<br>
तत्र स्नात्वा तु यो देवं पूजयेच्च दिवाकरम्  ।<br>
आदित्यहृदयं जप्त्वा पुनरादित्यमर्चयेत् ।<br>
स गच्छेत्परमं लोकं त्रिदशैरपि वन्दितम्  ॥ ५९.११ ॥<br>
ऋचमेकां जपेद्यस्तु यजुर्वा साम एव च  ।<br>
स समग्रस्य वेदस्य फलमाप्नोति वै नृप  ॥ ५९.१२ ॥<br>
यस्त्र्यक्षरं जपेन्मन्त्रं ध्यायमानो दिवाकरम्  ।<br>
आदित्यहृदयं जप्त्वा मुच्यते सर्वपातकैः  ॥ ५९.१३ ॥<br>
यस्तत्र विधिवत्प्राणांस्त्यजते नृपसत्तम  ।<br>
स गच्छेत्परमं स्थानं यत्र देवो दिवाकरः  ॥ ५९.१४ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे पुष्करिण्यामादित्यतीर्थमाहात्म्यवर्णनं नामैकोनषष्टितमोऽध्यायः ॥<br>
<br>
<br>
</span>
