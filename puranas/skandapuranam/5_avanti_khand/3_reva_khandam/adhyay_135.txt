<span style="font-size: 14pt; line-height: 175%"><br>
अध्याय १३५<br>
<br>
श्रीमार्कण्डेय उवाच -<br>
तस्यैवानन्तरं चान्यत्सिद्धेश्वरमनुत्तमम्  ।<br>
तीर्थं सर्वगुणोपेतं सर्वलोकेषु पूजितम्  ॥ १३५.१ ॥<br>
तत्र तीर्थे तु यः स्नात्वा ह्युमारुद्रं प्रपूजयेत् ।<br>
वाजपेयस्य यज्ञस्य स लभेत्फलमुत्तमम्  ॥ १३५.२ ॥<br>
तेन पुण्येन महता मृतः स्वर्गमवाप्नुयात् ।<br>
अप्सरोगणसंवीतो जयशब्दादिमङ्गलैः  ॥ १३५.३ ॥<br>
सहस्रवत्सरांस्तत्र क्रीडयित्वा यथासुखम्  ।<br>
धनधान्यसमोपेते कुले महति जायते  ॥ १३५.४ ॥<br>
पूज्यमानो नरश्रेष्ठ वेदवेदाङ्गपारगः  ।<br>
व्याधिशोकविनिर्मुक्तो जीवेच्च शरदां शतम्  ॥ १३५.५ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सिद्धेश्वरमाहात्म्यवर्णनं नाम पञ्चत्रिंशदधिकशततमोऽध्यायः ॥<br>
<br>
</span>
