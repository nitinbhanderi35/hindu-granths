<span style="font-size: 14pt; line-height: 200%"><br>
अध्याय १२९<br>
<br>
श्रीमार्कण्डेय उवाच -<br>
ततो गच्छेन्महीपाल ब्रह्मतीर्थमनुत्तमम्  ।<br>
अन्येषां चैव तीर्थानां परात्परतरं महत् ॥ १२९.१ ॥<br>
तत्र तीर्थे सुरश्रेष्ठो ब्रह्मा लोकपितामहः  ।<br>
चतुर्णामपि वर्णानां नर्मदातटमाश्रितः  ॥ १२९.२ ॥<br>
वाचिकं मानसं पापं कर्मजं यत्पुराकृतम्  ।<br>
तत्क्षालयति देवेशो दर्शनादेव पातकम्  ॥ १२९.३ ॥<br>
श्रुतिस्मृत्युदितान्येव तत्र स्नात्वा द्विजर्षभाः  ।<br>
प्रायश्चित्तानि कुर्वन्ति तेषां वासस्त्रिविष्टपे  ॥ १२९.४ ॥<br>
ये पुनः शास्त्रमुत्सृज्य कामलोभप्रपीडिताः  ।<br>
प्रायश्चित्तं वदिष्यन्ति ते वै निरयगामिनः  ॥ १२९.५ ॥<br>
स्नात्वादौ पातकी ब्रह्मन्नत्वा तु कीर्तयेदघम्  ।<br>
तस्य तन्नश्यते क्षिप्रं तमः सूर्योदये यथा  ॥ १२९.६ ॥<br>
तत्र तीर्थे तु यः स्नात्वा पूजयेत्पितृदेवताः  ।<br>
अग्निष्टोमस्य यज्ञस्य स लभेत्फलमुत्तमम्  ॥ १२९.७ ॥<br>
तत्र तीर्थे तु यद्दानं ब्रह्मोद्दिश्य प्रयच्छति  ।<br>
तदक्षयफलं सर्वमित्येवं शङ्करोऽब्रवीत् ॥ १२९.८ ॥<br>
गायत्रीसारमात्रोऽपि तत्र यः क्रियते जपः  ।<br>
ऋग्यजुःसामसहितः स भवेन्नात्र संशयः  ॥ १२९.९ ॥<br>
तत्र तीर्थे तु यो भक्त्या त्यजेद्देहं सुदुस्त्यजम्  ।<br>
अनिवर्तिका गतिस्तस्य ब्रह्मलोकान्न संशयः  ॥ १२९.१० ॥<br>
यावदस्थीनि तिष्ठन्ति ब्रह्मतीर्थे च देहिनाम्  ।<br>
तावद्वर्षसहस्राणि देवलोके महीयते  ॥ १२९.११ ॥<br>
अवतीर्णस्ततो लोके ब्रह्मज्ञो जायते कुले  ।<br>
उत्तमः सर्ववर्णानां देवानामिव देवता  ॥ १२९.१२ ॥<br>
विद्यास्थानानि सर्वाणि वेत्ति वेदाङ्गपारगः  ।<br>
जायते पूजितो लोके राजभिः स न संशयः  ॥ १२९.१३ ॥<br>
पुत्रपौत्रसमोपेतः सर्वव्याधिविवर्जितः  ।<br>
जीवेद्वर्षशतं साग्रं ब्रह्मतीर्थप्रभावतः  ॥ १२९.१४ ॥<br>
एतत्पुण्यं पापहरं तीर्थं ज्ञानवतां वरम्  ।<br>
ये पश्यन्ति महात्मानो ह्यमृतत्वं प्रयान्ति ते  ॥ १२९.१५ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे ब्रह्मतीर्थमाहात्म्यवर्णनं नामैकोनत्रिंशदधिकशततमोऽध्यायः॥<br>
<br>
</span>
