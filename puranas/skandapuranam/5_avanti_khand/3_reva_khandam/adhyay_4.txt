<span style="font-size: 14pt; line-height: 170%"><br>
अध्याय ४<br>
<br>
श्रीमार्कण्डेय उवाच -<br>
ततोऽर्णवात्समुत्तीर्य त्रिकूटशिखरे स्थितम्  ।<br>
महाकनकवर्णाभे नानावर्णशिलाचिते  ॥ ४.१ ॥<br>
महाशृङ्गे समासीनं रुद्रकोटिसमन्वितम्  ।<br>
महादेवं महात्मानमीशानमजमव्ययम्  ॥ ४.२ ॥<br>
सर्वभूतमयं तात मनुना सह सुव्रत  ।<br>
भूयो ववन्दे चरणौ सर्वदेवनमस्कृतौ  ॥ ४.३ ॥<br>
तत्काले युगसाहस्रं सह रुद्रेण मानद  ।<br>
तस्मिन्नेकार्णवे घोरे स्थितोऽहं कुरुनंदन  ॥ ४.४ ॥<br>
<br>
युधिष्ठिर उवाच -<br>
एतच्छ्रुत्वा तु मे तात परं कौतूहलं हृदि  ।<br>
जातं तत्कथयस्वेति शृण्वतः सह बान्धवैः  ॥ ४.५ ॥<br>
का सा पद्मपलाशाक्षी तमोभूते महार्णवे  ।<br>
योगिवद्भ्रमते नित्यं रुद्रजां स्वां च याब्रवीत् ॥ ४.६ ॥<br>
<br>
श्रीमार्कण्डेय उवाच -<br>
एतमेव मया प्रश्नं पुरा पृष्टो मनुः स्वयम्  ।<br>
तदेव तेऽद्य वक्ष्यामि अबलायाः समुद्भवम्  ॥ ४.७ ॥<br>
व्यतीतायां निशायां तु ब्रह्मणः परमेष्ठिनः  ।<br>
ततः प्रभाते विमले सृज्यमानेषु जन्तुषु  ॥ ४.८ ॥<br>
मनुं प्रणम्य शिरसा पृच्छाम्येतद्युधिष्ठिर  ।<br>
केयं पद्मपलाशाक्षी श्यामा चंद्रनिभानना  ॥ ४.९ ॥<br>
एकार्णवे भ्रमत्येका रुद्रजास्मीति वादिनी  ।<br>
सावित्री वेदमाता च ह्यथवा सा सरस्वती  ॥ ४.१० ॥<br>
मन्दाकिनी सरिच्छ्रेष्ठा लक्ष्मीर्वा किमथो उमा  ।<br>
कालरात्रिर्भवेत्साक्षात्प्रकृतिर्वा सुखोचिता  ॥ ४.११ ॥<br>
एतदाचक्ष्व भगवन्का सा ह्यमृतसंभवा  ।<br>
चरत्येकार्णवे घोरे प्रनष्टोरगराक्षसे  ॥ ४.१२ ॥<br>
<br>
मनुरुवाच -<br>
शृणु वत्स यथान्यायमस्या वक्ष्यामि संभवम्  ।<br>
यया रुद्रसमुद्भूता या चेयं वरवर्णिनी  ॥ ४.१३ ॥<br>
पुरा शिवः शान्ततनुश्चचार विपुलं तपः  ।<br>
हितार्थं सर्वलोकानामुमया सह शंकरः  ॥ ४.१४ ॥<br>
ऋक्षशैलं समारुह्य तपस्तेपे सुदारुणम्  ।<br>
अदृश्यः सर्वभूतानां सर्वभूतात्मको वशी  ॥ ४.१५ ॥<br>
तपतस्तस्य देवस्य स्वेदः समभवत्किल  ।<br>
तं गिरिं प्लावयामास स स्वेदो रुद्रसंभवः  ॥ ४.१६ ॥<br>
तस्मादासीत्समुद्भूता महापुण्या सरिद्वरा  ।<br>
या सा त्वयार्णवे दृष्टा पद्मपत्रायतेक्षणा  ॥ ४.१७ ॥<br>
स्त्रीरूपं समवस्थाय रुद्रमाराधयत्पुरा  ।<br>
आद्ये कृतयुगे तस्मिन्समानामयुतं नृप  ॥ ४.१८ ॥<br>
ततस्तुष्टो महादेव उमया सह शंकरः  ।<br>
ब्रूहि त्वं तु महाभागे यत्ते मनसि वर्तते  ॥ ४.१९ ॥<br>
<br>
सरिदुवाच -<br>
प्रलये समनुप्राप्ते नष्टे स्थावरजंगमे  ।<br>
प्रसादात्तव देवेश अक्षयाहं भवे प्रभो  ॥ ४.२० ॥<br>
सरित्सु सागरेष्वेव पर्वतेषु क्षयिष्वपि  ।<br>
तव प्रसादाद्देवेश पुण्या क्षय्या भवे प्रभो  ॥ ४.२१ ॥<br>
पापोपपातकैर्युक्ता महापातकिनोऽपि ये  ।<br>
मुच्यन्ते सर्वपापेभ्यो भक्त्या स्नात्वा तु शंकर  ॥ ४.२२ ॥<br>
उत्तरे जाह्नवीदेशे महापातकनाशिनी  ।<br>
भवामि दक्षिणे मार्गे यद्येवं सुरपूजिता  ॥ ४.२३ ॥<br>
स्वर्गादागम्य गंगेति यथा ख्याता क्षितौ विभो  ।<br>
तथा दक्षिणगङ्गेति भवेयं त्रिदशेश्वर  ॥ ४.२४ ॥<br>
पृथिव्यां सर्वतीर्थेषु स्नात्वा यल्लभते फलम्  ।<br>
तत्फलं लभते मर्त्यो भक्त्या स्नात्वा महेश्वर  ॥ ४.२५ ॥<br>
ब्रह्महत्यादिकं पापं यदास्ते संचितं क्वचित् ।<br>
मासमात्रेण तद्देव क्षयं यात्ववगाहनात् ॥ ४.२६ ॥<br>
यत्फलं सर्ववेदेषु सर्वयज्ञेषु शंकर  ।<br>
अवगाहेन तत्सर्वं भवत्विति मतिर्मम  ॥ ४.२७ ॥<br>
सर्वदानोपवासेषु सर्वतीर्थावगाहने  ।<br>
तत्फलं मम तोयेन जायतामिति शंकर  ॥ ४.२८ ॥<br>
मम तीरे नरा ये तु अर्चयन्ति महेश्वरम्  ।<br>
ते गतास्तव लोकं स्युरेतदेव भवेच्छिव  ॥ ४.२९ ॥<br>
मम कूले महेशान उमया सह दैवतैः  ।<br>
वस नित्यं जगन्नाथ एष एव वरो मम  ॥ ४.३० ॥<br>
सुकर्मा वा विकर्मा वा शान्तो दान्तो जितेन्द्रियः  ।<br>
मृतो जन्तुर्मम जले गच्छतादमरावतीम्  ॥ ४.३१ ॥<br>
त्रिषु लोकेषु विख्याता महापातकनाशिनी  ।<br>
भवामि देवदेवेश प्रसन्नो यदि मन्यसे  ॥ ४.३२ ॥<br>
एतांश्चान्यान्वरान्दिव्यान्प्रार्थितो नृपसत्तम  ।<br>
नर्मदया ततः प्राह प्रसन्नो वृषवाहनः  ॥ ४.३३ ॥<br>
<br>
श्रीमहेश उवाच -<br>
एवं भवतु कल्याणि यत्त्वयोक्तमनिन्दिते  ।<br>
नान्या वरार्हा लोकेषु मुक्त्वा त्वां कमलेक्षणे  ॥ ४.३४ ॥<br>
यदैव मम देहात्त्वं समुद्भूता वरानने  ।<br>
तदैव सर्वपापानां मोचिनी त्वं न संशयः  ॥ ४.३५ ॥<br>
कल्पक्षयकरे काले काले घोरे विशेषतः  ।<br>
उत्तरं कूलमाश्रित्य निवसन्ति च ये नराः  ॥ ४.३६ ॥<br>
अपि कीटपतङ्गाश्च वृक्षगुल्मलतादयः  ।<br>
आ देहपतनाद्देवि तेऽपि यास्यन्ति सद्गतिम्  ॥ ४.३७ ॥<br>
दक्षिणं कूलमाश्रित्य ये द्विजा धर्मवत्सलाः  ।<br>
आ मृत्योर्निवसिष्यन्ति ते गताः पितृमन्दिरे  ॥ ४.३८ ॥<br>
अहं हि तव वाक्येन कस्मिंश्चित्कारणान्तरे  ।<br>
त्वत्तीरे निवसिष्यामि सदैव ह्युमया समम्  ॥ ४.३९ ॥<br>
एवं देवि महादेवि एवमेव न संशयः  ।<br>
ब्रह्मेन्द्रचन्द्रवरुणैः साध्यैश्च सह विष्णुना  ॥ ४.४० ॥<br>
उत्तरे देवि ते कूले वसिष्यन्ति ममाज्ञया  ।<br>
दक्षिणे पितृभिः सार्द्धं तथान्ये सुरसुन्दरि  ॥ ४.४१ ॥<br>
वसिष्यन्ति मया सार्द्धमेष ते वर उत्तमः  ।<br>
गच्छ गच्छ महाभागे मर्त्यान्पापाद्विमोचय  ॥ ४.४२ ॥<br>
सहिता ऋषिसंघैश्च तथा सिद्धसुरासुरैः  ।<br>
एवमुक्ता महादेव उमया सहितो विभुः  ॥ ४.४३ ॥<br>
वन्द्यमानोऽथ मनुना मया चादर्शनं गतः  ।<br>
तेन चैषा महापुण्या महापातकनाशिनी  ॥ ४.४४ ॥<br>
कथिता पृच्छ्यते या ते मा ते भवतु विस्मयः  ।<br>
एषा गंगा महापुण्या त्रिषु लोकेषु विश्रुता  ॥ ४.४५ ॥<br>
दशाभिः पञ्चभिः स्रोतैः प्लावयन्ती दिशो दश  ।<br>
शोणो महानदश्चैव नर्मदा सुरसा कृता  ॥ ४.४६ ॥<br>
मन्दाकिनी दशार्णा च चित्रकूटा तथैव च  ।<br>
तमसा विदिशा चैव करभा यमुना तथा  ॥ ४.४७ ॥<br>
चित्रोत्पला विपाशा च रञ्जना वालुवाहिनी  ।<br>
ऋक्षपादप्रसूतास्ताः सर्वा वै रुद्रसंभवाः  ॥ ४.४८ ॥<br>
सर्वपापहराः पुण्याः सर्वमंगलदाः शिवाः  ।<br>
इत्येतैर्नामभिर्दिव्यैः स्तूयते वेदपारगैः  ॥ ४.४९ ॥<br>
पुराणज्ञैर्महाभागैराज्यपैः सोमपैस्तथा  ।<br>
इत्येतत्सर्वमाख्यातं महाभाग्यं नरोत्तम  ॥ ४.५० ॥<br>
मनुनोक्तं पुरा मह्यममृतायाः समुद्भवम्  ।<br>
पुण्यं पवित्रमतुलं रुद्रोद्गीतमिदं शुभम्  ॥ ४.५१ ॥<br>
ये नराः कीर्तयिष्यन्ति भक्त्या शृण्वन्ति येऽपि च  ।<br>
प्रातरुत्थाय नामानि दश पञ्च च भारत  ॥ ४.५२ ॥<br>
ते नराः सकलं पुण्यं लभिष्यन्त्यवगाहजम्  ।<br>
विमानेनार्कवर्णेन घण्टाशतनिनादिना  ॥ ४.५३ ॥<br>
त्यक्त्वा मानुष्यकं भावं यास्यन्ति परमां गतिम्  ॥ ४.५४ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदापञ्चदशनामवर्णनं नाम चतुर्थोऽध्यायः ॥<br>
<br>
</span>
