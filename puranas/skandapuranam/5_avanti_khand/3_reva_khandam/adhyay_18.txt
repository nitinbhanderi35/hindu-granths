<span style="font-size: 14pt; line-height: 170%"><br>
अध्याय १८  <br>
<br>
श्रीमार्कण्डेय उवाच -<br>
निर्दग्धेऽस्मिंस्ततो लोके सूर्यैरीश्वरसम्भवैः  ।<br>
सप्तभिश्चार्णवैः शुष्कैर्द्वीपैः सप्तभिरेव च  ॥ १८.१ ॥<br>
ततो मुखात्तस्य घना महोल्बणा निश्चेरुरिन्द्रायुधतुल्यरूपाः  ।<br>
घोराः पयोदा जगदन्धकारं कुर्वन्त ईशानवरप्रयुक्ताः  ॥ १८.२ ॥<br>
नीलोत्पलाभाः क्वचिदंजनाभा गोक्षीरकुन्देन्दुनिभाश्च केचित् ।<br>
मयूरचन्द्राकृतयस्तथाऽन्ये केचिद्विधूमानलसप्रभाश्च  ॥ १८.३ ॥<br>
केचिन्महापर्वतकल्परूपाः केचिन्महामीनकुलोपमाश्च  ।<br>
केचिद्गजेन्द्राकृतयः सुरूपाः केचिन्महाकूटनिभाः पयोदाः  ॥ १८.४ ॥<br>
चलत्तरङ्गोर्मिसमानरूपा महापुरोधाननिभाश्च केचित् ।<br>
सगोपुराट्टालकसंनिकाशाः सविद्युदुल्काशनिमण्डितान्ताः  ॥ १८.५ ॥<br>
समावृताङ्गः स बभूव देवः संवर्तकोनाम गणः स रौद्रः  ।<br>
प्रवर्षमाणो जगदप्रमाणमेकार्णवं सर्वमिदं चकार  ॥ १८.६ ॥<br>
ततो महामेघविवर्धमानमीशानमिन्द्राशनिभिर्वृताङ्गम्  ।<br>
ददर्श नाहं भयविह्वलाङ्गो गङ्गाजलौघैश्च समावृताङ्गः  ॥ १८.७ ॥<br>
गजाः पुनश्चैव पुनः पिबन्तो जगत्समन्तात्परिदह्यमानम्  ।<br>
आपूरितं चैव जगत्समन्तात्सर्वैश्च तैर्जग्मुरदर्शनं च ते  ॥ १८.८ ॥<br>
महार्णवाः सप्त सरांसि द्वीपा नद्योऽथ सर्वा अथ भूर्भुवश्च  ।<br>
आपूर्यमाणाः सलिलौघजालैरेकार्णवं सर्वमिदं बभूव  ॥ १८.९ ॥<br>
न दृश्यते किंचिदहो चराचरं निरग्निचन्द्रार्कमयेऽपि लोके  ।<br>
प्रणष्टनक्षत्रतमोऽन्धकारे प्रशान्तवातास्तमितैकनीडेः  ॥ १८.१० ॥<br>
महाजलौघेऽस्य विशुद्धसत्त्वा स्तुतिर्मया भूप कृता तदानीम्  ।<br>
ततोऽहमित्येव विचिन्तयानः शरण्यमेकं क्व नु यामि शान्तम्  ॥ १८.११ ॥<br>
स्मरामि देवं हृदि चिन्तयित्वा प्रभुं शरण्यं जलसंनिविष्टः  ।<br>
नमामि देवं शरणं प्रपद्ये ध्यानं च तस्येति कृतं मया च  ॥ १८.१२ ॥<br>
ध्यात्वा ततोऽहं सलिलं ततार तस्य प्रसादादविमूढचेताः  ।<br>
ग्लानिः श्रमश्चैव मम प्रणष्टौ देव्याः प्रसादेन नरेन्द्रपुत्र  ॥ १८.१३ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्यवर्णनं नामाष्टादशोऽध्यायः ॥<br>
<br>
</span>
