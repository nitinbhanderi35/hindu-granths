<span style="font-size: 14pt; line-height: 175%"><br>
अध्याय ८८<br>
<br>
श्रीमार्कण्डेय उवाच -<br>
तस्यैवानन्तरं पार्थ कापिलं तीर्थमाश्रयेत् ।<br>
स्थापितं कपिलेनैव सर्वपातकनाशनम्  ॥ ८८.१ ॥<br>
अष्टम्यां च सिते पक्षे चतुर्दश्यां नरेश्वर  ।<br>
स्नापयेत्परया भक्त्या कपिलाक्षीरसर्पिषा  ॥ ८८.२ ॥<br>
श्रीखण्डेन सुगन्धेन गुण्ठयेत महेश्वरम्  ।<br>
ततः सुगन्धपुष्पैश्च श्वेतैश्च नृपसत्तम  ॥ ८८.३ ॥<br>
येऽर्चयन्ति जितक्रोधा न ते यान्ति यमालयम्  ।<br>
असिपत्त्रवनं घोरं यमचुल्ही सुदारुणा  ॥ ८८.४ ॥<br>
दृश्यते नैव विद्वद्भिः कपिलेश्वरपूजनात् ।<br>
स्नात्वा रेवाजले पुण्ये भोजयेद्ब्राह्मणाञ्छुभान्  ॥ ८८.५ ॥<br>
गोप्रदानेन वस्त्रेण तिलदानेन भारत  ।<br>
छत्रशय्याप्रदानेन राजा भवति धार्मिकः  ॥ ८८.६ ॥<br>
तीव्रतेजा विघोरश्च जीवत्पुत्रः प्रियंवदः  ।<br>
शत्रुवर्गो न तस्य स्यात्कदाचित्पाण्डुनन्दन  ॥ ८८.७ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कपिलेश्वरतीर्थमाहात्म्यवर्णनं नामाष्टाशीतितमोऽध्यायः ॥<br>
<br>
</span>
