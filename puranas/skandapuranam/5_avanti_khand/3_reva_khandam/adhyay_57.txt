<span style="font-size: 14pt; line-height: 200%"><br>
अध्याय ५७<br>
<br>
ईश्वर उवाच -<br>
भानुमती द्विजान्भोज्य बुभुजे भुक्तशेषतः  ।<br>
भुक्त्वा सुसुखमास्थाय तदन्नं परिणाम्य च  ॥ ५७.१ ॥<br>
त्रयोदश्यां ततो गत्वा मदनाख्यतिथौ तदा  ।<br>
मार्कण्डस्य ह्रदे स्नात्वानर्च्य देवं गुहाशयम्  ॥ ५७.२ ॥<br>
कृतोपवासनियमा स्नापयित्वा महेश्वरम्  ।<br>
पञ्चामृतसुगन्धेन धूपदीपनिवेदनैः  ॥ ५७.३ ॥<br>
आर्चयद्विविधैः पुष्पैर्नैवेद्यैश्च सुशोभनैः  ।<br>
क्षपाजागरणं कृत्वा श्रुत्वा पौराणिकीं कथाम्  ॥ ५७.४ ॥<br>
नृत्यगीतैस्तथा स्तोत्रैर्दध्यौ देवं महेश्वरम्  ।<br>
अन्नं विस्तारितं सर्वं देवस्याग्रे यथाविधि  ॥ ५७.५ ॥<br>
चातुर्वर्ण्यसुताः सर्वे भोजिताः सपरिच्छदाः  ।<br>
चतुर्दश्यां दिनं यावत्सम्पूज्य वृषभध्वजम्  ॥ ५७.६ ॥<br>
शङ्खवादित्रभेरीभिः पटहध्वनिनादितम्  ।<br>
क्षपाजागरणं कृत्वा प्रभूतजनसंकुलम्  ॥ ५७.७ ॥<br>
नृत्यगीतैस्तथा स्तोत्रैः प्रेरिता सा निशा तदा  ।<br>
प्रभाते भोजिता विप्राः पायसैर्मधुसर्पिषा  ॥ ५७.८ ॥<br>
दत्त्वा दानानि विप्रेभ्यः शक्त्या विप्रानुसारतः  ।<br>
अर्चयित्वा महापुष्पैः सुगन्धैर्मदनेन च  ॥ ५७.९ ॥<br>
विचित्रैः सूक्ष्मवस्त्रैश्च देवः सम्पूज्य वेष्टितः  ।<br>
स्रग्दामलम्बमानैश्च बहुदीपसमुज्ज्वलैः  ॥ ५७.१० ॥<br>
पक्वान्नैर्विविधैर्भक्ष्यैः सुवृत्तैर्मोदकादिभिः  ।<br>
ततस्ते ब्राह्मणाः सर्वे वेदाध्ययनतत्पराः  ॥ ५७.११ ॥<br>
तत्पर्व कीर्तयांश्चक्रुः पद्मकं नाम नामतः  ।<br>
आदित्यस्य दिनं त्वद्य तिथिः पञ्चदशी तथा  ॥ ५७.१२ ॥<br>
त्वाष्ट्रमेव च नक्षत्रं संक्रान्तिर्विषुवन्तथा  ।<br>
व्यतीपातस्तथा योगः करणविष्टिरेव च  ॥ ५७.१३ ॥<br>
पद्मकं नाम पर्वैतदयनादिचतुर्गुणम्  ।<br>
अत्र दत्तं हुतं जप्तं सर्वं भवति चाक्षयम्  ॥ ५७.१४ ॥<br>
ते द्विजा भानुमत्याथ शूलभेदं गताः सह  ।<br>
ददृशुः शबरं कुण्डे भार्यया सह संस्थितम्  ॥ ५७.१५ ॥<br>
ऐशानीं स दिशं गत्वा पर्वते भृगुमूर्धनि  ।<br>
पतितुं च समारूढो भार्यया सह पार्थिव  ॥ ५७.१६ ॥<br>
<br>
भानुमत्युवाच -<br>
तिष्ठ तिष्ठ महासत्त्व शृणुष्व वचनं मम  ।<br>
किमर्थं त्यजसि प्राणानद्यापि च युवा भवान्  ॥ ५७.१७ ॥<br>
कः सन्तापः क उद्वेगः किं दुःखं व्याधिरेव च  ।<br>
शिशुः संदृश्यसेऽद्यापि कारणं कथ्यतामिदम्  ॥ ५७.१८ ॥<br>
<br>
शबर उवाच -<br>
कारणं नास्ति मे किंचिन्न दुःखं किंचिदेव तु  ।<br>
संसारभयभीतोऽहं नान्या बुद्धिः प्रवर्तते  ॥ ५७.१९ ॥<br>
दुःखेन लभ्यते यस्मान्मानुष्यं जन्म भाग्यतः  ।<br>
मानुष्यं जन्म चासाद्य या न धर्मं समाचरेत् ॥ ५७.२० ॥<br>
स गच्छेन्निरयं घोरमात्मदोषेण सुन्दरि  ।<br>
तस्मात्पतितुमिच्छामि तीर्थेऽस्मिन्पापनाशने  ॥ ५७.२१ ॥<br>
<br>
राज्ञ्युवाच -<br>
अद्यापि वर्तते कालो धर्मस्योपार्जने तव  ।<br>
कृतापकृतकर्मा वै व्रतदानैर्विशुध्यति  ॥ ५७.२२ ॥<br>
अहं दास्यामि धान्यं वा वासांसि द्रविणं बहु  ।<br>
नित्यमाचर धर्मं त्वं ध्यायन्नित्यं महेश्वरम्  ॥ ५७.२३ ॥<br>
<br>
शबर उवाच -<br>
नैवाहं कामये वित्तं न धान्यं वस्त्रमेव च  ।<br>
यो यस्यैवान्नमश्नाति स तस्याश्नाति किल्बिषम्  ॥ ५७.२४ ॥<br>
<br>
राज्ञ्युवाच -<br>
कन्दमूलफलाहारो भ्रमित्वा भैक्ष्यमुत्तमम्  ।<br>
अवगाह्य सुतीर्थानि सर्वपापैः प्रमुच्यते  ॥ ५७.२५ ॥<br>
ततो विमुक्तपापस्तु यत्किंचित्कुरुते शुचिः  ।<br>
कर्मणा तेन पूतस्त्वं सद्गतिं प्राप्स्यसि ध्रुवम्  ॥ ५७.२६ ॥<br>
<br>
शबर उवाच -<br>
अन्नमद्य मया त्यक्तं प्राणेभ्योऽपि महत्तरम्  ।<br>
सत्यं न लोपयेद्देवि निश्चितात्र मतिर्मम  ॥ ५७.२७ ॥<br>
प्रसादः क्रियतां देवि क्षमस्वाद्य जनैः सह  ।<br>
अर्धोत्तरीयवस्त्रेण संयम्यात्मानमुद्यतः  ॥ ५७.२८ ॥<br>
भार्यया सहितो व्याधो हरिं ध्यात्वा पपात ह  ।<br>
नगार्धात्पतितो यावद्गतजीवो नराधिप  ॥ ५७.२९ ॥<br>
चूर्णीभूतौ हि तौ दृष्ट्वा कुण्डस्योपरि भूमिप  ।<br>
त्रिमुहूर्ते गते काले शबरो भार्यया सह  ॥ ५७.३० ॥<br>
दिव्यं विमानमारूढो गतश्चानुत्तमां गतिम्  ॥ ५७.३१ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे व्याधस्वर्गगमनवर्णनं नाम सप्तपञ्चाशत्तमोऽध्यायः ॥<br>
<br>
</span>
