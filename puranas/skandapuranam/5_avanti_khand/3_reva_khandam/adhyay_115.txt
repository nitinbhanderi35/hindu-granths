<span style="font-size: 14pt; line-height: 175%"><br>
अध्याय ११५<br>
<br>
श्रीमार्कण्डेय उवाच -<br>
ततो गच्छेन्महाराज तीर्थमङ्गारकं परम्  ।<br>
रूपदं सर्वलोकानां विश्रुतं नर्मदातटे  ॥ ११५.१ ॥<br>
अङ्गारकेण राजेन्द्र पुरा तप्तं तपः किल  ।<br>
अर्बुदं च निखर्वं च प्रयुतं वर्षसंख्यया  ॥ ११५.२ ॥<br>
ततस्तुष्टो महादेवः परया कृपया नृप  ।<br>
प्रत्यक्षदर्शी भगवानुवाच क्षितिनन्दनम्  ॥ ११५.३ ॥<br>
वरदोऽस्मि महाभाग दुर्लभं त्रिदशैरपि  ।<br>
वरं दास्याम्यहं वत्स ब्रूहि यत्ते विवक्षितम्  ॥ ११५.४ ॥<br>
<br>
अङ्गारक उवाच -<br>
तव प्रसादाद्देवेश सर्वलोकमहेश्वर  ।<br>
ग्रहमध्यगतो नित्यं विचरामि नभस्तले  ॥ ११५.५ ॥<br>
यावद्धराधरो लोके यावच्चन्द्रदिवाकरौ  ।<br>
नद्यो नदाः समुद्राश्च वरो मे चाक्षयो भवेत् ॥ ११५.६ ॥<br>
एवमस्त्विति देवेशो दत्त्वा वरमनुत्तमम्  ।<br>
जगामाकाशमाविश्य वन्द्यमानः सुरासुरैः  ॥ ११५.७ ॥<br>
भूमिपुत्रस्ततस्तस्मिन्स्थापयामास शङ्करम्  ।<br>
गतः सुरालये लोके ग्रहभावे निवेशितः  ॥ ११५.८ ॥<br>
तत्र तीर्थे तु यः स्नात्वा पूजयेत्परमेश्वरम्  ।<br>
हुतहोमो जितक्रोधः सोऽश्वमेधफलं लभेत् ॥ ११५.९ ॥<br>
चतुर्थ्यङ्गारके यस्तु स्नात्वा चाभ्यर्चयेद्ग्रहम्  ।<br>
अङ्गारकं विधानेन सप्तजन्मानि भारत  ॥ ११५.१० ॥<br>
दशयोजनविस्तीर्णे मण्डले रूपवान् भवेत् ।<br>
तत्रैव ता मृतो जन्तुः कामतोऽकामतोऽपि वा  ।<br>
रुद्रस्यानुचरो भूत्वा तेनैव सह मोदते  ॥ ११५.११ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे अङ्गारकतीर्थमाहात्म्यवर्णनं नाम पञ्चदशोत्तरशततमोऽध्यायः ॥<br>
<br>
</span>
