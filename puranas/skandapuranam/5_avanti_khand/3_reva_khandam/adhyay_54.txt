<span style="font-size: 14pt; line-height: 175%"><br>
&nbsp;अध्याय ५४<br>
<br>
ईश्वर उवाच -<br>
ततश्चानन्तरं राजा जगामोद्वेगमुत्तमम्  ।<br>
कथं यामि गृहं त्वद्य वाराणस्यामहं पुनः  ॥ ५४.१ ॥<br>
ब्रह्महत्यासमाविष्टो जुहोम्यग्नौ कलेवरम्  ।<br>
अथवा तस्य वाक्येन तं गच्छाम्याश्रमं प्रति  ॥ ५४.२ ॥<br>
कथयामि यथावृत्तं गत्वा तस्य महामुनेः  ।<br>
एवं संचिन्त्य राजासौ जगामाश्रमसन्निधौ  ॥ ५४.३ ॥<br>
ऋक्षशृङ्गस्य चास्थीनि गृहीत्वा स नृपोत्तमः  ।<br>
दृष्टिमार्गे स्थितस्तस्य महर्षेर्भावितात्मनः  ॥ ५४.४ ॥<br>
<br>
दीर्घतपा उवाच -<br>
आगच्छ स्वागतं तेऽस्तु आसनेऽत्रोपविश्यताम्  ।<br>
अर्घं ददाम्यहं येन मधुपर्कं सविष्टरम्  ॥ ५४.५ ॥<br>
<br>
चित्रसेन उवाच -<br>
अर्घस्यास्य न योग्योऽहं महर्षे नास्मि भाषणे  ।<br>
मृगमध्यस्थितो विप्रस्तव पुत्रो मया हतः  ॥ ५४.६ ॥<br>
पुत्रघ्नं विद्धि मां विप्र तीव्रदण्डेन दण्डय  ।<br>
मृगभ्रान्त्या हतो विप्र ऋक्षशृङ्गो महातपाः  ॥ ५४.७ ॥<br>
इति मत्वा मुनिश्रेष्ठ कुरु मे त्वं यथोचितम्  ।<br>
माता तद्वचनं श्रुत्वा गृहान्निष्क्रम्य विह्वला  ॥ ५४.८ ॥<br>
हा हतास्मीत्युवाचेदं पपात धरणीतले  ।<br>
विललाप सुदुःखार्ता पुत्रशोकेन पीडिता  ॥ ५४.९ ॥<br>
हा हता पुत्र पुत्रेति करुणं कुररी यथा  ।<br>
विललापातुरा माता क्व गतो मां विहाय वै  ।<br>
मुखं दर्शय चात्मीयं मातरं मां हि मानय  ॥ ५४.१० ॥<br>
श्रुताध्ययनसम्पन्नं जपहोमपरायणम्  ।<br>
आगतं त्वां गृहद्वारे कदा द्रक्ष्यामि पुत्रक  ॥ ५४.११ ॥<br>
लोकोक्त्या श्रूयते चैतच्चन्दनं किल शीतलम्  ।<br>
पुत्रगात्रपरिष्वङ्गश्चन्दनादपि शीतलः  ॥ ५४.१२ ॥<br>
किं चन्दनेन पीयूपबिन्दुना किं किमिन्दुना  ॥ ५४.१३ ॥<br>
पुत्रगात्रपरिष्वङ्गपात्रं गात्रं भवेद्यदि  ॥ ५४.१४ ॥<br>
परिष्वजितुमिच्छामि त्वामहं पुत्र सुप्रिय  ।<br>
पञ्चत्वमनुयास्यामि त्वद्विहीनाद्य दुःखिता  ॥ ५४.१५ ॥<br>
एवं विलपती दीना पुत्रशोकेन पीडिता  ।<br>
मूर्छिता विह्वला दीना निपपात महीतले  ॥ ५४.१६ ॥<br>
भार्यां च पतितां दृष्ट्वा पुत्रशोकेन पीडिताम्  ।<br>
चुकोप स मुनिस्तत्र चित्रसेनाय भूभृते  ॥ ५४.१७ ॥<br>
<br>
दीर्घतपा उवाच -<br>
याहि याहि महापाप मा मुखं दर्शयस्व मे  ।<br>
किं त्वया घातितो विप्रो ह्यकामाच्च सुतो मम  ॥ ५४.१८ ॥<br>
ब्रह्महत्या भविष्यन्ति बह्व्यस्ते वसुधाधिप  ।<br>
सकुटुम्बस्य मे त्वं हि मृत्युरेष उपस्थितः  ॥ ५४.१९ ॥<br>
एवमुक्त्वा ततो विप्रो विचिन्त्य च पुनःपुनः  ।<br>
परित्यज्य तदा क्रोधं मुनिभावाज्जगाद ह  ॥ ५४.२० ॥<br>
<br>
दीर्घतपा उवाच -<br>
उद्वेगं त्यज भो वत्स दुरुक्तं गदितो मया  ।<br>
पुत्रशोकाभिभूतेन दुःखतप्तेन मानद  ॥ ५४.२१ ॥<br>
किं करोति नरः प्राज्ञः प्रेर्यमाणः स्वकर्मभिः  ।<br>
प्रागेव हि मनुष्याणां बुद्धिः कर्मानुसारिणी  ॥ ५४.२२ ॥<br>
अनेनैव विधानेन पञ्चत्वं विहितं मम  ।<br>
हत्यास्तव भविष्यन्ति पूर्वमुक्ता न संशयः  ॥ ५४.२३ ॥<br>
ब्रह्मक्षत्रविशां मध्ये शूद्रचण्डालजातिषु  ।<br>
कस्त्वं कथय सत्यं मे कस्माच्च निहतो द्विजः  ॥ ५४.२४ ॥<br>
<br>
चित्रसेन उवाच -<br>
विज्ञापयामि विप्रर्षे क्षन्तव्यं ते ममोपरि  ।<br>
नाहं विप्रोऽस्मि वै तात न वैश्यो न च शूद्रजः  ॥ ५४.२५ ॥<br>
न व्याधश्चान्त्यजातो वा क्षत्रियोऽहं महामुने  ।<br>
काशीराजो मृगान् हन्तुमागतो वनमुत्तमम्  ॥ ५४.२६ ॥<br>
भ्रान्त्या निपातितो ह्येष मृगरूपधरो मुनिः  ।<br>
इदानीं तव पादान्ते संश्रितः पातकान्वितः  ॥ ५४.२७ ॥<br>
किं कर्तव्यं मया विप्र उपायं कथयस्व मे  ॥ ५४.२८ ॥<br>
<br>
दीर्घतपा उवाच -<br>
ब्रह्महत्या न शक्येताप्येका निस्तरितुं प्रभो  ।<br>
दशैका च कथं शक्यास्ताः शृणुष्व नरेश्वर  ॥ ५४.२९ ॥<br>
चत्वारो मे सुता राजन् सभार्या मातृपूर्वकाः  ।<br>
मया सह न जीवन्ति ऋक्षशृङ्गस्य कारणे  ॥ ५४.३० ॥<br>
उपायं शोभनं तात कथयिष्ये शृणुष्व तम्  ।<br>
शक्रोऽपि यदि तं कर्तुं सुखोपायं नरेश्वर  ॥ ५४.३१ ॥<br>
सकुटुम्बं समस्तं मां दाहयित्वानले नृप  ।<br>
अस्थीनि नर्मदातोये शूलभेदे विनिक्षिप  ॥ ५४.३२ ॥<br>
नर्मदादक्षिणे कूले शूलभेदं हि विश्रुतम्  ।<br>
सर्वपापहरं तीर्थं सर्वदुःखघ्नमुत्तमम्  ॥ ५४.३३ ॥<br>
शुचिर्भूत्वा ममास्थीनि तत्र तीर्थे विनिक्षिप  ।<br>
मोक्ष्यसे सर्वपापैस्त्वं मम वाक्यान्न संशयः  ॥ ५४.३४ ॥<br>
<br>
राजोवाच -<br>
आदेशो दीयतां तात करिष्यामि न संशयः  ।<br>
समस्तं मेऽस्ति यत्किंचिद्राज्यं कोशः सुहृत्सुताः  ॥ ५४.३५ ॥<br>
तवाधीनं महाविप्र प्रयच्छामि प्रसीद मे  ।<br>
परस्परं विवदतोर्विप्र राज्ञोस्तदा नृप  ॥ ५४.३६ ॥<br>
स्फुटित्वा हृदयं शीघ्रं मुनिभार्या मृता तदा  ।<br>
पुत्रशोकसमाविष्टा निर्जीवा पतिता क्षितौ  ॥ ५४.३७ ॥<br>
पुत्राश्च मातृशोकेन सर्वे पञ्चत्वमागताः  ।<br>
स्नुषाश्चैव तदा सर्वा मृताश्च सह भर्तृभिः  ॥ ५४.३८ ॥<br>
पञ्चत्वं च गताः सर्वे मुनिमुख्या नृपोत्तम  ।<br>
विप्रानाह्वापयामास ये तत्राश्रमवासिनः  ॥ ५४.३९ ॥<br>
तेभ्यो निवेदयामास यथावृत्तं नृपोत्तमः  ।<br>
स तैस्तदाभ्यनुज्ञातः काष्ठान्यादाय यत्नतः  ॥ ५४.४० ॥<br>
दाहं संचयनं चक्रे चित्रसेनो महीपतिः  ।<br>
ऋक्षशृङ्गादिसर्वेषां गृहीत्वास्थीनि यत्नतः  ॥ ५४.४१ ॥<br>
याम्याशां प्रस्थितो राजा पादचारी महीपते  ।<br>
न शक्नोति यदा गन्तुं छायामाश्रित्य तिष्ठति  ॥ ५४.४२ ॥<br>
विश्रम्य च पुनर्गच्छेद्भाराक्रान्तो महीपतिः  ।<br>
सचैलं कुरुते स्नानं मुक्त्वास्थीनि पदे पदे  ॥ ५४.४३ ॥<br>
पिबेज्जलं निराहारः स गच्छन् दक्षिणामुखः  ।<br>
अचिरेणैव कालेन संगतो नर्मदातटम्  ॥ ५४.४४ ॥<br>
आश्रमस्थान् द्विजान् दृष्ट्वा पप्रच्छ पृथिवीपतिः  ॥ ५४.४५ ॥<br>
<br>
चित्रसेन उवाच -<br>
कथ्यतां शूलभेदस्य मार्गं मे द्विजसत्तमाः  ।<br>
येन यामि महाभागाः स्वकार्यार्थस्य सिद्धये  ॥ ५४.४६ ॥<br>
मुनय ऊचुः  ।<br>
इतः क्रोशान्तरादर्वाक्तीर्थं परमशोभनम्  ।<br>
नर्मदादक्षिणे कूले ततो द्रक्ष्यसि नान्यथा  ॥ ५४.४७ ॥<br>
ऋषिवाक्येन राजासौ शीघ्रं गत्वा नरेश्वरः  ।<br>
स ददर्श ततः शीघ्रं बहुद्विजसमाकुलम्  ॥ ५४.४८ ॥<br>
बहुद्रुमलताकीर्णं बहुपुष्पोपशोभितम्  ।<br>
ऋक्षसिंहसमाकीर्णं नानाव्रतधरैः शुभैः  ॥ ५४.४९ ॥<br>
एकपादास्थिताः केचिदपरे सूर्यदृष्टयः  ।<br>
एकाङ्गुष्ठ स्थिताः केचिदूर्ध्वबाहुस्थिताः परे  ॥ ५४.५० ॥<br>
दिनैकभोजनाः केचित्केचित्कन्दफलाशनाः  ।<br>
त्रिरात्रभोजनाः केचित्पराकव्रतिनोऽपरे  ॥ ५४.५१ ॥<br>
चान्द्रायणरताः केचित्केचित्पक्षोपवासिनः  ।<br>
मासोपवासिनः केचित्केचिदृत्वन्तपारणाः  ॥ ५४.५२ ॥<br>
योगाभ्यासरताः केचित्केचिद्ध्यायन्ति तत्पदम्  ।<br>
शीर्णपर्णाशिनः केचित्केचिच्च कटुकाशनाः  ॥ ५४.५३ ॥<br>
शैवालभोजनाः केचित्केचिन्मारुतभोजनाः  ।<br>
गार्हस्थ्ये च स्थिताः केचित्केचिच्चैवाग्निहोत्रिणः  ॥ ५४.५४ ॥<br>
एवंविधान् द्विजान् दृष्ट्वा जानुभ्यामवनिं गतः  ।<br>
प्रणम्य शिरसा राजन्राजा वचनमब्रवीत् ॥ ५४.५५ ॥<br>
<br>
चित्रसेन उवाच -<br>
कस्मिन्देशे च तत्तीर्थं सत्यं कथयत द्विजाः  ।<br>
येनाभिवाञ्छिता सिद्धिः सफला मे भविष्यति  ॥ ५४.५६ ॥<br>
ऋषय ऊचुः  ।<br>
धन्वन्तरशतं गच्छ भृगुतुङ्गस्य मूर्धनि  ।<br>
कुण्डं द्रक्ष्यसि तत्पूर्णं विस्तीर्णं पयसा शिवम्  ॥ ५४.५७ ॥<br>
तेषां तद्वचनं श्रुत्वा गतः कुण्डस्य सन्निधौ  ।<br>
दृष्ट्वा चैव तु तत्तीर्थं भ्रान्तिर्जाता नृपस्य वै  ॥ ५४.५८ ॥<br>
ततो विस्मयमापन्नश्चिन्तयन्वै मुहुर्मुहुः  ।<br>
आकाशस्थं ददर्शासौ सामिषं कुररं नृपः  ॥ ५४.५९ ॥<br>
भ्रममाणं गृहीताहिं वध्यमानं निरामिषैः  ।<br>
परस्परं च युयुधुः सर्वेऽप्यामिषकाङ्क्षया  ॥ ५४.६० ॥<br>
हतश्चञ्चुप्रहारेण स ततः पतितोऽंभसि  ।<br>
शूलेन शूलिना यत्र भूभागो भेदितः पुरा  ॥ ५४.६१ ॥<br>
तत्तीर्थस्य प्रभावेण स सद्यः पुरुषोऽभवत् ।<br>
विमानस्थं ददर्शासौ पुमांसं दिव्यरूपिणम्  ॥ ५४.६२ ॥<br>
गन्धर्वाप्सरसो यक्षास्तं यान्तं तुष्टुवुर्दिवि  ।<br>
अप्सरोगीयमाने तु गते सूर्यस्य मूर्धनि  ।<br>
चित्रसेनस्ततस्तस्मिन्नाश्चर्यं परमं गतः  ॥ ५४.६३ ॥<br>
ऋषिणा कथितं यद्वत्तद्वत्तीर्थं न संशयः  ।<br>
हृष्टरोमाभवद्दृष्ट्वा प्रभावं तीर्थसम्भवम्  ॥ ५४.६४ ॥<br>
ममाद्य दिवसो धन्यो यस्मादत्र समागतः  ।<br>
अस्थीनि भूमौ निक्षिप्य स्नानं कृत्वा यथाविधि  ॥ ५४.६५ ॥<br>
तिलमिश्रेण तोयेनातर्पयत्पितृदेवताः  ।<br>
गृह्यास्थीनि ततो राजा चिक्षेपान्तर्जले तदा  ॥ ५४.६६ ॥<br>
क्षणमेकं ततो वीक्ष्य राजोर्द्ध्ववदनः स्थितः  ।<br>
तान् ददर्श पुनः सर्वान् दिव्यरूपधराञ्छुभान्  ॥ ५४.६७ ॥<br>
दिव्यवस्त्रैश्च संवीतान् दिव्याभरणभूषितान्  ।<br>
विमानैर्विविधैर्दिव्यैरप्सरोगणसेवितैः  ॥ ५४.६८ ॥<br>
पृथग्भूतांश्च तान् सर्वान् विमानेषु व्यवस्थितान्  ।<br>
उत्पत्तिवत्समालोक्य राजा संहर्षी सोऽभवत् ॥ ५४.६९ ॥<br>
ऋषिर्विमानमारूढश्चित्रसेनमथाब्रवीत् ।<br>
भोभोः साधो महाराज चित्रसेन महीपते  ॥ ५४.७० ॥<br>
त्वत्प्रसादान्नृपश्रेष्ठ गतिर्दिव्या ममेदृषी  ।<br>
जातेयं यत्त्वया कार्यं कृतं परमशोभनम्  ॥ ५४.७१ ॥<br>
स्वसुतोऽपि न शक्नोति पित्ःणां कर्तुमीदृशम्  ।<br>
मदीयवचनात्तात निष्पापस्त्वं भविष्यसि  ॥ ५४.७२ ॥<br>
फलं प्राप्स्यसि राजेन्द्र कामिकं मनसेप्सितम्  ।<br>
आशीर्वादांस्ततो दत्त्वा चित्रसेनाय धीमते  ।<br>
स्वर्गं जगाम ससुतस्ततो दीर्घतपा मुनिः  ॥ ५४.७३ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चमावन्त्यखण्डे रेवाखण्डे दीर्घतपसः स्वर्गारोहणवर्णनं नाम चतुःपञ्चाशत्तमोऽध्यायः ॥<br>
<br>
</span>
