<span style="font-size: 14pt; line-height: 200%">मार्कण्डेय उवाच -<br>
एतस्मिन्नन्तरे रुद्रो नर्मदातटमास्थितः  ।<br>
क्रीडते ह्युमया सार्द्धं नारदस्तत्र चागतः  ॥ २८.१ ॥<br>
प्रणम्य देवदेवेशमुमया सह शङ्करम्  ।<br>
व्यज्ञापयत्तदा देवं यद्वृत्तं त्रिपुरे तदा  ॥ २८.२ ॥<br>
गतोऽहं स्वामिनिर्देशाद्यत्र तद्बाणमन्दिरम्  ।<br>
दृष्टा बाणं यथान्यायं गतो ह्यन्तःपुरं महत् ॥ २८.३ ॥<br>
तत्र भार्यासहस्राणि दृष्ट्वा बाणस्य धीमतः  ।<br>
यथायोग्यं यथाकाममागतः क्षोभ्य तत्पुरम्  ॥ २८.४ ॥<br>
नारदस्य वचः श्रुत्वा साधु साध्विति पूजयन्  ।<br>
चिन्तयामास देवेशो भ्रमणं त्रिपुरस्य हि  ॥ २८.५ ॥<br>
करमुक्तं यथा चक्रं विष्णुना प्रभविष्णुना  ।<br>
महावेगं महायामं रक्षितं तेजसा मम  ॥ २८.६ ॥<br>
स च मे भक्तिनिरतो बाणो लोके च विश्रुतः  ।<br>
भारती च मया दत्ता ब्राह्मणानां विशेषतः  ॥ २८.७ ॥<br>
एवं स सुचिरं कालं देवदेवो महेश्वरः  ।<br>
चिन्तयित्वा सुनिर्वाणं कार्यं प्रति जनेश्वरः  ॥ २८.८ ॥<br>
ततोऽसौ मन्दरं ध्यात्वा चापे कृत्वा गुणे महीम्  ।<br>
विष्णुं सनातनं देवं बाणे ध्यात्वा त्रिलोचनः  ॥ २८.९ ॥<br>
फले हुताशनं देवं ज्वलन्तं सर्वतोमुखम्  ।<br>
सुपर्णं पुङ्खयोर्मध्ये जवे वायुं प्रकल्प्य च  ॥ २८.१० ॥<br>
रथं महीमयं कृत्वा धुरि तावश्विनावुभौ  ।<br>
अक्षे सुरेश्वरं देवमग्रकील्यां धनाधिपम्  ॥ २८.११ ॥<br>
यमं तु दक्षिणे पार्श्वे वामे कालं<sup id="cite_ref-1" class="reference"><a href="#cite_note-1">[१]</a></sup> सुदारुणम्  ।<br>
आदित्यचन्द्रौ चक्रे तु गन्धर्वानारकादिषु  ॥ २८.१२ ॥<br>
यन्तारं च सुरज्येष्ठं वेदान्कृत्वा हयोत्तमान्  ।<br>
खलीनादिषु चाङ्गानि रश्मींश्छन्दांसि चाकरोत् ॥ २८.१३ ॥<br>
कृत्वा प्रतोदमोंकारं मुखग्राह्यं महेश्वरः  ।<br>
धातारं<sup id="cite_ref-2" class="reference"><a href="#cite_note-2">[२]</a></sup> चाग्रतः कृत्वा विधातारं च पृष्ठतः  ॥ २८.१४ ॥<br>
मारुतात्सर्वतो दिग्भ्य ऊर्ध्वयन्त्रे तथैव च  ।<br>
महोरगपिशाचांश्च सिद्धविद्याधरांस्तथा  ॥ २८.१५ ॥<br>
गणांश्च भूतसङ्घांश्च सर्वे सर्वाङ्गसंधिषु  ।<br>
युगमध्ये स्थितो मेरुर्युगस्याधो महागिरिः  ॥ २८.१६ ॥<br>
सर्पा यन्त्रस्थिता घोराः शम्ये वरुणनैरृतौ  ।<br>
गायत्री चैव सावित्री स्थिते ते रश्मिबन्धने  ॥ २८.१७ ॥<br>
सत्यं रथध्वजे शौचं दमं रक्षां समन्ततः  ।<br>
रथं देवमयं कृत्वा देवदेवो महेश्वरः  ॥ २८.१८ ॥<br>
संनद्धः कवची खड्गी बद्धगोधाङ्गुलित्रवान्  ।<br>
बद्धा परिकरं गाढं जटाजूटं नियम्य च  ॥ २८.१९ ॥<br>
सज्जं कृत्वा धनुर्दिव्यं योजयित्वा रथोत्तमम्  ।<br>
रथमध्ये स्थितो देवः शुशुभे च युधिष्ठिर  ॥ २८.२० ॥<br>
धनुषः शब्दनादेनाकम्पयच्च जगत्त्रयम्  ।<br>
स्थानं कृत्वा तु वैशाखं निभृतं संस्थितो हरः  ॥ २८.२१ ॥<br>
निरीक्ष्य सुचिरं कालं कोपसंरक्तलोचनः  ।<br>
ध्यात्वा तं परमं मन्त्रमात्मानं च निरुध्य सः  ॥ २८.२२ ॥<br>
मुमोच सहसा बाणं पुरस्य वधकाङ्क्षया  ।<br>
यदा त्रीणि समेतानि अन्तरिक्षस्थितानि तु  ॥ २८.२३ ॥<br>
ततः कालनिमेषार्धं दृष्ट्वैक्यं त्रिपुरस्य च  ।<br>
त्रिपर्वणा त्रिशल्येन ततस्तान्यवसादयत् ॥ २८.२४ ॥<br>
ततो लोका भयत्रस्तास्त्रिपुरे भरतोत्तम  ।<br>
सर्वासुरविनाशाय कालरूपा भयावहाः  ॥ २८.२५ ॥<br>
अट्टहासान् प्रमुञ्चन्ति कष्टरूपा नरास्तदा  ।<br>
निमेषोन्मेषणं चैव कुर्वन्ति लिपिकर्मसु  ॥ २८.२६ ॥<br>
निष्पन्दनयना मर्त्याश्चित्रेष्वालिखिता इव  ।<br>
देवायतनगा देवा रटन्ति प्रहसन्ति च  ।<br>
स्वप्ने पश्यन्ति चात्मानं रक्ताम्बरविभूषितम्  ॥ २८.२७ ॥<br>
रक्तमाल्योत्तमाङ्गाश्च पतन्तः कार्दमे ह्रदे  ।<br>
पश्यन्ति नाम चात्मानं सतैलाभ्यङ्गमस्तकम्  ॥ २८.२८ ॥<br>
पश्यन्ति यानमारूढं रासभैश्च नृपोत्तम  ।<br>
संवर्तको महावायुर्युगान्तप्रतिमो महान्  ॥ २८.२९ ॥<br>
गृहानुन्मूलयामास वृक्षजातीननेकशः  ।<br>
भूमिकम्पाः सनिर्घाता उल्कापाताः सहस्रशः  ॥ २८.३० ॥<br>
रुधिरं वर्षते देवो मिश्रितं कर्करैर्बहु  ।<br>
अग्निकुण्डेषु विप्राणां हुतः सम्यग्घुताशनः  ॥ २८.३१ ॥<br>
ज्वलते धूमसंयुक्तो विस्फुलिङ्गकणैः सह  ।<br>
कुंजरा विमदा जातास्तुरगाः सत्त्ववर्जिताः  ॥ २८.३२ ॥<br>
अवादितानि वाद्यन्ते वादित्राणि सहस्रशः  ।<br>
ध्वजा ह्यकम्पिताः पेतुश्छत्राणि विविधानि च  ॥ २८.३३ ॥<br>
ज्वलति पादपास्तत्र पर्णानि च सभं ततः  ।<br>
सर्वं तद्व्याकुलीभूतं हाहाकारसमन्वितम्  ॥ २८.३४ ॥<br>
उद्यानानि विचित्राणि प्रबभञ्ज प्रभञ्जनः  ।<br>
तेन संप्रेरिताः सर्वे ज्वलन्ति विशिखाः शिखाः  ॥ २८.३५ ॥<br>
वृक्षगुल्मलतावल्ल्यो गृहाणि च समन्ततः  ।<br>
दिग्विभागैश्च सर्वैश्च प्रवृत्तो हव्यवाहनः  ॥ २८.३६ ॥<br>
सर्वं किंशुकपर्णाभं प्रज्वलच्चैव दृश्यते  ।<br>
गृहाद्गृहं तदा गन्तुं नैव धूमेन शक्यते  ॥ २८.३७ ॥<br>
हरकोपाग्निनिर्दग्धाः क्रन्दन्ते त्रिपुरे जनाः  ।<br>
प्रदीप्तं सर्वतो दिक्षु दह्यते त्रिपुरं परम्  ॥ २८.३८ ॥<br>
पतन्ति शिखराग्राणि विशीर्णानि सहस्रशः  ।<br>
पावको धूमसंपृक्तो दह्यमानः समन्ततः  ॥ २८.३९ ॥<br>
नृत्यन्वै व्याप्तदिग्देशः कान्तारेष्वभिधावति  ।<br>
देवागारेषु सर्वेषु गृहेष्वट्टालकेषु च  ॥ २८.४० ॥<br>
प्रवृत्तो हुतभुक्तत्र पुरे कालप्रचोदितः  ।<br>
ददाह लोकान्सर्वत्र हरकोपप्रकोपितः  ॥ २८.४१ ॥<br>
दहते त्रैपुरं लोकं बालवृद्धसमन्वितम्  ।<br>
सपुरं सगृहद्वारं सवाहनवनं नृप  ॥ २८.४२ ॥<br>
केचिद्भोजनसक्ताश्च पानासक्तास्तथापरे  ।<br>
अपरा नृत्यगीतेषु संसक्ता वारयोषितः  ॥ २८.४३ ॥<br>
अन्योन्यं च परिष्वज्य हुताशनशिखार्दिताः  ।<br>
दह्यमाना नृपश्रेष्ठ सर्वे गच्छन्त्यचेतनाः  ॥ २८.४४ ॥<br>
अथान्ये दानवास्तत्र दह्यन्तेऽग्निविमोहिताः  ।<br>
न शक्ताश्चान्यतो गन्तुं धूमेनाकुलिताननाः  ।<br>
हंसकारण्डवाकीर्णा नलिन्यो हेमपङ्कजाः  ॥ २८.४५ ॥<br>
दह्यन्ते विविधास्तत्र वाप्यः कूपाश्च भारत  ।<br>
दृश्यन्तेऽनलदग्धानि पुरोद्यानानि दीर्घिकाः  ।<br>
अम्लानैः पङ्कजैश्छन्ना विस्तीर्णावसुयोजनाः  ॥ २८.४६ ॥<br>
गिरिकूटनिभास्तत्र प्रासादा रत्नशोभिताः  ।<br>
दृश्यन्तेऽनलसंदग्धा विशीर्णा धरणीतले  ॥ २८.४७ ॥<br>
नरस्त्रीबालवृद्धेषु दह्यमानेषु सर्वतः  ।<br>
निर्दयं ज्वलते वह्निर्हाहाकारो महानभूत् ।<br>
काचिच्च सुखसंसुप्ताप्रमत्तान्या नृपोत्तम  ॥ २८.४८ ॥<br>
क्रीडित्वा च सुविस्तीर्णशयनस्था वराङ्गना  ।<br>
काचित्सुप्ता विशालाक्षी हारावलिविभूषिता  ।<br>
धूमेनाकुलिता दीना न्यपतद्धव्यवाहने  ॥ २८.४९ ॥<br>
काचित्तस्मिन्पुरे दीप्ते पुत्रस्नेहानुलालसा  ।<br>
पुत्रमालिङ्गते गाढं दह्यते त्रिपुरेऽग्निना  ॥ २८.५० ॥<br>
काचित्कनकवर्णाभा इन्द्रनीलविभूषिता  ।<br>
भर्तारं पतितं दृष्ट्वा पतिता तस्य चोपरि  ॥ २८.५१ ॥<br>
काचिदादित्यवर्णाभा प्रसुप्ता तु प्रियोपरि  ।<br>
अग्निज्वालाहता गाढं कंठमालिङ्गते नृप  ॥ २८.५२ ॥<br>
मेधवर्णा परा नारी चलत्कनकमेखला  ।<br>
श्वेतवस्त्रोत्तरीया तु पपात धरणीतले  ॥ २८.५३ ॥<br>
काचित्कुन्देन्दुवर्णाभा नीलरत्नविभूषिता  ।<br>
शिरसा प्राञ्जलिर्भूत्वा विज्ञापयति पावकम्  ॥ २८.५४ ॥<br>
कस्याश्चिज्ज्वलते वस्त्रं केशाः कस्याश्च भारत  ।<br>
ज्वलज्ज्वलनसङ्काशैर्हेमभाण्डैस्त्रसंहित च  ॥ २८.५५ ॥<br>
काचित्प्रभूतदुःखार्ता विललाप वराङ्गना  ।<br>
भस्मीभूतं पतिं दृष्ट्वा क्रन्दन्ती कुररी यथा  ॥ २८.५६ ॥<br>
आलिङ्ग्य गाढं सहसा पतिता तस्य मूर्धनि  ।<br>
काचिच्च बहुदुःखार्ता व्यलपत्स्त्री स्ववेश्मनि  ॥ २८.५७ ॥<br>
भस्मसाच्च कृतं दृष्ट्वा क्रन्दते कुररी यथा  ।<br>
मातरं पितरं काचिद्दृष्ट्वा विगतचेतनम्  ॥ २८.५८ ॥<br>
वेपते पतिता भूमौ खेदिता वडवा यथा  ।<br>
इतश्चेतश्च काचिच्च दह्यमाना वराङ्गना  ॥ २८.५९ ॥<br>
नापश्यद्बालमुत्सङ्गे विपरीतमुखी स्थिता  ।<br>
कुम्भिलस्य गृहं दग्धं पतितं धरणीतले  ॥ २८.६० ॥<br>
कूष्माण्डस्य च धूम्रस्य कुहकस्य बकस्य च  ।<br>
विरूपनयनस्यापि विरूपाक्षस्य चैव हि  ॥ २८.६१ ॥<br>
शुम्भो डिम्भश्च रौद्रश्च प्रह्लादश्चासुरोत्तमः  ।<br>
दण्डपाणिर्विपाणिश्च सिंहवक्त्रस्तथानघ  ॥ २८.६२ ॥<br>
दुन्दुभश्चैव संह्रादो डिण्डिर्मुण्डिस्तथैव च  ।<br>
बाणभ्राता च बाणश्च क्रव्यादव्याघ्रवक्त्रकौ  ॥ २८.६३ ॥<br>
एवमन्येऽपि ये केचिद्दानवा बलदर्पिताः  ।<br>
तेषां गृहे तथा वह्निर्ज्वलते निर्दयो नृप  ।<br>
दह्यमानाः स्त्रियस्तात विलपन्ति गृहे गृहे  ॥ २८.६४ ॥<br>
करुणाक्षरवादिन्यो निराधारा गताः शिवम्  ।<br>
यदि वैरं सुरारेश्च पुरुषोपरिपावक  ॥ २८.६५ ॥<br>
स्त्रियः किमपराध्यन्ति गृहपञ्जरकोकिलाः  ।<br>
अनिर्दयो नृशंसस्त्वं कस्ते कोपः स्त्रियं प्रति  ॥ २८.६६ ॥<br>
किं त्वया न श्रुतं लोके अवध्याः सर्वथा स्त्रियः  ।<br>
किं तु तुभ्यं गुणो ह्यस्ति दहने पवनेरितः  ॥ २८.६७ ॥<br>
न कारुण्यं त्वया किंचिद्दाक्षिण्यं च स्त्रियं प्रति  ।<br>
दयां म्लेच्छा हि कुर्वन्ति वचनं वीक्ष्य योषिताम्  ॥ २८.६८ ॥<br>
म्लेच्छानामपि च म्लेच्छो दुर्निवार्यो ह्यचेतनः  ।<br>
एवं विलपमानानां स्त्रीणां तत्रैव भारत  ॥ २८.६९ ॥<br>
ज्वालाकलापबहुलः प्रज्वलत्येव पावकः  ।<br>
एवं दृष्ट्वा ततो बाणो दह्यमान उवाच ह  ॥ २८.७० ॥<br>
अवज्ञाय विनष्टोऽहं पापात्मा हरमञ्जसा  ।<br>
मया पापेन मूर्खेण ये लोका नाशिता ध्रुवम्  ॥ २८.७१ ॥<br>
गोब्राह्मणा हता नित्यमिह लोके परत्र च  ।<br>
नाशितान्यन्नपानानि मठारामाश्रमास्तथा  ॥ २८.७२ ॥<br>
ऋषीणामाश्रमाश्चैव देवारामा गणालयाः  ।<br>
तेन पापेन मे ध्वंसस्तपसश्च बलस्य च  ॥ २८.७३ ॥<br>
किं धनेन करिष्यामि राज्येणान्तःपुरेण च  ॥ २८.७४ ॥<br>
वरं शङ्करपादौ च शरणं यामि मूढधीः  ।<br>
न माता न पिता चैव न बन्धुर्नापरो जनः  ॥ २८.७५ ॥<br>
मुक्त्वा चैव महेशानं परमार्तिहरं परम्  ।<br>
आत्मना च कृतं पापमात्मनैव तु भुज्यते  ॥ २८.७६ ॥<br>
अहं पुनः समस्तैश्च दह्यामि सह साधुभिः  ।<br>
एवमुक्त्वा शिवं लिङ्गं कृत्वा तन्मस्तकोपरि  ॥ २८.७७ ॥<br>
निर्जगाम गृहाच्छीघ्रं पावकेनावगुण्ठितः  ।<br>
स खिन्नः स्विन्नगात्रस्तु प्रस्खलंस्तु मुहुर्मुहुः  ॥ २८.७८ ॥<br>
हरं गद्गदया वाचा स्तुवन्वै शरणं ययौ  ।<br>
त्वत्कोपानलनिर्दग्धो यदि वध्योऽस्मि शङ्कर  ॥ २८.७९ ॥<br>
त्वत्प्रसादान्महादेव मा मे लिङ्गं प्रणश्यतु  ।<br>
अर्चितं मे सुरश्रेष्ठ ध्यातं भक्त्या मया विभो  ॥ २८.८० ॥<br>
प्राणादिष्टतमं देव तस्माद्रक्षितुमर्हसि  ।<br>
यदि तेऽहमनुग्राह्यो वध्यो वा सुरसत्तम  ॥ २८.८१ ॥<br>
प्रतिजन्म महादेव त्वद्भक्तिरचलास्तु मे  ।<br>
पशुकीटपतङ्गेषु तिर्यग्योनिगतेषु च  ।<br>
स्वकर्मणा महादेव त्वद्भक्तिरचलास्तु मे  ॥ २८.८२ ॥<br>
एवमुक्त्वा महाभागो बाणो भक्तिमतां वरः  ।<br>
स्तोत्रेण देवदेवेशं छन्दयामास भारत  ॥ २८.८३ ॥<br>
<br>
बाण उवाच -<br>
शिव शङ्कर सर्वहराय नमो भवभीतभयार्तिहराय नमः  ।<br>
कुसुमायुधदेहविनाशंकर प्रमदाप्रियकामक देव नमः  ॥ २८.८४ ॥<br>
जय पार्वतीश परमार्थसार जय विरचितभीमभुजङ्गहार  ।<br>
जय निर्मलभस्मविलिप्तगात्र जय मन्त्रमूल जगदेकपात्र  ॥ २८.८५ ॥<br>
जय विषधरकपिलजटाकलाप जय भैरवविघृतपिनाकचाप  ।<br>
जय विषमनयनपरिमुक्तसङ्ग जय शङ्कर धृतगाङ्गतरङ्ग  ॥ २८.८६ ॥<br>
जय भीमरूप खट्वाङ्गहस्त शशिशेखर जय जगतां प्रशस्त  ।<br>
जय सुखरेश सुरलोकसार जय सर्वसकलनिर्दग्धसार  ॥ २८.८७ ॥<br>
जय कीर्तनीय जगतां पवित्र जय वृषाङ्क बहुविधचरित्र  ।<br>
जय विरचितनरकङ्कालमाल अघासुरदेहकङ्कालकाल  ॥ २८.८८ ॥<br>
जय नीलकंठ वरवृषभगमन जय सकललोकदुरितानुशमन  ।<br>
जय सिद्धसुरासुरविनतचरण जय रुद्र रौद्रभवजलधितरण  ॥ २८.८९ ॥<br>
जय गिरिश सुरेश्वरमाननीय जय सूक्ष्मरूप संचितनीय  ।<br>
जय दग्धत्रिपुर विश्वसत्त्व जय सकलशास्त्रपरमार्थतत्त्व  ॥ २८.९० ॥<br>
जय दुरवबोध संसारतार कलिकलुषमहार्णवघोरतार  ।<br>
जय सुरासुरदेवगणेश नमो हयवानरसिंहगजेन्द्रमुख  ॥ २८.९१ ॥<br>
अतिह्रस्वस्थूलसुदीर्घतम उपलब्धिर्न शक्यते ते ह्यमरैः  ।<br>
प्रणतोऽस्मि निरञ्जन ते चरणौ जय साम्ब सुलोचनकान्तिहर  ॥ २८.९२ ॥<br>
अप्राप्य त्वां किमत्यन्तमुच्छ्रयी न विनाशयेत् ।<br>
अतिप्रमाथि च तदा तपो महत्सुदारुणम्  ॥ २८.९३ ॥<br>
न पुत्रबान्धवा दारा न समस्तः सुहृज्जनः  ।<br>
सङ्कटेऽभ्युपगच्छन्ति व्रजन्तमेकगामिनम्  ॥ २८.९४ ॥<br>
यदेव कर्म कैवल्यं कृतं तेन शुभाशुभम्  ।<br>
तदेव सार्थवत्तस्य भवत्यग्रे तु गच्छतः  ॥ २८.९५ ॥<br>
निर्धनस्यैव चरतो न भयं विद्यते क्वचित् ।<br>
धनीभयैर्न मुच्येत धनं तस्मात्त्यजाम्यहम्  ॥ २८.९६ ॥<br>
लुब्धाः पापानि कुर्वन्ति शुद्धांशा नैव मानवाः  ।<br>
श्रुत्वा धर्मस्य सर्वस्वं श्रुत्वा चैवावधार्य तत् ॥ २८.९७ ॥<br>
त्वं विष्णुस्त्वं जगन्नाथो ब्रह्मरूपः सनातनः  ।<br>
इन्द्रस्त्वं देवदेवेश सुरनाथ नमोऽस्तु ते  ॥ २८.९८ ॥<br>
त्वं क्षितिर्वरुणश्चैव पवनस्त्वं हुताशनः  ।<br>
त्वं दीक्षा यजमानश्च आकाशं सोम एव च  ॥ २८.९९ ॥<br>
त्वं सूर्यस्त्वं तु वित्तेशो यमस्त्वं गुरुरेव च  ।<br>
त्वया व्याप्तं जगत्सर्वं त्रैलोक्यं भास्वता यथा  ॥ २८.१०० ॥<br>
एतद्बाणकृतं स्तोत्रं श्रुत्वा देवो महेश्वरः  ।<br>
क्रोधं मुक्त्वा प्रसन्नात्मा तदा वचनमब्रवीत् ॥ २८.१०१ ॥<br>
<br>
ईश्वर उवाच -<br>
न भेतव्यं न भेतव्यमद्यप्रभृति दानव  ।<br>
सौवर्णे भवने तिष्ठ मम पार्श्वेऽथवा पुनः  ॥ २८.१०२ ॥<br>
पुत्रपौत्रप्रपौत्रैश्च बान्धवैः सह भार्यया  ।<br>
अद्यप्रभृति वत्स त्वमवध्यः सर्वशत्रुषु  ॥ २८.१०३ ॥<br>
<br>
मार्कण्डेय उवाच -<br>
भूयस्तस्य वरो दत्तो देवदेवेन भारत  ।<br>
स्वर्गे मर्त्ये च पाताले पूजितः ससुरासुरैः  ॥ २८.१०४ ॥<br>
अक्षयश्चाव्ययश्चैव वस त्वं वै यथासुखम्  ।<br>
ततो निवारयामास रुद्रः सप्तशिखं तदा  ॥ २८.१०५ ॥<br>
तृतीयं रक्षितं तस्य पुरं देवेन शम्भुना  ।<br>
ज्वालामालाकुलं चान्यत्पतितं धरणीतले  ॥ २८.१०६ ॥<br>
अर्धेन प्रस्थितादूर्ध्वं तस्य ज्वाला दिवं गताः  ।<br>
हाहाकारो महांस्तत्र ऋषिसङ्घैरुदीरितः  ॥ २८.१०७ ॥<br>
दैवतैश्च महाभागैः सिद्धविद्याधरादिभिः  ।<br>
एकं तु पतितं तत्र श्रीशैले खण्डमुत्तरम्  ॥ २८.१०८ ॥<br>
द्वितीयं पतितं राजञ्छैले ह्यमरकण्टके  ।<br>
प्रज्वलत्पतितं तत्र तेन ज्वालेश्वरं स्मृतम्  ॥ २८.१०९ ॥<br>
दग्धे तु त्रिपुरे राजन्पतिते खण्ड उत्तमे  ।<br>
रुद्रो देवः स्थितस्तत्र ज्वालामालानिवारकः  ॥ २८.११० ॥<br>
हाहाकारपराणां तु ऋषीणां रक्षणाय च  ।<br>
स्वयं मूर्तिर्महेशानुमावृषभसंयुतः  ॥ २८.१११ ॥<br>
मनसापि स्मरेद्यस्तु भक्त्या ह्यमरकण्टकम्  ।<br>
चान्द्रायणाधिकं पुण्यं स लभेन्नात्र संशयः  ॥ २८.११२ ॥<br>
अतिपुण्यो गिरिश्रेष्ठो यस्माद्भरतसत्तम  ।<br>
अस्मान्नित्यं भवेद्राजन्सर्वपापक्षयंकरः  ॥ २८.११३ ॥<br>
नानाद्रुमलताकीर्णो नानापुष्पोपशोभितः  ।<br>
नानागुल्मलताकीर्णो नानावल्लीभिरावृतः  ॥ २८.११४ ॥<br>
सिंहव्याघ्रसमाकीर्णो मृगयूथैरलंकृतः  ।<br>
श्वापदानां च घोषेण नित्यं प्रमुदितोऽभवत् ॥ २८.११५ ॥<br>
ब्रह्मेन्द्रविष्णुप्रमुखैर्ह्यमरैश्च सहस्रशः  ।<br>
सेव्यते देवदेवेशः शङ्करस्तत्र पर्वते  ॥ २८.११६ ॥<br>
पतनं कुरुते योऽस्मिन्पर्वतेऽमरकण्टके  ।<br>
क्रीडते क्रमशो राजन्भुवनानि चतुर्दश  ॥ २८.११७ ॥<br>
ऐन्द्रं वाह्नं च कौबेरं वायव्यं याम्यमेव च  ।<br>
नैरृत्यं वारुणं चैव सौम्यं सौरं तथैव च  ॥ २८.११८ ॥<br>
ब्राह्मं च पदमक्लिष्टं वैष्णवं तदनन्तरम्  ।<br>
उमारुद्रं महाभाग ऐश्वरं तदनन्तरम्  ॥ २८.११९ ॥<br>
परं सदाशिवं शान्तं सूक्ष्मं ज्योतिरतीन्द्रियम्  ।<br>
तस्मिन्याति लयं धीरो विधिना नात्र संशयः  ॥ २८.१२० ॥<br>
<br>
युधिष्ठिर उवाच -<br>
कोऽप्यत्र विधिरुद्दिष्टः पतने ऋषिसत्तम  ।<br>
एतन्मे सर्वमाचक्ष्व संशयोऽस्ति महामुने  ॥ २८.१२१ ॥<br>
<br>
श्रीमार्कण्डेय उवाच -<br>
शृणुष्व कथयिष्यामि तं विधिं पाण्डुनन्दन  ।<br>
यत्कृत्वा प्रथमं कर्म निपतेत्तदनन्तरम्  ॥ २८.१२२ ॥<br>
कृत्वा कृच्छ्रत्रयं पूर्वं जप्त्वा लक्षं दशैव तु  ।<br>
शाकयावकभुक्चैव शुचिस्त्रिषवणो नृप  ॥ २८.१२३ ॥<br>
त्रिकालमर्चयेदीशं देवदेवं त्रिलोचनम्  ।<br>
दशांशेन तु राजेन्द्र होमं तत्रैव कारयेत् ॥ २८.१२४ ॥<br>
लक्षवारं जपेद्देवं गन्धमाल्यैश्च पूजयेत् ।<br>
रात्रौ स्वप्ने तदा पश्येद्विमानस्थं ततः क्षिपेत् ॥ २८.१२५ ॥<br>
अनेनैव विधानेन आत्मानं यस्तु निक्षिपेत् ।<br>
स्वर्गलोकमनुप्राप्य क्रीडते त्रिदशैः सह  ॥ २८.१२६ ॥<br>
त्रिंशद्वर्षसहस्राणि त्रिंशत्कोट्यस्तथैव च  ।<br>
मुक्त्वा मनोरमान्भोगांस्तदा गच्छेन्महीतलम्  ॥ २८.१२७ ॥<br>
पृथिवीमेकच्छत्रेण भुनक्ति लोकपूजितः  ।<br>
व्याधिशोकविनिर्मुक्तो जीवेच्च शरदां शतम्  ॥ २८.१२८ ॥<br>
ज्वालेश्वरं तु तत्तीर्थं त्रिषु लोकेषु विश्रुतम्  ।<br>
तत्र ज्वाला नदी पार्थ प्रस्रुता शिवनिर्मिता  ॥ २८.१२९ ॥<br>
निर्वाप्य तद्बाणपुरं रेवया सह संगता  ।<br>
तत्र स्नात्वा महाराज विधिना मन्त्रसंयुतः  ॥ २८.१३० ॥<br>
तिलसंमिश्रतोयेन तर्पयेत्पितृदेवताः  ।<br>
पिण्डदानेन च पितॄन् पौण्डरीकफलं लभेत् ॥ २८.१३१ ॥<br>
अनाशकं तु यः कुर्यात्तस्मिंस्तीर्थे नराधिप  ।<br>
मुच्यते सर्वपापेभ्यो रुद्रलोकं स गच्छति  ॥ २८.१३२ ॥<br>
अमराणां शतैश्चैव सेवितो ह्यमरेश्वरः  ।<br>
तथैव ऋषिसङ्घैश्च तेन पुण्यतमो महान्  ॥ २८.१३३ ॥<br>
समन्ताद्योजनं तीर्थं पुण्यं ह्यमरकण्टकम्  ।<br>
रुद्रकोटिसमोपेतं तेन तत्पुण्यमुत्तमम्  ॥ २८.१३४ ॥<br>
तस्य पर्वतराजस्य यः करोति प्रदक्षिणम्  ।<br>
प्रदक्षिणीकृता तेन पृथिवी नात्र संशयः  ॥ २८.१३५ ॥<br>
वाचिकं मानसं चैव कायिकं त्रिविधं च यत् ।<br>
नश्यते पातकं सर्वमित्येवं शङ्करोऽब्रवीत् ॥ २८.१३६ ॥<br>
अमरेश्वरपार्श्वे च तीर्थं शक्रेश्वरं नृप  ।<br>
तपस्तप्त्वा पुरा तत्र शक्रेण स्थापितं किल  ॥ २८.१३७ ॥<br>
कुशावर्तं नाम तीर्थं ब्रह्मणा च कृतं शुभम्  ।<br>
ब्रह्मकुण्डमिति ख्यातं हंसतीर्थं तथा परम्  ॥ २८.१३८ ॥<br>
अम्बरीषस्य तीर्थं च महाकालेश्वरं तथा  ।<br>
कावेर्याः पूर्वभागे च तीर्थं वै मातृकेश्वरम्  ॥ २८.१३९ ॥<br>
एतानि दक्षिणे तीरे रेवाया भरतर्षभ  ।<br>
संसेवनस्नानदानैः पापसङ्घहराणि च  ॥ २८.१४० ॥<br>
भृगुतुङ्गे महाराज प्रसिद्धो भैरवः शिवः  ।<br>
तस्य याम्यविभागे च तीर्थं वै चपलेश्वरम्  ॥ २८.१४१ ॥<br>
एतौ स्थितौ दुःखहरौ रेवाया उत्तरे तटे  ।<br>
तावभ्यर्च्य तथा नत्वा सम्यग्यात्राफलं भवेत् ।<br>
अदृष्टपूजितौ तौ हि नराणां विघ्नकारकौ  ॥ २८.१४२ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे त्रिपुरविध्वंसने ज्वालेश्वरतीर्थामरेश्वतीर्थमाहात्म्यवर्णनं नामाष्टाविंशोऽध्यायः ॥<br>
<br>
<br>
</span>
