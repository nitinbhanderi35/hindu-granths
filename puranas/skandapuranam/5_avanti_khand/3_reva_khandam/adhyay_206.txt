<span style="font-size: 14pt; line-height: 200%">अध्यायः २०६<br>
श्रीमार्कण्डेय उवाच -<br>
गच्छेत्ततः क्षोणिनाथ तीर्थं परमशोभनम्  ।<br>
सर्वपापहरं पुण्यं दशकन्येति विश्रुतम्  ।<br>
महादेवकृतं पुण्यं सर्वकामफलप्रदम्  ॥ २०६.१ ॥<br>
तत्र तीर्थे महादेवो दशकन्या गुणान्विताः  ।<br>
ब्रह्मणो वरयामास ह्युद्वाहेन युयोज ह  ॥ २०६.२ ॥<br>
तदाप्रभृति तत्तीर्थं दशकन्येति विश्रुतम्  ।<br>
सर्वपापहरं पुण्यमक्षयं कीर्तितं फलम्  ॥ २०६.३ ॥<br>
तत्र तीर्थे तु यः कन्यां ददाति समलंकृताम्  ।<br>
प्राप्नोति पुरुषो दत्त्वा यथाशक्त्या स्वलंकृताम्  ॥ २०६.४ ॥<br>
तेन दानोत्थपुण्येन पूतात्मानो नराधिप  ।<br>
वसन्ति रोमसंख्यानि वर्षाणि शिवसन्निधौ  ॥ २०६.५ ॥<br>
ततः कालेन महता त्विह लोके नरेश्वर  ।<br>
मानुष्यं प्राप्य दुष्प्राप्यं धनकोटीपतिर्भवेत् ॥ २०६.६ ॥<br>
तत्र तीर्थे तु यो भक्त्या स्नात्वा विप्राय काञ्चनम्  ।<br>
सम्प्रयच्छति शान्ताय सोऽत्यन्तं सुखमश्नुते  ॥ २०६.७ ॥<br>
वाचिकं मानसं वापि कर्मजं यत्पुरा कृतम्  ।<br>
तत्सर्वं विलयं याति स्वर्णदानेन भारत  ॥ २०६.८ ॥<br>
नरो दत्त्वा सुवर्णं चापि वालाग्रमात्रकम्  ।<br>
तत्र तीर्थे दिवं याति मृतो नास्त्यत्र संशयः  ॥ २०६.९ ॥<br>
तत्र विद्याधरैः सिद्धैर्विमानवरमास्थितः  ।<br>
पूज्यमानो वसेत्तावद्यावदाभूतसम्प्लवम्  ॥ २०६.१० ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे दशकन्यातीर्थमाहात्म्यवर्णनं नाम षडुत्तरद्विशततमोऽध्यायः ॥<br>
<br>
<br>
</span>
