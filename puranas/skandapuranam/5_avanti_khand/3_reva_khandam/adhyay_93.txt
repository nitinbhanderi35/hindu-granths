<span style="font-size: 14pt; line-height: 175%"><br>
अध्याय ९३<br>
<br>
श्रीमार्कण्डेय उवाच -<br>
ततो गच्छेत्तु राजेन्द्र कल्होडीतीर्थमुत्तमम्  ।<br>
विख्यातं भारते लोके गङ्गायाः पापनाशनम्  ॥ ९३.१ ॥<br>
दुर्लभं मनुजैः पार्थ रेवातटसमाश्रितम्  ।<br>
प्राणिनां पापनाशाय ऊषरं पुष्करं तथा  ॥ ९३.२ ॥<br>
तत्तु तीर्थमिदं पुण्यमित्येवं शूलिनो वचः  ।<br>
जाह्नवी पशुरूपेण तत्र स्नानार्थमागता  ॥ ९३.३ ॥<br>
अतस्तद्विश्रुतं लोके कल्होडीतीर्थमुत्तमम्  ।<br>
त्रिरात्रं कारयेत्तत्र पूर्णिमायां युधिष्ठिर  ॥ ९३.४ ॥<br>
रजस्तमस्तथा क्रोधं दम्भं मात्सर्यमेव च  ।<br>
एतांस्त्यजति यः पार्थ तेनाप्तं मोक्षजं फलम्  ॥ ९३.५ ॥<br>
पयसा स्नापयेद्देवं त्रिसन्ध्यं च त्र्यहं तथा  ।<br>
पयो गोसम्भवं सद्यः सवत्सा जीवपुत्रिणी  ॥ ९३.६ ॥<br>
कृत्वा तत्ताम्रजे पात्रे क्षौद्रेण चैव योजिते  ।<br>
ओं नमः श्रीशिवायेति स्नानं देवस्य कारयेत् ॥ ९३.७ ॥<br>
स याति त्रिदशस्थानं नाकस्त्रीभिः समावृतः  ।<br>
यस्तत्र विधिवत्स्नात्वा दानं प्रेतेषु यच्छति  ॥ ९३.८ ॥<br>
शुक्लां गां दापयेत्तत्र प्रीयतां मे पितामहाः  ।<br>
ब्राह्मणे शौचसम्पन्ने स्वदारनिरते सदा  ॥ ९३.९ ॥<br>
सवत्सां वस्त्रसंयुक्तां हिरण्योपरि संस्थिताम्  ।<br>
सत्त्वयुक्तो ददद्राजञ्छाम्भवं लोकमाप्नुयात् ॥ ९३.१० ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कल्होडीतीर्थमाहात्म्यवर्णनं नाम त्रिनवतितमोऽध्यायः ॥<br>
<br>
</span>
