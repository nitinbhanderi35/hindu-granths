<span style="font-size: 14pt; line-height: 200%">श्रीमार्कण्डेय उवाच -<br>
ततो गच्छेत्तु राजेन्द्र रेवाया दक्षिणे तटे  ।<br>
क्रोशद्वयान्तरे तीर्थं मतृतीर्थादनुत्तमम्  ॥ २२१.१ ॥<br>
नाम्ना हंसेश्वरं पुण्यं वैमनस्यविनाशनम्  ।<br>
कश्यपस्य कुले जातो हंसो दाक्षायणीसुतः  ॥ २२१.२ ॥<br>
ब्रह्मणो वाहनं जातः पुरा तप्त्वा तपो महत् ।<br>
सैकदा विधिनिर्देशं विना वैयग्र्यमास्थितः  ॥ २२१.३ ॥<br>
अभिभूतः शिवगणैः प्रणनाश युधिष्ठिर  ।<br>
दक्षयज्ञप्रमथने कांदिशीको विधिं विना  ॥ २२१.४ ॥<br>
ब्रह्मणा संसृतोऽप्याशु नायाति स यदा खगः  ।<br>
तदा तं शप्तवान्ब्रह्मा पातयामास वै पदात् ॥ २२१.५ ॥<br>
ततः स शप्तमात्मानं मत्वा हंसस्त्वरान्वितः  ।<br>
पितामहमुपागम्य प्रणिपत्येदमब्रवीत् ॥ २२१.६ ॥<br>
<br>
हंस उवाच -<br>
तिर्यग्योनिसमुत्पन्नं भवाञ्छप्तुं न चार्हति  ।<br>
स्वभाव एव तिर्यक्षु विवेकविकलं मनः  ॥ २२१.७ ॥<br>
तथापि देव पापोऽस्मि यदहं स्वामिनं त्यजे  ।<br>
किं तु धावद्भिरत्युग्रैर्गणैः शार्वैः पितामह  ।<br>
सहसाहं भयाक्रान्तस्त्रस्तस्त्यक्त्वा पलायितः  ॥ २२१.८ ॥<br>
अद्यापि भयमेवाहं पश्यन्नस्मि विभो पुरः  ।<br>
तेन स्मृतोऽपि भवता नाव्रजं भवदन्तिके  ॥ २२१.९ ॥<br>
<br>
श्रीमार्कण्डेय उवाच -<br>
इति ब्रुवन्नेव हि धातुरग्रे हंसः श्वसत्यक्षिपूज्यः सुदीनः  ।<br>
तिर्यञ्चं मां पापिनं मूढबुद्धिं प्रभो पुरः पतितं पाहि पाहि  ॥ २२१.१० ॥<br>
एको देवस्त्वं हि सर्गस्य कर्ता नानाविधं सृष्टमेतत्त्वयैव  ।<br>
अहं सृष्टस्त्वीदृशो यत्त्वया वै सोऽयं दोषो धातरद्धा तवैव  ॥ २२१.११ ॥<br>
शापस्य वानुग्रहस्यापि शक्तस्त्वत्तो नान्यः शरणं कं व्रजामि  ।<br>
सेवाधर्माद्विच्युतं दासभूतं चपेटैर्हन्तव्यं वै तात मां त्राहि भक्तम्  ॥ २२१.१२ ॥<br>
विद्याविद्ये त्वत्त एवाविरास्तां धर्माधर्मौ सदसद्द्युर्निशे च  ।<br>
नानाभावाञ्जगतस्त्वं विधत्सेस्तं त्वामेकं शरणं वै प्रपद्ये  ॥ २२१.१३ ॥<br>
एकोऽसि बहुरूपोऽसि नानाचित्रैककर्मतः  ।<br>
निष्कर्माखिलकर्मासि त्वामतः शरणं व्रजे  ॥ २२१.१४ ॥<br>
नमोनमो वरेण्याय वरदाय नमोनमः  ।<br>
नमो धात्रे विधात्रे च शरण्याय नमोनमः  ॥ २२१.१५ ॥<br>
शिक्षाक्षरवियुक्तेयं वाणी मे स्तौति किं विभो  ।<br>
का शक्तिः किं परिज्ञानमिदमुक्तं क्षमस्व मे  ॥ २२१.१६ ॥<br>
<br>
श्रीमार्कण्डेय उवाच -<br>
एवं वदति हंसे वै ब्रह्मा प्राह प्रसन्नधीः  ।<br>
शिक्षा दत्ता तवैवेयं मा विषादं कृथाः खग  ॥ २२१.१७ ॥<br>
तपसा शोधयात्मानं यथा शापान्तमाप्नुयाः  ।<br>
रेवासेवां कुरु स्नात्वा स्थापयित्वा महेश्वरम्  ।<br>
अचिरेणैव कालेन ततः संस्थानमाप्स्यसि  ॥ २२१.१८ ॥<br>
यच्चेष्ट्वा बहुभिर्यज्ञैः समाप्तवरदक्षिणैः  ।<br>
गोस्वर्णकोटिदानैश्च तत्फलं स्थापिते शिवे  ॥ २२१.१९ ॥<br>
ब्रह्मघ्नो वा सुरापो वा स्वर्णहृद्गुरुतल्पगः  ।<br>
रेवातीरे शिवं स्थाप्य मुच्यते सर्वपातकैः  ॥ २२१.२० ॥<br>
तस्माद्भर्गसरित्तीरे स्थापयित्वा त्रियम्बकम्  ।<br>
वियुक्तः सर्वदोषैस्त्वं यास्यसे पदमुत्तमम्  ॥ २२१.२१ ॥<br>
एवमुक्तः स विधिना हृष्टतुष्टः खगोत्तमः  ।<br>
तथेत्युक्त्वा जगामाशु नर्मदातीरमुत्तमम्  ॥ २२१.२२ ॥<br>
तपस्तप्त्वा कियत्कालं स्थापयामास शङ्करम्  ॥ २२१.२३ ॥<br>
स्वनाम्ना भरतश्रेष्ठ हंसेश्वरमनुत्तमम्  ।<br>
पूजयित्वा परं स्थानं प्राप्तवान्खगसत्तमः  ॥ २२१.२४ ॥<br>
तत्र हंसेश्वरे तीर्थे गत्वा स्नात्वा युधिष्ठिर  ।<br>
पूजयेत्परमेशानं स पापैः परिमुच्यते  ॥ २२१.२५ ॥<br>
स्तुवन्नेकमना देवं न दैन्यं प्राप्नुयात्क्वचित् ।<br>
श्राद्धं दीपप्रदानं च ब्राह्मणानां च भोजनम्  ।<br>
दत्त्वा शक्त्या नृपश्रेष्ठ स्वर्गलोके महीयते  ॥ २२१.२६ ॥<br>
त्रिकालमेककालं वा यो भक्त्या पूजयेच्छिवम्  ।<br>
नवप्रसूतां धेनुं च दत्त्वा पार्थ द्विजोत्तमे  ।<br>
षष्टिवर्षसहस्राणि शिवलोके महीयते  ॥ २२१.२७ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे हंसेश्वरतीर्थमाहात्म्यवर्णनं नामैकविंशदधिकद्विशततमोऽध्यायः ॥<br>
<br>
<br>
</span>
