<span style="font-size: 14pt; line-height: 200%">अध्याय १८३<br>
श्रीमार्कण्डेय उवाच -<br>
अतः परं महाराज गच्छेत्केदारसंज्ञकम्  ।<br>
यत्र गत्वा महाराज श्राद्धं कृत्वा पिबेज्जलम्  ।<br>
सम्पूज्य देवदेवेशं केदारोत्थं फलं लभेत् ॥ १८३.१ ॥<br>
<br>
युधिष्ठिर उवाच -<br>
कथमत्र सुरश्रेष्ठ केदाराख्यः स्थितः स्वयम्  ।<br>
उत्तरे नर्मदाकूले एतद्विस्तरतो वद  ॥ १८३.२ ॥<br>
<br>
श्रीमार्कण्डेय उवाच -<br>
पुरा कृतयुगस्यादौ शङ्करस्तु महेश्वरः  ।<br>
भृगुणाराधितः शप्तः श्रिया च भृगुकच्छके  ॥ १८३.३ ॥<br>
अपवित्रमिदं क्षेत्रं सर्ववेदविवर्जितम्  ।<br>
भविष्यति नृपश्रेष्ठ गतेत्युक्त्वा हरिप्रिया  ॥ १८३.४ ॥<br>
तपश्चचार विपुलं भृगुर्वर्षसहस्रकम्  ।<br>
वायुभक्षो निराहारश्चिरं धमनिसंततः  ॥ १८३.५ ॥<br>
ततः प्रत्यक्षतामागाल्लिङ्गीभूतो महेश्वरः  ।<br>
प्रादुर्भूतस्तु सहसा भित्त्वा पातालसप्तकम्  ॥ १८३.६ ॥<br>
ददर्शाथ भृगुर्देवमौत्पलीं केलिकामिव  ।<br>
स्तुतिं चक्रे स देवाय स्थाणवे त्र्यम्बकेति च  ॥ १८३.७ ॥<br>
एवं स्तुतः स भगवान् प्रोवाच प्रहसन्निव  ।<br>
पुनः पुनर्भृगुं मत्तः किंतु प्रार्थयसे मुने  ॥ १८३.८ ॥<br>
<br>
भृगुरुवाच -<br>
पञ्चक्रोशमिदं क्षेत्रं पद्मया शापितं विभो  ।<br>
उपवित्रमिदं क्षेत्रं सर्ववेदविवर्जितम्  ।<br>
भविष्यतीति च प्रोच्य गता देवी विदं प्रति  ॥ १८३.९ ॥<br>
पुनः पवित्रतां याति यथेदं क्षेत्रमुत्तमम्  ।<br>
तथा कुरु महेशान प्रसन्नो यदि शङ्कर  ॥ १८३.१० ॥<br>
<br>
ईश्वर उवाच -<br>
केदाराख्यमिदं ब्रह्मंल्लिङ्गमाद्यं भविष्यति  ।<br>
कृत्वेदमादिलिङ्गानि भविष्यन्ति दशैव हि  ॥ १८३.११ ॥<br>
एकादशमदृश्यं हि क्षेत्रमध्ये भविष्यति  ।<br>
पावयिष्यति तत्क्षेत्रमेकादशः स्वयं विभुः  ॥ १८३.१२ ॥<br>
तथा वै द्वादशादित्या मत्प्रसादात्तु मूर्तितः  ।<br>
वसिष्यन्ति भृगुक्षेत्रे रोगदुःखनिबर्हणाः  ॥ १८३.१३ ॥<br>
दुर्गाः ह्यष्टादश तथा क्षेत्रपालास्तु षोडश  ।<br>
भृगुक्षेत्रे भविष्यन्ति वीरभद्राश्च मातरः  ॥ १८३.१४ ॥<br>
पवित्रीकृतमेतद्धि नित्यं क्षेत्रं भविष्यति  ।<br>
नाघमासे ह्युषःकाले स्नात्वा मासं जितेन्द्रियः  ॥ १८३.१५ ॥<br>
यः पूजयति केदारं स गच्छेच्छिवमन्दिरम्  ।<br>
तस्मिंस्तीर्थे नरः स्नात्वा पित्ःनुद्दिश्य भारत  ।<br>
श्राद्धं ददाति विधिवत्तस्य प्रीताः पितामहाः  ॥ १८३.१६ ॥<br>
इति ते कथितं सम्यक्केदाराख्यं सविस्तरम्  ।<br>
सर्वपापहरं पुण्यं सर्वदुःखप्रणाशनम्  ॥ १८३.१७ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे केदारेश्वरतीर्थमाहात्म्यवर्णनं नाम त्र्यशीत्युत्तरशततमोऽध्यायः ॥<br>
<br>
<br>
</span>
