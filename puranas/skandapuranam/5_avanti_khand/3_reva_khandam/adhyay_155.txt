<span style="font-size: 14pt; line-height: 170%"><br>
श्रीमार्कण्डेय उवाच -<br>
अतः परं प्रवक्ष्यामि सर्वतीर्थादनुत्तमम्  ।<br>
उत्तरे नर्मदाकूले शुक्लतीर्थं युधिष्ठिर  ॥ १५५.१ ॥<br>
तस्य तीर्थस्य चान्यानि पुण्यत्वाच्छुभदर्शनात् ।<br>
पृथिव्यां सर्वतीर्थानि कलां नार्हन्ति षोडशीम्  ॥ १५५.२ ॥<br>
<br>
युधिष्ठिर उवाच -<br>
तस्य तीर्थस्य माहात्म्यं श्रोतुमिच्छामि तत्त्वतः  ।<br>
भ्रातृभिः सहितः सर्वैस्तथान्यैर्द्विजसत्तमैः  ॥ १५५.३ ॥<br>
<br>
श्रीमार्कण्डेय उवाच -<br>
शुक्लतीर्थस्य चोत्पत्तिमाकर्णय नरेश्वर  ।<br>
यस्य संदर्शनादेव ब्रह्महत्या प्रलीयते  ॥ १५५.४ ॥<br>
नर्मदा सरितां श्रेष्ठा सर्वपापप्रणाशिनी  ।<br>
यच्च बाल्यं कृतं पापं दर्शनादेव नश्यति  ॥ १५५.५ ॥<br>
मोक्षदानि न सर्वत्र शुक्लतीर्थमृते नृप  ।<br>
शुक्लतीर्थस्य माहात्म्यं पुराणे यच्छ्रुतं मया  ॥ १५५.६ ॥<br>
समागमे मुनीनां तु देवानां हि तथैव च  ।<br>
कथितं देवदेवेन शितिकण्ठेन भारत  ।<br>
कैलासे पर्वतश्रेष्ठे तत्ते संकथयाम्यहम्  ॥ १५५.७ ॥<br>
पुरा कृतयुगस्यादौ तोषितुं गिरिजापतिम्  ।<br>
तपश्चचार विपुलं विष्णुर्वर्षसहस्रकम्  ।<br>
वायुभक्षो निराहारः शुक्लतीर्थे व्यवस्थितः  ॥ १५५.८ ॥<br>
ततः प्रत्यक्षतामागाद्देवदेवो महेश्वरः  ।<br>
प्रादुर्भूतस्तु सहसा तत्र तीर्थे नराधिप  ॥ १५५.९ ॥<br>
क्रोशद्वयमिदं चक्रे भुक्तिमुक्तिप्रदायकम्  ।<br>
तस्मिंस्तीर्थे नरः स्नात्वा मुच्यते सर्वकिल्बिषैः  ॥ १५५.१० ॥<br>
गङ्गा कनखले पुण्या कुरुक्षेत्रे सरस्वती  ।<br>
ग्रामे वा यदि वारण्ये पुण्या सर्वत्र नर्मदा  ॥ १५५.११ ॥<br>
सर्वौषधीनामशनं प्रधानं सर्वेषु पेयेषु जलं प्रधानम्  ।<br>
निद्रा सुखानां प्रमदा रतीनां सर्वेषु गात्रेषु शिरः प्रधानम्  ॥ १५५.१२ ॥<br>
स्नातस्यापि यथा पुण्यं ललाटं नृपसत्तम  ।<br>
शुक्लतीर्थं तथा पुण्यं नर्मदायां युधिष्ठिर  ॥ १५५.१३ ॥<br>
सरितां च यथा गङ्गा देवतानां जनार्दनः  ।<br>
शुक्लतीर्थं तथा पुण्यं नर्मदायां व्यवस्थितम्  ॥ १५५.१४ ॥<br>
चतुष्पदानां सुरभिर्वर्णानां ब्राह्मणो यथा  ।<br>
प्रधानं सर्वतीर्थानां शुक्लतीर्थं तथा नृप  ॥ १५५.१५ ॥<br>
ग्रहाणां तु यथादित्यो नक्षत्राणां यथा शशी  ।<br>
शिरो वा सर्वगात्राणां धर्माणां सत्यमिष्यते  ॥ १५५.१६ ॥<br>
तथैव पार्थ तीर्थानां शुक्लतीर्थमनुत्तमम्  ।<br>
दुर्विज्ञेयो यथा लोके परमात्मा सनातनः  ॥ १५५.१७ ॥<br>
सुसूक्ष्मत्वादनिर्देश्यः शुक्लतीर्थं तथा नृप  ।<br>
मन्दप्रज्ञत्वमापन्ने महामोहसमन्वितः  ॥ १५५.१८ ॥<br>
शुक्लतीर्थं ना जानाति नर्मदातटसंस्थितम्  ।<br>
बहुनात्र किमुक्तेन धर्मपुत्र पुनः पुनः  ॥ १५५.१९ ॥<br>
शुक्लतीर्थं महापुण्यं सम्प्राप्तं कल्मषक्षयात् ।<br>
योऽत्र दत्ते शुचिर्भूत्वा एकं रेवाजलाञ्जलिम्  ॥ १५५.२० ॥<br>
कल्पकोटिसहस्राणि पितरस्तेन तर्पिताः  ॥ १५५.२१ ॥<br>
एकः पुत्रो धरापृष्ठे पित्ःणामार्तिनाशनः  ।<br>
चाणक्यो नाम राजाभूच्छुक्लतीर्थं च वेद सः  ॥ १५५.२२ ॥<br>
<br>
युधिष्ठिर उवाच -<br>
कोऽसौ द्विजवरश्रेष्ठ चाणक्यो नाम नामतः  ।<br>
शुक्लतीर्थस्य यो वेत्ता नान्यो वेत्ता हि कश्चन  ॥ १५५.२३ ॥<br>
केनोपायेन तत्तीर्थं तेन ज्ञातं धरातले  ।<br>
तदहं श्रोतुमिच्छामि परं कौतूहलं हि मे  ॥ १५५.२४ ॥<br>
<br>
श्रीमार्कण्डेय उवाच -<br>
इक्ष्वाकुप्रभवो राजा नप्ता शुद्धोदनस्य च  ।<br>
चाणक्यो नाम राजर्षिर्बुभुजे पृथिवीमिमाम्  ॥ १५५.२५ ॥<br>
विक्रान्तो मतिमाञ्छूरः सर्वलोकैरवञ्चितः  ।<br>
वञ्चितः सहसा धूर्तवायसाभ्यां नृपोत्तमः  ॥ १५५.२६ ॥<br>
<br>
युधिष्ठिर उवाच -<br>
कथं स वञ्चितो राजा वायसाभ्यां कुतोऽथवा  ।<br>
पुरा येन प्रतिज्ञातं धीगर्भेण महात्मना  ॥ १५५.२७ ॥<br>
न जीवे वञ्चितोऽन्येन प्राणांस्त्यक्ष्ये न संशयः  ।<br>
एतन्मे वद विप्रेन्द्र परं कौतूहलं मम  ॥ १५५.२८ ॥<br>
<br>
श्रीमार्कण्डेय उवाच -<br>
आत्मानं वञ्चितं ज्ञात्वा तदा संगृह्य वायसौ  ।<br>
प्रेषयामास तीव्रेण दण्डेन यमसादनम्  ॥ १५५.२९ ॥<br>
वायसावूचतुः  ।<br>
सुन्दोपसुन्दयोः पुत्रावावां काकत्वमागतौ  ।<br>
मा वधीस्त्वं महाभाग कस्मिंश्चित्कारणान्तरे  ॥ १५५.३० ॥<br>
तावावां कृतसंकल्पौ त्वया कोपेन मानद  ।<br>
निरस्तावनिरस्तौ वा यास्यावः परमां गतिम्  ॥ १५५.३१ ॥<br>
तदादेशय राजेन्द्र कृत्वा तव महत्प्रियम्  ।<br>
मुक्तशापौ भविष्यावो ब्रह्मणो वचनं तथा  ॥ १५५.३२ ॥<br>
तच्छ्रुत्वा काकवचनं चाणक्यो नृपसत्तमः  ।<br>
नाहं जीवे विदित्वैवं वञ्चितः केन कर्हिचित् ॥ १५५.३३ ॥<br>
तस्मात्तीर्थं विजानीतं यमस्य सदने द्विजौ  ।<br>
प्रेषयामि यथान्यायं श्रुत्वा तत्कथयिष्यथः  ॥ १५५.३४ ॥<br>
तेनैव मुक्तौ तौ काकौ स्रक्चन्दनविभूषितौ  ।<br>
शीघ्रगौ प्रेषयामास यमस्य सदनं प्रति  ॥ १५५.३५ ॥<br>
<br>
राजोवाच -<br>
तत्र धर्मपुरं गत्वा विचरन्तावितस्ततः  ।<br>
यदि पृच्छति धर्मात्मा यमः संयमनो महान्  ॥ १५५.३६ ॥<br>
कुतो वामागतं ब्रूतं केन वा भूषितावुभौ  ।<br>
मदीया भारती तस्य कथनीया ह्यशङ्कितम्  ॥ १५५.३७ ॥<br>
इक्ष्वाकुसंभवो राजा चाणक्यो नाम धार्मिकः  ।<br>
द्वादशाहे मृतस्यास्य तर्पितावशनादिना  ॥ १५५.३८ ॥<br>
तच्छ्रुत्वा वचनं राज्ञो गतौ तौ यमसादनम्  ।<br>
क्रीडितौ प्राङ्गणे तस्य स्रक्चन्दनविभूषितौ  ।<br>
धर्मराजेन तौ दृष्टौ पृष्टौ धृष्टौ च वायसौ  ॥ १५५.३९ ॥<br>
<br>
यम उवाच -<br>
कुतः स्थानात्समायातौ केन वा भूषितावुभौ  ।<br>
वृत्तं वै कथ्यतामेतद्वायसावविशङ्कया  ॥ १५५.४० ॥<br>
काकावूचतुः  ।<br>
इक्ष्वाकुसम्भवो राजा चाणक्यो नाम धार्मिकः  ।<br>
द्वादशाहे मृतस्यास्य तर्पितावशनादिभिः  ॥ १५५.४१ ॥<br>
तयोस्तद्वचनं श्रुत्वा सदा वैवस्वतो यमः  ।<br>
चित्रगुप्तं कलिं कालं वीक्ष्यतामिदमब्रवीत् ॥ १५५.४२ ॥<br>
अण्डजस्वेदजातीनां भूतानां सचराचरे  ।<br>
विहितं लोककर्त्ःणां सान्निध्यं ब्रह्मणा मम  ॥ १५५.४३ ॥<br>
गतः कुत्र दुराचारश्चाणक्यो नामतस्त्विह  ।<br>
अन्विष्यतां पुराणेषु त्वितिहासेषु या गतिः  ॥ १५५.४४ ॥<br>
ततस्तैर्धर्मपालैस्तु धर्मराजप्रचोदितैः  ।<br>
निरीक्षिता पुराणोक्ता कर्मजा गतिरागतिः  ॥ १५५.४५ ॥<br>
ततः प्रोवाच वचनं धर्मो धर्मभृतां वरः  ।<br>
शृण्वतां धर्मपालानां मेघगम्भीरया गिरा  ॥ १५५.४६ ॥<br>
शुक्लतीर्थे मृतानां तु नर्मदाविमले जले  ।<br>
अण्डजस्वेदजातीनां न गतिर्मम सन्निधौ  ॥ १५५.४७ ॥<br>
तत्तीर्थं धार्मिकं लोके ब्रह्मविष्णुमहेश्वरैः  ।<br>
निर्मितं परया भक्त्या लोकानां हितकाम्यया  ॥ १५५.४८ ॥<br>
पापोपपातकैर्युक्ता ये नरा नर्मदाजले  ।<br>
शुक्लतीर्थे मृताः शुद्धा न ते मद्विषयाः क्वचित् ॥ १५५.४९ ॥<br>
एतच्छ्रुत्वा तु वचनं तौ काकौ यमभाषितम्  ।<br>
आगतौ शीघ्रगौ पार्थ दृष्ट्वा यमपुरं महत् ॥ १५५.५० ॥<br>
पृष्टौ तौ प्रणतौ राज्ञा यथावृत्तं यथाश्रुतम्  ।<br>
कथयामासतुः पार्थ दानवौ काकतां गतौ  ॥ १५५.५१ ॥<br>
अस्मात्स्थानाद्गतावावां यमस्य पुरमुत्तमम्  ।<br>
पृथिव्या दक्षिणे भागे ह्यतीत्य बहुयोनिजम्  ॥ १५५.५२ ॥<br>
तत्पुरं कामगं दिव्यं स्वर्णप्राकारतोरणम्  ।<br>
अनेकगृहसम्बाधं मणिकाञ्चनभूषितम्  ॥ १५५.५३ ॥<br>
चतुष्पथैश्चत्वरैश्च घण्टामार्गोपशोभितम्  ।<br>
उद्यानवनसंछन्नं पद्मिनीखण्डमन्दितम्  ॥ १५५.५४ ॥<br>
हंससारससंघुष्टं कोकिलाकुलसंकुलम्  ।<br>
सिंहव्याघ्रगजाकीर्णमृक्षवानरसेवितम्  ॥ १५५.५५ ॥<br>
नरनारीसमाकीर्णं नित्योत्सवविभूषितम्  ।<br>
शंखदुन्दुभिर्निर्घोषैर्वीणावेणुनिनादितम्  ॥ १५५.५६ ॥<br>
यममार्गेऽपि विहितं स्वर्गलोकमिवापरम्  ।<br>
गतौ तत्र पुनश्चान्यैर्यमदूतैर्यमाज्ञया  ॥ १५५.५७ ॥<br>
विदितौ प्रेषितौ तत्र यत्र देवो जगत्प्रभुः  ।<br>
प्राणस्य भीत्या दृष्टोऽसौ सिंहासनगतः प्रभुः  ॥ १५५.५८ ॥<br>
महाकायो महाजङ्घो महास्कन्धो महोदरः  ।<br>
महावक्षा महाबाहुर्महावक्त्रेक्षणो महान्  ॥ १५५.५९ ॥<br>
महामहिषमारूढो महामुकुटभूषितः  ।<br>
तत्रान्यश्च कलिः कालश्चित्रगुप्तो महामतिः  ॥ १५५.६० ॥<br>
समागतौ तदा दृष्टौ मध्ये ज्वलितपावकौ  ।<br>
पुण्यपापानि जन्तूनां श्रुतिस्मृत्यर्थपारगौ  ॥ १५५.६१ ॥<br>
विचारयन्तौ सततं तिष्ठाते तौ दिवानिशम्  ।<br>
ततो ह्यावां प्रणामान्ते यमेन यममूर्तिना  ॥ १५५.६२ ॥<br>
पृष्टावागमने हेतुं तमब्रूव शृणुष्व तत् ।<br>
उज्जयिन्यां महीपालश्चाणक्योऽभूत्प्रतापवान्  ॥ १५५.६३ ॥<br>
द्वादशाहे मृतस्यास्य भुक्त्वा प्राप्तौ यमालयम्  ।<br>
ततोऽस्माकं वचः श्रुत्वा कम्पयित्वा शिरो यमः  ॥ १५५.६४ ॥<br>
उवाच वचनं सत्यं सभामध्ये हसन्निव  ।<br>
अस्ति तत्कारणं येन चाणक्यः पापपूरुषः  ॥ १५५.६५ ॥<br>
नायातो मम लोके तु सर्वपापभयंकरे  ।<br>
शुक्लतीर्थे मृतानां तु नर्मदायां परं पदम्  ॥ १५५.६६ ॥<br>
जायते सर्वजन्तूनां नात्र काचिद्विचारणा  ।<br>
अवशः स्ववशो वापि जन्तुस्तत्क्षेत्रमण्डले  ॥ १५५.६७ ॥<br>
मृतः स वै न सन्देहो रुद्रस्यानुचरो भवेत् ।<br>
तद्धर्मवचनं श्रुत्वा निर्गत्य नगराद्बहिः  ॥ १५५.६८ ॥<br>
पश्यन्तौ विविधां घोरां नरके लोकयातनाम्  ।<br>
त्रिंशत्कोट्यो हि घोराणां नरकाणां नृपोत्तम  ॥ १५५.६९ ॥<br>
दृष्टा भीतौ परामार्तिगतौ तत्र महापथि  ।<br>
नरको रौरवस्तत्र महारौरव एव च  ॥ १५५.७० ॥<br>
पेषणः शोषणश्चैव कालसूत्रोऽस्थिभञ्जनः  ।<br>
तामिस्रश्चान्धतामिस्रः कृमिपूतिवहस्तथा  ॥ १५५.७१ ॥<br>
दृष्टश्चान्यो महाज्वालस्तत्रैव विषभोजनः  ।<br>
नरकौ दंशमशकौ तथा यमलपर्वतौ  ॥ १५५.७२ ॥<br>
नदी वैतरणी दृष्टा सर्वपापप्रणाशिनी  ।<br>
शीतलं सलिलं यत्र पिबन्ति ह्यमृतोपमम्  ॥ १५५.७३ ॥<br>
तदेव नीरं पापानां शोणितं परिवर्तते  ।<br>
असिपत्रवनं चान्यद्दृष्टान्या महती शिला  ॥ १५५.७४ ॥<br>
अग्निपुंजनिभाकारा विशाला शाल्मली परा  ।<br>
इत्यादयस्तथैवान्ये शतसाहस्रसंज्ञिताः  ॥ १५५.७५ ॥<br>
घोरघोरतरा दृष्टाः क्लिश्यन्ते यत्र मानवाः  ।<br>
वाचिकैर्मानसैः पापैः कर्मजैश्च पृथग्विधैः  ॥ १५५.७६ ॥<br>
अहंकारकृतैर्दोषैर्मायावचनपूर्वकैः  ।<br>
पिता माता गुरुर्भ्राता अनाथा विकलेन्द्रियाः  ॥ १५५.७७ ॥<br>
भ्रमन्ति नोद्धृता येषां गतिस्तेषां हि रौरवे  ।<br>
तत्र ते द्वादशाब्दानि क्षपित्वा रौरवेऽधमाः  ॥ १५५.७८ ॥<br>
इह मानुष्यके लोके दीनान्धाश्च भवन्ति ते  ।<br>
देवब्रह्मस्वहर्त्ःणां नराणां पापकर्मणाम्  ॥ १५५.७९ ॥<br>
महारौरवमाश्रित्य ध्रुवं वासो यमालये  ।<br>
ततः कालेन महता पापाः पापेन वेष्टिताः  ॥ १५५.८० ॥<br>
जायन्ते कण्टकैर्भिन्नाः कोशे वा कोशकारकाः  ।<br>
मृगपक्षिविहङ्गानां घातका मांसभक्षकाः  ॥ १५५.८१ ॥<br>
पेषणं नरकं यान्ति शोषणं जीवबन्धनात् ।<br>
तत्रत्यां यातनां घोरां सहित्वा शास्त्रचोदिताम्  ॥ १५५.८२ ॥<br>
इह मानुष्यतां प्राप्य पङ्ग्वन्धबधिरा नराः  ।<br>
गवार्थे ब्राह्मणार्थे च ह्यनृतं वदतामिह  ॥ १५५.८३ ॥<br>
पतनं जायते पुंसां नरके कालसूत्रके  ।<br>
तत्रत्या यातना घोरा विहिता शास्त्रकर्तृभिः  ॥ १५५.८४ ॥<br>
भुक्त्वा समागता ह्यत्र ते यास्यन्त्यन्त्यजां गतिम्  ।<br>
बन्धयन्ति च ये जीवांस्त्यक्त्वात्मकुलसन्ततिम्  ॥ १५५.८५ ॥<br>
पतन्ति नात्र सन्देहो नरके तेऽस्थिभञ्जने  ।<br>
तत्र वर्षशतस्यान्त इह मानुष्यतां गताः  ॥ १५५.८६ ॥<br>
कुब्जा वामनकाः पापा जायन्ते दुःखभागिनः  ।<br>
ये त्यजन्ति स्वकां भार्यां मूढाः पण्डितमानिनः  ॥ १५५.८७ ॥<br>
ते यान्ति नरकं घोरं तामिस्रं नात्र संशयः  ।<br>
तत्र वर्षशतस्यान्ते इह मानुष्यतां गताः  ॥ १५५.८८ ॥<br>
दुश्चर्माणो दुर्भगाश्च जायन्ते मानवा हि ते  ।<br>
मानकूटं तुलाकूटं कूटकं तु वदन्ति ये  ॥ १५५.८९ ॥<br>
नरके तेऽन्धतामिस्रे प्रपच्यन्ते नराधमाः  ।<br>
शतसाहस्रिकं कालमुषित्वा तत्र ते नराः  ॥ १५५.९० ॥<br>
इह शत्रुगृहे त्वन्धा भ्रमन्ते दीनमूर्तयः  ।<br>
पितृदेवद्विजेभ्योऽन्नमदत्त्वा येऽत्र भुञ्जते  ॥ १५५.९१ ॥<br>
नरके कृमिभक्ष्ये ते पतन्ति स्वात्मपोषकाः  ।<br>
ततः प्रसूतिकाले हि कृमिभुक्तश्च सव्रणः  ॥ १५५.९२ ॥<br>
जायतेऽशुचिगन्धोऽत्र परभाग्योपजीवकः  ।<br>
स्वकर्मविच्युताः पापा वर्णाश्रमविवर्जिताः  ॥ १५५.९३ ॥<br>
नरके पूयसम्पूर्णे क्लिश्यन्ते ह्ययुतं समाः  ।<br>
पूर्णे तत्र ततः काले प्राप्य मानुष्यकं भवम्  ॥ १५५.९४ ॥<br>
उद्वेजनीया भूतानां जायन्ते व्याधिभिर्वृताः  ।<br>
अग्निदो गरदश्चैव लोभमोहान्वितो नरः  ॥ १५५.९५ ॥<br>
नरके विषसम्पूर्णे निमज्जति दुरात्मवान्  ।<br>
तत्र वर्षशतात्कालादुन्मज्जनमवस्थितः  ॥ १५५.९६ ॥<br>
भुवि मानुषतां प्राप्य कृपणो जायते पुनः  ।<br>
पादुकोपानहौ छत्रं शय्यां प्रावरणानि च  ॥ १५५.९७ ॥<br>
अदत्त्वा दंशमशकैर्भक्ष्यन्ते जन्यसप्ततिम्  ।<br>
पितुर्द्रव्यापहर्तारस्ताडनक्रोशने रताः  ॥ १५५.९८ ॥<br>
पीडनं क्रियते तेषां यत्र तौ युग्मपर्वतौ  ।<br>
या सा वैतरणी घोरा नदी रक्तप्रवाहिनी  ॥ १५५.९९ ॥<br>
पिबन्ति रुधिरं तत्र येऽभियान्ति रजस्वलाम्  ।<br>
असिपत्रवने घोरे पीड्यन्ते पापकारिणः  ॥ १५५.१०० ॥<br>
परपीडाकरा नित्यं ये नरोऽन्त्यजगामिनः  ।<br>
गुरुदाररतानां तु महापातकिनामपि  ॥ १५५.१०१ ॥<br>
शिलावगूहनं तेषां जायते जन्मसप्ततिम्  ।<br>
ज्वलन्तीमायसीं घोरां बहुकण्टकसंवृताम्  ॥ १५५.१०२ ॥<br>
शाल्मलीं तेऽवगूहन्ति परदाररता हि ये  ।<br>
परस्य योषितं हृत्वा ब्रह्मस्वमपहृत्य च  ॥ १५५.१०३ ॥<br>
अरण्ये निर्जले देशे स भवेत्क्रूरराक्षसः  ।<br>
देवस्वं ब्राह्मणस्वं च लोभेनैवाहरेच्च यः  ॥ १५५.१०४ ॥<br>
स पापात्मा परे लोके गृध्रोच्छिष्टेन जीवति  ।<br>
एवमादीनि पापानि भुञ्जन्ते यमशासनात् ॥ १५५.१०५ ॥<br>
येषां तु दर्शनादेव श्रवणाज्जायते भयम्  ।<br>
तथा दानफलं चान्ये भुञ्जाना यममन्दिरे  ॥ १५५.१०६ ॥<br>
दृष्टाः श्रुतं कथयतां दूतानां च यमाज्ञया  ।<br>
रथैरन्ये गजैरन्ये केचिद्वाजिभिरावृताः  ॥ १५५.१०७ ॥<br>
दृष्टास्तत्र महाभाग तपःसंचयसंस्थिताः  ।<br>
गोदाता स्वर्णदाता च भूमिरत्नप्रदा नराः  ॥ १५५.१०८ ॥<br>
शय्याशनगृहादीनां स लोकः कामदो नृणाम्  ।<br>
अन्नं पानीयसहितं ददते येऽत्र मानवाः  ॥ १५५.१०९ ॥<br>
तत्र तृप्ताः सुसंतुष्टाः क्रीडन्ते यमसादने  ।<br>
अत्र यद्दीयते दानमपि वालाग्रमात्रकम्  ॥ १५५.११० ॥<br>
तदक्षयफलं सर्वं शुक्लतीर्थे नृपोत्तम  ।<br>
एतत्ते कथितं सर्वं यद्दृष्टं यच्च वै श्रुतम्  ॥ १५५.१११ ॥<br>
कुरुष्व यदभिप्रेतं यदि शक्नोषि मुच्यताम्  ।<br>
तयोस्तद्वचनं श्रुत्वा चाणक्यो हृष्टमानसः  ॥ १५५.११२ ॥<br>
विसर्जयामास खगावभिनन्द्य पुनःपुनः  ।<br>
ताभ्यां गताभ्यां सर्वस्वं दत्त्वा विप्रेषु भारत  ॥ १५५.११३ ॥<br>
कामक्रोधौ परित्यज्य जगामामरपर्वतम्  ।<br>
तत्र बद्ध्वोडुपं गाढं कृष्णरज्ज्वावलम्बितम्  ॥ १५५.११४ ॥<br>
प्लवमानो जगामाऽशु ध्यायन्देवं जनार्दनम्  ।<br>
आरोग्यं भास्करादिच्छेद्धनं वै जातवेदसः  ॥ १५५.११५ ॥<br>
प्राप्नोति ज्ञानमीशानान्मोक्षं प्राप्नोति केशवात् ।<br>
नीलं रक्तं तदभवन्मेचकं यद्धि सूत्रकम्  ॥ १५५.११६ ॥<br>
शुद्धस्फटिकसङ्काशं दृष्ट्वा रज्जुं महामतिः  ।<br>
आप्लुत्य विमले तोये गतोऽसौ वैष्णवं पदम्  ॥ १५५.११७ ॥<br>
गायन्ति यद्वेदविदः पुराणं नारायणं शाश्वतमच्युताह्वयम्  ।<br>
प्राप्तः स तं राजसुतो महात्मा निक्षिप्य देहं शुभशुक्लतीर्थे  ॥ १५५.११८ ॥<br>
एषा ते कथिता राजन्सिद्धिश्चाणक्यभूभृतः  ।<br>
तथान्यत्तव वक्ष्यामि शृणुष्वैकाग्रमानसः  ॥ १५५.११९ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे चाणक्यसिद्धिप्राप्तिवर्णनं नाम पञ्चपञ्चाशदधिकशततमोऽध्यायः ॥<br>
<br>
</span>
