<span style="font-size: 14pt; line-height: 200%">मार्कण्डेय उवाच -<br>
ततः क्रोशान्तरे पार्थ तीर्थं कोटीश्वरं परम्  ।<br>
यत्र स्नानं च दानं च जपहोमार्चनादिकम्  ।<br>
भक्त्या कृतं नरैस्तत्र सर्वं कोटिगुणं भवेत् ॥ २२४.१ ॥<br>
तत्र देवाः सगन्धर्वा ऋषयः सिद्धचारणाः  ।<br>
जलधिं प्रतिगच्छन्ति नर्मदां वीक्षितुं किल  ॥ २२४.२ ॥<br>
मिलिताः कोटिशो राजन्रेवासागरसङ्गमे  ।<br>
विनोदमतुलं दृष्ट्वा रेवार्णवसमागमे  ॥ २२४.३ ॥<br>
स्नात्वा शिवं च संस्थाप्य पूजयित्वा महेश्वरम्  ।<br>
कोटीश्वराभिधानं तु स्वस्वभक्त्या विधानतः  ॥ २२४.४ ॥<br>
कोटीतीर्थे परां सिद्धिं सम्प्राप्ताः सर्वतोषणात् ।<br>
तेन तत्पुण्यमतुलं सर्वतीर्थेषु चोत्तमम्  ॥ २२४.५ ॥<br>
तत्र तीर्थे तु यत्किंचिच्छुभं वा यदि वाशुभम्  ।<br>
क्रियते नृपशार्दूल सर्वं कोटिगुणं भवेत् ॥ २२४.६ ॥<br>
तत्र तीर्थे तु मार्गस्था ये केचिदृषिसत्तमाः  ।<br>
सिद्धामृतपदं यान्ति पितृलोकं तथोत्तमम्  ॥ २२४.७ ॥<br>
उत्तरे नर्मदातीरे दक्षिणे चाश्रिताश्च ये  ।<br>
देवलोकं गतास्तत्र इति मे निश्चिता मतिः  ॥ २२४.८ ॥<br>
बिल्वार्कपुष्पैर्धत्तूरकुशकाशप्रसूनकैः  ।<br>
ऋतूद्भवैस्तथान्यैश्च पूजयित्वा महेश्वरम्  ॥ २२४.९ ॥<br>
नानोपचारैर्विधिवन्मन्त्रपूर्वं युधिष्ठिर  ।<br>
धूपदीपार्धनैवेद्यैस्तोषयित्वा च धूर्जटिम्  ॥ २२४.१० ॥<br>
शिवलोकमवाप्नोति यावदिन्द्राश्चतुर्दश  ।<br>
पौषकृष्णाष्टमीयोगे विशेषः पूजने स्मृतः  ॥ २२४.११ ॥<br>
नित्यं च नृपतिश्रेष्ठ चतुर्दश्यष्टमीषु च  ।<br>
शिवमभ्यर्च्य विप्रांश्च भोजयेद्भक्तितो वरान्  ॥ २२४.१२ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कोटीश्वरतीर्थमाहात्म्यवर्णनं नाम चतुर्विंशत्यधिकद्विशततमोऽध्यायः ॥<br>
<br>
<br>
</span>
