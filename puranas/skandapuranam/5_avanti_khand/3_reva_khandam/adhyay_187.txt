<span style="font-size: 14pt; line-height: 200%">अध्याय १८७<br>
श्रीमार्कण्डेय उवाच -<br>
जालेश्वरं ततो गच्छेल्लिङ्गमाद्यं स्वयम्भुवः  ।<br>
कालाग्निरुद्रं विख्यातं भृगुकच्छे व्यवस्थितम्  ॥ १८७.१ ॥<br>
सर्वपापप्रशमनं सर्वोपद्रवनाशनम्  ।<br>
क्षेत्रपापविनाशाय कृपया च समुत्थितम्  ॥ १८७.२ ॥<br>
पुरा कल्पेऽसुरगणैराक्रान्ते भुवनत्रये  ।<br>
वेदोक्तकर्मनाशे च धर्मे च विलयं गते  ॥ १८७.३ ॥<br>
देवर्षिमुनिसिद्धेषु विश्वासपरमेषु च  ।<br>
कालाग्निरुद्रादुत्पन्नो धूमः कालोद्भवोद्भवः  ॥ १८७.४ ॥<br>
धूमात्समुत्थितं लिङ्गं भित्त्वा पातालसप्तकम्  ।<br>
अवटं दक्षिणे कृत्वा लिङ्गं तत्रैव तिष्ठति  ॥ १८७.५ ॥<br>
तत्र तीर्थे नृपश्रेष्ठ कुण्डं ज्वालासमुद्भवम्  ।<br>
यत्र सा पतिता ज्वाला शिवस्य दहतः पुरम्  ॥ १८७.६ ॥<br>
तत्रावटं समुद्भूतं धूमावर्तस्ततोऽभवत् ।<br>
तस्मिन्कुण्डे तु यः स्नानं कृत्वा वै नर्मदाजले  ॥ १८७.७ ॥<br>
कुर्याच्छ्राद्धं पितृभ्यो वै पूजयेच्च त्रिलोचनम्  ।<br>
कालाग्निरुद्रनामानि स गच्छेत्परमां गतिम्  ॥ १८७.८ ॥<br>
यत्किंचित्कामिकं कर्म ह्याभिचारिकमेव वा  ।<br>
रिपुसंक्षयकृद्वापि सांतानिकमथापि वा  ।<br>
अत्र तीर्थे कृतं सर्वमचिरात्सिध्यते नृप  ॥ १८७.९ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कालाग्निरुद्रतीर्थमाहात्म्यवर्णनं नाम सप्ताशीत्युत्तरशततमोऽध्यायः ॥<br>
<br>
<br>
</span>
