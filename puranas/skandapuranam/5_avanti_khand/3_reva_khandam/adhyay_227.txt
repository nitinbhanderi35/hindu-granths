<span style="font-size: 14pt; line-height: 200%">मार्कण्डेय उवाच -<br>
एतानि तव संक्षेपात्प्राधान्यात्कथितानि च  ।<br>
न शक्तो विस्तराद्वक्तुं संख्यां तीर्थेषु पाण्डव  ॥ २२७.१ ॥<br>
एषा पवित्रा विमला नदी त्रैलोक्यविश्रुता  ।<br>
नर्मदा सरितां श्रेष्ठा महादेवस्य वल्लभा  ॥ २२७.२ ॥<br>
मनसा संस्मरेद्यस्तु नर्मदां सततं नृप  ।<br>
चान्द्रायणशतस्याशु लभते फलमुत्तमम्  ॥ २२७.३ ॥<br>
अश्रद्दधानाः पुरुषा नास्तिकाश्चात्र ये स्थिताः  ।<br>
पतन्ति नरके घोरे प्राहैवं परमेश्वरः  ॥ २२७.४ ॥<br>
नर्मदां सेवते नित्यं स्वयं देवो महेश्वरः  ।<br>
तेन पुण्या नदी ज्ञेया ब्रह्महत्यापहारिणी  ॥ २२७.५ ॥<br>
इयं माहेश्वरी गङ्गा महेश्वरतनूद्भवा  ।<br>
प्रोक्ता दक्षिणगङ्गेति भारतस्य युधिष्ठिर  ॥ २२७.६ ॥<br>
जाह्नवी वैष्णवी गङ्गा ब्राह्मी गङ्गा सरस्वती  ।<br>
इयं माहेश्वरी गङ्गा रेवा नास्त्यत्र संशयः  ॥ २२७.७ ॥<br>
यथा हि पुरुषे देवस्त्रैमूर्तत्वमुपाश्रितः  ।<br>
ब्रह्मविष्णुमहेशाख्यं न भेदस्तत्र वै यथा  ।<br>
तथा सरित्त्रये पार्थ भेदं मनसि मा कृथाः  ॥ २२७.८ ॥<br>
कोटिशो ह्यत्र तीर्थानि लक्षशश्चापि भारत  ।<br>
तथा सहस्रशो रेवातीरद्वयगतानि तु  ॥ २२७.९ ॥<br>
वृक्षान्तरिक्षसंस्थानि जलस्थलगतानि च  ।<br>
कः शक्तस्तानि निर्णेतुं वागीशो वा महेश्वरः  ॥ २२७.१० ॥<br>
स्मरणाज्जन्मजनितं दर्शनाच्च त्रिजन्मजम्  ।<br>
सप्तजन्मकृतं नश्येत्पापं रेवावगाहनात् ॥ २२७.११ ॥<br>
देवकार्यं कृतं तेन अग्नयो विधिवद्धुताः  ।<br>
वेदा अधीताश्चत्वारो येन रेवावगाहिता  ॥ २२७.१२ ॥<br>
प्राधान्याच्चापि संक्षेपात्तीर्थान्युक्तानि ते मया  ।<br>
न शक्यो विस्तरः पार्थ श्रोतुं वक्तुं च वै मया  ॥ २२७.१३ ॥<br>
<br>
युधिष्ठिर उवाच -<br>
विधानं च यमांश्चैव नियमांश्च वदस्व मे  ।<br>
प्रायश्चित्तार्थगमने को विधिस्तं वदस्व मे  ॥ २२७.१४ ॥<br>
<br>
श्रीमार्कण्डेय उवाच -<br>
साधु पृष्टं महाराज यच्छ्रेयः पारलौकिकम्  ।<br>
शृणुष्वावहितो भूत्वा यथाज्ञानं वदामि ते  ॥ २२७.१५ ॥<br>
अध्रुवेण शरीरेण ध्रुवं कर्म समाचरेत् ।<br>
अवश्यमेव यास्यन्ति प्राणाः प्राघूर्णिका इव  ॥ २२७.१६ ॥<br>
दानं वित्तादृतं वाचः कीर्तिधर्मौ तथा ख्युषः  ।<br>
परोपकरणं कायादसारात्सारमुद्धरेत् ॥ २२७.१७ ॥<br>
अस्मिन्महामोहमये कटाहे सूर्याग्निना रात्रिदिवेन्धनेन  ।<br>
मासर्तुदर्वीपरिघट्टनेन भूतानि कालः पचतीति वार्ता  ॥ २२७.१८ ॥<br>
ज्ञात्वा शास्त्रविधानोक्तं कर्म कर्तुमिहार्हसि  ।<br>
नायं लोकोऽस्ति न परो न सुखं संशयात्मनः  ॥ २२७.१९ ॥<br>
मन्त्रे तीर्थे द्विजे देवे दैवज्ञे भेषजे गुरौ  ।<br>
यादृशी भावना यस्य सिद्धिर्भवति तादृशी  ॥ २२७.२० ॥<br>
अश्रद्धया हुतं दत्तं तपस्तप्तं कृतं च यत् ।<br>
असदित्युच्यते पार्थ न च तत्प्रेत्य नो इह  ॥ २२७.२१ ॥<br>
यः शास्त्रविधिमुत्सृज्य वर्तते कामकारतः  ।<br>
न स सिद्धिमवाप्नोति न सुखं न परां गतिम्  ॥ २२७.२२ ॥<br>
सन्तीह विविधोपाया नृणां देहविशोधनाः  ।<br>
तीर्थसेवासमं नास्ति स्वशरीरस्य शोधनम्  ॥ २२७.२३ ॥<br>
कृच्छ्रचान्द्रायणाद्यैर्वा द्वितीयं तीर्थसेवया  ।<br>
यदा तीर्थं समुद्दिश्य प्रयाति पुरुषो नृप  ।<br>
तदा देवाश्च पितरस्तं व्रजन्त्यनु खेचराः  ॥ २२७.२४ ॥<br>
परमा मोदपूर्णास्ते प्रयान्त्यस्यानुयायिनः  ।<br>
कृत्वाभ्युदयिकं श्राद्धं समापृच्छय तु देवताम्  ॥ २२७.२५ ॥<br>
इष्टबन्धूंश्च विष्णुं च शङ्करं सगणेश्वरम्  ।<br>
व्रजेद्द्विजाभ्यनुज्ञातो गृहीत्वा नियमानपि  ॥ २२७.२६ ॥<br>
एकाशनं ब्रह्मचर्यं भूशय्यां सत्यवादिताम्  ।<br>
वर्जनं च परान्नस्य प्रतिग्रहविवर्जनम्  ॥ २२७.२७ ॥<br>
वर्जयित्वा तथा द्रोहवञ्चनादि नृपोत्तम  ।<br>
साधुवेषं समास्थाय विनयेन विभूषितः  ॥ २२७.२८ ॥<br>
दम्भाहङ्कारमुक्तो यः स तीर्थफलमश्नुते  ।<br>
यस्य हस्तौ च पादौ च मनश्चैव सुसंयतम्  ॥ २२७.२९ ॥<br>
विद्या तपश्च कीर्तिश्च स तीर्थफलमश्नुते  ।<br>
अक्रोधनश्च राजेन्द्र सत्यशीलो दृढव्रतः  ॥ २२७.३० ॥<br>
आत्मोपमश्च भूतेषु स तीर्थफलमश्नुते  ।<br>
मुण्डनं चोपवासश्च सर्वतीर्थेष्वयं विधिः  ॥ २२७.३१ ॥<br>
वर्जयित्वा कुरुक्षेत्रं विशालां विरजां गयाम्  ।<br>
स्नानं सुरार्चनं चैव श्राद्धे वै पिण्डपातनम्  ॥ २२७.३२ ॥<br>
विप्राणां भोजनं शक्त्या सर्वतीर्थेष्वयं विधिः  ।<br>
प्रायश्चित्तनिमित्तं च यो व्रजेद्यतमानसः  ॥ २२७.३३ ॥<br>
तस्यापि च विधिं वक्ष्ये शृणु पार्थ समाहितः  ।<br>
एकाशनं ब्रह्मचर्यमक्षारलवणाशनम्  ॥ २२७.३४ ॥<br>
स्नात्वा तीर्थाभिगमनं हविष्यैकान्नभोजनम्  ।<br>
वर्जयेत्पतितालापं बहुभाषणमेव च  ॥ २२७.३५ ॥<br>
परीवादं परान्नं च नीचसङ्गं विवर्जयेत् ।<br>
व्रजेच्च निरुपानत्को वसानो वाससी शुचिः  ॥ २२७.३६ ॥<br>
संकल्पं मनसा कृत्वा ब्राह्मणानुज्ञया व्रजेत् ।<br>
तीर्थे गत्वा तथा स्नात्वा कृत्वा चैव सुरार्चनम्  ॥ २२७.३७ ॥<br>
दुष्कर्मतो विमुक्तः स्यादनुतापी भवेद्यदि  ।<br>
वेदे तीर्थे च देवे च दैवज्ञे चौषधे गुरौ  ॥ २२७.३८ ॥<br>
यादृशी भावना यस्य सिद्धिर्भवति तादृशी  ।<br>
उक्ततीर्थफलानां च पुराणेषु स्मृतिष्वपि  ॥ २२७.३९ ॥<br>
अर्थवादभवां शङ्कां विहाय भरतर्षभ  ।<br>
कृत्वा विचारं शास्त्रोक्तं परिकल्प्य यथोचितम्  ॥ २२७.४० ॥<br>
कायेन कृच्छ्रचरणे ह्यशक्तानां विशुद्धये  ।<br>
ज्ञात्वा तीर्थाविशेषं हि प्रायश्चित्तं समाचरेत् ॥ २२७.४१ ॥<br>
तच्छृणुष्व महाराज नर्मदायां यथोचितम्  ।<br>
चतुर्विंशतिसंख्येभ्यो योजनेभ्यो व्रजेन्नरः  ॥ २२७.४२ ॥<br>
चतुर्विंशतिकृच्छ्राणां फलमाप्नोति शोभनम्  ।<br>
अत ऊर्ध्वं योजनेषु पादकृच्छ्रमुदाहृतः  ॥ २२७.४३ ॥<br>
तन्मध्ये च महाराज यो व्रजेच्छुद्धिकाङ्क्षया  ।<br>
योजने योजने तस्य प्रायश्चित्तं विदुर्बुधाः  ॥ २२७.४४ ॥<br>
प्रणवाख्ये महाराज तथा रेवोरिसंगमे  ।<br>
भृगुक्षेत्रे तथा गत्वा फलं तद्द्विगुणं स्मृतम्  ॥ २२७.४५ ॥<br>
सङ्गमे देवनद्याश्च शूलभेदे नृपोत्तम  ।<br>
द्विगुणं पादहीनं स्यात्करजासंगमे तथा  ॥ २२७.४६ ॥<br>
एरण्डीसङ्गमे तद्वत्कपिलायाश्च संगमे  ।<br>
केचित्त्रिगुणितं प्राहुः कुब्जारेवोत्थसङ्गमे  ॥ २२७.४७ ॥<br>
ओंकारे च महाराज तदपि स्यात्समञ्जसम्  ।<br>
सङ्गमेषु तथान्यासां नदीनां रेवया सह  ॥ २२७.४८ ॥<br>
प्राहुस्ते सार्धकृच्छ्रं वै फलं पूर्वं युधिष्ठिर  ।<br>
त्रिगुणं कृच्छ्रमाप्नोति रेवासागरसङ्गमे  ॥ २२७.४९ ॥<br>
कृच्छ्रं चतुर्गुणं प्रोक्तं शुक्लतीर्थे युधिष्ठिर  ।<br>
योजने योजने गत्वा चतुर्विंशतियोजनम्  ।<br>
तत्र तत्र वसेद्यस्तु सुचिरं नृवरोत्तम  ॥ २२७.५० ॥<br>
रेवासेवासमाचारः संयुक्तः शुद्धबुद्धिमान्  ।<br>
दम्भाहङ्काररहितः शुद्ध्यर्थं स विमुच्यते  ॥ २२७.५१ ॥<br>
इति ते कथितं पार्थ प्रायश्चित्तार्थलक्षणम्  ।<br>
रेवायात्राविधानं च गुह्यमेतद्युधिष्ठिर  ॥ २२७.५२ ॥<br>
<br>
युधिष्ठिर उवाच -<br>
योजनस्य प्रमाणं मे वद त्वं मुनिसत्तम  ।<br>
यज्ज्ञात्वा निश्चितं मे स्यान्मनःशुद्धेस्तु कारणम्  ॥ २२७.५३ ॥<br>
<br>
मार्कण्डेय उवाच -<br>
शृणु पाण्डव वक्ष्यामि प्रमाणं योजनस्य यत् ।<br>
तथा यात्राविशेषेण विशेषं कृच्छ्रसम्भवम्  ॥ २२७.५४ ॥<br>
तिर्यग्यवोदराण्यष्टावूर्ध्वा वा व्रीहयस्त्रयः  ।<br>
प्रमाणमङ्गुलस्याहुर्वितस्तिर्द्वादशांगुला  ॥ २२७.५५ ॥<br>
वितस्तिद्वितयं हस्तश्चतुर्हस्तं धनुः स्मृतम्  ।<br>
स एव दण्डो गदितो विशेषज्ञैर्युधिष्ठिर  ॥ २२७.५६ ॥<br>
धनुःसहस्रे द्वे क्रोशश्चतुःक्रोशं च योजनम्  ।<br>
एतद्योजनमानं ते कथितं भरतर्षभ  ॥ २२७.५७ ॥<br>
येन यात्रां व्रजन् वेत्ति फलमानं निजार्जितम्  ।<br>
उक्तं कृच्छ्रफलं तीर्थे जलरूपे नृपोत्तम  ॥ २२७.५८ ॥<br>
यथाविशेषं ते वच्मि पूर्वोक्ते तत्र तत्र च  ।<br>
तन्मे शृणु महीपाल श्रद्दधानाय कथ्यते  ॥ २२७.५९ ॥<br>
यस्मिंस्तीर्थे हि यत्प्रोक्तं फलं कृच्छ्रादिकं नृप  ।<br>
तत्राप्युपोषणात्कृच्छ्रफलं प्राप्नोत्यथाधिकम्  ॥ २२७.६० ॥<br>
दिनजाप्याच्च लभते फलं कृच्छ्रस्य शक्तितः  ।<br>
तत्र विख्यातदेवेशं स्नात्वा दृष्ट्वाभिपूज्य च  ॥ २२७.६१ ॥<br>
प्रणम्य लभते पार्थ फलं कृच्छ्रभवं सुधीः  ।<br>
तीर्थे मुख्यफलं स्नानाद्द्वितीयं चाप्युपोषणात् ॥ २२७.६२ ॥<br>
तृतीयं ख्यातदेवस्य दर्शनाभ्यर्चनादिभिः  ।<br>
चतुर्थं जाप्ययोगेन देहशक्त्या त्वहर्निशम्  ॥ २२७.६३ ॥<br>
पञ्चमं सर्वतीर्थेषु कल्पनीयं हि दूरतः  ।<br>
तीरस्थो योजनादर्वाग्दशांशं लभते फलम्  ॥ २२७.६४ ॥<br>
उक्ततीर्थफलात्पार्थ नात्र कार्या विचारणा  ॥ २२७.६५ ॥<br>
उपवासेन सहितं महानद्यां हि मज्जनम्  ।<br>
अप्यर्वाग्योजनात्पार्थ दद्यात्कृच्छ्रफलं नृणाम्  ॥ २२७.६६ ॥<br>
षड्योजनवहा कुल्य नद्योऽल्पा द्वादशैव च  ।<br>
चतुर्विंशतिगा नद्यो महानद्यस्ततोऽधिकाः  ॥ २२७.६७ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे तीर्थयात्रादिविधानविशेषकथनं नाम सप्तविंशत्यधिकद्विशततमोऽध्यायः ॥<br>
<br>
<br>
</span>
