<span style="font-size: 14pt; line-height: 175%"><br>
अध्याय ९१<br>
<br>
श्रीमार्कण्डेय उवाच -<br>
ततो गच्छेन्महीपाल तीर्थपरमपावनम्  ।<br>
चण्डादित्यं नृपश्रेष्ठ स्थापितं चण्डमुण्डयोः  ॥ ९१.१ ॥<br>
आस्तां पुरा महादैत्यौ चण्डमुण्डौ सुदारुणौ  ।<br>
नर्मदातीरमाश्रित्य चेरतुर्विपुलं तपः  ॥ ९१.२ ॥<br>
ध्यायन्तौ भास्करं देवं तमोनाशं जगत्त्रये  ।<br>
तुष्टस्तत्तपसा देवः सहस्रांशुरुवाच ह  ॥ ९१.३ ॥<br>
साधु साध्विति तौ पार्थ नर्मदायाः शुभे तटे  ।<br>
वरं प्रार्थयतं वीरौ यथेष्टं चेतसेच्छितम्  ॥ ९१.४ ॥<br>
चण्डमुण्डावूचतुः  ।<br>
अजेयौ सर्वदेवानां भूयास्वावां समाहितौ  ।<br>
सर्वरोगैः परित्यक्तौ सर्वकालं दिवाकर  ॥ ९१.५ ॥<br>
एवमस्त्विति तौ प्राह भास्करो वारितस्करः  ।<br>
इत्युक्त्वान्तर्दधे भानुर्दैत्याभ्यां तत्र भास्करः  ॥ ९१.६ ॥<br>
स्थापितः परया भक्त्या तं गच्छेदात्मसिद्धये  ।<br>
गीर्वाणांश्च मनुष्यांश्च पित्ःंस्तत्रापि तर्पयेत् ॥ ९१.७ ॥<br>
स वसेद्भास्करे लोके विरिञ्चिदिवसं नृप  ।<br>
घृतेन बोधयेद्दीपं षष्ठ्यां स च नरेश्वर  ।<br>
मुच्यते सर्वपापैस्तु प्रतियाति पुरं रवेः  ॥ ९१.८ ॥<br>
उत्पत्तिं चण्डभानोर्यः शृणोति भरतर्षभ  ।<br>
विजयी स सदा नूनमाधिव्याधिविवर्जितः  ॥ ९१.९ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे चण्डादित्यतीर्थमाहात्म्यवर्णनं नामैकनवतितमोऽध्यायः ॥<br>
<br>
</span>
