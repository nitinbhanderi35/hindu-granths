<span style="font-size: 14pt; line-height: 170%"><br>
अध्याय ७४<br>
<br>
श्रीमार्कण्डेय उवाच -<br>
रेवाया उत्तरे कूले तीर्थं परमशोभनम्  ।<br>
सर्वपापहरं मर्त्ये नाम्ना वै गौतमेश्वरम्  ॥ ७४.१ ॥<br>
स्थापितं गौतमेनैव लोकानां हितकाम्यया  ।<br>
स्वर्गसोपानरूपं तु तीर्थं पुंसां युधिष्ठिर  ॥ ७४.२ ॥<br>
तत्र गच्छ परं भक्त्या यत्र देवो जगद्गुरुः  ।<br>
पातकस्य विनाशार्थं स्वर्गवासप्रदस्तथा  ॥ ७४.३ ॥<br>
सौभाग्यवर्द्धनं तीर्थं जयदं दुःखनाशनम्  ।<br>
पिण्डदानेन चैकेन कुलानामुद्धरेत्त्रयम्  ॥ ७४.४ ॥<br>
यत्किंचिद्दीयते भक्त्या स्वल्पं वा यदि वा बहु  ।<br>
तत्सर्वं शतसाहस्रमाज्ञया गौतमस्य हि  ॥ ७४.५ ॥<br>
तीर्थानां परमं तीर्थं स्वयं रुद्रेण भाषितम्  ॥ ७४.६ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चमावन्त्यखण्डे रेवाखण्डे गौतमेश्वरतीर्थमाहात्म्यवर्णनं नाम चतुःसप्ततितमोऽध्यायः ॥<br>
<br>
</span>
