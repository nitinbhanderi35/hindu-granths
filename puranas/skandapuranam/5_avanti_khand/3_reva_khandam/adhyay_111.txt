<span style="font-size: 14pt; line-height: 175%"><br>
अध्याय १११<br>
<br>
श्रीमार्कण्डेय उवाच -<br>
नर्मदादक्षिणे कूले तीर्थं परमशोभनम्  ।<br>
स्कन्देन निर्मितं पूर्वं तपः कृत्वा सुदारुणम्  ॥ १११.१ ॥<br>
<br>
युधिष्ठिर उवाच -<br>
स्कन्दस्य चरितं सर्वमाजन्म द्विजसत्तम  ।<br>
तीर्थस्य च विधिं पुण्यं कथयस्व यथार्थतः  ॥ १११.२ ॥<br>
<br>
श्रीमार्कण्डेय उवाच -<br>
देवदेवेन वै तप्तं तपः पूर्वं युधिष्ठिर  ।<br>
विज्ञप्तेन सुरैः सर्वैरुमादेवी विवाहिता  ॥ १११.३ ॥<br>
नास्ति सेनापतिः कश्चिद्देवानां सुरसत्तम  ।<br>
नीयन्ते दानवैर्घोरैः सर्वे देवाः सवासवाः  ॥ १११.४ ॥<br>
यथा निशा विना चन्द्रं दिवसो भास्करं विना  ।<br>
न शोभते मुहूर्तं वै तथा सेना विनायका  ॥ १११.५ ॥<br>
एवं ज्ञात्वा महादेव परया दयया विभो  ।<br>
सेनानीर्दीयतां कश्चित्त्रिषु लोकेषु विश्रुतः  ॥ १११.६ ॥<br>
एतच्छ्रुत्वा शुभं वाक्यं देवानां परमेश्वरः  ।<br>
कामयान उमां देवीं सस्मार मनसा स्मरम्  ॥ १११.७ ॥<br>
तेन मूर्छितसर्वाङ्गः कामरूपो जगद्गुरुः  ।<br>
कामयामास रुद्राणीं दिव्यं वर्षशतं किल  ॥ १११.८ ॥<br>
देवराजस्ततो ज्ञात्वा महामैथुनगं हरम्  ।<br>
संमन्त्र्य दैवतैः सार्द्धं प्रैषयज्जातवेदसम्  ॥ १११.९ ॥<br>
तेन गत्वा महादेवः परमानन्दसंस्थितः  ।<br>
सहसा तेन दृष्टोऽसौ हाहेत्युक्त्वा समुत्थितः  ॥ १११.१० ॥<br>
ततः क्रुद्धा महादेवी शापवाचमुवाच ह  ।<br>
वेपमाना महाराज शृणु यत्ते वदाम्यहम्  ॥ १११.११ ॥<br>
अहं यस्मात्सुरैः सर्वैर्याचिता पुत्रजन्मनि  ।<br>
कृता रतिश्च विफला संप्रेष्य जातवेदसम्  ॥ १११.१२ ॥<br>
तस्मात्सर्वे पुत्रहीना भविष्यन्ति न संशयः  ।<br>
हरेणोक्तस्ततो वह्निरस्माकं बीजमावह  ॥ १११.१३ ॥<br>
यथा भवति लोकेषु तथा त्वं कर्तुमर्हसि  ।<br>
मम तेजस्त्वया शक्यं गृहीतुं सुरसत्तम  ।<br>
देवकार्यार्थसिद्ध्यर्थं नान्यः शक्तो जगत्त्रये  ॥ १११.१४ ॥<br>
<br>
अग्निरुवाच -<br>
तेजसस्तव मे देव का शक्तिर्धारणे विभो  ।<br>
करोति भस्मसात्सर्वं त्रैलोक्यं सचराचरम्  ॥ १११.१५ ॥<br>
<br>
ईश्वर उवाच -<br>
उदरस्थेन बीजेन यदि ते जायते रुजा  ।<br>
तदा क्षिपस्व तत्तेजो गङ्गातोये हुताशन  ॥ १११.१६ ॥<br>
एवमुक्त्वा महादेवोऽमोघं बीजमुत्तमम्  ।<br>
हव्यवाहमुखे सर्वं प्रक्षिप्यान्तरधीयत  ॥ १११.१७ ॥<br>
गते चादर्शनं देवे दह्यमानो हुताशनः  ।<br>
गङ्गातोये विनिक्षिप्य जगाम स्वंनिवेशनम्  ॥ १११.१८ ॥<br>
असहन्ती तु तत्तेजो गङ्गापि सरितां वरा  ।<br>
शरस्तम्बे विनिक्षिप्य जगामाशु यथागतम्  ॥ १११.१९ ॥<br>
तत्र जातं तु तद्दृष्ट्वा सर्वे देवाः सवासवाः  ।<br>
कृत्तिकां प्रेषयामासुः स्तन्यं पाययितुं तदा  ॥ १११.२० ॥<br>
दृष्ट्वा ता आगताः सर्वा गङ्गागर्भे महामतेः  ।<br>
षण्मुखैः षण्मुखो भूत्वा पिपासुरपिबत्स्तनम्  ॥ १११.२१ ॥<br>
जातकर्मादिसंस्कारान्वेदोक्तान्पद्मसम्भवः  ।<br>
चकार सर्वान्दाजेन्द्र विधिदृष्टेन कर्मणा  ॥ १११.२२ ॥<br>
षण्मुखात्षण्मुखो नाम कार्त्तिकेयस्तु कृत्तिकात् ।<br>
कुमारश्च कुमारत्वाद्गङ्गागर्भोऽग्निजोऽपरः  ॥ १११.२३ ॥<br>
एवं कुमारः सम्भूतो ह्यनधीत्य स वेदवित् ।<br>
शास्त्राण्यनेकानि वेद चचार विपुलं तपः  ॥ १११.२४ ॥<br>
देवारण्येषु सर्वेषु नदीषु च नदेषु च  ।<br>
पृथिव्यां यानि तीर्थानि समुद्राद्यानि भारत  ॥ १११.२५ ॥<br>
ततः पर्याययोगेन नर्मदातटमाश्रितः  ।<br>
नर्मदादक्षिणे कूले चचार विपुलं तपः  ॥ १११.२६ ॥<br>
ऋग्यजुःसामविहितं जपञ्जाप्यमहर्निशम्  ।<br>
ध्यायमानो महादेवं शुचिर्धमनिसंततः  ॥ १११.२७ ॥<br>
ततो वर्षसहस्रान्ते पूर्णे देवो महेश्वरः  ।<br>
उमया सहितः काले तदा वचनमब्रवीत् ॥ १११.२८ ॥<br>
<br>
ईश्वर उवाच -<br>
अहं ते वरदस्तात गौरी माता पिता ह्यहम्  ।<br>
वरं वृणीष्व यच्चेष्टं त्रिषु लोकेषु दुर्लभम्  ॥ १११.२९ ॥<br>
<br>
षण्मुख उवाच -<br>
यदि तुष्टो महादेव उमया सह शङ्कर  ।<br>
वृणोमि मातापितरौ नान्या गतिर्मतिर्मम  ॥ १११.३० ॥<br>
एतच्छ्रुत्वा शुभं वाक्यं पुत्रस्य वदनाच्च्युतम्  ।<br>
तथेत्युक्त्वा तु स्नेहेन प्रेम्णा तं परिषस्वजे  ॥ १११.३१ ॥<br>
ततस्तं मूर्ध्न्युपाघ्राय ह्युमयोवाच शङ्करः  ॥ १११.३२ ॥<br>
<br>
ईश्वर उवाच -<br>
अक्षयश्चाव्ययश्चैव सेनानीस्त्वं भविष्यसि  ॥ १११.३३ ॥<br>
शिखी च ते वाहनं दिव्यरूपो दत्तो मया शक्तिधरस्य संख्ये  ।<br>
सुरासुरादींश्च जयेति चोक्त्वा जगाम कैलासवरं महात्मा  ॥ १११.३४ ॥<br>
गते चादर्शनं देवे तदा स शिखिवाहनः  ।<br>
स्थापयित्वा महादेवं जगाम सुरसन्निधौ  ॥ १११.३५ ॥<br>
तदाप्रभृति तत्तीर्थं स्कन्दतीर्थमिति श्रुतम्  ।<br>
सर्वपापहरं पुण्यं मर्त्यानां भुवि दुर्लभम्  ॥ १११.३६ ॥<br>
तत्र तीर्थे तु यो राजन्भक्त्या स्नात्वार्चयेच्छिवम्  ।<br>
गन्धमाल्याभिषेकैश्च याज्ञिकं स लभेत्फलम्  ॥ १११.३७ ॥<br>
स्कन्दतीर्थे तु यः स्नात्वा पूजयेत्पितृदेवताः  ।<br>
तिलमिश्रेण तोयेन तस्य पुण्यफलं शृणु  ॥ १११.३८ ॥<br>
पिण्डदानेन चैकेन विधियुक्तेन भारत  ।<br>
द्वादशाब्दानि तुष्यन्ति पितरो नात्र संशयः  ॥ १११.३९ ॥<br>
तत्र तीर्थे तु राजेन्द्र शुभं वा यादि वाशुभम्  ।<br>
इह लोके परे चैव तत्सर्वं जायतेऽक्षयम्  ॥ १११.४० ॥<br>
तत्र तीर्थे तु यः कश्चित्प्राणत्यागं करिष्यति  ।<br>
शास्त्रयुक्तेन विधिना स गच्छेच्छिवमन्दिरम्  ॥ १११.४१ ॥<br>
कल्पमेकं वसित्वा तु देवगन्धर्वपूजितः  ।<br>
अत्र भारतवर्षे तु जायते विमले कुले  ॥ १११.४२ ॥<br>
वेदवेदाङ्गतत्त्वज्ञः सर्वव्याधिविवर्जितः  ।<br>
जीवेद्वर्षशतं साग्रं पुत्रपौत्रसमन्वितः  ॥ १११.४३ ॥<br>
इदं ते कथितं राजन्स्कन्दतीर्थस्य सम्भवम्  ।<br>
धन्यं यशस्यमायुष्यं सर्वदुःखघ्नमुत्तमम्  ।<br>
सर्वपापहरं पुण्यं देवदेवेन भाषितम्  ॥ १११.४४ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे स्कन्दतीर्थमाहात्म्यवर्णनं नामैकादशोत्तरशततमोऽध्यायः ॥<br>
<br>
</span>
