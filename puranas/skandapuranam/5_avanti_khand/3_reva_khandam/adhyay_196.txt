<span style="font-size: 14pt; line-height: 200%">अध्याय १९६<br>
श्रीमार्कण्डेय उवाच -<br>
ततो गच्छेद्धराधीश हंसतीर्थमनुत्तमम्  ।<br>
यत्र हंसस्तपस्तप्त्वा ब्रह्मवाहनतां गतः  ॥ १९६.१ ॥<br>
हंसतीर्थे नरः स्नात्वा दानं दत्त्वा च काञ्चनम्  ।<br>
सर्वपापविनिर्मुक्तो ब्रह्मलोकं स गच्छति  ॥ १९६.२ ॥<br>
हंसयुक्तेन यानेन तरुणादित्यवर्चसा  ।<br>
सर्वकामसमृद्धेन सेव्यमानोऽप्सरोगणैः  ॥ १९६.३ ॥<br>
तत्र भुक्त्वा यथाकामं सर्वान् भोगान् यथेप्सितान्  ।<br>
जातिस्मरो हि जायेत पुनर्मानुष्यमागतः  ॥ १९६.४ ॥<br>
संन्यासेन त्यजेद्देहं मोक्षमाप्नोति भारत  ॥ १९६.५ ॥<br>
एतत्ते कथितं पार्थ हंसतीर्थस्य यत्फलम्  ।<br>
सर्वपापहरं पुण्यं सर्वदुःखविनाशनम्  ॥ १९६.६ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे हंसतीर्थमाहात्म्यवर्णनं नाम षण्णवत्युत्तरशततमोऽध्यायः ॥<br>
<br>
<br>
</span>
