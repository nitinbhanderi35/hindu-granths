<span style="font-size: 14pt; line-height: 170%"><br>
अध्याय ६६<br>
<br>
श्रीमार्कण्डेय उवाच -<br>
ततो गच्छेत्तु राजेन्द्र मातृतीर्थमनुत्तमम्  ।<br>
सङ्गमस्य समीपस्थं नर्मदादक्षिणे तटे  ॥ ६६.१ ॥<br>
मातरस्तत्र राजेन्द्र संजाता नर्मदातटे  ।<br>
उमार्धनारिर्देवेशो व्यालयज्ञोपवीतधृक् ॥ ६६.२ ॥<br>
उवाच योगिनीवृन्दं कष्टंकष्टमहो हर  ।<br>
अजेयाः सर्वदेवानां त्वत्प्रसादान्महेश्वर  ॥ ६६.३ ॥<br>
तीर्थमत्र विधानेन प्रख्यातं वसुधातले  ।<br>
एवं भवतु योगिन्य इत्युक्त्वान्तरधाच्छिवः  ॥ ६६.४ ॥<br>
<br>
श्रीमार्कण्डेय उवाच -<br>
तत्र तीर्थे तु यो भक्त्या नवम्यां नियतः शुचिः  ।<br>
उपोष्य परया भक्त्या पूजयेन्मातृगोचरम्  ॥ ६६.५ ॥<br>
तस्य स्युर्मातरः प्रीताः प्रीतोऽयं वृषवाहनः  ।<br>
वन्ध्याया मृतवत्साया अपुत्राया युधिष्ठिर  ॥ ६६.६ ॥<br>
स्नापनं चारभेत्तत्र मन्त्रशास्त्रविदुत्तमः  ।<br>
सहिरण्येन कुम्भेन पञ्चरत्नफलान्वितः  ॥ ६६.७ ॥<br>
स्नापयेत्पुत्रकामायाः कांस्यपात्रेण देशिकः  ।<br>
पुत्रं सा लभते नारी वीर्यवन्तं गुणान्वितम्  ॥ ६६.८ ॥<br>
यो यं काममभिध्यायेत्ततः स लभते नृप  ।<br>
मातृतीर्थात्परं तीर्थं न भूतं न भविष्यति  ॥ ६६.९ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे मातृतीर्थमाहात्म्यवर्णनं नाम षट्षष्टितमोऽध्यायः ॥<br>
<br>
</span>
