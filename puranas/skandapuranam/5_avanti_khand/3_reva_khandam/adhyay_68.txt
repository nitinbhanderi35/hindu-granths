<span style="font-size: 14pt; line-height: 170%"><br>
अध्याय ६८<br>
<br>
श्रीमार्कण्डेय उवाच -<br>
धनदस्य तु तत्तीर्थं ततो गच्छेद्युधिष्ठिर  ।<br>
नर्मदादक्षिणे कूले सर्वपापक्षयंकरम्  ॥ ६८.१ ॥<br>
सर्वतीर्थफलं तत्र प्राप्यते नात्र संशयः  ।<br>
चैत्रमासत्रयोदश्यां शुक्लपक्षे जितेन्द्रियः  ॥ ६८.२ ॥<br>
उपोष्य परया भक्त्या रात्रौ कुर्वीत जागरम्  ।<br>
पञ्चामृतेन राजेन्द्र स्नापयेद्धनदं बुधः  ॥ ६८.३ ॥<br>
दीपं घृतेन दातव्यं गीतं वाद्यं च कारयेत् ।<br>
प्रभाते पूजयेद्विप्रानात्मनः श्रेय इच्छति  ॥ ६८.४ ॥<br>
प्रतिग्रहसमर्थांश्च विद्यासिद्धान्तवादिनः  ।<br>
श्रौतस्मार्तक्रियायुक्तान् परदारपराङ्मुखान्  ॥ ६८.५ ॥<br>
पूजयेद्गोहिरण्येन वस्त्रोपानहभोजनैः  ।<br>
छत्रशय्याप्रदानेन सर्वपापक्षयो भवेत् ॥ ६८.६ ॥<br>
त्रिजन्मजनितं पापं वरदस्य प्रभावतः  ।<br>
स्वर्गदं दुर्विनीतानां विनीतानां च मोक्षदम्  ॥ ६८.७ ॥<br>
अन्नदं च दरिद्राणां भवेज्जन्मनिजन्मनि  ।<br>
कुलीनत्वं दुःखहानिः स्वभावाजायते नरे  ॥ ६८.८ ॥<br>
व्याधिध्वंसो भवेत्तेषां नर्मदोदकसेवनात् ।<br>
धनदस्य तु यस्तीर्थे विद्यादानं प्रयच्छति  ॥ ६८.९ ॥<br>
स याति भास्करे लोके सर्वव्याधिविवर्जिते  ।<br>
देवद्रोणीं च तत्रैव स्वशक्त्या पाण्डुनन्दन  ॥ ६८.१० ॥<br>
ये प्रकुर्वन्ति भूयिष्ठां रेवाया दक्षिणे तटे  ।<br>
ते यान्ति शांकरे लोके सर्वदुःखविवर्जिते  ॥ ६८.११ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे धनदतीर्थमाहात्म्यवर्णनं नामाष्टषष्टितमोऽध्यायः ॥<br>
<br>
</span>
