<span style="font-size: 14pt; line-height: 175%"><br>
अध्याय ५६<br>
<br>
उत्तानपाद उवाच -<br>
अन्यच्च श्रोतुमिच्छामि केन गङ्गावतारिता  ।<br>
रुद्रशीर्षे स्थिता देवी पुण्या कथमिहागता  ॥ ५६.१ ॥<br>
पुण्या देवाशिला नाम तस्या माहात्म्यमुत्तमम्  ।<br>
एतदाख्याहि मे सर्वं प्रसन्नो यदि शङ्कर  ॥ ५६.२ ॥<br>
<br>
ईश्वर उवाच -<br>
शृणुष्वैकमना भूत्वा यथा गङ्गावतारिता  ।<br>
देवैः सर्वैर्महाभागा सर्वलोकहिताय वै  ॥ ५६.३ ॥<br>
अस्ति विन्ध्यो नगो नाम याम्याशायां महीपते  ।<br>
गीर्वाणास्तु गताः सर्वे तस्य मूर्ध्नि नरेश्वर  ॥ ५६.४ ॥<br>
तत्र चाह्वानिता गङ्गा ब्रह्माद्यैरखिलैः सुरैः  ।<br>
अभ्यर्च्येशं जगन्नाथं देवदेवं जगद्गुरुम्  ॥ ५६.५ ॥<br>
जटामध्यस्थितां गङ्गां मोचयस्वेति भूतले  ।<br>
भास्वन्ती सा ततो मुक्ता रुद्रेण शिरसा भुवि  ॥ ५६.६ ॥<br>
तत्र स्थाने महापुण्या देवैरुत्पादिता स्वयम्  ।<br>
ततो देवनदी जाता सा हिताय नृणां भुवि  ॥ ५६.७ ॥<br>
वसन्ति ये तटे तस्याः स्नानं कुर्वन्ति भक्तितः  ।<br>
पिबन्ति च जलं नित्यं न ते यान्ति यमालयम्  ॥ ५६.८ ॥<br>
यत्र सा पतिता कुण्डे शूलभेदे नराधिप  ।<br>
देवनद्याः प्रतीच्यां तु तत्र प्राची सरस्वती  ॥ ५६.९ ॥<br>
याम्यायां शूलभेदस्य तत्र तीर्थमनुत्तमम्  ।<br>
तत्र देवशिला पुण्या स्वयं देवेन निर्मिता  ॥ ५६.१० ॥<br>
तत्र स्नात्वा तु यो भक्त्या तर्पयेत्पितृदेवताः  ।<br>
पितरस्तस्य तृप्यन्ति यावदाभूतसम्प्लवम्  ॥ ५६.११ ॥<br>
तत्र स्नात्वा तु यो भक्त्या ब्राह्मणान् भोजयेन्नृप  ।<br>
स्वल्पान्नेनापि दत्तेन तस्य चान्तो न विद्यते  ॥ ५६.१२ ॥<br>
<br>
उत्तानपाद उवाच -<br>
कानि दानानि दत्तानि शस्तानि धरणीतले  ।<br>
यानि दत्त्वा नरो भक्त्या मुच्यते सर्वपातकैः  ॥ ५६.१३ ॥<br>
देवशिलाया माहात्म्यं स्नानदानादिजं फलम्  ।<br>
व्रतोपवासनियमैर्यत्प्राप्यं तद्वदस्व मे  ॥ ५६.१४ ॥<br>
<br>
ईश्वर उवाच -<br>
आसीत्पुरा महावीर्यश्चेदिनाथो महाबलः  ।<br>
वीरसेन इति ख्यातो मण्डलाधिपतिर्नृप  ॥ ५६.१५ ॥<br>
राष्ट्रे तस्य रिपुर्नास्ति न व्याधिर्न च तस्कराः  ।<br>
न चाधर्मोऽभवत्तत्र धर्म एव हि सर्वदा  ॥ ५६.१६ ॥<br>
सदा मुदान्वितो राजा सभार्यो बहुपुत्रकः  ।<br>
एकासीद्दुहिता तस्य सुरूपा गिरिजा यथा  ॥ ५६.१७ ॥<br>
इष्टा सा पितृमातृभ्यां बन्धुवर्गजनस्य च  ।<br>
कृतं वैवाहिकं कर्म काले प्राप्ते यथाविधि  ॥ ५६.१८ ॥<br>
अनन्तरं चेदिपतिर्द्वादशाब्दमखे स्थितः  ।<br>
ततस्तस्यास्तु यो भर्ता स मृत्युवशमागतः  ॥ ५६.१९ ॥<br>
विधवां तां सुतां दृष्ट्वा राजा शोकसमन्वितः  ।<br>
उवाच वचनं तत्र स्वभार्यां दुःखपीडिताम्  ॥ ५६.२० ॥<br>
प्रिये दुःखमिदं जातं यावज्जीवं सुदुःसहम्  ।<br>
नैषा रक्षयितुं शक्या रूपयौवनगर्विता  ॥ ५६.२१ ॥<br>
दूषयेत कुलं क्वापि कथं रक्ष्या हि बालिका  ।<br>
नोपायो विद्यते क्वापि भानुमत्याश्च रक्षणे  ।<br>
परस्परं विवदतोः श्रुत्वा तत्कन्यकाब्रवीत् ॥ ५६.२२ ॥<br>
<br>
भानुमत्युवाच -<br>
न लज्जामि तवाग्रेऽहं जल्पन्ती तात कर्हिचित् ।<br>
सत्यं नोत्पद्यते दोषो मदर्थे ते नराधिप  ॥ ५६.२३ ॥<br>
अद्यप्रभृत्यहं तात धारयिष्ये न मूर्धजान्  ।<br>
स्थूलवस्त्रपटार्द्धं तु धारयिष्यामि ते गृहे  ॥ ५६.२४ ॥<br>
करिष्यामि व्रतान्याशु पुराणविहितानि च  ।<br>
आत्मानं शोषयिष्यामि तोषयिष्ये जनार्दनम्  ॥ ५६.२५ ॥<br>
ममैषा वर्तते बुद्धिर्यदि त्वं तात मन्यसे  ।<br>
भानुमत्या वचः श्रुत्वा राजा संहर्षितोऽभवत् ॥ ५६.२६ ॥<br>
तीर्थयात्रां समुद्दिश्य कोशं दत्त्वा सुपुष्कलम्  ।<br>
विसृज्य पुरुषान्वृद्धान् कृत्वा तस्याः सुरक्षणे  ॥ ५६.२७ ॥<br>
पुरुषान् सायुधांश्चापि ब्राह्मणान्सपुरोहितान्  ।<br>
दासीदासान्पदातींश्च चास्याः संरक्षणक्षमान्  ॥ ५६.२८ ॥<br>
ततः पितुर्मतेनैव गङ्गातीरं गता सती  ।<br>
अवगाह्य तटे द्वे तु गङ्गायाः स नराधिप  ॥ ५६.२९ ॥<br>
नित्यं सम्पूज्य सद्विप्रान्गन्धमाल्यादिभूषणैः  ।<br>
द्वादशाब्दानि सा तीरे गङ्गायाः समवस्थिता  ॥ ५६.३० ॥<br>
त्यक्त्वा गङ्गां तदा राज्ञी गता काष्ठां तु दक्षिणाम्  ।<br>
प्राप्ता सा सचिवैः सार्द्धं यत्र रेवा महानदी  ॥ ५६.३१ ॥<br>
समाः पञ्च स्थिता तत्र ओङ्कारेऽमरकण्टके  ।<br>
उदग्याम्येषु तीर्थेषु तीर्थात्तीर्थं जगाम सा  ॥ ५६.३२ ॥<br>
स्नात्वा स्नात्वा पूज्य विप्रान् भक्तिपूर्वमतन्द्रिता  ।<br>
वारुणीं सा दिशं गत्वा देवनद्याश्च सङ्गमे  ॥ ५६.३३ ॥<br>
ददर्श चाश्रमं पुण्यं मुनिसङ्घैः समाकुलम्  ।<br>
दृष्ट्वा मुनिसमूहं सा प्रणिपत्येदमब्रवीत् ॥ ५६.३४ ॥<br>
माहात्म्यमस्य तीर्थस्य नाम चैवास्य कीदृशम्  ।<br>
कथयन्तु महाभागाः प्रसादः क्रियतां मम  ॥ ५६.३५ ॥<br>
ऋषय ऊचुः  ।<br>
चक्रतीर्थं तु विख्यातं चक्रं दत्तं पुरा हरेः  ।<br>
महेश्वरेण तुष्टेन देवदेवेन शूलिना  ॥ ५६.३६ ॥<br>
अत्र तीर्थे तु यः स्नात्वा तर्पयेत्पितृदेवताः  ।<br>
अनिवर्तिका गतिस्तस्य जायते नात्र संशयः  ॥ ५६.३७ ॥<br>
द्वितीयेऽह्नि ततो गच्छेच्छूलभेदे तपस्विनि  ।<br>
पूर्वोक्तेन विधानेन स्नानं कुर्याद्यथाविधि  ॥ ५६.३८ ॥<br>
जन्मत्रयकृतैः पापैर्मुच्यते नात्र संशयः  ।<br>
जलेन तिलमात्रेण प्रदद्यादञ्जलित्रयम्  ॥ ५६.३९ ॥<br>
तृप्यन्ति पितरस्तस्य द्वादशाब्दान्यसंशयम्  ।<br>
यः श्राद्धं कुरुते भक्त्या श्रोत्रियैर्ब्राह्मणैर्नृप  ॥ ५६.४० ॥<br>
वार्द्धुष्याद्यास्तु वर्ज्यन्ते पित्ःणां दत्तमक्षयम्  ।<br>
अपरेऽह्णि ततो गच्छेत्पुण्यां देवशिलां शुभाम्  ॥ ५६.४१ ॥<br>
वीक्ष्यते जाह्नवी पुण्या देवैरुत्पादिता पुरा  ।<br>
स्नात्वा तत्र जलं दद्यात्तिलमिश्रं नराधिप  ॥ ५६.४२ ॥<br>
सकृत्पिण्डप्रदानेन मुच्यते ब्रह्महत्यया  ।<br>
एकादश्यामुपोषित्वा पक्षयोरुभयोरपि  ॥ ५६.४३ ॥<br>
क्षपाजागरणं कुर्यात्पठेत्पौराणिकीं कथाम्  ।<br>
विष्णुपूजां प्रकुर्वीत पुष्पधूपनिवेदनैः  ॥ ५६.४४ ॥<br>
प्रभाते भोजयेद्विप्रान् दानं दद्यात्सशक्तितः  ।<br>
चतुर्थेऽह्नि ततो गच्छेद्यत्र प्राची सरस्वती  ॥ ५६.४५ ॥<br>
ब्रह्मदेहाद्विनिष्क्रान्ता पावनार्थं शरीरिणाम्  ।<br>
तत्र स्नात्वा नरो भक्त्या तर्पयेत्पितृदेवताः  ॥ ५६.४६ ॥<br>
श्राद्धं कृत्वा यथान्यायमनिन्द्यान् भोजयेद्द्विजान्  ।<br>
पितरस्तस्य तृप्यन्ति द्वादशाब्दान्यसंशयम्  ॥ ५६.४७ ॥<br>
सर्वदेवमयं स्थानं सर्वतीर्थमयं तथा  ।<br>
देवकोटिसमाकीर्णं कोटिलिङ्गोत्तमोत्तमम्  ॥ ५६.४८ ॥<br>
त्रिरात्रं कुरुते योऽत्र शुचिः स्नात्वा जितेन्द्रियः  ।<br>
पक्षं मासं च षण्मासमब्दमेकं कदाचन  ॥ ५६.४९ ॥<br>
न तस्य सम्भवो मर्त्ये तस्य वासो भवेद्दिवि  ।<br>
नियमस्थो विमुच्येत त्रिजन्मजनितादघात् ॥ ५६.५० ॥<br>
विना पुंसा तु या नारी द्वादशाब्दं शुचिव्रता  ।<br>
तिष्ठते साक्षयं कालं रुद्रलोके महीयते  ॥ ५६.५१ ॥<br>
मुनीनां वचनं श्रुत्वा मुदा परमया ययौ  ।<br>
ततोऽवगाह्य तत्तीर्थमहर्निशमतन्द्रिता  ॥ ५६.५२ ॥<br>
दृष्ट्वा तीर्थप्रभावं तु पुनर्वचनमब्रवीत् ।<br>
श्रूयतां वचनं मेऽद्य ब्राह्मणाः सपुरोहिताः  ॥ ५६.५३ ॥<br>
न त्यजामीदृशं स्थानं यावज्जीवमहर्निशम्  ।<br>
मत्पितुश्च तथा मातुः कथयध्वमिदं वचः  ॥ ५६.५४ ॥<br>
त्वत्कन्या शूलभेदस्था नियता व्रतचारिणी  ।<br>
एवमुक्त्वा स्थिता सा तु तत्र भानुमती नृपः  ॥ ५६.५५ ॥<br>
एकान्तरोपवासस्था शनैर्मासोपवासिता  ।<br>
देवशिलास्थिता नित्यं दध्यौ सा चक्रपाणिनम्  ॥ ५६.५६ ॥<br>
अहर्निशं दहेद्धूपं चन्दनं च सदीपकम्  ।<br>
पादशौचं स्वयं कृत्वा स्वयं भोजयते द्विजान्  ।<br>
द्वादशाब्दानि सा राज्ञी सुव्रता तत्र संस्थिता  ॥ ५६.५७ ॥<br>
<br>
ईश्वर उवाच -<br>
अन्यद्देवशिलायास्तु माहात्म्यं शृणु भूपते  ।<br>
कथयामि महाबाहो सेतिहासं पुरातनम्  ॥ ५६.५८ ॥<br>
कश्चिद्वनेचरो व्याधः शबरः सह भार्यया  ।<br>
दुर्भिक्षपीडितस्तत्र आमिषार्थं वनं गतः  ॥ ५६.५९ ॥<br>
नापश्यत्पक्षिणस्तत्र न मृगान्न फलानि च  ।<br>
सरस्ततो ददर्शाथ पद्मिनीखण्डमण्डितम्  ॥ ५६.६० ॥<br>
दृष्ट्वा सरोवरं तत्र शबरी वाक्यमब्रवीत् ।<br>
कुमुदानि गृहाण त्वं दिव्यान्याहारसिद्धये  ॥ ५६.६१ ॥<br>
देवस्य पूजनार्थं तु शूलभेदस्य यत्नतः  ।<br>
विक्रयो भविता तत्र धर्मशीलो जनो यतः  ॥ ५६.६२ ॥<br>
भार्याया वचनं श्रुत्वा जग्राह कुमुदानि सः  ।<br>
उत्तीर्णस्तु तटे यावद्दृष्ट्वा श्रीवृक्षमग्रतः  ॥ ५६.६३ ॥<br>
श्रीफलानि गृहीत्वा तु सुपक्वानि विशेषतः  ।<br>
शूलभेदं स सम्प्राप्तो ददर्श सुबहूञ्जनान्  ॥ ५६.६४ ॥<br>
चैत्रमासे सिते पक्षे एकादश्यां नराधिप  ।<br>
तस्मिन्नहनि नाश्नीयुर्बाला वृद्धास्तथा स्त्रियः  ॥ ५६.६५ ॥<br>
मण्डपं ददृशे तत्र कृतं देवशिलोपरि  ।<br>
वस्त्रैः संवेष्टितं दिव्यं स्रङ्माल्यैरुपशोभितम्  ॥ ५६.६६ ॥<br>
ऋषयश्चागतास्तत्र ये चाश्रमनिवासिनः  ।<br>
सोपवासाः सनियमाः सर्वे साग्निपरिग्रहाः  ॥ ५६.६७ ॥<br>
देवनद्यास्तटे रम्ये मुनिसङ्घैः समाकुले  ।<br>
आगच्छद्भिर्नृपश्रेष्ठ मार्गस्तत्र न लभ्यते  ॥ ५६.६८ ॥<br>
दृष्ट्वा जनपदं तत्र तां भार्यां शबरोऽब्रवीत् ।<br>
गच्छ पृच्छस्व किमपि किमद्य स्नानकारणम्  ॥ ५६.६९ ॥<br>
पर्वाणि यानि श्रूयन्ते किंस्वित्सूर्येन्दुसम्प्लवः  ।<br>
अयनं किं भवेदद्य किं वाक्षयतृतीयका  ॥ ५६.७० ॥<br>
ततः स्वभर्तुर्वचनाच्छबरी प्रस्थिता तदा  ।<br>
पप्रच्छ नारीं दृष्ट्वाग्रे दत्त्वाग्रे कमले शुभे  ॥ ५६.७१ ॥<br>
तिथिरद्यैव का प्रोक्ता किं पर्व कथयस्व मे  ।<br>
किमयं स्नाति लोकोऽयं किं वा स्नानस्य कारणम्  ॥ ५६.७२ ॥<br>
<br>
नार्युवाच -<br>
अद्य चैकादशी पुण्या सर्वपापक्षयंकरी  ।<br>
उपोषिता सकृद्येन नाकप्राप्तिं करोति सा  ॥ ५६.७३ ॥<br>
तस्यास्तद्वचनं श्रुत्वा शबरी शाबराय वै  ।<br>
कथयामास चाव्यग्रा स्त्रीवाक्यं नृपसत्तम  ॥ ५६.७४ ॥<br>
अद्य त्वेकादशी पुण्या बालवृद्धैरुपोषिता  ।<br>
मदनैकादशी नाम सर्वपापक्षयंकरी  ॥ ५६.७५ ॥<br>
नियता श्रूयते तत्र राजपुत्री सुशोभना  ।<br>
व्रतस्था नियताहारा नाम्ना भानुमती सती  ॥ ५६.७६ ॥<br>
नैतया सदृशी काचित्त्रिषु लोकेषु विश्रुता  ।<br>
दृश्यते सा वरारोहा ह्यवतीर्णा महीतले  ॥ ५६.७७ ॥<br>
भार्याया वचनं श्रुत्वा शबरस्तां जगाद ह  ।<br>
कमलानि यथालाभं दत्त्वा भुङ्क्ष्व हि सत्वरम्  ॥ ५६.७८ ॥<br>
ममैषा वर्तते बुद्धिर्न भोक्तव्यं मया ध्रुवम्  ।<br>
न मयोपार्जितं भद्रे पापबुद्ध्या शुभं क्वचित् ॥ ५६.७९ ॥<br>
<br>
शबर्युवाच -<br>
न पूर्वं तु मया भुक्तं कस्मिंश्चैव तु वासरे  ।<br>
भुक्तशेषं मया भुक्तं यावत्कालं स्मराम्यहम्  ॥ ५६.८० ॥<br>
भार्याया निश्चयं ज्ञात्वा स्नानं कर्तुं जगाम ह  ।<br>
अर्धोत्तरीयवस्त्रेण स्नानं कृत्वा तु भक्तितः  ॥ ५६.८१ ॥<br>
सर्वान् देवान्नमस्कृत्य गतो देवशिलां प्रति  ।<br>
तस्थौ स शङ्कमानोऽपि नमस्कृत्य जनार्दनम्  ॥ ५६.८२ ॥<br>
यस्यास्तु कुमुदे दत्ते तया राज्ञ्यै निवेदितम्  ।<br>
तद्दृष्ट्वा पद्मयुगलं तां दासीं साब्रवीत्तदा  ॥ ५६.८३ ॥<br>
कुत्र पद्मद्वयं लब्धं कथ्यतामग्रतो मम  ।<br>
शीघ्रं तत्रैव गत्वा च पद्मानानय चापरान्  ॥ ५६.८४ ॥<br>
धान्येन वसुना वापि कमलानि समानय  ।<br>
भानुमत्या वचः श्रुत्वा गता सा शबरं प्रति  ॥ ५६.८५ ॥<br>
श्रीफलानि च पुष्पाणि बहून्यन्यानि देहि मे  ॥ ५६.८६ ॥<br>
<br>
शबर्युवाच -<br>
श्रीफलानि सपुष्पाणि दास्यामि च विशेषतः  ।<br>
न लोभो न स्पृहा मेऽस्ति गत्वा राज्ञीं निवेदय  ॥ ५६.८७ ॥<br>
तया च सत्वरं गत्वा यथावृत्तं निवेदितम्  ।<br>
शबर्युक्तं पुरस्तस्याः सविस्तरपरं वचः  ॥ ५६.८८ ॥<br>
तस्यास्तु वचनं श्रुत्वा राज्ञी तत्र स्वयं गता  ।<br>
उवाच शबरीं प्रीत्या देहि पद्मानि मूल्यतः  ॥ ५६.८९ ॥<br>
<br>
शबर्युवाच -<br>
न मूल्यं कामये देवि फलपुष्पसमुद्भवम्  ।<br>
श्रीफलानि च पुष्पाणि यथेष्टं मम गृह्यताम्  ॥ ५६.९० ॥<br>
अर्चां कुरु यथान्यायं वासुदेवे जगत्पतौ  ॥ ५६.९१ ॥<br>
<br>
राज्ञ्युवाच -<br>
विना मूल्यं न गृह्णामि कमलानि तवाधुना  ।<br>
धान्यस्य खारिकामेकां ददामि प्रतिगृह्यताम्  ॥ ५६.९२ ॥<br>
दश विंशत्यथ त्रिंशच्चत्वारिंशदथापि वा  ।<br>
गृहाण वा खारिशतं दुर्भिक्षां बोधिमुत्तर  ॥ ५६.९३ ॥<br>
वसु रत्नं सुवर्णं च अन्यत्ते यदभीप्सितम्  ।<br>
तत्सर्वं सम्प्रदास्यामि कमलार्थे न संशयः  ॥ ५६.९४ ॥<br>
<br>
शबर्युवाच -<br>
नाहारं चिन्तयाम्यद्य मुक्त्वा देवं वरानने  ।<br>
देवकार्यं विना भद्रे नान्या बुद्धिः प्रवर्तते  ॥ ५६.९५ ॥<br>
<br>
राज्ञ्युवाच -<br>
न त्वयान्नं परित्याज्यं सर्वमन्ने प्रतिष्ठितम्  ।<br>
तस्मात्सर्वप्रयत्नेन ममान्नं प्रतिगृह्यताम्  ॥ ५६.९६ ॥<br>
तपस्विनो महाभागा ये चारण्यनिवासिनः  ।<br>
गृहस्थद्वारि ते सर्वे याचन्तेऽन्नमतन्द्रिताः  ॥ ५६.९७ ॥<br>
<br>
शबर्युवाच -<br>
निषेधश्च कृतः पूर्वं सर्वं सत्ये प्रतिष्ठितम्  ।<br>
सत्येन तपते सूर्यः सत्येन ज्वलतेऽनलः  ॥ ५६.९८ ॥<br>
सत्येन तिष्ठत्युदधिर्वायुः सत्येन वाति हि  ।<br>
सत्येन पच्यते सस्यं गावः क्षीरं स्रवन्ति च  ॥ ५६.९९ ॥<br>
सत्याधारमिदं सर्वं जगत्स्थावरजङ्गमम्  ।<br>
तस्मात्सर्वप्रयत्नेन सत्यं सत्येन पालयेत् ॥ ५६.१०० ॥<br>
देवकार्यं तु मे मुक्त्वा नान्या बुद्धिः प्रवर्तते  ।<br>
गृहाण राज्ञि पुष्पाणि कुरु पूजां गदाभृतः  ॥ ५६.१०१ ॥<br>
श्रूयते द्विजवाक्यैस्तु न दोषो विद्यते क्वचित् ।<br>
कुशाः शाकं पयो मत्स्या गन्धाः पुष्पाक्षता दधि  ।<br>
मांसं शय्यासनं धानाः प्रत्याख्येया न वारि च  ॥ ५६.१०२ ॥<br>
<br>
राज्ञ्युवाच -<br>
आरामोपहृतं पुष्पमारण्यं पुष्पमेव च  ।<br>
क्रीतं प्रतिग्रहे लब्धं पुष्पमेवं चतुर्विधम्  ॥ ५६.१०३ ॥<br>
उत्तमं पुष्पमारण्यं गृहीतं स्वयमेव च  ।<br>
मध्यमं फलमारामे त्वधमं क्रीतमेव च  ।<br>
प्रतिग्रहेण यल्लब्धं निष्फलं तद्विदुर्बुधाः  ॥ ५६.१०४ ॥<br>
<br>
पुरोहित उवाच -<br>
गृहाण राज्ञि पुष्पाणि कुरु पूजां गदाभृतः  ।<br>
उपकारः प्रकर्तव्यो व्यपदेशेन कर्हिचित् ॥ ५६.१०५ ॥<br>
<br>
ईश्वर उवाच -<br>
श्रीफलानि सपद्मानि दत्तानि शबरेण तु  ।<br>
गृहीत्वा तानि राज्ञी सा पूजां चक्रे सुशोभनाम्  ॥ ५६.१०६ ॥<br>
क्षपाजागरणं चक्रे श्रुत्वा पौराणिकीं कथाम्  ।<br>
शबरस्तु ततो भार्यामिदं वचनमब्रवीत् ॥ ५६.१०७ ॥<br>
दीपार्थं गृह्यतां स्नेहो यथालाभेन सुन्दरि  ।<br>
कृत्वा दीपं ततस्तौ तु कृत्वा पूजां हरेः शुभाम्  ॥ ५६.१०८ ॥<br>
चक्रतुर्जागरं रात्रौ ध्यायन्तो धरणीधरम्  ।<br>
ततः प्रभातसमये दृष्ट्वा स्नानोत्सुकं जनम्  ॥ ५६.१०९ ॥<br>
स्नाति वै शूलभेदे तु देवनद्यां तथापरे  ।<br>
सरस्वत्यां नराः केचिन्मार्कण्डस्य ह्रदेऽपरे  ॥ ५६.११० ॥<br>
चक्रतीर्थं गताश्चक्रुः स्नानं केचिद्विधानतः  ।<br>
शुचयस्ते जनाः सर्वे स्नात्वा देवाशिलोपरि  ॥ ५६.१११ ॥<br>
श्राद्धं चक्रुः प्रयत्नेन श्रद्धया पूतचेतसा  ।<br>
तान्दृष्ट्वा शबरो बिल्वैः पिण्डांश्चक्रे प्रयत्नतः  ॥ ५६.११२ ॥<br>
भानुमत्या तथा भर्तुः पिण्डनिर्वपणं कृतम्  ।<br>
अनिन्द्या भोजिता विप्रा दम्भवार्द्धुष्यवर्जिताः  ॥ ५६.११३ ॥<br>
हविष्यान्नैस्तथा दध्ना शर्करामधुसर्पिषा  ।<br>
पायसेन तु गव्येन कृतान्नेन विशेषतः  ॥ ५६.११४ ॥<br>
भोजयित्वा तथा राज्ञी ददौ दानं यथाविधि  ।<br>
पादुकोपानहौ छत्रं शय्यां गोवृषमेव च  ॥ ५६.११५ ॥<br>
विविधानि च दानानि हेमरत्नधनानि च  ।<br>
चक्रतीर्थे महाराज कपिलां यः प्रयच्छति  ।<br>
पृथ्वी तेन भवेद्दत्ता सशैलवनकानना  ॥ ५६.११६ ॥<br>
<br>
उत्तानपाद उवाच -<br>
यानि यानि च दत्तानि शस्तानि जगतीपतेः  ।<br>
तानि सर्वाणि देवेश कथयस्व प्रसादतः  ॥ ५६.११७ ॥<br>
<br>
ईश्वर उवाच -<br>
तिलप्रदः प्रजामिष्टां दीपदश्चक्षुरुत्तमम्  ।<br>
भूमिदः स्वर्गमाप्नोति दीर्घमायुर्हिरण्यदः  ॥ ५६.११८ ॥<br>
गृहदो रोगरहितो रूप्यदो रूपवान् भवेत् ।<br>
वासोदश्चन्द्रसालोक्यमर्कसायुज्यमश्वदः  ॥ ५६.११९ ॥<br>
वृषदस्तु श्रियं पुष्टां गोदाता च त्रिविष्टपम्  ।<br>
यानशय्याप्रदो भार्यामैश्वर्यमभयप्रदः  ॥ ५६.१२० ॥<br>
धान्यदः शाश्वतं सौख्यं ब्रह्मदो ब्रह्म शाश्वतम्  ।<br>
वार्यन्नपृथिवीवासस्तिलकाञ्चनसर्पिषाम्  ॥ ५६.१२१ ॥<br>
सर्वेषामेव दानानां ब्रह्मदानं विशिष्यते  ।<br>
येन येन हि भावेन यद्यद्दानं प्रयच्छति  ॥ ५६.१२२ ॥<br>
तेन तेन स भावेन प्राप्नोति प्रतिपूजितम्  ।<br>
दृष्ट्वा दानानि सर्वाणि राज्ञी दत्तानि यानि च  ॥ ५६.१२३ ॥<br>
उवाच शबरो भार्यां यत्तच्छृणु नरेश्वर  ।<br>
पुराणं पठितं भद्रे ब्राह्मणैर्वेदपारगैः  ॥ ५६.१२४ ॥<br>
श्रुतं च तन्मया सर्वं दानधर्मफलं शुभम्  ।<br>
पूर्वजन्मार्जितं पापं स्नानदानव्रतादिभिः  ॥ ५६.१२५ ॥<br>
शरीरं दुस्त्यजं मुक्त्वा लभते गतिमुत्तमाम्  ।<br>
संसारसागराद्भीतः सत्यं भद्रे वदामि ते  ॥ ५६.१२६ ॥<br>
अनेकानि च पापानि कृतानि बहुशो मया  ।<br>
घातिता जन्तवो भद्रे निर्दग्धाः पर्वताः सदा  ॥ ५६.१२७ ॥<br>
तेन पापेन दग्धोऽहं दारिद्र्यं न निवर्तते  ।<br>
तीर्थावगाहनं पूर्वं पापेन न कृतं मया  ॥ ५६.१२८ ॥<br>
तेनाहं दुःखितो भद्रे दारिद्र्यमनिवर्तिकम्  ।<br>
मातुर्गृहं प्रयाहि त्वं त्यज स्नेहं ममोपरि  ।<br>
नगशृङ्गं समारुह्य मोक्तुमिच्छाम्यहं तनुम्  ॥ ५६.१२९ ॥<br>
<br>
शबर्युवाच -<br>
मात्रा पित्रा न मे कार्यं नापि स्वजनबान्धवैः  ।<br>
या गतिस्तव जीवेश सा ममापि भविष्यति  ॥ ५६.१३० ॥<br>
न स्त्रीणामीदृशो धर्मो विना भर्त्रा स्वजीवितम्  ।<br>
श्रूयन्ते बहवो दोषा धर्मशास्त्रेष्वनेकधा  ॥ ५६.१३१ ॥<br>
पारणं कुरु भोजेन्द्र व्रतं येन न नश्यति  ।<br>
यत्तेऽभिवाञ्छितं किंचिद्विष्णवे कर्तुमर्हसि  ॥ ५६.१३२ ॥<br>
भार्याया वचनं श्रुत्वा मुमुदे शबरस्ततः  ।<br>
गृहीत्वा श्रीफलं शीघ्रं होमं कृत्वा यथाविधि  ॥ ५६.१३३ ॥<br>
सर्वदेवान्नमस्कृत्य भुक्तोऽपि च तया सह  ।<br>
चैत्र्यां तु विषुवं ज्ञात्वा तस्थौ तत्र दिनत्रयम्  ॥ ५६.१३४ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे व्याधवाक्योपदेशकथनपूर्वकदानादिफलवर्णनं नाम षट्पञ्चाशत्तमोऽध्यायः ॥<br>
<br>
</span>
