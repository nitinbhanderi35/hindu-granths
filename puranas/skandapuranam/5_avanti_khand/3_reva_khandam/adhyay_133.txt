<span style="font-size: 14pt; line-height: 200%">श्रीमार्कण्डेय उवाच -<br>
ततो गच्छेन्महीपाल परं तीर्थचतुष्टयम्  ।<br>
येषां दर्शनमात्रेण सर्वपापक्षयो भवेत् ॥ १ ॥<br>
कौबेरं वारुणं याम्यं वायव्यं तु ततः परम्  ।<br>
यत्र सिद्धा महाप्राज्ञा लोकपाला महाबलाः  ॥ २ ॥<br>
<br>
युधिष्ठिर उवाच -<br>
किमर्थं लोकपालैश्च तपश्चीर्णं पुरानघ  ।<br>
नर्मदातटमाश्रित्य ह्येतन्मे वक्तुमर्हसि  ॥ ३ ॥<br>
<br>
श्रीमार्कण्डेय उवाच -<br>
अधिष्ठानं समिच्छन्ति ह्यचलं निर्बले सति  ।<br>
संसारे सर्वभूतानां तृणबिन्दुवदस्थिरे  ॥ ४ ॥<br>
कदलीसारनिःसारे मृगतृष्णेव चञ्चले  ।<br>
स्थावरे जङ्गमे सर्वे भूतग्रामे चतुर्विधे  ॥ ५ ॥<br>
धर्मो माता पिता धर्मो धर्मो बन्धुः सुहृत्तथा  ।<br>
आधारः सर्वभूतानां त्रैलोक्ये सचराचरे  ॥ ६ ॥<br>
एवं ज्ञात्वा तु ते सर्वे लोकपालाः कृतक्षणाः  ।<br>
तपस्ते चक्रुरतुलं मारुताहारतत्पराः  ॥ ७ ॥<br>
ततस्तुष्टो महादेवः कृतस्यार्द्धे गते तदा  ।<br>
अनुरूपेण राजेन्द्र युगस्य परमेश्वरः  ॥ ८ ॥<br>
वरेण छन्दयामास लोकपालान्महाबलान्  ।<br>
यो यमिच्छति कामं वै तं तं तस्य ददाम्यहम्  ॥ ९ ॥<br>
एतच्छ्रुत्वा वचस्तस्य लोकपाला जगद्धिताः  ।<br>
वरदं प्रार्थयामासुर्देवं वरमनुत्तमम्  ॥ १० ॥<br>
<br>
कुबेर उवाच -<br>
यदि तुष्टो महादेव यदि देयो वरो मम  ।<br>
यक्षाणामीश्वरश्चाहं भवामि धनदस्त्विति  ॥ ११ ॥<br>
ततः प्रोवाच देवेशं यमः संयमने रतः  ।<br>
तत्र प्रधानो भगवान् भवेयं सर्वजन्तुषु  ॥ १२ ॥<br>
वरुणोऽनन्तरं प्राह प्रणम्य तु महेश्वरम्  ।<br>
क्रीडेयं वारुणे लोके यादोगणसमन्वितः  ॥ १३ ॥<br>
जगादाशु ततो वायुः प्रणम्य तु महेश्वरम्  ।<br>
व्यापकत्वं त्रिलोकेषु प्रार्थयामास भारत  ॥ १४ ॥<br>
तेषां यदीप्सितं काममुमया सह शङ्करः  ।<br>
सर्वेषां लोकपालानः दत्त्वा चादर्शनं गतः  ॥ १५ ॥<br>
गते महेश्वरे देवे यथास्थानं तु ते स्थिताः  ।<br>
स्थापना च कृता सर्वैः स्वनाम्नैव पृथक्पृथक् ॥ १६ ॥<br>
कुबेरश्च कुबेरेशं यमश्चैव यमेश्वरम्  ।<br>
वरुणो वरुणेशं तु वातो वातेश्वरं नृप  ॥ १७ ॥<br>
तर्पणं विदधुः सर्वे मन्त्रैश्च विविधैः शुभैः  ।<br>
सर्वे सर्वेश्वरं देव पूजयित्वा यथाविधि  ॥ १८ ॥<br>
आह्वयामासुस्तान् विप्रान्सर्वे सर्वेश्वरा इव  ।<br>
क्षान्तदान्तजितक्रोधान्सर्वभूताभयप्रदान्  ॥ १९ ॥<br>
वेदविद्याव्रतस्नातान् सर्वशास्त्रविशारदान्  ।<br>
ऋग्यजुःसामसंयुक्तांस्तथाथर्वविभूषितान्  ॥ २० ॥<br>
चातुर्विध्यं तु सर्वेषां दानं दास्याम गृह्णत  ।<br>
एवमुक्त्वा तु सर्वेषां विप्राणां दानमुत्तमम्  ॥ २१ ॥<br>
तत्र स्थाने ददुस्तेषां भूमिदानमनुत्तमम्  ।<br>
यावच्चन्द्रश्च सूर्यश्च यावत्तिष्ठति मेदिनी  ॥ २२ ॥<br>
तावद्दानं तु युष्माकं परिपन्थी न कश्चन  ।<br>
राजा वा राजतुल्यो वा लोकपालैरनुत्तमम्  ॥ २३ ॥<br>
दत्तं लोपयते मूढः श्रूयतां तस्य यो विधिः  ।<br>
शोषयेद्धनदो वित्तं तस्य पापस्य भारत  ॥ २४ ॥<br>
शरीरं वरुणो देवः संततीं श्वसनस्तथा  ।<br>
आयुर्नयति तस्याशु यमः संयमनो महान्  ॥ २५ ॥<br>
निःशेषं भस्मसात्कृत्वा हुतभुग्याति भारत  ।<br>
तस्मात्सर्वप्रयत्नेन ब्राह्मणेभ्यो युधिष्ठिर  ।<br>
भक्तिः कार्या नृपैः सर्वैरिच्छद्भिः श्रेय आत्मनः  ॥ २६ ॥<br>
राजा वृक्षो ब्राह्मणास्तस्य मूलं भृत्याः पर्णा मन्त्रिणस्तस्य शाखाः  ।<br>
तस्मान्मूलं यत्नतो रक्षणीयं मूले गुप्ते नास्ति वृक्षस्य नाशः  ॥ २७ ॥<br>
षष्टिवर्षसहस्राणि स्वर्गे तिष्ठति भूमिदः  ।<br>
आच्छेत्ता चावमन्ता च तान्येव नरके वसेत् ॥ २८ ॥<br>
स्वदत्ता परदत्ता वा पालनीया वसुंधरा  ।<br>
यस्य यस्य यदा भूमिस्तस्य तस्य तदा फलम्  ॥ २९ ॥<br>
देवताज्ञामनुस्मृत्य राजानो येऽपि तां नृप  ।<br>
पालयिष्यन्ति सततं तेषां वासस्त्रिविष्टपे  ॥ ३० ॥<br>
स्वदत्ता परदत्ता वा यत्नाद्रक्ष्या युधिष्ठिर  ।<br>
मही महीक्षिता नित्यं दानाच्छ्रेयोऽनुपालनम्  ॥ ३१ ॥<br>
आयुर्यशो बलं वित्तं संततिश्चाक्षया नृप  ।<br>
तेषां भविष्यते नूनं ये प्रजापालने रताः  ॥ ३२ ॥<br>
एवमुक्त्वा तु तान् सर्वांल्लोकपालान् द्विजोत्तमान्  ।<br>
पूजयित्वा विधानेन प्रणिपत्य व्यसर्जयन्  ॥ ३३ ॥<br>
गतेषु विप्रमुख्येषु स्नात्वा हुतहुताशनाः  ।<br>
लोकपालाः क्षुधाविष्टाः पर्यटन्भैक्षमात्मनः  ॥ ३४ ॥<br>
अस्थिचर्मावशेषाङ्गाः कपालोद्धृतपाणयः  ।<br>
अलब्धग्रासमर्द्धार्धं निर्ययुर्नगराद्बहिः  ॥ ३५ ॥<br>
शापं दत्त्वा तदा क्रोधाद्ब्राह्मणाय युधिष्ठिर  ।<br>
दरिद्राः सततं मूर्खा भवेयुश्च ययुर्गृहान्  ॥ ३६ ॥<br>
तदाप्रभृति ते सर्वे ब्राह्मणा धनवर्जिताः  ।<br>
शापदोषेण कौबेर्यां संजाता दुःखभाजनाः  ॥ ३७ ॥<br>
न धनं पैतृकं पुत्रैर्न पिता पुत्रपौत्रिकम्  ।<br>
भुञ्जते सकलं कालमित्येवं शङ्करोऽब्रवीत् ॥ ३८ ॥<br>
कुबेरेशे नरः स्नात्वा यस्तु पूजयते शिवम्  ।<br>
गन्धधूपनमस्कारैः सोऽश्वमेधफलं लभेत् ॥ ३९ ॥<br>
यमतीर्थे तु यः स्नात्वा सम्पश्यति यमेश्वरम्  ।<br>
सर्वपापैः प्रमुच्येत सप्तजन्मान्तरार्जितैः  ॥ ४० ॥<br>
पूर्णमास्याममावास्यां स्नात्वा तु पितृतर्पणम्  ।<br>
यः करोति तिलैः स्नानं तस्य पुण्यफलं शृणु  ॥ ४१ ॥<br>
सुतृप्तास्तेन तोयेन पितरश्च पितामहाः  ।<br>
स्वर्गस्था द्वादशाब्दानि क्रीडन्ति प्रपितामहाः  ॥ ४२ ॥<br>
वरुणेशे नरः स्नात्वा ह्यर्चयित्वा महेश्वरम्  ।<br>
वाजपेयस्य यज्ञस्य फलं प्राप्नोति पुष्कलम्  ॥ ४३ ॥<br>
मृतां कालेन महता लोके यत्र जलेश्वरः  ।<br>
स गच्छेत्तत्र यानेन गीयमानोऽप्सरोगणैः  ॥ ४४ ॥<br>
वातेश्वरे नरः स्नात्वा सम्पूज्य च महेश्वरम्  ।<br>
जायते कृतकृत्योऽसौ लोकपालानवेक्षयन्  ॥ ४५ ॥<br>
किं तस्य बहुभिर्यज्ञैर्दानैर्वा बहुदक्षिणैः  ।<br>
स्नात्वा चतुष्टये लोके अवाप्तं जन्मनः फलम्  ॥ ४६ ॥<br>
ते धन्यास्ते महात्मानस्तेषां जन्म सुजीवितम्  ।<br>
नित्यं वसन्ति कौरिल्यां लोकपालान्निमन्त्र्य ये  ॥ ४७ ॥<br>
एतत्पुण्यं पापहरं धन्यमायुर्विवर्धनम्  ।<br>
पठतां शृण्वतां चैव सर्वपापक्षयो भवेत् ॥ ४८ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कुबेरादितीर्थचतुष्टयमाहात्म्यवर्णनं नाम त्रयस्त्रिंशदधिकशततमोऽध्यायः ॥<br>
<br>
</span>
