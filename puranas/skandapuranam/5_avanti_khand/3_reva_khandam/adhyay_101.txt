<span style="font-size: 14pt; line-height: 175%"><br>
अध्याय १०१<br>
<br>
श्रीमार्कण्डेय उवाच -<br>
ततो गच्छेत्तु राजेन्द्र तीर्थं परमशोभनम्  ।<br>
उत्तरे नर्मदाकूले यज्ञवाटस्य मध्यतः  ॥ १०१.१ ॥<br>
संकर्षणमिति ख्यातं पृथिव्यां पापनाशनम्  ।<br>
तपश्चीर्णं पुरा राजन्बलभद्रेण तत्र वै  ॥ १०१.२ ॥<br>
गीर्वाणा अपि तत्रैव संनिधौ नृपनन्दन  ।<br>
उमया सहितः शम्भुः स्थितस्तत्रैव केशवः  ॥ १०१.३ ॥<br>
बलभद्रेण राजेन्द्र प्राणिनामुपकारतः  ।<br>
स्थापितः परया भक्त्या शङ्करः पापनाशनः  ॥ १०१.४ ॥<br>
यस्तत्र स्नाति वै भक्त्या जितक्रोधो जितेन्द्रियः  ।<br>
एकादश्यां सिते पक्षे मधुना स्नापयेच्छिवम्  ॥ १०१.५ ॥<br>
श्राद्धं तत्रैव यो भक्त्या पित्ःणामथ दापयेत् ।<br>
स याति परमं स्थानं बलभद्रवचो यथा  ॥ १०१.६ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे संकर्षणतीर्थमाहात्म्यवर्णनं नामैकाधिकशततमोऽध्यायः ॥<br>
<br>
</span>
