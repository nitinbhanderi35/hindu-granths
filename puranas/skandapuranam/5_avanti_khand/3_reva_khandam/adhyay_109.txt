<span style="font-size: 14pt; line-height: 175%"><br>
अध्याय १०९<br>
<br>
श्रीमार्कण्डेय उवाच -<br>
ततो गच्छेन्महीपाल चक्रतीर्थमनुत्तमम्  ।<br>
सेनापुरमितिख्यातं सर्वपापक्षयंकरम्  ॥ १०९.१ ॥<br>
सैनापत्याभिषेकाय देवदेवेन चक्रिणा  ।<br>
आनीतश्च महासेनो देवैः सेन्द्रपुरोगमैः  ॥ १०९.२ ॥<br>
दानवानां वधार्थाय जयाय च दिवौकसाम्  ।<br>
भूमिदानेन विप्रेन्द्रांस्तर्पयित्वा यथाविधि  ॥ १०९.३ ॥<br>
शङ्खभेरीनिनादैश्च पटहानां च निस्वनैः  ।<br>
वीणावेणुमृदङ्गैश्च झल्लरीस्वरमङ्गलैः  ॥ १०९.४ ॥<br>
ततः कृत्वा स्वनं घोरं दानवो बलदर्पितः  ।<br>
रुरुर्नाम विघातार्थमभिषेकस्य चागतः  ॥ १०९.५ ॥<br>
हस्त्यश्वरथपत्त्योघैः पूरयन्वै दिशो दश  ।<br>
तत्र तेन महद्युद्धं प्रवृत्तं किल भारत  ॥ १०९.६ ॥<br>
शक्त्यृष्टिपाशमुशलैः खड्गैस्तोमरटङ्कनैः  ।<br>
भल्लैः कर्णिकनाराचैः कबन्धपटसंकुलैः  ॥ १०९.७ ॥<br>
ततस्तु तां शत्रुबलस्य सेनां क्षणेन चापन्च्युतबाणघातैः  ।<br>
विध्वस्तहस्त्यश्वरथान्महात्मा जग्राह चक्रं रिपुसङ्घनाशनः  ॥ १०९.८ ॥<br>
ज्वलच्च चक्रं निशितं भयंकरं सुरासुराणां च सुदर्शनं रणे  ।<br>
चकर्त दैत्यस्य शिरस्तदानीं करात्प्रमुक्तं मधुघातिनश्च तत् ॥ १०९.९ ॥<br>
तं दृष्ट्वा सहसा विघ्नमभिषेके षडाननः  ।<br>
त्यक्त्वा तु तत्र संस्थानं चचार विपुलं तपः  ॥ १०९.१० ॥<br>
मुक्तं चक्रं विनाशाय हरिणा लोकधारिणा  ।<br>
द्विदलं दानवं कृत्वा पपात विमले जले  ॥ १०९.११ ॥<br>
तदा प्रभृति तत्तीर्थं चक्रतीर्थमिति श्रुतम्  ।<br>
सर्वपापविनाशाय निर्मितं विश्वमूर्तिना  ॥ १०९.१२ ॥<br>
चक्रतीर्थे तु यः स्नात्वा पूजयेद्देवमच्युतम्  ।<br>
पुण्डरीकस्य यज्ञस्य फलमाप्नोति मानवः  ॥ १०९.१३ ॥<br>
तत्र तीर्थे तु यः स्नात्वा पूजयेद्ब्राह्मणाञ्छुभान्  ।<br>
शान्तदान्तजितक्रोधान्स लभेत्कोटिजं फलम्  ॥ १०९.१४ ॥<br>
तत्र तीर्थे तु यो भक्त्या त्यजते देहमात्मनः  ।<br>
विष्णुलोकं मृतो याति जयशब्दादिमङ्गलैः  ॥ १०९.१५ ॥<br>
क्रीडयित्वा यथाकामं देवगन्धर्वपूजितः  ।<br>
इहागत्य च भूयोऽपि जायते विपुले कुले  ॥ १०९.१६ ॥<br>
एतत्पुण्यं पापहरं धन्यं दुःखप्रणाशनम्  ।<br>
कथितं ते महाभाग भूयश्चान्यच्छृणुष्व मे  ॥ १०९.१७ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सेनापुरे चक्रतीर्थमाहात्म्यवर्णनं नाम नवोत्तरशततमोऽध्यायः ॥<br>
<br>
</span>
