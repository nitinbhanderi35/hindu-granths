<span style="font-size: 14pt; line-height: 200%">अध्याय १७७<br>
<br>
श्रीमार्कण्डेय उवाच -<br>
भूतीश्वरं ततो गच्छेत्सर्वतीर्थेष्वनुत्तमम्  ।<br>
दर्शनादेव राजेन्द्र यस्य पापं प्रणश्यति  ॥ १७७.१ ॥<br>
तत्र स्थाने पुरा पार्थ देवदेवेन शूलिना  ।<br>
उद्धूलनं कृतं गात्रे तेन भूतीश्वरं तु तत् ॥ १७७.२ ॥<br>
पुष्ये वा जन्मनक्षत्रे अमावास्यां विशेषतः  ।<br>
भूतीश्वरे नरः स्नात्वा कुलकोटिं समुद्धरेत् ॥ १७७.३ ॥<br>
तत्र स्थाने तु यो भक्त्या कुरुते ह्यङ्गगुण्ठनम्  ।<br>
तस्य यत्फलमुद्दिष्टं तच्छृणुष्व नराधिप  ॥ १७७.४ ॥<br>
यावन्तो भूतिकणिका गात्रे लग्नाः शिवालये  ।<br>
तावद्वर्षसहस्राणि शिवलोके महीयते  ॥ १७७.५ ॥<br>
सर्वेषामेव स्नानानां भस्मस्नानं परं स्मृतम्  ।<br>
पुराणैरृषिभिः प्रोक्तं सर्वशास्त्रेष्वनुत्तमम्  ॥ १७७.६ ॥<br>
एककालं द्विकालं वा त्रिकालं चापि यः सदा  ।<br>
स्नानं करोति चाग्नेयं पापं तस्य प्रणश्यति  ॥ १७७.७ ॥<br>
दिव्यस्नानाद्वरं स्नानं वायव्यं भरतर्षभ  ।<br>
वायव्यादुत्तमं ब्राह्म्यं वरं ब्राह्म्यात्तु वारुणम्  ॥ १७७.८ ॥<br>
आग्नेयं वारुणाच्छ्रेष्ठं यस्मादुक्तं स्वयम्भुवा  ।<br>
तस्मात्सर्वप्रयत्नेन ह्याग्नेयं स्नानमाचरेत् ॥ १७७.९ ॥<br>
<br>
युधिष्ठिर उवाच -<br>
आग्नेयं वारुणं ब्राह्म्यं वायव्यं दिव्यमेव च  ।<br>
किमुक्तं श्रोतुमिच्छामि परं कौतूहलं हि मे  ॥ १७७.१० ॥<br>
<br>
मार्कण्डेय उवाच -<br>
आग्नेयं भस्मना स्नानमवगाह्य च वारुणम्  ।<br>
आपोहिष्ठेति च ब्राह्म्यं वायव्यं गोरजः स्मृतम्  ॥ १७७.११ ॥<br>
सूर्ये दृष्टे तु यत्स्नानं गङ्गातोयेन तत्समम्  ।<br>
तत्स्नानं पञ्चमं प्रोक्तं दिव्यं पाण्डवसत्तम  ॥ १७७.१२ ॥<br>
तस्मात्सर्वप्रयत्नेन स्नात्वा भूतीश्वरे तु यः  ।<br>
पूजयेद्देवमीशानं स बाह्याभ्यन्तरः शुचिः  ॥ १७७.१३ ॥<br>
तत्र स्थाने तु ये नित्यं ध्यायन्ति परमं पदम्  ।<br>
सूक्ष्मं चातीन्द्रियं नित्यं ते धन्या नात्र संशयः  ॥ १७७.१४ ॥<br>
मुक्तितीर्थं तु तत्तीर्थं सर्वतीर्थेष्वनुत्तमम्  ।<br>
दर्शनादेव यस्यैव पापं याति महत्क्षयम्  ॥ १७७.१५ ॥<br>
जायते पूजया राज्यं तत्र स्तुत्वा महेश्वरम्  ।<br>
जपेन पापसंशुद्धिर्ध्यानेनानन्त्यमश्नुते  ॥ १७७.१६ ॥<br>
ओं ज्योतिः स्वरूपमनादिमध्यमनुत्पाद्यमानमनुचार्यमाणाक्षरम्  ।<br>
सर्वभूतस्थितं शिवं सर्वयोगेश्वरं सर्वलोकेश्वरं मोहशोकहीनं महाज्ञानगम्यम्  ॥ १७७.१७ ॥<br>
तत्र तीर्थे तु यो गत्वा स्नानं कुर्यान्नरेश्वर  ।<br>
अश्वमेधस्य यज्ञस्य फलं प्राप्नोति मानवः  ।<br>
एवम्भूतं न जानन्ति मोक्षापेक्षणिका नराः  ॥ १७७.१८ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे भूतीश्वरतीर्थमाहात्म्यवर्णनं नाम सप्तसप्तत्यधिकशततमोऽध्यायः ॥<br>
<br>
<br>
</span>
