<span style="font-size: 14pt; line-height: 175%">अध्याय १४९<br>
<br>
श्रीमार्कण्डेय उवाच -<br>
तस्यैवानन्तरं तीर्थं लिङ्गेश्वरमिति श्रुतम्  ।<br>
दर्शनाद्देवदेवस्य यत्र पापं प्रणश्यति  ॥ १४९.१ ॥<br>
कृत्वा तु कदनं घोरं दानवानां युधिष्ठिर  ।<br>
वाराहं रूपमास्थाय नर्मदायां व्यवस्थितः  ॥ १४९.२ ॥<br>
तत्र तीर्थे तु यः स्नानं कृत्वा देवं नमस्यति  ।<br>
स मुच्यते नृपश्रेष्ठ महापापैः पुराकृतैः  ॥ १४९.३ ॥<br>
द्वादश्यां कृष्णपक्षस्य शुक्ले च समुपोषितः  ।<br>
गन्धमाल्यैर्जगन्नाथं पूजयेत्पाण्डुनन्दन  ॥ १४९.४ ॥<br>
ब्राह्मणांश्च महाभाग दानसंमानभोजनैः  ।<br>
पूजयेत्परया भक्त्या तस्य पुण्यफलं शृणु  ॥ १४९.५ ॥<br>
सत्रयाजिफलं जन्तुर्लभते द्वादशाब्दकैः  ।<br>
ब्राह्मणान्भोजयंस्तत्र तदेव लभते फलम्  ॥ १४९.६ ॥<br>
तर्पयित्वा पितॄन् देवान् स्नात्वा तद्गतमानसः  ।<br>
जपेद्द्वादशनामानि देवस्य पुरतः स्थितः  ॥ १४९.७ ॥<br>
मासि मासि निराहारो द्वादश्यां कुरुनन्दन  ।<br>
केशवं पूजयेन्नित्यं मासि मार्गशिरे बुधः  ॥ १४९.८ ॥<br>
पौषे नारायणं देवं माघमासे तु माधवम्  ।<br>
गोविन्दं फाल्गुने मासि विष्णुं चैत्रे समर्चयेत् ॥ १४९.९ ॥<br>
वैशाखे मधुहन्तारं ज्येष्ठे देवं त्रिविक्रमम्  ।<br>
वामनं तु तथाषाढे श्रावणे श्रीधरं स्मरेत् ॥ १४९.१० ॥<br>
हृषीकेशं भाद्रपदे पद्मनाभं तथाश्विने  ।<br>
दामोदरं कार्त्तिके तु कीर्तयन्नावसीदति  ॥ १४९.११ ॥<br>
वाचिकं मानसं पापं कर्मजं यत्पुरा कृतम्  ।<br>
तन्नश्यति न सन्देहो मासनामानुकीर्तनात् ॥ १४९.१२ ॥<br>
स्वयं विनुद्धः सततमुन्मिषन्निमिषंस्तथा  ।<br>
शीघ्रं प्रपश्य भुञ्जानो मन्त्रहीनं समुद्गिरेत् ॥ १४९.१३ ॥<br>
परमापद्गतस्यापि जन्तोरेषा प्रतिक्रिया  ।<br>
यन्मासाधिपतेर्विष्णोर्मासनामानुकीर्तनम्  ॥ १४९.१४ ॥<br>
ता निशास्ते च दिवसास्ते मासास्ते च वत्सराः  ।<br>
नराणां सफला येषु चिन्तितो भगवान्हरिः  ॥ १४९.१५ ॥<br>
परमापद्गतस्यापि यस्य देवो जनार्दनः  ।<br>
नावसर्पति हृत्पद्मात्स योगी नात्र संशयः  ॥ १४९.१६ ॥<br>
ते भाग्यहीना मनुजाः सुशोच्यास्ते भूमिभाराय कृतावताराः  ।<br>
अचेतनास्ते पशुभिः समाना ये भक्तिहीना भगवत्यनन्ते  ॥ १४९.१७ ॥<br>
ते पूर्णकार्याः पुरुषाः पृथिव्यां ते स्वाङ्गपाताद्भुवनं पुनन्ति  ।<br>
विचक्षणा विश्वविभूषणास्ते ये भक्तियुक्ता भगवत्यनन्ते  ॥ १४९.१८ ॥<br>
स एव सुकृती तेन लब्धं जन्मतरोः फलम्  ।<br>
चित्ते वचसि काये च यस्य देवो जनार्दनः  ॥ १४९.१९ ॥<br>
एतत्तीर्थवरं पुण्यं लिङ्गो यत्र जनार्दनः  ।<br>
वञ्चयित्वा रिपून्संख्ये क्रोधो भूत्वा सनातनः  ॥ १४९.२० ॥<br>
उपप्लवे चन्द्रमसो रवेश्च यो ह्यष्टकानामयनद्वये च  ।<br>
पानीयमप्यत्र तिलैर्विमिश्रं दद्यात्पितृभ्यः प्रयतो मनुष्यः  ॥ १४९.२१ ॥<br>
घोणोन्मीलितमेरुरन्ध्रनिवहो दुःखाब्धिमज्जत्प्लवः प्रादुर्भूतरसातलोदरबृहत्पङ्कार्धमग्नक्षुरः  ।<br>
फूत्कारोत्करनुन्नवातविदलद्दिग्दन्तिनादश्रुतिन्यस्तस्तब्धवपुः श्रुतिर्भवतु वः क्रोडो हरिः शान्तये  ॥ १४९.२२ ॥<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे लिङ्गवाराहतीर्थमाहात्म्यवर्णनं नामैकोनपञ्चाशदधिकशततमोऽध्यायः ॥<br>
</span>
