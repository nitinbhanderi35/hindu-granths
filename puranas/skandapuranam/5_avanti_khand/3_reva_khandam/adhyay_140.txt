<span style="font-size: 14pt; line-height: 175%"><br>
अध्याय १४०<br>
<br>
मार्कण्डेय उवाच -<br>
ततो गच्छेन्महाराज नन्दाह्रदमनुत्तमम्  ।<br>
यत्र सिद्धा महाभागा नन्दा देवी वरप्रदा  ॥ १४०.१ ॥<br>
महिषासुरे महाकाये पुरा देवभयंकरे  ।<br>
शूलिन्या शूलभिन्नाङ्गे कृते दानवसत्तमे  ॥ १४०.२ ॥<br>
येनैकादशरुद्राश्च ह्यादित्याः समरुद्गणाः  ।<br>
वसवो वायुना सार्द्धं चन्द्रादित्यौ सुरेश्वर  ॥ १४०.३ ॥<br>
बलिना निर्जिता येन ब्रह्मविष्णुमहेश्वराः  ।<br>
सङ्ग्रामे सुमहाघोरे कृते देवभयंकरे  ॥ १४०.४ ॥<br>
कृत्वा तत्कदनं घोरं नन्दा देवी सुरेश्वरी  ।<br>
यस्मात्स्नाता विशालाक्षी तेन नन्दाह्रदः स्मृतः  ॥ १४०.५ ॥<br>
तत्र तीर्थे तु यः स्नात्वा नन्दामुद्दिश्य भारत  ।<br>
ददाति दानं विप्रेभ्यः सोऽश्वमेधफलं लभेत् ॥ १४०.६ ॥<br>
भैरवं चैव केदारं तथा रुद्रं महालयम्  ।<br>
नन्दाह्रदश्चतुर्थः स्यात्पञ्चमं भुवि दुर्लभम्  ॥ १४०.७ ॥<br>
बहवस्तं न जानन्ति कामरागसमन्विताः  ।<br>
नर्मदाया ह्रदं पुण्यं सर्वपातकनाशनम्  ॥ १४०.८ ॥<br>
तत्र तीर्थे तु यः स्नात्वा नन्दां देवीं प्रपूजयेत् ।<br>
किं तस्य हिमवन्मध्यगमनेन प्रयोजनम्  ॥ १४०.९ ॥<br>
परमार्थमविज्ञाय पर्यटन्ति तमोवृताः  ।<br>
तेषां समागमे पार्थ श्रम एव हि केवलम्  ॥ १४०.१० ॥<br>
पृथिव्यां सागरान्तायां स्नानदानेन यत्फलम्  ।<br>
तत्फलं समवाप्नोति स्नात्वा नन्दाह्रदे नृप  ॥ १४०.११ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नन्दाह्रदतीर्थमाहात्म्यवर्णनं नाम चत्वारिंशदधिकशततमोऽध्यायः ॥<br>
<br>
</span>
