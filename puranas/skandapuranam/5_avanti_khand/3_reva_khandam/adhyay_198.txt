<span style="font-size: 14pt; line-height: 200%">अध्याय १९८<br>
मार्कण्डेय उवाच -<br>
ततो गच्छेन्महीपाल भद्रकालीतिसङ्गमम्  ।<br>
शूलतीर्थमिति ख्यातं स्वयं देवेन निर्मितम्  ॥ १९८.१ ॥<br>
पञ्चायतनमध्ये तु तिष्ठते परमेश्वरः  ।<br>
शूलपाणिर्महादेवः सर्वदेवतपूजितः  ॥ १९८.२ ॥<br>
स सङ्गमो नृपश्रेष्ठ नित्यं देवैर्निषेवितः  ।<br>
दर्शनात्तस्य तीर्थस्य स्नानदानाद्विशेषतः  ॥ १९८.३ ॥<br>
दौर्भाग्यं दुर्निमित्तं च ह्यभिशापो नृपग्रहः  ।<br>
यदन्यद्दुष्कृतं कर्म नश्यते शङ्करोऽब्रवीत् ॥ १९८.४ ॥<br>
<br>
युधिष्ठिर उवाच -<br>
कथं शूलेश्वरी देवी कथं शूलेश्वरो हरः  ।<br>
प्रथितो नर्मदातीरे एतद्विस्तरतो वद  ॥ १९८.५ ॥<br>
<br>
मार्कण्डेय उवाच -<br>
बभूव ब्राह्मणः कश्चिन्माण्डव्य इति विश्रुतः  ।<br>
वृत्तिमान्सर्वधर्मज्ञः सत्ये तपसि च स्थितः  ॥ १९८.६ ॥<br>
अशोकाश्रममध्यस्थो वृक्षमूले महातपाः  ।<br>
ऊर्ध्वबाहुर्महातेजास्तस्थौ मौनव्रतान्वितः  ॥ १९८.७ ॥<br>
तस्य कालेन महता तीव्रे तपसि वर्ततः  ।<br>
तमाश्रममनुप्राप्ता दस्यवो लोप्त्रहारिणः  ॥ १९८.८ ॥<br>
अनुसर्प्यमाणा बहुभिः पुरुषैर्भरतर्षभ  ।<br>
ते तस्यावसथे लोप्त्रं न्यदधुः कुरुनन्दन  ॥ १९८.९ ॥<br>
निधाय च तदा लीनास्तत्रैवाश्रममण्डले  ।<br>
तेषु लीनेष्वथो शीघ्रं ततस्तद्रक्षिणां बलम्  ॥ १९८.१० ॥<br>
आजगाम ततोऽपश्यंस्तमृषिं तस्करानुगाः  ।<br>
तमपृच्छंस्तदा वृत्तं रक्षिणस्तं तपोधनम्  ॥ १९८.११ ॥<br>
वद केन पथा याता दस्यवो द्विजसत्तम  ।<br>
तेन गच्छामहे ब्रह्मन् यथा शीघ्रतरं वयम्  ॥ १९८.१२ ॥<br>
तथा तु वचनं तेषां ब्रुवतां स तपोधनः  ।<br>
न किंचिद्वचनं राजन्नवदत्साध्वसाधु वा  ॥ १९८.१३ ॥<br>
ततस्ते राजपुरुषा विचिन्वन्तस्तमाश्रमम्  ।<br>
संयम्यैनं ततो राज्ञे सर्वान् दस्यून्न्यवेदयन्  ॥ १९८.१४ ॥<br>
तं राजा सहितैश्चोरैरन्वशाद्वध्यतामिति  ।<br>
सम्बध्य तं च तैर्राजञ्छूले प्रोतो महातपाः  ॥ १९८.१५ ॥<br>
ततस्ते शूलमारोप्य तं मुनिं रक्षिणस्तदा  ।<br>
प्रतिजग्मुर्महीपाल धनान्यादाय तान्यथ  ॥ १९८.१६ ॥<br>
शूलस्थः स तु धर्मात्मा कालेन महता तदा  ।<br>
ध्यायन्देवं त्रिलोकेशं शङ्करं तमुमापतिम्  ॥ १९८.१७ ॥<br>
बहुकालं महेशानं मनसाध्याय संस्थितः  ।<br>
निराहारोऽपि विप्रर्षिर्मरणं नाभ्यपद्यत  ॥ १९८.१८ ॥<br>
धारयामास विप्राणामृषभः स हृदा हरिम्  ।<br>
शूलाग्रे तप्यमानेन तपस्तेन कृतं तदा  ॥ १९८.१९ ॥<br>
सन्तापं परमं जग्मुः श्रुत्वैतन्मुनयोऽखिलाः  ।<br>
ते रात्रौ शकुना भूत्वा संन्यवर्तन्त भारत  ॥ १९८.२० ॥<br>
दर्शयन्तो मुनेः शक्तिं तमपृच्छन् द्विजोत्तमम्  ।<br>
श्रोतुमिच्छाम ते ब्रह्मन् किं पापं कृतवानसि  ॥ १९८.२१ ॥<br>
<br>
श्रीमार्कण्डेय उवाच -<br>
ततः स मुनिशार्दूलस्तानुवाच तपोधनान्  ।<br>
दोषतः किं गमिष्यामि न हि मेऽन्यो पराध्यति  ॥ १९८.२२ ॥<br>
एवमुक्त्वा ततः सर्वानाचचक्षे ततो मुनिः  ।<br>
मुनयश्च ततो राज्ञे द्वितीयेऽह्नि न्यवेदयन्  ॥ १९८.२३ ॥<br>
राजा तु तमृषिं श्रुत्वा निष्क्रान्तः सह बन्धुभिः  ।<br>
प्रसादयामास तदा शूलस्थमृषिसत्तमम्  ॥ १९८.२४ ॥<br>
<br>
राजोवाच -<br>
यन्मयाऽपकृतं तात तवाज्ञानवशाद्बहु  ।<br>
प्रसादये त्वां तत्राहं न मे त्वं क्रोद्धुमर्हसि  ॥ १९८.२५ ॥<br>
एवमुक्तस्ततो राज्ञा प्रसादमकरोन्मुनिः  ।<br>
कृतप्रसादं राजा तं ततः समवतारयत् ॥ १९८.२६ ॥<br>
अवतीर्यमाणस्तु मुनिः शूले मांसत्वमागते  ।<br>
अतिसंपीडितो विप्रः शङ्करं मनसागमत् ॥ १९८.२७ ॥<br>
संध्यातः शङ्करस्तेन बहुकालोपवासतः  ।<br>
प्रादुर्भूतो महादेवः शूलं तस्य तथाछिनत् ॥ १९८.२८ ॥<br>
शूलमूलस्थितः शम्भुस्तुष्टः प्राह पुनःपुनः  ।<br>
ब्रूहि किं क्रियतां विप्र सत्त्वस्थानपरायण  ॥ १९८.२९ ॥<br>
अदेयमपि दास्यामि तुष्टोऽस्म्यद्योमया सह  ।<br>
किं तु सत्यवतां लोके सिद्धिर्न स्याच्च भूयसी  ॥ १९८.३० ॥<br>
स्वकर्मणोऽनुरूपं हि फलं भुञ्जन्ति जन्तवः  ।<br>
शुभेन कर्मणा भूतिर्दुःखं स्यात्पातकेन तु  ॥ १९८.३१ ॥<br>
बहुभेदप्रभिन्नं तु मनुष्येषु विपच्यते  ।<br>
केषां दरिद्रभावेन केषां धनविपत्तिजम्  ॥ १९८.३२ ॥<br>
सन्तत्यभावजं केषां केषांचित्तद्विपर्ययः  ।<br>
तथा दुर्वृत्तितस्तेषां फलमाविर्भवेन्नृणाम्  ॥ १९८.३३ ॥<br>
केषांचित्पुत्रमरणे वियोगात्प्रियमित्रयोः  ।<br>
राजचौराग्नितः केषां दुःखं स्याद्दैवनिर्मितम्  ॥ १९८.३४ ॥<br>
तच्छरीरे तु केषांचित्कर्मणा सम्प्रदृश्यते  ।<br>
जराश्च विविधाः केषां दृश्यन्ते व्याधयस्तथा  ॥ १९८.३५ ॥<br>
दृश्यन्ते चाभिशापाश्च पूर्वकर्मानुसंचिताः  ।<br>
कष्टाः कष्टतरावस्था गताः केचिदनागसः  ॥ १९८.३६ ॥<br>
पूर्वकर्मविपाकेन धर्मेण तपसि स्थिताः  ।<br>
दान्ताः स्वदारनिरता भूरिदाः परिपूजकाः  ॥ १९८.३७ ॥<br>
ह्रीमन्तो नयसंयुक्ता अन्ये बहुगुणैर्युताः  ।<br>
दुर्गमामापदं प्राप्य निजकर्मसमुद्भवाम्  ॥ १९८.३८ ॥<br>
न संज्वरन्ति ये मर्त्या धर्मनिन्दां न कुर्वते  ।<br>
इदमेव तपो मत्वा क्षिपन्ति सुविचेतसः  ॥ १९८.३९ ॥<br>
हा भ्रातर्मातः पुत्रेति कष्टेषु न वदन्ति ये  ।<br>
स्मरन्ति मां महेशानमथवा पुष्करेक्षणम्  ॥ १९८.४० ॥<br>
दुष्कृतं पूर्वजं भोक्तुं ध्रुवं तदुपशाम्यति  ॥ १९८.४१ ॥<br>
दिनानि यावन्ति वसेत्स कष्टे यथाकृतं चिन्तयद्देवमीशम्  ।<br>
तावन्ति सौम्यानि कृतानि तेन भवन्ति विप्र श्रुतिनोदनैषा  ॥ १९८.४२ ॥<br>
यस्मात्त्वया कष्टगतेन नित्यं स्मृतश्चाहं मनसा पूजितश्च  ।<br>
गौरीसहायस्तेन इहागतोऽस्मि ब्रूह्यद्य कृत्यं क्रियतां किं नु विप्र  ॥ १९८.४३ ॥<br>
<br>
माण्डव्य उवाच -<br>
तुष्टो यद्युमया सार्धं वरदो यदि शङ्कर  ।<br>
तदा मे शूलसंस्थस्य संशयं परमं वद  ॥ १९८.४४ ॥<br>
न रुजा मम कापि स्याच्छूलसंप्रोतितेऽगके  ।<br>
अमृतस्रावि तच्छूलं प्रभावात्कस्य शंस मे  ॥ १९८.४५ ॥<br>
<br>
श्रीशूलपाणिरुवाच -<br>
शूलस्थेन त्वया विप्र मनसा चिन्तितोऽस्मि यत् ।<br>
अनयानां निहन्ताहं दुःखानां विनिबर्हणः  ॥ १९८.४६ ॥<br>
ध्यातमात्रो ह्यहं विप्र पाताले वापि संस्थितः  ।<br>
शूलमूले त्वहं शम्भुरग्रे देवी स्वयं स्थिता  ।<br>
जगन्माताम्बिका देवी त्वामृतेनान्वपूरयत् ॥ १९८.४७ ॥<br>
<br>
माण्डव्य उवाच -<br>
पूर्वमेव स्थितो यस्माच्छूलं व्याप्योमया सह  ।<br>
प्रसादप्रवणो मह्यमिदानीं चानया सह  ॥ १९८.४८ ॥<br>
यस्याः संस्मरणादेव दौर्भाग्यं प्रलयं व्रजेत् ।<br>
न दौर्भाग्यात्परं लोके दुःखाद्दुःखतरं किल  ॥ १९८.४९ ॥<br>
किलैवं श्रूयते गाथा पुराणेषु सुरोत्तम  ।<br>
त्रैलोक्यं दहतस्तुभ्यं सौभाग्यमेकतां गतम्  ॥ १९८.५० ॥<br>
विष्णोर्वक्षःस्थलं प्राप्य तत्स्थितं चेति नः श्रुतम्  ।<br>
पीतं तद्वक्षसस्त्रस्तदक्षेण परमेष्ठिना  ॥ १९८.५१ ॥<br>
तस्मात्सतीति संजज्ञ इयमिन्दीवरेक्षणा  ।<br>
यजतस्तस्य देवेश तव मानावखण्डनात् ॥ १९८.५२ ॥<br>
जुहावाग्नौ तु सा देवी ह्यात्मानं प्राणसंज्ञिकम्  ।<br>
आत्मानं भस्मसात्कृत्वा प्रालेयाद्रेस्ततः सुता  ॥ १९८.५३ ॥<br>
मेनकायां प्रभो जाता साम्प्रतं या ह्युमाभिधा  ।<br>
अनादिनिधना देवी ह्यप्रतर्क्या सुरेश्वर  ॥ १९८.५४ ॥<br>
यदि तुष्टोऽसि देवेश ह्युमा मे वरदा यदि  ।<br>
उभावप्यत्र वै स्थाने स्थितौ शूलाग्रमूलयोः  ॥ १९८.५५ ॥<br>
अवतारो यत्र तत्र संस्थितिं वै ततः कुरु  ॥ १९८.५६ ॥<br>
<br>
श्रीमार्कण्डेय उवाच -<br>
तेनैवमुक्ते सहसा कृत्वा भूमण्डलं द्विधा  ।<br>
निःसृतौ शूलमूलाग्राल्लिङ्गार्चाप्रतिरूपिणौ  ॥ १९८.५७ ॥<br>
प्रद्योतयद्दिशः सर्वा लिङ्गं मूले प्रदृश्यते  ।<br>
वामतः प्रतिमा देवी तदा शूलेश्वरी स्थिता  ॥ १९८.५८ ॥<br>
विलोभयन्ती च जगद्भाति पूरयती दिशः  ।<br>
दृष्ट्वा कृताञ्जलिपुटः स्तुतिं चक्रे द्विजोत्तमः  ॥ १९८.५९ ॥<br>
<br>
माण्डव्य उवाच -<br>
त्वमस्य जगतो माता जगत्सौभाग्यदेवता  ।<br>
न त्वया रहितं किंचिद्ब्रह्माण्डेऽस्ति वरानने  ॥ १९८.६० ॥<br>
प्रसादं कुरु धर्मज्ञे मम त्वाज्ञप्तुमर्हसि  ।<br>
ईदृशेनैव रूपेण केषु स्थानेषु तिष्ठसि  ।<br>
प्रसादप्रवणा भूत्वा वद तानि महेश्वरि  ॥ १९८.६१ ॥<br>
<br>
श्रीदेव्युवाच -<br>
सर्वगा सर्वभूतेषु द्रष्टव्या सर्वतो भुवि  ।<br>
सर्वलोकेषु यत्किंचिद्विहितं न मया विना  ॥ १९८.६२ ॥<br>
तथापि येषु स्थानेषु द्रष्टव्या सिद्धिमीप्सुभिः  ।<br>
स्मर्तव्या भूतिकामेन तानि वक्ष्यामि तत्त्वतः  ॥ १९८.६३ ॥<br>
वाराणस्यां विशालाक्षी नैमिषे लिङ्गधारिणी  ।<br>
प्रयागे ललिता देवी कामुका गन्धमादने  ॥ १९८.६४ ॥<br>
मानसे कुमुदा नाम विश्वकाया तथाऽपरे  ।<br>
गोमन्ते गोमती नाम मन्दरे कामचारिणी  ॥ १९८.६५ ॥<br>
मदोत्कटा चैत्ररथे हयन्ती हास्तिने पुरे  ।<br>
कान्यकुब्जे स्थिता गौरी रम्भा ह्यमलपर्वते  ॥ १९८.६६ ॥<br>
एकाम्रके कीर्तिमती विश्वां विश्वेश्वरे विदुः  ।<br>
पुष्करे पुरुहूता च केदारे मार्गदायिनी  ॥ १९८.६७ ॥<br>
नन्दा हिमवतः प्रस्थे गोकर्णे भद्रकर्णिका  ।<br>
स्थानेश्वरे भवानी तु बिल्वके बिल्वपत्त्रिका  ॥ १९८.६८ ॥<br>
श्रीशैले माधवी नाम भद्रे भद्रेश्वरीति च  ।<br>
जया वराहशैले तु कमला कमलालये  ॥ १९८.६९ ॥<br>
रुद्रकोट्यां तु कल्याणी काली कालञ्जरे तथा  ।<br>
महालिङ्गे तु कपिला माकोटे मुकुटेश्वरी  ॥ १९८.७० ॥<br>
शालिग्रामे महादेवी शिवलिङ्गे जलप्रिया  ।<br>
मायापुर्यां कुमारी तु संताने ललिता तथा  ॥ १९८.७१ ॥<br>
उत्पलाक्षी सहस्राक्षे हिरण्याक्षे महोत्पला  ।<br>
गयायां विमला नाम मङ्गला पुरुषोत्तमे  ॥ १९८.७२ ॥<br>
विपाशायाममोघाक्षी पाटला पुण्ड्रवर्धने  ।<br>
नारायणी सुपार्श्वे तु त्रिकूटे भद्रसुन्दरी  ॥ १९८.७३ ॥<br>
विपुले विपुला नाम कल्याणी मलयाचले  ।<br>
कोटवी कोटितीर्थेषु सुगन्धा गन्धमादने  ॥ १९८.७४ ॥<br>
गोदाश्रमे त्रिसन्ध्या तु गङ्गाद्वारे रतिप्रिया  ।<br>
शिवचण्डे सभानन्दा नन्दिनी देविकातटे  ॥ १९८.७५ ॥<br>
रुक्मिणी द्वारवत्यां तु राधा वृन्दावने वने  ।<br>
देवकी मथुरायां तु पाताले परमेश्वरी  ॥ १९८.७६ ॥<br>
चित्रकूटे तथा सीता विन्ध्ये विन्ध्यनिवासिनी  ।<br>
सह्याद्रावेकवीरा तु हरिश्चन्द्रे तु चण्डिका  ॥ १९८.७७ ॥<br>
रमणा रामतीर्थे तु यमुनायां मृगावती  ।<br>
करवीरे महालक्ष्मी रूपादेवी विनायके  ॥ १९८.७८ ॥<br>
आरोग्या वैद्यनाथे तु महाकाले महेश्वरी  ।<br>
अभयेत्युष्णतीर्थे तु मृगी वा विन्ध्यकन्दरे  ॥ १९८.७९ ॥<br>
माण्डव्ये माण्डुकी नाम स्वाहा माहेश्वरे पुरे  ।<br>
छागलिङ्गे प्रचण्डा तु चण्डिकामरकण्टके  ॥ १९८.८० ॥<br>
सोमेश्वरे वरारोहा प्रभासे पुष्करावती  ।<br>
वेदमाता सरस्वत्यां पारा पारातटे मुने  ॥ १९८.८१ ॥<br>
महालये महाभागा पयोष्ण्यां पिङ्गलेश्वरी  ।<br>
सिंहिका कृतशौचे तु कर्तिके चैव शांकरी  ॥ १९८.८२ ॥<br>
उत्पलावर्तके लोला सुभद्रा शोणसङ्गमे  ।<br>
मता सिद्धवटे लक्ष्मीस्तरंगा भारताश्रमे  ॥ १९८.८३ ॥<br>
जालन्धरे विश्वमुखी तारा किष्किन्धपर्वते  ।<br>
देवदारुवने पुष्टिर्मेधा काश्मीरमण्डले  ॥ १९८.८४ ॥<br>
भीमादेवी हिमाद्रौ तु पुष्टिर्वस्त्रेश्वरे तथा  ।<br>
कपालमोचने शुद्धिर्माता कायावरोहणे  ॥ १९८.८५ ॥<br>
शङ्खोद्धारे ध्वनिर्नाम धृतिः पिण्डारके तथा  ।<br>
काला तु चन्द्रभागायामच्छोदे शक्तिधारिणी  ॥ १९८.८६ ॥<br>
वेणायाममृता नाम बदर्यामुर्वशी तथा  ।<br>
ओषधी चोत्तरकुरौ कुशद्वीपे कुशोदका  ॥ १९८.८७ ॥<br>
मन्मथा हेमकूटे तु कुमुदे सत्यवादिनी  ।<br>
अश्वत्थे वन्दिनीका तु निधिर्वैश्रवणालये  ॥ १९८.८८ ॥<br>
गायत्री वेदवदने पार्वती शिवसन्निधौ  ।<br>
देवलोके तथेन्द्राणी ब्रह्मास्ये तु सरस्वती  ॥ १९८.८९ ॥<br>
सूर्यबिम्बे प्रभा नाम मातॄणां वैष्णवी मता  ।<br>
अरुन्धती सतीनां तु रामासु च तिलोत्तमा  ॥ १९८.९० ॥<br>
चित्रे ब्रह्मकला नाम शक्तिः सर्वशरीरिणाम्  ।<br>
शूलेश्वरी भृगुक्षेत्रे भृगौ सौभाग्यसुन्दरी  ॥ १९८.९१ ॥<br>
एतदुद्देशतः प्रोक्तं नामाष्टशतमुत्तमम्  ।<br>
अष्टोत्तरं च तीर्थानां शतमेतदुदाहृतम्  ॥ १९८.९२ ॥<br>
इदमेव परं विप्र सर्वेषां तु भविष्यति  ।<br>
पठत्यष्टोत्तरशतं नाम्नां यः शिवसन्निधौ  ॥ १९८.९३ ॥<br>
स मुच्यते नरः पापैः प्राप्नोति स्त्रियमीप्सिताम्  ।<br>
स्नात्वा नारी तृतीयायां मां समभ्यर्च्य भक्तितः  ॥ १९८.९४ ॥<br>
न सा स्याद्दुःखिनी जातु मत्प्रभावान्नरोत्तम  ।<br>
नित्यं मद्दर्शने नारी नियताया भविष्यति  ॥ १९८.९५ ॥<br>
पतिपुत्रकृतं दुःखं न सा प्राप्स्यति कर्हिचित् ।<br>
मदालये तु या नारी तुलापुरुषसंज्ञितम्  ॥ १९८.९६ ॥<br>
सम्पूज्य मण्डयेद्देवांल्लोकपालांश्च साग्निकान्  ।<br>
सपत्नीकान्द्विजान्पूज्य वासोभिर्भूषणैस्तथा  ॥ १९८.९७ ॥<br>
भूतेभ्यस्तु बलिं दद्यादृत्विग्भिः सह देशिकः  ।<br>
ततः प्रदक्षिणीकृत्य तुलामित्यभिमन्त्रयेत् ॥ १९८.९८ ॥<br>
शुचिरक्ताम्बरो वा स्याद्गृहीत्वा कुसुमाञ्जलिम्  ।<br>
नमस्ते सर्वदेवानां शक्तिस्त्वं परमा स्थिता  ॥ १९८.९९ ॥<br>
साक्षिभूता जगद्धात्री निर्मिता विश्वयोनिना  ।<br>
त्वं तुले सर्वभूतानां प्रमाणमिह कीर्तिता  ॥ १९८.१०० ॥<br>
कराभ्यां बद्धमुष्टिभ्यामास्ते पश्यन्नुमामुखम्  ।<br>
ततोऽपरे तुलाभागेन्यसेयुर्द्विजपुंगवाः  ॥ १९८.१०१ ॥<br>
द्रव्यमष्टविधं तत्र ह्यात्मवित्तानुसारतः  ।<br>
मन्दशभूते विप्रेन्द्र पृथिव्यां यदधिष्ठितम्  ॥ १९८.१०२ ॥<br>
सुवर्णं चैव निष्पावांस्तथा राजिकुसुम्भकम्  ।<br>
तृणराजेन्दुलवणं कुङ्कुमं तु तथाष्टमम्  ॥ १९८.१०३ ॥<br>
एषामेकतमं कुर्याद्यथा वित्तानुसारतः  ।<br>
साम्यादभ्यधिकं यावत्काञ्चनादि भवेद्द्विज  ॥ १९८.१०४ ॥<br>
तावत्तिष्ठेन्नरो नारी पश्चादिदमुदीरयेत् ।<br>
नमो नमस्ते ललिते तुलापुरुषसंज्ञिते  ॥ १९८.१०५ ॥<br>
त्वमुमे तारयस्वास्मानस्मात्संसारकर्दमात् ।<br>
ततोऽवतीर्य मुरवे पूर्वमर्द्धं निवेदयेत् ॥ १९८.१०६ ॥<br>
ऋत्विग्भ्योऽपरमर्द्धं च दद्यादुदकपूर्वकम्  ।<br>
तेभ्यो लब्धा ततोऽनुज्ञां दद्यादन्येषु चार्थिषु  ॥ १९८.१०७ ॥<br>
सपत्नीकं गुरुं रक्तवाससी परिधापयेत् ।<br>
अन्यांश्च ऋत्विजः शक्त्या गुरुं केयूरकङ्कणैः  ॥ १९८.१०८ ॥<br>
शुक्लां गां क्षीरिणीं दद्याल्ललिता प्रीयतामिति  ।<br>
अनेन विधिना या तु कुर्यान्नारी ममालये  ॥ १९८.१०९ ॥<br>
मत्तुल्या सा भवेद्राज्ञां तेजसा श्रीरिवामला  ।<br>
सावित्रीव च सौन्दर्ये जन्मानि दश पञ्च च  ॥ १९८.११० ॥<br>
<br>
श्रीमार्कण्डेय उवाच -<br>
एवं निशम्य वचनं गौर्या द्विजवरोत्तमः  ।<br>
नमस्कृत्य जगामाशु धर्मराज निवेशनम्  ॥ १९८.१११ ॥<br>
तदा प्रभृति तत्तीर्थं ख्यातं शूलेश्वरीति च  ।<br>
तस्मिंस्तीर्थे तु यः स्नात्वा तर्पयेत्पितृदेवताः  ॥ १९८.११२ ॥<br>
ब्राह्मणानन्नवासोभिः पिण्डैः पितृपितामहान्  ।<br>
भक्तोपहारैर्देवेशमुमया सह शङ्करं  ॥ १९८.११३ ॥<br>
धूपगुग्गुलदानैश्च दीपदानैः सुबोधितैः  ।<br>
सर्वपापविनिर्मुक्तः स गच्छेच्छिवसन्निधिम्  ॥ १९८.११४ ॥<br>
तस्मिंस्तीर्थे तु यः कश्चिदभियुक्तो नरेश्वर  ।<br>
अम्भिशापि तथा स्नातस्त्रिदिनं मुच्यते नरः  ॥ १९८.११५ ॥<br>
कृष्णपक्षे चतुर्दश्यां रात्रौ जागर्ति यो नरः  ।<br>
उपवासपरः शुद्धः शिवं सम्पूजयेन्नरः  ।<br>
प्रमुच्य पापसंमोहं रुद्रलोकं स गच्छति  ॥ १९८.११६ ॥<br>
त्रिनेत्रश्च चतुर्बाहुः साक्षाद्रुद्रोऽपरः  ।<br>
क्रीडते देवकन्याभिर्यावच्चन्द्रार्कतारकम्  ॥ १९८.११७ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शूलेश्वरतीर्थमाहात्म्यवर्णनं नामाष्टनवत्युत्तरशततमोऽध्यायः ॥<br>
<br>
</span>
