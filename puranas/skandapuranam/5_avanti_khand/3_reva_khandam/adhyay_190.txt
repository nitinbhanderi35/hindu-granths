<span style="font-size: 14pt; line-height: 200%">अध्याय १९०<br>
श्रीमार्कण्डेय उवाच -<br>
ततो गच्छेन्महीपाल सोमतीर्थमनुत्तमम्  ।<br>
चन्द्रहासेति विख्यातं सर्वदैवतपूजितम्  ॥ १९०.१ ॥<br>
यत्र सिद्धिं परां प्राप्तः सोमो राजा सुरोत्तमः  ॥ १९०.२ ॥<br>
<br>
युधिष्ठिर उवाच -<br>
कथं सिद्धिमनुप्राप्तः सोमो राजा जगत्पतिः  ।<br>
तत्सर्वं श्रोतुमिच्छामि कथयस्व ममानघ  ॥ १९०.३ ॥<br>
<br>
मार्कण्डेय उवाच -<br>
पुरा शप्तो मुनीन्द्रेण दक्षेण किल भारत  ।<br>
असेवनाद्धि दाराणां क्षयरोगी भविष्यसि  ॥ १९०.४ ॥<br>
उद्वाहितानां पत्नीनां ये न कुर्वन्ति सेवनम्  ।<br>
या निष्ठा जायते तेषां तां शृणुष्व नरोत्तम  ॥ १९०.५ ॥<br>
ऋतुकाले तु नारीणां सेवनाज्जायते सुतः  ।<br>
सुतात्स्वर्गश्च मोक्षश्च हीत्येवं श्रुतिनोदना  ॥ १९०.६ ॥<br>
तत्कालोचितधर्मेण ये न सेवन्ति तां नराः  ।<br>
तेषां ब्रह्मघ्नजं पापं जायते नात्र संशयः  ॥ १९०.७ ॥<br>
तेन पापेन घोरेण वेष्टतो रौरवे पतेत् ।<br>
तस्य तद्रुधिरं पापाः पिबन्ते कालमीप्सितम्  ॥ १९०.८ ॥<br>
ततोऽवतीर्णकालेन यां यां योनिं प्रयास्यति  ।<br>
तस्यां तस्यां स दुष्टात्मा दुर्भगो जायते सदा  ॥ १९०.९ ॥<br>
नारीणां तु सदा कामो ह्यधिकः परिवर्तते  ।<br>
विशेषेण ऋतोः काले भिद्यते कामसायकैः  ॥ १९०.१० ॥<br>
परिभूता हि सा भर्त्रा ध्यायतेऽन्यं पतिं ततः  ।<br>
तस्याः पुत्रः समुत्पन्नो ह्यटते कुलमुत्तमम्  ॥ १९०.११ ॥<br>
स्वर्गस्थास्तेन पितरः पूर्वं जाता महीपते  ।<br>
पतन्ति जातमात्रेण कुलटस्तेन चोच्यते  ॥ १९०.१२ ॥<br>
तेन कर्मविपाकेन क्षयरोगी शशी ह्यभूत् ।<br>
त्यक्त्वा लोकं सुरेन्द्राणां मर्त्यलोकमुपागतः  ॥ १९०.१३ ॥<br>
तत्र तीर्थान्यनेकानि पुण्यान्यायतनानि च  ।<br>
भ्रमित्वा नर्मदां प्राप्तः सर्वपापप्रणाशिनीम्  ॥ १९०.१४ ॥<br>
उपवासस्तु दानानि व्रतानि नियमाश्च ये  ।<br>
चचार द्वादशाब्दानि ततो मुक्तः स किल्बिषैः  ॥ १९०.१५ ॥<br>
स्थापयित्वा महादेवं सर्वपातकनाशनम्  ।<br>
जगाम प्रभया पूर्णः सोमलोकमनुत्तमम्  ॥ १९०.१६ ॥<br>
येनैव स्थापितो देवः पूज्यते वर्षसंख्यया  ।<br>
तावद्युगसहस्राणि तस्य लोकं समश्नुते  ॥ १९०.१७ ॥<br>
तेन देवान् विधानोक्तान् स्थापयन्ति नरा भुवि  ।<br>
अक्षयं चाव्ययं यस्मात्फलं भवति नान्यथा  ॥ १९०.१८ ॥<br>
सोमतीर्थे तु यः स्नात्वा पूजयेद्देवमीश्वरम्  ।<br>
जायते स नरो भूत्वा सोमवित्प्रियदर्शनः  ॥ १९०.१९ ॥<br>
चन्द्रप्रभासे यो गत्वा स्नानं विधिवदाचरेत् ।<br>
व्याधिना नाभिभूतः स्यात्क्षयरोगेण वा युतः  ॥ १९०.२० ॥<br>
चन्द्रहास्ये नरः स्नात्वा द्वादश्यां तु नरेश्वर  ।<br>
चतुर्दश्यामुपोष्यैव क्षीरस्य जुहुयाच्चरुम्  ॥ १९०.२१ ॥<br>
मन्त्रैः पञ्चभिरीशानं पुरुषस्त्र्यम्बकं यजेत् ।<br>
हविःशेषं स्वयं प्राश्य चन्द्रहास्येशमीक्षयेत् ॥ १९०.२२ ॥<br>
अनेन विधिना राजंस्तुष्टो देवो महेश्वरः  ।<br>
विधिना तीर्थयोगेन क्षयरोगाद्विमुच्यते  ॥ १९०.२३ ॥<br>
सप्तभिः सोमवारैर्यः स्नानं तत्र समाचरेत् ।<br>
स वै कर्णकृताद्रोगान्मुच्यते पूजयञ्छिवम्  ॥ १९०.२४ ॥<br>
अक्षिरोगस्तथा राजंश्चन्द्रहास्ये विनश्यति  ।<br>
चन्द्रहास्ये तु यो गत्वा ग्रहणे चन्द्रसूर्ययोः  ।<br>
स्नानं समाचरेद्भक्त्या मुच्यते सर्वपातकैः  ॥ १९०.२५ ॥<br>
तत्र स्नानं च दानं च चन्द्रहास्ये शुभशुभम्  ।<br>
कृतं नृपवरश्रेष्ठ सर्वं भवति चाक्षयम्  ॥ १९०.२६ ॥<br>
ते धन्यास्ते महात्मानस्तेषां जन्म सुजीवितम्  ।<br>
चन्द्रहास्ये तु ये स्नात्वा पश्यन्ति ग्रहणं नराः  ॥ १९०.२७ ॥<br>
वाचिकं मानसं पापं कर्मजं यत्पुरा कृतम्  ।<br>
स्नानमात्रात्तु राजेन्द्र तत्र तीर्थे प्रणश्यति  ॥ १९०.२८ ॥<br>
बहवस्तन्न जानन्ति महामोहसमन्विताः  ।<br>
देहस्थ इव सर्वेषां परमात्मेव संस्थितम्  ॥ १९०.२९ ॥<br>
पश्चिमे सागरे गत्वा सोमतीर्थे तु यत्फलम्  ।<br>
तत्समग्रमवाप्नोति चन्द्रहास्ये न संशयः  ॥ १९०.३० ॥<br>
संक्रान्तौ च व्यतीपाते विषुवे चायने तथा  ।<br>
चन्द्रहास्ये नरः स्नात्वा सर्वपापैः प्रमुच्यते  ॥ १९०.३१ ॥<br>
ते मूढास्ते दुराचारास्तेषां जन्म निरर्थकम्  ।<br>
चन्द्रहास्यं न जानन्ति नर्मदायां व्यवस्थितम्  ॥ १९०.३२ ॥<br>
चन्द्रहास्ये तु यः कश्चित्संन्यासं कुरुते नृप  ।<br>
अनिवर्तिका गतिस्तस्य सोमलोकात्कदाचन  ॥ १९०.३३ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे चन्द्रहास्यतीर्थमहात्म्यवर्णनं नाम नवत्युत्तरशततमोऽध्यायः ॥<br>
<br>
<br>
</span>
