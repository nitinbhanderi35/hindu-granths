<span style="font-size: 14pt; line-height: 175%"><br>
अध्याय १४१<br>
<br>
श्रीमार्कण्डेय उवाच -<br>
ततो गच्छेन्महीपाल तापेश्वरमनुत्तमम्  ।<br>
यत्र सा हरिणी सिद्धा व्याधभीता नरेश्वर  ॥ १४१.१ ॥<br>
जले प्रक्षिप्य गात्राणि ह्यन्तरिक्षं गता तु सा  ।<br>
व्याधो विस्मितचित्तस्तु तां मृगीमवलोक्य च  ॥ १४१.२ ॥<br>
विमुच्य सशरं चापं प्रारेभे तप उत्तमम्  ।<br>
दिव्यं वर्षसहस्रं तु व्याधेनाचरितं तपः  ॥ १४१.३ ॥<br>
अतीते तु ततः काले परितुष्टो महेश्वरः  ।<br>
वरं ब्रूहि महाव्याध यत्ते मनसि रोचते  ॥ १४१.४ ॥<br>
<br>
व्याध उवाच -<br>
यदि तुष्टोऽसि देवेश यदि देयो वरो मम  ।<br>
तव पार्श्वे महादेव वासो मे प्रतिदीयताम्  ॥ १४१.५ ॥<br>
<br>
ईश्वर उवाच -<br>
एवं भवतु ते व्याध यस्त्वया काङ्क्षितो वरः  ।<br>
दैवदेवो महादेव इत्युक्त्वान्तरधीयत  ।<br>
गते चादर्शनं देवे स्थापयित्वा महेश्वरम्  ॥ १४१.६ ॥<br>
पूजयित्वा विधानेन गतो व्याधस्ततो दिवम्  ।<br>
तदाप्रभृति तत्तीर्थं त्रिषु लोकेषु विश्रुतम्  ॥ १४१.७ ॥<br>
व्याधानुतापसंजातं तापेश्वरमिति श्रुतम्  ।<br>
तत्र तीर्थे तु यः स्नात्वा सम्पूजयति शङ्करम्  ॥ १४१.८ ॥<br>
शिवलोकमवाप्नोति मामुवाच महेश्वरः  ।<br>
ये स्नाता नर्मदातोये तीर्थे तापेश्वरे नराः  ॥ १४१.९ ॥<br>
तापत्रयविमुक्तास्ते नात्र कार्या विचारणा  ।<br>
अष्टम्यां च चतुर्दश्यां तृतीयायां विशेषतः  ॥ १४१.१० ॥<br>
स्नानं समाचरेन्नित्यं सर्वपातकशान्तये  ॥ १४१.११ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे तापेश्वरतीर्थमाहात्म्यवर्णनं नामैकचत्वारिंशदधिकशततमोऽध्यायः ॥<br>
<br>
</span>
