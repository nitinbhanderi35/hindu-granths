<span style="font-size: 14pt; line-height: 200%">अध्यायः १७६<br>
<br>
श्रीमार्कण्डेय उवाच -<br>
ततो गच्छेन्महीपाल पिङ्गलावर्तमुत्तमम्  ।<br>
तीर्थं सर्वगुणोपेतं कामिकं भुवि दुर्लभम्  ॥ १७६.१ ॥<br>
वाचिकं मानसं पापं कर्मजं यत्पुरा कृतम्  ।<br>
पिङ्गलेश्वरमासाद्य तत्सर्वं विलयं व्रजेत् ॥ १७६.२ ॥<br>
तत्र स्नानं च दानं च देवखाते कृतं नृप  ।<br>
अक्षयं तद्भवेत्सर्वमित्येवं शङ्करोऽब्रवीत् ॥ १७६.३ ॥<br>
पृथिव्यां सर्वतीर्थेषु समुद्धृत्य शुभोदकम्  ।<br>
मुक्तं तत्र सुरैः खात्वा देवखातं ततोऽभवत् ॥ १७६.४ ॥<br>
<br>
युधिष्ठिर उवाच -<br>
कथं तु देवखातं तत्संजातं द्विजसत्तम  ।<br>
सुराः सर्वे कथं तत्र मुमुचुर्वारि तीर्थजम्  ।<br>
सर्वं कथय मे विप्र श्रवणे लम्पटं मनः  ॥ १७६.५ ॥<br>
<br>
श्रीमार्कण्डेय उवाच -<br>
यदा तु शूलशुद्ध्यर्थं रुद्रो देवगणैः सह  ।<br>
बभ्राम पृथिवीं सर्वां कमण्डलुधरः शुभाम्  ॥ १७६.६ ॥<br>
प्रभासाद्येषु तीर्थेषु स्नानं चक्रुः सुरास्तदा  ।<br>
सर्वतीर्थोत्थितं तोयं पात्रे वै निहितं तु तैः  ॥ १७६.७ ॥<br>
शूलभेदमनुप्राप्य शूलं शुद्धं तु शूलिनः  ।<br>
तत्रोत्थमुदकं गृह्य आगता भृगुकच्छके  ॥ १७६.८ ॥<br>
तत्रापश्यंस्ततो ह्यग्निं च पिङ्गलाक्षं च रोगिणम्  ।<br>
तपस्युग्रे व्यवसितं ध्यायमानं महेश्वरम्  ॥ १७६.९ ॥<br>
हविर्भागैस्तु विप्राणां राज्ञां चैवामयाविनाम्  ।<br>
दृष्ट्वा तु बहुरोगार्तमग्निं देवमुखं सुराः  ।<br>
प्राहुस्ते सहिता देवं शङ्करं लोकशङ्करम्  ॥ १७६.१० ॥<br>
देवा ऊचुः  ।<br>
प्रसादः क्रियतां शम्भो पिङ्गलस्यामयाविनः  ।<br>
यथा हि नीरुजः कायो हविषां ग्रहणक्षमः  ।<br>
पुनर्भवति पिङ्गस्तु तथा कुरु महेश्वर  ॥ १७६.११ ॥<br>
<br>
ईश्वर उवाच -<br>
भोभोः सुरा हि तपसा तुष्टोऽहं वो विशेषतः  ।<br>
वचनाच्च विशेषेण ददाम्यभिमतं वरम्  ॥ १७६.१२ ॥<br>
<br>
पिङ्गल उवाच -<br>
यदि तुष्टोऽसि देवेश दीयते देव चेप्सितम्  ।<br>
चन्द्रादित्यौ च नयने कृत्वात्र कलया स्थितः  ॥ १७६.१३ ॥<br>
तथा पुनर्नवः कायो भवेद्वै मम शङ्कर  ।<br>
तथा कुरु विरूपाक्ष नमस्तुभ्यं पुनः पुनः  ॥ १७६.१४ ॥<br>
<br>
मार्कण्डेय उवाच -<br>
ततः स भगवाञ्छम्भुर्मूर्तिमादित्यरूपिणीम्  ।<br>
कृत्वा तु तस्य तद्रोगमपानुदत शङ्करः  ॥ १७६.१५ ॥<br>
ततः पुनर्नवीभूतः पुनः प्रोवाच शङ्करम्  ।<br>
अत्रैव स्थीयतां शम्भो तथैव भास्करः स्वयम्  ॥ १७६.१६ ॥<br>
प्राणिनामुपकाराय रोगाणामुपशान्तये  ।<br>
पापानां ध्वंसनार्थाय श्रेयसां चैव वृद्धये  ॥ १७६.१७ ॥<br>
एवमुक्तस्तु भगवान्पिङ्गलेन महात्मना  ।<br>
अवतारं च कृतवान् गीर्वाणानिदमब्रवीत् ॥ १७६.१८ ॥<br>
<br>
ईश्वर उवाच -<br>
मुञ्चध्वमुदकं देवास्तीर्थेभ्यो यत्समाहृतम्  ।<br>
मम चोत्तरतः कृत्वा खातं देवमयं शुभम्  ॥ १७६.१९ ॥<br>
तत्र निक्षिप्यतां वारि सर्वरोगविनाशनम्  ।<br>
सर्वपापहरं दिव्यं सर्वैरपि सुरादिभिः  ॥ १७६.२० ॥<br>
एवमुक्ताः सुराः सर्वे खातं कृत्वा तथोत्तरे  ।<br>
वयस्त्रिंशत्कोटिगणैर्मुक्तं तत्तीर्थजं जलम्  ॥ १७६.२१ ॥<br>
प्रोचुस्ते सहिताः सर्वे विरूपाक्षपुरोगमाः  ।<br>
यः कश्चिद्देवखातेऽस्मिन्मृदालम्भनपूर्वकम्  ॥ १७६.२२ ॥<br>
स्नानं कृत्वा रविदिने संस्नाय नर्मदाजले  ।<br>
श्राद्धं कृत्वा पितृभ्यो वै दानं दत्त्वा स्वशक्तितः  ॥ १७६.२३ ॥<br>
पूजयिष्यति पिङ्गेशं तस्य वासस्त्रिविष्टपे  ।<br>
भविष्यति सुरैरुक्तं शृणोति सकलं जगत् ॥ १७६.२४ ॥<br>
आमया भुवि मर्त्यानां क्षयरोगविचर्चिकाः  ।<br>
व्याधयो विकृताकाराः कासश्वासज्वरोद्भवाः  ॥ १७६.२५ ॥<br>
एकद्वित्रिचतुर्थाहा ये ज्वरा भूतसम्भवाः  ।<br>
ये चान्ये विकृता दोषा दद्रुश्च कामलं तथा  ॥ १७६.२६ ॥<br>
दिनैस्ते सप्तभिर्यान्ति नाशं स्नानैर्रवेर्दिने  ।<br>
शतभेदप्रभिन्ना ये कुष्ठा बहुविधास्तथा  ॥ १७६.२७ ॥<br>
शतमादित्यवाराणां स्नायादष्टोत्तरं तु यः  ।<br>
सम्पूज्य शङ्करं दद्यात्तिलपात्रं द्विजातये  ॥ १७६.२८ ॥<br>
नश्यन्ति तस्य कुष्ठानि गरुडेनेव पन्नगाः  ।<br>
एवमुक्त्वा गताः सर्वे त्रिदशास्त्रिदशालयम्  ॥ १७६.२९ ॥<br>
<br>
मार्कण्डेय उवाच -<br>
नदीषु देवखातेषु तडागेषु सरित्सु च  ।<br>
स्नानं समाचरेन्नित्यं नरः पापैः प्रमुच्यते  ॥ १७६.३० ॥<br>
षष्टितीर्थसहस्रेषु षष्टितीर्थशतेषु च  ।<br>
यत्फलं स्नानदानेषु देवखाते ततोऽधिकम्  ॥ १७६.३१ ॥<br>
देवखातेषु यः स्नात्वा तर्पयित्वा पितॄन्नृप  ।<br>
पूजयेद्देवदेवेशं पिङ्गलेश्वरमुत्तमम्  ॥ १७६.३२ ॥<br>
सोऽश्वमेधस्य यज्ञस्य वाजपेयस्य भारत  ।<br>
द्वयोः पुण्यमवाप्नोति नात्र कार्या विचारणा  ॥ १७६.३३ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे पिङ्गलेश्वरतीर्थमाहात्म्यवर्णनं नाम षट्सप्तत्युत्तरशततमोऽध्यायः ॥<br>
<br>
</span>
