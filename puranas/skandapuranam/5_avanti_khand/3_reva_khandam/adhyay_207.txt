<span style="font-size: 14pt; line-height: 200%">अध्यायः २०७<br>
श्रीमार्कण्डेय उवाच -<br>
तस्याग्रे पावनं तीर्थं स्वर्णबिन्द्विति विश्रुतम्  ।<br>
यत्र स्नात्वा दिवं यान्ति मृताश्च न पुनर्भवम्  ॥ २०७.१ ॥<br>
तत्र तीर्थे तु यः स्नात्वा दत्ते विप्राय काञ्चनम्  ।<br>
तेन यत्तु फलं प्रोक्तं तच्छृणुष्व महीपते  ॥ २०७.२ ॥<br>
सर्वेषामेव रत्नानां काञ्चनं रत्नमुत्तमम्  ।<br>
अग्नितेजःसमुद्भूतं तेन तत्परमं भुवि  ॥ २०७.३ ॥<br>
तेनैव दत्ता पृथिवी सशैलवनकानना  ।<br>
सपत्तनपुरा सर्वा काञ्चनं यः प्रयच्छति  ॥ २०७.४ ॥<br>
मानसं वाचिकं पापं कर्मणा यत्पुरा कृतम्  ।<br>
तत्सर्वं नश्यति क्षिप्रं स्वर्णदानेन भारत  ॥ २०७.५ ॥<br>
स्वर्णदानं तु यो दत्त्वा ह्यपि वालाग्रमात्रकम्  ।<br>
तत्र तीर्थे मृतो याति दिवं नास्त्यत्र संशयः  ॥ २०७.६ ॥<br>
तत्र विद्याधरैः सिद्धैर्विमानवरमास्थितः  ।<br>
पूज्यमानो वसेत्तावद्यावदाभूतसम्प्लवम्  ॥ २०७.७ ॥<br>
पूर्णे तत्र ततः काले प्राप्य मानुष्यमुत्तमम्  ।<br>
सुवर्णकोटिसहिते गृहे वै जायते द्विजः  ॥ २०७.८ ॥<br>
सर्वव्याधिविनिर्मुक्तः सर्वलोकेषु पूजितः  ।<br>
जीवेद्वर्षशतं साग्रं राजसं सत्सु विश्रुतः  ॥ २०७.९ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सुवर्णबिन्दुतीर्थमाहात्म्यवर्णनं नाम सप्ताधिकद्विशततमोऽध्यायः ॥<br>
<br>
<br>
</span>
