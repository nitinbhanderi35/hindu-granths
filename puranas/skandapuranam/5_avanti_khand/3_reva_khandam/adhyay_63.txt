<span style="font-size: 14pt; line-height: 170%"><br>
अध्याय ६३<br>
<br>
श्रीमार्कण्डेय उवाच -<br>
ततो गच्छेत्तु राजेन्द्र कुमारेश्वरमुत्तमम्  ।<br>
प्रसिद्धं सर्वतीर्थानामगस्त्येश्वरसन्निधौ  ॥ ६३.१ ॥<br>
षण्मुखेन पुरा तात सर्वपातकनाशनम्  ।<br>
आराध्य परया भक्त्या सिद्धिः प्राप्ता नराधिप  ॥ ६३.२ ॥<br>
देवसैन्याधिपो जातः सर्वशत्रुनिबर्हणः  ।<br>
उग्रतेजा महात्मासौ संजातस्तीर्थसेवनात् ॥ ६३.३ ॥<br>
तदाप्रभृति तत्तीर्थं संजातंनर्मदातटे  ।<br>
तत्र तीर्थे तु यो गत्वा एकचित्तो जितेन्द्रियः  ॥ ६३.४ ॥<br>
कार्त्तिकस्य चतुर्दश्यामष्टम्यां च विशेषतः  ।<br>
स्नापयेद्गिरिजानाथं दधिदुग्धेन सर्पिषा  ॥ ६३.५ ॥<br>
गीतं तत्र प्रकर्तव्यं पिण्डदानं यथाविधि  ।<br>
ब्राह्मणैः श्रोत्रियैः पार्थ षट्कर्मनिरतैः शुभैः  ॥ ६३.६ ॥<br>
यत्किंचिद्दीयते तत्र अक्षयं पाण्डुनन्दन  ।<br>
सर्वतीर्थमयं तीर्थ निर्मितं शिखिना नृप  ॥ ६३.७ ॥<br>
एतत्ते सर्वमाख्यातं कुमारेश्वरजं फलम्  ।<br>
कुमारदर्शनात्पुण्यं प्राप्यते पाण्डुनन्दन  ॥ ६३.८ ॥<br>
मृतः स्वर्गमवाप्नोति सत्यमीश्वरभाषितम्  ॥ ६३.९ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कुमारेश्वरतीर्थमाहात्म्यवर्णनं नाम त्रिषष्टितमोऽध्यायः ॥<br>
<br>
</span>
