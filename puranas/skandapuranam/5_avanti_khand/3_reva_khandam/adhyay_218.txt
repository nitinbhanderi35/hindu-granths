<span style="font-size: 14pt; line-height: 200%">श्रीमार्कण्डेय उवाच -<br>
ततो गच्छेद्धराधीश तीर्थं परमशोभनम्  ।<br>
जमदग्निरिति ख्यातं यत्र सिद्धो जनार्दनः  ॥ २१८.१ ॥<br>
<br>
युधिष्ठिर उवाच -<br>
कथं सिद्धो द्विजश्रेष्ठ वासुदेवो जगद्गुरुः  ।<br>
मानुषं रूपमास्थाय लोकानां हितकाम्यया  ॥ २१८.२ ॥<br>
एतत्सर्वं यथान्यायं देवदेवस्य चक्रिणः  ।<br>
चरितं श्रोतुमिच्छामि कथ्यमानं त्वयानघ  ॥ २१८.३ ॥<br>
<br>
श्रीमार्कण्डेय उवाच -<br>
आसीत्पूर्वं महाराज हैहयाधिपतिर्महान्  ।<br>
कार्तवीर्य इति ख्यातो राजा बाहुसहस्रवान्  ॥ २१८.४ ॥<br>
हस्त्यश्वरथसम्पन्नः सर्वशस्त्रभृतां वरः  ।<br>
वेदविद्याव्रतस्नातः सर्वभूताभयप्रदः  ॥ २१८.५ ॥<br>
माहिष्मत्याः पतिः श्रीमान्राजा ह्यक्षौहिणीपतिः  ।<br>
स कदाचिन्मृगान्हन्तुं निर्जगाम महाबलः  ॥ २१८.६ ॥<br>
बहुभिर्दिवसैः प्राप्तो भृगुकच्छमनुत्तमम्  ।<br>
जमदग्निर्महातेजा यत्र तिष्ठति तापसः  ॥ २१८.७ ॥<br>
रेणुकासहितः श्रीमान्सर्वभूताभयप्रदः  ।<br>
तस्य पुत्रोऽभवद्रामः साक्षान्नारायणः प्रभुः  ॥ २१८.८ ॥<br>
सर्वक्षत्रगुणैर्युक्तो ब्रह्मविद्ब्राह्मणोत्तमः  ।<br>
तोषयन्परया भक्त्या पितरौ परमार्थवत् ॥ २१८.९ ॥<br>
तं तदा चार्जुनं दृष्ट्वा जमदग्निः प्रतापवान्  ।<br>
चरन्तं मृगयां गत्वा ह्यातिथ्येन न्यमन्त्रयत् ॥ २१८.१० ॥<br>
तथेति चोक्त्वा स नृपः सभृत्यबलवाहनः  ।<br>
जगाम चाश्रमं पुण्यमृषेस्तस्य महात्मनः  ॥ २१८.११ ॥<br>
तत्क्षणादेव सम्पन्नं श्रिया परमया वृतम्  ।<br>
विस्मयं परमं तत्र दृष्ट्वा राजा जगाम ह  ॥ २१८.१२ ॥<br>
गतमात्रस्तु सिद्धेन परमान्नेन भोजितः  ।<br>
सभृत्यबलवान्राजा ब्राह्मणेन यदृच्छया  ।<br>
किमेतदिति पप्रच्छ कारणं शक्तिमेव च  ॥ २१८.१३ ॥<br>
कामधेनोः प्रभावं तं ज्ञात्वा प्राह ततो द्विजम्  ।<br>
दक्षिणां देहि मे विप्र कल्मषां धेनुमुत्तमाम्  ॥ २१८.१४ ॥<br>
शतं शतसहस्राणामयुतं नियुतं परम्  ।<br>
भूषितानां च धेनूनां ददामि तव चार्बुदम्  ॥ २१८.१५ ॥<br>
<br>
जमदग्निरुवाच -<br>
अयुतैः प्रयुतैर्नाहं शतकोटिभिरुत्तमाम्  ।<br>
कामधेनुमिमां तात न दद्मि प्रतिगम्यताम्  ॥ २१८.१६ ॥<br>
एवमुक्तः स राजेन्द्रस्तेन विप्रेण भारत  ।<br>
क्रोधसंरक्तनयन इदं वचनमब्रवीत् ॥ २१८.१७ ॥<br>
यस्येदृशः कामचारो मय्यपि द्विजपांसन  ।<br>
अहं ते पश्यतस्तस्मान्नयामि सुरभिं गृहात् ॥ २१८.१८ ॥<br>
<br>
द्विज उवाच -<br>
कः क्रीडति सरोषेण निर्भयो हि महाहिना  ।<br>
मृत्युदृष्टोतरेणापि मम धेनुं नयेत यः  ॥ २१८.१९ ॥<br>
एवमुक्त्वा महादण्डं ब्रह्मदण्डमिवापरम्  ।<br>
गृहीत्वा परमक्रुद्धो जमदग्निरुवाच ह  ॥ २१८.२० ॥<br>
यस्यास्ति शक्तिस्तेजो वा क्षत्रियस्य कुलाधमः  ।<br>
धेनुं नयतु मे सद्यः क्षीणायुः सपरिच्छदः  ॥ २१८.२१ ॥<br>
एतच्छ्रुत्वा वचः क्रूरं हैहयः शतशो वृतः  ।<br>
धावमानः क्षितितले ब्रह्मदण्डहतोऽपतत् ॥ २१८.२२ ॥<br>
हुंकृतेन ततो धेन्वाः खड्गपाशासिपाणयः  ।<br>
निर्गच्छन्तः प्रदृश्यन्ते कल्मषायाः सहस्रशः  ॥ २१८.२३ ॥<br>
नासापुटाग्राद्रोमाग्रात्किराता मागधा गुदात् ।<br>
रन्ध्रान्तरेषु चोत्पन्नाः शतशोऽथ सहस्रशः  ॥ २१८.२४ ॥<br>
एवमन्योऽन्यमाहत्य हैहयष्टङ्कणान्दहन्  ।<br>
विनाशं सह विप्रेण गता ह्यर्जुनतेजसा  ॥ २१८.२५ ॥<br>
कार्तवीर्यो जयं लब्ध्वा संख्ये हत्वा द्विजोत्तमम्  ।<br>
जगाम स्वां पुरीं हृष्टः कृतान्तवशमोहितः  ॥ २१८.२६ ॥<br>
ततस्त्वरान्वितः प्राप्तः पश्चाद्रामो गते रिपौ  ।<br>
आक्रन्दमानां जननीं ददर्श पितुरन्तिके  ॥ २१८.२७ ॥<br>
<br>
राम उवाच -<br>
केनेदमात्मनाशाय ह्यज्ञानात्साहसं कृतम्  ।<br>
मम तातं जिघांसुर्यो द्रष्टुं मृत्युमिहेच्छति  ॥ २१८.२८ ॥<br>
ततः सा रामवाक्येन गतसत्त्वेव विह्वला  ।<br>
उदरं करयुग्मेन ताडयन्ती ह्युवाच तम्  ॥ २१८.२९ ॥<br>
अर्जुनेन नृशंसेन क्षत्रियैरपरैः सह  ।<br>
इहागत्य पिता तेन निहतो बाहुशालिना  ॥ २१८.३० ॥<br>
तं पश्य निहतं तातं गतासुं गतचेतसम्  ।<br>
संस्कृत्य विधिवत्पुत्र तर्पयस्व यथातथम्  ॥ २१८.३१ ॥<br>
एतच्छ्रुत्वा स वचनं जननीमभिवाद्य ताम्  ।<br>
प्रतिज्ञामकरोद्यां तां शृणुष्व च नराधिप  ॥ २१८.३२ ॥<br>
त्रिःसप्तकृत्वः पृथिवीं निःक्षत्रियकुलान्वयाम्  ।<br>
स्नात्वा च तेषामसृजा तर्पयिष्यामि ते पतिम्  ॥ २१८.३३ ॥<br>
तस्यापि परशुना बाहून् कार्तवीर्यस्य दुर्मतेः  ।<br>
छित्त्वा पास्यामि रुधिरमिति सत्यं शृणुष्व मे  ॥ २१८.३४ ॥<br>
एवं प्रतिज्ञां कृत्वासौ जामदग्न्यः प्रतापवान्  ।<br>
क्रोधेन महताविष्टः संस्कृत्य पितरं ततः  ॥ २१८.३५ ॥<br>
माहिष्मतीं पुरीं रामो जगाम क्रोधमूर्छितः  ।<br>
छित्त्वा बाहुवनं तस्य हत्वा तं क्षत्रियाधमम्  ॥ २१८.३६ ॥<br>
जगाम क्षत्रियान्ताय पृथिवीमवलोकयन्  ।<br>
सप्तद्वीपार्णवयुतां सशैलवनकाननाम्  ॥ २१८.३७ ॥<br>
पूर्वतः पश्चिमामाशां दक्षिणोत्तरतः कुरून्  ।<br>
समन्तपञ्चके पञ्च चकार रुधिरह्रदान्  ॥ २१८.३८ ॥<br>
स तेषु रुधिराम्भस्तु ह्रदेषु क्रोधमूर्छितः  ।<br>
पितॄन् संतर्पयामास रुधिरेणेति नः श्रुतम्  ॥ २१८.३९ ॥<br>
अथर्चीकादय उपेत्य पितरो ब्राह्मणर्षभम्  ।<br>
तं क्षमस्वेति जगदुस्ततः स विरराम ह  ॥ २१८.४० ॥<br>
तेषां समीपे यो देशो ह्रदानां रुधिराम्भसाम्  ।<br>
समं तपं चक्रमिति पुण्यं तत्परिकीर्तितम्  ॥ २१८.४१ ॥<br>
निवर्त्य कर्मणस्तस्मात्पित्ःन् प्रोवाच पाण्डव  ।<br>
रामः परमधर्मात्मा यदिदं रुधिरं मया  ॥ २१८.४२ ॥<br>
क्षिप्तं पञ्चसु तीर्थेषु तद्भूयात्तीर्थमुत्तमम्  ।<br>
तथेत्युक्त्वा तु ते सर्वे पितरोऽदृश्यतां गताः  ॥ २१८.४३ ॥<br>
एवं रामस्य संसर्गो देवमार्गे युधिष्ठिर  ।<br>
सर्वपापक्षयकरो दर्शनात्स्पर्शनान्नृणाम्  ॥ २१८.४४ ॥<br>
रेणुकाप्रत्ययार्थाय अद्यापि पितृदेवताः  ।<br>
दृश्यन्ते देवमार्गस्थाः सर्वपापक्षयंकराः  ॥ २१८.४५ ॥<br>
तत्र तीर्थे तु राजेन्द्र नर्मदोदधिसङ्गमे  ।<br>
स्थानं कृत्वा विधानेन मुच्यन्ते पातकैर्नराः  ॥ २१८.४६ ॥<br>
कुशाग्रेणापि कौन्तेय न स्पृष्टव्यो महोदधिः  ।<br>
अनेन तत्र मन्त्रेण स्नातव्यं नृपसत्तम  ॥ २१८.४७ ॥<br>
नमस्ते विष्णुरूपाय नमस्तुभ्यमपां पते  ।<br>
सान्निध्यं कुरु देवेश सागरे लवणाम्भसि  ।<br>
इति स्पर्शनमन्त्रः  ॥ २१८.४८ ॥<br>
अग्निश्च तेजो मृडया च देहे रेतोऽथ विष्णुरमृतस्य नाभिः  ।<br>
एतद्ब्रुवन् पाण्डव सत्यवाक्यं ततोऽवगाहेत पतिं नदीनाम्  ॥ २१८.४९ ॥<br>
पञ्चरत्नसमायुक्तं फलपुष्पाक्षतैर्युतम्  ।<br>
मन्त्रेणानेन राजेन्द्र दद्यादर्घं महोदधेः  ॥ २१८.५० ॥<br>
सर्वरत्ननिधानस्त्वं सर्वरत्नाकराकरः  ।<br>
सर्वामरप्रधानेश गृहाणार्घं नमोऽस्तु ते  ।<br>
इत्यर्घमन्त्रः  ॥ २१८.५१ ॥<br>
आ जन्मजनितात्पापान्मामुद्धर महोदधे  ।<br>
याह्यर्चितो रत्ननिधे पर्वतान् पार्वणोत्तम  ।<br>
इति विसर्जनमन्त्रः  ॥ २१८.५२ ॥<br>
कोऽपरः सागराद्देवात्स्वर्गद्वारविपाटन  ।<br>
तत्र सागरपर्यन्तं महातीर्थमनुत्तमम्  ॥ २१८.५३ ॥<br>
जामदग्न्येन रामेण तत्र देवः प्रतिष्ठितः  ।<br>
यत्र देवाः सगन्धर्वा मुनयः सिद्धचारणाः  ॥ २१८.५४ ॥<br>
उपासते विरूपाक्षं जमदग्निमनुत्तमम्  ।<br>
रेणुकां चैव ये देवीं पश्यन्ति भुवि मानवाः  ॥ २१८.५५ ॥<br>
प्रियवासे शिवे लोके वसन्ति कालमीप्सितम्  ।<br>
तत्र स्नात्वा नरो राजंस्तर्पयन्पितृदेवताः  ॥ २१८.५६ ॥<br>
तारयेन्नरकाद्घोरात्कुलानां शतमुत्तरम्  ।<br>
स्नात्वा दत्त्वात्र सहिताः श्रुत्वा वै भक्तिपूर्वकम्  ॥ २१८.५७ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे जामदग्न्यतीर्थमाहात्म्यवर्णनं नामाष्टादशाधिकद्विशततमोऽध्यायः ॥<br>
<br>
<br>
</span>
