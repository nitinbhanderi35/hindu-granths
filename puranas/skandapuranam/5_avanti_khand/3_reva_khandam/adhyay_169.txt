<span style="font-size: 14pt; line-height: 200%"><br>
अध्याय १६९<br>
<br>
श्रीमार्कण्डेय उवाच -<br>
ततो गच्छेत्परं तीर्थं पुण्यं पापप्रणाशनम्  ।<br>
माण्डव्यो यत्र संसिद्ध ऋषिर्नारायणस्तथा  ॥ १६९.१ ॥<br>
नारायणेन शुश्रूषा शूलस्थेन कृता पुरा  ।<br>
तत्र स्नात्वा महाराज मुच्यते पापकञ्चुकात् ॥ १६९.२ ॥<br>
<br>
युधिष्ठिर उवाच -<br>
आश्चर्यमेतल्लोकेषु यत्त्वया कथितं मुने  ।<br>
न दृष्टं न श्रुतं तात शूलस्थेन तपः कृतम्  ॥ १६९.३ ॥<br>
एतत्सर्वं कथय मे ऋषिभिः सहितस्य वै  ।<br>
अस्य तीर्थस्य माहात्म्यं माण्डव्यस्य कुतूहलात् ॥ १६९.४ ॥<br>
<br>
श्रीमार्कण्डेय उवाच -<br>
शृणु राजन्यथावृत्तपुरा त्रेतायुगे क्षितौ  ।<br>
लोकपालोपमो राजा देवपन्नो महामतिः  ॥ १६९.५ ॥<br>
धर्मज्ञश्च कृतज्ञश्च यज्वा दानरतः सदा  ।<br>
प्रजा ररक्ष यत्नेन पिता पुत्रानिवौरसान्  ॥ १६९.६ ॥<br>
दात्यायनी प्रिया भार्या तस्य राज्ञो वशानुगा  ।<br>
हारनूपुरघोषेण झङ्काररवनादिता  ॥ १६९.७ ॥<br>
परस्परं तयोः प्रीतिर्वर्धतेऽनुदिनं नृप  ।<br>
वंशस्तम्बे स्थितो राजा संशास्ति पृथिवीमिमाम्  ॥ १६९.८ ॥<br>
हस्त्यश्वरथसम्पूर्णां धनवाहनसंयुताम्  ।<br>
अलंकृतो गुणैः सर्वैरनपत्यो महीपतिः  ॥ १६९.९ ॥<br>
दुःखेन महताविष्टः संतप्तः सन्ततिं विना  ।<br>
स्नानहोमरतो नित्यं द्वादशाब्दानि भारत  ॥ १६९.१० ॥<br>
व्रतोपवासनियमैः पत्नीभिः सह तस्थिवान्  ।<br>
आराधयद्भगवतीं चामुण्डां मुण्डमर्दिनीम्  ॥ १६९.११ ॥<br>
स्तोत्रैरनेकैर्भक्त्या च पूजाविधिसमाधिना  ।<br>
जय वाराहि चामुण्डे जय देवि त्रिलोचने  ॥ १६९.१२ ॥<br>
ब्राह्मि रौद्रि च कौमारि कात्यायनि नमोऽस्तु ते  ।<br>
प्रचण्डे भैरवे रौद्रि योगिन्याकाशगामिनि  ॥ १६९.१३ ॥<br>
नास्ति किंचित्त्वया हीनं त्रैलोक्ये सचराचरे  ।<br>
राज्ञा स्तुता च संतुष्टा देवी वचनमब्रवीत् ॥ १६९.१४ ॥<br>
वरयस्व यथाकामं यस्ते मनसि वर्तते  ।<br>
आराधिता त्वया भक्त्या तुष्टा दास्यामि ते वरम्  ॥ १६९.१५ ॥<br>
<br>
देवपन्न उवाच -<br>
यदि तुष्टासि देवेशि वरार्हो यदि वाप्यहम्  ।<br>
पुत्रसन्तानरहितं संतप्तं मां समुद्धर  ॥ १६९.१६ ॥<br>
सन्तानं नय मे वृद्धिं गोत्ररक्षां कुरुष्व मे  ।<br>
अपुत्रिणां गृहाणीह श्मशानसदृशानि हि  ॥ १६९.१७ ॥<br>
पितरस्तस्य नाश्नन्ति देवता ऋषिभिः सह  ।<br>
क्रियमाणेऽप्यहरहः श्राद्धे मत्पितरः सदा  ॥ १६९.१८ ॥<br>
दर्शयन्ति सदात्मानं स्वप्ने क्षुत्पीडितं मम  ।<br>
इति राज्ञो वचः श्रुत्वा देवी ध्यानमुपागता  ॥ १६९.१९ ॥<br>
दिव्येन चक्षुषा दृष्टं त्रैलोक्यं सचराचरम्  ।<br>
प्रसन्नवदना देवी राजानमिदमब्रवीत् ॥ १६९.२० ॥<br>
सन्तानं नास्ति ते राजंस्त्रैलोक्ये सचराचरे  ।<br>
यजस्व यज्ञपुरुषमपत्यं नास्ति तेऽन्यथा  ॥ १६९.२१ ॥<br>
मया दृष्टं महीपाल त्रैलोक्यं दिव्यचक्षुषा  ।<br>
एवमुक्त्वा गता देवी राजा स्वगृहमागमत् ॥ १६९.२२ ॥<br>
इयाज यज्ञपुरुषं संजाता कन्यका ततः  ।<br>
तेजस्विनी रूपवती सर्वलोकमनोहरा  ॥ १६९.२३ ॥<br>
देवगन्धर्वलोकेऽपि तादृशी नास्ति कामिनी  ।<br>
तस्या नाम कृतं पित्रा हर्षात्कामप्रमोदिनी  ॥ १६९.२४ ॥<br>
ततः कालेन ववृधे रूपेणास्तम्भयज्जगत् ।<br>
हंसलीलागतिः सुभ्रूः स्तनभारावनामिता  ॥ १६९.२५ ॥<br>
रक्तमाल्याम्बरधरा कुण्डलाभरणोज्ज्वला  ।<br>
दिव्यानुलेपनवती सखीभिः सा सुरक्षिता  ॥ १६९.२६ ॥<br>
कुचमध्यगतो हारो विद्युन्मालेव राजते  ।<br>
भ्रमराञ्चितकेशी सा बिम्बोष्ठी चारुहासिनी  ॥ १६९.२७ ॥<br>
कर्णान्तप्राप्तनेत्राभ्यां पिबन्तीवाथ कामिनः  ।<br>
चन्द्रताम्बूलसौरभ्यैराकर्षन्तीव मन्मथम्  ॥ १६९.२८ ॥<br>
कम्बुग्रीवा चारुमध्या ताम्रपादाङ्गुलीनखा  ।<br>
निम्ननाभिः सुजघना रम्भोरू सुदती शुभा  ॥ १६९.२९ ॥<br>
मातापितृसुहृद्वर्गे क्रीडानन्दविवर्धिनी  ।<br>
एकस्मिन्दिवसे बाला सखीवृन्दसमन्विता  ॥ १६९.३० ॥<br>
चन्दनागरुतांबूलधूपसौमनसाञ्चिता  ।<br>
गृहीत्वा पुष्पधूपादि गता देवीप्रपूजने  ॥ १६९.३१ ॥<br>
तडागतट उत्सृज्य भूषणान्यङ्गवेष्टकान्  ।<br>
चक्रुः सरसिताः क्रीडां जलमध्यगतास्तदा  ॥ १६९.३२ ॥<br>
क्रीडन्तीं तामवेक्ष्याथ ससखीं विमले जले  ।<br>
राक्षसः शम्बरो नाम श्येनरूपेण चागमत् ॥ १६९.३३ ॥<br>
गृहीता जलमध्यस्था तेन सा काममोदिनी  ।<br>
खमुत्पपात दुष्टात्मा गृहीत्वाभरणान्यपि  ॥ १६९.३४ ॥<br>
वायुमार्गं गतः सोऽथ कामिन्या सह भारत  ।<br>
अपतन्कुण्डलादीनि यत्र तोये महामुनिः  ॥ १६९.३५ ॥<br>
माण्डव्यो नर्मदातीरे काष्ठवत्संजितेन्द्रियः  ।<br>
लीनो माहेश्वरे स्थाने नारायणपदे परे  ॥ १६९.३६ ॥<br>
तस्य चानुचरो भ्राता भ्रातुः शुश्रूषणे रतः  ।<br>
तपोजपकृशीभूतो दध्यौ देवं जनार्दनम्  ॥ १६९.३७ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे काममोदिनीहरणवर्णनं नामैकोनसप्तत्यधिशततमोऽध्यायः ॥<br>
<br>
</span>
