<span style="font-size: 14pt; line-height: 175%"><br>
अध्याय ५२<br>
<br>
ईश्वर उवाच -<br>
अन्यदाख्यानकं वक्ष्ये पुरा वृत्तं नराधिप  ।<br>
सकुटुम्बो गतः स्वर्गं मुनिर्यत्र महातपाः  ॥ ५२.१ ॥<br>
<br>
उत्तानपाद उवाच -<br>
कथं नाकं गतो विप्रः सकुटुम्बो महानृषिः  ।<br>
कौतुकं परमं देव कथयस्व मम प्रभो  ॥ ५२.२ ॥<br>
<br>
ईश्वर उवाच -<br>
चित्रसेन इति ख्यातः काशीराजः पुराभवत् ।<br>
शूरो दाता सुधर्मात्मा सर्वकामसमृद्धिमान्  ॥ ५२.३ ॥<br>
सा पुरी जनसंकीर्णा नानारत्नोपशोभिता  ।<br>
वाराणसीति विख्याता गङ्गातीरमुपाश्रिता  ॥ ५२.४ ॥<br>
शरच्चन्द्रप्रतीकाशा विद्वज्जनविभूषिता  ।<br>
इन्द्रयष्टिसमाकीर्णा गोपगोकुलसंवृता  ॥ ५२.५ ॥<br>
बहुध्वजसमाकीर्णा वेदध्वनिनिनादिता  ।<br>
वणिग्जनैर्बहुविधैः क्रयविक्रयशालिनी  ॥ ५२.६ ॥<br>
यन्त्रादानैः प्रतोलीभिरुच्चैश्चान्यैः सुशोभिता  ।<br>
देवतायतनैर्दिव्यैराश्रमैर्गहनैर्युता  ॥ ५२.७ ॥<br>
नानापुष्पफलैर्रम्या कदलीखण्डमण्डिता  ।<br>
पनसैर्बकुलैस्तालैरशोकैराम्रकैस्तथा  ॥ ५२.८ ॥<br>
राजवृक्षकपित्थैश्च दाडिमैरुपशोभिता  ।<br>
वेदाध्ययननिर्घोषैः पवित्रीकृतमङ्गला  ॥ ५२.९ ॥<br>
तस्या उत्तरदिग्भागे आश्रमोऽभूत्सुशोभनः  ।<br>
तन्मन्दारवनं नाम त्रिषु लोकेषु विश्रुतम्  ॥ ५२.१० ॥<br>
बहुमन्दारसंयुक्तं तेन मन्दारकं विदुः  ।<br>
विप्रो दीर्घतपा नाम सर्वदा तत्र तिष्ठति  ॥ ५२.११ ॥<br>
तपस्तपति सोऽत्यर्थं तेन दीर्घतपाः स्मृतः  ।<br>
स तिष्ठति सपत्नीकः ससुतः सस्नुषस्तथा  ॥ ५२.१२ ॥<br>
शुश्रूषन्ति सदा तस्य पुत्राः पञ्च प्रयत्नतः  ।<br>
तस्य पुत्रः कनीयांस्तु ऋक्षशृङ्गो महातपाः  ॥ ५२.१३ ॥<br>
वेदाध्ययनसम्पन्नो ब्रह्मचारी गुणान्वितः  ।<br>
योगाभ्यासरतो नित्यं कन्दमूलफलाशनः  ॥ ५२.१४ ॥<br>
तिष्ठते मृगरूपेण मृगयूथचरस्तदा  ।<br>
दिनान्ते च दिनान्ते च मातापित्रोः समीपगः  ॥ ५२.१५ ॥<br>
अभिवादयते नित्यं भक्तिमान्मुनिपुत्रकः  ।<br>
पुनर्गच्छति तत्रैव कानने गिरिगह्वरे  ॥ ५२.१६ ॥<br>
क्रीडन्बालमृगैः सार्द्धं प्रत्यहं स मुनेः सुतः  ।<br>
कदाचिद्दैवयोगेन ऋक्षशृङ्गो ममार सः  ॥ ५२.१७ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शूलभेदमाहात्म्ये ऋक्षशृङ्गचरित्रे दीर्घतपोमुन्याख्यानवर्णनं नाम द्विपञ्चाशत्तमोऽध्यायः ॥<br>
<br>
<br>
</span>
