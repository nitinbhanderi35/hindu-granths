<span style="font-size: 14pt; line-height: 200%"><br>
अध्याय १५८<br>
<br>
श्रीमार्कण्डेय उवाच -<br>
ततो गच्छेत्परं तीर्थं सङ्गमेश्वरमुत्तमम्  ।<br>
नर्मदादक्षिणे कूले सर्वपापभयापहम्  ॥ १५८.१ ॥<br>
धनदस्तत्र विश्रान्तो मुहूर्तं नृपसत्तम  ।<br>
पितृलोकात्समायातः कैलासं धरणीधरम्  ॥ १५८.२ ॥<br>
प्रत्ययार्थं नृपश्रेष्ठ ह्यद्यापि धरणीतले  ।<br>
कृष्णवर्णा हि पाषाणा दृश्यन्ते स्फटिकोज्ज्वलाः  ॥ १५८.३ ॥<br>
विन्ध्यनिर्झरनिष्क्रान्ता पुण्यतोया सरिद्वरा  ।<br>
प्रविष्टा नर्मदातोये सर्वपापप्रणाशने  ॥ १५८.४ ॥<br>
सङ्गमे तत्र यः स्नात्वा पूजयेत्सङ्गमेश्वरम्  ।<br>
अश्वमेधस्य यज्ञस्य फलं प्राप्नोत्यसंशयम्  ॥ १५८.५ ॥<br>
घण्टापताकावितनं यो ददेत्सङ्गमेश्वरे  ।<br>
हंसयुक्तविमानस्थो दिव्यस्त्रीशतसंवृतः  ॥ १५८.६ ॥<br>
स रुद्रपदमाप्नोति रुद्रस्यानुचरो भवेत् ।<br>
दधि भक्ते न देवस्य यः कुर्याल्लिङ्गपूरणम्  ॥ १५८.७ ॥<br>
सिक्थसंख्यं शिवे लोके स वसेत्कालमीप्सितम्  ।<br>
श्रीफलैः पूरयेल्लिङ्गं निःस्वो भूत्वा भवस्य तु  ॥ १५८.८ ॥<br>
सोऽपि तत्फलमाप्नोति गतः स्वर्गे नरेश्वर  ।<br>
अक्षया सन्ततिस्तस्य जायते सप्तजन्मसु  ॥ १५८.९ ॥<br>
स्नपनं देवदेवस्य दध्ना मधुघृतेन वा  ।<br>
यः करोति विधानेन तस्य पुण्यफलं शृणु  ॥ १५८.१० ॥<br>
धृतक्षीरवहा नद्यो यत्र वृक्षा मधुस्रवाः  ।<br>
तत्र ते मानवा यान्ति सुप्रसन्ने महेश्वरे  ॥ १५८.११ ॥<br>
पत्रं पुष्पं फलं तोयं यस्तु दद्यान्महेश्वरे  ।<br>
तत्सर्वं सप्तजन्मानि ह्यक्षयं फलमश्नुते  ॥ १५८.१२ ॥<br>
सर्वेषामेव पात्राणां महापात्रं महेश्वरः  ।<br>
तस्मात्सर्वप्रयत्नेन पूजनीयो महेश्वरः  ॥ १५८.१३ ॥<br>
ब्रह्मचर्यस्थितो नित्यं यस्तु पूजयते शिवम्  ।<br>
इह जीवन्स देवेशो मृतो गच्छेदनामयम्  ॥ १५८.१४ ॥<br>
शिवे तु पूजिते पार्थ यत्फलं प्राप्यते बुधैः  ।<br>
योगीन्द्रे चैव तत्पार्थ पूजिते लभते फलम्  ॥ १५८.१५ ॥<br>
ते धन्यास्ते महात्मानस्तेषां जन्म सुजीवितम्  ।<br>
येषां गृहेषु भुञ्जन्ति शिवभक्तिरता नराः  ॥ १५८.१६ ॥<br>
संनिरुध्येन्द्रियग्रामं यत्रयत्र वसेन्मुनिः  ।<br>
तत्र तत्र कुरुक्षेत्रं नैमिषं पुष्कराणि च  ॥ १५८.१७ ॥<br>
यत्फलं वेदविदुषि भोजिते शतसंख्यया  ।<br>
तत्फलं जायते पार्थ ह्येकेन शिवयोगिना  ॥ १५८.१८ ॥<br>
यत्र भुञ्जति भस्माङ्गी मूर्खो वा यदि पण्डितः  ।<br>
तत्र भुञ्जति देवेशः सपत्नीको वृषध्वजः  ॥ १५८.१९ ॥<br>
विप्राणां वेदविदुषां कोटिं संभोज्य यत्फलम्  ।<br>
भिक्षामात्रप्रदानेन तत्फलं शिवयोगिनाम्  ॥ १५८.२० ॥<br>
सङ्गमेश्वरमासाद्य प्राणत्यागं करोति यः  ।<br>
न तस्य पुनरावृत्तिः शिवलोकात्कदाचन  ॥ १५८.२१ ॥<br>
<br>
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सङ्गमेश्वरतीर्थमाहात्म्यवर्णनं नामाष्टपञ्चाशदधिकशततमोऽध्यायः ॥<br>
<br>
</span>
