<span style="font-size: 14pt; line-height: 200%">॥ श्रीहर उवाच ॥ ॥ <br>
चतुःसप्ततिकं विद्धि शिवं राजस्थलेश्वरम् ॥ <br>
यस्य दर्शनमात्रेण सर्वपापैः प्रमुच्यते ॥ १ ॥ <br>
विष्णुकल्पे पुरा वृत्ते मन्वंतरमुखप्रिये ॥ <br>
अराजके महीपृष्ठे ब्रह्मा चिंतापरोऽभवत् ॥ २ ॥ <br>
न मनुष्यैर्विना देवाः समर्था लोकधारणे ॥ <br>
दानेज्याजपतोदेवा भजंते पुष्टिमुत्तमाम् ॥ ३ ॥ <br>
योग्यो राजा प्रजापालः को भवेज्जनवत्सलः ॥ <br>
सोऽपश्यदथ राजर्षि स्तपस्यंतं रिपुंजयम् ॥ ४ ॥ <br>
पृथ्व्यां सर्वगुणाकीर्णं धर्मनिष्ठं महाव्रतम् ॥ <br>
तमुवाचाथ देवेशो ब्रह्मा लोकपितामहः ॥ ५ ॥ <br>
॥ ब्रह्मोवाच ॥ ॥ <br>
रिपुंजय निबोधेदं वचनं मम पुत्रक ॥ <br>
राज्यं च पाल्यतां वत्स एककल्पेन चेतसा ॥ ६ ॥ <br>
अलं ते तपसा तात कष्टेनानेन सांप्रतम् ॥ <br>
धर्मेण विजिताः सर्वे त्वया लोका नरोत्तम ॥ ७ ॥ <br>
क्रियतामधुना लोकपालनं तु ममाज्ञया ॥ <br>
यतः परोपकारो हि फलं देहस्य देहिनः ॥ ८ ॥ <br>
न धर्मस्तादृशोऽन्योऽस्ति न चान्योऽर्थस्य साधकः ॥ <br>
निरयाप्तिरपि श्रेय उपकृत्य परस्य वै ॥९॥ <br>
नापकारेण भूतानामपि स्याद्भुवनेशता ॥ <br>
सततं लोक कार्यार्थं मदाज्ञागौरवेण च ॥ <br>
पृथ्वीं समुद्रवसनां प्रजाश्चैव प्रपालय ॥ 5.2.74.१० ॥ <br>
इत्युक्तः स तु राजर्षिर्ब्रह्मणा पर्वतात्मजे ॥ <br>
प्रोवाच प्रांजलिर्भूत्वा ब्रह्माणं तु रिपुंजयः ॥ ११ ॥ <br>
स्वभावेनाचला पृध्वी त्वया पूर्वं विनिर्मिता ॥ <br>
विनैव पालकं ह्येषा कुत्र यास्यति मेदिनी ॥ १२ ॥ <br>
यद्यवश्यं मया पृध्वी पालनीया पितामह ॥ <br>
देहि मे नगरीं रम्यामवन्तीं सप्तकल्पगाम् ॥१३॥ <br>
मनुष्यलोके विख्याता सकले सामरावती ॥ <br>
स्वर्गच्युतानां देवानां निवासार्थं प्रतिष्ठिता ॥ १४ ॥ <br>
मर्यादामनुवत्तेंयुर्यदि मे नाकवासिनः ॥ <br>
अदत्ते च मया स्थाने न वासः कस्यचिद्भवेत् ॥ <br>
अनेन विधिना पृथ्वीं पालयिष्याम्यहं प्रभो ॥ १५॥ <br>
॥ ब्रह्मोवाच ॥ ॥ <br>
भविष्यत्येष ते कामो यस्त्वयोक्तो नरोत्तम॥ <br>
ये केचित्त्रिदशाः संति मद्गौरववशेन ते ॥ <br>
तवादेशं करिष्यंति सदा त्वद्वशवर्त्तिनः ॥ १६॥ <br>
देवनाथेति वै नाम भविष्यति च सुव्रत॥ <br>
इत्युक्त्वांतर्दधे ब्रह्मा हंसयानं समास्थितः ॥१७॥<br>
अथ राजा प्रतिज्ञाय ब्रह्मणा भूमिपालनम्॥ <br>
पृथ्व्यामुद्घोषयामास प्रोवाच त्रिदिवौकसाम् ॥१८॥ <br>
भवतां विहितः स्वर्गो मनुजानां च भूतलम् ॥ <br>
ये चात्र कंद ररताः स्थले वा भूधरेषु च ॥ १९॥ <br>
ये स्थिता यांतु ते देवा मनुजानामियं धरा ॥ <br>
तच्छ्रुत्वा घोषितं तस्य राज्ञो भयनिपीडिताः ॥<br>
त्रिदशा ब्रह्मणो वाक्याद्गौरवात्त्रिदिवं गताः ॥ 5.2.74.२० ॥ <br>
अथ प्रजाः स नृपतिर्धर्मेणावर्धयत्तदा ॥ <br>
पुत्रवत्सेहयुक्तेन हृदयेनातिनिर्वृताः॥२१।<br>
प्रजास्तत्सुखसंवृद्धा जरामृ त्युविवर्जिताः ॥ <br>
पुत्रिणो धनधान्याढ्याः सर्वकामसमन्विताः ॥२२॥ <br>
यौवनस्थाश्च निर्द्वंद्वाः सततं धर्मसंश्रयाः ॥ <br>
नासीत्पृथिव्यां शैलस्तु स्थलो वा द्वीप एव च ॥ २३ ॥ <br>
अकृष्टपच्या पृथिवी स्वादवद्भिः फलैर्युता ॥ <br>
देवलोक इवासीद्भूः सर्वकामगुणोज्ज्वला ॥२४॥ <br>
एवं व्रजति काले वै राज्ञि राज्यं प्रकुर्वति ॥<br>
महामर्षपरा देवा विप्रकार्यार्थमुद्यताः ॥२५॥ <br>
प्रजानां बहुदुःखानि मुहुः कुर्वंत्यनेकशः ॥ <br>
अथानावृष्टिमकरोत्सुदीर्घां पाकशासनः ॥२६॥ <br>
तथा संह्रियमाणेषु लोकेषु नृपसत्तमः॥<br>
मेघो भूत्वा दिवं प्राप्य सुवृष्टिमकरोन्नृपः ॥२७॥ <br>
तेनैवाप्यायितो लोकः सुखी जातो यशस्विनि॥ <br>
ततः काले तु कस्मिंश्चिद्वर्षत्पाकशासनः ॥ <br>
संवर्त्तो वारिदो भूत्वा मेघान्वै विन्यपातयत् ॥ २८ ॥ <br>
ततस्तु मारुतो भूत्वा नृपतिस्तामधारयत् ॥ <br>
ततोनलः प्रनष्टोऽभूत्सर्वतः पृथिवीतलात् ॥ २९ ॥ <br>
न यज्ञा न जपो होमो न च पक्तिरवर्त्तत ॥ <br>
लोकश्च व्याधिसंक्षुब्धस्तदाभूद्विषमे स्थितः ॥ 5.2.74.३० ॥ <br>
ततः स राजा तं दृष्ट्वा त्वभवद्धव्यवाहनः ॥ <br>
सोऽधारयत्प्रजाः सर्वा यज्ञांश्च त्रिदिवौकसः ॥ ३१ ॥ <br>
एतस्मिन्नंतरे देवि त्वया सार्द्धं समागतः ॥ <br>
दर्शनार्थं स्वनगरीमहं भूतगणैर्वृतः ॥ ३२ ॥ <br>
ततो देवगणाः सर्वे सकिंनरमहोरगाः ॥ <br>
सयक्षरक्षोगन्धर्वाः सिद्धविद्याधरोरगाः ॥ ३३ ॥ <br>
भूताः प्रेताः पिशाचाश्च ये चान्ये गगनेचराः ॥ <br>
चत्वारः सागराश्चैव क्षारक्षीरादिसिंधवः ॥ ३४ ॥ <br>
गंगा च यमुना सिंधुश्चंद्रभागा सरस्वती ॥ <br>
चर्मण्वती भीम रथी पुण्या गोदावरी नदी ॥ ३५ ॥ <br>
विपाशा देविका पुण्या शरयूः कौशिकी तथा ॥ <br>
गोमती धूतपापा च बाहुदा च दृषद्वती ॥ ३६ ॥ <br>
पारा वेद स्मृतिश्चैव वेत्रघ्नी नर्मदा शिवा ॥ <br>
तापी पयोष्णी निर्विन्ध्या सर्वास्तत्र समागताः ॥ ३७ ॥ <br>
पुष्करश्च प्रयागश्च प्रभासो नैमिषस्तथा ॥ <br>
पृथुतीर्थोदकश्चैव तथैवामरकंटकः । ३८ ॥ <br>
गंगाद्वारः कुशावर्त्तो बिल्वको नीलपर्वतः ॥ <br>
वाराहपर्वतश्चैव तीर्थं कनखलं तथा ॥ ३९ ॥ <br>
भृगुतुंगः सुकुक्षश्चाप्यजगंधश्च पार्वति ॥ <br>
कालिंजरः सकेदारो रुद्रकोटिर्महालयः ॥ 5.2.74.४० ॥ <br>
स्थानानि च समस्तानि पुण्यान्यायतनानि च ॥ <br>
मेरुर्महेंद्रो मलयो मंदरो गंधमादनः ॥ ४१ ॥ <br>
मुनयो वालखिल्याश्च वेदाश्चत्वार एव च ॥ <br>
एते चान्ये च बहवः समायाता मया सह ॥ ४२ ॥ <br>
अनंतरं मया मेरुः स्थलाकारः कृतस्ततः ॥ <br>
तस्मिन्स्थले स्थितो देवि उपविष्टः सुरैर्वृतः ॥ <br>
नियुक्ताः सागराः पार्श्वे चत्वारो लवणादयः ॥ ४३ ॥ <br>
अथ व्याकुलतां प्राप्तः स च राजा रिपुंजयः॥  <br>
स्वस्थलस्थं मां दृष्ट्वा समायातस्तु मां प्रति॥४४॥ <br>
तेजसा दह्यमानोऽपि मदीयेन वरानने ॥ <br>
भीतोऽपि तोषयामास कोऽसि देव नमोऽस्तु ते ॥ ४५ ॥ <br>
स्थलेस्मिन्नृप राजाहं मयाप्युक्तं विनोदतः ॥ <br>
चतुर्वर्गश्चतुर्मूर्त्तिश्चतुर्द्धा संस्थितो नृपः ॥ ४६ ॥ <br>
तेनाहं सर्वतो दृष्टो वाङ्मये सचराचरे ॥ <br>
अनंतरं स्तुतस्तेन भक्त्या परमया प्रिये ॥ ४७ ॥ <br>
प्रभावमतुलं दृष्ट्वा मदीयं व्यापकं परम् ॥ <br>
भक्त्या परमया देवि स च मां शरणं गतः॥ <br>
भूयःस्तुतोऽपि तेनाहं  तुष्टो वै तस्य भूपतेः ॥ <br>
तेनोक्तं यदि मे देव तुष्टस्त्वं परमेश्वर ॥ ४९ ॥ <br>
भक्तिर्मे सुदृढा भूयात्त्वयि सर्वॆश शाश्वती। <br>
तुष्टोहं तेन वाक्येन पुनः प्रोक्तो मया नृप ॥ 5.2.74.५० ॥ <br>
एवं भविष्यतीत्युक्त्वा पुनर्मां ब्रूहि पार्थिव । <br>
हृदि स्थितश्च ते कामः सर्वकालं भविष्यति ॥ ५१ ॥ <br>
अधृष्यः सर्वेदेवानां सर्वदा संभविष्यसि ॥ <br>
तेनाहं प्रार्थितो देवि भूयो वरमनुत्तमम् ॥ ५२ ॥ <br>
अतीव राजते देव स्थलोऽयं तव सन्निधौ ॥ <br>
मेरुरेष न संदेहो वृल्लभः सर्वदा तव ॥ ५३॥ <br>
राजस्थलेश्वरोऽसि त्वं विख्यातो भुवनत्रये॥ <br>
भविष्यसि यथा देव तथा त्वं कर्तुमर्हसि ॥ ५४॥ <br>
अत्रागत्य च यो देव भक्त्या परमया युतः ॥ <br>
यात्रां करोति भावेन पुराणोक्तविधानतः ॥५५ |॥ <br>
तस्य त्वया प्रदातव्यं सर्वं मनसि चिंतितम् । <br>
अणिमादिगुणाः सर्वे गुटिकासिद्धिरंजनम्॥ ५६॥ <br>
खड्गं च पादुकां चैव जलवासं रसायनम्॥ <br>
राजस्थलेश्वरं यस्तु भक्त्या पश्यति मानवः ॥ ५७॥ <br>
दशम्यां तु विशेषेण कृत्वा नियमपूर्वकम्॥ <br>
देवानामपि देवत्वं संप्राप्नोति महेश्वरः ॥ ५८ ॥ <br>
पूजनीयस्तु त्रिदिवैर्यथा देवः पुरंदरः॥ <br>
दृष्ट्वा राजस्थले देवं योऽत्र यात्रां करिष्यति ॥५९॥ <br>
तस्य श्रीर्विजयश्चैव भवत्येव वरो मम ॥ <br>
शत्रवः संक्षयं यांतु संपद्यतां मनोरथाः ॥ 5.2.74.६०॥ <br>
वृद्धिर्भवतु वंशे च दर्शनात्तव शंकर॥ <br>
सर्वेऽत्र देवास्तिष्ठंतु मेरुरत्रैव तिष्ठतु ॥ <br>
तिष्ठंतु सागराः सर्वे तव देव समीपतः ॥ ६१ ॥ <br>
इत्युक्तोऽहं तदा तेन मया चोक्तं वरानने॥ <br>
सुद्युम्नोनाम भूपालो यदात्रैवागमिष्यति ॥ ६२ ॥ <br>
पुत्रार्थं भार्यया सार्द्धं तदा दास्यामि वांछितम् ॥ <br>
तदा समुद्राश्चत्वारः स्थास्यन्ति सफलाः स्वयम् ॥६३॥ <br>
तस्याराधनतो भूप पुत्रं दास्यामि शोभनम्॥ <br>
ये चात्र मानवा राजन्यात्रां कुर्वंति भक्तितः ॥ <br>
तेषां मनोरथावाप्तिर्भविष्यति न संशयः ॥ ६४ । <br>
राजा रिपुंजयो भक्त्या गणाधीशः कृतो मया।॥ ६५॥ <br>
एष ते कथितो देवि प्रभावः पापनाशनः ॥ <br>
राजस्थलेश्वरेशस्य श्रूयतां वडलेश्वरम् ॥ ६६ ॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडे चतुरशीतिलिङ्गमाहात्म्ये राजस्थलेश्वरमाहात्म्यवर्णनंनाम चतुःसप्ततितमोऽध्यायः ॥ ७४ ॥  <br>
<br>
<br>
</span>
