<span style="font-size: 14pt; line-height: 175%">।। ईश्वर उवाच ।। ।। <br>
शृणु त्वं पशुपत्याख्यं चतुःषष्टिकमीश्वरम्।। <br>
यस्य दर्शनमात्रेण पशुयोनिर्न लभ्यते ।। १ ।। <br>
पशुपालो महादेवि बभूव भुवि विश्रुतः ।। <br>
राजा परम धर्मिष्ठः पशूनां पालने रतः ।।२।। <br>
दिदृक्षुः स कदाचिच्च गतस्तोयनिधिं प्रति ।। <br>
ददर्श तत्र पुरुषान्पंच प्राधान्यतः स्थितान् ।। <br>
एका स्त्री मुक्तकेशा सा भ्रमन्ती च पुनःपुनः ।। ३ ।। <br>
अथ राजा भयाविष्टो विसंज्ञः समपद्यत ।। <br>
संवेष्टितो दस्युभिस्तैस्तया नार्या विशेषतः ।। ४ ।। <br>
ततोन्ये समपातं च आगत्य नृपसत्तमम् ।। <br>
संवेष्ट्य संस्थितैः सर्वैस्ततो रुद्धो महीपतिः ।। ५ ।। <br>
रुद्धे राजनि ते सर्वे एकीभूतास्तु दस्यवः ।। <br>
घातिताः पशुपालेन न मृताः पुनरुत्थिताः ।। ६ ।। <br>
तस्य तां धृष्टतां ज्ञात्वा स्थैर्यं च नृपतेर्मृधे।।<br>
तस्यैव नृपतेर्देहे  लीनास्ते दश दस्यवः ।। ७ ।। <br>
अमूर्ता इव ते सर्वे एकीभूतास्ततोऽभवन् ।। <br>
तान्दृष्ट्वा दुःखितो राजा पशुपालोऽभवत्क्षणात् ।। ८ ।। <br>
अथापश्यत्तदाऽऽयांतं नारदं मुनिपुंगवम् ।। <br>
ब्रह्मपुत्रं तपोयुक्तं पप्रच्छ स नृपस्तदा ।। ९ ।। <br>
।। पशु पाल उवाच ।। ।। <br>
भगवन्ब्रह्मपुत्राद्य मया दृष्टं तु कौतुकम् ।। <br>
अकस्मात्पुरुषाः पंच समायाता भयावहाः ।। 5.2.64.१० ।। <br>
तैरहं वेष्टितो दुष्टैर्व्याकुलश्च कृतस्तदा ।। <br>
मुष्टिभिर्हन्यमानोऽहं स्वस्थो जातो द्विज क्षणात् ।। ११ ।। <br>
ततोऽन्ये पुरुषाः पञ्च समायाता नियुध्य माम् ।। <br>
हन्यतां हन्यतामेष मुक्तिकामो नृपाधमः ।। १२ ।। <br>
एवं तैः पीडितोऽत्यर्थं पुनर्मोहमुपागतः ।। <br>
एतस्मिन्नन्तरे   सा स्त्री मामुवाच पुनःपुनः ।। १३ ।। <br>
दृढो भव महाराज मा विषादं कुरु प्रभो ।। <br>
हीनवीर्या ह्यमी चोराः समर्थस्त्वं स्थिरो भव ।। १४ ।। <br>
तस्या वाक्येन विप्रेंद्र मया धैर्येण संयुगे ।। <br>
दश प्रधान पुरुषा जितास्ते न मृताः प्रभो ।। १५ ।। <br>
प्रलीना मच्छरीरे तु केप्यते कापि साऽबला ।। <br>
पशुपालवचः श्रुत्वा नारदो वाक्यमब्रवीत् ।। १६ ।। <br>
ये त्वया पुरुषा दृष्टास्त्वयि लीना जिता मृधे ।। <br>
बुद्धीन्द्रियाणि ते पञ्च पंच कर्मेन्द्रियाणि च ।। <br>
भ्रमन्ती या च नारी सा त्वया दृष्टा नृपोत्तम ।। ।। १७ ।। <br>
मनोरूपेण सा बुद्धिर्भ्रमत्येव हि न स्थिरा ।। <br>
जितानि तानि पूर्वेण ब्रह्मणा लोककर्तृणा ।। १८ ।। <br>
सोऽपि क्रोधवशं नीत इन्द्रियैर्विषयैः प्रियैः ।। <br>
पितामहेन स्वे यज्ञे शम्भोर्भागो न कल्पितः ।। १९ ।। <br>
महादेवो जगन्नाथः सृष्टिसंहारकारकः ।। <br>
इंद्रियैर्मोहितो राजन्क्रोधं चक्रे सुरा न्प्रति ।। 5.2.64.२० ।। <br>
सुरा विभूतयो यस्य क्रीडार्थं भुवनत्रयम् ।। <br>
तेन भागनिमित्तार्थं चक्रे सज्यं धनुस्तदा ।। २१ ।। <br>
पूष्णश्च दंताः संभग्ना मोहितश्च दिवाकरः ।। <br>
नेत्रे भग्ने भगस्यापि विद्धो यज्ञो मृगाकृतिः ।। २२ ।। <br>
पशवश्च कृता देवा मुनयो वेदवर्जिताः ।। <br>
ऋषीणां धर्मशास्त्राणि हृतानि विभुना तथा ।। २३ ।। <br>
दुर्जयानीन्द्रियाण्याहुर्मुनयो वेदपारगाः ।। <br>
मनोरूपेण या बुद्धिः सा चातीव सुदुर्जया ।। २४ ।। <br>
तस्माद्राजन्महाबाहो मा विषादं वृथा कृथाः ।। <br>
तस्य तद्वचनं श्रुत्वा नारदस्य महात्मनः ।। <br>
पशुपालो महादेवि वक्तुं समुपचक्रमे ।। २५ ।। <br>
।। पशुपाल उवाच ।। ।। <br>
कथं ते भगवन्मुक्ता देवाः शक्रपुरोगमाः ।। <br>
पशुभावाच्च ब्रह्मापि श्रोतुमिच्छामि कथ्यताम् ।।२६।। <br>
तस्य तद्वचनं श्रुत्वा नारदः पुनरब्रवीत् ।। <br>
पशु त्वेऽपि गता देवा ऋषिभिर्मुनिभिः सह ।। २७ ।। <br>
ब्रह्माणमग्रतः कृत्वा गताः शरणमीश्वरम् ।। <br>
स्तुतिभिस्तोषितो देवो भक्तानुग्रहकारकः ।। २८ ।। <br>
उवाच वचनं राजन्यत्कर्तव्यं तदुच्यताम्।।२९।। <br>
देवा ऊचुः।। <br>
वेदशास्त्राणि विज्ञानं देहि नो भव मा चिरम्।। <br>
देवस्त्वं पूर्ववद्देव यदि तुष्टो महेश्वरः ।।5.2.64.३०।। <br>
।।ईश्वर उवाच ।। ।। <br>
भवंतः पशवः सर्वे मया सार्द्धं च गम्यताम् ।। <br>
महाकालवने क्षेत्रे पशुभावविमोक्षके।।३१।। <br>
अहं पतिर्वो भविता ततो मोक्षमवाप्स्यथ ।। <br>
भवतामनुकंपार्थं लोकानुग्रहकारणम् ।। <br>
लिंगरूपी भविष्यामि नाम्ना पशुपतीश्वरः ।। ३२ ।। <br>
अथ ते त्रिदशाः सर्वे दृष्ट्वा देवं तमीश्वरम् ।। <br>
पशुभावविनिर्मुक्ता गता हृष्टास्त्रिविष्टपम् ।। <br>
ब्रह्मा पशुपतिं प्राह प्रसन्नेनांतरात्मना ।। ३३ ।। <br>
ये त्वां पश्यन्ति देवेश भक्त्या परमया युताः ।। <br>
तेषां कुले पशुत्वं च ये गताः पितरः प्रभो ।। <br>
स्वकैः कर्मविपाकैश्च तेषां मोक्षो भविष्यति ।।३४।। <br>
अज्ञानाज्ज्ञानतो वापि यत्पापं क्रियते नरैः ।। <br>
तत्पापं विलयं यातु तस्य देवस्य पूजनात् ।। ३५ ।। <br>
ते नराः पशवो लोके किं तेषां जीविते फलम् ।। <br>
यैर्न दृष्टः पशुपतिः पशुयोनिविमोचकः ।। ३६ ।। <br>
कौमारे यौवने बाल्ये वार्द्धके यदुपार्जितम् ।। <br>
तत्पापं विलयं याति दृष्ट्वा पशुपतिं शिवम्।। ३७ ।। <br>
पौषमासे तु संप्राप्ते ये त्वां पश्यंति मानवाः ।। <br>
तेषां त्वं वरदो देव सदाभीष्टकरो भवेत् ।। ३८ ।। <br>
सूर्यग्रहे यथा दत्तं कुरुक्षेत्रे विशेषतः ।। <br>
पात्रे दानं सुवर्णस्य प्रोक्तमक्षय्यमव्ययम् ।। ३९ ।। <br>
पौषमासे दिनैकेन नराणामधिकं तथा ।। <br>
तद्दर्शनेन देवेश भविष्यति न संशयः ।। 5.2.64.४० ।। <br>
इत्युक्त्वा भगवान्ब्रह्मा ब्रह्मलोकं गतो नृप ।। <br>
कृतकृत्यः प्रहृष्टात्मा मुनिभिः कविभिः सह ।। ४१ ।। <br>
तस्मात्त्वमपि राजेंद्र यदीच्छसि परां गतिम् ।। <br>
समाराधय तल्लिंगं पशुयोनिविमोचनम् ।। <br>
महाकालवनं गत्वा इन्द्रेश्वरस्य दक्षिणे ।।४२।। <br>
तस्य तद्वचनं श्रुत्वा नारदस्य महात्मनः ।। <br>
जगाम पशुपालोऽपि महाकालवनं प्रिये ।। <br>
दर्शनात्तस्य लिंगस्य गतोऽसौ परमां गतिम् ।। ४३ ।। <br>
एष ते कथितो देवि प्रभावः पापनाशनः ।। <br>
पशुपत्याख्यदेवस्य शृणु ब्रह्मेश्वरं शिवम् ।। ४४ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये पशुपती श्वरमाहात्म्यवर्णनंनाम चतुष्षष्टितमोऽध्यायः ।। ६४ ।।<br>
<br>
<br>
</span>
