<span style="font-size: 14pt; line-height: 200%"><br>
॥ ईश्वर उवाच ॥ ॥ <br>
चतुर्द्वारस्थितं देवि शृणु लिंगचतुष्टयम् ॥ <br>
यस्य दर्शनमात्रेण कृतकृत्यो नरो भवेत् ॥ १ ॥ <br>
अहं पृष्टस्त्वया देवि कौतुकाच्च वरानने ॥ <br>
अतीव रमणीयं च स्थलं दर्शय मे प्रभो ॥ २ ॥ <br>
सेवितं बहुभिः सिद्धैः पुनरावृत्तिकांक्षिभिः ॥ <br>
यद्गुह्यं च पवित्रं च प्रलयेऽप्यविनाशि यत् ॥ ३ ॥ <br>
अनन्यसदृशं दिव्यं यत्तीर्थं यत्तपोवनम् ॥ <br>
असंख्येयगुणोपेतं भुक्तिमुक्तिकरं शुभम् ॥ ४ ॥ <br>
सुवर्णशृंगाः प्रासादा हर्म्याणि विविधानि च ॥ <br>
उद्यानानि विचित्राणि मार्गाश्च विविधाः शुभाः ॥ ५ ॥ <br>
समीहितफलावाप्तिर्यत्र लभ्या सुखेन वै ॥ <br>
सिद्धचारणगन्धर्वकिंनरोद्गीतनादितम् ॥ ६ ॥ <br>
पुण्यलोको पमस्थानं त्रिविष्टपविभूषणम् ॥ <br>
एवमभ्यर्थितो देवि मंदरे चारुकन्दरे ॥ ८० ॥ <br>
मया प्रोक्तं प्रसन्नेन स्थानं शृणु सनातनम् ॥ <br>
महाकालवनं रम्यं स्वर्गात्सुखकरं परम् ॥ ८ ॥ <br>
अनौपम्यगुणोपेतं भुक्तिमुक्तिकरं शुभम् ॥ <br>
तत्समः कोऽपि धन्योऽन्यो न दृष्टो भुवनत्रये ॥ ९ ॥ <br>
देवगन्धर्व्वसिद्धैश्च सेव्यं वै मुक्तिकांक्षिभिः ॥ <br>
विनोदार्थं मया सृष्टं त्वत्प्रियार्थं कुतूहलात् ॥ 5.2.81.१० ॥ <br>
तिलकं सर्वतीर्थानां जंबूद्वीपे मनोरमे ॥ <br>
इच्छाकामफलावाप्तिरनायासेन लभ्यते ॥ ११ ॥ <br>
जरारोगभयैर्हीनं सर्वव्याधिविवर्जितम् ॥ <br>
शक्राग्नियमरक्षोंबुवायुसोमेशसेवितम् ॥ <br>
स्वर्गे प्रमुदिता देवास्तेऽपि कांक्षंति सर्वदा ॥ १२ ॥ <br>
असंख्येयफलं त्वत्र अक्षया च गतिः सदा ॥ <br>
यैर्न संसेवितं स्थानं वंचितास्ते नरा भुवि ॥ १३ ॥ <br>
क्षेत्रस्य च गुणान्वक्तुं देवदानवमानवैः ॥ <br>
न शक्यते प्रयत्नाच्च स्वयं यत्र स्थितो ह्यहम् ॥ १४ ॥ <br>
यत्किंचिदशुभं कर्म कृतं मानुषकर्मणा ॥ <br>
महाकालवनं प्राप्य तत्सर्वं भस्मसाद्भवेत् ॥ १५ ॥ <br>
न सा गतिः कुरुक्षेत्रे गंगाद्वारे त्रिपुष्करे ॥ <br>
या गतिर्विहिता पुंसां महाकालवने सदा ॥ १६ ॥ <br>
तिर्यग्योनिगता गत्वा महाकालवने स्थिताः ॥ <br>
तत्रैव निधनं प्राप्तास्ते यांति परमां गतिम् ॥ १७ ॥ <br>
मेरुमंदरमात्रोपि राशिः पापस्य कर्मणः॥ <br>
महाकालवनं प्राप्य सर्वोपि व्रजति क्षयम् ॥ १८ ॥ <br>
श्मशानमिति चाख्यातं महाकालवनं प्रिये ॥ <br>
तत्र ब्रह्मादयो देवा नारायणपुरोगमाः ॥ १९ ॥ <br>
योगिनश्च तथा सांख्याः सिद्धाश्च सनकादयः ॥ <br>
उपासते च मां भक्त्या मद्भक्त्या मत्परायणाः ॥ 5.2.81.२० ॥ <br>
या गतिर्योगतपसां या गतिर्यज्ञयाजिनाम् ॥ <br>
महाकालवने क्षेत्रे सा गतिर्विहिता मया ॥ २१ ॥ <br>
संहरामि च तत्रस्थस्त्रैलोक्यं सचराचरम् ॥ <br>
अतो देवि समाख्यातं महाकालवनं शुभम् ॥ २२ ॥ <br>
एवं बहुविधाञ्छुत्वा गुणान्बहुविधांस्तथा ॥ <br>
देवि त्वं विस्मिता जाता गमनाय मनो दधे ॥ २३ ॥ <br>
क्षेत्रस्यालोकने चित्तं जातमुत्कंठितं तव ॥ <br>
त्वया सार्द्धं समा गत्य महाकालवने शुभे ॥ २४ ॥ <br>
पश्य देवि विचित्राख्यं यन्मया कथितं तव ॥ <br>
अमरेशपुरस्पर्द्धि वर्द्धितानंदसुंदरम् ॥ <br>
वर्णितं यन्मया देवि भुक्ति मुक्तिकरं परम् ॥ २५ ॥ <br>
त्वया प्रोक्तं विशालाक्षि दृष्ट्वा क्षेत्रमनुत्तमम् ॥ <br>
अस्य स्थानस्य रक्षार्थं भक्तं गणचतुष्टयम् ॥ <br>
नियुज्यतां महादेव संतोषाय मम प्रभो ॥ २६ ॥ <br>
द्वाराणि तत्र चत्वारि क्रियतां परमेश्वर ॥ <br>
चत्वारः कलशाश्चैव हैमाः कार्या दृढाः शुभाः ॥ २७ ॥ <br>
पूर्वादिक्रमयोगेन चतुर्वर्गो नियोज्यताम् ॥ <br>
धर्मश्चार्थश्च कामश्च मोक्षश्चैव महेश्वर ॥ २८ ॥ <br>
त्वदीयं वचनं श्रुत्वा मया देवि प्रयत्नतः ॥ <br>
अस्य क्षेत्रस्य रक्षार्थं स्मृतं गणचतुष्ट यम् ॥ २९ ॥ <br>
चत्वार ईश्वरास्तेऽपि स्थापितास्तदनंतरम् ॥ <br>
पिंगलेशो धनाध्यक्षस्तथा कायावरोहणः ॥ 5.2.81.३० ॥ <br>
बिल्वेश्वरो गणश्रेष्ठो दुर्दर्शो गण नायकः ॥ <br>
एते मया नियुक्ता वै समर्थाः क्षेत्ररक्षणे ॥ ३१ ॥ <br>
पूर्वादिक्रमयोगेन त्वत्प्रियार्थं वरानने ॥ <br>
नियुक्तास्त्वन्मतेनैव पूर्वस्यां दिशि पिंगलः ॥ ॥ ३२ ॥ <br>
दक्षिणस्यां दिशि तथा प्रिये कायावरोहणः ॥ <br>
बिल्वेश्वरः प्रतीच्यां तु दुर्द्दर्शश्चोत्तरे तथा ॥ ३३ ॥ <br>
मानवा ये म्रियंतेऽत्र क्षेत्रमध्ये गणो त्तमाः ॥ <br>
तेषां रक्षा परा कार्या भवद्भिर्मम शासनात्॥३४॥ <br>
कथां शृणु प्रयत्नेन पिंगलेश्वरसंभवाम् ॥ <br>
यस्याः श्रवणमात्रेण कृतकृत्यो नरो भवेत् ॥ ॥। ३५ ॥ <br>
पिंगला कन्यका देवि कान्यकुब्जे बभूव ह ॥ <br>
सुशीला च सुवेषा च सौंदर्येणातिनिर्मिता ॥३६॥ <br>
पिता तस्या महाप्राज्ञः सर्वशास्त्रार्थतत्त्व वित् ॥ <br>
ज्ञानध्यानरतश्चैव स्वाध्यायपरिनिष्ठितः ॥ ३७॥ <br>
पिंगलोनाम विप्रेंद्रो भार्या तस्य पतिव्रता ॥ <br>
पिंगाक्षी विश्रुता लोके सा च पंचत्वमा गता ॥ ३८ ॥ <br>
ततस्तेन स दुःखेन गृहस्थाश्रमनिःस्पृहः ॥ <br>
तपोवनं जगामाथ गृहीत्वा तनयां स्वकाम् ॥ ३९ ॥ <br>
ऋषिभिः सेवितं पुण्यं शाकमूल फलाशनैः॥ <br>
स तत्र मुनिभिः सार्द्धं ध्यानयोगपरायणः ॥ 5.2.81.४० ॥ <br>
निवासं कृतवान्देवि पिंगलायाश्च रक्षणम् ॥ <br>
पालयामास धर्मात्मा पुत्रिकां हृदयोपमाम् ॥ ४१ ॥ <br>
तामेव सततं साध्वी मन्यमानो महातपाः ॥ <br>
न पाणिं ग्राहयामास मातृहीनेति चिंतयन् ॥ ४२ ॥ <br>
विरक्तोऽपि महाभाग संसारा त्सर्वधर्म्मवित् ॥ <br>
पुत्रिकां प्रेक्षयन्सम्यक्संन्यासं नाकरोद्वशी ॥ ४३ ॥ <br>
अथ संरक्षयन्बालां मातृहीनां तपस्विनीम् ॥ <br>
संयुक्तः कालधर्मेण स विप्रः स्वर्जगाम ह ॥४४ ॥ <br>
ततः सा र्पिगला दीना हीना पित्रा सुदुःखिता॥ <br>
विललापातुरा देवि पतिता शोकसागरे ॥ ४५ ॥ <br>
पिंगलोवाच ॥ ॥ <br>
अद्य मे च पिता दैवात्कालधर्ममुपेयिवान् ॥ <br>
मां त्यक्त्वा गतवानेको दयालुर्निःस्पृहो यथा ॥४६॥ <br>
स समः सर्वभूतेषु ममात्यंतं हिते रतः ॥ <br>
मामेकां संपरित्यज्य परलोकमितो गतः ॥ ४७ ॥ <br>
साऽहं परमदुःखार्ता पितृशोकेन विह्वला ॥ <br>
शरीरं धारयामीदं कृपणं व्यर्थजीवितम् ॥ ४८ ॥ <br>
ब्रह्मज्ञोपि हि तातो मे शांतो दांतो जितेंद्रियः ॥ <br>
मामेव पालयामास मातृहीनेति चिंतयन् ॥ ४९ ॥ <br>
येन संरक्षिता बाल्ये येनास्मि परिवर्धिता ॥ <br>
तेन पित्रा वियुक्ताहं न जीविष्ये कदाचन ॥ 5.2.81.५० ॥ <br>
नद्यां वा निपतिष्यामि समिद्धे वा हुताशने ॥ <br>
पर्वताद्वा पतिष्यामि पितृहीना निराश्रया ॥ ५१ ॥ <br>
इति शोकातुरा बाला विलपंती पुनःपुनः ॥ <br>
बोध्यमाना महाभागैः  सदारैर्ऋषिसत्तमैः ॥५२॥ <br>
कन्यकाभी रुदंतीभिर्वयस्याभिः समंततः॥ <br>
आलिंग्यालिंग्य बहुशः पीड्यमाना सुदुःखिता ॥ <br>
आगत्य करुणाविष्टो धर्मः परहिते रतः ॥ ५३ ॥ <br>
स्थविरो ब्राह्मणो भूत्वा प्रोवाचेदं वचस्तदा ॥ <br>
अलं बाले विशालाक्षि रोदनैरतिदारुणैः ॥ <br>
न भूयः प्राप्यते तातस्तस्मान्नार्हसि शोचितुम् ॥ ५४ ॥ <br>
अनित्यं यौवनं रूपं जीवितं द्रव्यसंचयः ॥ <br>
प्रियैः सह च संवासस्तन्न शोचन्ति पंडिताः ॥ ५५ ॥ <br>
त्वया वै तत्कृतं कर्म पूर्वजन्मनि शोभने ॥ <br>
येन पित्रा वियोगः स्यादरण्ये मुनिसेविते ॥ ५६ ॥ <br>
त्वां विहाय गतः क्वापि पश्य बाले विधेर्बलम् ॥ <br>
इदं कृतमिदं कार्यमिदमन्यत्कृताकृतम् ॥ ५७ ॥ <br>
एवमीहा समासक्तं मृत्युः प्रकुरुते वशे ॥ <br>
तस्माद्दुःखं समुत्सृज्य श्रोतुमर्हसि शोभने ॥ ५८ ॥ <br>
पितृभ्यां च वियोगश्च येनाभूत्तव कर्मणा ॥ <br>
पुरा त्वं सुन्दरी नाम वेश्यारूपेण सुन्दरी ॥ ५९ ॥ <br>
नृत्यगेयादि निपुणा वीणावेणुविचक्षणा॥ <br>
आदिश्च पण्यनारीणां भूषणाच्छादनादिभिः ॥5.2.81.६०॥ <br>
तां दृष्ट्वा रूपसंपन्नां सुवेषां सुविभूषिताम् ॥ <br>
ब्राह्मणो गुणवान्क श्चिद्बभूव मदनातुरः ॥ ६१ ॥ <br>
तं विदित्वा तथाभूतं ब्राह्मणं मदनातुरम् ॥ <br>
समाश्चतस्रस्तेन त्वं रमिता कामिना ततः ॥ ६२ ॥ <br>
सोऽथ पापरतिर्मूढो ब्राह्मणो विषयात्मकः ॥ <br>
हतः शूद्रेण केनापि कामिना तव वेश्मनि ॥ ६३ ॥ <br>
विहाय भार्यामप्रौढां शुभां द्वादशवार्षिकीम् ॥ <br>
प्रयातो नरकं घोरं शूद्रासंपर्कदूषितः ॥६४॥ <br>
ततस्तस्य पिता विद्वान्मातातीव च दुःखिता ॥ <br>
आर्त्ता पुत्रवियोगेन शापो दत्तो भयावहः ॥ ६५ ॥ <br>
॥ मातोवाच ॥ ॥<br>
औषधादि प्रयुक्तं च वशीकर्तुं ममात्मजम् ॥ <br>
यदस्माकं वियोगाय वंचितो दुष्टचारिणि ॥ ६६ ॥ <br>
यस्माच्च मम पुत्रेण सा वियोगमकारयत् ॥ <br>
तेन जन्मांतरे दीना पतिहीना भवत्वसौ ॥ ६७ ॥ <br>
॥ पितोवाच ॥ ॥ <br>
बाल्ये वयसि वर्त्तंती मातृहीना सुदुःखिता ॥ <br>
बहिष्कृता विवाहेन पितृहीना भविष्यसि ॥ ६८ ॥ <br>
॥ धर्म्म उवाच ॥ ॥ <br>
तस्मात्पूर्वकृतेनैव कर्मणा वरवर्णिनि ॥ <br>
इदं दुःखमनुप्राप्ता कन्यका भवती सती ॥ ॥ ६९ ॥ <br>
॥ पिंगलोवाच ॥ ॥ <br>
त्वया जन्मांतरे वृत्तं मम प्रोक्तं द्विजोत्तम ॥ <br>
तस्माद्ब्रूहि भवन्प्रश्नं पृच्छंत्या निश्चयं स्वकम् ॥ 5.2.81.७० ॥ <br>
इत्थं सुघोरपापाहं पापाचारा तथाऽधमा ॥ <br>
कथं तु ब्राह्मणेनाहमुत्पन्ना ब्रह्मवादिना ॥ ७१ ॥ <br>
दशसूनासमश्चक्री दशचक्रिसमो ध्वजः ॥ <br>
दशध्वजसमा वेश्या दशवेश्यासमो नृपः ॥७२॥ <br>
एवं वदंति धर्मज्ञा ब्राह्मणाः संशितव्रताः ॥ <br>
तस्माद्द्विजोत्तमादस्मात्कथं जन्माभवन्मम ॥७३॥ <br>
॥ ब्राह्मण उवाच ॥ ॥ <br>
पापाचारपरापि त्वं ब्राह्मणानां कुले शुभे ॥ <br>
उत्पन्ना तत्र वक्ष्यामि कारणं शृणु पिंगले ॥ ७४ ॥ <br>
ब्राह्मणो विषयासक्तः कश्चिद्बद्धो नृपाज्ञया ॥ <br>
चौर्यं कर्म कृतं तेन वेश्यालुब्धेन सुन्दरि ॥ ७५ ॥ <br>
मुच्यतां च त्वयाप्युक्तं न चौरो नैव पातकम् ॥ <br>
यद्यनेन कृतं चौर्यं तन्मयैव कृतं भवेत् ॥ ॥ ७६ ॥ <br>
ददामि वित्तमधिकं मुच्यतां द्विजसत्तमः ॥ <br>
इत्युक्त्वा गृहमानीय तेनैव सहिता पुनः ॥ ७७ ॥ <br>
गृहं च कल्पितं शुभ्रं पुष्पधृपादिवा सितम् ॥ <br>
रमितश्च त्वया विप्रो यथासुखमनुत्तमम् ॥ ७८ ॥ <br>
तस्य पुण्यस्य माहात्म्याद्गता स्वर्गमनुत्तमम् ॥ <br>
समुत्पन्ना कुले पुत्री ब्राह्मणस्य विशेषतः ॥ ७९ ॥ <br>
शापाच्चैव वियोगं त्वं प्राप्ता पुत्र्यधुना परम् ॥ 5.2.81.८० ॥ <br>
॥ पिंगलोवाच ॥ ॥ <br>
पूर्वजन्मनि वेश्याहं जाता दुष्कृतकारिणी ॥ <br>
परद्रव्यपरा दुष्टा शौचाचारविवर्जिता ॥ <br>
इदानीं दुःखिता जाता पितृमातृवियोगतः ॥ ८१ ॥ <br>
पाणिग्रहणधर्मेण वर्जिता शापतः प्रभो ॥ <br>
प्रसादं कुरु मे विप्र को भवान्कथयस्व मे ॥ ८२ ॥ <br>
कथं जन्म न मे भूयात्कथं मुक्तिर्भवेन्मम ॥ <br>
भवबन्धविनिर्मुक्ता कथं यास्यामि सद्गतिम् ॥ ॥ ८३ ॥ <br>
॥ विप्र उवाच ॥ ॥ <br>
धर्मोहं द्विजरूपेण त्वां जिज्ञासुरिहागतः ॥ <br>
ममोपदेशात्तन्वंगि लिंगस्यैकस्य दर्शनात् ॥ <br>
क्षेत्रस्य च प्रसादात्त्वं परां मुक्तिमवाप्स्यसि ॥ ८४ ॥ <br>
॥ पिंगलोवाच ॥ ॥ <br>
कस्मिन्क्षेत्रे परा मुक्तिः कस्य लिंगस्य दर्शनात् ॥ <br>
लभ्यते सहसा धर्म एतदिच्छामि वेदितुम् ॥ ८५ ॥ <br>
॥ धर्म उवाच ॥ ॥ <br>
अस्ति गुप्ततमं क्षेत्रं महाकालवनं शुभम् ॥ <br>
सर्वेषामेव जंतूनां हेतुर्मोक्षस्य सर्वदा ॥ ८६ ॥ <br>
तस्मिन्क्षेत्रवरे पुण्ये स्थाने योजनविस्तृते ॥ <br>
लिंगं मोक्षप्रदं पुत्रि पूर्वस्यां दिशि संस्थितम् ॥ <br>
तस्य दर्शनमात्रेण मुक्तिमाप्स्यसि पिंगले ॥ ८७ ॥ <br>
तस्य तद्वचनं श्रुत्वा धर्मस्य च यशस्विनि ॥ <br>
जगाम पिंगला तूर्णं यत्र तल्लिंगमुत्तमम् ॥ <br>
ददर्श परया भक्त्या पस्पर्श च पुनःपुनः ॥ ८८ ॥ <br>
दर्शनात्तस्य लिंगस्य तस्मिल्लिंगे लयं गता ॥ <br>
अत्र चावसरे देवाः प्रोचुस्तत्रैव संस्थिताः ॥ ८९ ॥ <br>
अन्यजन्मनि पापिष्ठा मुक्ता त्वं पिंगलेक्षणा ॥ 5.2.81.९० ॥ <br>
अतो लोकेषु विख्यातः पिंगलेश्वरसंज्ञकः ॥ <br>
भविष्यति न संदेहो महापातकनाशनः  ॥ ९१ ॥ <br>
दिशि पश्यंति ये गत्वा पूर्वस्यां पिंगलेश्वरम् ॥ <br>
तेषां शतक्रतुस्तुष्टः पूजां सम्यग्विधास्यति ॥ ९२ ॥ <br>
देवा वश्या भविष्यंति स्वर्गस्तेषां न संशयः ॥ <br>
भविष्यति च वशगा नगरी चामरावती ॥ ९३ ॥ <br>
धर्मो धनेन सहितः कुले तेषां न नश्यति ॥ <br>
लोको धर्मेण चरतां वशगः संभ विष्यति ॥ <br>
पितॄणामक्षया तृप्तिर्भविष्यति न संशयः ॥ ९४ ॥ <br>
अश्वमेधसहस्रेण यत्पुण्यं समुदाहृतम् ॥ <br>
तत्सर्वं भविता सम्य क्पिंगलेश्वरदर्शनात् ॥ ९५ ॥ <br>
यानि लिंगानि क्षेत्रेऽस्मिन्गोप्यानि प्रकटानि च ॥ <br>
पूजितानि भवंतीह पिंगलेश्वरदर्शनात् ॥ ९६ ॥ <br>
एष ते कथितो देवि प्रभावः पापनाशनः ॥ <br>
पिंगलेश्वरदेवस्य शृणु कायावरोहणम् ॥ ९७ ॥ <br>
इति श्रीस्कादे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये पिंगलेश्वरमाहात्म्यवर्णनंनामैकाशीतितमोऽध्यायः ॥ ८१ ॥ ॥ छ ॥ <br>
<br>
</span>
