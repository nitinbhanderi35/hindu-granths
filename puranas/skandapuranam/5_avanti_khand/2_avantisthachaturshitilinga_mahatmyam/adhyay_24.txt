<span style="font-size: 14pt; line-height: 175%">।। ईश्वर उवाच ।। ।। <br>
महालयं महाभागे चतुर्विंशतिकं शुभम् ।। <br>
ब्रह्मादिस्तंबपर्यंतं त्रैलोक्यं सचरा चरम् ।। १ ।। <br>
उत्पादितं धृतं व्याप्तं त्वया देव मया श्रुतम् ।। <br>
त्वयैकेन विशुद्धेन सर्वगेन महात्मना ।। २ ।। <br>
अत्यर्थं मुनयः सर्वे मुदिता मौनिनो ऽव्ययाः ।। <br>
वदंति कारणं चास्य त्रैलोक्यस्य महेश्वर ।। ३ ।। <br>
त्वया सर्वमिदं सृष्टं त्रैलोक्यं भूर्भुवादिकम् ।। <br>
उत्पाद्यमानमुत्पन्नं प्रलीयच्च सहस्रशः ।। ४ ।। <br>
देवदानवगंधर्वमुनिचारणभोगिनाम् ।। <br>
उत्पत्तिस्थितिसंहारास्त्वया दृष्टा मुहुर्मुहुः ।। ५ ।। <br>
जगच्चराचरं देव कुत्र स्थित्वासृजस्य लम् ।। <br>
लीलया संहरस्येतत्प्रसादाद्वक्तुमर्हसि ।। ६ ।। <br>
कोऽसौ महालयो रौद्रग्रहरूपी व्यवस्थितः ।। <br>
यस्मिन्धृतं त्वया सर्वं त्रैलोक्यं भूर्भुवादिकम् ।। ।। ७ ।। <br>
इति पृष्टस्त्वया देवि मया ते कथितं पुरा ।। <br>
इदानीं कथयिष्यामि शृणुष्वैकाग्रमानसा ।। ८ ।। <br>
पृथिव्यादीनि भूतानि महाकालवने प्रिये ।। <br>
धृतानि प्रलयस्यांते एकोद्देशे महालये ।। ९ ।। <br>
ब्रह्मलोकादिभिर्लोकैरनौपम्यगुणं शुभम् ।। <br>
स्थानं महालयं तत्र ममानंदकरं परम् ।। 5.2.24.१० ।। <br>
परं ब्रह्ममयं लिंगं तत्र तिष्ठति सर्वदा ।। <br>
तस्य लिंगस्य मध्ये तु धृतं कृत्स्नं चराचरम् ।। ११ ।। <br>
तत्र ब्रह्मादयो देवा विष्णुस्तत्रैव संस्थितः ।। <br>
लिंगस्याभ्यंतरे देवि सर्वमेवाधितिष्ठति ।। <br>
तस्माल्लिंगात्समुत्पन्नो महानात्मा महामतिः ।। १२ ।। <br>
भूतादिश्चाप्यहंकारो विष्णुः शंभुश्च पार्वति ।। <br>
बुद्धिः प्रज्ञा धृतिः ख्यातिः स्मृतिर्लज्जा सरस्वती ।।१३।। <br>
सर्वतः पाणिपादं तत्सर्वतोऽक्षिशिरोमुखम् ।। <br>
सर्वतः श्रुतिमल्लोके सर्वमावृत्य तिष्ठति ।।१४।।<br>
अस्माद्भूतानि लिंगानि महाभूतानि पञ्च वै ।। <br>
पृथिवी वायुराकाशमापो ज्योतिः प्रलीयते ।। १५ ।। <br>
स्थलमापस्तथाकाशं जन्म चापि चतुर्विधम्।। <br>
अण्डजोद्भिज्जं च सस्वेदं जरायुजमथापि वा ।। १६ ।। <br>
चतुर्द्धा जन्मचिह्नं यल्लिंगेस्मिन्नेव लक्ष्यते ।। <br>
तपः कर्म च पुण्यं च व्रतं दानं तथैव च ।। १७ ।। <br>
रजःसत्त्वं तमोभावस्तस्माल्लिंगाच्च जायते ।। <br>
तस्मिंस्तच्छ्रूयते सत्यं ज्योतिर्ब्रह्म सनातनम् ।। १८ ।। <br>
अव्यक्तकारणं सूक्ष्मं यत्तत्सदसदात्मकम् ।। <br>
यस्मात्पितामहो जज्ञे प्रभुरेकः प्रजापतिः ।। १९ ।। <br>
विश्वेदेवास्तथादित्या वसवोऽथाश्विनावपि ।। <br>
यक्षाः साध्याः पिशाचाश्च गुह्यकाः पितर स्तथा ।। 5.2.24.२० ।। <br>
आपो द्यौः पृथिवी वायुरंतरिक्षं दिशस्तथा ।। <br>
संवत्सरर्तवो मासाः पक्षाहोरात्रयस्तथा ।। २१ ।। <br>
यच्चान्यदपि तत्सर्वं संभूतं लोक साक्षिकम् ।। <br>
यदिदं दृश्यते किंचित्तस्यांते च प्रलीयते ।। २२ ।। <br>
अतो महालयोनाम विख्यातो भुवनत्रये ।। <br>
मुक्तीश्वरस्य देवस्य दक्षिणे संव्यव स्थितः ।। २३ ।। <br>
यः पूजयति तल्लिंगं रुद्रमूर्त्या महालयम् ।। <br>
त्रैलोक्यविजयी नित्यं कीर्त्तिमान्स नरो भवेत् ।। २४ ।। <br>
महालयेश्वरे पुण्ये पूजिते परमेश्वरे ।। <br>
भक्त्या परमया चैव सर्वे देवाः सुपूजिताः ।। <br>
भवंतीह महाभागे यतस्तैरपि पूज्यते ।। २५ ।। <br>
इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये महालयेश्वरमाहात्म्यवर्णनंनाम चतुर्विंशोऽध्यायः ।। २४ ।। <br>
<br>
<br>
</span>
