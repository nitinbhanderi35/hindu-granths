<span style="font-size: 14pt; line-height: 175%">।। ईश्वर उवाच ।। <br>
सप्तषष्टिकसंख्याकं केदारेश्वरसंज्ञकम् ।। <br>
देवं शृणु वरारोहे दर्शनात्पापनाशनम् ।। १ ।। <br>
सृष्टिकाले पुरा देवि देवा व्याप्ता हिमेन हि ।। <br>
शीतार्त्ता विह्वलाः सर्वे ब्रह्माणं शरणं गताः ।। २ ।। <br>
हिमाद्रिणार्दिताः सर्वे वयं देव जगत्पते ।। <br>
त्राहि भीतांश्चतुवक्त्र पितामह नमोऽस्तु ते ।। ३ ।। <br>
देवानां वचनं श्रुत्वा प्रोक्तं वै ब्रह्मणा प्रिये ।। <br>
पीडिता हिमशैलेन शंकरश्वशुरेण च ।। ४ ।। <br>
नाहं यातुं समर्थोऽस्मि सत्यमेतन्मयोदितम्।। ।। <br>
महादेव मृते देवा गतिरन्या न विद्यते ।। ५ ।। <br>
स एव शरणं देवः सर्वेषां नो भविष्यति ।। <br>
तस्याज्ञया मया सर्वे पर्वता रचिताः पुरा ।। ६ ।। <br>
कृता बुद्धिर्विचित्रा च हिमाद्रिश्च मया कृतः ।। <br>
असेव्यः सर्वजंतूनामधृष्यो दुर्गमो गिरिः ।। ७।। <br>
हिमाचलस्य तस्यैव शास्ता देवो महेश्वरः ।। <br>
तस्माद्यास्यामहे देवा कैलासं पर्वतोत्तमम्।। ८ ।। <br>
यत्र तिष्ठति विश्वात्मा देवदेवो महेश्वरः ।। <br>
एवमुक्त्वा गतो ब्रह्मा देवैः सार्द्धं ममांतिकम् ।। <br>
दृष्टोहं पूजितस्तैस्तु स्तुतोऽहं विविधैः स्तवैः ।। ९ ।। <br>
मया संमानिता देवाश्चतुवक्त्रः प्रपूजितः ।। <br>
पूजयित्वा मया पृष्टो ब्रह्मा गमनकारणम् ।।5.2.67.१ ०।। <br>
किं कार्यं त्रिदशैः सार्द्धमागतोऽसि पितामह ।। <br>
कथितं ब्रह्मणा सर्वं श्रुतं सर्वं मया प्रिये ।। ११ ।। <br>
हिमाचलं समाहूय मर्यादा च कृता मया ।। <br>
शैलानां राजराजत्वे हिमाद्रिश्च प्रतिष्ठितः ।। १२ ।। <br>
देवानां विषयाश्चैव गंधर्वाणां तथैव च ।। <br>
यक्षाणामथ नागानां किंनराणां तथैव च ।। १३ ।। <br>
विद्याधराणां क्रीडार्थं पृथक्पृथङ्निवेशिताः ।। <br>
रूपतो भाति शैलेंद्रः शुद्धस्फटिकसंनिभः ।। १४ ।। <br>
जाह्नवीनिर्झरोष्णीषः शर्वाणीजनकस्तथा ।। १५ ।। <br>
सर्वदेवमयो दिव्यः सर्वतीर्थमयः कृतः ।। <br>
सर्वाश्रमनिवासश्च सर्वामरनिषेवितः ।। १६ ।। <br>
एवं संस्थाप्य शैलेंद्रं लिंगमूर्त्तिरहं स्थितः ।। <br>
विख्यातस्त्रिषु लोकेषु केदारेश्वरनामतः ।। १७ ।। <br>
उदकं निर्मितं तत्र मंत्रपूर्णं मया प्रिये ।। <br>
माहात्म्यं विविधं प्रोक्तं लिंगस्य च जलस्य च ।। १८ ।। <br>
योत्रागत्य नरो भक्त्या सम्यङ्मां पूजयिष्यति ।। <br>
जलं योऽत्रैव गृह्णाति विधानेन वरानने ।। <br>
तस्योदरे भविष्यामि लिंगरूपी न संशयः ।। १९ ।। <br>
इत्युक्ते वचने देवि सदेवासुरपन्नगाः ।। <br>
यक्षरक्षःपिशाचाश्च भूतवैतालकिंनराः ।। 5.2.67.२० ।। <br>
विद्याधरगणाश्चैव मम दर्शनलालसाः ।। <br>
समायाता वरारोहे पीत्वा तत्र जलं शुभम् ।। २१ ।। <br>
दृष्टोऽहं विधिना तैस्तु लिंगमूर्त्तिगतः प्रिये ।। <br>
मम तुल्याश्च ते जातास्तस्मिन्नद्रिवरे स्थिताः ।। <br>
जनलोकगतैः सिद्धैः पूज्यमाना वरानने ।। २२ ।। <br>
अथ कालेन बहुना श्रुत्वा माहात्म्यमुत्तमम् ।। <br>
केदारेश्वरदेवस्य जलस्य च विशेषतः ।। २३ ।। <br>
मनुष्याः समुपायातास्ते रजोबहुला यतः ।। <br>
तमःप्राया विशालाक्षि तदाहं माहिषं वपुः ।। २४ ।। <br>
कृतवांस्तद्भयार्थाय न च ते भीतिमागताः ।। <br>
इह देवोत्र देवोऽत्र बभ्रमुस्ते दिदृक्षवः ।। २५ ।। <br>
न तैर्दृष्टो महादेवि यतोऽहं महिषाकृतिः ।। <br>
स्थितोऽस्म्यलक्ष्यरूपेण ततस्ते दीनमानसाः ।। <br>
उद्विग्ना निश्वसन्तश्च वैराग्यं परमं गताः ।। २६ ।। <br>
नात्र देवो न तीर्थानि न गंगा पुण्यदायिनी ।। <br>
न धर्मो न परो लोकः सर्वमे तद्विडम्बनम् ।। २७ ।। <br>
एवं किल पुराणेषु श्रूयते सर्वदा श्रुतौ ।। <br>
हिमालये च केदारं लिंगं मोक्षप्रदायकम्।। २८ ।। <br>
एवं तु वदतां तेषां मानुषाणां यशस्विनि ।। <br>
आकाशादुत्थिता वाणी मया प्रोक्तानुकंपया ।। २९ ।। <br>
अमार्गं मा वदत्वत्र न निंद्याः श्रुतयोऽव्ययाः ।। <br>
पुराणं नान्यथा प्रोक्तं ब्रह्मणा लोककर्तृणा ।। 5.2.67.३० ।। <br>
ये निंदंति पुराणानि धर्मशास्त्राणि नास्तिकाः ।। <br>
ते यांति नरकं घोरं यावदाभूतसंप्लवम् ।। ३१ ।।<br>
सदा देवोत्र केदारः स्वर्गमोक्षप्रदायकः ।। <br>
विद्यते त्रिदशैः पूज्यः सततं नैव दृश्यते ।। ३२ ।। <br>
करोति पूजां हिमवान्मासानष्टौ च शाश्वतान् ।। <br>
हिमाद्रिस्तेन पुण्येन नगेन्द्रस्तु कृतो नगैः ।। <br>
सेव्यश्च रमणीयश्च सर्वतीर्थनमस्कृतः ।। ३३ ।। <br>
सर्वरत्ननिधानश्च देवानां वल्लभस्तथा ।। <br>
ग्रीष्मे चैव वसन्ते च देवदेवोऽत्र दृश्यते ।। ३४ ।। <br>
नियतेनैव कालेन मानुषाणां च सर्वदा ।। <br>
यदि बुद्धिः परा जाता सर्वदा मम दर्शने ।। ३५ ।। <br>
आख्यास्ये तदुपायं च श्रूयतां सावधानतः ।। <br>
मा विकल्पोऽत्र कर्त्तव्यः सर्वान्कामानवाप्स्यथ ।। ३६ ।। <br>
क्षेत्राणामुत्तमं क्षेत्रं भुक्तिमुक्तिप्रदायकम् ।। <br>
प्रलयेऽप्यक्षयं   प्रोक्तं महाकालवनं नराः ।। ३७ ।। <br>
तत्राहं संभविष्यामि लोकानामनुकंपया ।। <br>
लिंगरूपेण शिप्रायास्तटे पुण्ये सुशोभने ।। ३८ ।। <br>
सोमेश्वरस्य देवस्य पश्चिमे स्थानमुत्तमम् ।। <br>
प्रसिद्धमुपयास्यामि केदारेश्वरनामतः ।। ३९ ।। <br>
सर्वदा दर्शनं तत्र मया सार्द्धं भविष्यति ।। <br>
सर्वेषां च प्रदास्यामि सर्वा न्कामान्न संशयः ।। 5.2.67.४० ।। <br>
इह यावत्फलं तस्माद्दास्यामि ह्यधिकं ततः ।। <br>
इति ते मानवाः सर्वे श्रुत्वा वाणीं मनोरमाम् ।। <br>
आकाशादुत्थितां दिव्यां मनःप्रह्रादकारिकाम् ।। ४१ ।। <br>
गता वनं महाकालं संस्मरन्तो महेश्वरम् ।। <br>
विकल्पेन विचित्रेण सत्यमेवेति नान्यथा ।। ४२ ।। <br>
स्नात्वा शिप्राजले पुण्ये यावत्पश्यन्ति भास्करम् ।। <br>
तावदृष्टिपथोत्पन्नं लिंगं पापप्रणाशनम् ।। ४३ ।। <br>
अथ ते हर्षिताः प्रोचुः केदारोऽयं न संशयः ।। <br>
दृष्टोऽस्माकं न सन्देहो गंगा शिप्राजले स्थिता ।। ४४ ।। <br>
ततस्ते पूजयामासुः पुष्पैर्नानाविधैस्तथा ।। <br>
पूजितोऽहं विशालाक्षि तेषां तुष्टो वरानने।। ।। ४५ ।। <br>
दुर्लभोऽतिवरो दत्तः कैलासे स्थानमुत्तमम् ।। <br>
अक्षयं च पदं दत्तं पुनरावृत्तिवर्जितम् ।। ४६ ।। <br>
अतोऽहं त्रिदशैः प्रोक्तः केदारेश्वरना मतः ।। <br>
प्रार्थितः परया भक्त्या लोकानामनुकंपया ।। ४७ ।। <br>
इहागत्य नरा ये च त्वां पश्यंति सुभक्तितः ।। <br>
तेषां फलं त्वया देव दातव्यमधिकं यतः ।। ४८ ।। <br>
हिमाद्रौ हिमनाथस्य यात्रायाः प्रत्यहं फलम् ।। <br>
लभन्ते च नरा नित्यं नात्र कार्या विचारणा ।। ४९ ।। <br>
ब्रह्महा वा सुरापो वा स्ते यी वा गुरुतल्पगः ।। <br>
तत्संपर्की नरो यस्तु त्वां दृष्ट्वा किल्विषाकरः ।। 5.2.67.५० ।। <br>
सोऽपि याति परं स्थानं पुनरावृत्तिवर्जितम् ।। <br>
चांद्रायणानां विधि वच्छतानां चैव यत्फलम् ।। <br>
तत्फलं समवाप्नोति केदारेश्वरदर्शनात् ।। ५१ ।। <br>
ते नराः पशवो लोके तेषां जन्म निरर्थकम् ।। <br>
यैर्न दृष्टो महाकाले केदारेश्वरसंज्ञकः ।। ५२ ।। <br>
कौमारे यौवने बाल्ये वार्द्धके यदुपार्जितम्।। <br>
तत्पापं संक्षयं याति केदारेश्वरदर्शनात् ।। ५३ ।। <br>
हिमालयकृता यात्रा तस्याः प्रोक्तं च यत्फलम्।। <br>
तत्फलं समवाप्नोति केदारेश्वरदर्शनात्।।५४।।<br>
&nbsp;इत्युक्तोऽहं तदा देवि देवैः प्रणतिपूर्वकम् ।। <br>
तथेति च मया प्रोक्तं तेऽपि देवा दिवं गताः ।। ५५ ।। <br>
एष ते कथितो देवि प्रभावः पापनाशनः ।। <br>
केदारेश्वरदेवस्य पिशाचाख्यमतः शृणु ।। ५६ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिङ्गमाहात्म्ये केदारेश्वरमाहात्म्यवर्णनंनाम सप्तषष्टितमोऽध्यायः ।। ६७ ।।<br>
<br>
<br>
</span>
