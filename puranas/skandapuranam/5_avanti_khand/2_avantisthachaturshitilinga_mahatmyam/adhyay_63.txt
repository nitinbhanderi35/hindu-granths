<span style="font-size: 14pt; line-height: 175%">।। श्रीहर उवाच ।। ।। <br>
धनुःसाहस्रनामानमीश्वरं शृणु पार्वति ।। <br>
त्रिषष्टिसंख्यकं दिव्यं दर्शनात्पापनाशनम् ।। १ ।। <br>
विदूरथोनाम नृपः ख्यातकीर्त्तिरभूद्भुवि ।। <br>
तस्य पुत्रद्वयं जातं सुनीतिः .सुमतिस्तथा ।। २ ।। <br>
एकदा तु वनं यातो मृगयां स विदूरथः ।। <br>
ददर्श गर्त्तं सुमहद्भूमेर्मुखमिवोद्गतम् ।। ३ ।। <br>
तं दृष्ट्वा चिंतयामास किमेतदिति पार्थिवः ।। <br>
पातालविवरं मन्ये वडवानलसंनिभम् ।। ४ ।। <br>
चिंतयन्निव तत्रासौ ददर्श विजने वने ।। <br>
ब्राह्मणं सुव्रतं नाम तपस्विनमकल्मषम् ।। ५ ।। <br>
स तं पप्रच्छ नृपतिः किमेतदिति भो द्विज ।। ६ ।। <br>
।। ब्राह्मण उवाच ।। ।। <br>
दानवः सुमहावीर्यो वसत्युग्रो रसातले ।। <br>
कुजंभोनाम विख्यातो भिनत्ति वसुधामिमाम् ।। ७ ।। <br>
तमजित्वा कथं राज्यं भोक्ष्यसे वसुधाधिप ।। <br>
तेन विध्वंसिता विप्रा रात्रौ निःसृत्य पार्थिव ।। ८ ।। <br>
उपद्रुतास्तथा देशा ध्वस्ताश्चैव तथाश्रमाः ।। <br>
आप्याययति दैत्योऽयं सबली मुशलायुधः ।। ९ ।। <br>
यदि त्वं घातयस्येनं पातालांतरगोचरम् ।। <br>
ततः समस्तवसुधापतिरेव भविष्यसि ।। 5.2.63.१० ।। <br>
इति विप्र वचः श्रुत्वा मंत्रयामास पार्थिवः ।। <br>
मंत्रिभिः सहितोऽमोघं श्रुत्वा मुशलमद्रिजे ।। ११ ।। <br>
तं मंत्रं क्रियमाणं तु सूनुभ्यां सह मंत्रिभिः ।। <br>
तत्पार्श्ववर्त्तिनी कन्या शुश्रावाथ मुदावती ।। १२ ।। <br>
ततः कतिपयाहे तु तां कन्यां जलजेक्षणाम् ।। <br>
जहारोपवनाद्दैत्यः कुजंभः स्वसखीवृताम् ।। १३ ।। <br>
एतच्छ्रुत्वा महीपालः क्रोधपर्याकुलेक्षणः ।। <br>
उवाच पुत्रौ जानेऽहं सकुजंभो महासुरः ।। १४ ।। <br>
दृष्ट्वा भूमौ पुरा गत्तें तत्र संशयिते मयि ।। <br>
कथितो द्विजमुख्येन मया पृष्टेन पुत्रकौ ।। १५ ।। <br>
स हन्यतां सोऽपहर्त्ता मुदावत्याः सुदुर्मतिः ।। <br>
प्रस्थितौ नृपभक्त्याथ स्वसैन्यपरिवारितौ ।। १६ ।। <br>
तौ सुतौ तत्र संप्राप्तौ पाताले पितृशासनात्।। <br>
युयुधाते कुजंभेन स्वशक्त्या सेनया वृतौ ।। १७ ।। <br>
ततः परिघनिस्त्रिंशशक्तिशूलपरश्वधैः ।। <br>
बाणैश्चिरतरं युद्धं तेषामासीत्सदारुणम्।। १८ ।। <br>
ततो मायाबलवता तेन दैत्येन तत्क्षणात् ।। <br>
अमोघेनाद्वितीयेन मुशलेन वरानने ।। १९ ।। <br>
हत सैन्यौ रणे बद्धौ राजपुत्रौ महाबलौ ।। 5.2.63.२० ।। <br>
ततः श्रुत्वा महीपालो विवर्णवदनोऽभवत् ।।<br>
बद्धपुत्रः परामार्त्तिं जगाम गिरिपुत्रिके ।। २१ ।। <br>
रुरोद बहुधात्यर्थं पुत्रस्नेहेन पार्थिवः ।। <br>
ततो विलपतस्तस्य मार्कंडेयो महामुनिः ।। <br>
अनेकसृष्टिसंहारदृष्टकार्यपरावरः ।। २२ ।। <br>
उदितादित्यसंकाशः सप्तकल्पानुगो वशी ।। <br>
आजगाम नृपाभ्याशे विलपंतं ददर्श सः ।। <br>
राजानं कथयामास त्रिकालज्ञो महामुनिः ।। २३ ।। <br>
मा शुचस्त्वं महीपाल क्षत्त्रियोऽसि दृढव्रतः ।। <br>
क्व शोक क्व महीपालो दुर्जयो लोकपालवत् ।। २४ ।। <br>
शोकं कुपुरुषाचीर्णं त्यज त्वं राजसत्तम ।। <br>
उद्यमं कुरु राजेंद्र कुजंभं घातयिष्यसि ।। २५ ।। <br>
नात्युच्चं मेरुशिखरं नातिनीचं रसातलम् ।। <br>
व्यवसायः सखा यस्य नास्ति दूरे महोदधिः ।। २६ ।। <br>
महाकालवने लिंगमाराधय समाहितः ।। <br>
रूपेश्वरस्य देवस्य पार्श्वे दक्षिणतः स्थितम् ।। २७ ।। <br>
धनुःसाहस्रतुल्यं तु मुशलस्य निवारणम् ।। <br>
धनुः प्राप्स्यसि राजेंद्र कुजंभं विनिपातय ।। २८ ।। <br>
धनुःसाहस्रहस्तैस्तु रक्षितं योधसत्तमैः ।। <br>
लिंगं देवासुरैर्युद्धे सहस्राक्षेण सेवितम् ।। <br>
इंद्रेण च धनुर्लब्धं जंभो वै येन पातितः ।।२९ ।। <br>
तस्य तद्वचनं श्रुत्वा स राजाथ विदूरथः ।। <br>
जगाम त्वरितो देवि महाकालवनं शुभम् ।। 5.2.63.३० ।। <br>
ददर्श तत्र तल्लिंगं पूजयामास भक्तितः ।। <br>
तस्य तुष्टस्तदा देवो ददौ दिव्यं धनुस्तदा ।। ३१ ।। <br>
धनुःसाहस्रतुल्यं च मुशलस्य निवारणम् ।। <br>
धनुर्लब्ध्वा तदा राजा बद्धगोधांगुलित्रवान्।। <br>
जगाम धीरः पातालं तेन गर्तेन सत्वरम् ।। ३२ ।। <br>
ततो ज्यास्वनमत्युग्रं स चक्रे पार्थिवस्तदा ।। <br>
येन पातालमखिलमासीदापूरितांतरम्।। ३३ ।। <br>
ततो ज्यास्वनमाकर्ण्य कुजंभो दानवेश्वरः ।। <br>
आजगामातिकोपेन स्वसैन्यपरिवारितः ।। ३४ ।। <br>
ततो युद्धमभूत्तस्य सह राज्ञा वरानने ।। <br>
दिनानि त्रीणि स यदा योधितस्तेन दानवः ।। ३५ ।। <br>
ततः कोपपरीतात्मा मुशलायाभ्यधावत ।। <br>
गंधैर्माल्यैस्तथा धूपैः पूज्यमानः स तिष्ठति ।। ३६ ।। <br>
यावद्गृह्णाति मुशलं तावत्सा च मुदावती ।। <br>
पस्पर्श चंदनव्याजैरनेकैश्च पुनःपुनः ।। ३७ ।। <br>
ततः स गत्वा युयुधे मुसलेनासुरेश्वरः ।। <br>
तदा मुसलपातास्ते धनुषा निष्प्रभीकृताः ।। ३८ ।। <br>
धनुर्ज्याघातशब्देन पतिते भूतले तदा ।। <br>
गतो वैवस्वतं लोकं कुजंभोनाम दानवः ।। ३९ ।। <br>
ततोऽपतत्पुष्पवृष्टिस्तस्योपरि महीपतेः ।। <br>
जगुर्गंधर्वपतयो देववाद्यानि सस्वनुः ।। 5.2.63.४० ।। <br>
स चापि राजा तं हत्वा पुत्रौ लब्ध्वा सुतां तदा ।।<br>
मुदावतीं मुदा युक्तो हर्षगद्गदनिर्भरः ।। ४१ ।। <br>
पुत्राभ्यां सहितो देवि सुसंपूर्णमनोरथः ।। <br>
सांतःपुरपरीवारः पुनरायाद्वरानने ।। ४२ ।। <br>
महाकालवने रम्ये यत्र तल्लिंगमुत्तमम्।। <br>
पूजयामास रत्नैश्च वस्त्रैराभरणैस्तथा ।। ४३ ।। <br>
ततः स पूजितो देवैः शक्रेण च पुनःपुनः ।। <br>
अस्य लिंगस्य माहात्म्याद्धनुः प्राप्तं नृपेण ३ ।। ४४ ।। <br>
कुजंभोऽपि हतो दैत्यो देवविद्वेषकारकः ।। <br>
धनुःसाहस्रनामायमतः ख्यातिं गमिष्यति ।। ४५ ।। <br>
भक्त्या ये पूजयिष्यंति धनुःसाहस्रमीश्वरम्।। <br>
यास्यन्ति शत्रवस्तेषां क्षयं नैवात्र संशयः ।। ४६ ।। <br>
अर्चिते देवदेवेशे धनुःसाहस्रिके शिवे ।। <br>
अर्चिताः सर्वदेवाः स्युर्वरदाश्च न संशयः ।। ४७ ।। <br>
प्रातर्मध्येऽपराह्णे च धनुःसाहस्रकं शिवम् ।। <br>
ये नमन्ति नरा नित्यं न ते नरकभोगिनः ।।४८ ।। <br>
तीर्थानां च यथा गंगा रक्षिता योधसत्तमैः ।। <br>
तथायं रक्षको देवो नाम्ना धनुःसहस्रकः ।।४९।।<br>
तत्र गंगादितीर्थानि विद्यन्ते विविधानि च ।। <br>
सुरहस्यातिपुण्यानि सद्यः पापहराणि च ।। 5.2.63.५० ।। <br>
तेषां फलं विनिर्दिष्टं ये पश्यन्ति तु भक्तितः ।। <br>
धनुःसाहस्रकं नाम सदा शत्रुक्षयंकरम् ।। ५१ ।। <br>
एष ते कथितो देवि प्रभावः पापना शनः ।। <br>
धनुःसाहस्रदेवस्य देवं पशुपतिं शृणु ।। ५२ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीति लिङ्गमाहात्म्ये धनुःसाहस्रमाहात्म्यवर्णनंनाम त्रिषष्टितमोऽध्यायः ।। ६३ ।। ।।  ।। <br>
<br>
<br>
</span>
