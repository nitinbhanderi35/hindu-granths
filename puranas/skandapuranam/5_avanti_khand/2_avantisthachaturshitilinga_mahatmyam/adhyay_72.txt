<span style="font-size: 14pt; line-height: 175%">॥ ईश्वर उवाच ॥ ॥ <br>
द्विसप्ततीश्वरं विद्धि चन्द्रादित्येश्वरं प्रिये ॥ <br>
यस्य दर्शनमात्रेण कृतकृत्यो नरो भवेत् ॥ १ ॥ <br>
शंबरेण पुरा देवि निर्जिताः संगरे सुराः ॥ <br>
नष्टा रणं परित्यज्य प्राणत्राणपरायणाः ॥ २ ॥ <br>
ग्रस्तं च राहुणा दृष्ट्वा शशांकं भयविह्वलम् ॥ <br>
विनतायाः सुतो ज्येष्ठः प्रोक्तः सूर्येण सारथिः ॥ ३ ॥ <br>
वहारुण रथं शीघ्रं यत्र युद्धं न विद्यते ॥ <br>
श्रूयते चन्द्रसूर्यौ तौ दैत्यानां बलवत्तरौ ॥ ४ ॥ <br>
राहुर्दंष्ट्राकरालस्तु स तृतीयो भयंकरः ॥ <br>
न ज्ञायते रणे चन्द्रो मृतो नष्टोऽथवा पुनः ॥५ ॥<br>
&nbsp;स च न ज्ञायते शक्रः क्व गतो वरुणो रणे॥ <br>
यमो न ज्ञायते कुत्र धनदस्य च का कथा॥६॥ <br>
एवमुक्तोऽरुणो रुग्णो रविणा रणमध्यतः॥ <br>
रथं संप्रेरयामास यत्र युद्धं न विद्यते ॥ ७ ॥ <br>
एतस्मिन्नंतरे चन्द्रः समायातस्तु तत्क्षणात् ॥ <br>
राहुग्रहगृहीतोऽपि यत्र देवो दिवस्पतिः ॥ ८ ॥ <br>
संत्रस्तः स विलोलाक्षः क्षणमात्रमचेतनः ॥ <br>
बभूव सहसा चन्द्रो दृष्ट्वा देवं दिवाकरम् ॥ ९ ॥ <br>
शंबरेण रणे रुद्धा रुद्राश्च भयविद्रुताः ॥ <br>
जग्मुर्दिशो दश भयादसुरेन्द्रविभीषिताः ॥ 5.2.72.१० ॥ <br>
साध्याः सर्वे भयत्रस्ता गता यत्र न दानवाः ॥ <br>
तेषु भग्नेषु देवेषु हतशिष्टेषु संगरे ॥ ११ ॥ <br>
व्यधमत्सर्वगात्राणि वर्माणि च जनक्षये ॥ <br>
पलायमानदेवानामसुरो बलवच्छरैः ॥ १२ ॥ <br>
पृष्ठतो निजघानाथ निकृत्ताश्च सहस्रशः ॥ <br>
अहं नष्टच्छलेनैव व्यग्रीभूते ऽसुरे तदा ॥ १३ ॥ <br>
आसुरं रूपमास्थाय प्राणत्राणपरायणः ॥ <br>
शीघ्रं च गम्यते तावद्यावन्नायाति शंबरः ॥ १४ ॥ <br>
इत्युक्तं निशिनाथेन भयभीतेन पार्वति ॥ <br>
चन्द्रादित्यौ क्षणान्नीतावरुणेन रथेन वै ॥ १५ ॥ <br>
यत्र देवो जगन्नाथो गरुडस्थो जनार्दनः ॥ <br>
सुरसंघातसंकेतकिंनराकीर्णकंदरे ॥ ॥ १६ ॥ <br>
मंदरे सुरनारीणां नंदने वरचन्दने ॥ <br>
दृष्ट्वा तत्र जगन्नाथं शंखचक्रगदाधरम् ॥ <br>
स्तुतिं तौ चक्रतुर्देवौ चन्द्रसूर्यौ यशस्विनि ॥ १७ ॥ <br>
नमो लोकत्रयाध्यक्ष स्वप्रभाजितभास्कर ॥ <br>
नमो विष्णो नमो जिष्णो नमस्ते कैटभांतक ॥ १८ ॥ <br>
नमः सर्वक्रियाकर्त्रे जगत्त्रात्रे च ते नमः ॥ <br>
नमश्चक्रायुधाधृष्य नमो दानवघातिने ॥ १९ ॥ <br>
नमः क्रमत्रयाक्रांतत्रैलोक्यांतर्हितोद्भव ॥ <br>
नमः प्रचंडदैत्येंद्रकुलकाल महाबल ॥ ॥ 5.2.72.२० ॥ <br>
नमो नाभिह्रदोद्भूतपद्मगर्भमहाप्रभो ॥ <br>
जनिताशेषलोकेशविरंचाय महाद्युते ॥ २१ ॥ <br>
अमरारिविनाशाय महासमरशालिने ॥ <br>
नमस्ते विबुधाधीश शरणं भव नः प्रभो ॥ २२ ॥ <br>
चन्द्रसूर्यकृतं स्तोत्रं श्रुत्वा देवो जनार्दनः ॥ <br>
आश्वास्य स्तुतिपूर्वेण प्राह देवो ह्यधोक्षजः ॥ २३ ॥ ॥ <br>
॥ विष्णुरुवाच ॥ ॥ <br>
स्वागतं चन्द्रसूर्यौ भो भवंतौ स्तुतिभाजनौ ॥ <br>
किं कारणमिह प्राप्तौ तद्ब्रूतां विगतज्वरौ ॥ २४ ॥ <br>
नारायणेनैवमुक्तौ प्रोचतुश्चंद्रभास्करौ ॥ <br>
समरे निर्जिता देवाः शंबरेण दुरात्मना ॥ २५ ॥ <br>
न ज्ञाताः क्त्र गतास्ते च आवां नष्टौ प्रयत्नतः ॥ <br>
अरुणेन इहानीतौ दृष्टस्त्वं देव दैवतः ॥ २६ ॥ <br>
शंबरेण जिता देवाः स च सर्वत्र दृश्यते ॥ <br>
स्थले चैव जले चैव शंबरः क्रूरपौरुषः ॥ २७ ॥ <br>
नश्यतां त्रिदशेंद्राणां पृष्ठतः शरवृष्टिभिः ॥ <br>
चिच्छेद नरवर्माणि च्छत्राणि च धनूंषि च ॥ २८ ॥ <br>
वर्माणि च विचित्राणि मुकुटानि महांति च ॥ <br>
पृथूनि चापि चापानि चर्माणि विविधानि च ॥ २९ ॥ <br>
गजाश्च मदसंभिन्नकपोलाः कोटिशः सुराः ॥ <br>
वाजिनश्चामरापीडा रत्नपर्याणभूषणाः ॥ 5.2.72.३० ॥ <br>
विबुधा ध्वस्तसन्नाहा विगजा विपदातिनः ॥ <br>
विपदामाकराकारा बभूव सुरवाहिनी ॥ ३१ ॥ <br>
ततो दैत्याधिपो मानी परिवृत्तो महारणात् ॥ <br>
निर्जितारिर्महातेजा ज्वालावानिव पावकः ॥ ३२ ॥ <br>
वंद्यमानो मुनिगणैः स्तूयमानो महर्षिभिः ॥ <br>
आनंदितो जयाशीर्भिः प्रवरैर्दैत्यपुंगवैः॥ ३३॥ <br>
तत्र सर्वर्द्धिसंपूर्णमासनं हेमभूषणम् ॥ <br>
अध्यतिष्ठत दैत्येंद्रस्तत्र मंगलवेश्मनि ॥ <br>
तत्रोपविष्टः शुशुभे दैत्यराजो महायशाः ॥ ३४ ॥ <br>
दिव्यचंदनपुष्टांगः सुरपुष्पसमुज्ज्वलः ॥ <br>
मुकुटाकारजुष्टांगः सितचामरवीजितः ॥ <br>
मृतोत्थितैस्तथा दैत्यैर्दैत्याधीशैरधिष्ठितः ॥ ३५ ॥ <br>
क्रतुभिर्मूर्त्तिमद्भिश्च सेव्य मानो महाबलः ॥ <br>
सर्वपुष्पोत्करयुतैर्नानाविहगनादिभिः ॥ ३६ ॥ <br>
तत्र श्रीरतुला लोके तत्र लक्ष्मीर्निरर्गला ॥ <br>
तत्र कांतिर्द्युतिः शोभा शंबरो यत्र दानवः ॥ ३७ ॥ <br>
एवं स दैत्यनृपतिः सभृत्यस्तत्र मोदते ॥ <br>
स्वयमिंद्रस्तु संजातश्चंद्रसूर्यौ कृतौ स्वकौ ॥ ३८॥ <br>
तयोरिति वचः श्रुत्वा स देवः पुरुषोत्तमः ॥ <br>
चिरं ध्यात्वा स्वमनसि तदावोचदिदं प्रिये ॥ ३९ ॥ <br>
चंद्रसूर्यौ मया ज्ञातं शंबरस्य विचेष्टितम् ॥ <br>
ब्रह्मणो वरदानेन भोक्तव्यं तपसः फलम्॥ 5.2.72.४० ॥ <br>
शंबराय पुरा क्षिप्तं वज्रं कुलिशपाणिना ॥ <br>
हृदये निहतः सोऽपि तथापि न मृतोऽसुरः ॥ ४१ ॥ <br>
गम्यतां च मयाज्ञप्तौ महाका लवनोत्तमे ॥ <br>
चन्द्रसूर्यौ ममादेशात्तत्र सिद्धिं च लप्स्यथ ॥ ४२ ॥ <br>
तत्रानंतो महाकालो लिंगरूपो महेश्वरः ॥ <br>
तस्य चोत्तरतो देशे लिंगं कामप्रदं शिवम् ॥ ४३ ॥ <br>
तस्य दर्शनमात्रेण कृतकृत्यौ भविष्यथः ॥ <br>
तस्य ज्वालासमूहेन मरणं शंबरस्य च ॥ <br>
भविष्यति न संदेहस्तस्मात्तत्रैव गम्य ताम्॥ ४४ ॥ <br>
इत्युक्तौ वासुदेवेन चंद्रसूर्यौ यशस्विनि ॥ <br>
सत्वरं हृष्टरोमाणौ महाकालवनं गतौ ॥ ४५ ॥ <br>
तत्र दृष्ट्वा महादेवं तेजसो राशिमव्य यम् ॥ <br>
स्तुतं च विविधैः स्तोत्रैः पूजितं कुसुमैः शुभैः ॥ ४६ ॥ <br>
एतस्मिन्नंतरे वाणी लिंगमध्यात्समुत्थिता ॥ <br>
आश्वासयंती तरसा चन्द्रसूर्यौ हिमात्मजे ॥ ४७ ॥ <br>
हतः स शंबरो दैत्यो गतौ तौ चन्द्रभास्करौ ॥ <br>
दैत्यानां निर्मितौ दुष्टौ पातालांतरसंस्थितौ ॥ ४८ ॥ <br>
राहुकेतू ग्रहांते तु कृतौ समयपूर्वकौ ॥ <br>
स्थापितः स्वपदे शक्रो देवैः सह न संशयः ॥ ४९ ॥ <br>
स्वं स्वं स्थानं गताः सर्वे लोकपाला मुदा युताः ॥ <br>
कांतिप्रतापसंयुक्तौ भवन्तौ भुवनत्रये ॥ 5.2.72.५० ॥ <br>
गगने ग्रहनक्षत्रैः सहितौ विचरिष्यथः ॥ <br>
पूर्ववत्पुण्यपापानां साक्षिभूतौ भविष्यथः ॥ ५१ ॥ <br>
इत्युक्तौ चन्द्रसूर्यौ तु तया वाण्या वरानने ॥ <br>
सन्तुष्टौ कृतकृत्यौ तु संजातौ लिंगदर्शनात् ॥ ५२ ॥ <br>
एतस्मिन्नंतरे देवा विमानस्था समागताः ॥ <br>
यत्र चंद्रश्च सूर्यश्च महाका लवने शुभौ ॥ ५३ ॥ <br>
ज्ञात्वा लिंगस्य माहात्म्यं नाम चकुः समाहिताः ॥ <br>
सेवितं चंद्रसूर्याभ्यां लिंगं तेजोमयं परम् ॥ ५४ ॥ <br>
चन्द्रादित्येश्वरंनाम ख्यातिं यास्यति भूतले ॥ <br>
लिंगस्यास्य समुत्थेन ज्वालासंघेन शंबरः॥  <br>
दग्धो भृत्यजनैः सार्द्धं चन्द्रसूर्यानुसेवनात्॥ ५५ ॥ <br>
इत्युक्त्वा त्रिदशाः सवें समीपे सर्वतः स्थिताः॥ <br>
स्तुवन्तो  विविधैः स्तोत्रैश्चंद्रादित्येश्वरं शिवम्॥ ५६ ॥ <br>
चन्द्रादित्यौ च तत्रस्थौ स्थितौ लिंगसमीपतः ॥ <br>
आराधयन्तौ देवेशं पदं प्राप्तौ च पूर्ववत् ॥ ५७ ॥ <br>
ये पश्यंति नरा भक्त्या चन्द्रादित्येचरं शिवम् ॥ <br>
ते यांति सूर्यलोकं तु चन्द्रलोकं तथैव च ॥५८॥। <br>
विमानैः सूर्यसकाशैस्तथा चंद्रप्रभैः शुभैः ॥ <br>
यावच्चन्द्रश्च सूर्यश्च तावत्तेषां सुखं भवेत् ॥ ५९ ॥ <br>
चन्द्रसूर्योपरागे तु चंद्रादित्येश्वरं शिवम् ॥ <br>
ये पश्यंति नरा भक्त्या स्नात्वा शिप्रां च पावनीम्॥ 5.2.72.६० ॥ <br>
तेषां कुलशतं यावत्पैतृकं मातृकं तथा ॥ <br>
लोके चंद्रस्य सूर्यस्य मोदते शाश्वतीः समाः॥ ॥ ६१ ॥ <br>
अमासोमसमायोगे ये पश्यन्ति प्रसंगतः ॥ <br>
चन्द्रादित्येश्वरं देवं न ते यांति यमालयम् ॥ ६२ ॥ <br>
एष ते कथितो देवि प्रभावः पापनाशनः ॥ <br>
चन्द्रादित्येश्वरेशस्य श्रूयतां करभेश्वरम् ॥ ६३ ॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडे चतुरशीति लिङ्गमाहात्म्य उमामहेश्वरसंवादे चद्रादित्येश्वरमाहात्म्यवर्णनंनाम द्विसप्ततितमोऽध्यायः ॥ ७२ ॥  <br>
<br>
<br>
</span>
