<span style="font-size: 14pt; line-height: 175%"><br>
।। ईश्वर उवाच ।। ।। <br>
अष्टषष्टिकसंख्याकं पिशाचाख्यमथेश्वरम्।।<br>
शृणु देवि प्रयत्नेन दर्शनात्पापनाशनम् ।। १ ।। <br>
आदौ कलियुगे देवि शूद्रो बहुधनोऽभवत्।। <br>
सोमो नाम सुविख्यातो नास्तिको वेदनिंदकः ।।२।। <br>
अब्रह्मण्यो नृशंसश्च कदर्यो निरपत्रपः ।। <br>
विश्वासघातकश्चैव परस्वहरणे रतः।। ।।३।। <br>
त्रिवर्गहंता चान्येषामात्मकामानुवर्त्तकः ।। <br>
स कदाचिन्मृतो देवि कष्टेन परमेण च ।। ४ ।। <br>
मरुदेशे पिशाचोऽभून्नग्नो दीनो भयावहः ।। <br>
नाशकृत्स पिशाचानां स्वपक्षोच्छेदकारकः ।।५।।<br>
बहवो मर्द्दितास्तेन पिशाचा बलवत्तराः ।।६।। <br>
अथ तेनैव मार्गेण कदाचिच्छाकटायनः ।। <br>
स्वाध्यायनिरतो विद्वान्वाग्ग्मी शमपरायणः ।। ७ ।। <br>
उदयादित्यसंकाशो विभावसुसमद्युतिः ।। <br>
शकटेन सदा याति स पश्यन्पर्वतात्मजे ।। ८ ।। <br>
गतो ददर्श तं रौद्रं पिशाचं च भयावहम्।। <br>
स पिशाचः क्षुधाविष्टो भोक्तुकामोऽभ्यधावत ।। ९ ।। <br>
दृष्ट्वा तं शकटारूढं ब्राह्मणं शाकटायनम् ।।. <br>
शकटस्य ध्वनिं श्रुत्वा रूपं दृष्ट्वा द्विजस्य च ।। 5.2.68.१० ।। <br>
तथारूपः पिशाचस्तु कर्णाभ्यां बधिरीकृतः ।। <br>
आत्मत्राणपरो भूत्वा नष्टः कष्टेन पार्वति ।। <br>
तं धावंतं समालोक्य पिशाचं ब्राह्मणोऽब्रवीत्।। ११ ।। <br>
पिशाच त्रस्तरूपोऽसि त्वरितश्चैव लक्ष्यसे ।। <br>
क्व धावसि समाचक्ष्व कुतस्ते भयमागतम् ।। १२ ।। ।। <br>
।। पिशाच उवाच ।। ।। <br>
शकटस्यास्य महतो घोषं श्रुत्वा भयंकरम् ।। <br>
कर्णाभ्यां बधिरो जातो विसंज्ञस्तव दर्शनात् ।। १३ ।। ।। <br>
।।ब्राह्मण उवाच ।। ।। <br>
पिशाचानां बलिष्ठाश्च श्रूयंते ब्रह्मराक्षसाः ।। <br>
स त्वं मां भोक्तुकामोऽसि विख्यातो ब्रह्मराक्षसः ।।१४ ।। ।। <br>
।।पिशाच उवाच  ।। <br>
पिशाचानां समर्थोऽस्मि नष्टोऽहं तव दर्शनात् ।। <br>
दुःखं हि मृत्युः सर्वेषां जीवितं च सुदुर्ल्लभम् ।। <br>
अतो भीतः पलायामि जीवहेतोः सुखार्थतः ।। १५ ।। <br>
।। ब्राह्मण उवाच ।। ।। <br>
कुतः पिशाच सौख्यं ते मरणं श्रेय एव ते ।। <br>
पैशाची कुत्सिता योनिः पापिनामेव जायते।।१६।। <br>
।।पिशाच उवाच।। ।। <br>
सर्वत्र हि गतो जीवो भवत्येव सुखाश्रयः।। <br>
तस्माज्जीवितुमिच्छामि प्रसीद ब्रह्मराक्षस।। ।।१७।। <br>
।। ब्राह्मण उवाच।। ।।<br>
नाहं त्वां भोक्तुकामोऽस्मि ब्राह्मणोऽहं न राक्षसः।। <br>
सर्वभूतहितार्थाय विचरामि महीतले।।१८।। <br>
सर्वेषामेव जंतूनां मैत्रो ब्राह्मण उच्यते ।। <br>
मा कुरुष्व भयं मत्तो मित्रभावगतो ह्यहम् ।। १९ ।। <br>
तस्य तद्वचनं श्रुत्वा पिशाचः स्वस्थमानसः ।। <br>
प्रणम्य प्रत्युवाचेदं ब्राह्मणं शाकटायनम् ।। 5.2.68.२० ।। <br>
यदि ते सर्वभूतानां दत्ता ह्यभयदक्षिणा ।। <br>
कर्मणा मनसा वाचा मित्रभावं गतो यदि ।। २१ ।। <br>
पृच्छामि त्वां महाभाग संशयो हृदये स्थितः ।। <br>
श्रुत्वानुकंपया सम्यक्तन्मे व्याख्यातुमर्हसि ।। २२ ।। <br>
केन कर्मविपाकेन पैशाचं याति मानवः ।। <br>
पिशाचत्वात्कथं मुक्तिः प्राप्यते पापकर्मभिः ।।२३।। <br>
इति तस्य वचः श्रुत्वा पिशाचस्य वरानने ।। <br>
ममत्वेनावृतस्तस्मै प्रावोचच्छाकटायनः ।।२४।। <br>
अपहृत्य च विप्रस्वं देवस्वं च विशेषतः ।। <br>
तेन पापेन पापिष्ठाः पिशाचत्वं प्रयांति च ।। २५ ।। <br>
पितरं मातरं चैव स्त्रियं बालं द्विजं तथा ।। <br>
वंचयित्वा हरत्यर्थं स पिशाचो भवेन्नरः ।। २६ ।। <br>
राजद्रव्यं गृहीत्वा तु न यजेन्न ददाति यः ।। <br>
आत्मानमेव पुष्णाति पिशाचत्वं स गच्छति ।। २७ ।। <br>
विश्वासघातका ये च परदाररताश्च ये ।। <br>
प्राप्नुवंति पिशाचत्वं तथा ये वेदनिंदकाः ।। २८ ।। <br>
निंदंति ये पुराणानि धर्मशास्त्राणि सर्वदा ।। <br>
ते भवंति पिशाचाश्च ये सदा पिशुना नराः ।। २९ ।। <br>
इति ते कथितं सर्वं वेदप्रामाण्यतोऽधुना ।। <br>
इदानीं कथयिष्यामि यस्त्वं जातोसि तच्छृणु ।। ।। 5.2.68.३० ।। <br>
सोमको नाम शूद्रस्त्वं परमर्मप्रकाशकः ।। <br>
विश्वासघातको जातो देवब्राह्मणदूषकः ।। ३१ ।। <br>
नास्तिको भिन्नमर्यादो जन्मन्यत्रापि सप्तमे ।। <br>
सकुलं पातयित्वात्र नरके दारुणे भृशम् ।। ३२ ।। <br>
पिशाचयोनिं संप्राप्तः पुनः प्राप्स्यसि रौरवम् ।। <br>
महारौरवसंज्ञं तु क्रकचं कालसूत्रकम्।। <br>
यंत्रपीडनकं रौद्रं मथनं कुम्भवालुकम् ।। ३३ ।। <br>
इत्येवं वदतस्तस्य ब्राह्मणस्य यशस्विनि ।। <br>
सस्मार प्राक्तनं जन्म सत्संगात्कुत्सितं स्वकम् ।। ।। ३४ ।। <br>
दुःखाभिभूतो निश्चेष्टो धिग्धिगित्यसकृद्ब्रुवन् ।। <br>
पतितो भूतले देवि इदं वाक्यमथाब्रवीत् ।। ३५ ।। <br>
अहो केनापि पुण्येन भवता सह दर्शनम् ।। <br>
जातं ममाल्पपुण्यस्य दीनस्य कृपणस्य च ।। ३६ ।। <br>
नास्ति धर्मसमं मित्रं नास्ति धर्मसमा गतिः ।। <br>
नास्ति धर्मसम्ं त्राणं स च नास्ति मम प्रभो ।। ३७ ।। <br>
मग्नोऽहं दुःखजलधौ मग्नोऽहं पापकर्दमे ।। <br>
भ्रांतोऽहमंधतमसि ततस्त्वां शरणं गतः ।। ३८ ।। <br>
नमस्तेऽस्तु महाभाग किं करोमि प्रशाधि माम् ।। <br>
तत्तपोबलनिर्दिष्टमिदं प्राप्तं मयाऽधुना ।। ३९ ।। <br>
एवं निगदतस्तस्य पिशाचस्य वरानने ।। <br>
कथयामास माहात्म्यं स विप्रः शाकटायनः ।। 5.2.68.४० ।। <br>
पृथिव्यां यानि तीर्थानि आसमुद्रगतानि वै ।। <br>
क्षेत्राणि यानि संतीह तेषां क्षेत्रं सुपुण्यदम् ।।४१।। <br>
महाकालवनं क्षेत्रं प्रलयेऽप्यक्षयं गतम् ।। <br>
लिंगं तत्र महाक्षेत्रे पिशाचत्वविनाशनम् ।। ४२ ।। <br>
ढुंढेश्वरस्य देवस्य दक्षिणे त्रिदशार्चितम् ।। <br>
पैशाचं विद्यते भूयः पिशाचयोनिनाशनम् ॥ <br>
तस्य दर्शनमात्रेण पिशाचत्वात्प्रमोक्ष्यसे ॥ ४३ । <br>
तस्य तद्वचनं श्रुत्वा स पिशाचो वरानने ॥ <br>
आजगाम त्वरायुक्तो नमस्कृत्य द्विजं तदा ॥४४॥<br>
महाकालवने पुण्ये समीहितफलप्रदे॥ <br>
ददर्श तत्र तल्लिंगं स्नात्वा शिप्राजले शुभे॥४५॥<br>
दर्शनात्तस्य लिंगस्य स पिशाचो वरानने ॥ <br>
तत्क्षणाद्दिव्यदेहस्तु दिव्याभरणभूषितः ॥ ४६ ॥ <br>
दिव्यं विमानमारूढो गतो लोके सनातने ॥ <br>
उद्धृत्य सकलं गोत्रं मातृकं पैतृकं तथा॥४७॥ <br>
दृष्ट्वा तन्महदाश्चर्यं माहात्म्यातिशयं श्रिये ॥ <br>
प्रोक्तं देवैर्विमानस्थैः सिद्धैराकाशगैस्तथा ॥ ४८॥ <br>
पिशाचोपि गतः स्वर्गमस्य लिंगस्य दर्शनात्। <br>
अतो देवः स विख्यातो भविष्यति महीतले॥ <br>
पिशाचेश्वरसंज्ञस्तु सर्वपापप्रणाशनः ॥ ४९ ॥ <br>
ये पश्यंति नरा देवि पिशाचेश्वरसंज्ञकम् । <br>
तेषां हि पितरः सद्यो ये चापि निरये स्थिताः ॥ <br>
पिशाचत्वाद्विमुच्यंते स्वर्गं यांति न संशयः ॥ 5.2.68.५० ॥<br>
अश्वमेधस्य यज्ञस्य सम्यगिष्टस्य यत्फलम् ॥ <br>
तत्फलं लभते सोऽपि पिशाचेश्वरदर्शनात् ॥ ५१ । <br>
गयायां पिंडदानेन यत्पुण्यं समुदाहृतम्॥ <br>
तत्पुण्यमधिकं ज्ञेयं पिशाचेश्वरदर्शनात् ॥ ५२॥ <br>
ये पश्यंति चतुर्दश्यां पिशाचेश्वरसंज्ञकम् ॥ <br>
प्रेतत्वं च पिशाचत्वं कुले तेषां न जायते ॥ ५३॥ <br>
न वियोनिं  नरो याति नरकं च न पश्यति ॥ <br>
प्रसंगेनापि यः पश्येत्पिशाचेश्वरसंज्ञकम् ॥ ५४ ॥ <br>
सर्वैश्वर्यसमायुक्तः सर्वबन्धुसमन्वितः ॥ <br>
मोदते पितृलोके स पिशाचेश्वरदर्शनात् ॥ ५५ ॥ <br>
कीर्तनान्मुच्यते पापाद्दृष्ट्वा स्वर्गं च गच्छति ॥ <br>
स्पर्शनादस्य लिंगस्य पुनात्यासप्तमं कुलम्॥ ५६ ॥ <br>
तदैव स नरो मुक्तः संसारनिगडादिभिः ॥ <br>
यदैव वीक्षते लिंगं पिशाचेश्वरसंज्ञकम् ॥ ५७ ॥ <br>
यज्ञानां तपसां चैव दानानां चैव यत्फलम् ॥ <br>
तत्फलं कोटिगुणितं जायते तस्य दर्शनात् ॥ ५८॥ <br>
यदि पश्येच्चतुर्दश्यां वैशाखे कार्त्तिके तथा । <br>
तस्य पुण्यमसंख्यातं जायते नात्र संशयः॥ ५९ ॥ <br>
एष ते कथितो देवि प्रभावः पापनाशनः ॥ <br>
पिशाचेश्वरदेवस्य श्रूयतां संगमेश्वरम् ॥ 5.2.68.६० ॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डे पिशाचेश्वरमाहात्म्यवर्णनंनामाष्टषष्टितमोऽध्यायः ॥ ६८ । ।॥छ॥. ॥<br>
</span>
