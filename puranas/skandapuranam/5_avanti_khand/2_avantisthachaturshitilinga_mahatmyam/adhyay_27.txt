<span style="font-size: 14pt; line-height: 175%">॥ श्रीमहादेव उवाच ॥ ॥ <br>
सप्तविंशतिमं देव्यनरकेश्वरसंज्ञकम् ॥ <br>
यस्य दर्शनमात्रेण स्वप्नेपि नरकः कुतः ॥ १ ॥ <br>
पुरा कलियुगे देवि कल्पे वाराहसंज्ञके ॥ <br>
कलुषं कालमासाद्य सत्ये च प्रलयं गते ॥ २ ॥ <br>
निर्मर्यादा निराधारा निरौका नास्तिका जनाः ॥ <br>
वर्णाश्रमाश्च संजाता वंचयंति परस्परम् ॥ ३ ॥ <br>
नार्चयंति सुरान्विप्राः कर्म कुर्वंति कुत्सितम् ॥ <br>
लोभमोहपरा भूत्वा कामासक्ताश्च मानवाः ॥ ४ ॥ <br>
वैरबद्धाश्च संजाताः परस्परवधे रताः ॥ <br>
निवृत्तयज्ञस्वाध्यायपिंडोदकविवर्जिताः ॥ ५ ॥ <br>
ब्राह्मणाः सर्वभक्ष्याश्च मृषावादपरायणाः ॥ <br>
भूयिष्ठं कूटमानैश्च पण्यं विक्रीणते तदा ॥ ६ ॥ <br>
दृश्यंते षोडशे वर्षे नराः पलितिनः प्रिये ॥ <br>
आयुःक्षयो मनुष्याणां क्षिप्रमेव प्रपद्यते ॥ ७ ॥ <br>
एवंविधाः समुद्भूता नरा नार्यश्च पातकैः ॥ <br>
नरकेषु प्रपद्यंते क्रमात्पापानुसारतः ॥ ८ ॥ <br>
कुठारैर्भिन्नमूर्द्धानः क्रकचैः पाटिताः परे ॥ <br>
अग्निवर्णैश्च संदंशैरुत्पाटितविलोचनाः ॥ ९ ॥ <br>
भिन्नाश्चायोमयैस्तीक्ष्णैरग्नितप्तैश्च कीलकैः ॥ <br>
पीड्यंते शैलशिखरैश्चूर्ण्यंते क्रूरभूधरैः ॥ 5.2.27.१० ॥ <br>
क्षिप्यंते तप्तकुण्डेषु दह्यंते वह्निराशिषु ॥ <br>
अमेध्येऽधोमुखाश्चान्ये मर्द्दिता दंडपाणिना ॥ ११ ॥ <br>
लौहैश्च शृङ्खलैर्बद्धा ह्यधोवक्त्रैश्च लंबितैः ॥ <br>
अंतरिक्षे परिक्षेपात्क्रंदंतोऽतीव दुःखिताः ॥१२॥ <br>
कृमिभिर्भ्रमरैस्तीक्ष्णैर्दंशैश्च मशकैस्तथा ॥ <br>
लोहतुंडैश्च विहगैर्निर्दयैर्भक्षिता नराः॥१३॥ <br>
केचित्कृत्ताः प्रधावंति तोयार्थं च तृषातुराः ॥<br>
&nbsp;स्वमूत्रं पायिताश्चंडैः क्षुभिताश्चापि घातनैः ॥ १४ ॥ <br>
यैश्चांगैः पतितं कर्म क्रियते पुरुषैर्भुवि ॥ <br>
तेषां तान्येव चांगानि शोध्यंते यातनागतैः ॥ १५ ॥ <br>
ये पश्यंति गुरुं देवान्ब्राह्मणान्क्रुद्धचक्षुषा ॥ <br>
दुष्टेन परदारांश्च वीक्षंते लोचनेन ये ॥ <br>
तेषां नेत्राणि भिद्यंते कृष्यंते लोहशंकुभिः ॥ १६ ॥ <br>
श्रवणौ च प्रपूर्यंते लौहेन शंकुना ततः ॥ <br>
पुनश्च शस्त्रैः कृष्यंते पुनस्तप्तैश्च कीलकैः ॥ १७ ॥ <br>
लौहैर्वेगान्निखन्यंते यैः श्रुतं गुरुनिंदनम् ॥ <br>
मित्राणां देवतानां च साध्वीनामथवा क्वचित् ॥ १८ ॥ <br>
शतशः पाट्यते जिह्वा वह्निवर्णैरयोमुखैः ॥ <br>
शंकुभि स्तीक्ष्णसूक्ष्माग्रैः पूर्यंते चानिलैः पुनः ॥ १९ ॥ <br>
तद्वक्त्राणि बहून्वारान्येपवादरता नराः ॥ <br>
ये गुरुं मातरं वापि पारुष्येण वदंति वै ॥ 5.2.27.२० ॥ <br>
ये निघ्नंति दुराचाराः सुरार्थायोपकल्पिते ॥ <br>
आरामे पुष्पपत्राणि तेषामंगानि कृंतति ॥ २१ ॥ <br>
यैरप्यालिंगिता नारी परस्य च दुरात्मभिः ॥ <br>
तेषामयोमयी नारी वह्निवर्णा तु वक्षसि ॥ २२ ॥ <br>
स्थाप्यते वध्यते चापि प्रचंडैर्यमकिंकरैः ॥ <br>
नार्यश्च पुरुषैस्तप्तैरालिंग्यंते ह्ययोमयैः ॥ २३ ॥ <br>
तदा लोहमये गेहे ज्वलितानलसंस्तरे ॥ <br>
निक्षिप्यंते नरैः सार्द्धमासाद्य कालसंक्षयम् ॥ २४ ॥ <br>
यावती वेदना देहे इह लोके प्रदृश्यते ॥ <br>
नराणामंगपीडा वै तस्माच्छतगुणा भवेत् ॥ २५ ॥ <br>
काकैश्च वृश्चिकैर्गृध्रैर्भक्ष्यंतेऽप्यपरे नराः ॥ <br>
दह्यमाना विलपंति भ्रातस्तातेति चाकुलाः ॥ <br>
वदंत्यसकृदुद्विग्ना न च शांतिं लभंति वै ॥ २६ ॥ <br>
दुःखानि ते प्राप्नुवंति यान्यसह्यानि पार्वति ॥ <br>
एवं ते यातनादुःखं प्राप्नुवंति सुनिश्चितम् ॥ <br>
निमिर्नाम महाभागो यममार्गं ददर्श ह ॥ २७ ॥ <br>
रौद्रं भयानकं दुर्गं पूरितं पापकर्मभिः ॥ <br>
तमसा संवृतं चैव केशशैवालशाद्वलम् ॥ २८ ॥ <br>
संपृक्तं पापकृद्गंधैर्मांसशोणितकर्द्दमैः ॥ <br>
वह्निज्वालेन दीप्तेन समंतात्परिवारितम् ॥ २९ ॥ <br>
अधोमुखैश्च कर्कोटैर्गृध्रैश्च समभिद्रुतम् ॥ <br>
सूचीमुखैस्तथा प्रेतैविंध्यशैलोपमैर्वृतम् ॥ ॥ 5.2.27.३० ॥ <br>
वृक्षै रुधिरमांसैश्च छिन्नबाहूरुपाणिभिः ॥ <br>
निकृत्तोदरहस्तैश्च तत्रतत्र प्रचारितैः ॥ ३१ ॥ <br>
वृतं कुणपदुर्गंधैरशिवं भोगवर्जितम् ॥ <br>
असिपत्र वनं चैव समंतात्परिवारितम् ॥ ३२ ॥ <br>
करंभवालुकाकीर्णमायसीश्च शिलाः पृथक् ॥ <br>
ददर्श चापि देहोत्थयातनां पापकर्मणाम् ॥ ३३ ॥ <br>
स तं दुर्गंधमालक्ष्य पुरुषं तमुवाच ह ॥ <br>
कियदध्वानमस्माभिर्गंतव्यमिदमब्रवीत् ॥ ३४ ॥ <br>
देशोऽयं कश्च देवानामेतदिच्छामि वेदितुम् ॥ <br>
इत्युक्तो यमदूतस्तु दण्डहस्तोऽग्निसप्रभः ॥ <br>
पुरतो दर्शयन्मार्गमित एहीत्युवाच ह ॥ ३५ ॥ <br>
भूयः स राजा तं प्राह किंकरं विनयान्वितः ॥ <br>
भो याम्यपुरुषाचक्ष्व किं मया दुष्कृतं कृतम् ॥ ३६ ॥ <br>
येनेदं व्यसनं प्राप्तं मया च धार्मिकेण हि ॥ <br>
निमिर्नामाहं विख्यातो जनकानामहं कुले ॥ ३७ ॥ <br>
जातो विदेहविषये सम्यग्मनुजपालकः ॥ <br>
चातुर्वर्ण्यं च धर्मस्थं कृत्वा संरक्षितं मया ॥ ३८ ॥ <br>
धर्मप्रधानकल्पेन मनुनात्र यथा पुरा ॥ <br>
यज्ञैर्मयेष्टं बहुभिर्धर्मतः पालिता मही ॥ ३९ ॥ <br>
नोत्सृष्टश्चैव संग्रामो नातिथिर्विमुखोऽभवत् ॥ <br>
कृता स्पृहा च न मया परस्त्रीविभवादिषु ॥ 5.2.27.४० ॥ <br>
सोऽहं कथमिमं प्राप्तो नरकं भृशदारुणम् ॥ <br>
इति पृष्टस्तदा तेन निमिना यमकिंकरः ॥ <br>
उवाच प्रणतो भूत्वा क्रूरोऽपि प्रश्रितं वचः ॥ ४१ ॥ <br>
॥ पुरुष उवाच ॥ ॥ <br>
महाराज यथात्थ त्वं तथैतन्नात्र संशयः ॥ <br>
किन्तु स्वल्पं कृतं पापं भवंतं स्मारयामि तत् ॥ ४२ ॥ <br>
उक्ता या दक्षिणा श्राद्धे न दत्ता सा त्वया नृप ॥ <br>
प्रमादाद्विस्मृता चैव तस्येदं कर्मणः फलम् ॥ ४३ ॥ <br>
एतावदेव ते पापं नान्य त्किंचन विद्यते ॥ <br>
वैदेहागच्छ पुण्यानामुपभोगाय पार्थिव ॥ ४४ ॥ <br>
एवं श्रुत्वा तु राजर्षिर्निमिर्दूतमथाब्रवीत् ॥ <br>
यास्यामि देवानुचर यत्र मां त्वं हि नेष्यसि ॥ ४५ ॥ <br>
किंचित्पृच्छामि ते तत्त्वं यथावद्वक्तुमर्हसि ॥ <br>
वज्रतुंडास्त्वमी काकाः पुंसां नयनहारिणः ॥ ४६ ॥ <br>
पुनः पुनश्च नेत्राणि तद्वत्तेषां भवंति हि ॥ <br>
किं कृतं कर्म दूतेंद्र कथयैतज्जुगुप्सितम् ॥ ४७ ॥ <br>
हरंत्येषां तथा जिह्वां जायमानां पुनर्नवाम् ॥ <br>
करपत्रेण पाट्यंते कस्मादेते सुदुःखिताः ॥ ४८ ॥ <br>
किमेते नष्टचित्ताश्च तुद्यंतेऽहर्निशं नराः ॥ <br>
एताश्चान्याश्च दृश्यंते यातनाः पापकर्मिणाम् ॥ <br>
कियत्कालं भविष्यंति तन्ममोद्दे शतो वद ॥ ४९ ॥ <br>
॥ पुरुष उवाच ॥ ॥ <br>
यन्मां पृच्छसि भूपाल पापकर्मफलोदयम् ॥ <br>
तत्तेहं संप्रवक्ष्यामि संक्षेपेण यथातथम् ॥ 5.2.27.५० ॥ <br>
पुण्या पुण्ये हि पुरुषः पर्यायेण समश्नुते ॥ <br>
भुंजतश्च क्षयं याति पुण्यं पापमथापि वा ॥ ५१ ॥ <br>
न तु भोगादृते पुण्यं पापं कर्म च मानवः ॥ <br>
परित्यजति राजेन्द्र सत्यमेतदुदाहृतम् ॥ ५२ ॥ <br>
एवमेते महापापा यातनाभिरहर्निशम् ॥ <br>
क्षपयंति महाघोरं नरकांतरवर्त्तिनः ॥ ५३ ॥ <br>
देवत्वेऽथ मनुष्यत्वे तिर्यक्त्वेऽथ शुभाशुभम् ॥ <br>
पुण्यपापोद्भवं भुंक्ते सुखदुःखं न संशयः ॥ ५४ ॥ <br>
एतदुद्देशतो राजन्भवता कथितं मया ॥ <br>
स्वकर्मफलमोक्षाणां पुण्यानां पापिनां तथा ॥ ५५ ॥ <br>
तदेह्यन्यत्र गच्छावि यथा दृष्टं त्वयाधुना ॥ <br>
ततस्तमग्रतः कृत्वा स राजा गंतुमुद्यतः ॥ ५६ ॥ <br>
तदा हि सर्वैरुद्घुष्टं यातना स्थायिभिर्नृभिः ॥ <br>
प्रसादं कुरु भूपेति तिष्ठ तावन्मुहूर्त्तकम् ॥ <br>
त्वदंगसंगी पवनो देहान्ह्लादयते हि नः ॥ ५७ ॥ <br>
परितापं च गात्रेभ्यः पीडा बाधाश्च कृत्स्नशः ॥ <br>
अपहंति नरव्याघ्र कृपां कुरु महीपते ॥ ५८ ॥ <br>
एतच्छ्रुत्वा वचस्तेषां तं याम्यपुरुषं नृपः ॥ <br>
पप्रच्छ कथमेतेषामाह्लादो मयि तिष्ठति ॥५९ ॥ <br>
किं मया कर्म तत्पुण्यं मर्त्यलोके महत्कृतम् ॥ <br>
प्रह्लादजननी दृष्टिर्यस्येयं तदुदीर्यताम् ॥ 5.2.27.६० ॥ <br>
॥ पुरुष उवाच ॥ ॥ <br>
त्वया दृष्टो महाकाले विख्यातोऽनरकेश्वरः ॥ <br>
आश्विनस्य चतुर्दश्यां तस्येदं फलमीदृशम् ॥ ६१ ॥ <br>
ततस्तद्गात्रसंसर्गी पवनो ह्लाददायकः ॥ <br>
पापकर्मकृतां राजन्यातना न प्रबाधते ॥ ६२ ॥ <br>
॥ राजोवाच ॥ ॥ <br>
यदि मत्संनिधाने सा यातना न प्रबाधते ॥ <br>
ततो भद्रमुखात्राहं स्थास्ये स्थाणुरिवाचलः ॥ ६३ ॥ <br>
॥ पुरुष उवाच ॥ ॥ <br>
एहि राजेंद्र गच्छावो निजपुण्यसमार्जितान् ॥ <br>
भुंक्ष्व भोगान्न यास्येतां यातनां पापकर्मणाम् ॥ ॥ ६४ ॥ <br>
॥ राजोवाच ॥ ॥ <br>
न स्वर्गे ब्रह्मलोके वा तत्सुखं प्राप्यते नरैः ॥ <br>
यदार्त्तजंतुं निर्वाणमानेतुमिति मे मतिः ॥ ६५ ॥ <br>
तस्मान्न तावद्यास्यामि यावदेते सुदुःखिताः ॥ <br>
मत्संनिधानात्सुखिनो भवंतु नरकौकसः ॥ ६६ ॥ <br>
प्राप्स्यंते ते यदि सुखं बहवो दुःखिते मयि ॥ <br>
किं तु प्राप्तं मया सर्वं तस्मात्त्वं व्रज मा चिरम् ॥ ६७ ॥ <br>
॥ पुरुष उवाच ॥ ॥ <br>
एष धर्मश्च शक्रश्च त्वां नेतुं समुपागतौ ॥ <br>
अवश्यमस्माद्गंतव्यं तस्मात्पार्थिव गम्यताम्॥ ६८ ॥ <br>
एतस्मिन्नंतरे धर्मः शक्रेण सहितोब्रवीत् ॥ <br>
निमे परमधर्मज्ञ प्रीता देवगणास्तव ॥ ६९ ॥ <br>
एह्येहि पुरुषव्याघ्र कृतमेतावता प्रभो॥ <br>
सिद्धिः प्राप्ता त्वया राजँल्लोकाश्चाप्यक्षयान्विताः ॥ 5.2.27.७० ॥ <br>
न च मन्युस्त्वया कार्यः शृणु मे वचनं विभो ॥ <br>
अवश्यं नरकस्तावद्द्रष्टव्यः सर्वराजभिः ॥ ७१ ॥ <br>
नयामि त्वामहं स्वर्गं त्वया सम्यगुपासितः ॥ <br>
विमानवरमारुह्य विमलं चाद्य गम्यताम् ॥ ७२ ॥ ॥ <br>
॥ निमिरुवाच ॥ ॥ <br>
नरके मानवा धर्म पीड्यंतेऽत्र सहस्रशः ॥ <br>
त्राहीति वार्त्तां क्रंदंतो मामतो न व्रजाम्यहम् ॥ ७३ ॥ <br>
॥ इन्द्र उवाच ॥ ॥ <br>
कर्मणा नरके प्राप्तिरेषां च पापकर्मणाम् ॥ <br>
स्वर्गे त्वयापि गंतव्यं नृप पुण्येन कर्मणा ॥ ७४ ॥ <br>
॥ राजोवाच ॥ ॥ <br>
परिजानासि धर्मज्ञ त्वं वा शक्र शचीपते ॥ <br>
विशिष्टं मम किं पुण्यं शुभं तद्वक्तुमर्हसि ॥ ७५ ॥ <br>
॥ धर्म उवाच ॥ ॥ <br>
आश्विनस्य तु मासस्य कृष्णपक्षे चतुर्दशी ॥ <br>
तस्यां त्वया महाबाहो महाकालवनोत्तमे ॥ <br>
दृष्टो देवः सुविख्यातः स्वर्गदोऽनरकेश्वरः ॥ ७६ ॥ <br>
तद्विशिष्टं च ते पुण्यं तस्य संख्या न विद्यते ॥ <br>
स्वकर्मोपार्जितं पुण्यं भुंक्ष्व राजन्यथासुखम् ॥ <br>
एते नारकिकाः सर्वे क्षपयंतु स्वकर्मजाम् ॥ ॥ ७७ ॥ <br>
॥ राजोवाच ॥ ॥ <br>
कथं स्पृहां करिष्यंति सत्संगेषु च मानवाः ॥ <br>
यदि मत्संनिधावेषामुत्कर्षो नोपजायते ॥ ७८ ॥ <br>
तस्माद्यत्सुकृतं किंचिद्विशिष्टतरमस्ति वै ॥ <br>
तेन मुच्यंतु नरकात्पापिनो यातनागताः ॥ ७९ ॥ <br>
॥ धर्म उवाच ॥ ॥ <br>
राजंस्त्वया कृतं पूर्वेऽनरकेश्वरदर्शनम् ॥ <br>
तदुत्पन्नस्य पुण्यस्य कलामेभ्यः प्रयच्छ वै ॥ 5.2.27.८० ॥ <br>
तत्पुण्यस्य प्रभावेण मोक्ष्यंते नरकादिमे ॥ <br>
तथा कृते ततस्तेन विमुक्ता नरकाच्च ते ॥ ८१ ॥ <br>
ततोऽब्रवीद्धर्मराजो निमिं शक्रसमन्वितः ॥ <br>
एवं श्रेष्ठतरं स्थानं त्वया प्राप्तं महीपते ॥ ८२ ॥ <br>
एतांश्च नारकान्पश्य विमुक्तान्पापकर्मणः॥ <br>
ततोऽपतत्पुष्पवृष्टिस्तस्योपरि महीपतेः ॥ ८३ ॥ <br>
विमानं चाधिरोप्यैनं स्वर्लोकमनयद्धरिः ॥ <br>
येये तत्राभवन्पापा यातनाभ्यः परिच्युताः ॥ ८४ ॥ <br>
प्रभावात्तस्य देवस्य स्वर्गलोकं गताः प्रिये ॥ <br>
अतो देवः सुविख्यातः सदेवोऽनरकेश्वरः ॥ ८५ ॥ <br>
स्तुतो देवगणैः सर्वैर्नरकादवतारकः॥ <br>
जातः स एव सुकृती कुलं तेनैव पावितम्॥८६॥ <br>
यः पश्यति नरो नित्यं देवं चानरकेश्वरम्॥ <br>
तेषां विलीयते पापं पूर्वजन्मशतोद्भवम्॥८७॥ <br>
येनुमोदंति देवस्य दर्शनं पर्वतात्मजे॥ <br>
तेऽपि पापविनिर्मुक्ताः प्रयांति मम मंदिरे॥८८॥ <br>
समतीतं भविष्यच्च कुलानामयुतं नरः॥ <br>
मम लोकं नयत्याशु तस्य लिंगस्य दर्शनात्॥८९॥ <br>
शिवयोगसमायुक्ता कृष्णा या च चतुर्दशी ॥ <br>
सा प्रोक्ता वल्लभा तस्य सर्वपापप्रणाशिनी ॥ 5.2.27.९०॥ <br>
ये चायाzति नरास्तस्यां देवं चानरकेश्वरम् ॥ <br>
उपोष्य पापैर्मुच्यंते ते नराः शतजन्मजैः ॥ ९१ ॥ <br>
कर्मणा मनसा वाचा यत्पापं समुपार्जितम् ॥ <br>
तत्क्षालयति देवोसौ तिथौ तस्यां समर्चितः ॥ ९२ ॥ <br>
एष ते कथितो देवि प्रभावः पापनाशनः ॥ <br>
जटेश्वरस्य देवस्य शृणु माहात्म्यमुत्तमम् ॥९३॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिंगमाहात्म्येऽनरकेश्वरमाहात्म्यवर्णनंनाम सप्तविंशोऽध्यायः ॥ २७ ॥<br>
<br>
</span>
