<span style="font-size: 14pt; line-height: 175%">।। श्रीमहादेव उवाच ।। ।। <br>
उत्तरेश्वरमाहात्म्यमशेषपापनाशनम्।। <br>
जन्ममृत्युजराव्याधिस्फोटनं शृणु पार्वति ।। १ ।। <br>
अयोध्यायामतिख्यातकुलोत्पन्नश्च पार्थिवः ।। <br>
सुधीः परीक्षिन्नामा च मृगयामगमत्स च ।। २ ।। <br>
मृगमनुससाराथ मृगो दूरमपासरत् ।। ३ ।। <br>
तदाध्वनि जातश्रमः क्षुत्तृष्णाभिभूतः कस्मिंश्चिद्वनोद्देशे नीलवनमपश्यच्चाविवेश ।। ४ ।। <br>
तस्य वनखण्डस्य दक्षिणभागे सरो दृष्ट्वा साश्व एव व्यगाहत ।। ५ ।। <br>
अथाश्वस्थः सन्मृणालमश्वस्याग्रतो निक्षिप्य पुष्करिणीं समुपाविशत् ।। ६ ।। <br>
शयितस्ततः शयानो गीतमशृणोत् ।। ७ ।। <br>
स श्रुत्वाचिंतयन्नेह मनुष्यगतिं प्रपश्यामि ।। ८ ।। <br>
कस्य खल्वयं गीतशब्द इत्यवलोकयामास ।। ९ ।। <br>
अथापश्यत्कन्यां परमरूपदर्शनीयां पुष्पाणि विचिन्वंतीं चाथ राजा समीपे पर्यक्रामत् ।। ५.२.८४.१० ।। <br>
तामब्रवीद्राजा कस्यासि त्वं कन्या परमरूपदर्शनीया पुष्पाणि विचिन्वती ।। ११ ।। <br>
साथ राजसमीपे गत्वेति प्रोवाच कन्यास्मीति ।। १२ ।। ।। <br>
।। राजोवाच ।। ।। <br>
अर्थी तवास्मीति ।। १३ ।। <br>
अथोवाच कन्या ।। <br>
समयेनाहं त्वया शक्योपालब्धुं नान्यथेति ।। १४ ।। <br>
तां राजा समपृच्छत्कस्ते समय इति ।। १५ ।। <br>
ततः कन्या तमुवाच नोदकं दर्शयितव्यमिति ।। १६ ।। <br>
राजा बाढमित्युक्ता तां समागम्य तया सहास्ते ।। १७ ।। <br>
तत्रैवासन्ने राजनि सेना त्वागच्छत् तया सहोपविष्टं राजानं परिवार्य चातिष्ठत् ।। १८ ।। <br>
सभाजितश्च राजा तथैव शिबि कया प्रायात् ।। <br>
अथ झटिति तया सह स्वं नगरमनुप्राप्य रहसि तया सह रममाणः सन्नान्यं किंचिदपश्यदथ प्रधानोमात्यस्तस्याभ्याशचरास्ताः स्त्रियोऽभ्यपृच्छत् ।। १९ ।। <br>
किमत्र प्रयोजनं विद्यते इत्यब्रुवंस्ताः स्त्रियो पूर्वमेव पश्यामस्तदुदकं नात्राश्रियत इति ।। ५.२.८४.२० ।। <br>
अथामा त्यश्च निरुदकं कारयित्वा दारुवृक्षं वृद्धपुष्पफलं शरद्युपलभ्य राजानामब्रवीत् ।। <br>
वनमिदमनुदकं साध्वत्र रम्यतामिति ।। २१ ।। <br>
स तस्य वचनात्त यैव सह देव्या वनं प्राविशत् ।। २२ ।। <br>
सकलत्रस्तस्मिन्वने रम्ये तयैव सह रेमे ।। २३ ।। <br>
प्रविश्य च राजा सह प्रियया सुधाधवलसलिलपूर्णां वापीमपश्यत् ।। २४ ।। <br>
वापीं दर्दुरैः पूर्णां दृष्ट्वैव च तां तस्या एव तीरे तया देव्यातिष्ठत् ।। २५ ।। <br>
अथ तां देवीं राजाब्रवीत् ।। <br>
शांततरं वापीसलिलमिति ।। २६ ।। <br>
सा च तद्वचः श्रुत्वा तीर्थवापीं न्यमज्जन्न पुनरुदमज्जत् ।। <br>
तां मृगयमाणो राजा नापश्यत् ।। २७ ।। <br>
वापीं दर्दुरैर् पूर्णां दृष्ट्वा आज्ञापयामास भृत्यान्सर्वदर्दुरवधः क्रियतामिति ।। २८ ।। <br>
यो ममार्थी स तैर्ददुरैरुपायनैर्मामनुतिष्ठेत् ।। २९ ।। <br>
अथ कश्चिन्महान्दर्दुरो दर्दुरवधे क्रियमाणे सर्वासु दिक्ष्वभ्यगात् ।। ५.२.८४.३० ।। <br>
उपेत्य चैनमुवाचेदं ज्ञात्वा क्रोधवशंगतम् ।। <br>
प्रसादं कुरु नार्हसि दर्दुराणामनपराधिनां वधं कर्तुमिति ।। ।। ३१ ।। <br>
श्लोकश्चात्र भवति ।। <br>
मा दुर्दुरान्प्रभिंद्यास्त्वं कोपं संधारयाच्युत ।। <br>
प्रक्षीयते महाधर्मो जनानां परिजानताम् ।। ३२ ।। <br>
तमेवं वादिनमिष्टजनवियोगे शाकपरीतात्मानं स राजा प्रोवाच ।। <br>
नहि काममप्येतन्निष्कामेन निबर्हणीया इति ।।३३।। <br>
एतैर्दुरात्मभिर्म स्त्री भक्षिता सर्वथैव त्विम वध्या दर्दुराः ।। <br>
नार्हसि विद्वन्नुपरोद्धुमिति ।। ३४ ।। <br>
स तद्वाक्यमुपश्रुत्य व्यथितेंद्रियमनाः प्रोवाच प्रसीद राजन्नहमायुर्नामभूपालः ।। ३५ ।। <br>
प्राप्ता सा मम दुहिता ।। <br>
सा कन्या नागलोकं गता ।। <br>
अत्रास्ते नागचूडो नागराजः ।। <br>
स्मृता आगमिष्यति ।। ३६ ।। <br>
तामब्रवीद्राजा तां स्मृत्वानीय मे दीयतामिति ।। ३७ ।। <br>
अथैनां स्मृत्वा राज्ञे अदात् ।। <br>
अब्रवीच्च ।। ३८ ।। <br>
मयावहसितो गालवो महान्मुनिः तपसा कर्शितांगः ।। <br>
क्षमेश्वरो दर्दुरबाल्यात्प्रकोपितः तेनाहं शप्तः यन्मामनादृत्य दर्दुरबाल्यादवहसितस्तस्माद्दर्दुरो भविष्यसि ।। ३९ ।। <br>
प्रसादितस्तु विप्रः प्रत्युवाच ।। ।। ५.२.८४.४० ।। <br>
अवितथोऽयं मम शापस्तस्मादन्यजन्मनि दर्दुरराजो भूत्वा त्वं हि दुहितरमिक्ष्वाकुकुलोत्पन्नाय सर्वगुणान्विताय दत्त्वा यदा यास्यसि महाकालवने तस्योत्तरदिग्भागे तदा लिंगस्य दर्शनेन मुक्तिमवाप्स्यसि ।। ४१ ।। <br>
दुहिता कियत्पातालं यास्यति स्मृता चागमिष्यति ।। <br>
स्वस्ति तेऽस्तु साधयिष्यामि कार्याणि, इत्युक्त्वा दर्दुरो महाकालवनमगच्छत् ।। ४२ ।। <br>
तस्योत्तरे लिंगं ददर्श तस्य दर्शनादनेकमा णिक्यरचितं सिद्धगन्धर्वसेवितं विमानवरमारुह्य शक्रलोकं गतः ।। ४३ ।। <br>
तस्य माहात्म्यमवलोक्य देवाचार्यो बृहस्पतिर्वाक्यं जगाद ।। ४४ ।। <br>
अहो लिंगस्य माहात्म्यमहो लिंगस्य वैभवम् ।। <br>
संप्राप्तो वासवं लोकं शापभ्रष्टो हि दर्दुरः ।। ४५ ।। <br>
आयुराख्यो हि भूपालो मुक्तो दर्दुरतां गतः ।। ।। ४६ ।। <br>
इति तद्वचनं श्रुत्वा देवाचार्यस्य पार्वति ।। <br>
देवास्ते हष्टमनसो नाम चकुः समाहिताः ।। ४७ ।। <br>
यस्माद्दर्दुरभूपालो मुक्तो दर्दुरयोनितः ।। <br>
दर्शनात्तस्य लिंगस्य तस्मात्ख्यातो भविष्यति ।। ४८ ।। <br>
उत्तरेश्वरदेवश्च शापपापप्रणोदकः ।। <br>
इत्युक्त्वा त्रिदशैः सर्वैः पूजितो ह्युत्तरेश्वरः ।। ।। ४९ ।। <br>
भुक्तिमुक्तिप्रदो देवि महापातकनाशनः ।। <br>
क्षेत्रस्य रक्षणार्थाय नियुक्तो यो मया गणः ।। <br>
दर्दुरो हि दुराधर्षः स चापीश्वरतां गतः ।। ।। ५.२.८४.५० ।। <br>
उत्तराशामथो गत्वा यः पश्येदुत्तरेश्वरम् ।। <br>
स सर्वैश्वर्यसंयुक्तो याति लोकमथोत्तरम् ।। ५१ ।। <br>
सुभगः सर्वदा दांतः सुरूपः पुत्रवानिति ।। <br>
नीरोगः पुण्यशीलश्च जायते सप्तजन्म च ।। ५२ ।। <br>
या वृद्धिस्तु कुबेरस्य शक्रस्य च यमस्य च ।। <br>
वरुणस्य च या वृद्धिः सा वृद्धिरुत्तरोत्तरा ।। <br>
जायते नात्र सन्देह उत्तरेश्वरदर्शनात ।। ५३ ।। <br>
कृष्णपक्षे चतुर्दश्यां ये पश्यंति यशस्विनि ।। <br>
उत्तरेश्वरसंज्ञं तु ते कृतार्थाः कलौ युगे ।। ५४ ।। <br>
किं दानैः किं तपोभिश्च किं यज्ञैर्बहुदक्षिणैः ।। <br>
दर्शनाल्लभते राज्यं स्वर्गं मोक्षं क्रमेण तु ।। ५५ ।। <br>
आजन्म च कृतं पापं स्वल्पं वा यदि वा बहु ।। <br>
तत्सर्वं नाशमायाति उत्तरेश्वरदर्शनात् ।। ५६ ।। <br>
इत्येवं चतुराशीतिः संख्याता ईश्वरास्तव ।। <br>
कथिता ये त्वया पृष्टा महाकालवने मया ।। ५७ ।। <br>
य एतेषां देवि यात्रां प्रतिलोमानुलोमतः ।। <br>
करिष्यंति नरा भक्त्या ते यास्यंति परं पदम् ।।। ५८ ।। <br>
यश्चापि पूजयेत्तत्र लिंगं भक्त्या तु मानवः ।। <br>
स कुलं तारयत्येव पैतृकं मातृकं शतम् ।। ५९ ।। <br>
एष ते कथितो देवि प्रभावः पाप नाशनः ।। <br>
चतुराशीतिलिंगानां किं भूयः श्रोतुमिच्छसि ।। ५.२.८४.६० ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडे चतुरशीतिलिङ्गमाहात्म्य उमामहेश्वरसंवाद उत्तरेश्वरलिंगमाहात्म्यवर्णनपूर्वक चतुरशीतिलिंगमाहात्म्यवर्णनंनाम चतुरशीतितमोऽध्यायः ।। ८४ ।।  <br>
इति श्रीस्कांदे महापुराणे पंचम आवन्त्यखण्डे द्वितीयमवन्तीस्थचतुरशीतिलिंगमाहात्म्यं समाप्तम् ।। ( ५-२) ।।<br>
<br>
<br>
</span>
