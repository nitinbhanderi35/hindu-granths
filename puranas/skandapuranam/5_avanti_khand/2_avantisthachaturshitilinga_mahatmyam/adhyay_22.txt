<span style="font-size: 14pt; line-height: 175%"><br>
।। श्रीविश्वनाथ उवाच ।। ।। <br>
द्वाविंशतितमं विद्धि कर्कटेश्वरसंज्ञकम् ।। <br>
यस्य दर्शनमात्रेण तिर्यग्योनिर्न दृश्यते ।। १ ।। <br>
आसीत्पुरा बृहत्कल्पे धर्म मूर्तिर्जनाधिपः ।। <br>
सुहृच्छक्रस्य निहता येन दैत्याः सहस्रशः ।। २ ।। <br>
सोमसूर्यादयो यस्य तेजसा निष्प्रभाः कृताः ।। <br>
प्रजाश्च पालिता येन निहत्य समरे द्विषः ।। ३ ।। <br>
यथेच्छारूपधारी च संग्रामेष्वपराजितः ।। <br>
तस्य भानुमतीनाम भार्या त्रैलोक्यसुंदरी ।। ४ ।। <br>
राज्ञस्तस्याग्रमहिषी प्राणेभ्योऽपि गरीयसी ।। <br>
दशनारीसहस्राणां मध्ये श्रीरिव राजिता ।। ५ ।। <br>
नृपो नृपसहस्रेण न कदाचित्प्रमुच्यते ।। <br>
कदाचिदेकांतगतः पप्रच्छ स्वपुरोहितम् ।। <br>
विस्मयेनावृतमना वशिष्ठमृषिसत्तमम् ।। ६ ।। <br>
भगवन्केन धर्मेण मम लक्ष्मीरनुत्तमा ।। <br>
कस्माच्च विपुलं तेजो दुःसहं मम दृश्यते ।। ७ ।। ।। <br>
।। वशिष्ठ उवाच ।। ।। <br>
पुरा त्वमवनीपाऽऽसीः शूद्रजातिसमुद्भवः ।। <br>
बहुदोषसमाविष्टो दुष्टया भार्ययाऽनया ।। ८ ।। <br>
निवसन्दुष्टहृदयो वर्षाणि सुबहून्यपि ।। <br>
महाक्रोधाभिभूतात्मा सदा निष्ठुरजल्पकः ।। ९ ।। <br>
सदा ब्रह्मस्वहारी त्वं सदा वेदविनिंदकः ।। <br>
सदा चासूयको राजन्सदा विश्वासघातकः ।। 5.2.22.१० ।। <br>
अथ पंचत्वमापन्नः काले नरकमाप्तवान् ।। <br>
ताम्रभ्राष्ट्रे परं दग्धो दशवर्षाणि पंच च ।। ११ ।।<br>
रौरवे कुम्भिपाके च महारौरवसंज्ञके ।। <br>
सूक्ष्माणि तिलमात्राणि कृत्वा खंडान्यनेकशः ।। १२ ।। <br>
मूषायां धीमतो राजन्नसिपत्रे च दारितः ।। <br>
शेषपातकशुद्ध्यर्थं धराया मवतारितः।।१३।। <br>
विधाय कार्कटं रूपं यमेन त्वयि पार्थिव ।। <br>
शिवस्य सरो विख्यातं महाकालवनोत्तमे।।१४।।<br>
दत्तं जप्तं कृतं यच्च हुतं देवार्चनादि यत्।। <br>
सर्वं तदक्षयं कर्म तस्मिन्सरसि विश्रुतम् ।।१५।। <br>
निक्षिप्तस्त्वं तदा तेन भाविपुण्येन कर्मणा।। <br>
तत्र स्थितस्त्वं भूपाल वर्षाणां पंचकं तथा।।१६।। <br>
कदाचित्तीरभूम्यां त्वं गतः संक्रीडितुं शनैः ।। <br>
समीक्ष्य तत्र काकेन धृत्वा चंचुपुटेन च ।।१७।। <br>
आकाशमार्गं चोड्डीनः स त्वया ताडितो भृशम्।।<br>
त्वत्तीक्ष्णपातैश्चरणैस्ताडितो व्यथितस्तदा ।। १८ ।। <br>
मुक्तस्त्वं चंचुपुटतो वायसेनाकुलेन तु ।। <br>
स्वर्गद्वारस्य पूर्वे तु देव्यगारे सुपुण्यदे ।। १९ ।। <br>
शिवस्य क्षिप्तस्त्वं शीघ्रं चञ्च्वाक्षेपप्रपीडितः ।। <br>
मृतोऽसि संनिधौ तत्र देवस्य परमेष्ठिनः।।5.2.22.२०।। <br>
विमुच्य देहं तज्जीर्णं यावत्तं कार्कटं पुरा।। <br>
तत्क्षणाद्दिव्य देहश्च दिव्याभरणभूषितः ।। २१ ।। <br>
तस्य लिंगस्य माहात्म्याद्भूत्वा विद्याधरेश्वरः ।। <br>
कामगेन विमानेन पूज्यमानो गणेश्वरैः ।।२२।। <br>
स्वर्गे व्रजंस्त्वं संपृष्टः सुरसंघैश्च सादरम्।। <br>
कोयं महात्मा मुदितो याति दिव्यपथोंऽबरात् ।। २३ ।। <br>
ततो रुद्रगणैः सर्वं सुराणां कथितं पुरा ।। <br>
वृत्तांतं विस्तरात्सर्वं कार्कटत्वविमोचनूम् ।। २४ ।। <br>
तस्य लिंगस्य देवेशाः प्रभावोऽयमुपस्थितः ।। <br>
देवैः प्रोक्तं च सहसा लिंगस्यास्य प्रभावतः ।।२५।। <br>
कार्कटीयोनि मुक्तस्य प्राप्तं स्वर्गसुखं यतः ।। <br>
कर्कटेश्वरनामायमतो लोके भविष्यति ।। २६ ।। <br>
तदाप्रभृति देवोऽयं कर्कटेश्वरसंज्ञकः ।। <br>
त्वया स्वर्गे महाभोगा भुक्ता राजन्यथेच्छया ।। २७ ।। <br>
आगतोऽसि पुनर्भूमौ लब्धं राज्यमकंटकम् ।। <br>
तस्य लिंगस्य माहात्म्याज्जातं सर्वं तवाधुना ।। २८ ।। <br>
तस्मात्पार्थिव भूयस्त्वं लिंगमाराधय द्रुतम् ।। <br>
जातिस्मरत्वमापन्नो वशिष्ठवचनात्तदा ।। २९ ।। <br>
पूर्वं कर्म स्मृतं तेन स्वकीयं पार्थिवेन तु ।। <br>
पुनर्गत्वा च तल्लिंगं पूजयामास यत्नतः ।।5.2.22.३० ।। <br>
तस्मिँल्लिंगे लयं प्राप्तः स्वशरीरेण पार्वति।। <br>
येऽर्चयंति सदा भक्त्या कर्कटेश्वरसंज्ञकम्।। <br>
भुक्त्वा भोगांश्चिरं भूमौ ते यांति परमां गतिम्।।३१।। <br>
नियमेन प्रपश्यंति ये देवं कर्कटेश्वरम्।। <br>
अष्टम्यां वा चतुर्दश्यां  तेषां पुण्यफलं शृणु।।३२।। <br>
सूर्यदीप्तिप्रतीकाशैर्विमानैः सार्वकामिकैः।। <br>
मृता मम पुरं यांति त्रिसप्तकुलसंयुताः।।३३। <br>
तत्र दिव्यैर्महाभोगैः स्त्रीसहस्रैर्मनोरमैः।। <br>
कल्पकोटिशतैर्देवि सेव्यमाना वसंति हि ।। ३४ ।। <br>
तदंते विष्णुभवने तावत्कालं च संति हि ।। <br>
वैष्णवैर्विविधैर्भोगैः स्त्रीसहस्रैस्तु सेविताः ।। ३५ ।। <br>
विष्णुलोकाद्ब्रह्मलोकं संप्राप्य मुदिताः पुनः ।। <br>
भोगान्नानाविधान्भुक्त्वा ततो यांति परं पदम् ।। ३६ ।। <br>
दशाश्वमैधैर्यत्पुण्यं तत्फलं तीर्थयात्रया ।। <br>
कर्कटेश्वरदेवस्य मेघनादेश्वरं शृणु ।। ३७ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडे चतुरशीतिलिङ्गमाहात्म्ये कर्कटेश्वरमाहात्म्यवर्णनं नाम द्वाविंशोऽध्यायः ।। २२ ।। <br>
<br>
</span>
