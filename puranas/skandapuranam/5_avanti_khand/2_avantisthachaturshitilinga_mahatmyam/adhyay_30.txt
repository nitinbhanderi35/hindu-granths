<span style="font-size: 14pt; line-height: 175%">श्रीविश्वनाथ उवाच॥<br>
त्रिंशत्तमं विजानीहि त्वं देवि च्यवनेश्वरम्॥ <br>
यस्य दर्शनमात्रेण स्वर्गभ्रंशो न जायते॥१॥ <br>
भृगोर्महर्षेः पुत्रश्च च्यवनो नाम पार्वति॥ <br>
स्थाणुभूतस्तपस्तेपे निराहारो महामुनिः ॥ २ ॥ <br>
वितस्तायास्तटे रम्ये बहुवर्षगणान्किल ॥ <br>
सवल्मीकोऽभवद्विप्रो लताभिरभिसंवृतः ॥ ३ ॥ <br>
कालेन महता देवि समाकीर्णः पिपीलकैः ॥ <br>
तथा स संवृतो धीमान्मृत्पिंड इव सर्वशः ॥ ४ ॥ <br>
आजगाम तमुद्देशं विहर्तुं वन उत्तमे ॥ <br>
शर्यातिर्नाम धर्मात्मा सकुटुंबो मुदान्वितः ॥ ५ ॥ <br>
तस्य स्त्रीणां सहस्राणि चत्वार्यासन्परिग्रहः ॥ <br>
एकैव तु सुता सुभ्रूः सुकन्यानाम नामतः ॥ ६ ॥ <br>
सा सखीभिः परिवृता सर्वाभरणभूषिता ॥ <br>
सा भ्रम्यमाणा वल्मीके दृष्ट्वा भार्गवचक्षुषी ॥ ७ ॥ <br>
सा कौतुकात्कण्टकेन बुद्धिमोहवती तदा ॥ <br>
किं नु खल्विदमित्युक्त्वा निर्बिभेदास्य लोचने ॥ ८ ॥ <br>
अभवत्स तया विद्धो नेत्रयोः परमार्तिमान् ॥ <br>
ततः शर्यातिसैन्यस्य शकृन्मूत्रं समारुणत् ॥ ९ ॥ <br>
ततो रुद्धे शकृन्मूत्रे पर्यतप्यत पार्थिवः ॥ <br>
प्रत्युवाच ततः क्रुद्धो राजा गद्गदया गिरा ॥ 5.2.30.१० ॥ <br>
केनापकृतमद्येह भार्गवस्य महात्मनः ॥ <br>
तपोनित्यस्य वृद्धस्य रोषणस्य विशेषतः ॥ ११ ॥ <br>
ज्ञातं वा यदि वाज्ञातं तदिदं ब्रूत मा चिरम् ॥ <br>
तमूचुः सैनिकाः सर्वे न विद्मोऽपकृतं वयम् ॥ १२ ॥ <br>
ततः स पृथिवीपालः साम्ना चोग्रेण च स्वयम् ॥ <br>
पर्यपृच्छत्स्ववर्ग च भूयोभूयः सुदुःखितः ॥ १३ ॥ <br>
पितरं दुःखितं दृष्ट्वा सुकन्या तमथाब्रवीत् ॥ <br>
मया किंचिच्च वल्मीके दृष्टं सत्त्वमतिच्छवि ॥ १४ ॥ <br>
खद्योतवदभिज्ञातं तन्मया विद्धमंतिकम् ॥ <br>
एतच्छ्रुत्वा तु शर्यातिर्वल्मीकं क्षिप्रमभ्यगात् ॥ १५ ॥ <br>
तत्रापश्यत्तपोवृद्धं वयोवृद्धं च भार्गवम् ॥ <br>
प्रार्थयामास सैन्यार्थे प्रांजलिः स महीपतिः ॥ १६ ॥ <br>
अज्ञानाद्बालया यत्तेऽपकृतं तु महीसुर ॥ <br>
इमामेव च ते कन्यां ददामि सुदृढव्रताम् ॥ १७ ॥ <br>
भार्यार्थे त्वं गृहाणेमां प्रसीद द्विजसत्तम ॥ <br>
ततोब्रवीमहीपालं च्यवनो भार्गवस्तथा ॥ १८ ॥ <br>
यद्येवं प्रतिगृह्यैतां क्षमिष्यामि महीपते ॥ <br>
ददौ दुहितरं तस्मै च्यवनाय महीपतिः ॥ १९ ॥ <br>
प्रतिगृह्य च तां कन्यां भगवान्प्रससाद ह ॥ <br>
प्राप्ते प्रसादे राजाथ ससैन्यो विषयं गतः ॥ 5.2.30.२० ॥ <br>
सुकन्यापि पतिं लब्ध्वा तपस्विनमनिंदिता ॥ <br>
नित्यं पर्यचरत्प्रीत्या तपसा नियमेन च ॥ २१ ॥ <br>
कस्यचित्त्वथ कालस्य नासत्यावश्विनौ प्रिये ॥ <br>
कृताभिषेकां विवृतां सुकन्यां तामपश्यताम् ॥ २२ ॥ <br>
तां दृष्ट्वा दर्शनीयांगीं देवराजसुतामिव ॥ <br>
ऊचतुः समुपद्रुत्य कस्य त्वमतिशोभने ॥ २३ ॥ <br>
सा प्रोवाच महाभागा पतिव्रतपरायणा ॥ <br>
शर्यातितनयां चैव भार्यां च च्यवनस्य हि॥ २४ ॥ <br>
ततोश्विनौ प्रहस्यैनामब्रूतां पुनरेव तु ॥ <br>
कस्मादेवंविधा भूत्वा जराजर्जरितं पतिम् ॥२५॥ <br>
त्वमपास्येह कल्याणि कामभोगबहिष्कृता ॥ <br>
वृद्धं च्यवनमुत्सृज्य वरयस्वैकमावयोः ॥ २६ ॥ <br>
पत्यर्थं देवगर्भाभे मा वृथा यौवनं कृथाः ॥ <br>
एवमुक्ता सुकन्या तु दस्रौ ताविदमब्रवीत् ॥ २७ ॥ <br>
रताहं च्यवने देवे मैवं मा पर्यशंकतम् ॥ <br>
ततोऽब्रूतां पुनस्त्वेनामावां देवभिषग्वरौ ॥ २८ ॥ <br>
युवानं रूपसंपन्नं करिष्यावः पतिं तव ॥ <br>
एतेन समयेनावामामंत्रय सुमध्यमे ॥२७। <br>
सा तयोर्वचनं श्रुत्वा कथयामास  भार्गवे ॥ <br>
तच्छ्रुत्वा च्यवनो भार्यां क्रियतामित्यभा षत ॥ 5.2.30.३० ॥ <br>
ऊचतू राजपुत्रीं तां पतिस्तव विशत्वपः ॥ <br>
ततोऽप्सु च्यवनः शीघ्रं रूपार्थी प्रविवेश ह ॥ ३१ ॥ <br>
अश्विनावपि तत्काले सरः प्राविशतां प्रिये ॥ <br>
ततो मुहूर्त्तादुत्तीर्णा सर्वे ते सरसस्तदा ॥ ३२ ॥ <br>
दिव्यरूपधराः सर्वे युवानो दिव्यकुंडलाः ॥ <br>
तुल्यवेषधराश्चैव मनसः प्रीतिवर्द्धनाः ॥ ॥ ३३ ॥ <br>
तेऽब्रुवन्सहिताः सर्वे वृणीष्वान्यतमं शुभम् ॥ <br>
अस्माकमीप्सितं भद्रे पतित्वे वरवर्णिनि ॥ ३४ ॥ <br>
सा समीक्ष्य तु तान्सर्वांस्तुल्यरूपधरा न्स्थितान् ॥ <br>
निश्चित्य मनसा बुद्ध्या देवी वव्रे स्वकं पतिम् ॥ ३५॥ <br>
लब्ध्वा तु च्यवनो भार्यां वयो रूपं तु वांछितम् ॥ <br>
हृष्टोऽब्रवीन्महातेजास्तौ नासत्याविदं वचः ॥ ३६ ॥ <br>
यदहं रूपसंपन्नो वयसा च समन्वितः ॥ <br>
कृतो भवद्भ्यां वृद्धः सन्भार्यां च प्राप्तवानिमाम् ॥ ३७ ॥ <br>
तस्माद्युवां करि ष्यामि प्रीत्याहं सोमपायिनौ ॥ <br>
सत्यमेतन्न संदेहो देवराजस्य पश्यतः ॥ ३८ ॥ <br>
तच्छ्रुत्वा हृष्टमनसौ दिवं देवौ प्रजग्मतुः ॥ <br>
याजयामास सोमार्हौ नासत्यावश्विनाविति ॥ ३९ ॥ <br>
भिषजौ देवतानां हि कर्मणा तेन गर्हितौ ॥ <br>
आभ्यामर्थाय सोमं त्वं प्रदास्यसि यदि स्वयम् ॥ 5.2.30.४० ॥ <br>
वज्रं ते प्रहरिष्यामि घोररूपं सुदारुणम् ॥ <br>
एवमुक्तः स्मयन्निन्द्रमभिवीक्ष्य स भार्गवः ॥ <br>
बलिनं वासवं ज्ञात्वा चिंतयामास सत्वरम् ॥ ४१ ॥ <br>
देवमाराधयिष्यामि महादेवं महेश्वरम् ॥ <br>
यस्य कर्मकरः शक्रो यस्य देवा वशानुगाः ॥ <br>
यः समर्थो जगद्गोप्ता सृष्टिसंहारकारकः ॥ ४२ ॥ <br>
इत्युक्त्वा च्यवनो देवि महाकालवनं गतः ॥ <br>
रामेश्वरस्य देवस्य लिंगमीशानतः स्थितम् ॥ <br>
श्रद्धयाराधितं तेन च्यवनेन महात्मना ॥ ४३ ॥ <br>
तस्य प्रसन्नो रुद्रस्तु स वज्रादभयं ददौ ॥ <br>
तस्य प्रहरतो बाहुं स्तंभयामास भार्गवः ॥ ४४ ॥ <br>
समाराधनतुष्टस्य लिंगस्यास्य प्रभावतः ॥ <br>
एतस्मिन्नंतरे ज्वाला निःसृता लिंगमध्यतः ॥ ४६ ॥ <br>
तया देवगणाः सर्वे दह्यमाना विचेतसः ॥ <br>
प्रोचुर्गद्गदया वाचा धूमेनांधीकृते क्षणाः ॥ ४६ ॥ <br>
क्रियेतां सोमपावेतावश्विनौ बलसूदन ॥ <br>
देवानां वचनं श्रुत्वा च्यवनं भयपीडितः ॥ <br>
प्रत्युवाच ततः शक्रः प्रणामानतकंधरः ॥ ४७ ॥ <br>
सोमपावश्विनावेतावद्यप्रभृति भार्गव ॥ <br>
भविष्यतस्ततः सर्वमेतत्सत्यं ब्रवीमि ते ॥ ४८ ॥ <br>
मा तेऽतिथ्याभिसंरंभो भविष्यति तपोधन ॥ ।<br>
लिंगस्यास्य प्रभावोऽयं यदहं निष्प्रभीकृतः ॥ ४९ ॥ <br>
ततस्त्वन्नामधेयेन प्रसिद्धिर्भुवि यास्यति ॥ <br>
आराधितं यतो देवि च्यवनेन महात्मना ॥ 5.2.30.५० ॥ <br>
च्यवनेश्वरमेतद्वै ख्यातं त्रिभुवनेऽभवत् ॥ <br>
भक्ता ये पूजयिष्यंति देवेशं च्यवनेश्वरम् ॥ <br>
आजन्मप्रभवं पापं तेषां नश्यति तत्क्षणात् ॥ ५१ ॥ <br>
यः पश्यति नरो नित्यं च्यवनेश्वरसंज्ञकम् ॥ <br>
जन्मदुःखजरारोगैर्मुक्तो मुक्तिमवाप्नुयात् ॥ ५२ ॥ <br>
यंयं काममभिध्यायेन्मनसाभिमतं नरः ॥ <br>
तंतं दुर्लभमाप्नोति च्यवनेश्वरदर्शनात् ॥ ५३ ॥ <br>
नियमेन प्रपश्यंति ये देवं च्यवनेश्वरम् ॥ <br>
ते प्रयांति तनुं त्यक्त्वा मदीये भुवने प्रिये ॥ ५४ ॥ <br>
यः शृणोति कथां पुण्यां सर्वपापहरां शुभाम् ॥ <br>
स पुण्यात्मा परं स्थानं याति दिव्यं न संशयः ॥ ५५ ॥ <br>
भक्तिहीनः क्रियाहीनो यः पश्यति प्रसंगतः ॥ <br>
स पुण्यां गतिमाप्नोति योगिगम्यां यशस्विनि ॥ ५६ ॥ <br>
पुष्पैर्विचित्रैर्ये देवं यजंते च्यवनेश्वरम् ॥ <br>
संसारार्णवमुल्लंघ्य ते यांति परमं पदम् ॥ ५७ ॥ <br>
एष ते कथितो देवि प्रभावः पापनाशनः ॥ <br>
च्यवनेश्वरदेवस्य शृणु खंडेश्वरं शिवे ॥ ५८ ॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिंगमाहात्म्ये च्यवनेश्वरमाहात्म्यवर्णनंनाम त्रिंशोऽध्यायः ॥ ३० ॥ <br>
<br>
<br>
</span>
