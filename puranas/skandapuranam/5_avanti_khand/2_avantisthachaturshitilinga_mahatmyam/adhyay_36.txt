<span style="font-size: 14pt; line-height: 175%">॥ श्रीहर उवाच ॥ ॥ <br>
मार्कण्डेयेश्वरं विद्धि षट्त्रिंशत्तममीश्वरम् ॥ <br>
यस्य दर्शनमात्रेण पुत्रवाञ्जायते नरः ॥ १ ॥ <br>
ब्रह्मवंशसमुत्पन्नो मृकण्डोनाम तापसः ॥ <br>
वेदाध्ययनसंपन्नः स चापुत्रो बभूव ह ॥ २ ॥ <br>
पुत्रार्थं चिन्तयामाम कथं पुत्रो भवेदिति ॥ <br>
अपुत्रस्य कुतो लोक इति वेदेषु पठ्यते ॥ ३ ॥ <br>
तस्मात्तपः करिष्यामि येन मे तनयो भवेत् ॥ <br>
एवं संचित्य बहुधा स जगाम हिमालयम् ॥ ४ ॥ <br>
चकार वसतिं चापि तपसे भावितात्मवान् ॥ <br>
वायुभक्षोंबुभक्षश्च निराहारोर्ध्वपादकः ॥ ५ ॥ <br>
शाकमूलफलाहारः पर्णाश्येकद्विपर्णभुक् ॥ <br>
एवमादीनि चान्यानि तपांसि सुबहून्यपि ॥६॥ <br>
चकार स मुनिस्तत्र वर्षाणि द्वादशैव तु ॥ <br>
न तुष्टोऽहं तदा देवि तपसा दुष्करेण तु ॥७॥ <br>
ततो ज्ञात्वा मतिं तस्य विज्ञप्तोऽहं तदा त्वया ॥ <br>
करोत्येव तपः क्रूरं पुत्रहेतोर्मुनिर्महान् ॥८॥ <br>
तेजसा दीपयञ्छैलं शोषयन्सलिलाशयान् ॥ <br>
तपसा दुष्करेणैव क्षुभिता नाकवासिनः॥९॥ <br>
समुद्राः क्षुभिताः सर्वे चन्द्रादित्यौ तथैव च ॥ <br>
ऋषयो विस्मृतिं प्राप्ताः कंपेते चापि रोदसी ॥ <br>
अकालप्रलयो देव भविष्यति न संशयः ॥5.2.36.१०॥ <br>
मुनये तन्मृकण्डाय पुत्रो वै दीयतामिति॥<br>
मया प्रोक्तं वरारोहे पुत्रमिच्छत्ययोनिजम् ॥११॥ <br>
अक्षयं सुविशालाक्षि सहस्राक्षमिवापरम् ॥ <br>
चन्द्राभं चन्द्रवदनं चन्द्रवद्भुवनप्रियम् ॥१२॥ <br>
नीलोत्पलदलश्यामं नीलोत्पलदलेक्षणम् ॥ <br>
विशालचारुजघनं चारुकुण्डलमंडितम् ॥ <br>
पुत्रमिच्छति देवेशि मृकण्डोऽयं  महामुनिः ॥ १३ ॥ <br>
त्वयाप्युक्तं पुनर्देवि कारुण्याद्भक्तिवत्सले ॥ <br>
न ददासि मुनेः पुत्रं तप्यतो विषमं तपः ॥ १४ ॥ <br>
फलस्य दाता तपसां कथं त्वं गीयसे बुधैः ॥ <br>
कस्त्वां नु शरणं गच्छेल्लोकानां सम्भवं भवम् ॥ १५ ॥ <br>
करोषि सर्वदैत्यानां सर्वदेवाकुलाकुलम् ॥ <br>
त्वयाहं सुचिरं देवं सत्कृता करुणाकर ॥ १६ ॥ <br>
नान्यो मामनुकम्पार्थं प्रयच्छेत्प्रवरं वरम् ॥ <br>
स त्वं सर्वजगन्नाथ प्रभुः कर्त्ता प्रशासिता ॥ १७ ॥ <br>
हेतुः स्वामी महेशानो दयालुर्भक्तवत्सलः ॥ <br>
सर्वेश्वर स्तुतोऽभीष्टं किं न विप्राय दीयते ॥ १८ ॥ <br>
तपसा क्षीणपापस्य ब्रह्मत्वे भावितात्मनः ॥ <br>
अस्य पुत्रप्रदानं त्वं कुरु मद्वचनाच्छिव ॥ १९ ॥ <br>
मया त्वं वर्णिता देवि स्नेहाक्षरपदैः शुभैः ॥ <br>
लोलपंकजपत्राक्षि गौरि भूधरगात्रजे ॥ 5.2.36.२० ॥ <br>
स्कंदमातः कलापूर्णचंद्रबिम्बनिभानने ॥ <br>
कृशोदरि विनिःस्पृष्टचामीकरनिभद्युते ॥ २१ ॥ <br>
त्वयोक्तं प्रकरिष्यामि वाक्यं द्विरदगामिनि ॥ <br>
त्वं सिद्धिः साधका साध्यं त्वं क्रिया प्रक्रमाश्रया ॥ २२ ॥ <br>
त्वं माया श्रीर्द्युतिः श्रीमच्छ्रद्धारुचिरसंततिः ॥ <br>
कृत्वा मानं बहुविधं मयैव सह सुन्दरि ॥ २३ ॥ <br>
भ्राजसे विविधाकारा मोहयित्वाखिलं जगत् ॥ <br>
त्वयाप्युक्तं पुनर्देवि क्रियतां तु वचो मम ॥२४॥ <br>
मुनयेऽस्मै तपःक्षीणसर्वगात्राय सांप्रतम् ॥ <br>
वरः प्रदीयतामस्मै ब्राह्मणाय महेश्वर ॥ २५ ॥ <br>
मयाप्युक्तं विशालाक्षि श्रूयतां वचनं मम ॥ <br>
असौ गच्छतु विप्रेंद्रो महाकालवनोत्तमे ॥ २६ ॥ <br>
पत्तनेश्वरपूर्वे तु तत्रास्ते लिंगमुत्तमम् ॥ <br>
पुत्रप्रदं विशालाक्षि महापातकनाशनम् ॥ २७ ॥ <br>
मदीयं वचनं श्रुत्वा त्वयाप्युक्तो द्विजोत्तमः ॥ <br>
महाकालवनं गच्छ पुत्रार्थमृषि सत्तम ॥ <br>
तत्र लिंगं समाराध्य लप्स्यसे पुत्रमुत्तमम् ॥ २८ ॥ <br>
त्वया संप्रेरितो विप्रस्तथेति कृतनिश्चयः ॥ <br>
आशया परया युक्तः पुत्रकामो जगाम सः ॥ २९ ॥ <br>
तत्र दृष्ट्वा महालिंगं पुत्रदं पापनाशनम् ॥ <br>
भक्त्या संसेवयामास तपसा दुष्करेण तु ॥ 5.2.36.३० ॥ <br>
अथ केनापि कालेन निःसृतोऽहं त्वया सह॥<br>
लिंगमध्याद्वरारोहे स च प्रोक्तो द्विजोत्तमः ॥ ३१ ॥ <br>
शर्वोऽहमिति जानीहि ब्रूहि किं करवाणि ते ॥ <br>
आवां पुरा प्रसन्नौ ते ज्ञातं तव विचेष्टितम् ॥३२॥ <br>
यमिच्छसि वरं ब्रह्मंस्तदद्य प्रददामि ते ॥ <br>
मया प्रोक्तः प्रसन्नेन मुनिः परमविस्मितः ॥ ३३ ॥ <br>
प्रह्वः प्राह सुहृदये स हृष्टो मुनि सत्तमः ॥ <br>
अपत्यहेतोर्देवेशौ किमलभ्यं भवेन्मम ॥ ३४ ॥ <br>
मया प्रोक्तस्तदा देवि मृकण्डो मुनिसत्तमः ॥ <br>
अयोनिजस्ते तनयो मानुषो वै भवि ष्यति ॥ <br>
ऐश्वर्यज्ञानसंपन्नो दीर्घायुः सर्ववित्सुधीः ॥ ३५ ॥ <br>
एतस्मिन्नंतरे देवि प्रादुर्भूतो महातपाः ॥ <br>
पुत्रः परमधर्मात्मा मार्कण्डेयो महामुनिः ॥ ॥ ३६ ॥ <br>
स जातमात्रो धर्मात्मा तत्रैव तपसि स्थितः ॥ <br>
देवमाराधयामास स तुष्टोऽथ वरं ददौ ॥ ३७ ॥ <br>
त्वयाहं जातमात्रेण तपसा तोषितो यतः ॥ <br>
तस्मात्ख्यातिं गमिष्यामि त्वन्नाम्ना द्विजसत्तम ॥ ३८ ॥ <br>
ये मां पश्यंति विप्रेंद्र भक्त्या परमया युताः ॥ <br>
प्राप्नुवंति गतिं नित्यं ते सदानंद दायिनीम् ॥ ३९ ॥ <br>
प्रसंगाद्ये गमिष्यंति ते सदा दुःखवर्जिताः ॥ <br>
देवदेवं समाराध्य मोदिष्यंति हि ते नराः ॥ 5.2.36.४० ॥<br>
त्र्यक्षा गणेश्वराः सिद्धाः सिद्धगंधर्वसेविताः ॥ <br>
ते भविष्यंति सततं मम भक्ताश्च ये नराः ॥ ४१ ॥ <br>
ये मां संपूजयिष्यंति हृद्यैः पुष्पैः सुगंधिभिः ॥ <br>
दीर्घायुषो भविष्यंति सदा दुःखविवर्जिताः ॥ ४२ ॥ <br>
इत्युक्ते तेन लिंगेन मार्कण्डेयो महातपाः ॥ <br>
तपश्चचार तत्रैव महाकालवने स्थितः ॥ ४३ ॥ <br>
प्रभावः कथितो देवि मार्कंडेयेश्वरस्य च ॥ <br>
शिवेश्वरस्य देवस्य माहात्म्यं शृणु सांप्रतम् ॥ ४४ ॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिङ्गमाहात्म्ये मार्कंडेयेश्वरमाहात्म्यवर्णनंनाम षट्त्रिशोऽध्यायः ॥ ३६ ॥ <br>
<br>
<br>
</span>
