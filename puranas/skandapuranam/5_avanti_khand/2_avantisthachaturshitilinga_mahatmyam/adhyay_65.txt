<span style="font-size: 14pt; line-height: 175%">।। श्रीहर उवाच ।। ।। <br>
पंचषष्टिकसंख्याकं विद्धि ब्रह्मेश्वरं प्रिये ।। <br>
यस्य दर्शनमात्रेण ब्रह्मलोको ह्यवाप्यते ।। १ ।।<br>
&nbsp;पुलोमानाम दैत्येंद्रो महाबलपराक्रमः ।। <br>
पौलोमानां सहस्रैस्तु पूज्यमानः स तिष्ठति ।। २ ।। <br>
आनर्चुस्तेऽपि तं दैत्यं सुरेशं त्रिदशा इव ।। <br>
स कदाचित्समक्षं तु दैत्यानामिदमब्रवीत् ।। ३ ।। <br>
अद्यापि लोकपालानामर्केंदुज्वलनांभसाम् ।। <br>
शतक्रतोर्द्धनेशस्य यमस्य वरुणस्य च।।४।। <br>
यदि नाम ततः किं मे तपसा जीवितेन च।। <br>
सोऽहं विद्रावयिष्यामि सर्वानेव दिवौकसः।।५।। <br>
सर्वैरेतैः परिवृतः पौलोमैर्बलवत्तरैः।। <br>
इत्युक्त्वा गतवान्देवि सागरं दैत्यसंवृतः।। <br>
तावच्छयानं सहसा ह्यपश्यन्मधुसूदनम्।। ६।। <br>
शारदाभ्रसमाभासं मध्येकालं यथा घनम् ।। <br>
तमालोक्य ततो दैत्यानब्रवीदनुगांस्तथा ।। ७ ।। <br>
अयं स दानवगिरिवज्रो हि मधुसूदनः ।। <br>
कीर्त्तिकांताकलाकेलिवैधव्यादेशको द्विषाम्।। ८ ।। <br>
दैत्यसीमंतिनीकांतपत्रवल्लीप्रभंजकः ।। <br>
अयमस्मज्जयवधूवैधव्यादेशकः परः ।। ९ ।। <br>
गतशंकः स्वपित्येकः सर्वदा कुटिलाशयः ।। <br>
हंतव्यस्त्वरया दुष्टः कांक्षितो दर्शनं गतः ।। 5.2.65.१० ।। <br>
इत्युक्त्वा स हि दैत्येंद्रः पुलोमातिरुषान्वितः ।। <br>
अभिदुद्राव वेगेन तावदग्रे पितामहम् ।। <br>
ददर्श नाभिकमले चिन्तयानं पुनःपुनः ।। ११ ।। <br>
अथ व्याकुलतां प्राप्तो ब्रह्मा दृष्ट्वा तदद्भुतम् ।। <br>
आयांतं दैत्यसिंहानां सैन्यं रणसुदुर्जयम् ।। ।। १२ ।। <br>
अथ बोधं गतः क्षिप्रं कैटभारिर्महाबलः ।। <br>
ददर्शाग्रे पुलोमं तु स्वसैन्यपरिवारितम् ।। १३ ।। <br>
अजेयः संगरे धीरो ब्रह्माणमिदम ब्रवीत् ।। १४ ।। <br>
।। विष्णुरुवाच ।। ।। <br>
पुलोमस्य विनाशार्थमुद्योगः क्रियतामिति ।। <br>
असौ लब्धवरो दैत्यः सहसा मां विजेष्यति ।। १५ ।। <br>
तस्माद्गच्छ त्वरायुक्तो महाकालवने शुभे ।। <br>
लिंगं द्रक्ष्यसि तत्रैव सप्तकल्पोद्भवं परम् ।। १६ ।। <br>
उत्तरे च्यवनेशस्य शिवशक्तिसमन्वितम् ।। <br>
तस्य लिंगस्य माहात्म्याद्बलं प्राप्स्यति शाश्वतम् ।। १७ ।। <br>
कुण्डेश्वरकरस्पर्शकारि वारि निरंतरम् ।। <br>
तदानय गृहीत्वा तु तेनायं वध्यतामिति ।। १८ ।। <br>
इति तस्य वचः श्रुत्वा ब्रह्मा लोकपितामहः ।। <br>
आजगाम मुहूर्तेन यत्र तल्लिंगमुत्तमम् ।। १९ ।। <br>
स्तुतिं चकार सहसा दृष्ट्वा भक्त्या पितामहः ।। ।। 5.2.65.२० ।। <br>
।। ब्रह्मोवाच ।। ।। <br>
नमस्ते दिव्यरूपाय नमस्ते बहुरूपिणे ।। <br>
नमोऽविषह्यवीर्याय नमो विश्वक्रियात्मने ।। २१ ।। <br>
नमः पिंगकपर्द्दाय नमः खंडेंदुधारिणे।। <br>
नमः कनकवर्णाय नमो वननिवासिने ।। २२ ।। <br>
वंदे त्वां भूतभर्त्तारं सदा शत्रुविनाशनम् ।। <br>
रणत्कनककेयूरं धृतपूर्णेंदुमंड लम् ।। २३ ।। <br>
वन्दे त्वां त्रिदशाध्यक्षं विश्वाध्यक्षं महेश्वरम् ।। <br>
क्षीणसंसारदुःखौघं मुनिध्यातपदं सदा ।। २४ ।। <br>
वंदे त्वां सर्वदा देवं दैत्यसंघातनाशनम् ।। <br>
टंकपट्टिशशूलाग्रधनुःखड्गगदाधरम् ।। २५ ।। <br>
एवं स्तुतः स भगवाँल्लिंगरूपी महेश्वरः ।। <br>
किंचित्स्मितमुखः प्राह ब्रह्माणं लोककारणम् ।। २६ ।। <br>
किं तेऽभीष्टं करोम्यद्य किं ददामि पितामह ।। <br>
कस्मात्स्तौषि मुनिश्रेष्ठ कस्मादार्तोऽसि दृश्यसे ।। ।। २७ ।। <br>
इति लिंगवचः श्रुत्वा कथितं ब्रह्मणा तदा ।। <br>
वृत्तांतं विस्तरात्सर्वं लिंगेनोक्तं तदा प्रिये ।। २८ ।। <br>
जलं गृहाण वाणीश शस्त्रजं शत्रुवारणम् ।। <br>
हनिष्यसि क्षणेनैव पुलोमं सहसैन्यकम् ।। २९ ।। <br>
इत्युक्तः सत्वरो ब्रह्मा गतो यत्र जनार्द्दनः ।। <br>
जलेन तेन तान्दै त्यान्पातयामास भूतले ।। 5.2.65.३० ।। <br>
स पुलोमा महानासीत्स्वारोचिषेंऽतरे मनौ ।। <br>
कृष्णोऽपि ब्रह्मणा सार्द्धमाजगाम कुशस्थलीम् ।। ३१ ।। <br>
ददर्श तत्र तल्लिंगं नाम चक्रे जनार्द्दनः ।। <br>
ब्रह्मणा संस्तुतो देवो ममानुग्रहकारणात् ।। <br>
तस्माद्ब्रह्मेश्वरोनाम ख्यातिं लोकेषु यास्यति ।। ३२।। <br>
ये द्रक्ष्यंति नरा भक्त्या देवं ब्रह्मेश्वरं शिवम्।। <br>
ते ब्रह्मलोकमाक्रम्य समेष्यन्ति ममान्तिकम् ।। ३३ ।। <br>
यस्तु पश्येत्प्रसंगेन देवं ब्रह्मेश्वरं शिवम् ।। <br>
कृतकृत्यः स पुरुषो न शोचेन्मरणं सदा ।। ३४ ।। <br>
यः पुष्करं नरो गत्वा तपो वर्षशतं चरेत् ।। <br>
अन्यो ब्रह्मेश्वरं पश्येत्तस्य पुण्यं ततोऽधिकम् ।। ३५ ।। <br>
पंचपातकसंयुक्तो यो मर्त्त्यो दुष्टमानसः ।। <br>
सोपि गच्छेच्छिवं स्थानं दृष्ट्वा ब्रह्मेश्वरं शिवम् ।। ३६ ।। <br>
चांद्रायणानां विधिवद्दशानामेव यत्फलम् ।। <br>
तत्फलं समवाप्नोति ब्रह्मेश्वरस्य दर्शनात् ।। ३७ ।।<br>
इत्युक्त्वा गतवान्विष्णुर्वैकुंठं शाश्वतं प्रिये ।। <br>
ब्रह्मलोकं जगामाथ ब्रह्मा लोकपितामहः ।। ३८ ।। <br>
एष ते कथितो देवि प्रभावः पापनाशनः ।। <br>
ब्रह्मेश्वरस्य देवस्य जल्पेश्वरमथो शृणु ।। ३९ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडे चतुरशीतिलिङ्गमाहात्म्ये ब्रह्मेश्वरमाहात्म्यवर्णनंनाम पंचषष्टितमोऽध्यायः ।।६५।।  <br>
<br>
<br>
</span>
