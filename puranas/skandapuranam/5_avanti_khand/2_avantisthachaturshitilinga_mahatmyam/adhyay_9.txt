<span style="font-size: 14pt; line-height: 175%"><br>
॥ श्रीरुद्र उवाच ॥ ॥ <br>
स्वर्गद्वारेश्वरं लिंगं नवमं विद्धि पार्वति ॥ <br>
सर्वपापहरं देवि स्वर्गमोक्षफलप्रदम् ॥ १ ॥ <br>
यदा देवि समायाताः कैलासे पर्वतोत्तमे ॥ <br>
अश्विन्याद्या भगिन्यस्तास्त्वां दृष्ट्वा विस्मयान्विताः ॥ २ ॥ <br>
निमंत्रिता वयं यज्ञे सकांताः सपरिग्रहाः ॥ <br>
स्नेहेन देवि तातेन बहुमानपुरः सरम् ॥ ३ ॥ <br>
कच्चित्स्मृता विशालाक्षि किं वा तातस्य विस्मृतिः ॥ <br>
कारणं किं समुद्दिश्य तातेन न निमंत्रिता ॥ ४ ॥ <br>
तासां तद्वचनं श्रुत्वा अवमा नात्तदा त्वया ॥ <br>
प्राणा मुक्तास्तु योगेन पुरतस्तासु पार्वति ॥५॥ <br>
अथ ताः शोकसंतप्ता गता यत्र प्रजापतिः॥ <br>
आचख्युः सकलं वृत्तं दक्षस्याग्रे यथा तथम् ॥६॥ <br>
तच्छुत्वा दारुणं वाक्यं दक्षो नोवाच किंचन ॥७॥ <br>
मया दृष्टा यदा देवि भूमौ पंचत्वमागता ॥ <br>
यज्ञप्रध्वंसनार्थाय तदा वै प्रेरिता गणाः॥ ॥८॥ <br>
ते गत्वाथ गणा रौद्राः शतशोऽथ सहस्रशः ॥ <br>
विरूपा भीषणा रौद्रा नानाशस्त्रा महाबलाः ॥ <br>
मुमुचुः शरवर्षाणि कुर्वंतो भैरवान्रवान् ॥ ९ ॥ <br>
ततो देवगणाः सर्वे वसवः सह भास्करैः ॥ <br>
विश्वेदेवाश्च साध्याश्च धनुर्हस्ता महाबलाः ॥5.2.9.१ ०॥ <br>
युद्धाय च विनिष्क्रांता मुमुचुः सायकान्सितान् ॥ <br>
ते समेत्याथ युयुधुः प्रमथा विबुधैः सह ॥ <br>
मुमुचुः शरवर्षाणि वारिधारा यथा घनाः ॥ ११ ॥ <br>
तेषां मध्ये गणो नाम वीरभद्रो महाबलः ॥ <br>
स शक्रं ताडयामास शूलेन हृदये तथा ॥ १२ ॥ <br>
स तु तेन प्रहारेण विसंज्ञो निषसाद ह ॥ <br>
अथ मुष्ट्या हतः कुम्भे नाग ऐरावतस्तथा ॥१३॥ <br>
स हतः सहसा तेन गजेंद्रो भेरवान्रवान् ॥ <br>
विनदन्भयमास्थाय यज्ञवाटमुपाद्रवत् ॥ १४ ॥ <br>
एतस्मिन्नंतरे  देवा कृतास्तेन पराङ्मुखाः ॥ <br>
ततस्ते शरणं जग्मुर्विष्णुं विश्वैकनायकम् ॥ १५ ॥ <br>
ततः कोपसमाविष्टो विष्णुर्दृष्ट्वा दिवालयान् ॥ <br>
गणैर्विद्रावितान्सर्वान्मुमोचाशु सुदर्शनम् ॥ १६ ॥ <br>
तदापतत्तु वेगेन चक्रं विष्णोः सुदर्शनम् ॥ <br>
प्रसार्य वक्त्रं सहसा ह्युदरस्थं चकार ह ॥ १७ ॥ <br>
तस्मिंश्चक्रे तदा ग्रस्ते ह्यमोघे दैत्यसूदने ॥ <br>
क्रुद्धो नारायणो देवि वीरभद्रमुपाद्रवत् ॥ १८ ॥ <br>
गृहीत्वा पादयोर्भूमौ निजघानातिदूरतः ॥ <br>
हन्यमानस्याथ भूमौ गदया च सुदर्शनम् ॥ १९ ॥ <br>
रुधिरोद्गारसंयुक्तं वक्त्रात्तच्च विनिर्गतम् ॥ <br>
मत्तो लब्धवरो देवि वीरभद्रो गणोत्तमः ॥ <br>
न तु पंचत्वमापन्नो गदया ताडितोऽपि सः ॥ 5.2.9.२० ॥ <br>
ततस्तु प्रमथाः सर्वे विष्णुवीर्यबलार्द्दिताः ॥ <br>
कृच्छ्रेण सहसा प्राप्ता यत्राहं देवि संस्थितः ॥ २१ ॥ <br>
मां दृष्ट्वा शूलहस्तं तु विष्णुश्चांतरधीयत ॥ <br>
इंद्रोऽपि त्रिदशैः सार्द्धं पितृभिर्ब्राह्मणैः सह ॥ २२ ॥ <br>
मत्तस्त्रासपरीतात्मा ततश्चादर्शनं गतः ॥ <br>
एवं विध्वंसिते यज्ञे नष्टो देवगणो यदा ॥ २३ ॥<br>
मया निरूपितो देवि स्वर्गद्वारे गणस्तदा ॥ <br>
प्रवेशो नैव दातव्यस्त्रिदशानां गणेश्वर ॥ २४ ॥ <br>
द्वारावरोधः कर्त्तव्यो यत्नतः शासनान्मम ॥ <br>
यः कोपि दृश्यते देवः स हंतव्यो न संशयः ॥ २५ ॥ <br>
उद्वसश्च ततो जातः स्वर्गो देवा विनिर्जिताः ॥२६॥ <br>
स्वर्गद्वारे निरुद्धे तु शक्राद्या भयविह्वलाः॥ <br>
ब्रह्मलोकं गता देवा मंत्रयित्वा पुनःपुनः ॥ २७ ॥ <br>
तस्याग्रे कथितं सर्वं स्वर्गद्वारावरोधनम् ॥ <br>
महेश्वरगणैर्व्याप्तं स्वर्गद्वारं पितामह ॥ २८ ॥ <br>
प्रवेशो दुर्लभो जातः कृते द्वारावरोधने ॥ <br>
केनोपायेन यास्यामः स्वर्गलोकं तथाविधम्  २९ ॥ <br>
नास्माकं जायते प्रीतिर्विना स्वर्गं पितामह ॥ ॥ 5.2.9.३० ॥ <br>
इति तेषां वचः श्रुत्वा प्रोक्तं तु ब्रह्मणा तदा ॥ <br>
आराध्यः शंकरो देवो महादेवो जगत्पतिः ॥ ३१ ॥ <br>
स्तुत्यो वंद्यो नमस्कार्यः सृष्टि संहारकारकः ॥ <br>
दुर्लभस्तु सुराः स्वर्गो विना तस्य प्रसादतः ॥ ३२ <br>
गोप्ता स्रष्टा समर्थश्च स चास्माकं परा गतिः ॥ <br>
स एवाराधनीयस्तु स च पूज्यतमो मतः ॥ ३३ ॥ <br>
तस्मात्सर्वप्रयत्नेन गम्यतां शरणं शिवः ॥ <br>
उपायं कथयिष्यामि श्रूयतां सावधानतः ॥ ३४ ॥ <br>
त्रिदशैः सहितः शक्र तूर्णं गच्छ ममाज्ञया ॥ <br>
महाकालवने रम्ये कपालेश्वरपूर्वतः ॥ ३५ ॥ <br>
स्वर्गद्वार परं लिंगं विद्यते तत्तु वासव ॥ <br>
लोकानामनुकंपार्थं महादेवेन निर्मितम् ॥ <br>
तमाराधयत क्षिप्रं स वः कामं प्रदास्यति ॥ ३६ ॥ <br>
ब्रह्मणो वचनं श्रुत्वा त्रिदशा मुदिता भृशम् ॥ <br>
समायाता महादेवि महाकालवनं तदा ॥ ३७ ॥ <br>
स्वर्गद्वारप्रदं पुण्यं ददृशुर्लिंगमुत्तमम् ॥ <br>
तस्य दर्शनमात्रेण स्वर्गद्वारमपावृतम् ॥ ३८ ॥ <br>
स्वर्गलोकं गताः सर्वे यथापूर्वं यशस्विनि ॥ <br>
निःशंकांस्त्रिदशान्दृष्ट्वा विज्ञप्तोहं गणैस्तदा ॥ ३९ ॥ <br>
मयाज्ञप्ताश्च ते सर्वे निवर्त्तध्वं गणोत्तमाः ॥ <br>
स्वयमेव प्रतिज्ञातं कथं मिथ्या भविष्यति ॥ ॥ 5.2.9.४० ॥ <br>
स्वर्गद्वारप्रदो देवो दृष्टो देवैर्न संशयः ॥ <br>
महाकालवने रम्ये कथितो हि विरंचिना ॥ ४१ ॥ <br>
स्वर्गद्वारं गताः सद्यः शक्राद्यास्त्रिदशा गणाः ॥ <br>
अतः प्रभृति विख्यातः स्वर्गद्वारेश्वरः शिवः ॥ ४२ ॥ <br>
ख्यातिं यास्यति भूलोके स्वर्गलोकप्रदायकः ॥ ४३ ॥ <br>
ये पश्यंति नरा लोके स्वर्गद्वारेश्वरं शिवम् ॥ <br>
ते यांति स्वर्गलोकं हि स्वर्गद्वारेश्वरार्चनात् ॥ ४४ ॥ <br>
स्वर्गद्वारेश्वरं देवं ये पश्यंति प्रसंगतः ॥ <br>
न तेषां भयमस्तीति कल्प कोटिशतैरपि ॥ ४५ ॥ <br>
अश्वमेधसहस्रेण यत्पुण्यं समुदाहृतम् ॥ <br>
तत्पुण्यमधिकं देवि स्वर्गद्वारेश्वरार्चनात् ॥ ४६ ॥ <br>
जन्मांतरसहस्रेण यत्पापं पूर्व संचितम् ॥ <br>
यत्पापं विलयं यांति लिंगस्यास्य च कीर्तनात् ॥ ४७ ॥ <br>
अष्टम्यां वा चतुर्दश्यामथवा चंद्रवासरे ॥ <br>
ये पश्यंति नरा भक्त्या स्वर्गद्वारेश्वरं शिवम् ॥ <br>
ते देवि मे शरीरं तु प्रविष्टास्त्वपुनर्भवाः ॥ ४८ ॥ <br>
दशकोटिसहस्राणि तस्मिँल्लिंगे तु पूजिते ॥ <br>
पूजितानि भवं तीह लिंगान्यंतःस्थितानि तु ॥ ४९ ॥ <br>
स्पर्शनात्तस्य लिंगस्य कीर्त्तनाद्यजनात्तथा ॥ <br>
सुखेन स्वर्गमायांति यथा कामानवाप्नुयात् ॥ 5.2.9.५० ॥ <br>
अकामावा सकामा वा ये पश्यंति दिने दिने ॥ <br>
तेऽपि पुण्या महाभागाः स्वर्गलोकं प्रयांति वै ॥ ५१ ॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिङ्गमाहात्म्ये स्वर्गद्वारेश्वरमाहात्म्यवर्णनंनाम नवमोऽध्यायः ॥ ९ ॥ ॥ <br>
<br>
</span>
