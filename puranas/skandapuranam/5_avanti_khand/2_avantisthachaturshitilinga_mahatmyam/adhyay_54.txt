<span style="font-size: 14pt; line-height: 175%">।। श्रीमहादेव उवाच ।। ।। <br>
चतुःपंचाशतं विद्धि देवं कंटेश्वरं प्रिये ।। <br>
यस्य दर्शनमात्रेण कृतकृत्यो नरो भवेत ।। १ ।। <br>
आद्यकल्पे पुरा देवि राजाभूत्सत्यविक्रमः ।। <br>
स शत्रुभिर्जितः संख्ये हृतकोशोऽतिदुःखितः ।। २ ।। <br>
वनं जगाम गहनमेकाकी श्रमकर्शितः ।। <br>
तत्राश्रमं ददर्शाथ वसिष्ठस्य महात्मनः ।। ३ ।। <br>
तेनर्षिणा वसिष्ठेन दृष्टमात्रः स भूपतिः ।। <br>
पूजितो विष्टराद्येन राजार्हेण च सादरम् ।। ४ ।। <br>
ज्ञात्वा तपःप्रभावेन सूर्यवंशोद्भवं नृपम् ।। <br>
पप्रच्छागमनं देवि कुशलं च पुनः पुनः ।। ५ ।। <br>
स नृपः कथयामास वसिष्ठाय सुदुःखितः ।। <br>
राज्यं च सकलं ब्रह्मन्हृतं विद्वेषिभिर्मम ।। ६ ।। <br>
त्वामहं शरणं प्राप्तो दुःखैकायतनो यतः ।। <br>
निष्कण्टकं कथं राज्यं भविष्यति पुनः प्रभो ।। <br>
उपदेशप्रदानेन प्रसादं कर्तुमर्हसि ।। ७ ।। <br>
तस्य तद्वचनं श्रुत्वा वसिष्ठो भगवानृषिः ।। <br>
ध्यात्वा च कथयामास बहुकौतू हलान्वितः ।। ८ ।। <br>
महाकालवनं भूप व्रज त्वं कार्यसिद्धये ।। <br>
दिव्या नदी वने तत्र विश्रुता भुवनत्रये ।। ९ ।। <br>
तस्यास्तीरे शुभं लिंगं पृथुकेश्वर दक्षिणे ।। <br>
द्रक्ष्यसे नृपशार्दूल तपस्यंतं च तापसम् ।। <br>
अस्थिचर्मावशेषं तु चीरवल्कलधारिणम् ।। 5.2.54.१० ।। <br>
वचनात्तस्य विप्रस्य वसिष्ठस्य महात्मनः ।। <br>
जगाम सहसा राजा महाकालवनं शुभम् ।। ११ ।। <br>
ददर्श तापसं तत्र चिरंजीविनमव्ययम् ।। <br>
उपवासकृतक्षामं द्वादशादित्यवर्चसम् ।। ।। १२ ।। <br>
तापसेन नृपो दृष्टो मित्रोऽयं मम वल्लभः ।। <br>
प्राप्तो राज्यपरिभ्रष्टो ज्ञात्वा वचनमब्रवीत् ।। १३ ।। <br>
एह्येहि नृपशार्दूल दिष्ट्या प्राप्तोऽसि मेंऽतिके ।। <br>
इत्युक्त्वा तापसेनैव हुंकारश्च कृतस्तदा ।। १४ ।। <br>
तद्धुंकारात्तु पातालं भित्त्वा पंच च कन्यकाः ।। <br>
निर्ययुः कांचनं पीठमेका तासां प्रगृह्य वै ।। १५।। <br>
भृंगारं तु गृहीत्वान्या निःसृता जलसंभृतम् ।। <br>
पादप्रक्षालनार्थाय तृतीया समुपस्थिता ।। १६ ।। <br>
अन्ये द्वे व्यजने गृह्य पार्श्वाभ्यां च व्यवस्थिते ।। <br>
ततो हुंकारमकरोत्पुनरेव महातपाः ।। १७ ।। <br>
तेन हुंकारशब्देन देवलोकात्समागतम् ।। <br>
दृष्ट्वा चाप्सरसां संघं नृत्यगीतमनो हरम् ।। १८ ।। <br>
अनंतरं ददर्शाथ लिंगं ज्योतिष्करं परम् ।। <br>
उत्पन्नं च जगद्यस्मिँल्लीयते सचराचरम् ।। १९ ।। <br>
तद्दृष्ट्वा विस्मयाविष्टो बभूव नृपसत्तमः ।। <br>
प्रणम्य शिरसा विप्रं किमिदं द्विजसत्तम ।। 5.2.54.२० ।। <br>
एवं पृष्टो नृपेणाथ स विप्रो वाक्यमब्रवीत् ।। <br>
सप्तजन्मानि राजेंद्र त्वयाहं परितोषितः ।। २१ ।। <br>
अतस्ते दर्शिता माया तपसा दुष्करेण तु ।। <br>
लिंगस्यास्य प्रभावेण पश्य मे तपसो बलम् ।। २२ ।। <br>
हुंकारेण कृता पृथ्वी जलपूर्णा तु तत्क्षणात् ।।<br>
हुंकाराच्च जलं ग्रस्तं मुखादग्निरजायत ।। २३ ।। <br>
हुंकारात्पृथिवी सर्वा जाता वह्निमयी तदा ।। <br>
संहृत्य तत्क्षणाद्वह्निं मुखाद्वायुर्विनिर्ययौ ।। २४ ।। <br>
हुंकारेण कृतं सर्वं तत्क्षणादेव पार्वति ।। <br>
न दिशः प्रदिशो वापि न नक्षत्रग्रहास्तदा ।। २५ ।। <br>
ततो बभ्राम तन्नास्ति स नृपो विस्मयान्वितः ।। <br>
चिंतयामास सहसा क्व लिंगं क्व च तापसः ।। २६ ।।<br>
&nbsp;एवं चिंतयतस्तस्य ततः शब्दो महानभूत् ।। <br>
तस्माच्छब्दाच्च संजातं पुरं प्राकारसंवृतम् ।।२७ ।। <br>
सुहर्म्यकक्ष्यारचितं विशालं विशुद्धजांबूनदभूषितं च ।। <br>
दिव्यैर्जनैः सेवितमात्मविद्भिर्ददर्श राजा सहसा पुरं तत् ।। २८ ।। <br>
भूयोभवन्महाशब्दस्तस्मात्स्त्रीयुगलं वभौ ।। <br>
सितवस्त्रधरा चैका कृष्णवस्त्रधरा सिता ।। २९ ।। <br>
पुनः शब्दो बभूवाथ तस्मात्पुरुषसत्तमः ।। <br>
द्विशिराः षण्मुखश्चैव पादैर्द्वादशभिर्युतः ।। 5.2.54.३० ।। <br>
पुनः शब्दाच्च संजज्ञे पुरुषः सप्तधा गतः ।। <br>
संहृतं हि पुनस्तच्च दर्शयित्वा द्विजेन तु ।। <br>
प्रोक्तमित्थं विशालाक्षि जातकंटकितं नृपम् ।। ३१ ।। <br>
पश्य लोकमिमं मह्यं तपसा निर्मितं नृप ।। <br>
त्वत्प्रियार्थमयं लोको दर्शितस्ते नृपोत्तम ।। ३२ ।। <br>
एवमुक्तस्तदा तेन तापसेन नराधिपः ।। <br>
विस्मयापन्नहृदयः पप्रच्छ प्रयतः सुधीः ।। ३३ ।। <br>
भगवन्सितकृष्णे द्वे के स्त्रियौ द्विजस त्तम ।। <br>
कोऽसौ द्वादशपाद्विप्र द्विशिराः षण्मुखः पुनः ।। ३४ ।। <br>
कश्चासौ पुरुषो ब्रह्मन्य एकः सप्तधाऽभवत् ।। <br>
तस्य तद्वचनं श्रुत्वा कथयामास तापसः ।। ३८ ।। <br>
एते स्त्रियौ त्वया दृष्टे सितकृष्णे नृपोत्तम ।। <br>
ते च रात्र्यहनी प्रोक्ते ब्रह्मणा निर्मिते पुरा ।। ३६ ।। <br>
शीर्षद्वयं च यद्दृष्टं तेऽयने द्वे प्रकीर्तिते ।। <br>
मुखानि यानि दृष्टानि षट् च ते ह्यृतवः स्मृताः ।। <br>
पादा द्वादश ये दृष्टा मासा द्वादश ते स्मृताः ।। ३७ ।। <br>
यः पुमान्सप्तधा जात एकीभूतो नरेश्वर ।। <br>
स समुद्रस्तु विज्ञेयः सप्तधैको व्यवस्थितः ।। ३८८।। <br>
एतत्संवत्सरं चक्रं त्वत्प्रियार्थं निदर्शितम् ।। <br>
एवं विदित्वा राजेंद्र न शोकं कर्तुमर्हसि ।। ३९ ।। <br>
सर्वो विनश्वरो लोकः सदेवासुरमानुषः ।। <br>
मया दृष्टो हि बहुशो लिंगस्यास्य प्रभावतः ।। 5.2.54.४० ।। <br>
कुरु शत्रुविनाशाय लिंग स्यास्य च दर्शनम् ।। <br>
राज्यं निष्कण्टकं राजन्भविप्यति न संशयः ।। ४१ ।। <br>
एवमुक्तस्तदा राजा दृष्टवाँल्लिंगमुत्तमम् ।। <br>
दर्शनात्तस्य लिंगस्य कण्टका ये महीभृतः ।। <br>
विद्वेषिणो मृतास्तेऽपि श्रुतास्तेन महीभृता ।। ४२ ।। <br>
गतस्तं विषयं राजा चक्रवर्ती बभूव ह ।। <br>
लिंगस्यास्य प्रभावेन राज्यं कृत्वा महाधनैः ।। ४३ ।। <br>
यज्ञैश्च विविधैरिष्ट्वा परं निर्वाणमाप्तवान् ।। <br>
तापसेन श्रुतं सर्वं दृष्टं ध्यानेन तेन वै ।। ४४ ।। <br>
लब्धं निष्कण्टकं राज्यं लिंगस्यास्य च दर्शनात् ।। <br>
मम मित्रेण सहसा राज्यभ्रष्टेन तेन वै ।। ४५ ।। <br>
अतो नाम सुविख्यातं कण्टेश्वर इति क्षितौ ।। <br>
भविष्यति न संदेहो दर्शनाद्राज्यदायकः ।। ४६ ।। <br>
अद्यप्रभृति पश्यन्ति देवं कण्टेश्वरं शिवम् ।। <br>
तेषां च कण्टकाः सद्यो विनश्यन्ति न संशयः ।। ४७ ।। <br>
नैमिषेथ कुरुक्षेत्रे गंगाद्वारे च पुष्करे ।। <br>
स्नानात्संसेवनाद्वापि यत्पुण्यं च भविष्यति ।। <br>
तत्पुण्यं भविता सम्यक्छ्रीगणेश्वरदर्शनात् ।। ४८ ।। <br>
गृहिणो लिंगिनो वापि ये पश्यंति यतव्रताः ।। <br>
देवं कण्टेश्वरं भक्त्या तेषां सिद्धिर्भविष्यति ।। ४९ ।। <br>
जन्मांतरसहस्रेण यत्पापं पूर्वसंचितम् ।। <br>
तत्सर्वं यास्यति क्षिप्रं श्रीकण्टेश्वरदर्शनात् ।। 5.2.54.५० ।। <br>
दत्तं जप्तं हुतं चेष्टं तपस्तप्तं कृतं च यत् ।। <br>
ध्यानमध्ययनं चैव सर्वं भवति चाक्षयम् ।। ५१ ।। <br>
एवं ब्रुवाणं तं विप्रं तापसं संशितव्रतम् ।। <br>
लिंगेनोक्तं विशालाक्षि तुष्टेन वरपूर्वकम् ।। ५२ ।। <br>
जरारोगविनिर्मुक्तः सर्वशोकविवर्जितः ।। <br>
भविष्यति गणाध्यक्षो वरदः सर्वपूजितः ।। <br>
अवध्यश्चापि सर्वेषां योगैश्वर्यसमन्वितः ।। ५३ ।। <br>
एवमुक्तोऽथ लिंगेन तापसो गणतां गतः ।। <br>
गणैः परिवृतो देवि मम पार्श्वमुपागतः ।। ५४ ।। <br>
अन्धकेन पुरा युद्धे सिंहनादो यदा कृतः ।। <br>
तदा देवि मदीयं तु जातं कण्टकितं वपुः ।। ५५ ।। <br>
उत्पन्नं च तदा लिंगमशेषारिविनाशनम् ।। <br>
देवानां कण्टका ये च दग्धा लिंगाग्निना यतः ।। <br>
अतः कंटेश्वरो देवो विख्यातो भुवनत्रये ।।५६।। <br>
एष ते कथितो देवि प्रभावः पापनाशनः ।। <br>
कंटेश्वरस्य देवस्य शृणु सिंहेश्वरं परम् ।। ५७ ।। <br>
इति श्रीस्कांदे महापुराण एकशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये कंटेश्वरमाहात्म्यवर्णनंनाम चतुःपञ्चाशत्तमोऽध्यायः ।। ५४ ।। <br>
<br>
<br>
</span>
