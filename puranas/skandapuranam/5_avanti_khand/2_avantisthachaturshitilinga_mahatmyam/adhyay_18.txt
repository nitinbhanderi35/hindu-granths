<span style="font-size: 14pt; line-height: 170%"><br>
।। श्रीशिव उवाच ।। ।। <br>
देवमष्टादशं विद्धि ख्यातं कलकलेश्वरम् ।। <br>
यस्य दर्शनमात्रेण कलहो नैव जायते ।। १ ।। <br>
सर्वदुःखोपशमनं सर्वपाप प्रमोचनम्।। <br>
व्याधिसर्पाग्निचौराणां शमनं वांछितप्रदम् ।। २ ।। <br>
मम देवि त्वया सार्द्धं कलहः समपद्यत ।। <br>
पुरा विस्तरतो वच्मि शृण्वेकाग्रमनाः शुभे ।। ३ ।। <br>
यदा त्वं हिमशैलस्य दुहिता वरवर्णिनि ।। <br>
तदा विवाहितं कांते यथोक्तविधिना मया ।। ४ ।। <br>
विनिवृत्ते विवाहे च त्वया सार्द्धं वरानने ।। <br>
महाकालीति नाम्ना वै वर्णेनापि च तादृशी ।। ५ ।। <br>
नीलोत्पलनिभप्रख्या नीलकुंचितमूर्द्धजा ।। <br>
अप्येकस्मिंस्तदा त्वं हि मातॄणां मंडपे शुभे ।। <br>
मध्ये समुपविष्टासि कृष्णांजनसमप्रभा।। ६ ।। <br>
कालि सुंदरि मत्पार्श्वे वल्लभे त्वमुपाविश ।। <br>
शरीरे मम तन्वंगि सिते भास्यसितद्युतिः।।७।। <br>
भुजंगीवासिता शुभ्रे संश्लिष्टा चंदने तरौ ।। <br>
रजनीवासिते पक्षे दृष्टिदोषहरासि मे ।। ८ ।। <br>
इत्युक्तासि मया देवि गिरिजे चारुहासिनि ।। <br>
तदा प्रोक्तं त्वया वाक्यं मामुद्दिश्य सगद्गदम् ।। ९ ।। <br>
यदा त्वया मदर्थे हि प्रेरिता वेदपारगाः ।। <br>
सप्तर्षयो महाभागाः किंकृते न तदात्थ माम् ।। 5.2.१० ।। <br>
तदा त्वया मदर्थेऽपि प्रार्थितो जनको मम ।। <br>
हिमाद्रिराजो यत्नेन किं काली न तदात्थ माम् ।। ११ ।। <br>
यदाप्युक्तं त्वया दैन्यान्मदर्थे गच्छ नारद ।। <br>
प्रार्थ्यतां पार्वती शीघ्रं किं काली न तदात्थ माम् ।। १२ ।। <br>
सत्येयं लौकिकी गाथा न वृथा परिजायते ।। <br>
स्वकृतेन जनः सर्वो जाड्येन परि भूयते ।। १३ ।। <br>
अवश्यमर्थी प्राप्नोति खंडनां तुंडमुंडनाम्।। <br>
तपोतिदीर्घचारैर्तयत्त्वां प्रार्थितवत्यहम् ।। १४ ।। <br>
तस्या मे नियतस्त्वेष ह्यवमानः पदेपदे ।। <br>
नैवास्मि कुटिला रौद्रा विषमा न च धूर्जटे ।। १५ ।। <br>
नाकुलीना वृथाचारा न दुष्टा न समत्सरा ।।<br>
सविषस्त्वं यतः ख्यातो व्यक्तं दोषा कराश्रयः ।।१६।। <br>
अकुलीनो वृथाचारो मात्सर्येणाश्रितः सदा ।। <br>
नाहं मुष्णामि नयने तत्र हंता त्वमेव च ।।१७।। <br>
आदित्यस्त्वां विजानातु भगवान्द्वादशात्मकः ।। <br>
मया नोत्पाटिता दंताः कस्यापि निरपत्रप ।।१८।। <br>
पूषादेवो विजानाति द्वादशात्मा दिवाकरः ।। <br>
मूर्ध्नि शूलं तव यतः स्वैदोषैर्मामधिक्षिपः ।।१९।। <br>
यत्तु मामाह कृष्णेति महाकालेति विश्रुतः।। <br>
इत्यथापि प्रवादोऽयं प्रवरः ख्यामि ते हर ।।5.2.२०।। <br>
निदर्शनार्थं न द्वेषाच्छ्रुत्वा तं क्षंतुमर्हसि।। <br>
विरूपो यावदादर्शे नात्मनः पश्यते मुखम्।।२१।।<br>
मन्यते तावदात्मानमन्येभ्यो रूपवत्तमम् ।। <br>
यदा तु मुखमादर्शे विकृतं सोऽभिवीक्षते।।२२।। <br>
तदेतरं विजानाति ह्यात्मानं नेतरं जनम्।। <br>
सत्यधर्मच्युतात्पुंसः क्षुद्रादाशीविषादिव ।। २३ ।। <br>
स नास्तिकोप्युद्विजते जनः किं पुनरास्तिकः ।। <br>
इत्युक्तोऽहं त्वया देवि मया कोलाहलः कृतः ।। २४ ।। <br>
अनात्मज्ञासि गिरिजे मृडे पंडितमानिनि ।। <br>
सत्यं सर्वैरवयवैः स्तुतोऽपि सदृशः पितुः ।।२५।। <br>
काठिन्यं कष्टमभ्येति धातुभ्यो बहुघातिता ।। <br>
कुटिलत्वं च सर्वेभ्योऽसेव्यत्वं च हिमादिव ।।२६।। <br>
इत्युक्ताऽसि मया देवि पुनः प्रोक्तं त्वया वचः ।। <br>
तथापि दुष्टसंसर्गात्संक्रांतं सर्वमेव हि ।।२७।। <br>
व्यालेभ्योऽनेकजिह्वत्वं भस्मतः स्नेहवर्जनम् ।। <br>
हृत्कालुष्यं शशांकाद्वै दुर्बोधत्वं वृषादपि।।२८।।<br>
श्मशानवासाद्भीरुत्वं नग्नत्वं च न लज्जया ।। <br>
निर्घृणत्वं कपालाच्च दया ते विगता चिरम् ।। २९ ।। <br>
एवं तदाभवद्रौद्रः कलहो भयकृच्छुभे ।। <br>
एवं प्रवृत्ते तु तदा कंपितं भुवनत्रयम् ।। 5.2.३० ।। <br>
भीताश्च देवगंधर्वा यक्षगंधर्वराक्षसाः ।। <br>
तस्मात्कोलाहलो भूमिं भित्त्वा लिंगमभूत्तदा ।। ३१ ।। <br>
लिंगमध्यात्समुत्पन्ना वाणी सुखकरी शुभा ।। <br>
आश्वासयंती देवान्वै त्रैलोक्यं सचराचरम् ।। ३२ ।। <br>
नामास्य चक्रुर्देवेशास्तदा कलकलेश्वरम् ।। <br>
स्वरनामासौ ततोऽभूच्छङ्करो भुवि विश्रुतः ।। ३३ ।। <br>
यस्तमर्चयते भक्त्या देवं कलकलेश्वरम्।। <br>
न राक्षसाः पिशाचाश्च न भूता न विनायकाः ।। <br>
विप्रं कुर्युर्वरारोहे कलहो न भवेद्गृहे ।। ३४ ।। <br>
सुशीला गृहिणी तस्य सुरूपा सुभगा प्रिये ।। <br>
बहुपुत्रा बहुधना जायते दर्शनात्तथा ।। ३५ ।। <br>
ये पश्यंति चतुर्द्दश्यां देवं कलकलेश्वरम् ।। <br>
न दुःखं न जराव्याधिर्नाकालमरणं तथा ।। ३६ ।।<br>
&nbsp;न च शत्रुभयं तेषां जायते गिरिपुत्रके ।। <br>
लोकोऽक्षयो भवेद्देवि यावदिंद्राश्चतुर्द्दश ।। ३७।। <br>
एष ते कथितो देवि प्रभावः पापनाशनः ।। <br>
यस्य श्रवणमात्रेण क्षेममत्र परत्र च ।। ३८ ।। <br>
इति श्रीस्कांदे महापुराणे एकाशीतिसाहस्र्यां संहितायां पञ्चम आवंत्यखंडे चतुरशीतिलिङ्गमाहात्म्ये कलकलेश्वरमाहात्म्यवर्णनंनामाष्टादशोऽध्यायः ।। १८ ।।।छ।।। <br>
<br>
</span>
