<span style="font-size: 14pt; line-height: 175%">श्रीमहादेव उवाच ।। <br>
ख्यातोऽवंत्यां चतुर्थोऽसौ देवो डमरुकेश्वरः।। <br>
दृष्टे यस्मिञ्जगन्नाथे याति पापं च संक्षयम् ।।१।। <br>
पुरा वैवस्वते कल्पे रुरुर्नाम महासुरः ।। <br>
तस्य पुत्रो महाबाहुर्वज्रोनाम महाबलः ।। <br>
बभूव सुमहाकायस्तीक्ष्णदंष्ट्रो भयंकरः ।। २ ।। <br>
तेन देवाः स्वाधिकाराच्चालितास्त्रिदशाल यात् ।। ३ ।। <br>
ततो नीतं धनं तेषां ब्रह्माणं ते ततो ययुः ।। <br>
ब्रह्मापि भयसंविग्नो बभूवाकुलितेंद्रियः ।। ४ ।। <br>
ज्ञात्वावध्यं सुरैः सार्धं सर्वैः सोऽथमहा बलः ।। <br>
तेषु नष्टेषु ये विप्रा यज्वानोऽथ तपस्विनः ।। <br>
ताञ्जघान स दुष्टात्मा ये चान्ये धर्मचारिणः ।। ५ ।। <br>
निःस्वाध्यायवषट्कारं तदासीद्धरणीत तलम्।। <br>
नष्टयज्ञोत्सवं देवि हाहाभूतमचेतनम् ।। ६।। <br>
ततः प्रव्यथिता देवास्तथा सर्वे महर्षयः ।। <br>
समेत्यामंत्रयन्मंत्रं वधार्थं तस्य दुर्मतेः ।। ७ ।। <br>
ततः कायोऽभवत्सद्यः सर्वेषां पुरतस्तदा ।। <br>
तेषां चिंतयतां देवि तेजःपुंजेन चावृतः ।। ८ ।। <br>
तस्मात्कृत्या समुत्पन्ना दिव्या कमललोचना ।। <br>
द्योतयंती दिशः सर्वाः स्वतेजोभिः समंततः ।। ९ ।। <br>
साब्रवीत्त्रिदशान्सर्वान्कस्मात्सृष्टा ह्यहं सुराः ।। <br>
यत्कर्तव्यं मया कर्म तच्छीघ्रं संनिवेद्यताम् ।। 5.2.4.१० ।। <br>
ततस्तु त्रिदशाः सर्वे श्रुत्वा तस्याः शुभा गिरः ।। <br>
आचख्युः सकलं तस्यै तदा वज्रस्य चेष्टितम् ।। ११ ।। <br>
श्रुत्वा जहास सा देवी साट्टहासं मुहुर् मुहुः ।। <br>
तस्या हसंत्या निःसस्रुः कन्याः कमललोचनाः ।। १२ ।। <br>
पाशांकुशधरा रौद्रा ज्वालामालावृताननाः ।। <br>
फेत्कारेण च संनादैश्चालयंत्यश्चराचरम् ।। १३ ।। <br>
गताः सर्वा महादेवि यत्र वज्रो महासुरः ।। <br>
युद्धं तु तुमुलं जातं ताभिस्तस्य भयावहम् ।। १४ ।। <br>
शस्त्रास्त्रैर्बहुधा मुक्तैर्व्याप्तं चैव दिगंतरम् ।। <br>
संनद्धाखिलसैन्यास्ते युयुधुः समरे भृशम् ।। १५ ।। <br>
ततः प्रववृते युद्धं तया देव्या सुरद्विषाम् ।। <br>
ततो मातृगणं क्रुद्धं मर्द्दयन्तं महासु रान् ।। <br>
पराङ्मुखं बलं दृष्ट्वा वज्रो मायामथासृजत् ।। १६ ।। <br>
तामसींनाम दुःसाध्यां यया मुह्यति कन्यकाः ।। १७ ।। <br>
तमोभूते ततस्तस्मिन्सा देवी भयविह्वला ।। <br>
ताभिः सार्द्धं समायाता महाकालवनोत्तमम् ।। १८ ।। <br>
कपालवान्हरो यत्र लिंगाकारेण संस्थितः ।। <br>
ज्ञात्वा मातृगणं नष्टं ततो मायाप्रभावतः ।। १९ ।। <br>
वज्रोऽपि त्रिदशाञ्ज्ञात्वा देव्या सार्द्धमथोपि(षि?)तान् ।। <br>
आजगाम तमुद्देशं स्वसैन्यपरिवारितः ।। 5.2.4.२० ।। <br>
महाकालवने दिव्ये रथकोटिशतैर्वृतः।। <br>
समंताच्च वनं देवि तत्क्रुद्धो वाक्यमब्रवीत् ।।२१।। <br>
अद्य देवान्हनिष्यामि तया साकं सुदुष्टया ।। <br>
कन्याभिः सह या नष्टा तमोमायाबलेन तु।।२२।। <br>
एतस्मिन्नंतरे काले नारदो मुनिसत्तमः।। <br>
सोत्सुकस्तु समायातो मंदरे चारुकंदरे।। २३ ।। <br>
कथयामास देवनां वज्राद्देवपराभवम्।।२४।। <br>
महाकालवने देव ताडितास्त्त्रिदशाः प्रभो।। <br>
वज्रेण रुरुपुत्रेण तस्माद्याहि महेश्वर।।२५।। <br>
नारदस्य वचः श्रुत्वा ततोऽहं परमेश्वरि।।  <br>
मंदरादागतस्तूर्णं कृत्वा रूपं सुभैरवम्।।२६।। <br>
सर्पैर्लसद्भिरत्युग्रैर्भीषणैर्गणसंवृतः।। <br>
अग्रे दृष्टं महत्सैन्यं दानवानां भयावहम्।।२७।।<br>
महाकालवनं रुद्धं समंतादसुरेण तु ।। <br>
वज्रेण रुरुपुत्रेण दुःसहेन यशस्विनि ।। २८ ।। <br>
तदागत्य मया ताड्य  रौद्रं डमरुकं तथा ।। <br>
मोहितं सहसा सैन्यं वज्रस्यैव दुरात्मनः ।। २९ ।। <br>
डमरुकस्य नादेन ह्युत्थितं  लिंगमुत्तमम् ।। <br>
विदार्य वसुधां देवि ज्वालामालाकुलं तदा ।। 5.2.4.३० ।। <br>
तस्य लिंगस्य च तदा महाज्वाला विनिर्गता ।। <br>
एकदेशाद्वरारोहे ब्रह्मांडव्यापिनी तथा ।। ३१ ।। <br>
लिंगस्यान्यप्रदेशात्तु वायुः समभवन्महान् ।। ३२ ।। <br>
तेजोज्वालासमूहेन वातेन प्रेरितेन च ।। <br>
सह चक्रेण तत्सैन्यं दग्धं भस्मत्वमागतम् ।। ३३ ।। <br>
ततो देवगणाः सर्वे हर्षनिर्भरमानसाः ।। <br>
नमश्चक्रुर्ह ते तस्मिन्रुरुपुत्रे महाबले ।। ३४ ।। <br>
अस्य देवस्य माहात्म्याद्दग्धो वज्रो महाबलः ।। <br>
ससैन्योभूत्ततस्तस्मादेष डमरुकेश्वरः ।। <br>
ख्यातिं यास्यति लोकेस्मिन्सर्वकामफलप्रदः ।। ३५ ।। <br>
डमरुकस्य तु नादेन जातो यस्मान्महीतले ।। <br>
अतः पूज्यवरो देवो भविष्यति न संशयः ।। ३६ ।। <br>
दृष्ट्वा ये पूजयिष्यंति देवं डमरुकेश्वरम् ।। <br>
ते सर्वे दुःखनिर्मुक्ता भविष्यंति गतज्वराः ।। ३७ ।। <br>
चांद्रायणानां विधिवच्छतानामथ यत्फलम् ।। <br>
तत्फलं समवाप्नोति डमरुकेश्वरपूजनात् ।। ३८ ।। <br>
अस्मिन्स्थाने स्थितं लिंगं भक्त्या डमरुकेश्वरम् ।। <br>
प्रसंगादपि पश्यंति ह्यपि पापपरा नराः ।। ३९ ।। <br>
तेऽप्यवश्यं तु यास्यंति रुद्रलोकं सनातनम् ।। <br>
भक्ताः स्तोष्यंति ये लिंगं ख्यातं डमरुकेश्वरम् ।।5.2.4.४०।।<br>
मानसैः पातकैर्मुक्ता यास्यंति परमं पदम् ।। <br>
अश्वमेधसहस्रं तु वाजपेयशतं भवेत् ।। <br>
गोसहस्रफलं चात्र दृष्ट्वा प्राप्स्यंति मानवाः ।। ४१ ।। <br>
यो याति संगरे धीरो दृष्ट्वा डमरुकेश्वरम् ।। <br>
जयेद्रिपूनथांते स रुद्रलोके महीयते ।। ४२ ।। <br>
एष ते कथितो देवि प्रभावः पापनाशनः ।। <br>
स्तुतस्तु कीर्तितश्चैव सर्वाभीष्टफलप्रद ।। ४३ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिङ्गमाहात्म्ये डमरुकेश्वरूमाहात्म्यवर्णनंनाम चतुर्थोऽ ध्यायः ।। ४ ।। ।। छ ।। ।। <br>
<br>
<br>
</span>
