<span style="font-size: 14pt; line-height: 175%">॥ ईश्वर उवाच ॥ ॥ <br>
शृणु सप्ततिकं देवं दुर्द्धरेश्वरमीश्वरम् ॥ <br>
यस्य दर्शनतो देवि नरः पापैः प्रमुच्यते ॥ १ ॥ <br>
दुर्द्धर्षोनाम राजाभून्नेपालविषये पुरा ॥ <br>
पुण्यकेतुर्यशस्वी च सत्यसंधो दृढव्रतः ॥ २ ॥ <br>
तिस्रस्तस्याभवन्भार्यास्तत्तुल्याः सुमनोहराः ॥ <br>
विहरन्त वनोद्याने वसन्ते पृथिवीपतिः ॥ ३ ॥ <br>
कदा मृगरसाविष्टो देवाद्वै वातरंहसा॥ <br>
तुरगेणोहितः प्राप वनं रुचिरपादपम् ॥४॥ <br>
गजेंद्रमृगशार्दूलसिंहसंबरसंकुलम् ॥ <br>
ऋक्षवानरवाराहगण्डकादिविराजितम् ॥५ ॥ <br>
तस्मिन्वने सुविस्तीर्णं कदलीखंडमंडितम् ॥ <br>
हंसकारंडवाकीर्णं चक्रवाकोपशोभितम् ॥ ६ ॥ <br>
ददर्श दर्पणस्वच्छं सरो नीरजराजितम् ॥ <br>
स्नातसिद्ध वधूवृन्दकुचकुंकुमपिंजरम् ॥ ७ ॥ <br>
ददर्श कन्यां तत्रैव काननस्येव देवताम् ॥ <br>
स तां दृष्ट्वा सुचार्वंगीं मन्मथेन प्रपीडितः ॥ ८ ॥ <br>
चित्रन्यस्त इव क्षिप्रमभूद्विस्मयनिश्चलः ॥ <br>
सा भुजंगीव संकृष्टा मन्त्रेणेवांतिकं ययौ ॥ ९ ॥ <br>
कन्दर्पकोटिसदृशं विश्रान्तं नृपमब्रवीत् ॥ <br>
सुतां मां विद्धि राजेन्द्र कल्पस्य प्राणवल्लभाम् ॥ 5.2.70.१० ॥ <br>
तपोरतस्य शांतस्य सर्वदा ब्रह्मचारिणः ॥ <br>
मदर्थे प्रार्थ्यतां विप्र स मां तुभ्यं  प्रदास्यति ॥ ११ ॥ <br>
इति तस्या वचः श्रुत्वा मन्मथेनाकुलीकृतः ॥ <br>
लज्जां त्यक्त्वा स भूपालो ययाचे विजने च ताम् ॥ १२ ॥ <br>
मम प्राणव्ययः सुभ्रूस्त्वां विना समुपस्थितः ॥<br>
कार्याकार्यविचारो हि कस्य जीवितशांतये ॥ १३ ॥ <br>
त्यज्यते प्राप्तममृतं यदेतद्बुद्धिलाघवम् ॥ <br>
को जानीते परे लोके कस्य किं नु भविष्यति ॥ ॥ १४ ॥ <br>
भज मामनवद्यांगि तवेतद्वदनामृतम्॥ <br>
न पाययसि चेन्मह्यं मृतं जानीहि मे प्रिये ॥ १५ ॥ <br>
स्वयं पिबामि चेद्विद्धि परलोकगतं हि माम् ॥ <br>
श्रुत्वेति चकिता तन्वी प्रोवाच विनयान्विता ॥ १६ ॥ <br>
भ्रष्टायां मयि तातस्य विनष्टे कन्यकाफले ॥ <br>
कुलं पतति नः सर्वं तस्मादेतद्विचि न्त्यताम्॥ १७ ॥ <br>
यदि ते परमं प्रेम ममोपरि महीपते ॥ <br>
मदर्थे प्रार्थ्यतां विप्र स मां नृनं प्रदास्यति ॥ १८ ॥ <br>
तस्यास्तद्वचनं श्रुत्वा नान्यथा मे भविष्यति ॥ <br>
ज्ञात्वा कन्यां द्विजस्यैव कल्पस्य ब्रह्मचारिणः ॥ १९ ॥<br>
गत्वा ययाचे प्रणतः स्थितं निजतपोवने ॥ <br>
मुनीन्द्रश्चंद्रवदनां स चास्मै तां ददौ मुदा ॥ 5.2.70.२० ॥ <br>
तत्रैव संगतो राजा मन्मथेन वशीकृतः ॥ <br>
रेमे रमणकैर्योगैर्न सस्मार निजं पुरम् ॥ २१ ॥ <br>
कदलीखण्डकुञ्जेषु रम्यासु वनराजिषु ॥ <br>
बहुलाम्रकदंबेषु राजा भेजे नवां वधूम् ॥ <br>
सिषेवे चारु सुरतं स विदग्धोऽतिमुग्धया ॥ २२ ॥ <br>
एवं हि वसतस्तस्य दुर्द्धर्षस्य वरा नने ॥ <br>
आजगाम सुदुर्द्धर्षो राक्षसोऽतिभयंकरः ॥ २३ ॥ <br>
ज्वलितो विकटाकारो दंष्ट्रोत्कटकटाननः ॥ <br>
तं नृपं मोहयित्वा तु तरसा तरलेक्षणाम् ॥ <br>
जहार मन्मथाविष्टो रूपयौवनशालिनीम् ॥ २४ ॥ <br>
राजा च तां हृतां दृष्ट्वा वियोगविषमूर्छितः ॥ <br>
स्मृत्वास्मृत्वा सुचार्वंगीं विललापाकुलेन्द्रियः ॥ ॥ २५ ॥ <br>
हा प्रिये प्रेमपीयूषे प्रणयामृतदीर्घिके ॥ <br>
हा सुन्दरि विशालाक्षि वक्व गता मां विहाय वै ॥ २६ ॥ <br>
पुनरिन्दुमिवानंदं कदा द्रक्ष्यामि ते मुखम् ॥ <br>
इति प्रलापमकरोत्स्मरंस्तां चारुहासिनीम् ॥<br>
उन्मत्त इव बभ्राम तत्र तत्र स्मरातुरः ॥ २७ ॥ <br>
एवं विलपतस्तस्य दुर्दर्षस्य नृपस्य तु ॥ <br>
आजगाम तमुद्देशं कल्पो ब्राह्मणसत्तमः ॥ <br>
ददर्श नृपतिं तत्र भ्रमंतं भ्रमरं यथा ॥ २८ ॥ <br>
ज्ञात्वा जामातरं सम्यक्समाश्वास्य वचोऽब्रवीत् ॥ <br>
एहि दुर्द्धर्ष राजेन्द्र गहना कर्मणो गतिः ॥ <br>
क्व गतो हि महीपाल नेपालविषयस्तव ॥ २९ ॥ <br>
कुलीना रूपवत्यश्च तिस्रो भार्याः क्व वै गताः ॥ <br>
क्व ते राज्यं गतं भूप कुत्र पुत्री गता मम ॥ 5.2.70.३० ॥ <br>
सर्वं विनश्वरं लोके गन्धर्वनगरोपमम् ॥ <br>
अनित्यं जीवितं भूप राज्यं वै बुद्बुदोपमम् ॥ ३१ ॥ <br>
एवमाश्वासितो राजा कल्पेन च पुनःपुनः ॥ <br>
सस्मार तां सुचार्वंगी मन्मथेन प्रपीडितः ॥ ३२ ॥ <br>
ब्रूहि मे भगवन्सम्यग्यदि तेऽस्ति दया मयि ॥ <br>
कथं राज्यं स्वकीयं स्यात्कथं मे सुहृदागमः॥ ३३ ॥ <br>
तिस्रो भार्याः कथं विप्र पश्यामि पृथिवीतले ॥ <br>
लावण्यामृतशालिन्यस्तव पुत्र्या द्विजोत्तम ॥ <br>
कथं समागमो भूयो भविष्यति मया सह॥३४॥ <br>
इति तस्य वचः श्रुत्वा विप्रेणोक्तं वरानने॥ <br>
गच्छ भूपाल नेपालं महाकालं ततो व्रज॥३५॥ <br>
तस्मिन्क्षेत्रे तीर्थवरे लिंगं सर्वार्थसाधकम् ॥ <br>
विद्यते यत्र सूर्येण तपस्तप्तं सुदुष्करम्॥ ३६ ॥ <br>
शिप्रायास्तु तटे रम्ये पुण्ये ब्रह्मेशपश्चिमे॥ <br>
तस्य दर्शनमात्रेण तवाभीष्टं भविष्यति ॥ ३७ ॥ <br>
कल्पस्य वचनं श्रुत्वा सत्वरो नृपसत्तमः ॥ <br>
नेपालं च ततो गत्वा समाश्वास्य सुहृज्जनम्॥ ३८ ॥ <br>
सांतःपुरपरीवारो महाकालवनं गतः ॥ <br>
सर्वदा सर्वसिद्धीनामाश्रयं विषयं श्रियः ॥ ३९ ॥ <br>
तत्र स्नात्वा जले पुण्ये शिप्रायाश्चाशुसिद्धिदे ॥ <br>
सूर्येणाराधितं लिंगं ददर्श नृपसत्तमः ॥ 5.2.70.४० ॥ <br>
पूजयामास रत्नैश्च दिव्यैर्वस्त्रैः सुभूषणैः ॥ <br>
कर्पूरेण सुगन्धेन लिंगपूजा कृता तदा ॥ ४१ ॥ <br>
मुक्ताफलैः सुतारैश्च जलधाराभिरेव च ॥ <br>
भक्त्या ननर्त्त तस्याग्रे संस्तुवन्विविधैः स्तवैः ॥ ४२ ॥ <br>
शुश्राव श्रोत्रपीयूषं गीतं देवगृहे शुभे ॥ <br>
तच्छ्रुत्वा कौतुकाविष्टो ध्वनिं श्रुत्वा मनोरमाम् ॥ <br>
प्रियामपश्यत्तत्रस्थां लावण्यललनावधिम् ॥ ४३ ॥ <br>
तां दृष्ट्वा विस्मयोत्फुल्ललोचनस्तन्मयोऽभवत् ॥ <br>
क्षिप्रं तद्दर्शनेनैव स्मरेण तरलीकृतः ॥ ४४ ॥ <br>
ज्ञात्वा मे सैव पत्नीयं दृष्टा देवप्रसादतः ॥ <br>
सापि लावण्यनलिनी राजहंसं विलोक्य तम् ॥ ४५ ॥ <br>
क्षिप्रं पुलिकिता तस्या विरराज कुचस्थली ॥ <br>
एतस्मिन्नंतरे देवि वाणी लिंगात्समुत्थिता ॥ ४६ ॥ <br>
विश्वावसोः सिद्धपतेः सुतैषा प्राणवल्लभा ॥ <br>
कल्पेन पालिता सम्यस्त्वदर्थं नृपसत्तम ॥ ४७ ॥ <br>
आनीता ते मया पत्नी हत्वा तं राक्षसाधि पम् ॥ <br>
गृहाण च मया दत्तां भुंक्ष्व राज्यमकण्टकम् ॥ ४८ ॥ <br>
इत्युक्तोऽसौ गतो देवि लब्ध्वा भार्यां प्रियां तदा ॥ <br>
सांतःपुरपरीवारो लिंगस्यास्य प्रभावतः ॥ ४९ ॥ <br>
आराधितो नरेंद्रेण दुर्द्धर्षेण महात्मना ॥ <br>
तदाप्रभृति देवोऽयं दुर्द्धर्षेश्वरसंज्ञकः ॥ <br>
त्रिषु लोकेषु विख्यातो वांछितार्थफल प्रदः ॥ 5.2.70.५० ॥ <br>
ये पश्यंति विशालाक्षि दुर्द्धर्षेश्वरसंज्ञकम् ॥ <br>
ते दुर्द्धर्षा भविष्यंति शत्रूणां समरे सदा ॥ ५१ ॥ <br>
संक्रांतौ रविवारे च ग्रहणे चंद्र सूर्ययोः ॥ <br>
गत्वार्चयंति ये देवि देवं दुर्द्धर्षमीश्वरम्॥ <br>
ते प्रयांति विमानेन मदीयं स्थानमुत्तमम् ॥ ५२ ॥ <br>
पापाचाराश्च ये जीवा दुष्कर्मनिरता नराः ॥ <br>
मुच्यंते पातकात्सद्यो दुर्द्धषेंश्वरदर्शनात् ॥ ५३ ॥ <br>
दर्शनात्स्पर्शनात्सद्यो नामसंकीर्तनादपि ॥ <br>
ब्रह्महत्यासहस्रं हि तत्क्षणादेव नश्यति ॥ ॥ ५४ ॥ <br>
कृतघ्नो निंदको दुष्टः पापकर्मा दुरात्मवान् ॥ <br>
परदाररतश्चौरो ब्रह्मघ्नो गुरुतल्पगः ॥ <br>
मुच्यते सर्वपापेभ्यो दुर्द्धर्षेश्वरदर्शनात् ॥ ५५ ॥ <br>
अयने विषुवे चैव संप्राप्ते सोमपर्वणि ॥ <br>
ये पश्यंति च दुर्द्धर्षं स्नात्वा शिप्राजले शुभे ॥ <br>
गंगायास्त्रिगुणं पुण्यं जायते नात्र संशयः ॥ ५६ ॥ <br>
तत्र यद्दीयते दानं तस्य संख्या न विद्यते ॥ <br>
पितरस्तोषितास्तेन आत्मा वै तोषितस्ततः ॥ ५७ ॥ <br>
कल्पकोटिसहस्रं तु मत्पुरे पूजितो वसेत् ॥ <br>
यदा याति च भूलोके तदासौ भूपतिर्भवेत् ॥ ५८ ॥ <br>
अधृष्यः शत्रुवर्गेण फलं प्राप्नोति चाक्षयम् ॥ <br>
पदं यत्त्रिदशैर्वंद्यं पुनरावृत्तिवर्जितम् ॥ ॥ ५९ ॥ <br>
एष ते कथितो देवि प्रभावः पापनाशनः ॥ <br>
दुर्द्धर्षेश्वरदेवस्य प्रयागेशमतः शृणु ॥ 5.2.70.६० ॥ <br>
इति श्रीस्कांदे महापुराण एकाशीति साहस्र्यां संहितायां पञ्चम आवंत्यखण्डे चतुरशीतिलिंगमाहात्म्य उमामहेश्वरसंवादे दुर्द्धर्षेश्वरमाहात्म्यवर्णनंनाम सप्ततितमोऽध्यायः ॥ ७० ॥ <br>
<br>
<br>
</span>
