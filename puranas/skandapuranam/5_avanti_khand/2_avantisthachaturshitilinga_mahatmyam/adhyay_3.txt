<span style="font-size: 14pt; line-height: 175%"><br>
।। श्रीरुद्र उवाच ।। ।। <br>
ढुंढेश्वरं तृतीयं तु सुखस्वर्गफलप्रदम् ।। <br>
सर्वपापहरं लिगं नृणां दुष्कृतनाशनम् ।। १ ।। <br>
ढुंढश्चासीत्पुरा देवि कैलासे गणनायकः ।। <br>
स च कामी दुराचारो व्यसनोपहतेन्द्रियः ।। २ ।। <br>
गतोऽसौ शक्रलोकं तु कौतुकार्थं यदृच्छया ।। <br>
यत्र नृत्यति सा रंभा शक्रस्याग्रे विवृण्वती ।। ।। ३ ।। <br>
भावान्बहुविधान्रम्यान्दृष्टिहस्तादिकाञ्छुभान्। <br>
सूचीविद्धादिकरणान्पताकादिकहस्तकान्।। <br>
नृत्यं हस्तादिसंयुक्तं लयतालानुगं तथा ।।४।। <br>
शक्रोऽपि त्रिदशैः सार्द्धं तन्मुखासक्तलोचनः ।। <br>
बभूव हृष्टचेता वै हृषितांगरुहाननः ।। ५ ।। <br>
एतस्मिन्नंतरे देवि ढुंढस्तल्ललितेन तु ।। <br>
कामरागवशेनैव भाव्यर्थेन च मोहितः ।। ६ ।। <br>
तेन रंगरता रंभा पुष्पगुच्छेन ताडिता ।। <br>
स शप्तो वासवेनैव दृष्ट्वाऽन्यायं गणस्य तु ।। ७ ।। <br>
पत त्वं मानुषं लोकं रंगभंगस्त्वया कृतः ।। <br>
इति शप्तो गणो देवि शक्रेणामिततेजसा ।। ८ ।। <br>
पतितो मानुषे लोके विसंज्ञो विह्वलेन्द्रियः ।। <br>
कादिग्भूतो हतो त्साहो विललाप पुनःपुनः ।। ९ ।। <br>
अहोऽन्यायफलं प्राप्तं मया मोहादनुष्ठितम् ।। <br>
तस्मान्नीतिर्विधातव्या पुरुषेण विजानता ।। 5.2.3.१० ।। <br>
न्यायमार्गं समाश्रित्य येन सिद्धिर्भवेन्मम ।। ११ ।। <br>
इत्युक्त्वा स तपस्तेपे महेंद्रे पर्वतोत्तमे ।। <br>
श्रीशैले मलये विंध्ये पारियात्रे यमालये ।। १२ ।। <br>
नो सिद्धोऽसौ यदा देवि तदा गंगामहत्तटम् ।। <br>
यमुनां चंद्रभागां च वितस्तां नर्मदां नदीम् ।। १३ ।। <br>
गोदावरीं भीमरथीं कौशिकीं शारदां शिवाम् ।। <br>
चर्मण्वतीं समासाद्य स्नात्वा त्यक्तक्रियोऽभवत् ।। १४ ।। <br>
तीर्थं व्यर्थं तपो व्यर्थं तीर्थयात्राफलं यतः ।। <br>
न प्राप्तं च मयाभीष्टमटता कर्मभूमिषु ।। १५ ।। <br>
एतस्मिन्नंतरे देवि वागुवाचाशरीरिणी ।। <br>
आश्वासयंती गणपं महाकालायने व्रज ।। १६ ।। <br>
प्रयागाद्यानि तीर्थानि पृथिव्यां यानि संति वै ।। <br>
सदा सिद्धिकरं तेषां महाकालं विशिष्यते ।। १७ ।। <br>
तत्रास्ते सुमहापुण्यं लिंगं सर्वार्थसाधकम् ।। <br>
पिशाचेश्वरसांनिध्ये तमाराधय सत्वरम् ।। १८ ।। <br>
प्रसादात्तस्य लिंगस्य पुनर्यास्यसि शांकरम् ।। <br>
लोकं तेजस्विनां गम्यं दुर्लभं पापिनां सदा ।। १९ ।। <br>
इति श्रुत्वा ततो वाणीमाकाशस्थां गणस्तदा ।। <br>
आजगाम मुदा युक्तो महाकालवनोत्तमे ।। 5.2.3.२० ।। <br>
ददर्श तत्र तल्लिंगं सर्वसंपत्करं शुभम्।। <br>
पूजयामास देवेशं भक्त्या परमया युतः ।। २१ ।। <br>
लिंगमध्यात्ततो वाणी निःसृता पर्व तात्मजे ।। <br>
अहो तुष्टोस्मि ते वत्स किं कामं प्रददाम्यहम् ।। २२ ।। <br>
।। ढुंढ उवाच ।। ।। <br>
यदि तुष्टोऽसि देवेश शरणागतवत्सल ।। <br>
त्वत्पादपंकजे भूयाद्भक्तिर्मेऽविचला सदा ।। २३ ।। <br>
वरमेनं प्रयच्छाशु यदि तुष्टो महेश्वरः ।। २४ ।। <br>
ये च त्वां मानवा देव पश्यंति परमेश्वर ।। <br>
पापात्सद्यो विनिर्मुक्तास्ते भवंतु महीतले ।। २५ ।। <br>
ढुंढस्य भाषितं श्रुत्वा लिंगेनोक्तं यशस्विनि ।। <br>
ये च मां पूजयिष्यंति श्रद्धया परया पुनः।। <br>
ते भविष्यंति सततं सदा पातकवर्जिताः ।। २६ ।। <br>
लप्स्यंति ते परान्कामान्भविष्यंति गणोत्तमाः।। <br>
पूज्याः सर्वेषु लोकेषु सर्वालंकारभूषिताः ।।२७।। <br>
एवं लब्धवरो ढुंढः प्रांजलिः पुनरब्रवीत् ।। <br>
मन्नाम्ना प्रथितं लिंगं संभूयाद्भुवने सदा ।। २८ ।। <br>
एवमस्त्विति लिंगेन प्रोक्तं तुष्टेन पार्वति ।। <br>
तदाप्रभृति विख्यातो देवो ढुंढे श्वरः परः ।। २९ ।। <br>
यस्य दर्शनमात्रेण सदा सिद्धिर्भवेन्नृणाम्।। 5.2.3.३० ।। <br>
भक्त्या ये पूजयिष्यंति देवं ढुंढेश्वरं परम् ।। <br>
आजन्मप्रभवं पापं तेषां यास्य ति तत्क्षणात् ।।३१।। <br>
स एव सुकृती लोके स एव  मम वल्लभः।। <br>
यः पश्यति नरो भक्त्या लिंगं ढुंढेश्वरं परम् ।। ३२ ।। <br>
राजसूयशतेनैव यत्पुण्यं च भविष्यति ।। <br>
ततो भविष्यत्यधिकं ढुंढेश्वरनिरीक्षणात्।।३३।। <br>
मानसं वाचिकं वापि कायिकं गुह्यसंभवम् ।। <br>
प्रकाशं वाऽप्रकाशं च प्रसंगादपि यत्कृ तम् ।। <br>
तत्सर्वं यास्यति क्षिप्रं ढुंढेश्वरस्य दर्शनात्।।३४।। <br>
इत्युक्तस्तु मया देवि स ढुंढो गणनायकः ।। <br>
कृतो लिंगस्य माहात्म्याद्गतो लोके मदीयके ।। <br>
रेजे च गणपैः सार्द्धं ममाभीष्टतरोऽभवत्।।३५।। <br>
एष ते कथितो देवि प्रभावः पापनाशनः ।। <br>
श्रवणात्कीर्त्तनाद्वापि मम लोके महीयते ।।३६।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिंगमाहात्म्ये ढुंढेश्वरमाहात्म्यवर्णनंनाम तृतीयोऽध्यायः ।।३।। ।।<br>
&nbsp;<br>
<br>
</span>
