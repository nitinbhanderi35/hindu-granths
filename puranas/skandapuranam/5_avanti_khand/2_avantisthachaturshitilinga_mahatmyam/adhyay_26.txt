<span style="font-size: 14pt; line-height: 175%">ईश्वर उवाच ॥ <br>
विद्धि षड्विंशकं देवि देवं सोमेश्वरं परम्॥ <br>
यस्य दर्शनमात्रेण निष्कलंको नरो भवेत्॥१॥ <br>
अत्रिर्नाम महाभागो ब्रह्मणो मानसः सुतः॥ <br>
प्रजापतिरभूद्देवि कल्पे वाराहसंज्ञके॥२॥ <br>
तस्य पुत्रोऽभवत्सोमो दक्षोथ मातृभागतः॥<br>
सप्तविंशतिर्याः कन्या दाक्षायण्यः प्रकीर्तिताः॥३॥ <br>
सोमपत्न्यो हि मंतव्यास्तासां श्रेष्ठा तु रोहिणी॥ <br>
तामेव भजते सोमो नेतरां इति शुश्रुम॥ ॥ ४ ॥ <br>
इतराः प्रोचुरागत्य दक्षस्याग्रे यथातथम् ॥ <br>
दक्षोऽथ स तदागत्य तमुवाच स नाकरोत् ॥ ५ ॥ <br>
यदा न वारितस्तस्थौ दक्षः कुद्धस्तदा प्रिये ॥ <br>
शशाप सोमं संक्रुद्धः शीघ्रमंतर्हितो भव ॥ ६ ॥ <br>
एवं शप्तस्तु सोमो वै तदा ह्यंतर्हितोऽभवत् ॥ <br>
शशाप सोमो दक्षं तु भवानपि भविष्यति ॥ ॥ ७ ॥ <br>
अनेकत्वं विहायैतज्जलदेहं सनातनम् ॥ <br>
अतः प्राचेतसो दक्षो ब्रह्मपुत्रोऽपि गीयते ॥ ८ ॥ <br>
एवमंतर्हितः सोमो गतो वै दक्षशापतः ॥ <br>
देवाश्च नागा यक्षाश्च गंधर्वाः पितृभिः सह ॥ <br>
वैराजं ब्रह्मसदनं ब्रह्माणं समुपस्थिताः ॥ ९ ॥ <br>
तस्याग्रे कथयामासुर्नमस्कृत्य पुनःपुनः ॥ <br>
भगवन्सर्वभूतानामादिकर्त्ता स्वयंभुवः॥5.2.26.१०॥ <br>
स्रष्टा च हव्यकव्यानां पाहि नः शरणागतान्॥ <br>
देवानां वचनं श्रुत्वा ज्ञात्वा देवः प्रजापतिः॥११॥ <br>
आश्वासयामास सुरान्सुश्लिष्टैर्वचनांबुभिः ॥ <br>
अवश्यं त्रिदशास्तेन प्राप्तव्यं कर्मणः फलम् ॥ १२ ॥ <br>
शापांतं भगवान्देवो विष्णुरेव करिष्यति ॥ <br>
एतच्छ्रुत्वा ततो देवा वाक्यं पंकजजन्मनः ॥ <br>
शरण्यं शरणं विष्णुमुपतस्थुर्गतव्यथाः ॥ १३ ॥ <br>
ब्रह्मणा सहिता देवि स्तुतिं चक्रुः समाहिताः ॥ <br>
नमस्ते देवदेवेश नमस्ते विश्वभावन ॥ <br>
नमस्तेऽस्तु हृषीकेश महापुरुषपूर्वज ॥ १४ ॥ <br>
नारायण जगन्नाथ देवास्त्वां शरणं गताः ॥ <br>
त्वं हि नः परमो ध्येय स्त्वं हि नः परमो गुरुः ॥ १५ ॥ <br>
त्वं हि नः परमो देवो ब्रह्मादीनां सुरोत्तम ॥ <br>
अंतर्धानं गतः सोमो दक्षशापाज्जनार्द्दन ॥ १६ ॥ <br>
विना सोमेन चौषध्यो नष्टा देव महीतले ॥<br>
तेषां तद्वचनं श्रुत्वा विष्णुर्वचनमव्रवीत् ॥ १७ ॥ <br>
भयं त्यजध्वममरा अभयं वो ददाम्यहम् ॥ <br>
नष्टं चंद्रमसं शीघ्रं मानयिष्याम्यसंशयम् ॥ १८ ॥ <br>
एवमुक्त्वा तु भगवान्विसृज्य त्रिदशेश्वरान् ॥ <br>
सोमं सस्मार सहसा शंखचक्रगदाधरः ॥ १९ ॥ <br>
यदा स्मृतो न चाभ्येति तदा क्रुद्धो जनार्दनः ॥ <br>
पुराणपुरुषो देवो ब्रह्माणमिदमव्रवीत् ॥ 5.2.26.२० ॥ <br>
देवैरसुरसंघैश्च मथ्यतां कलशोदधिः ॥ <br>
भविष्यति पुनश्चंद्रो मथ्यमाने महोदधौ ॥ २१ ॥ <br>
अमृतं तत्र लप्स्यध्वं रत्नानि विविधानि च ॥ <br>
तस्य तद्वचनं श्रुत्वा वासुदेवस्य पार्वति ॥ २२ ॥ <br>
मंथानं मंदरं कृत्वा नेत्रं कृत्वा च वासुकिम् ॥ <br>
देवा मथितुमारब्धाः समुद्रं निधिमंभसाम् ॥ २३ ॥ <br>
सोमार्थे च पुरा देवि तथैवासुरदानवाः ॥ <br>
एतैर्मुखमुपाश्लिष्टौ नाग राजो महेर्ष्यया ॥ २४ ॥ <br>
विबुधाः सहिताः सर्वे यतः पुच्छं ततः स्थिताः ॥ <br>
अतो वै भगवान्देवो यतो नारायणस्ततः ॥ २५ ॥ <br>
शिरस्युद्यम्य नाग स्य पुनः पुनरवाक्षिपत् ॥ <br>
उदधौ मथ्यमाने वै महाञ्छब्दो बभूव ह ॥ २६ ॥ <br>
तत्र नानाजलचरा विनिष्पिष्टा महाद्रिणा ॥ <br>
विलयं समुपाजग्मुः शतशोथ सहस्रशः ॥ २७ ॥ <br>
तस्मिंस्तु मथिते देवि प्रयत्नात्केशवस्य च ॥ <br>
प्रसन्नात्मा समुत्पन्नः सोमः शीतांशुरुज्वलः ॥ २८ ॥ <br>
तमेव देवा मनुजाः पितरश्च यशस्विनि ॥ <br>
उपजीवंति वृक्षाश्च तथैवौषधयो विधुम् ॥ २९ ॥ <br>
समुत्पन्नमथो दृष्ट्वा भगवान्प्राह केशवः ॥ <br>
पालयेमाः प्रजाश्चंद्र त्वं ज्येष्ठो जगतो भव ॥ 5.2.26.३० ॥ <br>
इत्युक्तो वासुदेवेन प्रजाः पालयितुं शशी ॥ <br>
पूर्वं सोमोपि यो नष्टः प्रविष्टो गहनं वनम् ॥ ३१ ॥ <br>
तस्याग्रे नारदः सर्वं कथयामास सत्वरम् ॥ <br>
देवर्षेर्वचनं श्रुत्वा नारदस्य महात्मनः ॥ ३२ ॥ <br>
पीडितो दक्षशापेन सोमोऽप्यंतर्हितस्तदा ॥ <br>
जगाम शरणं देवि ब्रह्माणं परमेष्ठिनम् ॥ ३३ ॥ <br>
तत्र गत्वा यथाशापं कथयामास गद्गदः ॥ <br>
पूर्वचंद्रवचः श्रुत्वा ब्रह्मा वचनमब्रवीत् ॥ ३४ ॥ <br>
अयं मे प्रथमः पुत्रः पीडितः शशिना भृशम् ॥ <br>
नवेनोदधिजातेन किं मया क्रियते पुनः ॥ ३५ ॥ <br>
विष्णुना च बलं दत्तमस्मै चंद्रमसे दृढम् ॥ <br>
तस्माद्यास्यामि तत्राहं यत्र देवो जनार्दनः ॥ ३६ ॥ <br>
तं दृष्ट्वा मधुहंतारं ब्रह्मा विष्णुमुवाच ह ॥ <br>
त्वदादेशाजगन्नाथ एष चंद्रः कृतो मया ॥ ३७ ॥ <br>
स चायं पीडितो देव शशांकेन नवेन वै ॥ <br>
इत्युक्तो ब्रह्मणा देवि वासुदेवो जगत्पतिः ॥ <br>
वृत्तांतं कथयामास ब्रह्माग्रे च पुनःपुन. ॥ ३८ ॥ <br>
ब्रह्मापि पूर्वचंद्रार्थे विष्णुं लोकनमस्कृतम् ॥ <br>
तुष्टाव प्रणतो भूत्वा प्रांजलिः प्रणतः स्थितः ॥ ३९ ॥ <br>
नमः कृष्ण नमो विष्णो नमो जिष्णो नमोनमः ॥ <br>
नमो वामन गोविंद नमोऽनंत नमोऽच्युत ॥5.2.26.४०॥ <br>
जयस्व गोविंद महानुभाव जयस्व विश्णो जय पद्मनाभ ॥ <br>
जयस्व सर्वाद्य गदाधरेश जयस्व विश्वेश्वर विश्वमूर्त्ते ॥ ४१ ॥ <br>
एवं स्तुतस्तदा देवि ब्रह्मणा लोककारिणा ॥ <br>
समीपस्थं समालोक्य सोमं वचनम ब्रवीत् ॥ ४२ ॥ <br>
गच्छ सोम ममादेशान्महाकालवनोत्तमे ॥ <br>
उत्तरे मुक्तिलिंगस्य लिंगं कातिकरं परम् ॥ <br>
तमाराधय यत्नेन स ते देहं प्रदास्यति ॥ ॥ ४३ ॥ <br>
इत्युक्तो वासुदेवेन ब्रह्मणा च पुनः पुनः ॥ <br>
आजगाम महादेवि महाकालवनोत्तमे ॥ <br>
लिंगं दृष्ट्वा च तुष्टाव स्तोत्रेणानेन सुव्रते ॥ ४४ ॥ ॥ <br>
॥ चंद्र उवाच ॥ ॥ <br>
नमो देवाधिदेवाय त्रिनेत्राय महात्मने ॥ <br>
रक्तपिंगलनेत्राय जटामुकुटधारिणे ॥ ४५ ॥ <br>
भूतवेतालजुष्टाय महादेवाय शूलिने ॥ <br>
भीमाट्टहासयुक्ताय कपर्दिस्थाणवे नमः ॥ ४६ ॥ <br>
पूष्णो दंतविनाशाय तथांधकविनाशिने ॥ <br>
कैलासवरवासाय सर्वदेवायते नमः ॥ ॥ ४७ ॥ <br>
विकरालोर्द्ध्वकेशाय भैरवाय नमोनमः ॥ <br>
अग्निज्वालाकरालाय कलिधर्मविवासिने ॥ ४८ ॥ <br>
तथा दारुवनध्वंसकारिणे तिग्मशूलिने ॥ <br>
कृतकंकणभोगींद्रकंठसूत्राय शूलिने ॥ ४९ ॥ <br>
प्रचंडदंडहस्ताय वडवाग्निमुखाय च ॥ <br>
वेदांतवेद्याय नमो यज्ञमूर्ते नमोनमः ॥ 5.2.26.५० ॥ <br>
दक्षयज्ञविनाशाय जगद्भयकराय च ॥ <br>
विश्वेश्वराय देवाय स्थूलसूक्ष्माय शंभवे ॥ <br>
कपर्दिने करालाय सर्वदेवाय ते नमः ॥ ५१ ॥ <br>
एवं स्तुतस्तदा देवि चंद्रेणांतर्हितेन च ॥ <br>
लिंगरूपी महादेवस्तुष्टो वाक्यमथाब्रवीत् ॥ ५२ ॥ <br>
स्तोत्रेणानेन तुष्टोऽस्मि ब्रूहि सोम किमिच्छसि ॥ <br>
यत्तेभिलषितं सर्वं तत्कर्त्तास्मि न संशयः ॥ ५३ ॥ <br>
॥ सोम उवाच ॥ ॥ <br>
यदि त्वहमनुग्राह्यो यदि तुष्टोऽसि मे प्रभो ॥ <br>
कांत्या दीप्त्या तथा मूर्त्या तथा रूपेण च प्रभो॥ ॥ ५४ ॥ <br>
स्वपदं कर्त्तुमिच्छामि त्वत्प्रसादान्महेश्वर ॥ <br>
एवमस्त्विति लिंगेन तत्क्षणाद्रजनीचर ॥ ५५ ॥ <br>
द्विजराजेन तत्प्राप्तं लिंगस्यास्य प्रसादतः ॥ <br>
सोमेनाराधितो यस्माद्देवदेवो महेश्वरि ॥ ५६ ॥ <br>
तेन सोमेश्वरोनाम विख्यातो भुवनत्रये ॥ <br>
येऽर्चयंति महादेवि देवं सोमेश्वरंपरम्॥ ५७ ॥ <br>
कृत पुण्या नरा मर्त्यास्ते यांति परमं पदम् ॥ <br>
यः पश्यति नरो भक्त्या लिंगं सोमेश्वरं प्रिये ॥ ५८ ॥ <br>
विमुक्तो जन्मदुःखाद्यैर्लीयते मयि मानवः ॥ <br>
ते नराः पशवो लोके किं तेषां जीविते फलम् ॥ ५९ ॥ <br>
यैश्च सोमेश्वरो देवो न दृष्टो न च पूजितः ॥ <br>
संसारेऽस्मिन्महाघोरे जन्मरोगभयाकुले ॥ 5.2.26.६० ॥ <br>
एकः सोमेश्वरः पूज्यः कुष्ठरोगविनाशनः ॥ <br>
स एव सुकृती लोके कुलं तेनाभ्यलंकृतम् ॥ ६१ ॥ <br>
आधारः सर्वलोकानां येन सोमेश्वरो ऽर्चितः ॥ <br>
सकृदभ्यर्च्य सोमेशं बिल्वपत्रेण मानवः ॥ <br>
मुक्तो भोगी निरातंको मम लोके वसेच्चिरम् ॥ ६२ ॥ <br>
कांचनैः कुसुमैर्देवि लिंगं सोमेश्वरं प्रिये ॥ <br>
पूजयंति नरा भक्त्या ते यांति परमां गतिम् ॥ ६३ ॥ <br>
एष ते कथितो देवि प्रभावः पापनाशनः ॥ <br>
सोमेश्वरस्य देवस्य शृणुष्वानरकेश्वरम् ॥ ६४ ॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडे चतुरशीतिलिङ्गमाहात्म्ये सोमेश्वरमाहात्म्यवर्णनं नाम षड्विंशोऽध्यायः ॥ २६ ॥ <br>
<br>
</span>
