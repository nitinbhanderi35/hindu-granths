<span style="font-size: 14pt; line-height: 200%">।। ईश्वर उवाच ।। ।। <br>
ईशानेश्वरसंज्ञं तु षोडशं विद्धि पार्वति ।। <br>
यस्य दर्शनमात्रेण ऐश्वर्यं जायते नृणाम्।। १ ।। <br>
तुहुंडेन पुरा देवि सर्वे ह्युपद्रुताः सुराः ।। <br>
ऋषयश्च महाभागा यक्षगन्धर्वकि न्नराः ।। २ ।। <br>
नंदनाख्यं वनं सर्वं तदधीनमभूत्किल ।। <br>
ऐरावणं द्विपेन्द्रं च जित्वा द्वारि समादधत् ।। ३ ।। <br>
उच्चैःश्रवससंज्ञं तु हृतवान्दानवेश्वरः ।। <br>
देवांगनानां सर्वासां विध्वंसं कर्तुमुद्यतः ।। ४ ।। <br>
स्वर्गमार्गः खिलीभूतस्तद्भयेन ह्यभूत्सति ।। <br>
हृताधिकारा देवाश्च मंत्रं समुपचक्रमुः ।। ५ ।। <br>
तस्मिन्काले च कालज्ञो नारदोऽथ महामुनिः ।। <br>
आजगाम महातेजा भ्रममाणश्च मंत्रिभिः ।। ६ ।। <br>
देवैर्नमस्कृतः सोऽथ पूजितश्च यथाविधि ।। <br>
निवेदितं यथावृत्तं तुहुण्डस्य विचेष्टितम् ।। ७ ।। <br>
पप्रच्छुरथ ते मंत्रं नारदं मुनिसत्तमम् ।। <br>
कथयस्व महाबुद्धे सर्वं जानासि सर्व्वतः ।। ८ ।। <br>
ईदृक्काले समायाते किं कर्त्तव्यं महामुने ।। <br>
नाज्ञातं त्रिषु लोकेषु किंचिद्देवर्षिसत्तम ।। ९ ।। <br>
मुहूर्तं ध्यानमालंब्य किंचिन्मील्य च लोचने ।। <br>
उपायं कथयामास सर्वदुःखविनाशनम् ।। 5.2.16.१० ।। <br>
महाकालवने रम्ये शीघ्रं गच्छंतु विह्वलाः ।। <br>
इन्द्रद्युम्नेश्वरस्यैव पश्चाद्भागे व्यवस्थिताः ।। <br>
सेवध्वं परमं लिंगमीशानेश्वरसंज्ञकम् ।। ११ ।। <br>
पुरा चेशानकल्पे तु ईशानेन सुखेन हि ।। <br>
मुनिना श्रोत्रियेणैव वेदाभ्यासरतेन वै ।। <br>
उत्तमांगपदं लब्धं शंकरस्य च मूर्द्धनि ।। १२ ।। <br>
तस्याराधनमात्रेण मनोऽभीष्टं हि लभ्यते ।। १३ ।। <br>
नारदस्य वचः श्रुत्वा देवा मुदितमानसाः ।। <br>
जग्मुर्यत्र महल्लिंगं स्तुतिं सर्वेऽप्यकुर्वत ।। १४ ।। <br>
ईशानेशान ईशान तत्पुरुष नमोऽस्तु ते ।। <br>
नमो वाम महाघोर सद्योमुख नमोनमः ।। ।। १५ ।। <br>
त्र्यक्ष भर्ग महादेव उमाकांत नमोनमः ।। <br>
नमः शिव नमो भीम नमः सर्व नमोनमः ।। १६ ।। <br>
नमः शंभो नमो रुद्र विरूपाक्ष नमोनमः ।। <br>
त्वया देव प्रजाः सर्वाः सदेवासुरमानुषाः ।। १७ ।। <br>
स्थावराणि च भूतानि जंगमानि चराणि च ।। <br>
ब्रह्म वेदाश्च वेद्यं च त्वया सृष्टं महेश्वर ।। १८।। <br>
शिरस्ते गगनं देवा नेत्रे शशिदिवाकरौ ।। <br>
निःश्वासः पवनश्चापि तेजोऽग्निश्च तवाच्युतः ।। १९ ।। <br>
बाहवस्ते दिशः सर्वाः कुक्षिश्चैव महार्णवः ।। <br>
उरू ते पर्वता देव चरणौ पृथिवी मता ।। 5.2.16.२० ।। <br>
इंद्रसोमाग्निवरुणा देवासुरमहोरगाः ।। <br>
प्रह्वास्त्वामनुतिष्ठंति स्तुवंतो विविधैः स्तवैः ।। २१ ।। <br>
त्वया व्याप्तानि भूतानि सर्वाणि भुवनेश्वर ।। <br>
त्वयि तुष्टे जगत्तुष्टं त्वयि क्रुद्धे महद्भयम् ।। २२ ।। <br>
भयानामपनेतासि त्वमेकः शत्रुसूदनः ।। <br>
असुराणां समर्थानां विनाशश्च त्वया कृतः ।। २३ ।। <br>
न च विक्रमणैर्देव निर्वाणमगमत्परम् ।। <br>
त्वं हि कर्त्ता विकर्त्ता च भूतानामिह सर्वशः ।। २४ ।। <br>
आराधयित्वा सर्वे ते नमस्यंति च सर्वशः ।। <br>
एतस्मिन्नंतरे देवि लिंगमध्यात्समुत्थिता ।। २५ ।। <br>
धूमावृता महा ज्वाला यया दग्धः स दानवः ।। <br>
तुहुण्डो मुंडपुत्रस्तु ससैन्यपरिवारितः ।। २६ ।। <br>
स्वाधिकारांश्च संप्रापुर्लिंगस्यास्य प्रभावतः ।। <br>
सुरैश्चाख्या समादिष्टा लिंगस्यास्यैव हर्षितः ।। २७ ।। <br>
ऐश्वर्यशीलमस्यास्तीत्यस्माकं च विनिश्चितम् ।। <br>
ईशान इति विख्यातस्त्रैलोक्ये च भविष्यति ।। २८ ।। <br>
ईशानेश्वरसंज्ञं तु ये समाराधयंति च ।। <br>
कीर्तिर्लक्ष्मीर्ध्रुवा तेषां सिद्धिः प्रीतिर्भविष्यति ।। २९ ।। <br>
पूज्यमानः सदा देवैर्गंधर्वाप्सरसांगणैः ।। <br>
स्वर्गलोकं गमिष्यंति विमानैरुज्ज्वलैर्मुदा ।। 5.2.16.३० ।। <br>
ब्राह्मणाः क्षत्रिया वैश्याः शूद्राः स्त्रियः कुमारिकाः ।। <br>
यथाभिलषितान्कामानाप्नुवंति न संशयः ।।३१।। <br>
यः करोति नरः सम्यग्दर्शनं नियमस्थितः ।। <br>
न कुत्र तस्य हानिः स्याद्यावजन्मशतं भवेत् ।। ३२ ।। <br>
सर्वदा सर्वकार्येषु ते समर्था यशस्विनि ।। <br>
ईशानेश्वरसंज्ञं तु ये पश्यंति दिनेदिने ।। ३३ ।। <br>
एवं ते कथितो देवि प्रभावः पापनाशनः ।। <br>
ईशानेश्वरदेवस्य श्रूयतामप्सरेश्वरः ।। ३४ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्य ईशानेश्वरमाहात्म्यवर्णनंनाम षोडशोऽध्यायः ।। १६ ।। <br>
<br>
<br>
</span>
