<span style="font-size: 14pt; line-height: 175%">॥ श्रीमहादेव उवाच ॥ ॥ <br>
शृणु देवि प्रयत्नेन पंचाशत्तममीश्वरम् ॥ <br>
यस्य दर्शनमात्रेण ग्रहबाधा न जायते ॥ १ ॥ <br>
संज्ञानाम रवेर्भार्या सा सुता विश्वकर्मणः ॥ <br>
भर्त्तुस्तेजोऽसहंत्याथ कदाचिच्चैव संज्ञया ॥ <br>
छायामयी चात्मनस्तु निर्मिता तरसा तया ॥ २ ॥ <br>
सा प्रोक्ता सादरेणैव स्थीयतां सूर्यसंनिधौ ॥ <br>
पृष्ट्यापि न वाच्यं ते मदीयं गमनं रवेः ॥ ३ ॥ <br>
इत्युक्त्वा सा तदा संज्ञा जगाम भवनं पितुः ॥ <br>
संज्ञेयमिति मन्वानो द्वितीयायां दिवस्पतिः ॥ <br>
जनयामास तनयं नामतो यः शनैश्चरः ॥ ४ ॥ <br>
तस्मिञ्जाते भयं जग्मुः सदेवासुरमानुषाः ॥ <br>
त्रैलोक्यं जातमात्रेण आक्रांतं सचराचरम् ॥ ५ ॥ <br>
इन्द्रोऽपि भयसंत्रस्तो ब्रह्माणं शरणं गतः ॥ <br>
सूर्यपुत्रस्य वृत्तांतं कथयामास गद्गदम् ॥ ६ ॥ <br>
भिन्नं तु रोहिणीचक्रं व्याप्तं नक्षत्रमंडलम् ॥ <br>
जातमात्रेण चाक्रांतं त्रैलोक्यं रविसूनुना ॥ ७ ॥ <br>
वासवस्य वचः श्रुत्वा ब्रह्मा लोकपितामहः ॥ <br>
आहूय सहसा सूर्यं वचनं चेदमब्रवीत् ॥ ८ ॥ <br>
मर्यादा क्रियतां भानो वार्यतां पुत्र औरसः ॥ <br>
आक्रांतं तेजसा तेन त्रैलोक्यं भूभुवादिकम्॥ ९ ॥ <br>
ब्रह्मणो वचनं श्रुत्वा रविणा प्रोक्तमीदृशः ॥ <br>
असाध्योऽयं मम सुतो वार्यतां स्वयमेव तम् ॥ 5.2.50.१० ॥ <br>
पश्य मे चरणौ दग्धौ दृष्टिमात्रेण लीलया॥ <br>
ब्रह्मापि भयसंत्रस्तो जगाम मनसा हरिम् ॥११॥ <br>
सूर्यस्य वचनं श्रुत्वा हरिः प्राप्तस्तु तत्क्षणात् ॥ <br>
ब्रह्मणो वचनं श्रुत्वा भीतः कृष्णोऽब्रवीदिदम् ॥ १२ ॥ <br>
गम्यतां तत्र यत्रास्ते देवदेवो महेश्वरः ॥ <br>
कृष्णस्य वचनात्सर्वे ममांतिकमुपागताः ॥ १३ ॥ <br>
वृत्तांतः कथितः सर्वो रविपुत्रस्य पार्वति ॥ <br>
मया स्मृतस्तु संप्राप्तः सूर्यपुत्रस्तु तत्क्षणात् ॥ १४ ॥ <br>
अधोदृष्टिर्मया दृष्टो वक्रांगो रूपतोऽसितः ॥ <br>
स्थैर्यं कृत्वा नमस्कृत्य विज्ञप्तोऽहं शनैःशनैः ॥ १५ ॥ <br>
किमर्थं वै स्मृतो देव देह्याजां मम शंकर ॥ <br>
आदेशे तव तिष्ठामि किं करोमि प्रशाधि माम् ॥ ॥ १६ ॥ <br>
इत्युक्तोऽहं तदा तेन रविपुत्रेण पार्वति ॥ <br>
मया स वारितोऽत्यर्थं मा पीडय जगत्त्रयम् ॥ १७ ॥ <br>
तेनोक्तं देहि मे स्थानं पानमाहारमेव च ॥ <br>
मया दत्तं विशालाक्षि पूजार्थं स्थानमुत्तमम् ॥ १८ ॥ <br>
मेषादिराशिसंस्थः संस्त्रिंशन्मासान्प्रपीडय ॥ <br>
मानुषान्क्रमशो वत्स तत्र तृप्तिमवाप्स्यसि॥ १९ ॥ <br>
अष्टमश्च चतुर्थश्च द्वितीयो जन्मसंस्थितः ॥ <br>
द्वादशराशिसंस्थोऽपि विरुद्धो भव सर्वदा ॥ 5.2.50.२० ॥ <br>
एकादशो वा षष्ठो वा तृतीय स्थानगोथवा ॥ <br>
भव भव्यतरो नॄणामतः पूजा भविष्यति ॥ २१ ॥ <br>
पंचमो नवमश्चैव उदासीनस्तु सप्तमः ॥ <br>
भव राशिगतो नित्यं मानुषे कर्म भिर्युते ॥ २२ ॥ <br>
पूजां प्राप्स्यसि चात्यर्थं ग्रहाणामधिकं सदा ॥ <br>
गतिः स्थिरा भवित्री ते वरः श्रेष्ठोभिधीयते ॥ २३ ॥ <br>
अतस्ते स्थावरं नाम भविष्यति महीतले ॥ <br>
शनैश्चरस्त्वं राशिस्थो ग्रहाणामधिको यतः ॥ २४ ॥ <br>
अतः शनैश्चरोनाम भविष्यसि सदा भुवि ॥ <br>
गजगण्डनिभाकारो मम कण्ठसमोपि च ॥ २५ ॥ <br>
वर्णतो ह्यसितो नाम भविष्यसि महीतले ॥ <br>
ग्रहमध्ये ह्यधोदृष्टिर्गतिर्मंदा भविष्यति ॥ <br>
तुष्टो ददासि राज्यं च रुष्टो वै हरसि क्षणात् ॥२६॥ <br>
देवासुरमनुष्याश्च सिद्धविद्याधरोरगाः ॥ <br>
त्वत्क्रूरदृष्टिनिहता नाशं यास्यंति नान्यथा । २७ ॥ <br>
तव प्रसादात्प्राप्स्यंति मनोऽभीष्टं सुदुर्ल्लभम् ॥ <br>
अन्यच्च ते प्रदास्यामि स्थानं गुह्यं मनोहरम् ॥ २८ ॥ <br>
मनोभीष्टकरं पुण्यं देवदानवदुर्लभम् ॥ <br>
प्रलयेऽप्यक्षयं प्रोक्तं महाकालवनं परम्॥ २९ ॥ <br>
तत्र गच्छ ममादेशत्त्वपृथुकेश्वरपश्चिमे ॥ <br>
विद्यते तत्र यल्लिंगं तत्ते नाम्ना भविष्यति ॥ 5.2.50.३० ॥ <br>
कीर्त्तिरेषा त्वदीयापि त्रैलोक्ये भविता धुवम्॥ ३१ ॥ <br>
इत्युक्तः स्थावरो देवि ममाज्ञापालकस्तदा ॥ <br>
जगाम त्वरितो रम्यं महाकालवनं शुभम् ॥ ३२ ॥ <br>
दृष्ट्वा तत्रैव तल्लिंगं स्थानं लब्धं सुशोभनम्॥ <br>
तल्लिंगं भुवने ख्यातं नामतः स्थावरेश्वरम् ॥ ३३ ॥ <br>
शनिनोक्तं तदा देवि येऽत्र द्रक्ष्यंति भक्तितः ॥ <br>
मया प्रपूजितं लिंगं विख्यातं स्थावरेश्वरम् ॥ <br>
तेषां पीडा मदीया तु न भविष्यति कर्हिचित् ॥ ३४ ॥ <br>
मदीये च दिने यो वै नियमेन प्रपश्यति ॥ <br>
तस्याहं सकलां बाधां शमयिष्याम्यसंशयम् ॥३५॥ <br>
धक्ष्यामि सततं पीडामन्यग्रहकृतामपि ॥ <br>
मदीयं च भयं तस्य स्वप्नेऽपि न भविष्यति ॥ ३६ ॥<br>
न ग्रहा न पिशाचाश्च न यक्षा न च राक्षसाः ॥ <br>
विघ्नं कुर्वंति तस्यापि मयि तुष्टे न संशयः ॥ ३७ ॥ <br>
संक्रांतौ शनिवारे च व्यतीपातेऽयने तथा॥ <br>
ये पश्यंति नरा भक्त्या लिंगं वै स्थावरेश्वरम् ॥ <br>
भविष्यत्यक्षयस्तेषां स्थिरो वासस्त्रिविष्टपे ॥ ३८ ॥ <br>
नियमेन प्रपश्यंति मम वारेऽत्र ये नराः ॥ <br>
न तेषां दुष्कृतं किंचिद्दुष्कृतोत्था न चापदः ॥ ३९ ॥ <br>
भविष्यति न दारिद्र्यं न चैवेष्टवियोजनम् ॥ <br>
दास्यामि पुत्रकामस्य फलं पुत्रकृतं सदा ॥ ॥ 5.2.50.४० ॥ <br>
अधनस्य धनं चैव भयार्त्तस्याभयं तथा ॥ <br>
स्वर्गं वै स्वर्गकामस्य प्रयच्छामि च वांछितम् ॥ ४१ ॥ <br>
इत्युक्त्वा पूजयामास भूयो लिंगं शनैश्चरः ॥ <br>
पूजयित्वा शुभैः पुष्पैर्भक्त्या तत्रैव संस्थितः ॥ ४२ ॥ <br>
एष ते कथितो देवि प्रभावः पापनाशनः ॥ <br>
स्थावरेश्वरदेवस्य शूलेश्वरमथो शृणु ॥ ४३ ॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये स्थावरेश्वरमाहात्म्य वर्णनंनाम पंचाशत्तमोऽध्यायः ॥ ५० ॥<br>
<br>
<br>
</span>
