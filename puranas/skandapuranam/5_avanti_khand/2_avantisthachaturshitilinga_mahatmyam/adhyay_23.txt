<span style="font-size: 14pt; line-height: 175%">।। श्रीहर उवाच ।। ।। <br>
मेघनादेश्वरं देवि त्रयोविंशतिमं शृणु ।। <br>
यस्य दर्शनमात्रेण प्राप्यते सर्वसिद्धयः ।।१।। <br>
राजमूला महादेवि योगक्षेमाः सुवृष्टयः।। <br>
प्रजाश्च व्याधयश्चैव मरणं च भयानि च ।।२।। <br>
राजा कृतं तथा त्रेता द्वापरश्च तथा कलिः ।। <br>
राजमूलानि सर्वाणि राजाधर्मस्य कारणम् ।। ३ ।। <br>
राजा बभूव लोकेऽस्मिन्मदांधोनाम पार्वति ।। <br>
अहंकारावृतो दुष्टो देवब्राह्मणकंटकः ।। ४ ।। <br>
कलि द्वापरयोः संधौ तस्य दोषाच्च भामिनि ।। <br>
अनावृष्टिरभूद्धोरा लोके द्वादशवार्षिकी ।। ५ ।। <br>
न ववर्ष सहस्राक्षः प्रतिलोमोऽभवत्प्रभुः ।। <br>
नादृश्यन्तापि रात्र्यंते कुत एवाभ्रजातयः ।। ६ ।। <br>
नद्यः संक्षिप्ततोयौघाः क्वचिदंतर्हितास्तदा ।। <br>
निवृत्तयज्ञस्वाध्याया निर्वषट्कारमंगलाः ।। ७ ।। <br>
उच्छिन्नकृषि गोरक्षा निवृत्तविपणास्तथा ।। <br>
अस्थिकंकालसंकीर्णा हाहाभूतनराकुलाः ।। ८ ।।<br>
शून्यभूयिष्ठनगरा दग्धग्रामनिवेशिनः ।। <br>
गोजाश्वमहिषैर्हीना भक्ष्यमाणाः परस्परम् ।। ९ ।। <br>
आश्रमान्संपरित्यज्य पर्यधावन्नितस्ततः ।। <br>
ब्राह्मणा दुःखबहुला मृता नष्टाश्च पार्वति ।। 5.2.23.१० ।। <br>
सूष्टिरुन्मूलिता सर्वा जंगमा स्थावराखिला ।। <br>
एतस्मिन्नंतरे देवाः शक्राद्या भयविह्वलाः ।। ११ ।। <br>
शरण्यं शरणं जग्मुर्देवदेवं जनार्दनम् ।। <br>
क्षीरोदस्योत्तरे कूले श्वेतद्वीपं मनोरमम् ।। १२ ।। <br>
ब्रह्मलोकादिभिर्लोकैरनौपम्यगुणं शुभम् ।। <br>
सदानंदकरं शांतं सूर्यकोटिसमप्रभम् ।। १३ ।। <br>
स्वेच्छाकल्पितवि न्यासप्रासादशयनासनम् ।। <br>
वज्रेंद्रनीलवैडूर्यचंद्रकांतादिदीपितम् ।। १४ ।। <br>
जरामृत्युभयोपेतसर्वव्याधिविवर्जितम् ।। <br>
तस्मिन्द्वीपे ततो देवि सूर्य कोटिसमप्रभम् ।। <br>
साष्टांगां प्रणतिं कृत्वा ते देवाः स्तुतिमब्रुवन् ।। १५ ।। <br>
भवान्ब्रह्मा च रुद्रश्च महेंद्रो देवसत्तमः ।। <br>
भवान्कर्त्ता विकर्त्ता च लोकानां प्रभवोऽव्ययः ।। १६ ।। <br>
एवं च सत्यं परमं तपश्च परमं तथा ।। <br>
पवित्रं परममार्गं यज्ञस्त्वं परमः प्रभो ।। १७ [।। <br>
परं हौत्रं परं धाम त्वामाहुः पुरुषं परम् ।। <br>
एवं स्तुतस्तदा तैस्तु देवदेवो वरानने ।। १८ ।। <br>
प्राह देवांस्ततः कृष्णः किं करोम्यद्य वः सुराः ।। <br>
विज्ञप्तस्तैर्हरिर्देवो ह्यनावृष्ट्या प्रपीडितैः ।। १९ ।। <br>
उपायः कथ्यतां देव तुष्टिः धुष्टिर्यथा भवेत् ।। <br>
ध्यानेन चिंतयित्वा च कथयामास केशवः ।। 5.2.23.२० ।। <br>
गच्छध्वं त्रिदशाः सर्वे महाकालवने शुभे ।। <br>
लिंगं वृष्टिकरं तत्र पुरा मेघैः प्रतिष्ठितम् ।। २१ ।। <br>
मेघा वृष्टिकराः सर्वे तस्मिँल्लिंगे च संति वै ।। <br>
तस्य लिंगस्य माहात्म्याद्वृष्टिरेव भविष्यति ।। २२ ।। <br>
प्रतीहारेश्वराद्देवादीशाने विद्यते सुराः ।। <br>
तस्य तद्वचनं श्रुत्वा वासुदेवस्य पार्वति ।।२३।। <br>
महाकालवने प्राप्ता यत्रास्ते लिंगमुत्तमम् ।। <br>
तुष्टुवुः परया भक्त्या दृष्ट्वा देवं मनोरमम् ।। २४ ।। <br>
नमस्तेऽस्तु महेशाय नमोऽनंताय मालिने ।। <br>
नमस्तैजसमूर्त्ताय  नमः सौंदर्यशालिने ।। २५ ।। <br>
नमो योगाय वेदाय नमः पिंगजटाय ते ।। <br>
अनंतज्ञानदेहाय नम ईश्वरमूर्त्तये ।। २६ ।। <br>
नमः शुभ्राट्टहासाय नमस्तेऽस्तु शिखंडिने ।। <br>
शंकराय नमस्तेऽस्तु नमस्तेस्तु पिनाकिने ।। २७ ।। <br>
नमोंऽतकाय भव्याय  त्र्यंबकायास्तु ते नमः ।। <br>
नमस्ते बहुरूपाय नमस्तेऽचिंत्यमूर्त्तये ।। २८ ।। <br>
नमो योगशरीराय नमस्ते सर्व सर्वदा ।। <br>
नष्टं देव जगत्सर्वमनावृष्ट्या प्रपीडितम् ।। २९ ।। <br>
सुवृष्ट्या देवदेवेश पाहि नः शरणागतान् ।। <br>
एतस्मिन्नंतरे मेघा पार्वणांगारवर्चसः ।। 5.2.23.३० ।। <br>
लिंगमध्यात्समुत्तस्थुर्वादयंतो नभस्तलम् ।। <br>
अन्योन्यवेगाभिहता ववृषुर्भूतले तदा ।। ३१ ।। <br>
जातं विनिष्प्रभं सर्वं न प्राज्ञायत किंचन ।। <br>
तिमिरौघपरिक्षिप्ता रेजुश्चाथ दिशो दश ।। ३२ ।। <br>
ते तस्य देवदेवस्य माहात्म्येन प्रतोषिताः ।। <br>
देवाः प्रीतिं परां जग्मुः सर्वेऽमृतमिवोत्तमाः ।। ३३ ।। <br>
ततस्तमः संहरतो विनेशुश्च बलाहका ।। <br>
प्रववुः शीतला वाताः प्रशांताश्च दिशो दश ।। ३४ ।। <br>
शुद्धप्रभाणि ज्योतींषि सोमं चक्रुः प्रदक्षिणाम् ।। <br>
अविग्रहं ग्रहाश्चक्रुः प्रशांताश्चापि सिन्धवः ।। ३५ ।। <br>
महर्षयो विशोकाश्च गंधर्वाश्च कलं जगुः ।। <br>
अभूत्सृष्टिः पुनः सर्वा लिंगस्यास्य प्रभावतः ।। ३६ ।। <br>
सुरैः संपूज्य भक्त्या ते चक्रुर्नाम यथार्थतः ।। <br>
अस्य लिंगस्य माहात्म्यं दृष्ट्वा प्रीताः सुरा बहु ।। ३७ ।। <br>
मेघनादेश्वरं नाम भविष्यत्यस्य सर्वतः ।। <br>
मेघनादेश्वराख्यानं मया ते कथितं प्रिये ।। ३८ ।। <br>
भविष्यंति नरा भूमौ कृतार्थास्तत्प्रभावतः ।। <br>
दर्शनादस्य लिंगस्य कामवृष्टिर्भविष्यति ।। ३९ ।। <br>
कल्पकोटिसहस्राणि कल्पकोटिशतानि च ।। <br>
कुर्वंल्लिंगस्य स्नपनं रुद्रलोके महीयते ।। ४० ।। <br>
प्रभावः पठ्यते यत्र मेघनादस्य पार्वति ।। <br>
अतिवृष्टिश्चैव ततो भविष्यति च भूतले ।। ४१ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चमआवंत्यखण्डे चतुरशीतिलिङ्गमाहात्म्ये मेघनादेश्वरमाहात्म्यवर्णनंनाम त्रयोविंशो ऽध्यायः ।। २३ ।। ।। अ ।। ।। <br>
<br>
<br>
</span>
