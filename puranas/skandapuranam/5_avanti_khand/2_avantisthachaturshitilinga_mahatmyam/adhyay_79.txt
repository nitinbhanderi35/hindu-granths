<span style="font-size: 14pt; line-height: 175%">॥ श्रीमहादेव उवाच ॥ ॥ <br>
एकोनाशीतिकं विद्धि हनुमत्केश्वरं प्रिये ॥ <br>
यस्य दर्शनमात्रेण समीहितफलं लभेत् ॥ १ ॥ <br>
प्राप्तराज्यस्य रामस्य राक्षसानां वधे कृते ॥ <br>
आगता मुनयो देवि राघवं प्रतिनंदितुम् ॥ २ ॥ <br>
रामेण पूजिताः सर्वे ह्यगस्तिप्रमुखा द्विजाः ॥ <br>
प्रहृष्टमनसो विप्रा रामं वचनमब्रुवन् ॥ ३ ॥ <br>
दिष्ट्या तु निहतो राम रावणः पुत्रपौत्रवान् ॥ <br>
दिष्ट्या विजयिनं त्वाऽद्य पश्यामः सह भार्यया ॥ ४ ॥ <br>
हनूमता च सहितं वानरेण महात्मना ॥ <br>
दिष्ट्या पवनपुत्रेण राक्षसांतकरेण च ॥ ५ ॥ <br>
चिरं जीवतु दीर्घायुर्वानरो हनुमान्सदा ॥ <br>
अंजनीगर्भसंभूतो रुद्रांशो हि धरातले ॥ ६ ॥ <br>
आखंडलोऽग्निर्भगवान्यमो वै निऋतिस्तथा ॥ <br>
वरुणः पवनश्चैव धनाध्यक्षस्तथा शिवः ॥ <br>
ब्रह्मणा सहिताश्चैव दिक्पालाः पातु सर्वदा ॥ ७ ॥ <br>
श्रुत्वा तेषां तु वचनं मुनीनां भावितात्मनाम् ॥ <br>
विस्मयं परमं गत्वा रामः प्रांजलिरब्रवीत् ॥ ८ ॥ <br>
किमर्थं लक्ष्मणं त्यक्त्वा वानरोऽयं प्रशंसितः ॥ <br>
कीदृशः किंप्रभावो वा किंवीर्यः किंपराक्रमः ॥ ९ ॥ <br>
अथोचुः सत्यमेवैतत्कारणं वानरोत्तमे ॥ <br>
न त्वस्य सदृशो वीर्ये विद्यते भुवनत्रये ॥ 5.2.79.१० ॥ <br>
एष देव महाप्राज्ञो योजनानां शतं प्लुतः ॥ <br>
धर्षयित्वा पुरीं लंकां रावणांतःपुरं गतः ॥ ११ ॥ <br>
प्रादेशमात्रप्रतिमं कृतं रूपमनेन वै ॥ <br>
दृष्टा संभाषिता सीता पृष्टा विश्वासिता तथा ॥ १२ ॥ <br>
सेनाग्रगा मंत्रिपुत्राः किंकरा रावणात्मजाः ॥ <br>
हता हनुमता तत्र ताडिता रावणालये ॥ १३ ॥ <br>
भूयो बन्धविमुक्तेन संभाष्य तु दशाननम् ॥ <br>
लंका भस्मीकृता तेन पातकेनेव मेदिनी ॥ १४ ॥ <br>
न कालस्य न शक्रस्य न विष्णोर्वेधसोऽपि वा ॥ <br>
श्रूयंते तानि कर्माणि यादृशानि हनूमतः ॥ १५ ॥ ॥। <br>
॥ राम उवाच ॥ ॥ <br>
एतस्य बाहुवीर्येण लंका सीता च लक्ष्मणः ॥ <br>
प्राप्तो मम जयश्चैव राज्यं मित्राणि बान्धवाः ॥ १६ ॥ <br>
सखायं वानरपतिर्मुक्त्वैनं   हरिपुंगवम् ॥ <br>
प्रवृत्तिमपि को वेत्तुं जानक्याः शक्तिमान्भवेत् ॥ १७ ॥ <br>
वाली किमर्थमेतेन सुग्रीवप्रियकाम्यया ॥ <br>
तदा वैरे समुत्पन्ने न दग्धस्तृणवत्कथम् ॥ १८ ॥ <br>
नायं विदितवान्मन्ये हनुमानात्मनो बलम् ॥ <br>
उपेक्षितः क्लिश्यिमाने किमर्थं वानराधिपे ॥ १९ ॥ <br>
एवं ब्रुवाणं रामं तु मुनयो वाक्यमब्रुवन् ॥ <br>
सत्यमेतद्रघुश्रेष्ठ यद्ब्रवीषि हनूमतः ॥ 5.2.79.२० ॥ <br>
न बले विद्यते तुल्यो न गतौ न मतावपि ॥ <br>
अमोघवाक्यैः शापस्तु दत्तोऽस्य मुनिभिः पुरा ॥ २१ ॥ <br>
न ज्ञातं हि बलं येन बलिना वालिमर्दने ॥ <br>
बाल्येऽप्यनेन यत्कर्म कृतं नाम महात्मना ॥ २२ ॥ <br>
तन्न वर्णयितुं शक्यमेतस्य तु बलं महत् ॥ <br>
यदि श्रोतुं तवेच्छास्ति निशामय वदामहे ॥ २३ ॥ <br>
असौ हि जातमात्रोऽपि बालार्क इव मूर्त्तिमान् ॥ <br>
ग्रहीतुकामो बालार्कं पुप्लावांबरमध्यतः ॥ २४ ॥ <br>
तूर्णमाधावतो राम शक्रेण विदितात्मना ॥ <br>
हनुस्तेनास्य सहसा कुलिशेनैव ताडितः ॥ २५ ॥ <br>
ततो गिरौ पपातैष शक्रवज्राभिताडितः ॥ <br>
पततोस्य महावेगाद्वामो हनुरभज्यत ॥ <br>
अस्मिंस्तु पतिते बाले मृतकल्पेऽशनिक्षतात् ॥ २६ ॥ <br>
ततो वायुः समादाय महा कालवनं गतः ॥ <br>
लिंगमाराधयामास पुत्रार्थं पवनस्तदा ॥ २७ ॥ <br>
स्पृष्टमात्रस्तु लिंगेन समुत्तस्थौ प्लवंगमः ॥ <br>
जलसिक्तं यथा सस्यं पुनर्जीवि तमाप्तवान् ॥ २८ ॥ <br>
प्राणवंतमिमं दृष्ट्वा पवनो हर्षितस्तदा ॥ <br>
प्रत्युवाच प्रसन्नात्मा पुत्रमादाय सत्वरम् ॥ २९ ॥ <br>
स्पर्शनादस्य लिंगस्य मम पुत्रः समुत्थितः ॥ <br>
हनुमत्केश्वरो देवो विख्यातोऽयं भविष्यति ॥ 5.2.79.३० ॥ <br>
एतस्मिन्नंतरे शक्रः समायातः सुरैर्वृतः ॥ <br>
नीलोत्पलमयीं मालां संप्रगृह्येदमब्रवीत् ॥ ३१ ॥ <br>
मत्करोत्सृष्टवज्रेण यस्मादस्यहनुर्हतः ॥ <br>
तदेष कपिशार्दूलो हनुमांस्तु भविष्यति ॥ ३२ ॥ <br>
वरुणोऽस्व वरं प्रादान्नास्य मृत्युर्भविष्यति ॥ <br>
यमो दंडादवध्यत्वमारोग्यं धनदो ददौ ॥ ३३ ॥ <br>
सूर्येण च प्रभा दत्ता पवनेन गतिर्द्रुता ॥ <br>
लिंगेन च वरो दत्तो देवानां संनिधौ तदा ॥ ३४ ॥ <br>
आयुधानां हि सर्वेषामवध्योऽयं भविष्यति ॥ <br>
अजरश्चामरश्चैव भविष्यति न संशयः ॥ ३५ ॥ <br>
अमित्रभयदो ह्येष मित्राणामभय प्रदः ॥ <br>
अजेयो भविता युद्धे लिंगेनोक्तं पुनःपुनः ॥ ३६ ॥ <br>
शत्रोर्बलोत्सादनाय राघवप्रीतये सदा ॥ <br>
कियत्कालं बलं स्वीयं न स्मरिष्यति शापतः ॥ ३७ ॥ <br>
हते तु रावणे भूयो रामस्यानुमते स्थितः ॥ <br>
विभीषणं प्रार्थयित्वा मामत्र स्थापयिष्यति ॥ ३८ ॥ <br>
ततो मां त्रिदशाः सर्वे पूजयिष्यंति भाविताः ॥ <br>
तेनैव नाम्ना विख्यातिं पुनर्यास्यामि भूतले ॥ ३९ ॥ <br>
अथ गंधवहः पुत्रं प्रगृह्य गृहमानयत् ॥ <br>
अंजनायै तदाचख्यौ वरलब्धिं च लिंगतः ॥ 5.2.79.४० ॥ <br>
एवं लिंगप्रभावाच्च बलवान्मारुतात्मजः ॥ <br>
स जातस्त्रिषुलोकेषु राम तस्मात्प्रशस्यते ॥ ४१ ॥ <br>
पराक्रमोत्साहमति प्रतापैः सौशील्यमाधुर्यनयादिकैश्च ॥ <br>
गांभीर्यचातुर्यसुवीर्यधैर्यैर्हनूमतः कोऽभ्यधिकोऽस्ति लोके ॥ ४२ ॥ <br>
ममेव विक्षोभितसागरस्य लोकान्दि धक्षोरिव पावकस्य ॥ <br>
प्रजा जिहीर्षोरिव चातकस्य हनूमतः स्थास्यति कः पुरस्तात् ॥ ४३ ॥ <br>
एतद्वै कथित तुभ्यं यन्मां त्वं परि पृच्छसि ॥ <br>
हनूमतोऽस्य बालस्य कर्माण्यद्भुतविक्रम ॥ ४४ ॥ <br>
दृष्टः सभाजितश्चापि राम गच्छामहे वयम् ॥ <br>
एवमुक्त्वा गताः सर्वे मुनयोऽवंतिमण्डलम् ॥ <br>
पूजयामासुरीशानं हनुमत्केश्वरं शिवम् ॥  ॥ <br>
समर्चयंति ये भक्त्या लिंगं त्रिदशपूजितम् ॥ <br>
हनुमत्केश्वरं देवं ते कृतार्थाः कलौ युगे ॥ ४६ ॥ <br>
व्रजंत्येव सुदुष्प्राप्यं ब्रह्मसायुज्यमव्ययम्। <br>
संप्राप्य तु पुनर्जन्म लभंते मोक्षमव्ययम् ॥ ४७ ॥ <br>
यः पश्यति नरो लिंगं हनुमत्केश्वरॆ प्रिय ॥ <br>
सोऽधिकं फलमाप्नोति सर्वदुःखविवर्जितः ॥ ४८ ॥ <br>
सर्वलोकेषु तस्यैव गतिर्न प्रतिहन्यते ॥ <br>
दिव्येनैश्वर्ययोगेन युज्यते नात्र संशयः ॥ ४९ ॥ <br>
बालसूर्यप्रतीकाशविमानेन सुवर्चसा ॥ <br>
वृतः स्त्रीणां सहस्रैस्तु स्वच्छदगमनागमः ॥ 5.2.79.५० ॥ <br>
विचरत्यविचारेण सर्वलोकान्दिवौकसाम् ॥ <br>
स्पृहणीयतमः पुंसां सर्ववर्णोत्तमोधुना ॥ ५१ ॥ <br>
स्वर्गाच्च्युतः प्रजायेत कुले महति रूपवान् ॥ <br>
धर्मज्ञो रुद्रभक्तश्च सर्वविद्यार्थपारगः ॥५२॥ <br>
राजा वा राजतुल्यो वा दर्शनादस्य जायते ॥ <br>
स्पर्शनात्परमं पुण्यं यजनात्परमं पदम् ॥५३॥ <br>
एष ते कथितो देवि प्रभावः पापनाशनः ॥ <br>
हनुमत्केश्वरेशस्य स्वप्नेश्वरमथो शृणु ॥ ५४ ॥ <br>
इति श्रीस्कांदे महापुराण एकाशीतिसाहस्र्यां संहितायां पंचम आवन्त्यखण्डे चतुरशीतिलिंगमाहात्म्य उमामहेश्वरसंवादे हनुमत्केश्वरमाहात्म्यवर्णनंनामैकोनाशीतितमोऽध्यायः ॥ ७९ ॥ ॥ छ ॥<br>
<br>
<br>
</span>
