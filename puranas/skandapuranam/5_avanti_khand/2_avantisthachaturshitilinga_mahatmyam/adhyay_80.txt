<span style="font-size: 14pt; line-height: 175%">॥ ईश्वर उवाच ॥ <br>
आशीतिकं विजानीहि देवं स्वप्नेश्वरं प्रिये ॥ <br>
यस्य दर्शनमात्रेण दुःस्वप्नं नश्यति ध्रुवम् ॥ १ ॥ <br>
कल्माषपादेति ख्यातो लोके राजा बभूव ह ॥ <br>
इक्ष्वाकुवंशजो देवि तेजसा सूर्यवद्भुवि ॥ २ ॥ <br>
स कदाचिद्वने राजा वशिष्ठसुतमौरसम् ॥ <br>
शक्तिं परमधर्मज्ञं ददर्श विजितेंद्रियम् ॥ <br>
मार्गस्थितं तपोनिष्ठमपगच्छेति चाब्रवीत् ॥ ३ ॥ <br>
अमुंचंतं तु पंथानं तमृषिं नृपसत्तमः ॥ <br>
जघान कशया मोहात्तदा राक्षसवन्मुनिम् ॥ ४ ॥ <br>
कशाप्रहाराभिहतस्ततः स मुनिपुंगवः ॥ <br>
तं शशाप रुषाविष्टो वाशिष्ठः क्रोधमूर्छितः ॥ ५ ॥ <br>
हंसि राक्षसवद्यस्माद्राजापसद तापसम् ॥ <br>
तस्मात्त्वमद्यप्रभृति पुरुषादो भविष्यति॥६॥ <br>
सततं पिशितासक्तश्चरिष्यसि महीमिमाम्॥<br>
स तु शप्तस्तदा तेन तत्क्षणाद्वै नृपोत्तमः ॥७॥<br>
जगाम शरणं शक्तिं प्रसादयितुम र्हयत्॥ <br>
यदा न तुष्टो विप्रर्षिः शक्तिः परमकोपनः ॥ <br>
प्रसाद्यमानो भूपेन तदा तेनापि भक्षितः ॥ ८ ॥ <br>
शक्तिं तं भक्षयित्वा तु वशिष्ठस्यापरान्तु तान् ॥ <br>
भक्षयामास सहसा सिंहः क्षुद्रमृगानिव ॥ ९ ॥ <br>
तदाप्रभृति संजातः पुरुषादो नृपोत्तमः ॥ <br>
रात्रौ पश्यति दुःस्वप्नान्पापसंघेन मोहितः ॥ ॥ 5.2.80.१० ॥ <br>
दृष्ट्वा भयानकान्स्वप्नान्स राजा पर्य्यतप्यत ॥ <br>
पश्चात्तापेन संयुक्तो विललाप सुदुःखितः ॥ ११ ॥ <br>
अथाप्युक्तममात्यैश्च किं करोषि महीपते ॥ <br>
कस्मात्ते निष्प्रभा कांतिर्विवर्णो हरिणः कृशः ॥ १२ ॥ <br>
स राजा कथयामास दुःस्वप्नाननुपूर्वशः ॥ <br>
स्वप्नेऽहं सागरं शुष्कं चन्द्रं च पतितं भुवि ॥ १३ ॥ <br>
उपरुद्धां च जगतीं घनेन तमसा वृताम्॥ <br>
आत्मानं चाहमद्राक्षं मलिनं मुक्तमूर्द्धजम् ॥ १४ ॥ <br>
पतंतमद्रिशिखरात्कलुषे गोमये ह्रदे ॥ <br>
पिबन्नंजलिना तैलं हसन्निव मुहुर्मुहुः ॥ १५ ॥ <br>
तैलेनाभ्यक्तसर्वांगस्तैलमेवावगाहयन् ॥ <br>
पीठे कार्ष्णायसे चैव निषण्णोऽहमधो मुखः ॥ १६ ॥ <br>
गायंति प्रमदा रक्ता रक्तमाल्यानुलेपनाः ॥ <br>
कृष्णांबरधराश्चान्याः कृष्णमाल्यानुलेपनाः ॥ १७ ॥ <br>
ताभिराकृष्यमाणोऽपि नीतोऽहं दक्षिणां दिशम् ॥ <br>
बद्ध्वा रज्ज्वा सुवर्णस्य लोहस्य रजतस्य च ॥ १८ ॥ <br>
पांसुकर्दमयोर्मध्ये मग्नोहं लोहयंत्रितः ॥ <br>
कपोतैस्तुद्यमानोऽहं गृध्रैः काकैश्च दारुणैः ॥ १९ ॥ <br>
सृगालैर्भक्ष्यमाणश्च स्थितो मद्गुरमस्तके ॥ <br>
ऋक्षवानरयानस्थो गतोऽहं दक्षिणां दिशम् ॥ 5.2.80.२० ॥ <br>
नदीं निमग्नो निश्चेष्टो जलहीनां महीसमाम्॥ <br>
दंतैर्विदारितो रात्रौ रासभेनाहमर्द्दितः ॥ २१ ॥ <br>
ताडितो हदयेत्यर्थं चरणैर्वज्रसंनिभैः ॥ <br>
दृष्टिश्च हन्यतेऽत्यर्थं वेतालैर्लोहशं कुभिः ॥२२॥ <br>
करालैः कंटकैः कृष्णैः पुरुषैरुद्यतायुधैः॥ <br>
स्वप्नेहं ताडितोत्यर्थमप्रमाणैः शितैः शरैः ॥२३॥ <br>
एवमेतन्मया दृष्टमिमांरात्रिं भयावहाम्॥ <br>
संख्यां कर्तुं न शक्येत दुःस्वप्नानपरान्बहून् ॥२४॥ <br>
इमां तु दुःस्वप्नगतिं निरीक्ष्य वै ह्यनेकरूपामविचिंतितां पुरा ॥ <br>
भयं महन्मे हृदयं न शुद्ध्यति प्रगृह्य बाहू विलपाम्यनाथवत् ॥ २५ ॥ <br>
नृपस्य वचनं श्रुत्वा अमात्या भृशदुःखिताः ॥ <br>
पश्यंतो दुर्निमित्ताश्च उल्कापातादिकास्तदा ॥ २६ ॥ <br>
सौरि सूर्यकुजाक्रांतं नगरं दृश्यतेऽधुना॥<br>
&nbsp;नागं चतुष्पदं विष्टिं  किंस्तुघ्नं शकुनिं तथा ॥२७॥ <br>
करणानि न शस्यंते मुहूर्त्ता दारुणाभवन् ॥ <br>
विदित्वा नृपभंगं तु देशभंगकुलक्षयम्॥२८॥ <br>
आश्वासयंतो राजानमिदं वचनमब्रुवन् ॥ <br>
अलं शोकेन काकुत्स्थ सत्यासत्या हि विभ्रमाः ॥२९॥ <br>
दृश्यंते भाविताः पुंसि स्वप्ने धातुवशेन हि ॥ <br>
तथा पित्रादिदेवांश्च पूजय ब्राह्मणांस्तथा ॥ 5.2.80.३० ॥ <br>
एभिस्ततो मोक्ष्यसे त्वं मानसादधिविभ्रमात् ॥ <br>
यस्माद्दैवोपघातानां दैवमेव हि रक्षणम्॥३१॥ <br>
एवमाश्वासितो भूपो ह्यमात्यैर्धर्मकोविदैः ॥ <br>
तत्पापं कथयामास गुरुपुत्रवधादिकम् ॥३२॥ <br>
वशिष्ठस्य सुतो ज्येष्ठः शक्ति र्वै भक्षितो मया ॥ <br>
नृशंसेन तथामात्या एकोनं भक्षितं शतम् ॥ ३३ ॥ <br>
तेन पापेन संतप्तः कथं स्वस्थो भवामि वै ॥ <br>
एकापि ब्रह्महत्याया सापि दैवात्सुदुष्करा ॥ ३४ ॥ <br>
मया पुनर्नृशंसेन सा तथा न तु वर्जिता ॥ <br>
कांस्तु लोकान्गमिष्यामि कृत्वा कर्म सुदारुणम् ॥ <br>
राक्षसोऽहमनेनैव शरीरेण कुलांतकृत्॥ ३५ ॥ <br>
जातः कुले रघूणां वै पापात्मा पापसंभवः ॥ <br>
सोऽहमत्र मरिष्यामि साधयित्वा हुताशनम् ॥ ३६ ॥ <br>
इति तस्य वचः श्रुत्वा सौदासस्य सुविस्मिताः ॥ <br>
अमात्या वेदतत्त्वज्ञाः सर्वशास्त्रविशारदाः ॥ ३७॥ <br>
अहो पापमिदं भूरि कृतं पापेन सर्वथा ॥ <br>
प्रायश्चित्तं न  जानीमो वशिष्ठेन विनाऽधुना ॥ ३८ ॥ <br>
तस्मादद्यैव गंतव्यमस्य भूपस्य कारणात् ॥ <br>
यत्र तिष्ठति विप्रर्षिर्वशिष्ठो भगवान्मुनिः ॥ ३९ ॥ <br>
इत्युक्त्वा सहितास्तेन तेऽमात्या भृशदुःखिताः ॥ <br>
गत्वा यत्राश्रमे विप्रो वशिष्ठो भगवानृषिः ॥ 5.2.80.४० ॥ <br>
अदृश्यंतीं वधूं दीनां यत्राश्वासयति प्रभुः ॥<br>
अदृश्यंती तु तं दृष्ट्वा कूरकर्माणमग्रतः ॥ <br>
भयसंविग्नया वाचा वशिष्ठमिदमब्रवीत् ॥ ४१ ॥ <br>
असौ मृत्युरिवोग्रेण दण्डेन वहुगर्वितः ॥ <br>
प्रगृहीतेन काष्ठेन राक्षसोऽभ्येति भीषणः ॥४२॥ <br>
तन्निवारयितुं शक्तो नान्यो वै भुवि कश्चन ॥ <br>
त्वामृतेऽद्य महाभाग सर्ववेदविदां वर ॥ ४३ ॥ <br>
त्राहि मां भग वन्पापादस्माद्दारुणदर्शनात् ॥ <br>
राक्षसोऽयमिहागत्य नूनमावां समीहते ॥ ४४ ॥ <br>
॥ वशिष्ठ उवाच ॥ ॥ <br>
मा भैः पुत्रि न भेतव्यं राक्षसात्ते कथंचन ॥ <br>
नैतद्रक्षो भयं यस्मात्पश्यसि त्वमुपस्थितम्॥ <br>
राजा कल्माषपादोऽयममात्यैः सहितो विभुः ॥ ४५ ॥ <br>
स एषोऽस्मिन्वनोद्देशे समा यातो ममांतिकम् ॥ <br>
तमायांतमथालक्ष्य वशिष्ठो भगवानृषिः ॥ <br>
वारयामास तेजस्वी हुंकारेण नृपोत्तमम् ॥४६॥ <br>
मन्त्रपूतेन च ततः समभ्युक्ष्य च वारिणा ॥ <br>
मोक्षयामास वै भावाद्राक्षसाद्राजसत्तमम्॥ ४७ ॥ <br>
प्रतिलभ्य ततः संज्ञामभिवाद्य कृतांजलिः॥ <br>
उवाच नृपतिः काले वशिष्ठमृषिसत्त मम् ॥ ४८ ॥ <br>
सौदासोऽहं महाभाग दासोऽहं तव सुव्रत ॥ <br>
अस्मिन्काले यदिष्टं ते ब्रूहि किं करवाणि ते ॥ ४९ ॥ <br>
तस्य तद्वचनं श्रुत्वा नृपस्य द्विजसत्तमः ॥ <br>
ज्ञात्वा तपोबलेनैव विश्वामित्रस्य चेष्टितम् ॥ <br>
राजानं प्रत्युवाचेदं विनयावनतं तथा ॥ 5.2.80.५० ॥ <br>
ज्ञातमेव यथाकालं गच्छ राजन्कुश स्थलीम्॥ <br>
महाकालसमीपे तु लिंगं दुःस्वप्ननाशनम्॥ ५१ ॥ <br>
राजसंपत्करं दिव्यं पुत्रपौत्रविवर्द्धनम् ॥ <br>
ब्रह्महत्यासहस्राणां स्फोटनं पापनाश नम् ॥ <br>
तस्य दर्शनमात्रेण विपाप्मा च भविष्यसि ॥ ५२ ॥ <br>
दुःस्वप्नजं भयं घोरं विनंक्ष्यति न संशयः ॥ <br>
ग्रहाश्च सानुकूलास्ते भविष्यन्ति नृपो त्तम ॥५३॥ <br>
इत्युक्तो गुरुणा भूयो वशिष्ठेन महात्मना ॥ <br>
जगाम त्वरितो देवि महाकालवनं शुभम् ॥ <br>
ददर्श तत्र तल्लिंगं दुष्टदुःस्वप्ननाशनम् ॥५४॥ <br>
नष्टाः सर्वेपि दुःस्वप्नाः सुस्वप्नाश्चाभवंस्तदा ॥ <br>
राजा निष्कल्मषो भूत्वा पुनः प्राप्नोन्निजं पदम् ॥ <br>
अयोध्यायां गतो राज्यं चकार मुदितस्तदा ॥ ॥ ५५ ॥ <br>
तदाप्रभृति देवोऽयं सुस्वप्नेश्वरसंज्ञकः ॥ <br>
बभूव भुवने ख्यातः सर्वदुःस्वप्ननाशनः ॥५६॥ <br>
अष्टम्यां च चतुर्दश्यां देवं स्वप्नेश्वरं शिवम् ॥ <br>
दर्शनं ये करिष्यंति स्नात्वा शिप्राजले शुभे॥  <br>
आजन्मप्रभवं तेषां दुःस्वप्नं च विनश्यति॥५७॥ <br>
स एव सर्वदा पूज्य इह लोके परत्र च ॥ <br>
यः पश्यति नरो भक्त्या देवं स्वप्नेश्वरं शिवम् ॥ ५८ ॥ <br>
यं यं काममभिध्याय मनसाभिमतं नरः ॥ <br>
तं तं दुर्ल्लभमाप्नोति सुस्वप्नेश्वरदर्शनात् ॥ ५९ ॥ <br>
नियमेन प्रपश्यंति देवं स्वप्नेश्वरं सदा ॥ <br>
ते प्रयांति तनुं त्यक्त्वा मदीयं भवनं प्रिये ॥ 5.2.80.६० ॥ <br>
भक्तिहीनः क्रियाहीनो यः पश्यति प्रसंगतः ॥ <br>
सुपुण्यां गतिमाप्नोति योगिगम्यां यशस्विनि ॥ ६१ ॥ <br>
ये च पुष्पैर्विचित्रैश्च पूजयन्ति च पर्वसु ॥ <br>
ते सर्वकामसंपन्नाः श्रीबलारोग्यसंयुताः ॥ <br>
दीर्घायुषः शुभाचारा जायन्ते देहिनोऽमलाः ॥ ६२ ॥ <br>
एते च ब्रह्मविष्ण्विंद्रकुबेरदहनादयः ॥ <br>
सुस्वप्नं परमं प्राप्ताः श्रीस्वप्नेश्वरदर्शनात् ॥६३॥ <br>
एष ते कथितो देवि प्रभावः पापनाशनः ॥ <br>
स्वप्नेश्वरस्य देवस्य शृणु लिंगचतुष्टयम् ॥ ६४ ॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डे उमामहेश्वरसंवादे स्वप्नेश्वरमाहात्म्यवर्णनं नामाशीतितमोऽध्यायः ॥ ८० ॥ <br>
<br>
</span>
