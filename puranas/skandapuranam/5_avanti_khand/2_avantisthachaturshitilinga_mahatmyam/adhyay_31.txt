<span style="font-size: 14pt; line-height: 200%">॥ श्रीमहादेव उवाच ॥ ॥ <br>
एकत्रिंशत्तमं विद्धि देवं खंडेश्वरं प्रिये ॥ <br>
संपूर्णं जायते यस्य दर्शाद्दानव्रतादिकम् ॥ १ ॥ <br>
आसीत्त्रेतायुगे देवि भद्राश्वोनाम पार्थिवः ॥ <br>
यस्य नाम्नाऽभवद्वर्षं भद्राश्वंनाम नामतः ॥ २ ॥ <br>
तस्यागस्त्यः कदाचित्तु गृहमागम्य सत्तमः ॥ <br>
उवाच सप्तरात्रं तु वसामि भवतो गृहे ॥ ३ ॥ <br>
तं राजा शिरसा नत्वा स्वास्यतामित्यभाषत ॥ <br>
तस्य कांतिमतीनाम भार्या परमशोभना ॥ ४ ॥<br>
&nbsp;तस्यास्तेजः समभवद्द्वादशादित्यसंनिभम् ॥ <br>
सपत्नीनां शतं तस्या विद्यते वरवर्णिनि ॥ ५ ॥ <br>
ता दास्य इव कर्माणि कुर्वंत्यहरहः सदा ॥ <br>
कांतिमत्याः प्रभावेन भयोत्त्र स्ताः सुलोचनाः ॥ ६ ॥ <br>
तामगस्त्यस्तथा दृष्ट्वा तन्मुखासक्तलोचनाम् ॥ <br>
एवंभूतां तथा दृष्ट्वा राज्ञीं परमशोभनाम् ॥ <br>
साधुसाधु जगन्नाथेत्यगस्त्यः प्राह हर्षितः ॥ ७ ॥ <br>
द्वितीये दिवसेप्येवं राज्ञीं दृष्ट्वा महाप्रभाम् ॥ <br>
अहो ह्यंगनया मुष्टं जगदेतच्चराचरम् ॥ ८ ॥ <br>
इत्यगस्त्यो द्वितीयेऽह्नि राज्ञीं दृष्टेत्युवाच ह ॥ <br>
तृतीयेऽह्नि च तां दृष्ट्वा पुनरेवमुवाच ह ॥ ९ ॥ <br>
अहो मूढा न जानंति लिंगमाहात्म्यमुत्तमम् ॥ <br>
महाकालवने क्षेत्रे च्यवनेशस्य पूर्वतः ॥ 5.2.31.१० ॥ <br>
खंडव्रतानि जायंते पूर्णानि दर्शनाद्यदः ॥ <br>
चतुर्थे दिवसे हस्तावुत्क्षिप्य पुनरब्रवीत् ॥११॥ <br>
साधुसाधु जगन्नाथ साधु भद्राश्व सुव्रत ॥ <br>
पंचमे दिवसेऽप्येवं षष्ठे चैव पुनःपुनः ॥ १२ ॥ <br>
नृत्यंतं सप्तमे दृष्ट्वा दिने पत्न्या समन्वितः ॥ <br>
प्रोवाच चैनं राजा स विस्मितेनांतरात्मना ॥ <br>
किं हर्षकारणं ब्रह्मन्येन नृत्यसमन्वितः ॥ १३ ॥ <br>
॥ अगस्त्य उवाच ॥ ॥ <br>
अहो भूपाल मूढस्त्वं महामूर्खाश्च मंत्रिणः ॥ <br>
अहो पुरोहितो मुग्धो ये न जानंति मे मतम् ॥ १४ ॥ <br>
ईदृशा अपि जायंते राजानो यस्य दर्शनात् ॥ <br>
एवमुक्तस्ततो राजा कृतांजलिरभाषत ॥ १५ ॥ <br>
न जानीमो वयं ब्रह्मन्नभिप्रायं तवाधुना ॥ <br>
कथयस्व महाभाग यद्यनुग्रहकृद्भवान् ॥ १६ ॥ <br>
॥ अगस्त्य उवाच ॥ ॥ <br>
इयं राज्ञी त्वदीयाभूद्दासी वैश्यस्य वैदिशे ॥<br>
नगरे हरिदत्तस्य त्वमस्याः पतिरेव च ॥ <br>
खंडव्रतप्रभावेन जातः कर्मकरो भवान् ॥ १७ ॥ <br>
स च वैश्यो महाकाले गत्वा देवं महेश्वरम्॥ <br>
अर्चयामास विविवद्गंधपुष्पादिभिः शुभैः ॥ १८ ॥ <br>
अभ्यर्च्य तु गृहं यावद्भवंतौ रक्षपालकौ ॥ <br>
ततः कालेन महता मृतौ द्वावपि दंपती ॥ १९ ॥ <br>
तेन पुण्येन ते जन्म प्रियव्रतगृहेऽभवत् ॥ <br>
इयं च पत्नी ते जाता पुरा वैश्यप्रदासिका ॥ 5.2.31.२० ॥ <br>
परकीयप्रसंगेन संजाता भूभिरुत्तमा ॥ <br>
राज्यं पत्नी सुता साधुरित्युक्तं वचनं मया ॥ २१ ॥ <br>
तस्य देवस्य माहात्म्याद्यजंतं विविधैर्मखैः ॥ <br>
पश्यामि त्वां महीपाल भूपालशतवेदितम् ॥ २२ ॥ <br>
अतः साधुपुरा प्रोक्तं मया तव महीपते ॥ २३ ॥ <br>
इति तस्य वचः श्रुत्वा कुंभयोनेर्महात्मनः ॥ <br>
महाकालवने गंतुं मतिं चक्रे महीपतिः ॥ <br>
ततः सांतःपुरः प्रायात्तेन सार्द्धं महर्षिणा ॥२४॥ <br>
अगस्त्यकथितं लिंगं ददर्श श्रद्धया पुनः ॥ <br>
पूजयामास विधिवत्पत्न्या सार्द्धं महीपतिः ॥ २५ ॥ <br>
ततस्तुष्टस्तदा देवो नृपं प्राहामितद्युतिः ॥ <br>
मनोऽभीष्टं तपस्तेस्तु भोगमैश्वर्यमेव च ॥ २६ ॥<br>
&nbsp;कुलं प्रभावं सौभाग्यं दीर्घमायुररोगिताम् ॥ <br>
निःसपत्नं ततो राज्यं कृत्वा स्वर्गमवाप्स्यति ॥ २७ ॥ <br>
इत्युक्तो देवदेवेन् गतोऽसौ विषयं स्वकम् ॥ <br>
निष्कंटकं ततो राज्यं कृत्वा स्वर्गं गतः प्रिये ॥ २८ ॥ <br>
अनेकजन्मचरितं खंडव्रतकदम्बकम् ॥ <br>
संपूर्णमभवद्देवि लिंगस्यास्य प्रभावतः ॥ २९ ॥ <br>
अतः खण्डेश्वरो देवो विख्यातो भुवनत्रये ॥ <br>
ये पश्यंति नरा देवि देवं खण्डेश्वरं शिवम् ॥ 5.2.31.३० ॥ <br>
खण्डव्रतानि पूर्णानि तेषामाशु भवंति हि ॥ <br>
तपःखण्डं व्रते खण्डं दानखंडं च यत्कृ तम्॥ <br>
तत्सर्वं पूर्णतां याति श्रीखंडेश्वरदर्शनात् ॥ ३१ ॥ <br>
दृष्ट्वा खंडेश्वरं देवं पापविघ्नैः प्रमुच्यते ॥ <br>
सप्तजन्मकृतैर्देवि मनोवाक्कायकर्मभिः ॥ ३२ ॥ <br>
दृष्ट्वा खण्डेश्वरं देवं कृतकृत्यत्वमाप्यते ॥ <br>
तस्य नश्यति दौर्भाग्यं सप्तजन्मोद्भवं प्रिये ॥ ३३ ॥ <br>
खंडेश्वरेऽर्चिते देवे सर्वे देवाः सवासवाः॥ <br>
संतुष्टा वरदाश्चैव भवंति वरवर्णिनि ॥ ३४ ॥ <br>
देवं खंडेश्वरं ये वै यजंति श्रद्धया प्रिये ॥ <br>
पुण्यैर्नानाविधैः स्नानैः सुगन्धैश्च विशेषतः ॥ ३५ ॥ <br>
धूप दीपैर्नमस्कारैर्जपैः स्तोत्रैः पृथग्विधैः ॥ <br>
ते सर्वे कामसंपन्नाः श्रीमन्तो राज्यसंयुताः ॥ ३६ ॥ <br>
दीर्घायुषः शुभाचारा जायंते देहिनोऽमलाः ॥ <br>
अति श्रेष्ठा गतिस्तेषां विशोका नित्यमक्षयाः ॥ <br>
खंडेश्वरप्रसादेन जायंते नात्र संशयः ॥ ३७ ॥ <br>
एते च विष्णुब्रह्मेंद्रकुवेरदहनादयः ॥ <br>
परां सिद्धिं सुसंप्राप्ताः खंडेश्वरसमर्चनात् ॥ ३८ ॥ <br>
एष ते कथितो देवि प्रभावः पापनाशनः ॥ <br>
खंडेश्वरस्य देवस्य शृणु वै पत्तनेश्वरम् ॥ ३९ ॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडे चतुरशीतिलिङ्गमाहात्म्ये खण्डे श्वरमाहात्म्यवर्णनंनामैकत्रिंशोऽध्यायः ॥ ॥ ३१ ॥<br>
<br>
<br>
</span>
