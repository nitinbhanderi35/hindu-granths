<span style="font-size: 14pt; line-height: 175%">॥ ईश्वर उवाच ॥ ॥ <br>
अष्टात्रिंशत्तमं विद्धि कुसुमेश्वरसंज्ञकम् ॥ <br>
देवं स्वर्गप्रदं देवि महापातकना शनम् ॥१॥ <br>
पुरा वैवस्वते कल्पे प्राप्ते वाराहसंज्ञके ॥ <br>
प्रादुर्भूते विशालाक्षि कैलासादहमागतः ॥ २॥ <br>
महाकालवने रम्ये रममाणस्य पार्वति ॥ <br>
त्वया सार्द्धं ममाक्षैश्च प्रादुरासीन्महास्वनः ॥ ३ ॥ <br>
पृष्टोऽहं च तदा श्रुत्वा शब्दं चातीव दुःसहम् ॥ <br>
शब्दोत्पत्तिर्मया देवि कथिता सा त्वदग्रतः ॥४॥ <br>
एते गणेशाः क्रीडंति मध्ये वै वीरको गणः ॥<br>
कुसुमैर्भूषितोऽत्यर्थं ममातीव सुवल्लभः ॥५॥ <br>
कुसुमैर्हन्यतेऽप्यर्थं पूज्यते कुसुमोत्करैः ॥<br>
स एव वीरको देवि सदा मे हर्षदायकः ॥६॥ <br>
नानाश्चर्यगुणाधारो गणेश्वरशतार्चितः ॥ <br>
मदीयं वचनं श्रुत्वा त्वयाप्युक्तं वरानने ॥७॥<br>
&nbsp;न दृश्यते विना पुण्यैः पुत्रस्याननपंकजम् ॥ <br>
ईदृशस्य सुतस्यापि ममोत्कण्ठा महेश्वर ॥ ८ ॥ <br>
कदाहमीदृशं पुत्रं द्रक्ष्याम्यानन्ददायकम् ॥ <br>
मया तव वचः श्रुत्वा हसित्वा च पुनःपुनः ॥ <br>
प्रोक्तं पार्वति पुत्रोऽयं प्रदत्तो वीरकोऽधुना ॥ ९ ॥ <br>
एष एव सुतस्तेस्तु नयनानन्ददायकः ॥ <br>
त्वया मात्रा कृतार्थस्तु वीरकः कुसुमार्चितः ॥ 5.2.38.१० ॥ <br>
मदीयं वचनं श्रुत्वा प्रेषिता विजया त्वया ॥ <br>
दत्तो हरेण मे पुत्रो विजये शीघ्रमानय ॥ ११ ॥ <br>
विजयोवाच गणपं गणमध्ये च वर्त्तिनम् ॥ <br>
एहि वीरक चापल्यात्त्वया देवः प्रकोपितः ॥ <br>
किमुन्मत्तवदत्यर्थं नृत्यरागेण मोहितः ॥ १२ ॥ <br>
इत्युक्तो भयसंत्रस्तः कुसुमैर्भूषितस्तदा ॥ <br>
त्वत्समीपं समायातो विजयानुगतः शनैः ॥ १३ ॥ <br>
भूषितं कुसुमैर्दृष्ट्वा भयत्रस्तं च वीरकम् ॥ <br>
त्वया चाकारितो देवि गिरा मधुरवर्णया ॥१४॥ <br>
एह्येहि जातोऽसि मे पुत्रकस्त्वं देवेन दत्तोऽधुना वीरकोसि ॥ <br>
उक्तवत्येवमंके निधायाथ तं पर्यचुम्बः कपोले कलंवादिनम् ॥ १५ ॥ <br>
मूर्धन्युपाघ्राय सम्मार्ज्य गात्राणि सा भूषयामास दिव्यैः स्वयं भूषणैः ॥ <br>
किंकिणीमेखलानूपुरैः सन्मणीनिष्ककेयूरहारोत्करैः सद्गुणैः ॥ १६ ॥ <br>
कोमलैः पल्लवैश्चित्रितैश्चारुभिर्दिव्य मन्त्रोद्भवैस्तस्य शुभ्रैस्ततः ॥ <br>
भूतिभिश्चाकरोर्मिश्रसिद्धार्थकैरंगरक्षाविधींस्तस्यतुष्टा सती ॥ १७ ॥ <br>
एवमाधाय चोवक्थ कृत्वा स्रजं मूर्ध्नि गोरोचनापत्रभंगोज्वलैः ॥ <br>
वत्स गच्छाधुना क्रीड सार्द्धं गणैरप्रमत्तो यथा बालचर्यां शनैः ॥ १८ ॥ <br>
सोऽपि सिद्ध्याकुले गण्डशैले मिलद्रत्नजाले वृहच्छा लतालाकुले ॥ <br>
क्षणं फुल्लमालातमालालिमाले क्षणं वृक्षमूले विलोलालिमाले ॥ १९ ॥ <br>
क्षणं स्वल्पपंके जले पंकजाले क्षणं वृक्षखण्डे शुभे निष्कलंके ॥ <br>
परिक्रीडते बालको वै विहारी गणेशाधिपो देवतानन्दकारी ॥ 5.2.38.२० ॥ <br>
एवं विक्रीडतस्तस्य वीरकस्य गणस्य च ॥ <br>
संध्या तमो मयी प्राप्ता विज्ञप्तोऽहं त्वया प्रिये ॥२१॥ <br>
ऐश्वर्यं दीयतामस्य मम पुत्रस्य शंकर ॥ <br>
शरीरार्द्धं गणेशत्वं लोकपालत्वमग्रतः ॥ २२ ॥ <br>
लिंगत्वमक्षयत्वं च स्थानं दिव्यं सुदुर्ल्लभम् ॥ <br>
वंद्यमानं यथा देव सिद्धगन्धर्वकिंनरैः ॥ <br>
ब्रह्मेन्द्रवरुणादित्यलोकपालेश्वरेश्वरैः ॥ २३ ॥ <br>
एतैरेव गणैः सार्द्धं स्तूय मानं महात्मभिः ॥ <br>
अलंकृतो मया यस्मात्कुसुमैर्विविधैः शुभैः ॥ २४ ॥ <br>
कुसुमेश्वरसंज्ञस्तु तस्मात्ख्यातो भवत्विति ॥ <br>
मयाप्युक्तं विशालाक्षि वीरकं दयितं मम ॥ २५ ॥ <br>
मत्प्रभावसमं दिव्यं सेवितं गणपैः सदा ॥ <br>
शृणु गन्धर्वगीतानां माधुर्यममृतोपमम् ॥ २६ ॥ <br>
पश्य किन्नरनारीणां गायन्तीनां मनोरमम् ॥ <br>
पश्याप्सरःसमूहस्यनृत्यमेतन्निरन्तरम् ॥ २७ ॥ <br>
विद्याधरैः परिवृतः कुसुमेशो वरानने ॥ <br>
विशेषतो मया देवि प्रथमं प्रमथे श्वरः ॥ <br>
कुसुमेश्वरतां नीतो यदा कुसुममंडितः ॥ २८ ॥ <br>
स्थानं दत्तं विशालाक्षि शिवलिंगस्य चोत्तरे ॥ <br>
वरो दत्तो बहुमतो दुष्प्राप्यस्त्रिदशैरपि ॥ २९ ॥ <br>
ये त्वां द्रक्ष्यंति गणप कुसुमेश्वरसंज्ञकम् ॥ <br>
न तेषां जायते पापं पद्मपत्रे यथा जलम् ॥ 5.2.38.३० ॥ <br>
कुसुमैरर्चयिष्यंति ये नराः कुसुमेश्वरम् ॥ <br>
मत्स्थानं ते समासाद्य मोदिष्यंति गतव्यथाः ॥ ३१ ॥ <br>
योऽप्येकं दिवसं मर्त्त्यस्त्वां पश्यति समाहितः ॥ <br>
स मुक्तः पातकैः सर्वैर्मम लोकं गमिष्यति ॥ ३२ ॥ <br>
यः पूजयति भावेन कुसुमैः कुसुमेश्वरम् ॥ <br>
स प्राप्स्यति परं स्थानं पुनरावृत्तिदुर्लभम् ॥ ३३ ॥ <br>
एवमादिवरैः पुष्टः कृतोयं कुसु मेश्वरः ॥ <br>
कृतकृत्यो गणो देवि लिंगेनेश्वरतां गतः ॥ ३४ ॥ <br>
कुसुमेश्वरदेवस्य प्रभावः कथितस्त्वयम् ॥ <br>
अक्रूरेशस्य देवस्य श्रूयतां तदनन्तरम् ॥ ३५ ॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडे कुसुमेश्वरमाहात्म्यवर्णनंनामाष्टात्रिंशोऽध्यायः ॥ ३८ ॥ ॥ छ ॥<br>
<br>
<br>
</span>
