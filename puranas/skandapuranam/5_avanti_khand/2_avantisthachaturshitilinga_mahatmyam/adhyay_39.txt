<span style="font-size: 14pt; line-height: 175%">॥ हर उवाच ॥ ॥ <br>
अक्रूरेश्वरमेकोनचत्वारिंशत्तमं शृणु ॥ <br>
यस्य दर्शनमात्रेण सुबुद्धिर्जायते नृणाम् ॥ १ ॥ <br>
पुरा त्वयैव कल्पादौ परया शक्तिरूपया ॥ <br>
कृतं कृत्स्नं वरारोहे त्रैलोक्यं सचराचरम् ॥ २ ॥ <br>
ततस्त्वं संस्तुता देवैः सकिंनरमहोरगैः ॥ <br>
प्रदक्षिणां प्रकुर्वति गणा नानाविधास्तु ते ॥ ३ ॥ <br>
नमस्कारं प्रकुर्वति स्तोत्रं कुर्वंति चापरे ॥ <br>
न करोति नमस्कारमेको भृंगिरिटिस्तदा ॥ ४ ॥ <br>
क्रूरां बुद्धिं समासाद्य गर्वेणतीव गर्वितः ॥ ५ ॥ <br>
एको देवो महादेवः स्त्रिया किमनया मम ॥ <br>
यदा नायाति ते पार्श्वं तदा प्रोक्तस्त्वया गतः ॥ ६ ॥ <br>
कस्मान्न कुरुषे पूजां प्रदक्षिणमथो स्तुतिम् ॥ <br>
मद्भक्तो मदधीनोऽसि मम पुत्रो मया कृतः ॥ <br>
इत्थंभूतगणेश त्वं किं वै लौल्येन वर्त्तसे ॥ ७ ॥ <br>
इति भृंगिरिटिः श्रुत्वा कुद्धस्त्वामाह गर्वितः ॥ <br>
नाहं पार्वति ते पुत्रः पुत्रोऽहं शंकरस्य तु ॥ ८ ॥ <br>
एष एव च मे माता एष एव च मे पिता ॥ <br>
एवं रात्रिदिनं यामि शरणं परमेष्ठिनम् ॥९॥ <br>
त्वमप्यस्यैव शरणं ननु पार्वति संस्थिता॥<br>
यदि च त्वामहं  वंदे तद्वंदे सकलान्गणान् ॥5.2.39.१०॥ <br>
इति भृंगिरिटेः श्रुत्वा वाक्यं कुपितया त्वया ॥<br>
तस्योक्तं प्रमथेशस्य भीरु भृंगिरिटेरिदम् ॥११॥ <br>
सुतो भूत्वा भवान्कस्माददाक्षिण्यं ब्रवीषि माम् ॥<br>
त्वङ्मांसशोणितांत्रं च मातृकं तनयस्य तु ॥ १२ ॥ <br>
नखदंतास्थिसंघातः शिश्नं वाक्च शिरस्तथा ॥<br>
तथैव शुक्रं गणप पैतृकं तु शरीरकम् ॥ १३ ॥<br>
इति भृंगिरिटिः श्रुत्वा सद्यो योगबलेन तु ॥ <br>
मांसादि त्यक्तवान्सर्वं मातृकं भागमेव हि ॥ १४ ॥ <br>
ततः प्रभृति वामोरु नखदंतास्थिनासिकः ॥ <br>
स च क्रूरां मतिं कृत्वा क्रोधसंरक्तलोचनः॥ ॥ १५ ॥ <br>
त्वां परित्यज्य दुःखार्त्त आजगाम ममांतिकम् ॥ <br>
अथ त्वया तदा शप्तो गणो भृंगिरिटिः प्रिये ॥ १६ ॥ <br>
क्रूरा बुद्धिः कृता यस्मात्त्वया कुमतिना भृशम् ॥ <br>
तस्मात्त्वं मानुषे लोके गमिष्यसि न संशयः ॥ १७ ॥ <br>
इत्युक्तस्तु त्वया देवि गणो भृंगिरिटिस्तथा ॥ <br>
पपात मानुषं लोकं पुण्यांते सुकृती यथा ॥ १८ ॥ <br>
स गत्वा पुष्करद्वीपं तपसे भावितात्मवान् ॥ <br>
तत्रैकपादूर्द्ध्वभुजो दशपद्मान्यवस्थितः ॥ <br>
दग्धीभूतं च तपसा जगद्वै दुष्करेण तु ॥ १९ ॥<br>
ततो ब्रह्मा च विष्णुश्च शक्रश्च त्रिदशैः सह ॥ <br>
वयं च चारुजघने तत्समीपं समागतः ॥ 5.2.39.२० ॥ <br>
उपगम्य ततस्तस्य कथितं पुरतो मया ॥ <br>
अलं क्रूरेण तपसा लोकस्योत्सादनेन वै ॥ २१ ॥ <br>
त्रैलोक्यमपि निःसंज्ञं जातमेवं स्थिते त्वयि ॥ <br>
संहरस्व तपो घोरं लोकसंतापनं महत्॥२२॥ <br>
प्रार्थ्यतां पार्वती पुत्र सा दास्यति वरं च ते॥ <br>
अस्याः प्रसादान्मुक्तिस्ते शापाच्चैव भविष्यति ॥ <br>
एवमुक्तस्तदा तेन प्रार्थिता त्वं महेश्वरि ॥  <br>
गणेन भृंगिरिटिना भक्तिनम्रेण सादरात् ॥ २४ ॥ <br>
त्वया प्रोक्तं विशालाक्षि पुत्र गच्छ ममाज्ञया ॥ <br>
महाकालवने रम्ये तत्राऽक्रूरो भविष्यसि ॥ २५ ॥ <br>
पुनः प्राप्स्यसि कैलासं सिद्धगंधर्वसेवितम्॥ <br>
अंकपादाग्रतो लिंगं सप्तकल्पानुगं महत् ॥ <br>
यस्य दर्शनमात्रेण शुभा बुद्धिः प्रजायते ॥ २६ ॥ <br>
कृतघ्ना नास्तिकाः क्रूरा ये च विश्वासघातकाः ॥ <br>
महापातकिनो ये च ये च शापवशं गताः ॥ <br>
दर्शनात्तस्य लिंगस्य तेऽपि स्वर्ग भुजो नराः ॥ २७ ॥<br>
क्रूरां बुद्धिं समासाद्य कंसं हत्वा च केशिहा ॥ <br>
बलदेवेन सहितस्त्यक्त्वा तां मथुरां पुरीम् ॥ २८ ॥ <br>
महाकालवनं गत्वा तोष यित्वा महेश्वरम्॥ <br>
अक्रूरत्वं च संप्राप्तं कीर्त्तिर्लब्धा च शाश्वती ॥ २९ ॥ <br>
त्वदीयं वचनं श्रुत्वा गणो भृंगिरिटिस्तदा ॥ <br>
तथेति प्रत्ययी जातो महा कालवनं गतः ॥ <br>
देवमाराधयामास तपसा दुष्करेण तु ॥ 5.2.39.३० ॥ <br>
एतस्मिन्नंतरे देवि लिंगमध्यात्त्वमुत्थिता ॥ <br>
अर्द्धांगं मामकं कृत्वा स्वकीयांगमथा र्द्धतः ॥ <br>
फणींद्रबद्धजूटार्द्धमर्द्धधमिल्लभूषितम्॥ ३१ ॥ <br>
पत्रवल्लीविचित्रार्धमर्द्धचंद्रविराजितम् ॥ <br>
मुक्ताहारनिबद्धार्द्धमर्द्धं सर्पैश्च वेष्टितम् ॥ ३२ ॥<br>
ततो भृंगिरिटिर्देवि दृष्ट्वा तन्महदद्रुतम् ॥ <br>
चिंतयामास हृदये मयाऽज्ञानादनुष्ठितम् ॥ ३३ ॥ <br>
उमा च शंकरश्चैव देहमेकं सनातनम् ॥ <br>
एका मूर्त्तिरनिर्देश्या द्विधा भेदेन दृश्यते ॥ ३४ ॥ <br>
एवं चिंतयतस्तस्य भक्तिनम्रस्य पार्व्वति ॥ <br>
प्रोक्तं त्वया प्रसन्नाहं वरं वरय पुत्रक ॥ ३५ ॥ <br>
तेनोक्तं यदि तुष्टासि मातर्मम महेश्वरि ॥ <br>
अस्य लिंगस्य माहात्म्यात्क्रूरा बुद्धिर्गता मम ॥ ३६ ॥ <br>
अक्रूरेश्वरनामायं देवः ख्यातो भवत्विति ॥ <br>
त्वं देवि सर्वभावानामेका कारणमुच्यते ॥३७॥ <br>
त्वं मूर्ता पुण्यनिचया त्वं गतिः पुण्यसेविनाम्॥ <br>
पिता माता सुहृद्बन्धुस्त्वमेका कारणं परम् ॥ ३८ ॥ <br>
कुरु पुण्यतमं स्थानं ब्रह्महत्यादिनाशनम् ॥ <br>
भुक्तिदं मुक्तिदं चैव वांछितार्थप्रदायकम्॥ ३९ ॥ <br>
तथेति च त्वया प्रोक्तं गिरा मधुरया तदा ॥ <br>
यत्ते प्रियतमं वत्स तत्पूर्वं प्रकरोम्यहम् ॥ 5.2.39.४० ॥ <br>
न मेऽस्ति दुष्करं पुत्र त्वत्कृते कनकप्रभ ॥ <br>
अस्मिन्स्थाने तु ये देवमकूरेश्वरसंज्ञकम् ॥ <br>
प्रसंगादपि पश्यंति अपि पापरता नराः ॥ <br>
तेऽप्यवश्यं भविष्यंति त्वत्समा नियतं गणाः ॥४१॥<br>
भक्त्या स्तोष्यंति ये नाम लिंगस्यास्य च मानवाः ॥ <br>
मानसैः पातकैर्मुक्ता यास्यंति स्वर्गमक्षयम् ॥४२॥<br>
स्नात्वा तु विधिवत्पूजां यः करिष्यति मानवः॥<br>
स मुक्तः पातकैः सर्वैः प्राप्स्यते रविमंडलम् ॥४३॥ <br>
आयुरारोग्यमैश्वर्यं काममत्र हि वांछितम् ॥ <br>
गोसहस्रफलं चात्र स्पृष्ट्वा प्राप्स्यति मानवः ॥४४॥ <br>
स्नात्वा मंदाकिनीकुंडे योऽकूरेश्वरमीश्वरम् ॥ <br>
पूजयेद्विविधैः पुष्पैर्महापापहतोपि वा॥४५॥ <br>
विमानं दिव्यमारूढो यावत्कल्पचतुष्टयम् ॥ <br>
गंधर्वैर्गीयमानस्तु सोऽपि स्वर्गं गमिष्यति॥ ४६ ॥ <br>
इत्युक्तः स गणो देवि मत्समीपमुपागतः ॥ <br>
शापान्मुक्तस्त्वया सार्धं विस्मृता किं वरानने ॥ ४७ ॥ <br>
एष ते कथितो देवि प्रभावः पापनाशनः ॥ <br>
अक्रूरेश्वरदेवस्य शृणु कुंडेश्वरं परम् ॥ ४८ ॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिङ्गमाहात्म्येऽक्रूरेश्वरमाहात्म्यवर्णनंनामै कोनचत्वारिंशोऽध्यायः ॥ ३९ ॥ ॥ <br>
<br>
<br>
</span>
