<span style="font-size: 14pt; line-height: 175%">।। ।। श्रीईश्वर उवाच ।। ।। <br>
पंचाधिकं विजानीहि पंचाशत्तममीश्वरम् ।। <br>
सिंहेश्वरं वरारोहे महाभयविनाशनम ।। १ ।। <br>
सद्यःकल्पे त्वया देवि मदर्थं हि महत्तपः ।। <br>
कृतं नीलोत्पलापांगि भीषणं संशितव्रतम् ।। <br>
तपसा तव रौद्रेण दग्धं हि भुवनत्रयम् ।। २ ।। <br>
दुष्करं हि तपो ज्ञात्वा भगवां श्चतुराननः ।। <br>
आगत्योवाच देवेशो देवि त्वां शुभया गिरा ।। ३ ।। <br>
किं पुत्रि प्राप्तुकामासि किमलभ्यं ददामि ते ।। <br>
विरम्यतामतिक्लेशात्त पसोऽस्मान्ममाज्ञया ।। ४ ।। <br>
त्वया च वचनं श्रुत्वा गुरोर्गौरवगर्भितम् ।। <br>
प्रियं तथ्यं हितं तत्र वर्णनिर्णीतवांछितम् ।। ५ ।। <br>
प्रत्युक्तः स तदा ब्रह्मा प्रणामनम्रया त्वया ।। <br>
तपसा दुष्करेणाप्तः पतित्वे शंकरो मया ।। ६ ।। <br>
स मां श्यामलवर्णेति बहुशः प्रोक्तवान्भवः   ।। <br>
श्यामाहं कांचनाकारा वल्लभेन च संयुता ।। <br>
भर्त्ता भूतपतिर्वश्यः कथं स्यादिति मे तपः ।। ७ ।। <br>
त्वदीयं वचनं श्रुत्वा वरार्हो वरदः प्रभुः ।। <br>
एवं भविष्यतीत्याह ब्रह्मा लोकपितामहः ।। ८ ।। <br>
कियता चैव कालेन वांछासिद्धिर्भविष्यति ।। <br>
गौरीनाम्ना तु ते मूर्त्तिः कांत्या दीप्ता भविष्यति ।। ९ ।। <br>
एतच्छ्रुत्वा त्वया वाक्यं ब्रह्मणः परमेष्ठिनः ।। <br>
क्रुद्धा त्वं गिरिजेऽत्यर्थं कालेऽभीष्टं भविष्यति ।। 5.2.55.१० ।। <br>
क्रोधात्सिंहः समुद्भूतो वदनात्ते भयावहः ।। <br>
विवृतास्यो महारौद्रो जटाजटिलकंधरः ।। ११ ।। <br>
प्रोद्धूतवल्गुलांगूलो दंष्ट्रोत्कटमुखोत्कटः ।। <br>
तस्यास्ये पतितुं देवि व्यवसायः कृतस्त्वया ।। १२ ।। <br>
सोऽपि सिंहः क्षुधाविष्टस्त्वां भक्षयितुमुद्यतः ।।<br>
न चैवासौ समर्थोऽभूद्वीक्षितुं वा तपोधिकाम् ।। १३ ।। <br>
स दह्यमानः सहसा तेजसा तपसा तव ।। <br>
पराङ्मुखः समभवत्प्राणत्राणपरायणः ।। १४ ।। <br>
ततस्तवाभूत्करुणा सिंहं प्रति यतव्रते ।। <br>
क्षुधितस्य त्वया तस्य क्षीरं ह्यमृतसन्निभम् ।। १५ ।। <br>
उत्पादितं स्तनाभ्यां तु तस्य सिंहस्य कारणात ।। <br>
तथापि दह्यतेऽत्यर्थं दुष्टभावं यतो गतः ।। १६ ।। <br>
तेनोक्तं दह्यमानेन मातर्दग्धोस्मि तेजसा ।। <br>
त्वदीयेन दुराचारो दुष्टोहं पापविग्रहः ।। १७ ।। <br>
त्वामत्तुकामो दुष्टात्मा त्वयाहं जनितोऽधुना ।। <br>
तस्माद्यास्यामि नरकं मातृहा गुरुघातकः ।। ८ ।। <br>
तस्य तद्वचनं श्रुत्वा दुःखितस्य सुतस्य तु ।। <br>
ममत्वेन विशालाक्षि सिंहस्य कथितं त्वया ।।१९।। <br>
अधमं विद्यते क्षेत्रं महाकालवनं सुत।।<br>
तत्र गच्छ ममादे शाच्छीघ्रं देवविनिमितम् ।। 5.2.55.२० ।। <br>
कंटेश्वरस्य देवस्य समीपे लिंगमुत्तमम् ।। <br>
सिंहनादात्समुत्पन्नं शंकरस्य महात्मनः ।। २१ ।। <br>
अंधकासुरयुद्धे वै पीडिते वासवे पुरा ।। <br>
त्वदीयं वचनं श्रुत्वा सिंहस्त्वरितविक्रमः ।। २२ ।। <br>
गतो महाकालवनं दृष्टो देवोऽथ तत्क्षणात्।। <br>
दिव्यदेहो मृगारिस्तु जातो लिंगस्य दर्शनात् ।। २३ ।। <br>
ममत्वात्तस्य लिंगस्य त्वं गता तत्र पार्वति ।। <br>
सिंहिकारूपमास्थाय शीघ्रं सिंहस्त्वया प्रिये ।। २४ ।। <br>
दृष्टो दिव्यशरीरस्तु लिंगस्यास्य प्रभावतः ।। <br>
तव तुष्टिः परा जाता दृष्ट्वा सिंहं महाद्युतिम् ।। २५ ।। <br>
कृतं नाम त्वया देवि लिंगस्यास्य वरानने ।। <br>
दिव्यदेहस्तु सिहोयं जातो लिंगस्य दर्शनात् ।। २६ ।। <br>
अतः सिंहेश्वरो देवो भुवि ख्यातो भविष्यति ।। <br>
एतस्मिन्नंतरे ब्रह्मा संप्राप्तस्तत्र सुव्रते ।। <br>
उवाच त्वां वरारोहे देवैः परिवृतस्तदा ।।२७।। <br>
य एष सिंहः संभूतस्तव क्रोधात्सुतो यतः ।। <br>
ततोऽसौ वाहनो देवि भविष्यति न संशयः ।। २८ ।। <br>
लिंगं सिंहेश्वरं भक्त्या यः पश्यति समाहितः ।। <br>
तस्य वासोऽक्षयो दिव्यो भविष्यति त्रिविष्टपे ।।२९।। <br>
कीर्तनान्मुच्यते पापाद्दृष्ट्वा भद्राणि पश्यति ।। <br>
स्पर्शनादस्य लिंगस्य पुनात्यासप्तमं कुलम् ।। 5.2.55.३० ।। <br>
मनसा चिंतितान्कामांस्तांश्च प्राप्नोति पुष्कलान् ।। <br>
तदैव पुरुषो मुक्तो जन्मदुःखजरादिभिः ।। ३१ ।। <br>
यदा पश्यति सिंहेशं संसारार्णवतारकम् ।। <br>
व्यालव्याघ्रादयश्चौरास्तथा साहसिकाश्च ये ।।३२।। <br>
तेभ्यो भयं न भवति श्रीसिंहेश्वरदर्शनात् ।। <br>
यज्ञानां तपसां चैव दानादीनां च यत्फलम् ।। <br>
तत्फलं जायते सम्यग्दृष्ट्वा सिंहेश्वरं शिवम् ।। ३३ ।। <br>
मदीयं लोकमाप्नोति सुरासुरनमस्कृतम् ।। <br>
यः पश्यति प्रयत्नेन देवं सिंहेश्वरं तदा ।। ३४ ।। <br>
इत्युक्त्वासौ जगामाथ ब्रह्मा लोके स्वकं प्रिये ।। <br>
यद्वपुस्तव पूर्वं स्यात्कालकांतिकलंकितम् ।। <br>
प्रभावात्तपसस्तस्य गौरत्वं प्राप्तमद्भुतम् ।। ३५ ।। <br>
एष ते कथितो देवि प्रभावः पापनाशनः ।। <br>
सिंहेश्वरस्य देवस्य रेवंतेशमतः शृणु ।। ३६ ।। <br>
इति श्रीस्कांदे महापुराण एकाशीतिसाहस्र्यां संहितायां पंचम आवंत्यखंडे चतुरशीतिलिंगमाहात्म्ये सिंहेश्वरमाहात्म्यवर्णनंनाम पंचपंचाशत्तमोऽध्यायः ।। ।। ५५ ।। <br>
<br>
<br>
</span>
