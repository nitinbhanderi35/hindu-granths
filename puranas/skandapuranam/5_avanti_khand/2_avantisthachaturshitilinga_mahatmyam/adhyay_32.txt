<span style="font-size: 14pt; line-height: 175%">॥ ईश्वर उवाच ॥ ॥ <br>
त्रिषु लोकेषु विख्यातं द्वात्रिंशत्तममुत्तमम् ॥ <br>
विद्धि सिद्धिप्रदं पुंसां पत्तनेश्वरमीश्वरम् ॥ १ ॥<br>
पुराऽहं पर्वते देवि मंदरे चारुकन्दर् ॥ <br>
क्रीडन्सार्द्धं त्वया पृष्टः कदाचिद्रहसि स्थितः ॥ २ ॥ <br>
किमर्थं पर्वतं त्यक्त्वा कैलासं रमणीयकम् ॥ <br>
मुक्ता फलशिलाशुभ्रं शङ्खचन्द्रांशुनिर्मलम् ॥ ३ ॥ <br>
सिद्धचारणगन्धर्वकिंनरोद्गीतनादितम् ॥ <br>
सदा पुष्पद्रुमच्छन्नं कदलीवनराजितम् ॥ ४ ॥ <br>
अथ कोकिलचक्राह्वचकोरकुरराकुलम् ॥ <br>
पुऽण्यलोकोपमं स्थानं त्रिविष्टपविभूषणम् ॥ ५ ॥ <br>
महाकालवने शून्ये नानागुल्मलतावृते ॥ <br>
गजेंद्रगजशार्दूल सिंहशम्बरसंकुले ॥ ६ ॥ <br>
ऋक्षवानरगोमायुजन्तुकादिविराजिते ॥ <br>
मयूरसर्पमार्जारमूषिकादिविराजिते ॥ ७ ॥ <br>
कथं वासः कृतो देव कौतूहलमिदं मम ॥ ८ ॥ <br>
इति पृष्टस्त्वया देवि मंदरे चारुकन्दरे ॥ <br>
मया प्रोक्तं प्रसन्नेन पत्तनं च मम प्रिये ॥ ९ ॥ <br>
महाकालवनं रम्यं स्वर्गात्सुखकरं परम् ॥. <br>
स्मशानपीठसत्क्षेत्रवनोपरसमाश्रितम् ॥ 5.2.32.१० ॥ <br>
अनौपम्यगुणं विद्धि पत्तनं पर्वतात्मजे ॥ <br>
एवं पत्तनदेवो वै न दृष्टो भुवनत्रये ॥ <br>
गीतवादित्रचातुर्यैः स्पर्द्धते यः सुरालयम् ॥ ११ ॥ <br>
एतस्मिन्नंतरे देवि देवर्षिर्नारदो मुनिः ॥ <br>
द्रष्टुकामः समायातो मन्दरे मां यशस्विनि ॥ १२ ॥ <br>
विनोदार्थं मया पृष्टस्त्वत्प्रियार्थं कुतूहलात् ॥ <br>
क्व त्वया गमितः कालः कल्पसंख्यो महामुने ॥ १३ ॥<br>
&nbsp;कस्मिन्नाश्रमसंस्थाने तपसः संचयः कृतः ॥ <br>
तीर्थानि कानि भ्रांतानि क्व ते रतिरभूच्चिरम् ॥ १४ ॥ <br>
कौतुकं दृष्टपूर्वं तु वद मे मुनिसत्तम ॥ <br>
इति पृष्टो मया देवि ब्रह्मपुत्रो महामुनिः ॥ <br>
कथयामास वृत्तांतं पत्तनस्य प्रयत्नतः ॥ १५ ॥ <br>
बहूनि संपरिक्रम्य तीर्थान्यायतनानि च ॥ <br>
पत्तनानि विचित्राणि देशाश्च नगराणि च ॥ १६ ॥ <br>
अटनार्थं महादेव जंबूद्वीपे मनोरमे ॥ <br>
दृष्टः पत्तनराजश्च सदानंदकरः परः ॥ १७ ॥ <br>
स्वेच्छाकल्पितविन्यासः प्रासादशतकल्पितः ॥ <br>
इच्छाकामफलावाप्तिर निर्देश्यसुखावहः ॥ १८ ॥ <br>
सर्वर्तुकुसुमामोदसुखस्पर्शानिलावृतः ॥ <br>
वीणावेणुरवैर्घुष्टो मनःप्रह्लादकारकः ॥ १९ ॥ <br>
वज्रेंद्रनीलवैडूर्यचन्द्रकांतादिदी पितः ॥ <br>
जरामृत्युभयोपेतः सर्वव्याधिविवर्जितः ॥ 5.2.32.२० ॥ <br>
शक्राग्नियमरक्षोब्धिवायुसोमेशसेवितः ॥ <br>
ऊर्द्धाधः सप्तलोकेषु पुण्येषु निवसंति हि ॥ ॥ २१ ॥ <br>
सदा प्रमुदिता देवास्तेऽपि कांक्षंति पत्तनन्न् ॥ <br>
तत्र शांता महात्मानो निवसंते महेश्वर ॥ २२ ॥ <br>
विद्योतितदिशो दांताः सूर्य वैश्वानरप्रभाः ॥ <br>
दिव्यांबरधरा धीरा जगमुकुटधारिणः ॥ २३ ॥ <br>
विप्रा माहेश्वराः पुण्याः क्षत्रिया हरतत्पराः ॥ <br>
मुमुक्षवस्तपोनिष्ठा वैश्या शूद्राश्चिरायुपः ॥ २४ ॥ <br>
स शुभ्ररूपः स च लोहिताकृतिः स चापि पीतः ससितेतरः क्वचित् ॥ <br>
स नामधेयः स च नामवर्ज्यः सोऽदृ श्यरूपः स च दृष्टरूपः ॥ २५ ॥ <br>
क्वचिद्रविसहस्राक्षः क्वचिदेकरविप्रभः ॥ <br>
क्वचिच्चन्द्राद्विशिष्येत क्वचिदंगुलिकांतिमान् ॥ २६ ॥ <br>
जन्म मृत्युजरारोगैर्दुःखानि विविधानि च ॥ <br>
प्रयाति विलयं तानि प्रसन्ने पत्तनेश्वरे ॥ २७ ॥ <br>
एष ते कथितो देवि प्रभावः पापनाशनः ॥ <br>
पत्तनेशस्य देवस्य आनंदेशमतः शृणु ॥ २८ ॥ <br>
इति श्रीस्कांदे महापुराण एकाशीतिसाहस्र्यां संहितायां पंचम आवंत्यखंडे चतुरशीतिलिंगमाहात्म्ये पत्तनेश्वर माहात्म्यवर्णनंनाम द्वात्रिंशोऽध्यायः ॥ ३२ ॥<br>
<br>
<br>
</span>
