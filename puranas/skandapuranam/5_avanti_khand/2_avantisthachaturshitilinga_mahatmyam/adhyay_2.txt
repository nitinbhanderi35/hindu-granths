<span style="font-size: 14pt; line-height: 175%">श्रीरुद्रउवाच ॥ ॥ <br>
शृणु गुहेश्वरं लिंगं द्वितीयं पापनाशनम् ॥ <br>
यस्य दर्शनमात्रेण जायते सिद्धिरुत्तमा ॥ १ ॥ <br>
पुरा राथंतरे कल्पे देवदारुवने शुभे ॥ <br>
ऋषिर्मंकणकोनाम वेदवेदांगपारगः ॥ <br>
योगाभ्यासरतो नित्यं शांतिदांतिसमास्थितिः ॥ २ ॥ <br>
सिद्धिकामस्तपस्तेपे कथं सिद्धो भवाम्यहम् ॥ <br>
रक्तमयविकारोयं कथं यास्यति संक्षयम् ॥ ३ ॥ <br>
इति संचिंत्य हृदये प्रारब्धं तप उत्तमम् ॥ <br>
बहून्यब्दसहस्राणि तस्यातीतानि पार्वति ॥ ४ ॥ <br>
कस्मिंश्चिदथ काले तु विद्धस्य पर्वतात्मजे ॥ <br>
कराच्छाकरसो जातः कुशाग्रेण तदैव हि ॥ ५ ॥ <br>
स च दृष्ट्वा तदाश्चर्यं विस्मयं परमं गतः ॥ <br>
मेने सिद्धिं परां प्राप्तां सगर्वो वाक्यमब्रवीत् ॥ ६ ॥ <br>
अहो तपःप्रभावोऽयं प्राप्ता सिद्धिर्मयाद्य वै ॥ <br>
मत्तुल्यो नास्ति वै विप्रो येन सिद्धिः समागता ॥ ७ ॥ <br>
शरीरं कुत्सितं चेदं मलमूत्रेण संयुतम् ॥ <br>
मन्त्रस्नायुवसापृक्तमांसशोणितपूरितम् ॥ <br>
हर्षेण महता युक्तः स ननर्त्त द्विजस्तथा ॥ ८ ॥ <br>
एतस्मिन्नृत्यति विप्रे जगत्स्थावर जंगमम् ॥ <br>
अनृत्यद्रागसंयुक्तं प्रभावात्तस्य वै मुनेः ॥ ९ ॥ <br>
न स्वाध्यायो वषट्कारः कर्मकांडो न च क्वचित् ॥ 5.2.2.१० ॥ <br>
एतस्मिन्नंतरे देवा ब्रह्मविष्णु पुरःसराः ॥ <br>
मामूचुर्विस्मिताः सर्वे नाथ नृत्यं तदा कुरु ॥ ११ ॥ <br>
ऋषौ मंकणके देव नृत्यति नृत्यति सर्वतः ॥ <br>
सदेवासुरमानुष्यं सर्वं लोकत्रयं विभो ॥ १२ ॥ <br>
चलिताः पर्वताः स्थानात्क्षुभिता मेघपंक्तयः ॥ <br>
शिखराणि विशीर्यंते धरणी पीडिता भृशम् ॥ १३ ॥ <br>
स्रोतोमात्रा महानद्यो ग्रहा उन्मार्गतः स्थिताः ॥ १४ ॥ <br>
त्रैलोक्यं व्याकुलीभूतं यावन्नायाति संक्षयम् ॥ <br>
तावन्निवारयस्वैनं नान्यः शक्तो विना त्वया ॥ १५ ॥ <br>
तेषां तद्वचनं श्रुत्वा त्रिदशानां यशस्विनि ॥ <br>
प्रतिज्ञातं मयात्यर्थं गत्वा तस्य समीपतः ॥ १६ ॥ <br>
द्विजरूपं समास्थाय मया पृष्टो द्विजोत्तमः ॥ <br>
किमर्थं नृत्यसि ब्रह्मन्कस्मात्ते हर्ष आगतः ॥ १७ ॥ <br>
विरुद्धमृषिधर्माणां कामरागेण नर्त्तनम् ॥ <br>
गीतं च नर्त्तनं चैव युवतीजनवल्लभम् ॥ १८ ॥ <br>
ब्राह्मणस्य तपो भ्रंशः सदाचारस्य सत्तम ॥ <br>
इति मत्वा द्विजश्रेष्ठ किमर्थं नृत्यसे भृशम्॥ १९ ॥ <br>
॥ ऋषिरुवाच ॥ ॥ <br>
किं न पश्यसि भो ब्रह्मन्कराच्छाकरसं च्युतम् ॥ <br>
अतएव हि मे नृत्यं सिद्धोऽहं नात्र संशयः ॥ 5.2.2.२० ॥ <br>
तस्य तद्वचनं श्रुत्वा हासोऽतीव मया कृतः ॥ <br>
अंगुष्ठस्ताडितः स्वीयोंगुल्यग्रेण च पार्वति ॥ २१ ॥ <br>
ततो विनिर्गतं भस्म तत्क्षणाद्धिमपांडुरम् ॥ <br>
हासेनोक्तो विशालाक्षि सगर्वो ब्राह्मणो मया ॥ २२ ॥<br>
पश्य मेंऽगुष्ठतो ब्रह्मन्भूरि भस्म विनिर्गतम् ॥ <br>
न नृत्येहं न मे हर्षस्तथापि मुनिस्सम ॥ २३ ॥ <br>
तद्दृष्ट्वा महदाश्चर्यं लज्जितो द्विजसत्तमः ॥ <br>
धैर्यं च तादृशं दृष्ट्वा विस्मयं परमं गतः ॥ २४ ॥ <br>
अब्रवीत्प्रांजलिर्भूत्वा विस्मितेनांतरात्मना ॥ <br>
नान्यं देवमहं मन्ये त्वां मुक्त्वा वृषभध्वजम् ॥ २५ ॥ <br>
नान्यस्य  विद्यते शक्ति रीदृशी भुवनत्रये ॥ <br>
तस्मात्क्षमस्व देवेश मयाज्ञानादनुष्ठितम् ॥ २६ ॥ <br>
तपःक्षयकरं कर्म विरुद्धं नर्त्तनं सताम्॥ <br>
बहुकालार्जितं पुण्यं तपसा दुष्क रेण तु ॥ <br>
तद्गतं सहसा देव मदीयं नर्त्तनेन सु ॥ २७ ॥ <br>
तस्य तद्वचनं श्रुत्वा मयोक्तो द्विजसत्तमः ॥ <br>
वरं वरय भद्रं ते तुष्टोऽहं द्विजसत्तम ॥ २८ ॥ <br>
ज्ञानेनानेन विप्रेंद्र कं ते कामं करोम्यहम् ॥२९ ॥ <br>
ऋषिरुवाच ॥ ॥ <br>
यदि देव प्रसन्नस्त्वं शरणागतवत्सल ॥ <br>
यथा न स्यात्तपोहानिस्तथा नीतिर्विधीयताम्॥5.2.2.३०॥ <br>
मया प्रोक्तं प्रसन्नेन तस्य विप्रस्य पार्वति   ॥<br>
तपस्ते वर्द्धतां विप्र महाकालवनं व्रज॥३१॥<br>
तत्रास्ते सर्वदा पुण्या सप्तकल्पोद्भवा गुहा॥ <br>
पिशाचेश्वरदेवस्य उत्तरेण व्यवस्थिता ॥ ३२ ॥ <br>
तत्र द्रक्ष्यसि यल्लिंगं सप्तकल्पोद्भवं शुभम्॥ <br>
तस्य दर्शनमात्रेण तपस्ते वृद्धिमेष्यति ॥३३॥ <br>
काम क्रोधोद्भवं पापं लोभमोहसमन्वितम् ॥ <br>
ईर्ष्यामत्सरजं चैव नाशं याति च किल्बिषम् ॥३४॥ <br>
मदीयं वचनं श्रुत्वा स विप्रो वेदपारगः ॥ <br>
श्रुत्वा च नियमं देवि मदुक्तं स ततो द्विजः ॥ ३५ ॥ <br>
निःसृतो नियतो भूत्वा नमस्कृत्य पुनःपुनः ॥ <br>
आजगाम गुहा यत्र महाकालवनोत्तमे॥ ३६॥ <br>
ददर्श तत्र तल्लिंगं तपसो वर्द्धनं परम् ॥ <br>
द्वादशादित्यसंकाशो जातो वै लिंगदर्शनात् ॥३७॥ <br>
एतस्मिन्नंतरे देवि देवैरुक्तं नभस्तले ॥ <br>
गोप्यं लिंगं गुहोत्थं तु  दृष्टं मंकणकेन तु ॥३८॥<br>
सिद्धिः प्राप्ता द्विजेनैव दर्शनेन सुदुर्लभा ॥<br>
तस्माद्गुहेश्वरो देवि भविष्यति महीतले ॥३९॥ <br>
भक्त्या परमयोपेता ये द्रक्ष्यंति गुहेश्वरम् ॥ <br>
न तेषां जायते विघ्नो धर्मस्य तपसस्तथा ॥ 5.2.2.४० ॥ <br>
अष्टम्यां वा चतुर्दश्यां दर्शनं यः करिष्यति ॥ <br>
ब्रह्मलोकं गमिष्यंति पितरस्तस्य देहिनः ॥ ४१ ॥ <br>
अत्रागत्य प्रयत्नेन दर्शनं यः करिष्यति ॥ <br>
उद्धरिष्यति चात्मानं पुरुषानेकविंशतिम्॥ ४२ ॥ <br>
कृत्वा पापसहस्राणि दर्शनं यः करिष्यति ॥ <br>
स याति परमं स्थानं यत्र देवो महेश्वरः ॥ ४३ ॥ <br>
ब्रह्महत्या सुरापानं स्तेयं गुर्वंगनागमः ॥ <br>
दर्शनात्तस्यलिंगस्य सर्वं यास्यति संक्षयम् ॥ ४४ ॥ <br>
यत्किंचिदशुभं कर्म जन्मकोटिशतार्जितम् ॥ <br>
क्षयं यास्यति तत्सर्वं स्पर्शमात्रेण नान्यथा ॥ ४५ ॥ <br>
महापातकयुक्ता हि देहिनो ये महीतले ॥ <br>
तेऽपि लिंगं समासाद्य मुच्यंते सर्वपातकैः ॥ ४६ ॥ <br>
इत्युक्त्वा स द्विजो देवि दिव्यो मंकणको मुनिः ॥ <br>
कृत्वाश्रमपदं पुण्यं तत्रैव तपसि स्थितः ॥ ४७ ॥ <br>
एष वै कथितो देवि प्रभावः पापनाशनः ॥ <br>
श्रवणात्कीर्त्तनाद्वापि सर्वपापैः प्रमुच्यते ॥ ४८ ॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडे चतुरशीतिलिङ्गमाहात्म्ये गुहेश्वरमाहात्म्यवर्णनंनाम द्वितीयोऽध्यायः ॥ २ ॥<br>
<br>
<br>
</span>
