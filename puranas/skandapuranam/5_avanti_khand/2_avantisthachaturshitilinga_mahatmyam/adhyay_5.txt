<span style="font-size: 14pt; line-height: 175%">।। श्रीरुद्र उवाच ।। ।। <br>
अनादिकल्पेश्वरं देवं पंचमं विद्धि पार्वति ।। <br>
सर्वपापहरं नित्यमनादिर्गीयते सदा ।। १ ।। <br>
कल्पस्यादौ पुरा देवि लिंगमेतद्विनिर्गतम् ।। <br>
यदा नाग्निर्न चादित्यो न भूमिर्न दिशो न खम् ।। २ ।। <br>
न वायुर्न जलं चैव न द्यौर्ने न्दुर्ग्रहा न च ।। <br>
न देवासुरगंधर्वा न पिशाचा न राक्षसाः ।। ३ ।। <br>
अतो लिंगात्समुद्भूतं जगत्स्थावरजंगमम् ।। <br>
कालेन च लयं याति लिंगेऽस्मिन्पर्वतात्मजे ।। ४ ।। <br>
अस्माल्लिंगात्समुद्भूता वंशा देवर्षिपैतृकाः ।। <br>
मन्वंतराणि वंशानि वंश्यानुचरितं च यत् ।। ५ ।। <br>
यावत्यः सृष्टयश्चैव यावंतः प्रलयास्तथा ।। <br>
समुद्राः पर्वताश्चैव निम्नगाः काननानि च ।। ६ ।। <br>
भूर्लोकाद्याश्च ये लोकाः पातालाः सप्त ये स्मृताः ।। <br>
गतिस्तथार्कसोमादिग्रहर्क्ष ज्योतिषामपि ।। ७ ।। <br>
दृश्यादृश्यं च तत्सर्वमतो लिंगाद्वरानने ।। <br>
अनादिकारणं यत्तदव्यक्ताख्यं महर्षयः ।। <br>
यदाहुः पुरुषं सूक्ष्मं नित्यं सदसदा त्मकम् ।। ८ ।। <br>
ध्रुवमक्षयमजरममेयं नान्यसंश्रयम् ।। <br>
गंधरूपरसैर्हीनं शब्दस्पर्शविवर्जितम् ।। ९ ।। <br>
अनाद्यंतं जगद्योनिं त्रिगुणप्रभवाव्ययम् ।। <br>
असादृश्यमविज्ञेयं लिंगं प्रोक्तं महर्षिभिः ।। 5.2.5.१० ।। <br>
प्रलयस्यांते तेनेदं दिव्यमासीदशेषतः ।। ११ ।। <br>
अहमुर्व्यां प्रबुद्धस्तु जगदादिरनादिमान् ।। <br>
सर्वहेतुरचिंत्यात्मा परः कोऽप्यपरक्रियः ।। १२ ।। <br>
प्रकृतिं पुरुषं चैव प्रदर्श्याशु जगत्पतिः ।। <br>
क्षोभयामास योगेन परेण परमेश्वरः ।। १३ ।। <br>
यथा संनिधिमात्रेण गंधः क्षोभाय जायते ।। <br>
मनसो नोपकर्तृत्वात्तथासौ परमेश्वरः ।। <br>
अनादिः कथ्यते देवो जगत्कारणतत्परम् ।।१४।। <br>
प्रधानं क्षोभ्यमाणं तु तेन लिंगेन पार्वति ।। <br>
जायते भुवनाधारो ब्रह्मांड इति विश्रुतः ।। १५ ।। <br>
यस्मिन्नंडे जगत्सर्वं सदेवासुरमानुषम् ।। <br>
उत्पन्नं च विलीनं च यस्यांतोऽपि न लभ्यते ।।१६।। <br>
स एव क्षोभकः पूर्वं स क्षोभ्यः पृथिवीपतिः ।।<br>
स संकोचविकासाभ्यां प्रधानत्वे व्यवस्थितः ।। १७ ।।<br>
उत्पन्नः स जगन्नाथो निर्गुणोऽपि रजोगुणः ।। <br>
भुंजन्प्रवर्तते सर्गं ब्रह्मत्वं समुपागतः ।। १८ ।। <br>
ब्रह्मत्वे सृजते लोकांस्ततः सत्त्वातिरेकतः ।। <br>
विष्णुत्वमेत्य धर्मेण करोति परिपालनम् ।। १९ ।। <br>
ततस्तमोगुणोद्भिन्नो रुद्रत्वेनाखिलं जगत् ।। <br>
उपसंहृत्य वै शेते त्रैलोक्यं त्रिगुणोऽगुणः ।। 5.2.5.२० ।। <br>
यथा प्राग्वापकः क्षेत्री पालको लावकस्तथा ।। <br>
स संज्ञा याति तद्वच्च ब्रह्मविष्णुत्वरुद्रताः ।। २१ ।। <br>
ब्रह्मत्वे सृजते लोकानुद्रत्वे संहरत्यपि ।। <br>
विष्णुत्वे पाति तान्सर्वांस्तिस्रोऽवस्थाः स्मृताः सदा ।। २२ ।। <br>
रजो ब्रह्मा तमो रुद्रः सत्त्वं विष्णुर्जगत्पतिः ।। <br>
एत एव त्रयो वेदा एत एव त्रयो नराः ।। २३ ।। <br>
कल्पे कल्पे ह्यनादिस्तु गीयते त्रिदशैः सदा ।। <br>
पितृभिश्च गणैः सिद्धैरतोऽनादिकल्पेश्वरः ।। २४ ।। <br>
नाम प्राप्तं विशालाक्षि महाकालवनं सदा ।। <br>
यदा जातो विवादस्तु ब्रह्मणः केशवस्य च ।। २५ ।। <br>
अहं ज्यायानहं ज्यायान्कल्पादौ सृष्टिकारणात् ।। <br>
दिव्या समुत्थिता वाणी निरालंबा तदांबरात् ।। ।। २६ ।। <br>
महाकालवने लिंगं कल्पेश्वरेति संज्ञकम् ।। <br>
तस्यादिमथवांतं च यः पश्यति स च प्रभुः ।। <br>
भविष्यति न संदेहो न वादः क्रियता मिति ।। २७ ।। <br>
ततो देवि गतो ब्रह्मा ऊर्द्ध्वलोकमनंतकम् ।। <br>
अधोलोकं गतो विष्णुस्तेन वाक्येन सत्वरम् ।। २८ ।। <br>
नादिर्दृष्टो न चांतश्च ब्रह्मणा केशवेन तु ।। <br>
तदा तौ विस्मयापन्नौ तुष्टुवाते परस्परम् ।। २९ ।। <br>
वेदोक्तसूक्तैर्विविधैरभिनंद्य पुरःस्थितौ ।। <br>
नादिरस्ति न चांतश्च न च कल्पोऽत्र दृश्यते ।। 5.2.5.३० ।। <br>
तस्मादनादिकल्पोऽयमद्यप्रभृति भूतले ।। <br>
ख्यातिं यास्यति नाम्ना च महाकालवनोत्तमे ।। ३१ ।। <br>
पञ्चपातकसंयुक्तो यो मर्त्यो दुष्टमानसः ।। <br>
सोऽपि गच्छेच्छिवं दृष्ट्वानादिकल्पेश्वरं शिवम् ।। ३२ ।। <br>
शिवमस्तु सदा तेषां येषां त्वं दर्शनं गतः ।। <br>
ते धन्या मानुषे लोके ये त्वां शरणागताः ।। ३३ ।। <br>
सर्वतीर्थाभिषेकैस्तु यत्पुण्यं प्राप्यते नरैः ।। <br>
तत्सर्वमधिकं देव लभ्यते तव दर्शनात् ।। ३४ ।। <br>
तावत्पतंति संसारे सुखदुःखसमाकुले ।। <br>
तावन्न दृश्यते देव संसारार्णवतारकः ।। ३५ ।। <br>
यदा पापक्षयः पुंसां तदा त्वद्दर्शनं भवेत् ।। ३६ ।। <br>
ब्रह्महा वा सुरापो वा स्तेयी च गुरुतल्पगः ।। <br>
तत्संसर्गी नरो यस्तु महाकिल्बिषकारकः ।। <br>
सोऽपि याति परं स्थानं पुनरावृत्तिवर्जितम् ।। ३७ ।। <br>
यत्फलं चाश्वमेधेन राजसूयेन यत्फलम् ।। <br>
तत्फलं समवाप्नोति तव देव समर्चनात् ।। ३८ ।। <br>
ते नराः पशवो लोके तेषां जन्म निरर्थकम् ।। <br>
यैर्न दृष्टो महादेवोऽना दिकल्पेश्वरः शिवः ।। ३९ ।। <br>
इत्युक्त्वा केशवो देवो ब्रह्मा चैव वरानने ।। <br>
वामे दक्षिणभागे च तस्य लिंगस्य संस्थितौ ।। 5.2.5.४० ।। <br>
एष ते कथितो देवि प्रभावः पापनाशनः ।। <br>
यस्य श्रवणमात्रेण लभ्यते परमं पदम्।। ४१ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखंडे चतुरशीतिलिंगमाहात्म्येऽनादिकल्पेश्वरमाहात्म्यवर्णनंनाम पंचमोऽध्यायः ।। ५ ।। <br>
<br>
<br>
</span>
