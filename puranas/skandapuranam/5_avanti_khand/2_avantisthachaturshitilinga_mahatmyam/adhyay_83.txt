<span style="font-size: 14pt; line-height: 175%">॥ श्रीहर उवाच ॥ ॥ <br>
बिल्वेश्वरस्य माहात्म्यं शृणु सुन्दरि सादरम् ॥ <br>
यस्य श्रवणमात्रेण मुच्यते सर्वपातकैः ॥ १ ॥ <br>
आदिकल्पे महादेवि लोकानामनुकम्पया ॥ <br>
कल्पवृक्षास्ततो जाता ब्रह्मणो ध्यायतः पुरा ॥ २ ॥ <br>
तेषां मध्ये बिल्ववृक्षः श्रीवृक्ष इति गीयते ॥ <br>
अधस्तात्तस्य वृक्षस्य पुरुषः कांचनप्रभः ॥ ३ ॥ <br>
उपविष्टस्तदा दृष्टो ब्रह्मणा लोककर्तृणा॥ <br>
फलानि तस्य पत्राणि विविधानि निरन्तरम् ॥ ४ ॥ <br>
भक्षयत्यतिसंहृष्टो हद्यानि च मृदूनि च ॥ <br>
बद्धगोधांगुलित्रश्च शरी धन्वी तथैव च ॥ ५ ॥ <br>
खङ्गी किरीटमाली च कुण्डली कवची तथा ॥ <br>
महोरस्को महोत्साहः सिंहसंहननो युवा ॥ ६ ॥ <br>
ब्रह्मणा च कृतं नाम बिल्व इत्यभिविश्रुतम् ॥ <br>
तमिन्द्रो वरयामास राजा त्वं भूतले भव ॥ ७ ॥ <br>
त्रिविष्टपस्य भूमिस्थः सखाभूतो मम प्रियः ॥ <br>
ददामि ते वैजयन्तीं मालामम्लानपंकजाम् ॥ ८ ॥ <br>
यस्याः प्रभावतः शस्त्रं रणे न प्रभविष्यति॥<br>
सोऽब्रवीद्यदि मे वज्रमायुधं त्वं प्रयच्छसि ॥९॥ <br>
तत्स्यां पृथिव्यां राजाहं नान्यथा रोचते मम॥<br>
ततोऽहं पालयिष्यामि सत्येनेमां वसुन्ध राम्॥५.२.८३.१० ॥<br>
इंद्र उवाच ॥ ॥ <br>
एवं भवतु भद्रं ते भव राजा प्रजाहितः ॥<br>
स्मरणादेव वज्रस्ते करे यास्यति नान्यथा ॥११॥ <br>
स एवमुक्तस्तेजस्वी बिल्वो राजा बभूव ह॥ <br>
कपिलोनाम धर्मात्मा वेदवेदांगपारगः ॥१२॥ <br>
सखा बभूव बिल्वस्य तस्य विप्रर्षिसत्तमः ॥<br>
स तेन सह संगम्य सुखासीनो वरानने ॥१३॥ <br>
चक्रे कथा विचित्रार्थाः प्रीयमाणः पुनःपुनः ॥ <br>
तथा कथान्तरे वादः परस्परमभूत्तयोः ॥१४॥ <br>
दानं प्रधानं  तीर्थं तु बिल्वेनोक्तं पुनःपुनः ॥ <br>
ब्रह्म श्रेष्ठं तपः श्रेष्ठमित्युक्तं कपिलेन तु॥१५॥ <br>
बिल्व उवाच॥ <br>
दानाद्राज्यं सुखं भोगा ऐश्वर्यं स्वर्गमक्षयम्॥ <br>
प्राप्यते द्विजशार्दूल कथं ब्रह्म प्रशंसससि॥१६॥ <br>
कपिल उवाच॥ <br>
वेदाद्यज्ञाः प्रवर्त्तंते वेदादिष्टिश्च कामिका॥ <br>
प्रवर्त्तंते क्रिया वेदाद्वेदमूलमिदं जगत्॥१७॥  <br>
॥ ॥ बिल्व उवाच ॥ ॥ <br>
संसारे पार्थिवाः श्रेष्ठाः समर्था लोकपालने ॥ <br>
लोकपालोपमा लोके कथं ब्रह्म प्रशंससि ॥ १८ ॥ <br>
॥ कपिल उवाच ॥ ॥ <br>
मुख्या वै ब्राह्मणाः प्रोक्ताः शापानुग्रहकारकाः ॥ <br>
पितरः पार्थिवानां तु किं त्वं बिल्व न मन्यसे ॥ १९ ॥ <br>
एवं कौतूहले जाते कपिलो द्विजसत्तमः ॥ <br>
बिल्वेन ताडितो मूर्ध्नि वज्रेणानतपर्वणा ॥ ५.२.८३.२० ॥ <br>
वज्रेण स द्विधा छिन्नः कपिलो ब्रह्मविद्यया ॥ <br>
संधार्य स्वशरीरं तु ममांतिकमुपागतः ॥ २१ ॥ <br>
स्तुतोऽहं विविधैः स्तोत्रैः सम्यगाराधितो ह्यहम् ॥ <br>
मया दत्तमव्ययत्वं कुलिशाद्ब्राह्मणस्य तु ॥ २२ ॥ <br>
द्विजः समागतो बिल्वं पुनः सख्यमभूत्तयोः ॥ <br>
पुनस्तु तादृशो वादः संजातः पर्वतात्मजे ॥ २३ ॥ <br>
वामपादेन चाप्येनं बिल्वो विप्रमताडयत् ॥ <br>
पुनश्च वज्रमादाय जघानैनं तदा दृढम्॥ २४ ॥ <br>
न मृतिं न व्यथां तस्य तद्वज्रमकरोत्पुनः ॥ <br>
अवध्यत्वमथो ज्ञात्वा बिल्वस्तस्य महात्मनः ॥ २५ ॥<br>
&nbsp;नारायणमथासाद्य प्रार्थयामास चेप्सितम्॥ <br>
वरदोऽस्मीति तुष्टेन विष्णुना स च मोदितः ॥ <br>
प्रोवाच प्रणतो विष्णुमिदं देवि महामनाः ॥ २६ ॥ <br>
॥ बिल्व उवाच ॥ ॥ <br>
कपिलोनाम विप्रर्षिरवध्योऽक्षय एव च ॥ <br>
सखा मम हृषीकेश स च मामाह नित्यशः ॥ <br>
बिभेम्यहं न देवस्य राक्षसस्यासुरस्य च ॥ ॥ २७ ॥ <br>
पिशाचस्यापि यक्षस्य न चैवान्यस्य कस्यचित् ॥ <br>
बिभेमीति यथा ब्रूयां तथा त्वं कर्त्तुमर्हसि ॥ २८ ॥ <br>
एवमुक्तस्तु बिल्वेन स देवः पुरुषोत्तमः ॥<br>
एवं भविष्यतीत्युक्त्वा कपिलस्याश्रमं गतः ॥२९॥ <br>
स प्रविश्याश्रमं देवं कपिलेन प्रपूजितः ॥ <br>
कपिलं प्रत्युवाचेदं सामपूर्वं जनार्द्दनः ॥ ॥ ५.२.८३.३० ॥ <br>
भगवन्ब्राह्मणश्रेष्ठ वेदवेदांगपारग ॥ <br>
वरमेकं वृणोम्यद्य विप्रेंद्र दातुमर्हसि ॥ ३१ ॥ <br>
प्रसादितोऽहं बिल्वेन नृपेंद्रेण पुनःपुनः ॥ <br>
वरदोऽ स्मीति चाप्युक्तो वरं वव्रे महामुने ॥ ३२ ॥ <br>
त्वया प्रोक्तं बिभेमीति ब्रूहि तस्मादनुग्रहात् ॥ <br>
अभीतस्त्वं तथाप्यद्य मदर्थं तु वद प्रभो ॥ ३३ ॥ <br>
कपिलस्त्वेवमुक्तो वै विष्णुना मधुरं वचः ॥ <br>
उवाच न बिभेमीति भूयोभूयो जनार्दन ॥ ३४ ॥ <br>
नाहं वक्ष्ये बिभेमीति तेनोक्तं नोच्यते मया ॥ <br>
एतच्छ्रुत्वा वचस्तस्य कपिलस्य जनार्द्दनः ॥ <br>
उवाच चक्रमुद्यम्य भयं विप्रस्य दर्शयन् ॥ ३५ ॥ <br>
न चेद्वक्ष्यसि भीतोऽहं चक्रं ते प्रहरामि वै ॥ ३६ ॥ ॥ <br>
॥ कपिल उवाच ॥ ॥ <br>
किं वृथा प्रियचक्रस्य विष्णो क्लेशमिहेच्छसि ॥ <br>
नाहं चक्रस्य ते गम्यः प्रसादात्त्र्यंबकस्य हि ॥ ३७ ॥ <br>
ततः स मुष्टिमादाय कुशानां कपिलस्तदा ॥ <br>
वासुदेवं समासाद्य तिष्ठतिष्ठेत्यभाषत ॥ ३८ ॥ <br>
अद्य गर्वं च दर्पं च बलं यच्च तवाद्भुतम् ॥ <br>
तत्सर्वं नाशयिष्यामि तिष्ठेदानीं जनार्दन ॥ ३९ ॥ <br>
ततो युद्धं समभवत्तुमुलं लोमहर्षणम् ॥ <br>
निमेषांतरमात्रं तु कृष्णस्य कपिलस्य च ॥ ५.२.८३.४० ॥ <br>
दिव्यास्त्राणां कुशानां च युद्धं समभवद्दृढम् ॥ <br>
निरालंबेंऽबरे देवि देवानां भयमाविशत् ॥ ४१ ॥ <br>
एतस्मिन्नंतरे ब्रह्मा सुरैः परिवृतस्तदा ॥ <br>
आजगामाति संतप्तः कृष्णं वचनमब्रवीत् ॥ ४२ ॥ <br>
भगवन्भूतभव्येश भवबंधभयापह ॥ <br>
हृषीकेश हृषीकेश सूष्टिसंहारकारक ॥ ४३ ॥ <br>
समाराध्य जगन्नाथ शक्रा द्यास्त्रिदिवौकसः ॥ <br>
वसंति मुदिताः सर्वे सर्वकामसमन्विताः ॥ ४४ ॥<br>
आब्रह्मस्तंबपर्यंतं त्रैलोक्यं सचराचरम् ॥ <br>
उत्पादितं धृतं व्याप्तं विष्णुना प्रभविष्णुना ॥ ४५ ॥ <br>
तेनैकेन विशुद्धेन सर्वगेन महात्मना ॥ <br>
इति स्म मुनयः सर्वे उदिता मुनिसत्तमाः ॥ ४६ ॥ <br>
वदंति कारणं चास्य त्रैलोक्यस्य जनार्द्दनः ॥ <br>
देवदानवदैत्यैश्च मुनिचारणपन्नगैः ॥ ४७ ॥ <br>
वरार्थिभिश्च प्रवरैः पूज्यसे गरुडध्वज ॥ <br>
किं भवानेव गोर्विद वृथा युध्यसि स द्विजैः ॥ ॥ ४८ ॥ <br>
कपिलस्य च विप्रस्य हराल्लब्धवरस्य च ॥ <br>
किं न वेत्सि यथा ह्येष प्रसादात्पारमेश्वरात्॥ ४९॥ <br>
अवध्यत्वमनुप्राप्तो ह्यजेयत्वं च संयुगे ॥ <br>
न चैवं त्वद्विधा देव ब्राह्मणेषु विकुर्वते ॥ ५.२.८३.५० ॥ <br>
ब्रह्म च ब्रह्मणो मूलं त्वयैव प्राक्प्रतिश्रुतम् ॥ <br>
तस्मादाशु निवर्तस्व मत्वैनं ब्राह्मणं विभो ॥ ५१ ॥ <br>
इत्थं निशम्य देवेशो वाक्यं ब्रह्ममुखाच्च्युतम् ॥ <br>
योगेन तद्बलं ज्ञात्वा कपिलस्य तु शंकरम् ॥ ५२ ॥ <br>
जगाम परमं लोकं पूज्यमानस्त्रिविष्टपैः ॥ <br>
गते जनार्दने बिल्वो विललाप पुनः पुनः ॥ ५३ ॥ <br>
युद्धं सुदारुणं श्रुत्वा कृष्णस्य कपिलस्य च ॥ <br>
कथं जेष्यामि कपिलं कथं मे निर्वृतिर्भवेत् ॥ <br>
कस्याहं शरणं यामि को मे त्राता भविष्यति ॥ ५४ ॥ <br>
न जितः कपिलो युद्धे विष्णुना प्रभविष्णुना ॥ <br>
मया संस्पर्द्धते नित्यं कथं जेयो भविष्यति ॥ ५५ ॥ <br>
अजेया ब्राह्मणा युद्धे शापानुग्रहकारकाः ॥ <br>
भस्म कुर्युर्जगत्सर्वं सदेवा सुरमानुषम् ॥ ५६ ॥ <br>
ब्राह्मं हि परमं तेजो देवैरपि दुरासदम् ॥ <br>
एवं विलपतस्तस्य वासवः समुपागतः ॥ ५७ ॥ <br>
विलपंतं कृशं बिल्वं वज्र हस्तमवेक्ष्य सः ॥<br>
ममत्वाकृष्टहृदयः प्रत्युवाच पुरंदरः ॥५८॥ <br>
अलं शोकेन भूपाल शृणु मे वचनं परम्॥ <br>
यदाहं पीडितो युद्धे शंबरेण दुरात्मना ॥ <br>
बलिष्ठेन सगर्वेण तदा पृष्टो मया गुरुः ॥५९॥ <br>
बृहस्पतिर्महातेजास्तेनोक्तं तु तदा नृप ॥ <br>
गच्छ शक्र ममादेशान्महाकालवनं शुभम् ॥ ५.२.८३.६० ॥ <br>
यत्र संति सुदिव्यानि लिंगानि विविधानि च ॥ <br>
भुक्तिमुक्तिकराण्येव वांछितार्थप्रदानि च॥६१॥ <br>
तेषां मध्ये लिंगमेकमाराधय शचीपते ॥ <br>
यस्य दर्शनमात्रेण रणे धृष्टो भविष्यसि ॥ <br>
तस्य तद्वचनाद्बिल्व सम्यगाराधना कृता ॥ ६२ ॥ <br>
मया लिंगस्य हर्षेण जितो वै शंबरस्तदा ॥ <br>
प्रसिद्धिं तु गता देवः स चेंद्रेश्वरसंज्ञकः ॥ ६३ ॥ <br>
तस्मात्त्वं पश्चिमामाशां गत्वा क्षेत्रस्य तस्य वै ॥ <br>
समाराधय यत्नेन लिंगं वरुणपूजितम् ॥६४॥ <br>
तल्लिंगं त्रिषु लोकेषु त्वन्नाम्ना ख्यातिमेष्यति ॥ <br>
कपिलस्त्वत्सखा विप्रो जितोऽस्मीति वदिष्यति ॥ <br>
तस्य लिंगस्य माहात्म्यान्मित्रभावं गमिष्यति ॥ ६५ ॥ <br>
इत्युक्त्वा तु गते शक्रे देवलोकं यशस्विनि ॥ <br>
पूजयामास भावेन पुष्पैर्दिव्यैः सुगंधिभिः ॥ ६६ ॥ <br>
जगाम बिल्वो भूपालो महाकालवनं शुभम् ॥ <br>
ददर्श पश्चिमे भागे लिंगं त्रिदशपूजितम् ॥ ६७ ॥ <br>
मुक्ताफलैश्च रत्नैश्च वासोभिर्भूषणैस्तथा ॥ <br>
एतस्मिन्नंतरे चैव कपिलोऽपि समागतः ॥ ६८ ॥ <br>
ददर्श बिल्वं भूपालं पूजयंतं पुनःपुनः ॥ <br>
शरीरे तस्य बिल्वस्य मदीयं रूपमुत्तमम् ॥ <br>
दृष्ट्वा मत्वा महादेवं जितोऽस्मीति द्विजोऽब्रवीत् ॥६९॥ <br>
प्रार्थयामि त्वया सख्यमनंतं शिवसंनिधौ ॥ <br>
एवमुक्तस्तदा बिल्वः कपिलेन महात्मना ॥ ५.२.८३.७० ॥ <br>
प्रसन्नः प्रांजलिर्भूत्वा कपिलं द्विजसत्तमम् ॥ <br>
एवं भवतु भद्रं ते कृतार्थोऽहं महात्मना ॥७१॥ <br>
सख्यं तदेव भवतु शश्वद्वदसि मन्यसे ॥ <br>
एवमन्योन्यमुक्त्वा तौ कृत्वा सख्यमनुत्तमम् ॥७२॥ <br>
चिकीडतुश्चिरं कालं परं हर्षमुपागतौ ॥ <br>
तस्य लिंगस्य माहात्म्याद्भूयो राज्यं चकार सः ॥ ७३ ॥ <br>
स हि मित्रेण भूपालो बिल्वो देवि मुदान्वितः ॥ <br>
तदाप्रभृति विख्यातो देवो बिल्वेश्वरः क्षितौ ॥ <br>
बिल्वेनाराधितो लोके वांछितार्थफलप्रदः ॥ ७४ ॥ <br>
ये पश्यंति विशालाक्षि देवं बिल्वेश्वरं परम् ॥ <br>
ते कृतार्था भविष्यंति सर्वपातकवर्जिताः॥७५॥<br>
येऽनुमोदंति देवस्य दर्शनं पर्वतात्मजे ॥ <br>
तेऽपि पापविनिर्मुक्ताः प्रयांति मम मंदिरे ॥७६॥ <br>
समतीतं भविष्यं च कुलानामयुतं नरः॥ <br>
मम लोकं नयत्याशु तस्य लिंगस्य दर्शनात् ॥ ७७ ॥ <br>
प्रयांति पितरो हृष्टा मम लोके ह्यतंद्रिताः ॥ <br>
विमुक्ताः पातकैर्घोरैः कृत्वा लिंगस्य दर्शनम ॥७८॥ <br>
कृत्वापि पातकं घोरं ब्रह्महत्यादिकं नरः ॥ <br>
तत्पापं विलयं याति श्रीबिल्वेश्वरदर्शनात् ॥ ७९ ॥ <br>
या तिथिः श्रूयते देवि कृष्णपक्षे त्रयोदशी ॥ <br>
सा प्रोक्ता वल्लभा तस्य सर्वपातकनाशिनी ॥ ५.२.८३.८० ॥ <br>
येऽर्चयंति नरास्तस्यां देवं बिल्वेश्वरं प्रिये ॥ <br>
न तेषां पुनरावृत्ति र्घोरसंसारगह्वरे ॥ ८१ ॥ <br>
कर्मणा मनसा वाचा यत्पापं समुपार्जितम् ॥ <br>
तत्क्षालयति देवोऽसौ तिथौ तस्यां समर्चितः ॥ ८२ ॥ <br>
एष ते कथितो देवि प्रभावः पापनाशनः ॥ <br>
बिल्वेश्वरस्य देवस्य श्रूयतामुत्तरेश्वरम्॥ ८३ ॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिङ्गमाहात्म्ये बिल्वेश्वरमाहात्म्यवर्णनंनाम त्र्यशीतितमोऽध्यायः ॥ ८३ ॥<br>
<br>
<br>
</span>
