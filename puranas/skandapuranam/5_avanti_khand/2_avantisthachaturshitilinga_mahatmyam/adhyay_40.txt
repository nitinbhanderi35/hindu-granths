<span style="font-size: 14pt; line-height: 175%">॥ ईश्वर उवाच ॥ ॥ <br>
चत्वारिंशत्तमं विद्धि कुंडेश्वरमतः शृणु ॥ <br>
यस्य दर्शनमात्रेण लभ्यते सद्गतिः परा ॥ १ ॥ <br>
विज्ञप्तोऽहं त्वया देवि मंदरे चारुकंदरे ॥ <br>
वीरकं द्रष्टुमिच्छामि क्व गतो मम पुत्रकः ॥ २ ॥ <br>
मया प्रोक्तं विशालाक्षि महाकालवनो त्तमे ॥ <br>
जलमध्ये स्थितस्तेपे तपः परमदारुणम्॥३॥ <br>
मुनिभिः सहितो धीमान्भ्राजमानोंऽशुमानिव ॥ <br>
गच्छामस्तत्र तं द्रष्टुं गणैः सार्द्धं वरानने ॥ ॥ ४ ॥ <br>
मदीयं वचनं श्रुत्वा त्वयाहं प्रेरितस्तदा  ॥ <br>
उत्तिष्ठ शम्भो गच्छामो वृषमारुह सत्वरम् ॥ ५ ॥ <br>
सप्रस्नवौ स्तनौ जातौ सद्यः संस्मृत्य वीरकम् ॥ <br>
मया स्मृतो वृषो देवि धर्मरूपी सनातनः ॥ ६ ॥ <br>
मदीयं चिंतितं ज्ञात्वा ममपार्श्वमुपागतः ॥ <br>
आरूढोऽहं त्वया सार्द्धं तस्मिन्नेव वृषे तदा ॥ ७ ॥ <br>
प्रस्थितस्तत्क्षणाच्छीघ्रं गणैर्नानाविधैः सह ॥ <br>
वेगात्प्रयातो वृषभस्कंधालंबितया त्वया ॥ ८ ॥ <br>
रणद्वलयबाहुभ्यां गाढमालिंगितो ह्यहम्॥  <br>
त्वं भीता च तदा जाता यदातीव प्रणोदितः ॥ ९ ॥ <br>
वृषो मया विशालाक्षि स कृष्टो गणपैस्तदा ॥ <br>
कृष्टं च सत्वरं दृष्ट्वा प्रोक्तं च भीतया तदा ॥ 5.2.40.१० ॥ <br>
श्रांतास्मि सांप्रतं देव वेगेनानेन भीषिता ॥ <br>
तद्विश्रमितुमिच्छामि भूधरस्य तटे विभो ॥ ११ ॥ <br>
क्षणं पद्भ्यां गमिष्यामि विषमोयं गिरिर्महान्॥ <br>
त्वदीयं वचनं श्रुत्वा बाढमुक्तं प्रिये मया ॥ १२ ॥ <br>
मुहूर्त्तं चारुजघने शैलपादमुपाश्रिता ॥ <br>
कुरु श्रमापनयनं यावद्वेगात्प्रयाम्यहम् ॥ ॥ १३ ॥ <br>
पंथान त्वत्सुखं यत्र तं वयं मृगयावहे ॥ <br>
एष कुण्डो गणाध्यक्षस्त्वत्समीपे वसिष्यति ॥ <br>
त्वदाज्ञावशवर्त्ती च किंकरः स्थापितो मया ॥ ॥ १४ ॥ <br>
एवमुक्त्वा ततो देवि संस्थाप्य गणरक्षकम् ॥ <br>
आरूढोऽहं गिरेः प्रांतमुदयाद्रिं रविर्यथा ॥ १५ ॥ <br>
ततोऽवलोकितोऽत्यर्थं रमणीयो महा गिरिः ॥ <br>
इदं रम्यमिदं रम्यमित्यस्मिन्वरपर्वते ॥ १६ ॥ <br>
पश्यतो मम शैलेंद्रं गताः संवत्सरा दश ॥ <br>
त्वयाथ चिंतितं देवि क्व गतस्त्रिपुरांतकः॥१७॥<br>
नूनं न मदनातप्तां वेत्ति मां रतिवर्जिताम् ॥ <br>
मां विहाय महादेवो निर्विशंकः क्व वर्त्तते ॥ १८ ॥ <br>
हरस्य क्वापि यातस्य वैरं संस्मृत्य चित्तजः ॥ <br>
बाधते मामनंगोपि चापरोपितमार्गणः ॥ <br>
विलोकयंतीं हा दृष्ट्वा विलपंतीं पुनः पुनः ॥ १९ ॥ <br>
ततः कुण्डो गणाध्यक्षो ज्ञात्वा भावं त्वदीयकम् ॥ <br>
उत्कृष्टेन स्वरेणोक्तं मा देवि विमना भव ॥ 5.2.40.२० ॥ <br>
आयात एष ते भर्त्ता मा चेतः कलुषं कुरु ॥ <br>
एतच्छ्रुत्वा वचस्तस्य कुण्डस्य कमलानने ॥ २१ ॥ <br>
दुःखार्त्तया त्वया प्रोक्तः कुण्ड वेद्मि न शंकरम् ॥ <br>
क्व गतः किं च कुरुते कालं दीर्घमिमं शिवः ॥ <br>
दर्शयस्व महादेवमित्युक्तोऽ सौ पुनःपुनः ॥ २२ ॥ <br>
यदा न दर्शितस्तेन कुण्डेनाहं वरानने ॥ <br>
तदा शप्तस्त्वया देवि क्रुद्धया गणरक्षकः ॥ २३ ॥ <br>
गच्छ त्वं मानुषं लोकं यस्मान्न कथितो हरः ॥ <br>
एतस्मिन्नंतरे देवि प्राप्तोऽहं त्वत्समीपतः ॥ २४ ॥ <br>
पृष्टश्चाहं त्वया देवि विहाय क्व गतोऽसि माम् ॥ <br>
दुर्गमे पर्वते शून्ये तस्मात्त्य क्ष्यामि जीवितम् ॥ २५ ॥ <br>
गत्वाग्रे भूधरस्यास्य किं कृतं च त्वया विभो ॥ <br>
मया तव वचः श्रुत्वा कथितं सर्वमेव तत् ॥ २६ ॥ <br>
दुराधर्षतरः शैलः समंताद्दुरतिक्रमः ॥ <br>
त्वत्प्रियार्थं महाभागे मया मार्गोऽवलोकितः ॥ २७ ॥ <br>
येन मार्गेण विश्रब्धं गमिष्यामः सुमध्यमे ॥ <br>
अयं कुण्डो गणो देवि विषण्णो व्याकुलः कृतः ॥ २८ ॥ <br>
त्वयाप्युक्तं महादेव कुण्डः शप्तो मया गणः । <br>
ममाज्ञा न कृता यस्माद्विफलं न वचो मम ॥ <br>
तस्माद्यातु ममादेशा न्महाकालवनं शुभम् ॥ २९ ॥ <br>
भैरवं रूपमास्थाय यत्र त्वं चोत्तरे स्थितः ॥ <br>
तस्याग्रतः स्थितं लिंगं वर्त्तते कामदं सदा ॥ 5.2.40.३० ॥ <br>
तस्य दर्शन मात्रेण गणपोऽयं भविष्यति ॥ <br>
कुण्डेश्वरेति विख्यातः स देवो वै भविष्यति ॥ ३१ ॥ <br>
इत्युक्तः स त्वया देवि समासाद्य पुनःपुनः ॥ <br>
प्रस्थापितस्त्वयादेशाद्व्रज कुण्ड ममाज्ञया ॥ ३२ ॥ <br>
महाकालवनं शीघ्रं लिंगमाराध्य सत्वरम् ॥ <br>
कीर्तिस्ते भविता पुत्र त्रिषु लोकेषु शाश्वती ॥ ३३॥ <br>
इत्युक्तस्तत्क्षणात्प्राप्तो दृष्ट्वा लिङ्गं तु शाश्वतम् ॥ <br>
उत्तरस्य शिवस्याग्रे पूजयामास भक्तितः ॥ ३४ ॥ <br>
ततो देवाः सगंधर्वाः सिद्धाश्च परमर्षयः ॥ <br>
यक्षाश्चाप्सरसश्चैव समाजग्मुः सहस्रशः ॥ ३५ ॥ <br>
अथाहं तत्क्षणात्प्राप्तस्त्वया सार्द्धं गणैर्वृतः ॥ <br>
दृष्ट्वा कुण्डं गणेशं तु लिंगाराधनतत्परम् ॥ ३६ ॥ <br>
समाधिध्याननिरतं प्रोक्तमस्माभिरादरात् ॥ <br>
तुष्टा ते पार्वती पुत्र प्रार्थ्यतां वरमुत्तमम् ॥ ३७ ॥ <br>
अक्षयं तु पदं प्राप्तं त्वया लिंगस्य दर्शनात् ॥ <br>
अद्यप्रभृति देवोऽयं ख्यातो भुवि भविष्यति ॥ <br>
नाम्ना कुण्डेश्वरो यस्मात्सर्वसंपत्करः सदा ॥ ३८ ॥ <br>
कुण्डेश्वरमनादिं तु भक्त्या पश्यति यो नरः ॥ <br>
सोऽश्वमेधसहस्रस्य फलं प्राप्स्यति नान्यथा ॥ ३९ ॥ <br>
तस्य दानफलं सर्वं सर्वतीर्थफलं सदा ॥ <br>
लिंगं कुण्डेश्वरं यस्तु भक्त्या संपूजयिष्यति॥5.2.40.४०॥<br>
दशानामश्वमेधानामग्निष्टोमशतस्य च॥<br>
स्पर्शनात्फलमाप्नोति कुण्डेश्वरस्य सर्वदा॥४१॥<br>
प्रातः पश्यंति ये भक्त्या कृत्वा नियमपूर्वकम्॥ <br>
सिद्धिं सुकामिकीं हृष्टाः संप्राप्स्यंति न संशयः ॥४२॥ <br>
एष ते कथितो देवि प्रभावः पापनाशनः ॥ <br>
कुण्डेश्वरस्य देवस्य शृणु लुंपेश्वरं परम्॥४३॥<br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडे चतुरशीतिलिङ्गमाहात्म्ये कुंडेश्वरमाहात्म्यवर्णनंनाम चत्वारिंशो ऽध्यायः ॥ ४० ॥ <br>
<br>
<br>
</span>
