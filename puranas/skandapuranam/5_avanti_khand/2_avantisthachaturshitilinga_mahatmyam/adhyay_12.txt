<span style="font-size: 14pt; line-height: 175%">।। श्रीहर उवाच ।। <br>
द्वादशं विद्धि देवेशि लोकपालेश्वरं शिवम् ।। <br>
यस्य दर्शनमात्रेण सर्वपापैः प्रमुच्यते ।। १ ।। <br>
पुरा दैत्यगणा देवि प्रादुर्भूताः सहस्रशः ।। <br>
हिरण्यकशिपोर्वक्षःस्थलादतिपराक्रमाः ।। २ ।। <br>
तैरियं वसुधा व्याप्ता सशैलवनकानना ।। <br>
विध्वस्ताः स्वाश्रमाः सर्वे यज्ञा विध्वंसितास्तथा ।। ३ ।। <br>
ब्राह्मणा भक्षिताश्चैव वेद वेदांगपारगाः ।। <br>
पूरितान्यग्निकुण्डानि पांसुना मधुना तथा ।। ४ ।। <br>
विध्वस्ताः कलशाः सर्वे मृद्भांडादि च चूर्णितम् ।। <br>
निःस्वाध्यायवषट्कारा स्वधास्वाहाविवर्जिता ।। ५ ।। <br>
कृता च धरणी देवि नष्टयज्ञोत्सवाभवत् ।। <br>
लोकपालास्ततो भीता माधवं शरणं गताः ।। ६ ।। <br>
ऊचुः प्रांजलयः सर्वे क्षुधार्ता दुःखिताः कृताः ।। <br>
वयं ग्लानिं गता देव यज्ञभागं विना कृताः ।। ७ ।। <br>
वयं त्रातास्त्वया पूर्वं नमुचेर्वृषपर्वणः ।। <br>
हिरण्यकशिपो रौद्रान्नरकाच्च मुरोस्तथा ।। ८ ।। <br>
तथा रक्ष सुरश्रेष्ठ भयं नः समुपस्थितम् ।। ९ ।। <br>
तेषां तद्वचनं श्रुत्वा शंखचक्रगदाधरः ।। <br>
जगाम स ततो दैत्याः प्रविष्टा वरुणालयम् ।।5.2.12.१ ०।। <br>
ते निष्क्रम्य ततो रात्रौ निघ्नंति द्विजसत्तमान् ।। <br>
तापसान्दीक्षितान्देवि धर्मव्रतपरायणान् ।। ११ ।। <br>
अथ स्वर्गं गताः कांते जितः शक्रो मरुत्पतिः ।। <br>
तथैव दक्षिणामाशां धर्मराजो जितस्ततः ।। १२ ।। <br>
गत्वाथ पश्चिमामाशां जलराजो विनिर्जितः ।। <br>
उत्तरे धनदो देवि तैर्दैत्यैः स विनिर्जितः ।। १३ ।। <br>
ततस्ते व्याकुला जाता विष्णुं शरणमागताः ।। <br>
उपायः कथितो देवि देवेभ्यो विष्णुना तदा ।। १४ ।। <br>
महाकालवनं गत्वा देवा भक्त्या समाहिताः।। <br>
आराधयत सर्वेशं शंकरं लोकशंकरम्।।१५।। <br>
भवतां भविता सिद्धिस्तत्र तस्य प्रसादतः।। १६।। <br>
इति तस्य वचः श्रुत्वा कृष्णस्यामिततेजसः ।।<br>
प्रस्थिता लोकपालास्ते महाकालवने शुभे ।। १७ ।। <br>
तावत्तत्रैव संरुद्धा दैत्यैः शस्त्रधरैस्तदा।। <br>
भूयो नष्टाश्च संप्राप्ता यत्र देवो जनार्दनः ।। १८ ।। <br>
कथयामासुरत्युग्रं यथा रुद्धं जगत्त्रयम् ।। <br>
नारायणेन ते प्रोक्ता लोकपालाः पुनः पुनः ।। १९ ।। <br>
यूयं व्रतधरा भूत्वा कपालैश्च विभूषिताः ।। <br>
खट्वांगधारिणः शांताः पंचमुद्राविभूषिताः ।। 5.2.12.२० ।। <br>
भस्मभूषितसर्वांगाः क्षुद्रघंटाविराजिताः ।। <br>
महाव्रतधरा भूत्वा महाकालवनो त्तमम् ।। <br>
गच्छध्वं ब्रह्मणा सार्द्धं पादबद्धैश्च नूपुरैः ।। २१ ।। <br>
अथ ते लोकपालाश्च श्रुत्वा कृष्णस्य भाषितम् ।। <br>
समायाता महादेवि कृत्वा कापालिकं वपुः ।। २२ ।। <br>
तत्र दृष्टं महल्लिंगं तेजसां राशिमद्भुतम् ।। <br>
स्तुतं च विविधैः स्तोत्रैर्लोकपालैः पुनःपुनः ।। २३ ।। <br>
ततस्तु तस्य लिंगस्य वह्निज्वाला विनिःसृता ।। <br>
यया ते दानवाः सर्वे दग्धा भस्मत्वमागताः ।। २४ ।। <br>
ज्ञात्वा लिंगस्य माहात्म्यं नाम चक्रुः समाहिताः ।। <br>
सेवितं लोकपालैस्तु लिंगं तेजोमयं परम् ।। २५ ।। <br>
लोकपालेश्वरोनाम ख्यातिं यास्यति भूतले ।। <br>
इत्युक्त्वा त्रिदशाः सर्वे लोकपालैः समावृताः ।। <br>
स्वस्वस्थानं गता दिव्यं यथापूर्वं मुदान्विताः ।। २६ ।। <br>
ये पश्यंति नरा देवि लोकपालेश्वरं शिवम् ।। <br>
समृद्धिभिः सुसंपन्ना भवेयुर्जन्मजन्मसु ।। ।। २७ ।। <br>
न दारिद्र्यं न च व्याधिर्नाकालमरणं तथा ।। <br>
ऐश्वर्यं चातुलं तेषां जायते दर्शनात्सदा ।। २८ ।। <br>
यो यमुद्दिश्य वै कामं दर्शनं तु करिष्यति ।। <br>
तस्य तज्जायते सर्वं मृतस्य परमा गतिः ।। २९ ।। <br>
अश्वमेधस्य यज्ञस्य सम्यगिष्टस्य यत्फलम् ।। <br>
तत्फलं लभते देवि लोकपाले श्वरार्चनात् ।। 5.2.12.३० ।। <br>
प्रसंगेनापि यः पश्येल्लोकपालेश्वरं शिवम् ।। <br>
मोदते स्वर्गलोके स लोकपालैः समं सदा ।। ३१ ।। <br>
संक्रांतौ सोमवारे च चतुर्दश्यां विशेषतः ।। <br>
ये पश्यंति नरा भक्त्या ह्यष्टम्यामयनद्वये ।।३२।। <br>
ते दुर्द्धर्षा भवंतीह शत्रूणां संगरे तथा ।। <br>
मृता यांति विमानेन शक्रलोकं सुदुर्लभम् ।। ३३ ।। <br>
क्रमेण वारुणं लोकं धनदस्य यथासुखम् ।। <br>
पुनः पैतामहं यांति लोकं देवैः सुदुर्लभम् ।। ३४ ।। <br>
एष ते कथितो देवि प्रभावः पापनाशनः ।। <br>
दुर्लभः परमो गुह्यं कामेश्वरमथो शृणु ।। ३५ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये लोकपालेश्वरमाहात्म्यवर्णनंनाम द्वादशोऽध्यायः ।। १२ ।। ।। छ ।। <br>
<br>
<br>
</span>
