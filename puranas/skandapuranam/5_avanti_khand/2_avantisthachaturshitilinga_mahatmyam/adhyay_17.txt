<span style="font-size: 14pt; line-height: 175%">।। ईश्वर उवाच ।। ।। <br>
देवं सप्तदशं विद्धि विख्यातमप्सरेश्वरम् ।। <br>
यस्य दर्शनमात्रेण लोकोऽभीष्टानवाप्नुयात् ।। १ ।। <br>
नंदनाख्ये वने देवि सर्वकामसमन्विते ।। <br>
सिद्धचारणगंधर्वकिंनरोद्गीतनादिते ।। २ ।। <br>
शुककोकिलचक्राह्वचकोरकुररावृते ।। <br>
दिव्यलोकोपमस्थाने त्रिविष्टपवि भूषणे ।। ३ ।। <br>
तत्रोपविष्टो वृत्रारिः सुरज्येष्ठश्च सेवितः ।। <br>
ननर्त्त रंभा तस्याग्रे नृत्यभावान्विवृण्वती ।। ४ ।। <br>
ततोन्यचित्ता संजाता किंचित्स्मृत्वा प्रमादतः ।। <br>
लयतालविहीना च दृष्टा वै वासवेन सा ।। ५ ।। <br>
चुकोप च सुरश्रेष्ठस्तस्याः शापं ददौ किल ।। <br>
विस्मृतिर्मानुषं कर्म न दिव्यं क्वापि दृश्यते ।। <br>
तस्मात्तु मानुषे लोके गच्छ त्वं निष्प्रभा सती ।। ६ ।। <br>
अथेंद्रकोपसंक्षोभात्पतिता भुवि साप्सराः।। <br>
निश्चेष्टा विकलीभूता रुदती विस्वरं बहु ।। ७ ।। <br>
करुणं विलपंती च किं मया दुष्कृतं कृतम् ।। <br>
निर्मलं न तपस्तप्तं कथं नाराधितः सुरः ।। ८ ।। <br>
अथाप्सरोगणः सर्वः सखीगण समन्वितः ।। <br>
रंभा यत्रैव पतिता समायातो वरानने ।। <br>
तस्याः शोकाग्निदाहेन संतप्तोऽप्सरसां गणः ।। ९ ।। <br>
सुसुप्ता पद्मिनी साभ्रे यथा नैव विराजते ।। <br>
तथा शापेन विध्वस्ता रंभा नो राजते सदा ।। 5.2.17.१० ।। <br>
सखीगणैः परिवृता रंभा दृष्टा वरानने ।। <br>
देवर्षिणा नारदेन विस्मितेनांतरात्मना ।। ११ ।। <br>
कस्मादप्सरसः सद्यो दृश्यंते शोकविह्वलाः ।। <br>
कस्माच्च करुणं रंभा रोदित्येषा मुहुर्मुहुः ।। ।। १२ ।। <br>
पप्रच्छ च समागत्य कस्मादप्सरसो वराः ।। <br>
विषण्णवदना दीनाः कथ्यतां मम सादरम् ।। १३ ।। <br>
वृत्तांतं कथयामासुस्ताश्च तस्मै पुरातनम् ।। <br>
श्रुत्वा च नारदस्तत्र ध्यानासक्तोऽभवन्मुनिः ।। १४ ।। <br>
उपायं कथयामास हितं तासां प्रयत्नतः ।। <br>
गच्छंत्वप्सरसः सर्वा महाकालवनोत्तमे ।। १५ ।। <br>
आराधयध्वं देवेशं लिंगं सर्वार्थसाधकम् ।। <br>
पृच्छादेव्यास्तु पुरतः पुरा कल्पे प्रपूजितम् ।। १६ ।। <br>
उर्वश्या मम वाक्येन भर्त्ता प्राप्तः पुरूरवाः ।। <br>
नारदस्य वचः श्रुत्वा समाजग्मुर्गणास्तथा ।। १७ ।। <br>
महाकालवने रम्ये लिंगाराधनकाम्यया ।। <br>
ततस्तुष्टः स्वयं रुद्रस्तासां भक्त्या वरं ददौ ।। १८ ।। <br>
रंभे प्राप्स्यसि सौभाग्यं स्वर्गलोकं यशस्विनि ।। <br>
भविष्यसि महाभागे जिष्णोस्त्वं वल्लभा धुवम् ।। १९ ।। <br>
तस्मात्त्रिविष्टपं गच्छ संघेनानेन पूजिता ।। <br>
आराधितोऽप्सरोभिश्च पुरा स्वर्गार्थकाम्यया ।। <br>
अतोप्सरेश्वरः ख्यातो ययौ ख्यातिं जगत्त्रये ।। 5.2.17.२० ।। <br>
ये समाराधयिष्यंति भक्त्या चाप्सरसेश्वरम् ।। <br>
ते सर्वकामसंपूर्णा भविष्यंति युगेयुगे ।। २१ ।। <br>
प्रेरयिष्यंति ये लोके दर्शनार्थं यशस्विनि ।। <br>
स्थानभ्रंशो वियोगश्च तेषां स्वप्ने न जायते ।। २२ ।। <br>
किं दानैः किं तपोभिश्च किं यज्ञैर्बहुदक्षिणैः ।। <br>
स्पर्शनाल्लभते राज्यं स्वर्गं मोक्षं क्रमेण तु ।। २३ ।। <br>
एष ते कथितो देवि प्रभावः पापनाशनः ।। <br>
अप्सरेश्वरदेवस्य श्रूयतां कल्कलेश्वरः ।। २४ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिङ्गमाहात्म्येऽप्सरेश्वरमाहात्म्यवर्णनंनाम सप्तदशोऽध्यायः ।। १७ ।। ।। छ ।। ।। <br>
<br>
<br>
</span>
