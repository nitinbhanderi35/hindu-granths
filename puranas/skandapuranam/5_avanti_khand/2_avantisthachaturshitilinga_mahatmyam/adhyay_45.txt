<span style="font-size: 14pt; line-height: 175%">॥ श्रीदेवदेव उवाच । ॥ <br>
पंचचत्वारिकं विद्धि देवं त्रिलोचनेश्वरम् ॥ <br>
यस्य दर्शनमात्रेण सर्वसिद्धिरवाप्यते ॥ १ ॥ <br>
इतिहासमिहासीद्यत्पीठे विरजसंज्ञके ॥ <br>
त्रिलोचनस्य प्रासादे मणिमाणिक्यनिर्मिते ॥ २ ॥ <br>
नानाभंगिगवाक्षाढ्ये रत्नसानाविवापरे ॥ <br>
देदीप्यमानसौवर्णकलशेन विराजिते ॥ ॥ ३ ॥ <br>
पार्वणेन शशांकेन खेदादिव समासिते ॥ <br>
तत्र पारावतद्वंद्वं वसत्स्वैरं कृतालयम् ॥ ४ ॥ <br>
प्रातः सायं च मध्याह्ने कुर्व न्नित्यप्रदक्षिणम् ॥ <br>
उड्डीयमानं परितः पक्षवातैरितस्ततः ॥ ५ ॥ <br>
रजःप्रासादसंलग्नं दूरीकुर्वद्दिशो दश ॥ <br>
त्रिलोचनेति सततं नाम भक्तैरुदाहृतम् ॥ <br>
त्रिविष्टपेति च तथा तयोः कर्णातिथीभवेत् ॥ ६ ॥ <br>
चतुर्विधानि वाद्यानि शंभुप्रीतिकराण्यलम् ॥ <br>
तयोः कर्णगुहां प्राप्य प्रतिशब्दं प्रतन्वते ॥ ७ ॥ <br>
मंगलारात्रिकज्योतिस्त्रिसंध्यं पक्षिणोस्तयोः ॥ <br>
नेत्रांतं निर्विशन्नित्यं भक्तचेष्टां प्रदर्शयत् ॥ ८ ॥ <br>
प्राणयात्रां विहायापि कदाचित्स्थिरमानसौ ॥ <br>
नोड्डीय वांछितं यातः पश्यंतौ कौतुकं खगौ ॥ ९ ॥ <br>
तत्रासकृज्जनाकीर्णं प्रासादं परितोऽवनौ ॥ <br>
तंडुलादि चरंतौ तौ कुर्वंतौ च प्रदक्षिणम् ॥ 5.2.45.१० ॥ <br>
देवदक्षिणदिग्भागे विष्णुदेहोद्भवं जलम् ॥ <br>
तृषार्त्तौ पिबतो नित्यं स्नात्वा चाजग्मतुश्च तौ ॥ ११॥ <br>
तयोरित्थं विचरतोस्त्रिलोचनसमीपतः ॥ <br>
अगाद्बहुतिथः कालो द्विजयोः साधुचेष्टयोः ॥ १२ ॥ <br>
अथ देवालयस्कंधे गवाक्षांतर्गतौ च तौ॥ <br>
श्येनेन केनचिद्दृष्टौ क्रूरदृष्ट्या सुखं स्थितौ ॥ १३ ॥ <br>
तच्च पारावतद्वंद्वं श्येनः परिजिघृक्षया ॥ <br>
अवतीर्यांबरादाशु उपविष्टः शिवालये ॥ १४ ॥ <br>
ततो विलोकयामास तदागमविनिर्गमौ ॥ <br>
केन मार्गेण विशतो दुर्गमेण पतत्रिणौ ॥ १५ ॥ <br>
केनाध्वना च निर्यातः किंकाले कुरुतश्च किम् ॥ <br>
कथं युगपदेतौ मे ग्राह्यौ स्वैरं भविष्यतः ॥ १६ ॥<br>
&nbsp;दुर्बलोऽप्याकलयितुं सहसारिर्न शक्यते ॥ <br>
करिणां च सहस्रेण वराश्वानां च लक्षतः ॥ १७ ॥ <br>
न कर्म सिद्ध्येन्नृपतेर्दुगेणैकेन यद्भवेत् ॥ <br>
दुर्गस्थो नाभिभूयेत विपक्षः केनचित्क्वचित्॥<br>
स्वतंत्रं यदि दुर्गं स्यादपमार्गप्रकाशकम् ॥१८॥ <br>
इति दुर्गे बलं शंसञ्छ्येनो रोषारुणेक्षणः ॥ <br>
असाध्वसौ कलरवौ वीक्ष्य यातो नभोंगणे ॥ १९ ॥ <br>
अथ पारावती दक्षा विपक्षक्षपणेक्षणम् ॥ <br>
महाबलं दुर्गबलात्प्राह पारा वतं पतिम् ॥ 5.2.45.२० ॥ <br>
॥ कलरव्युवाच ॥ ॥ <br>
प्रिय पारावत प्राज्ञ सर्वकामसुखारव ॥ <br>
तव दृग्विषयं प्राप्तः श्येनोऽयं प्रबलो रिपुः ॥ २१ ॥ <br>
स च तद्वाक्यमाकर्ण्य पारावत्याश्च सत्पतिः ॥ <br>
पारावतीमुवाचेदं का चिंतेति तव प्रिये ॥ २२  <br>
॥ पारावत उवाच ॥ ॥ <br>
कति नाम न संतीह सुभगे व्योमचारिणः ॥ <br>
कति देवालयाद्येषु खगा नोपवसंति हि ॥ २३ ॥ <br>
कति चैव न पश्यंति नौ सुखस्थाविह प्रिये ॥ <br>
तेभ्यो यदीह भेतव्यं कुतो नौ तत्सुखं प्रिये ॥ २५ ॥ <br>
रम त्वं च मया सार्द्ध त्यज चिंतामिमां शुभे ॥ <br>
अस्य श्येनवराकस्य गणनापि न मे हृदि ॥२५॥ <br>
इत्थं पारावतवराच्छुत्वा पारावती वचः ॥ <br>
मौनमालम्ब्य संतस्थे पत्युः पादार्पितेक्षणा ॥ २६ ॥ <br>
हितवत्योपदिश्यापि प्रियं प्रियचिकीर्षया ॥ <br>
पत्न्या जोषं समास्थेयं कार्यं पत्युर्वचः सदा ॥ २७ ॥ <br>
अन्येद्युरप्यथायातः श्येनः पश्यन्स दंपती ॥ <br>
अपरिच्छिन्नया दृष्ट्या यथा मृत्युर्गतायुषम् ॥ २८ ॥ <br>
अथ मंडलगत्या स प्रासादं परितो भ्रमन् ॥ <br>
प्रोवाच प्रेयसी नाथ दृष्टो दुष्टस्त्वयाऽहितः ॥ २९ ॥ <br>
तस्या वाक्यं समाकर्ण्य पुनः कलरवोऽब्रवीत् ॥ <br>
किं करिष्यत्यसौ मुग्धे मम व्योमविहारिणः ॥ 5.2.45.३० ॥ <br>
दुर्गं च स्वर्गतुल्यं मे यत्र नास्त्यरितो भयम् ॥ <br>
अयं न तां गतिं वेत्ति यां वेदाहं नभोंगणे ॥ ३१ ॥ <br>
प्रडीनोड्डीनसंडीनकांडव्यांडकपाटिका ॥ <br>
स्रंसिनी मंडलवती गतयोऽष्टावुदाहृताः ॥ ३२ ॥ <br>
यथैतासु हि कौशल्यं मयि वर्त्तति च प्रिये ॥ <br>
गतिषु क्वापि कस्यापि पक्षिणो न तथांबरे॥ <br>
सुखेन तिष्ठ का चिंचा मयि जीवति ते प्रिये॥३३॥ <br>
इति तद्वचनं श्रुत्वा आस्थिता मूकवत्सती॥  <br>
अपरेद्युरपि श्येनस्तत्रायातः शिलातले॥ <br>
कियदंतरमासाद्य उपविष्टोऽतिहृष्टवत्॥ <br>
आयामांते च स स्थित्वा तत्कुलायकुलस्य च।३५॥<br>
पुनः श्येनो विनिर्यातः सापि कांताऽब्रवीत्पुनः॥ <br>
प्रिय स्थानमिदं त्याज्यं दुष्टदृष्टिविदूषितम्॥३६॥ <br>
असौ क्रूरोऽतिनिकटमुपविष्टोऽतिहृष्टवत्॥<br>
सावज्ञं स पुनः प्राह किं करिष्यत्यसौ प्रिये ॥ ३७ ॥ <br>
मृगाक्षीणां स्वभावोयं प्रायशो भीरुवृत्तयः ॥ <br>
इतरेद्युरपि प्राप्तः स च श्येनो महाबलः ॥ ॥ ३८ ॥ <br>
तयोरभिमुखं तत्र स्थितो यामद्वयावधि ॥ <br>
पुनर्विलोक्य तद्वर्त्म शीघ्रं यातो यथागतम् ॥ ३९ ॥ <br>
गतेथ शकुनौ तस्मिन्सा बभाषे विहंगमम्॥ <br>
नाथ स्थानांतरं यावो मृत्युर्वै निकटेऽन्वगात् ॥ 5.2.45.४० ॥ <br>
पुनर्दृष्टे प्रणष्टः स्यादावासश्च सुखं प्रिय ॥ <br>
प्रिय यस्यास्ति पक्षस्य गतिः सर्वत्र सिद्धिदा ॥ ४१ ॥ <br>
स किं स्वदेशरागेण नाशं प्राप्नोति बुद्धिमान् ॥ <br>
सोपसर्गं निजं देशं त्यक्त्वा योन्यं तु न व्रजेत् ॥ ४२ ॥ <br>
स पंगुर्ना शमाप्नोति कूलस्थित इव द्रुमः ॥ <br>
प्रियोदितं निशम्येति स भवित्रीदशार्द्दितः ॥ ४३ ॥ <br>
तां वाक्यं पुनरप्याह प्रिये मा भैः खगार्दिता ॥ <br>
अपरस्मिन्नहनि च स श्येनः प्रातरेव हि ॥४४॥ <br>
तद्द्वारदेशमासाद्य सायं यावत्स्थितोऽचलः ॥ <br>
अस्ताचलस्य शिखरं याते भानौ गते खगे ॥ ४५ ॥ <br>
कुलायाद्बाह्यमागत्योवाच पारावती पतिम् ॥ <br>
नाथ निर्गमनस्यायं कालः कालोऽस्ति दूरतः ॥४६॥ <br>
यावत्तावद्विनिर्याहि त्यक्त्वा मामपि शंसिनीम् ॥ <br>
त्वयि जीवति दुष्प्राप्यं न किंचिज्जगतीतले ॥ ४७ ॥ <br>
पुनर्दाराः पुनः पुत्राः पुनर्वसु पुनर्गृहम् ॥ <br>
यद्यात्मारक्षितः पुंसां दारैपि धनैरपि ॥ ४८ ॥ <br>
तदा सर्वं हरिश्चंद्रभूपतेरिव लभ्यते ॥ <br>
अयमात्मा प्रियो बंधुरयमात्मा महद्धनम् ॥४९॥ <br>
धर्मार्थकाममोक्षाणामयमात्मार्जकः परः ॥ <br>
यावदात्मनि वै क्षेमं ताव त्क्षेमं जगत्त्रये ॥5.2.45.५०॥ <br>
सोऽपि क्षेमः सुगतिना यशसा सह वांछ्यते ॥<br>
यशोहीनं तु यत्क्षेमं तक्षेमान्निधनं वरम् ॥५१॥<br>
तद्यशः प्राप्यते पुंभिर्नीतिमार्गं प्रवर्तिभिः ॥ <br>
अतो नीतिपथं चिंत्यं नाथ स्थानादितो व्रज॥ <br>
न व्रजिष्यसि चेत्प्रातस्ततो मां संस्मरिष्यसि ॥५२॥ <br>
इत्युक्तोऽपि स वै पत्न्या पारावत्या सुमेधया ॥ <br>
न निर्ययौ ततः स्थानाद्भवित्र्या प्रतिवारितः ॥५३॥ <br>
अथोषसि समागत्य श्येनेन बलिना तदा ॥ <br>
निर्गमद्वारमारुद्धं किंचिद्भक्ष्य वता तदा ॥ ५४ ॥ <br>
दिनानि कतिचित्तत्रातिष्ठच्छयेनो महाबलः ॥ <br>
पारावतमुवाचेदं धिक्त्वा पौरुषवर्जितम् ॥ ५५ ॥ <br>
किं वा युध्यस्व दुर्बुद्धे किं वा निर्याहि मे गिरा ॥ <br>
क्षुधाक्षीणो मृतः पश्चान्निरयं पश्यसि धुवम् ॥ <br>
विधिरेव हि साहाय्यं न कुर्यात्तव नोदितम् ॥ ५६ ॥ <br>
इत्थं श्येनेन स प्रोक्तः पत्न्या स सहितः खगः ॥ <br>
अयुध्यत्तेन श्येनेन स्वदुर्गद्वारमाश्रितः ॥ ५७ ॥ <br>
क्षुधितस्तृषितः सोऽथ श्येनेन बलिना धृतः ॥ <br>
चरणेन दृढेनाशु चंच्वा सापि धृता खगी ॥ ५८ ॥ <br>
तावादायोड्डयांचक्रे श्येनो व्योमनि सत्वरम् ॥ <br>
चिंतयन्भक्षणस्थानमन्यत्पक्षिविवर्जितम् ॥ ५९ ॥ <br>
अथ पत्न्या कलरवः प्रोक्तस्तत्र सुमेधया॥ <br>
यतोऽवमानिता नाथ त्वयाहं स्त्रीति बुद्धितः॥5.2.45.६०॥ <br>
अतोऽवस्थामिमां प्राप्तः किं कुर्यामबला यतः॥ <br>
अधुनापि वचश्चैकं करोषि यदि मे प्रिय ॥ ६१ ॥ <br>
तदा हितं ते वक्ष्यामि कुर्वे तदविचारितम् ॥ <br>
ममैकवाक्यकरणात्स्त्रीजितो न भविष्यसि ॥ ६२ ॥ <br>
यावदास्यं गतास्म्यस्य यावत्खस्थो न भूमिगः ॥ <br>
तावदात्मविमुक्त्यै त्वं चंच्वा पादं दृढं दश ॥ ६३ ॥ <br>
इति पत्नीवचः श्रुत्वा तथा स कृतवान्खगः ॥ <br>
स पीडितो दृढं पादे श्येनश्चीत्कृतवान्बहु ॥ ६४ ॥ <br>
तेन चीत्करणेनाथ मुक्ता सा मुखसंपुटात ॥ <br>
पादांगुलीनां शून्यत्वे सोऽपि पारावतोऽपतत् ॥ ॥ ६५ ॥ <br>
विपद्यपि च प्राज्ञैर्न संत्याज्यः क्वचिदुद्यमः ॥ <br>
क्व च चंचुपुटस्तस्य क्व च तत्पादपीडनम् ॥६६॥ <br>
क्व च द्वयोस्तथाभूतं दूरे मोक्षणमद्भुतम्॥ <br>
दुर्बलेऽप्युद्यमः श्रेयानिति शास्त्रेषु गीयते ॥ ६७ ॥ <br>
तस्माद्भाग्यानुसारेण फलत्येव सदोद्यमः ॥ <br>
प्रशंसंत्युद्यमं चातो विपद्यपि मनीषिणः ॥ ६८ ॥ ।<br>
अथ तौ कालयोगेन जंबूमार्गे मृतौ तदा ॥ <br>
जंबूमार्गे मृता ये वै तेषां स्वर्गः सदाऽक्षयः ॥ ६९ ॥ <br>
पुण्यशेषे तदा जातो गंधर्वतनयः शुभः ॥ <br>
मंदारदामतनयो नाम्ना परिमलालयः ॥ 5.2.45.७० ॥ <br>
अनेकविद्यानिलयः कलाकौशलभाजनम् ॥ <br>
कौमारं वपुरासाद्य शिवभक्तिपरोऽभवत् ॥ ७१ ॥ <br>
नियमं चापि जग्राह विजितेद्रियमानसः ॥।<br>
एकपत्नीव्रतं नित्यं चरिष्यामीति निश्चितम् ॥ ७२ ॥ <br>
परयोषित्समासक्तिरायुः कीर्तिं र्बलं सुखम् ॥ <br>
हरेत्स्वर्गगतिं चापि तस्मात्तां वर्जयेत्सुधीः ॥ ७३ ॥ <br>
अपरं चापि नियमं स शुचिष्मान्समाददे ॥ <br>
गतजन्मांतराभ्यासाविलोचनसमाश्रयात् ॥७४॥  । <br>
समस्तपुण्यनिलयः समस्तार्थप्रकाशकः ॥ <br>
समस्तकामजनकं परानंदैककारणम् ॥ ७५ ॥ <br>
यावच्छरीरं निरुजं यावन्नेद्रियविप्लवः ॥ <br>
तावत्त्रिलोचनोवंत्यां मंतव्यो नात्र संशयः ॥ ७६ ॥ <br>
इत्थं मंदारदामिः स काश्यां परिमलालयः ॥ <br>
नित्यं त्रिविष्टपं द्रष्टुं समागच्छेत्प्रयत्नतः ॥७७॥ <br>
पारावत्यपि  संजाता रत्नदीपस्य मंदिरे ॥ <br>
नागराजस्य पाताले नाम्ना रत्नावलीति च ॥ ७८ ॥ <br>
समस्तनागकन्यानां रूपशीलकलागुणैः ॥ <br>
एकैव रत्नभूताऽऽसीद्रत्न दीपोरगात्मजा ॥ ७९ ॥ <br>
तस्याः सखीद्वयं चासीदेका नाम्ना प्रभावती ॥ <br>
कलावती तथान्या च नित्यं तदनुगे शुभे ॥ 5.2.45.८० ॥ <br>
स्वदेहादनपायिन्यौ छायाकांती यथा तथा ॥ <br>
पूर्वे सख्यौ भवेतां हि रत्नावल्या महेश्वरि ॥ ८१ ॥ <br>
सा तु बाल्ये व्यतिक्रांते किंचिदुद्भिन्नयौवना ॥ <br>
शिवभक्तं स्व पितरं दृष्ट्वा नियममग्रहीत् ॥ ८२ ॥ <br>
पितस्त्रिलोचनं काश्यामर्चयित्वा दिनेदिने ॥ <br>
आभ्यां सखीभ्यां सहिता मौनं त्यक्ष्यामि नान्यथा ॥ ॥ ८३ ॥ <br>
एवं नागकुमारी सा सखीद्वयसमन्विता ॥ <br>
त्रिलोचनं समभ्यर्च्य गृहानहरहर्व्रजत् ॥ ८४ ॥ <br>
मां प्रत्यग्रैः सुकुसुमैः सुशुभैरि ष्टगंधिभिः ॥ <br>
सुविचित्राणि माल्यानि परिगुंफ्यार्चयेद्विभुम् ॥ ८५ ॥ <br>
तिस्रोऽपि गीतं गायंति ललितं चैव सुस्वरम् ॥ <br>
नारीमंडलभेदेन लास्यं तिस्रोऽपि र्वते ॥ ८६ ॥ <br>
वीणावेणुमृदंगांश्च लयतालविचक्षणाः ॥ <br>
वादयंति मुदायुक्तास्तिस्रोऽपि विरमंति वै ॥ ८७ ॥ <br>
इत्थमाराधयंतीशं  तिस्रो नागकुमारिकाः ॥ <br>
विचित्रभंगीमालाभिरर्चयंत्यस्त्रिलोचनम् ॥ ८८ ॥ <br>
प्रातश्चतुर्थ्यां ताः स्नात्वा तीर्थे पिलिपिले शुभे ॥ <br>
त्रिलोचनं समर्च्याथ प्रसुप्ता रंगमण्डपे ॥ ८९ ॥ <br>
सुप्तासु तासु स शिवस्त्रिनेत्रः शशिभूषणः ॥ <br>
वामार्द्धविलसच्छक्तिर्नागयज्ञोपवीतकः ॥ 5.2.45.९० ॥ <br>
लिंगादेव हि निर्गत्य गंगापन्नगमेखलः ॥ <br>
प्रत्युवाच ततः कन्या विभुरुत्तिष्ठतेति सः ॥ ९१ ॥ <br>
उत्थाय ता विनिर्मथ्य लोचने श्रुतिसंगमे ॥ <br>
अंगमोटनवत्यश्च तदा निर्घूर्णितेक्षणाः ॥ ९२ ॥ <br>
यावत्पश्यंति पुरतः संभ्रमापन्नमानसाः ॥ <br>
अतर्कितागमस्तावत्ताभिर्दृष्टस्त्रिलोचनः ॥ ९३ ॥ <br>
ववंदिरेऽथ ता बाला ज्ञात्वा लक्ष्मभिरीश्वरम् ॥ <br>
तुष्टुवुश्च प्रहृष्टास्ताः सन्नकंठ्योऽतिविक्लवम् ॥ ९४ ॥ <br>
जय शंभो जयेशान जय सर्वग सर्वद ॥ <br>
जय त्रिपुरसंहर्तर्जयांधकनिषूदन ॥ ९५ ॥ <br>
जय जालंधरहर जय कंदर्पदर्पहृत् ॥ <br>
जय त्रैलोक्यजनक जय त्रैलोक्यवंदित ॥ <br>
जय भक्तजनाधीश जय प्रमथ नायक ॥ ९६ ॥ <br>
नमस्तुभ्यं नमस्तुभ्यं नमस्तुभ्यं नमोनमः ॥ <br>
त्रिलोचन नमस्तुभ्यं त्रिविष्टप नमोऽस्तु ते ॥ ९७ ॥ <br>
इत्युक्त्वा दंडवद्भूमौ प्रणिपेतुः कुमारिकाः ॥ <br>
अथोत्थाप्य कुमारीस्ताः प्रोवाच शशिभूषणः ॥ ९८ ॥ <br>
सुतो मंदारदाम्नश्च नाम्ना परिमलालयः ॥ <br>
पतिर्विद्याधरवरो भवतीनां भविष्यति ॥ ९९ ॥ <br>
चिरं विद्याधरे लोके भोगान्भुक्त्वा समंततः ॥ <br>
ततो ह्यवंतिकां प्राप्य मां ध्यात्वा सिद्धिमाप्स्यथ ॥ 5.2.45.१०० ॥ <br>
जन्मांतरेपि मे भक्तिर्भवतीभिश्च तेन च ॥ <br>
विहिता तेन वो जन्म निर्मलं भक्तिभावितम् ॥ १०१ ॥ <br>
एतत्प्रभावतीस्तोत्रं ये पठिष्यंति मे पुरः ॥ <br>
तेभ्यः कामान्प्रदास्यामि भवतीनामयं वरः ॥ १०२ ॥ <br>
इत्युक्तवति देवेशे ताः कन्या हृष्टमानसाः ॥ <br>
प्रणम्य प्रोचुरीशानं प्रबद्धकरसंपुटाः ॥ १०३ ॥ ॥ <br>
॥ नागकन्या ऊचुः ॥ <br>
पृच्छामो ब्रूहि नो नाथ करुणाकर शंकर ॥ <br>
जन्मांतरे कथं सेवा चतुर्भिर्भवतः कृता ॥ १०४ ॥ <br>
ततः प्राक्तनवृत्तांत मेतस्यापि कृतात्मनः ॥ <br>
अस्माकमपि चाख्याहि कृपां कुरु कृपानिधे ॥ १०५ ॥ <br>
इति श्रुत्वा प्रणयतो बालोदीरितमीप्सितम् ॥ <br>
प्रोवाच तासामपि च भवांतरविचेष्टितम् ॥ १०६ ॥ <br>
॥ ईश्वर उवाच ॥ ॥ <br>
शृणुध्वं नागतनयास्तिस्रोपि हि समाहिताः ॥ <br>
प्राग्भवं भवतीनां च तस्यापि कथयाम्यहम् ॥१०७॥ <br>
एषा रत्नावली पूर्वमासीत्पारावती खगी ॥ <br>
स च विद्याधरवरः पतिरस्याः खगोऽभवत् ॥१०८॥ <br>
प्रासादे च ममैताभ्यामुषितं सुचिरं सुखम्॥ <br>
रजः प्रासादसंलग्नं नुन्नं पक्षानिलैः पुनः ॥ १०९ ॥ <br>
उपरिष्टादधस्ताच्च कृता भूरिप्रदक्षिणाः ॥ <br>
व्योम्नि संचरमाणाभ्यां संचीर्णं च ममाजिरे ॥ 5.2.45.११० ॥ <br>
स्नातं चतुर्नदे तीर्थे पीतं तत्रांबु चासकृत् ॥ <br>
आभ्यां कलरवाभ्यां च कृताः कलरवा मुदा ॥ १११ ॥ <br>
एताभ्यां स्थिरचित्ताभ्यां मुदिता त्वमतीव हि ॥ <br>
दृष्ट्वा हि कौतुकान्यत्र मम भक्तैः कृतान्यपि ॥ ११२ ॥ <br>
अमूभ्यां बहुशो दृष्टा मम मंगलदीपिकाः ॥ <br>
पीतं श्रुतिपुटाभ्यां च मम नामाक्षरामृतम् ॥ <br>
तिर्यग्योनिप्रभावेन न मृतौ मम संनिधौ ॥११३॥ <br>
जंबूमार्गे मृतौ यस्मात्स्वर्गप्राप्तिकरे ध्रुवम् ॥ <br>
तस्मात्पारावती ह्येषा रत्नदीपसुताऽभवत् ॥ ११४ ॥ <br>
पतिः पारावतोऽस्याश्च जातो विद्याधरांगजः ॥ <br>
एषा प्रभावती नागी नागराजस्य सद्मनि ॥ <br>
इह जन्मनि कन्यासीत्पूर्वजन्म ब्रवीमि च ॥ ११५ ॥ <br>
त्रिशिखस्योरगेंद्रस्य सुता चेयं कलावती ॥ <br>
एतस्या अपि वृत्तांतं निशामय तु वच्म्यहम् ॥ ॥११६ ॥ <br>
भवांतरे तृतीयेतः कन्ये चारायणस्य च ॥ <br>
आस्तां महर्षेः शीलाढ्ये प्रेमवत्यौ परस्परम् ॥ ११७ ॥ <br>
पित्रा चारायणेनापि ताभ्यां संप्रेरितेन वै ॥ <br>
आमुष्यायणपुत्राय दत्ते नारायणाय हि ॥ ११८ ॥ <br>
अप्राप्तयौवनोरण्ये समिदाहरणाय वै ॥ <br>
गतो विधिवशाद्दष्टो दंदशूकेन कानने ॥ ११९ ॥ <br>
भवानीगौतमीनाम्न्यौ ते तु चारायणांगजे ॥ <br>
वैधव्यदुःखमापन्ने दैन्यग्रस्ते बभूवतुः ॥ 5.2.45.१२० ॥ <br>
अत एव प्रयत्नेन परिणेता विवर्जयेत ॥ <br>
देवतासरिदाह्वानकन्यापाणिग्रहं सुधीः ॥ १२१ ॥ <br>
अथर्षेः कस्यचिद्दैवादाश्रमे देवसन्निभे ॥ <br>
रंभाफलान्यदत्तानि मोहाज्जग्रहतुस्तदा ॥ ॥ १२२ ॥ <br>
कृत्वा नानोपवासादिव्रतानि ब्राह्मणांगजे ॥ <br>
अध्यास्य निधनं कालाच्छाखामृग्यौ बभूवतुः ॥ १२३ ॥ <br>
फलचौर्यविपाकेन वानर त्वं तयोरभूत् ॥ <br>
शीलरक्षणभावेनावंत्यां जनिमवापतुः ॥ १२४ ॥ <br>
स च नारायणो विप्रः पितृशुश्रूषणे रतः ॥ <br>
दष्टोऽपि दंदशूकेन काश्यां पारावतो भवत ॥ १२५ ॥ <br>
एवं भवांतरे चासीदेतयोः पतिरेव सः ॥ <br>
तिसृणां भवतीनां च भावी भर्ता पुनः स वै ॥ १२६ ॥ <br>
प्रासादस्यापि पार्श्वे तु न्यग्रोधश्च महानगः ॥ <br>
तस्मिञ्छाखिनि वासाढ्ये शाखामृग्यो बभूवतुः ॥ १२७ ॥ <br>
विष्णुदेहजले तीर्थे क्रीडया च ममज्जतुः ॥ <br>
पपतुश्चापि पानीयं तस्मिंस्तीर्थे तृषातुरे ॥ १२८ ॥ <br>
जातिस्वभावचापल्यात्कीडंत्यौ च प्रदक्षिणम् ॥ <br>
चक्रतुर्बहुकृत्वश्च लिंगं ददृश तुर्बहु ॥ १२९ ॥ <br>
विचरंत्यावितः स्वैरं तत्र न्यग्रोधसंनिधौ ॥ <br>
केनचिद्योगवेषेण पाशेन च नियंत्रिते ॥5.2.45.१३०॥ <br>
भिक्षार्थं शिक्षिते तेन न प्लुतिर्न निवर्त्तनम् ॥ <br>
अथ ते क्वापि मर्कट्यौ कालधर्मवशंगते ॥ १३१ ॥ <br>
अवन्तीवासपुण्येन त्रिलोचनस्य सेवया ॥ <br>
प्रादक्षिण्यानुरूपेण जाते नागसुते अपि ॥ १३२ ॥ <br>
अधुना तं पतिं प्राप्य विद्याधरकुमारकम् ॥ <br>
निर्विश्य स्वर्गभोगांश्चावंत्यां निर्वृतिमाप्स्य ॥ १३३ ॥ <br>
यैरल्पमपि चावंत्या कृतं कर्म शुभावहम् ॥ <br>
तस्य मोक्षः परीपाको निश्चितं मदनुग्रहात् ॥ <br>
त्रैलोक्येऽपि च सर्वस्मिञ्छ्रेष्ठाऽवन्तीपुरी सदा ॥ १३४ ॥ <br>
ततोऽपि लिंगमोंकारं ततोऽप्यत्र त्रिलोचनम् ॥ <br>
तिष्ठगानोऽत्र लिंगेऽहं भुक्तिं मुक्तिं ददामि वै ॥ १३५ ॥ <br>
अतः सर्वप्रयत्नेनावन्त्यां पूज्यस्त्रिलोचनः ॥ <br>
इत्युक्त्वा देवदेवेशस्तत्प्रासादांतरेऽविशत् ॥१३६॥ <br>
लिंगस्वरूपमासाद्य शुभं त्रिभुवनादपि ॥ <br>
ताश्च स्वसदनं प्राप्य तद्वृत्तांतमशेषतः ॥ <br>
स्वमातुः पुरतश्चोक्त्वा कृतकृत्या इवाभवन् ॥ १३७ ॥ <br>
एकदा माधवे मासि सह सार्थाः समागताः ॥ <br>
विद्याधरास्तथा नागा मिलिताः सपरिच्छदाः ॥ १३८ ॥ <br>
विरजस्के महाक्षेत्रे त्रिलोचनसमीपतः ॥ <br>
देवस्य वरदानाच्च पृष्ट्वान्योन्यं कुलावलिम् ॥ १३९ ॥ <br>
विद्याधराय ताः कन्या नागैस्तिस्रोऽपि कल्पिताः ॥ <br>
मंदारदामा सन्तुष्टः प्राप्य तच्च स्नुशत्रयम् ॥5.2.45.१४०॥ <br>
रत्नदीपैश्च नागेन्द्रः पद्मी च भुजगेश्वरः ॥ <br>
विशिखोऽपि फणींद्रश्च हृष्टा एते त्रयोऽपि च ॥ <br>
जामातरं समासाद्य शुभं परिमलालयम् ॥ १४१ ॥ <br>
अन्योऽन्यं स्वजनास्ते तु मुदा विकसितेक्षणाः ॥ <br>
विवाहोत्सवमारच्य स्वंस्वं भवनमाविशन् ॥ १४२ ॥ <br>
त्रिलोचनस्य लिंगस्य वर्णयंतोऽपि गौरवम् ॥ <br>
स च विद्याधरः श्रीमान्नागीभिर्विपुलं सुखम् ॥ <br>
भुक्त्वावन्तीं ततः प्राप्य संसेव्य च त्रिलोचनम् ॥ १४३ ॥ <br>
गायन्गीतं सुमधुरं नागीभिः सहितः कृती ॥ <br>
आत्मानं चातिविस्मृत्य मध्येलिंगं लयं गतः ॥ १४४ ॥ <br>
त्रिलोचनस्य महिमा कलौ देवेन गोपितः ॥ <br>
ततोल्पसत्त्वा मनुजा न तल्लिमगमुपासते ॥ १४५ ॥ <br>
त्रिलोचनकथामेतां श्रुत्वा पापान्वितोऽप्यहो ॥ <br>
विपापो जायते मर्त्यो लभते च परां गतिम् ॥ १४६ ॥ <br>
एष ते कथितो देवि प्रभावः पापनाशनः ॥ <br>
त्रिलोचनस्य देवस्य शृणु वीरेश्वरं परम् ॥ ॥ १४७ ॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिंगमाहात्म्ये त्रिलोचनमाहात्म्यवर्णनंनाम पंचचत्वारिंशोऽध्यायः ॥ ४५ ॥<br>
<br>
<br>
</span>
