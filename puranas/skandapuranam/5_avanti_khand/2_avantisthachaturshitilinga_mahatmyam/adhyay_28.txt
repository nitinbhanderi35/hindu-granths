<span style="font-size: 14pt; line-height: 175%">।। श्रीदेवदेव उवाच ।। ।। <br>
अष्टाविंशतिकं विद्धि विख्यातं च जटेश्वरम् ।। <br>
यस्य दर्शनमात्रेण मुक्तो भवति मानवः ।।. १ ।। <br>
पुरा राथंतरे कल्पे वीरधन्वा महीपतिः ।। <br>
धर्मात्मा च यशस्वी च बभूव भुवि विश्रुतः ।। २ ।। <br>
स कदाचिद्वनं गत्वा मृगहेतोर्वरानने ।। <br>
व्यापादयन्मृगगणान्धनुषा क्रोधविह्वलः ।। ३ ।। <br>
जगाम तत्र यत्रासन्भ्रातरः पंच सुव्रताः ।। <br>
संवर्तस्य सुता देवि मृगरूपेण संस्थिताः ।। ४ ।। <br>
ते कदाचिद्वने पंच दृष्ट्वा हरिणपोतकान् ।। <br>
श्वसतो जातमात्रांश्च कौतूहलसमन्विताः ।। ५ ।। <br>
एकैकं जगृहुस्तत्र मृतास्ते त्वतिदुःखिताः ।। <br>
ततः सर्वे च ते पंच ययुर्वै पितुरंतिकम् ।। ६ ।। <br>
प्रायश्चित्तं समीहंतः संवर्त्तं सांसदैर्वृतम् ।। <br>
ऊचुस्ते वचनं चेदं मृगहिंसाश्रितं तदा ।। ७ ।। <br>
जातमात्रा मृगाः पंच अस्माभिर्निहताः प्रभो ।। <br>
अकामतस्ततोऽस्माकं प्रायश्चित्तं विधीयताम् ।। ८ ।। <br>
ऊचे स शुद्धिमाप्नोति प्रायश्चित्ते कृते सति ।। <br>
अनधीत्य धर्मशास्त्रं प्रायश्चित्तं ददाति यः ।। <br>
प्रायश्चित्ती भवेत्पूतः किल्विषं दातरि व्रजेत् ।। ९ ।। <br>
धर्म शास्त्रसमारूढा वेदखड्गधरा द्विजाः ।। <br>
क्रीडार्थमपि यद्ब्रूयुः स धर्मः परमः स्मृतः ।। 5.2.28.१० ।। <br>
ब्रह्मच्छिद्रं जपच्छिद्रं यच्छिद्रं यज्ञकर्मणि ।। <br>
अच्छिद्रं जायते सर्वं ब्राह्मणैरुपपादितम् ।। ११ ।। <br>
अच्छिद्रमिति यद्वाक्यं वदंति क्षितिदेवताः ।। <br>
प्रणश्यत्यखिलं पापमग्निष्टोमफलं भवेत् ।। १२ ।। <br>
इत्येवं वदति श्रेष्ठे संवर्ते द्विजसत्तमे ।। <br>
समागताश्च मुनयो भृग्वत्र्यंगिरसादयः ।। १३ ।। <br>
तेषामर्थे यथावृत्तं कथयामासुरेव ते ।। <br>
संवर्तस्य सुता दीना भक्तिनम्राः पुनःपुनः ।। १४ ।। <br>
तेऽप्यूचुर्धर्मशास्त्राणि विहितानि यथार्थतः ।। <br>
प्रायश्चित्तं यथोद्दिष्टं देशकालविभागतः ।। १९ ।। <br>
अशीतिर्यस्य वर्षाणि बालो वाप्यूनषोडशः ।। <br>
प्रायश्चित्तार्द्धमर्हंति स्त्रियो वै व्याधितस्य च ।। १६ ।। <br>
देशं कालं वयः शक्तिं पापं चावेक्ष्य यत्नतः ।। <br>
प्रायश्चित्तं प्रकल्प्यं स्यादिति धर्मो व्यवस्थितः ।। १७ ।। <br>
इदानीं मृगचर्माणि परिधाय धृतव्रताः ।। <br>
चरध्वं पंच वर्षाणि ततः शुद्धा भविष्यथ ।।। ।।१८।। <br>
एवमुक्तास्तु ते बाला मृगधर्मोपजीविनः।। <br>
वनं विविशुरव्यग्रा  ध्यायंतो ब्रह्म शाश्वतम्।।१९।। <br>
ततो वर्षे  ह्यतिक्रांते वीरधन्वा महीपतिः ।।<br>
तत्राजगाम यस्मिंस्ते चरंति मृगरूपिणः ।। 5.2.28.२० ।। <br>
ते चाप्येकतरोर्मूले मृगधर्मोपजीविनः ।। <br>
जपंतः संस्थितास्ते हि राज्ञा दृष्टा मृगा इति ।। २१ ।। <br>
मत्वा विद्धास्तु नाःराचैर्मृतास्ते ब्रह्मवादिनः ।। <br>
तान्दृष्ट्वा   च मृतान्राजा ब्राह्मणान्संशितव्रतान् ।। <br>
भयेन वेपमानस्तु देवराताश्रमं ययौ ।। ०२ ।। <br>
तत्रापृच्छद्ब्रह्मवध्या मम जाता महामुने ।। <br>
आमूलांतं वधांतस्य कथयित्वा नराधिपः ।। २३ ।। <br>
भृशं शोकपरीतात्मा रुरोद भृशदुःखितः ।। <br>
स ऋषिर्देवकल्पस्तु रुदंतं नृपसत्तमम् ।। २४ ।। <br>
उवाच मा भैर्नृपते अपनेष्यामि पातकम् ।। <br>
पाताले सुतलाख्ये तु निमज्जंती यथा धरा ।। २५ ।।<br>
उद्धृता देवदेवेन विष्णुना क्रोडमूर्त्तिना ।। <br>
तद्वद्भवंतं राजेंद्र ब्रह्महत्यापरिप्लुतम् ।। <br>
उद्धरिष्यति देवोऽसौ स्वयमेव जनार्दनः ।। २६ ।। <br>
एवमुक्तस्ततो राजा दुरितो वाक्यमब्रवीत ।। २७ ।। <br>
किमनेन द्विजेनैव निष्प्रभेण दुरात्मना ।। <br>
उद्धर्तुं नैव शक्नोति स्वयमेव द्विजाधमः ।। २८ ।। <br>
इत्युक्त्वा '? खङ्गेनैव जघान तम् ।। <br>
मृतं दृष्ट्वा द्विजं राजा क्रोधेन कलुषीकृतः ।। २९ ।। <br>
तस्मिन्नेव वने देवि पापसंघेन मोहितः ।। <br>
जघान कपिलां दोग्ध्रीं सवत्सां गालवस्य च ।। 5.2.28.३० ।। <br>
क्षुधार्त्तश्च तृषार्त्तश्च बाल्यान्मोहाच्च साहसात् ।। <br>
क्रूरा बुद्धिः समभवज्जटीभूतं च पातकम् ।। ३१ ।। <br>
जटीभूतेन पापेन बभ्राम गहने वने ।। <br>
स कदाचित्तुरंगेण हृतो दूरं महद्वनम् ।। ३२ ।। <br>
व्याघ्रसिंहगजाकीर्णं मृगशंबरसेवितम् ।। <br>
एकाकी तत्र राजासावश्वं मुक्त्वा तरोरधः ।। ३३ ।। <br>
कुशोपरि तदा तत्र सुष्वाप च स निर्भयम् ।। <br>
तत्र व्याधाः समचरन्दृष्ट्वा सुप्तं च निर्भयम् ।। ।। २४ ।। <br>
ते गतास्त्वरिता व्याधाः स्वभर्तुः कथनाय वै ।। <br>
स्वामिना तेन निर्दिष्टा निग्रहीतुं प्रचक्रमुः ।। ३५ ।। <br>
तावद्राज्ञः शरीरात्तु श्वेताऽऽभरणभूषिता ।। <br>
उत्थाय चक्रमादाय तया म्लेच्छाश्च पातिताः ।। ३६ ।। <br>
दस्यून्निहत्य सा देवी तत्रैवादर्शनं गता ।। ३७ ।। <br>
अथ राजा तया मुक्तः प्रतिबुद्धोऽथ तत्क्षणात् ।। <br>
म्लेच्छांश्च निहतान्दृष्ट्वा चिंतयामास पार्थिवः ।। ३८ ।। <br>
गोवध्या ब्रह्मवध्या च वने ह्यस्मिन्सुदारुणा ।। <br>
कथं मया नृशंसेन प्राप्ता पापपरंपरा ।। ३९ ।। <br>
एवं स चिंतयित्वाथ निःश्वस्य च पुनःपुनः ।। <br>
तमेवाश्वं समारुह्य वामदेवाश्रमं ययौ ।। 5.2.28.४० ।। <br>
मुनिना वामदेवेन दृष्टो राजा तथाविधः ।। <br>
जटीभूतेन पापेन पीडितो दुःखितस्तदा ।। ४१ ।। <br>
।। वामदेव उवाच ।। ।। <br>
अयं स पुरुषव्याघ्रो वीरधन्वा महीपतिः ।।<br>
सोमवंशसमुत्पन्नो दशां कष्टां समागतः ।। ४२ ।। <br>
उद्धरिष्यामि राजानमेनं पुरुषसत्तमम्।। <br>
इत्यालोच्य तदा विप्रो वामदेवो महातपाः ।। <br>
प्रत्युवाच महीपालं वीरधन्वानमातुरम् ।। ४३ ।। <br>
भोभो राजन्महीपाल वीरधन्वेति विश्रुतः ।। <br>
विदूरथस्य तनयो विख्यातो भुवनत्रये ।। ४४ ।। <br>
प्राग्भवे व्याधरूपेण निहिथा विपिने मृगान् ।। <br>
दृढं जागरणं रात्रावामलक्यास्तरोरधः ।। ४५ ।। <br>
फाल्गुनामलपक्षे त्वामलक्येकादशी शुभा ।। <br>
पुष्यर्क्षयोगिनी तस्यां जामदग्न्यप्रदक्षिणा ।। ४६ ।। <br>
पूजा लोकैः कृता दृष्टा विस्मयेन त्वया पुरा ।। <br>
अकामादुपवासोऽभूत्तस्यां जागरणं पुनः ।। ४७ ।। <br>
तत्प्रभावादभू राजा महाबलपराक्रमः ।। <br>
तया संरक्षितो राजन्म्लेच्छवर्गाद्वनेऽधुना ।। ४८ ।। <br>
निहताः शत्रवः सर्वे तयैव शुभमाप्स्यसि ।। <br>
पूर्वकर्मविपाकेन ब्रह्महत्या समागता ।। ४९ ।। <br>
ज्ञाता तपःप्रभावेन मया योगबलेन च ।। <br>
जटीभूतं शरीरं ते पापसंघेन पार्थिव ।। 5.2.28.५० ।। <br>
इदानीं पालयिष्यामि शृणु मे वचनं परम् ।। ५१ ।। <br>
इत्युक्तो वामदेवेन् मुनिना स महीपतिः ।। <br>
प्रणम्य प्रयतो भूत्वा पप्रच्छ च पुनःपुनः ।।५२।। <br>
कथं यास्यंति मे हत्या गोब्राह्मणसमुद्भवाः ।। <br>
उपदेशप्रदानेन प्रसादं कर्तुमर्हसि ।।५३।। <br>
तस्य तद्वचनं श्रुत्वा वाम देवो महामुनिः ।। <br>
कथयामास माहात्म्यं लिंगस्यास्य यशस्विनि ।। ५४ ।। <br>
महाकालवनं गच्छ महाराज ममाज्ञया ।। <br>
तत्रास्ते देवदेवोऽपि जगद्व्यापी जटेश्वरः ।। ५५ ।। <br>
पापसंघप्रहर्त्ता च सर्ववेदेषु पठ्यते ।। <br>
देवस्यानरकेशस्य उत्तरे स व्यवस्थितः ।।५६।। <br>
तस्य तद्वचनं श्रुत्वा वामदेवस्य पार्थिवः ।। <br>
आजगाम त्वरायुक्तो महाकालवनोत्तमे ।।५७।। <br>
तत्र दृष्ट्वा जगद्वंद्यं देवदेवं जटेश्वरम् ।। <br>
स्तुतिं चकार राजेंद्रो भक्त्या परमया पुनः ।।५८।। <br>
शिवाय ते नमो नित्यं विश्वकाय नमोनमः ।। <br>
नमो दिव्याय गुह्याय गूढव्रतशरीरिणे ।।५९।। <br>
नमो जटाय रामाय माययाक्रांतकारिणे ।। <br>
नमोस्तु बहुरूपाय नमो नीलाभरूपिणे ।। 5.2.28.६० ।। <br>
नमो भोगाय धूम्राय नमोऽस्तु गगनात्मने ।। <br>
नमो वह्निसमूहाय नमस्ते निर्मलाकर ।। ६१ ।। <br>
नमो महांधकारार्क नमस्ते शत्रुघातिने ।। <br>
नमः संसारपाराय दिव्यरूपशरीरिणे ।। <br>
नमः कनकवर्णाय नमो मोहितमोहिने ।। ६२ ।। <br>
नमः सुरूपाय सुरार्चिताय नमो विरूपाय प्रकृतेः पराय ।। <br>
नमोनमो रूपनिराश्रयाय श्यामासुरूपाय नमोनमस्ते ।। ६३ ।। <br>
इति स्तुतस्तदा देवि महादेवो महेश्वरः ।। <br>
जटावेष्टितसर्वांगो लिंगमध्याच्च निस्सृतः ।। ६४ ।। <br>
भस्मचर्चितसर्वांगो भोगिभोगांगदोज्वलः ।। <br>
हिमराशिनिभाकारो राजताचलनिर्मलः ।। ६५ ।। <br>
मुक्तालतानिभाभिस्तु जटाभिर्भूषितो विभुः ।। <br>
कपिलाभिः करालाभिर्विकटाभिश्च वेष्टितः ।। ६६ ।।<br>
भोगींद्रफणबद्धाभिः सितपीतादिभिस्तथा ।। <br>
नदीरूपाभिरूताभिः शोभितोऽसौ जटेश्वरः ।। ६७ ।। <br>
राजानं प्रत्युवाचेदं वचनं पर्वतात्मजे ।। <br>
स्तोत्रेणानेन राजेंद्र तुष्टोऽहं तोषितस्त्वया ।। ।। ६८ ।। <br>
जटीभूतं च ते पापं गतं मद्दर्शनेन वै ।। <br>
तस्मात्स्थानं परं गच्छ मदीयं शाश्वतं मुदा ।। ६९ ।। <br>
इत्युक्तो देवदेवेन वीरधन्वा महीपतिः ।। <br>
जगाम परमं स्थानं दाहप्रलयवर्जितम् ।। 5.2.28.७० ।। <br>
कामगेन विमानेन स्तूयमानो गणैः प्रिये ।। <br>
पापसंघेन मुक्तोऽसौ जटीभूतेशदर्शनात् ।। ७१ ।। <br>
लिंगश्चातः समाख्यातो नाम्ना देवो जटेश्वरः ।। <br>
जटेश्वरं वरारोहे ये पश्यंति सुभक्तितः ।। <br>
तेषां पापं जटीभूतं तत्क्षणादेव नश्यति ।। ७२ ।। <br>
येऽर्चयंति सदा देवि देवदेवं जटेश्वरम् ।। <br>
तेषां बलं प्रभावश्च सौभाग्यं च भविष्यति ।। ७३ ।। <br>
येप्यन्ये देवगन्धर्वा यक्षराक्षस मानवाः ।। <br>
लिंगं च पूजयिष्यंतिं विधिवद्भक्तिभावतः ।। ७४ ।। <br>
तेऽपि कामानवाप्स्यन्ति यांश्च कांश्च सुदुर्लभान् ।। <br>
ऐश्वर्यं धर्ममतुलं दीर्घमायुररो गताम् ।। ७५ ।। <br>
निःसपत्नत्वमतुलं यच्चान्यत्तदवाप्नुयात् ।। <br>
पापिनः क्रूरकर्माणो येऽपि लिंगं समाश्रिताः ।। <br>
तेपि पापविनिर्मुक्ता भविष्यंति गत ज्वराः ।। ७६ ।। <br>
जटेश्वरं प्रपश्यंति भक्त्या ये च दिनेदिने ।। <br>
ते धर्मधनसौभाग्यैर्भविष्यंति समन्विताः ।। ७७ ।। <br>
व्याधितो व्याधिना मुक्तो दुःखी दुःखात्प्रमुच्यते ।। <br>
दर्शनात्तु भवेत्सद्यः सर्वपातकवर्जितः ।। ७८ ।। <br>
जटेश्वरस्य माहात्म्यं ये पठिष्यंति पार्वति ।। <br>
श्रोष्यंति येऽपि मद्भक्त्या प्रयताः श्रद्धयान्विताः ।। ७९ ।। <br>
ते सर्वकामानाप्स्यंति गतिमंते च मत्पुरे ।। <br>
या नारी दुर्भगा सापि सौभाग्यं लभते सदा ।। 5.2.28.८० ।। <br>
गुर्विणी लभते पुत्रमरोगं श्रुतिभूषणम् ।। <br>
शिशुग्रहाश्च नश्यंति नापमृत्युभयं भवेत् ।। ८१ ।। <br>
मांगल्यमिदमायुष्यं धर्मकामाश्रयं महत् ।। <br>
दुःस्वप्नजं भयं घोरं पापजं याति संक्षयम् ।। ८२ ।। <br>
दुर्भुक्तं दुर्जनस्पर्शं यच्चाल्पायुःकरं भवेत् ।। <br>
लिंगाख्यानकथां श्रुत्वा विनश्यति न संशयः ।। ८३ ।। <br>
श्राद्धेषु यः पठेदेतां जटेश्वरकथां शुभाम् ।। <br>
तदक्षयं भवेच्छ्राद्धं पितॄणां प्रीतिवर्द्धनम् ।। ८४ ।। <br>
एष ते कथितो देवि प्रभावः पापनाशनः ।। <br>
जटेश्वरस्य देवस्य शृणु रामेश्वरं शिवम् ।। ८५ ।। ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिङ्गमाहात्म्ये जटेश्वरमाहात्म्यवर्णनंनामाष्टाविंशोऽध्यायः ।। २८ ।।<br>
<br>
</span>
