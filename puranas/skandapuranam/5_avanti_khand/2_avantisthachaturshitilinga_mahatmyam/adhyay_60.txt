<span style="font-size: 14pt; line-height: 175%"><br>
॥ श्रीमहादेव उवाच ॥ ॥ <br>
मतंगेश्वर संज्ञं तु षष्टिसंख्याकमीश्वरम् ॥ <br>
विद्धि पापहरं देवि समीहितकरं सदा ॥ १ ॥ <br>
सुगतिर्नाम विप्रेन्द्रो बभूव द्वापरे युगे ॥ <br>
सत्यवादी सदा दांतो वेदाध्ययनतत्परः ॥ २ ॥ <br>
मतंगस्तस्य पुत्रोऽभूद्बाल्याद्दारुणतां गतः ॥ <br>
सबालं गर्दभं देवि तिष्ठन्तं मातुरंतिके ॥ <br>
दण्डकाष्ठेन सहसा ताडयामास चापलात् ॥ ३ ॥ <br>
तं तु तीव्राहतं दृष्ट्वा गर्दभी पुत्रगृद्धिनी ॥ <br>
उवाच मा शुचः पुत्र चंडालोऽयं न वै द्विजः ॥ ४ ॥ <br>
ब्राह्मणे दारुणं नास्ति मैत्रो ब्राह्मण उच्यते ॥<br>
&nbsp;तुदन्पापाकृतिरयं बाले न कुरुते दयाम् ॥ ५ ॥ <br>
स्वकीयां भजते चाथ प्रकृतिं मानवः सदा ॥ <br>
एतच्छ्रुत्वा मतंगस्तु दारुणं गर्द्दभीवचः ॥ ६ ॥ <br>
दंडकाष्ठं परित्यज्य रासभीं प्रत्यभाषत ॥ <br>
ब्रूहि रासभि कल्याणि माता मे येन दूषिता ॥ ७ ॥ <br>
कथं मां वेत्सि चंडालं यायावरकुलोद्भवम् ॥ <br>
केन जातोस्मि चंडालो ब्राह्मण्यं येन मे गतम् ॥ ८ ॥ <br>
॥ गर्दभ्युवाच ॥ ॥ <br>
नापितेन प्रमत्तेन ब्राह्मण्यां वृषलेन हि ॥ <br>
ततस्त्वमसि चांडालो ब्राह्मण्यं तेन ते गतम् ॥ ९ ॥ <br>
एवमुक्तो मतंगस्तु पितरं वाक्यमब्रवीत् ॥ <br>
ताताश्चर्यं श्रुतं मेऽद्य जातोऽहं नापितेन वै ॥ 5.2.60.१० ॥ <br>
गर्दभ्या कथितं सम्यक्तस्मात्तप्स्ये महत्तपः ॥ <br>
एवमुक्त्वा स पितरं प्रतस्थे कृतनिश्चयः ॥११॥ <br>
स गत्वा च ततोऽरण्यमतप्यत महत्तपः ॥ <br>
ततः संतापयामास विबुधांस्तपसान्वितः ॥ १२ ॥ <br>
तं तथा तपसा युक्तमुवाच हरिवाहनः ॥ <br>
मतंग तप्यसे किं त्वं भोगानुत्सृज्य मानुषान्॥ <br>
वरं ददामि तेऽहं तं वृणीष्व त्वं यदिच्छसि ॥ १३ ॥ <br>
॥ मतङ्ग उवाच ॥ ॥ <br>
ब्राह्मण्यं कामयानोऽहमिदमारब्धवांस्तपः ॥ <br>
देहि मे शाश्वतं शक्र वर एष वृतो मया ॥ १४ ॥ <br>
एतच्छ्रुत्वा तु वचनं तमुवाच पुरंदरः ॥ <br>
ब्राह्मण्यं याचसे त्वं हि दुष्प्रापमकृतात्मभिः ॥ ॥ १५ ॥ <br>
नाशमेष्यसि दुर्बुद्धे तदुपारम मा चिरम्॥ <br>
चंडालयोनौ जातेन न तत्प्राप्यं कथंचन ॥ १६ ॥ <br>
एवमुक्तो मतंगस्तु संशितात्मा यत व्रतः ॥ <br>
अतिष्ठदेकपादेन वर्षाणां शतसंख्यया ॥ १७ ॥ <br>
तमुवाच ततः शक्रः पुनरेव महायशाः ॥ <br>
ब्राह्मण्यं दुर्लभं वीर मा कृथाः साहसं वृथा ॥ १८ ॥ <br>
न हि शक्यं प्राप्तुमेवमचिरान्नाशमेष्यसि ॥ <br>
वृणु वा काममन्यं त्वं ब्राह्मणत्वं सुदुर्लभम् ॥ १९ ॥ <br>
एवमुक्तो मतंगस्तु संशितात्मा दृढव्रतः ॥ <br>
सहस्रमेकं पादेन ततोऽब्दानामवर्त्तत ॥5.2.60.२०॥ <br>
तदेव च पुनर्वाक्यमुवाच बलवृत्रहा ॥ <br>
चंडालायौनौ जातेन नावाप्यं ते कथंचन ॥ २१ ॥ <br>
अन्यं वरं वृणीष्व त्वं मा कृथास्तत्स्वयं श्रमम् ॥ <br>
एवमुक्तो मतंगस्तु भृशं शोकपरायणः ॥ २२ ॥ <br>
अतिष्ठत गयां गत्वा सोंगुष्ठेन शतं समाः ॥ <br>
सुदुष्करं वहन्योगं प्राणायामपरायणः ॥ २३ ॥ <br>
त्वगस्थिभूतो धर्मात्मा तताप परमं तपः ॥ <br>
तपंतं तमभिद्रुत्य परिजग्राह वासवः ॥ २४ ॥ <br>
वराणामीश्वरो दाता सर्वभूतहिते रतः ॥ २५ ॥ <br>
॥ शक्र उवाच ॥ ॥ <br>
मतंग ब्राह्मणत्वं हि विरुद्धमिह दृश्यते ॥ <br>
ब्राह्मण्यं दुर्ल्लभं तात ह्यसतां पापशीलिनाम् ॥ २६ ॥ <br>
ब्राह्मणे सर्वभूतानां योगक्षेमः समाहितः ॥ <br>
तदुत्सृज्येह दुष्प्राप्यं ब्राह्मण्यमकृतात्मभिः ॥ २७ ॥ <br>
अन्यं वरं वृणीष्व त्वं दुर्लभोऽयं हि ते वरः ॥ २८ ॥ <br>
॥ मतंग उवाच ॥ ॥ <br>
किं मां तुदसि दुःखार्तं मृतं मारयसे च माम् ॥ <br>
तं तु शोचामि यो लब्ध्वा ब्राह्मण्यं नानुपालयेत्॥२९॥ <br>
ब्राह्मण्यं यदि दुष्प्राप्यं त्रिभिर्वर्णैः शतक्रतो॥ <br>
तपसा च कथं लब्धं विश्वामित्रेण भूभुजा॥5.2.60.३०॥ <br>
वीतहव्यश्च राजर्षिस्तपसा विप्रतां गतः॥ <br>
तस्मात्तपः करिष्यामि निर्द्वंद्वो निष्परिग्रहः॥ ३१॥ <br>
अहिंसादमसत्यस्थः कथं नार्हामि विप्रताम् ॥<br>
दैवेन कृतमेतद्धि यद्यहं मातृदोषतः॥३२॥ <br>
एतामवस्थां संप्राप्तो दैवयोगात्पुरंदर ॥ <br>
नूनं दैवं न शक्यं तु पौरुषेण निवर्त्तितुम् ॥ ३३ ॥<br>
यदहं यत्नवानेवं न लभे विप्रतां विभो ॥ <br>
एवं ज्ञात्वा तु देवेश दातुमर्हसि मे परम्॥३४॥ <br>
यदि तेऽहमनुग्राह्यः किंचिद्वा सुकृतं मम॥ <br>
तदुपायं हि मे शंस कथं विप्रो भवामि वै॥३५॥ <br>
यथा ममाक्षया कीत्तिर्भवेद्वापि पुरंदर ॥ <br>
कर्तुमर्हसि तद्देव शिरसा त्वां प्रसादये । ३६ ॥ <br>
इत्युक्तो हि मतंगेन वासवो बलवृत्रहा ॥ <br>
कथयामास संतुष्टो लिंगमाहात्म्यमुत्तमम् ॥ ३७ ॥ <br>
॥ इन्द्र उवाच ॥ ॥ <br>
महाकालवने लिंगं स्थापितं ब्रह्मणा पुरा ॥ <br>
दिव्यमूर्त्तिधरं दिव्यं श्रीसिद्धेश्वरपूर्वतः ॥ ३८ ॥ <br>
तस्य दर्शनमात्रेण विप्रत्वं समवाप्स्यसि ॥ <br>
वासवस्य च वाक्येन मतंगो गतवांस्तदा ॥ ३९ ॥ <br>
महाकालवनं रम्यं सिद्धक्षेत्रमथापरम् ॥ <br>
ददर्श तत्र तल्लिंगमशेषफलदायकम् ॥ 5.2.60.४० ॥ <br>
दृष्ट्वा संपूजयामास पुष्पैर्नानाविधैस्तथा ॥ <br>
पूजितः प्रत्युवाचेदं मतंगं देवसत्तमः ॥ ४१ ॥ <br>
अहो महान्सभाग्योसि यस्त्वया तोषितोऽस्म्यहम् ॥ <br>
मत्तः सर्वं समुद्भूतं ब्रह्मांडं भूर्भुवादिकम् ॥ ४२ ॥ <br>
वरदोऽस्मि वरार्हाणां शापदोऽस्मि दुरात्मनाम ॥<br>
ब्राह्मण्यं मत्प्रसादाच्च अक्षयं ते भविष्यति ॥ ४३ ॥ <br>
ततोऽसौ विप्रतां यातो मतंगो लिंगदर्शनात ॥ <br>
पुनः पूजाप्रभावेण ब्रह्मलोकं गतो द्विज ॥ ४४ ॥ <br>
ब्राह्मण्यं दुर्लभं लब्धं लिंगस्यास्य प्रभावतः ॥ <br>
मतंगेन वरारोहे तस्माद्देवो विगीयते ॥ ४५ ॥ <br>
मतंगेश्वरको लोके ब्रह्मलोकप्रदायकः ॥ <br>
वर्णाश्रमेषु विद्विष्टाः पाषंडवचने रताः ॥ ४६ ॥ <br>
निर्मर्यादा निराचारा निःशंकाश्चातिलोलुपाः ॥ <br>
निर्घृणाः क्रूरर्माणो धृष्टाः कलियुगे नराः॥<br>
दर्शनात्तस्य लिंगस्य तेऽपि यांति त्रिविष्टपम् ॥४७॥ <br>
ये विशुद्धा महाभागा ध्यानिनो मुक्तिभागिनः ॥ <br>
ते पश्यंति कलौ देवि मतंगेश्वरमीश्वरम् ॥४८॥ <br>
ब्रह्मध्यानपरा ये च यज्ञदानक्रियारताः॥<br>
ते पश्यंति कलौ देवि मतंगेश्वरमीश्वरम् ॥ ४९ ॥ <br>
येऽर्चयंति महा देवि मतंगेश्वरमीश्वरम ॥ <br>
कृतपुण्या नरा मर्त्त्ये तेषां वासोऽक्षयो दिवि॥5.2.60.५०॥ <br>
एष ते कथितो देवि प्रभावः पापनाशनः ॥ <br>
मतंगेश्वरदेवस्य शृणु सौभाग्यमीश्वरम् ॥ ५१ ॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडे चतुरशीतिलिंगमाहात्म्ये मतंगेश्वरमाहात्म्य वर्णनंनाम षष्टितमोऽध्यायः ॥ ६० ॥ ॥ छ ॥ <br>
<br>
</span>
