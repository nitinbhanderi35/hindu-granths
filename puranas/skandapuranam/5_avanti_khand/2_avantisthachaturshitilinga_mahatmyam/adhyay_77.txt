<span style="font-size: 14pt; line-height: 175%">।। श्रीमहादेव उवाच ।। ।। <br>
सप्तसप्ततिकं देवि पुष्पदंतेश्वरं शृणु ।। <br>
यस्य दर्शनमात्रेण गर्भवासो न जायते ।। १ ।। <br>
शिनिर्नाम द्विजो देवि स चापुत्रोऽभवत्पुरा ।। <br>
पुत्रार्थं चिंतयामास स तपांसि बहूनि ह ।। २ ।। <br>
वायुभक्षोंऽबुभक्षश्च निराहारोर्ध्वबाहुकः ।। <br>
शाकमूलफलाहारः पर्णाश्येकद्वि पर्णभुक् ।। ३ ।। <br>
एवमादीनि चान्यानि तपांसि श्रेयसे परम् ।। <br>
एतेषां तपसां मध्ये तप एकं समाश्रये ।। ४ ।। <br>
परं विघ्नोपशांत्यर्थं तोषयिष्येऽहमी श्वरम् ।। <br>
एवं संचिंत्य मनसा ऊर्ध्वबाहूर्ध्वपादकः ।। <br>
आभ्यां न स दुरासाद्यो नापराधो भविष्यति ।। ५ ।। <br>
तथा चकार स मुनिर्वर्षाणां द्वादशैव हि ।। <br>
तपस्यंतं च तं दृष्ट्वा नियमे परमे स्थितम् ।। ६ ।। <br>
विज्ञप्तोहं त्वया देवि मंदरे चारुकंदरे ।। <br>
करोत्येष तपः क्रूरं पुत्रहेतोर्मुनिर्म हान् ।। ७ ।। <br>
तेजसा दीपयच्छैलं शोषयन्सलिलाशयान् ।। <br>
तपसा दुष्करेणैव क्षुभिता नाकवासिनः ।। ८ ।। <br>
व्यालेंद्रा व्याकुलीभूता लुलिताश्चाचलेश्वराः ।। <br>
मुनयो विस्मृतिं प्राप्ताः कंपेते चापि रोदसी ।। ९ ।। <br>
अयोनिजः शिनिर्विप्रः पुत्रमिच्छत्ययोनिजम् ।।<br>
&nbsp;त्वं योनिर्गुणसंघानां त्वं योनिस्तपसामपि ।। 5.2.77.१० ।। <br>
त्वं तपस्त्वं परं धाम शिखिचंद्रार्कलोचन ।। <br>
सर्वेश्वर सुतोऽभीष्टः किं न विप्राय दीयते ।। ११ ।। <br>
सुरासुरगुरो किं न पुत्रमस्मै प्रयच्छसि ।। <br>
तपसा क्षीणदोषस्य ब्रह्मत्वे भावितात्मनः ।। १२ ।। <br>
शिनेः पुत्रप्रदानं त्वं कुरु मद्वचनाच्छिव ।। <br>
तपसा दुष्करेणैव गाढं क्लिष्टो महामुनिः ।। १३ ।। <br>
तेजांसि ज्योतिषामेव महतां च विधिस्थितः ।। <br>
अहरत्तेजसा स्वेन तमांसीव दिवाकरः ।। १४ ।। <br>
त्वद्भक्तस्य च देवेश व्यर्थः कस्मात्परिश्रमः ।। <br>
उदितेऽर्के तमांसीह न भवंति कदाचन ।। १५ ।। <br>
त्वत्परस्य न देवश युक्ता दुःखविभीषिका ।। <br>
इत्यहं प्रार्थितो देवि त्वया पर्वतपुत्रिके ।। १६ ।। <br>
विप्रार्थमनुकंपार्थं पुत्रार्थं च विशेषतः ।। <br>
आकारिता मया देवि गणास्त्व द्गौरवेण तु ।। १७ ।। <br>
रुद्राश्च हरभक्ताश्च कूष्मांडा गगनेचराः ।। <br>
रोमरौद्रा महानीलाः शिखावंतः सकोकिलाः ।। १८ ।। <br>
अन्ये च विविधाकाराः कालास्या हरिपिंगलाः ।। <br>
जटाजूटधराश्चित्रा वीथिनक्षत्रचारिणः ।। १९ ।। <br>
नीलग्रीवा कृष्णमुखाः पिंगधौतजटासटाः ।। <br>
ज्वरो डिंडिर्महाकालो लांगुलिश्च महेश्वरः ।। 5.2.77.२० ।। <br>
घंटाकर्णो विशाखश्च परिशेषा गणाश्च ये ।। <br>
वृषारूढाः कामतुल्याः कामरूपबलास्तथा ।। २१ ।। <br>
शूलचंद्रधराः सर्वे सर्वे तुल्यपराक्रमाः ।। <br>
ममादेशात्समायाताः कृतांजलिपुटाः स्थिताः ।। २२ ।। <br>
स्तुवंतो विविधैः स्तोत्रैरूचुरेवं समाहिताः ।। <br>
किं कर्त्तव्यमिहास्माभिरादेशो दीयतां प्रभो ।। २३ ।। <br>
गणानां वचनं श्रुत्वा ज्ञात्वा भक्तिं च तादृशीम् ।। <br>
महातपःप्रभावोऽयं शिनिविप्रस्य कीर्त्तितः ।। २४ ।। <br>
पुत्रार्थं तप्यति तपः शिनिर्ब्राह्मणसत्तमः ।। <br>
मद्वाक्यात्को नु विप्रस्य पुत्रत्वं संप्रदास्यति ।। २५ ।। <br>
तस्याहं संप्रदास्यामि सर्वान्कामा न्यथेप्सितान् ।। <br>
अमरं चाजरं पुत्रं मुनिर्वांछति सांप्रतम् ।। २६ ।। <br>
मद्वाक्यं क्रियतां सद्यो विप्रः क्लेशाद्विमुच्यताम्।। <br>
मद्भक्तस्य न संकल्पो मिथ्या भवितुमर्हति।। २७ ।। <br>
मदीयं वचनं श्रुत्वा सर्वे कंपितकंधराः ।। <br>
सर्वे चावाङ्मुखा जाताः सर्वे ध्यानपरायणाः ।। २८ ।। <br>
न कश्चिद्भाषते किंचिन्न कश्चिद्वीक्षते तदा ।। <br>
अथोक्तं पुष्पदंतेन रभसान्मानितेन तु ।। २९ ।। <br>
मम चित्तमविज्ञाय गणानामनुकंपया ।। <br>
न यास्यंति गणा देव त्वां विहाय महीतलम् ।। 5.2.77.३० ।। <br>
इह स्थास्यंति सततं त्वत्समीपे न संशयः ।। <br>
कथं योनिं प्रयास्यंति संप्राप्य मुदमुत्तमाम् ।। ३१ ।। <br>
हीनां रजोऽधिकां दीनां तमोबहुलधारिणीम् ।। <br>
कथं स्वर्गं परित्यज्य यास्यामो नरकं परम् ।। ३२ ।। <br>
ब्रुवन्नेवं भ्रमेणैव भाव्यर्थेन प्रणोदितः ।। <br>
उक्तो मया विशालाक्षि पुष्पदंतो गणाग्रणीः ।। ३३ ।। <br>
पत त्वं मानुषे लोके यस्मान्मे विप्रियं कृतम् ।। <br>
शप्त्वा तं पुष्पदंतं तु वीरकः प्रेरितो मया ।। ।। ३४ ।। <br>
विप्रस्य पुत्रतां तूर्णं पुत्र गच्छ ममाज्ञया ।। <br>
ततस्ते संप्रदास्यामि सर्वान्कामान्यथेप्सितान् ।। ३५ ।। <br>
इत्युक्तो वीरको देवि गतो विप्रस्य पुत्रताम् ।। <br>
पुष्पदंतोऽपि करुणं विललाप सुदुःखितः ।। ३६ ।। <br>
पश्चात्तापेन संयुक्तो निश्वस्य च पुनःपुनः ।। <br>
अहो तत्सफलं जन्म यदाज्ञा क्रियते नरैः ।। ३७ ।। <br>
प्रभूणामेकचित्तेन ते भृत्या दुर्लभाः स्मृताः ।। <br>
तेषामर्थश्च धर्मश्च कुलं चैव च तारितम् ।। ३८ ।। <br>
प्रसन्नास्त्रिदशास्तेषां प्रभु भक्ताश्च ये नराः ।। <br>
सेवाधर्मो हि गहनो योगिनामपि दुष्करः ।। ३९ ।। <br>
न ज्ञेयः केन तत्त्वेन दुराराध्यः प्रभुर्भवेत् ।। <br>
एकेनाप्यपराधेन प्रकोपं कुरुते प्रभुः ।। 5.2.77.४० ।। <br>
विनश्यंत्युपकाराणि तस्मात्सेवा सुदुष्करा ।। <br>
स्वामी सर्पश्च वह्निश्च तप्तभावं व्रजंति हि ।। ४१ ।। <br>
तस्माद्यत्नेन संसेव्या आत्मरक्षणतत्परैः ।। <br>
सोऽहं भूमौ निपतितः प्रभोरादेशभंजकः ।। ४२ ।। <br>
कांस्तु लोकान्गमिष्यामि कलुषी भूणहा इव ।। <br>
एवं विलप्य बहुशो मामेव शरणं गतः ।। <br>
उवाच दीनया वाचा प्रणिपत्य पुनःपुनः ।। ४३ ।। <br>
दीनोऽस्मि ज्ञानहीनोऽस्मि प्रणतोऽस्मि च शंकर ।। <br>
कुरु प्रसादं देवेश अपराधं क्षमस्व मे ।। ४४ ।। <br>
न हि निर्वहणं यांति प्रभूणामाश्रिता रुषः ।। <br>
प्रसीद देवदेवेश दीनस्य कृपणस्य च ।। ४५ ।। <br>
अपि कीट पतंगत्वं गच्छेयं तव शासनात ।। <br>
भक्तोहं सर्वदा देव पुत्रत्वे हि प्रतिष्ठितः ।। ४६ ।। <br>
इति तस्य वचः श्रुत्वा पुष्पदंतस्य पार्वति ।। <br>
ममत्वेन तदा देवि प्रोक्तमित्थं त्वया वचः ।। ४७ ।। <br>
गच्छ पुत्र ममादेशान्महाकालवनं शुभम् ।। <br>
लिंगमाराधय क्षिप्रं तत्त्वन्नाम्ना भविष्यति ।। ४८ ।। <br>
कीर्त्तिस्ते भविता पुत्र यावदाभूतसंप्लवम् ।। <br>
इत्युक्ते तु त्वया देवि मयाप्युक्तं वरानने।४९।। <br>
न मे मिथ्या वचः पुत्र भविष्यति कथंचन ।। <br>
दर्शनादेव लिंगस्य ममाभीष्टो भविष्यसि ।। 5.2.77.५० ।। <br>
विमाने पुष्पपादे तु समारूढो भविष्यसि ।। <br>
पुष्पैः संपूज्यमानस्तु पदं प्राप्स्यसि शाश्वतम् ।। ५१ ।। <br>
गणैः सार्द्धं मया चैव मुदितो विचरिष्यसि ।। <br>
ममापि न रतिर्वत्स भविष्यति त्वया विना ।। ५२ ।। <br>
अहं तत्रागमिष्यामि महाकालवने शुभे ।। <br>
तुष्टोऽहं सर्वदा वत्स गणानामग्रणीः कृतः ।।५३।। <br>
अनया शुद्धया भक्त्या लोकानामुपकारकः ।। <br>
भविष्यसि न संदेहस्तस्मिन्क्षेत्रे गतो ध्रुवम्।।५४।। <br>
इत्युक्तो हि मया देवि पुष्पदंतो गणाग्रणीः ।। <br>
मानी ममाज्ञया मौनी महाकालवने शुभम् ।। ५५ ।। <br>
लिंगमाराधयामास दुर्वासेशादथोत्तरे ।। <br>
लिंगेनोक्तस्तु सहसा तुष्टोऽहं गणसत्तम ।। <br>
त्वन्नाम्ना ख्यातिमेष्यामि प्रसादस्ते कृतोऽधुना ।। ५६ ।। <br>
एतस्मिन्नन्तरे देवि त्वया सार्द्धमहं गतः ।। <br>
शक्राद्यैस्त्रिदशैः सार्द्धं गणैर्नानाविधैस्तथा ।। ५७ ।। <br>
हृष्टस्तु पुष्पदंतोऽपि पुष्पपट्टासने शुभे ।। <br>
पुष्पैः प्रकीर्यमाणोऽपि पुनः प्राप्तो ममांतिकम् ।। ५८ ।। <br>
मया संश्लेषितः स्नेहादुत्संगेऽप्यधिरोपितः ।। <br>
स्थानं दत्तं विशालाक्षि इदमुक्तं मया तदा ।। ५९ ।। <br>
ये पश्यंति नरा लिंगं त्वया संपूजितं भुवि ।। <br>
ते यास्यंति पुष्पकेण क्रीडन्तो वै त्रिविष्टपम् ।। 5.2.77.६० ।। <br>
गणाध्यक्षा भविष्यंति सर्वकामैरलंकृताः ।। <br>
मम लोके गणाध्यक्षा यावदिंद्राश्चतुर्दश ।। ६१ ।। <br>
दर्शनात्क्षीयते पापमैहिकं पूर्वकं तथा ।। <br>
ततः प्रसादान्मे सर्वं ज्ञानं सम्यग्भविष्यति ।। ६२ ।। <br>
यः पूजयेच्चतुर्द्दश्यामष्टम्यां सोमवासरे ।। <br>
अमरैः सह संहृष्टो मोदते दिवि सर्वदा ।। ६३ ।। <br>
पैतृकैर्मातृकैः सार्द्धं कुलैस्तु सप्तभिर्युतः ।। <br>
न वदेत्केनचित्सार्द्धं नरो यः प्रातरुत्थितः ।। ६४ ।। <br>
पुष्पदंतेश्वरं दृष्ट्वा सोऽश्वमेधफलंलभेत् ।। <br>
मुच्यते पातकाद्यैश्च यः शाठ्येनापि पश्यति ।। ६५ ।। <br>
मृतो गांधर्वलोके तु याति विद्याधरैर्वृतः ।। <br>
न तस्य संतति च्छेदो यः पश्यति दिनेदिने ।। <br>
नियमेन गणाध्यक्ष जायते ब्रह्मणो  दिनम्।। ६६ ।। <br>
ऐश्वर्यं सप्तलोकेषु भुक्त्वा भोगान्यथाक्रमम्।। <br>
पृथिव्यामेकराड्भूत्वा ममांगे संभविष्यति ।। ६७ ।। <br>
एष ते कथितो देवि प्रभावः पापनाशनः ।। <br>
पुष्पदन्तेश्वरेशस्य अविमुक्तेश्वरं शृणु ।। ६८ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम् आवंत्यखण्डे चतुरशीतिलिङ्गमाहात्म्य उमामहेश्वरसंवादे पुष्पदन्तेश्वरमाहात्म्यवर्णनंनाम सप्त सप्ततितमोऽध्यायः ।। ७७ ।। ।। छ ।। <br>
<br>
<br>
</span>
