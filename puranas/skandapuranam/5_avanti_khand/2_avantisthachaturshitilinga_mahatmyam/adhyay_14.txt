<span style="font-size: 14pt; line-height: 200%">।। श्रीमहादेव उवाच ।। ।। <br>
कुटुंबेश्वरसंज्ञं तु देवं विद्धि चतुर्दशम् ।। <br>
यस्य दर्शनमात्रेण गोत्रवृद्धिश्च जायते ।। १ ।। <br>
यदा देवासुरैः पूर्वं मथितः क्षीरसागरः ।। <br>
तदा च निर्गतं देवि दुर्द्धरं दुःसहं विषम् ।। २ ।। <br>
कालकूटमयं रौद्रं विषं ज्वालाविभीषणम् ।। <br>
दह्यते च जगत्तेन सदेवासुरमानुषम् ।। ३ ।। <br>
ततो देवगणाः सर्वे सासुरा यक्षराक्षसाः ।। <br>
विषज्वालातिभीताश्च मामेव शरणं गताः ।। ४ ।। <br>
स्तुतोहं विविधैः स्तोत्रैरिदमुक्तं वरानने ।। <br>
अमृतार्थे कृतो यत्नः संप्राप्तं मरणं विभो ।। ५ ।। <br>
अन्यथा चिंतितं कार्यं दैवेन कृतमन्यथा ।। <br>
अतिमथितुमारब्धे लोभाद्वै क्षीरसागरम् ।।६।।<br>
उत्पन्नं कालकूटं तु येन दग्धं चराचरम् ।। <br>
ततोऽस्माकं भयं जातं कालकूटोद्भवं प्रभो ।। ।।७।। <br>
रक्षां कुरु जगन्नाथ शरणागतवत्सल ।। <br>
हितार्थं सर्वलोकानां यथा न प्रलयो भवेत् ।। ८ ।। <br>
मया तेषां वचः श्रुत्वा त्रिदशानां यशस्विनि ।। <br>
मायूरं रूपमास्थाय देवानामनुकंपया ।। <br>
कंठे धृतं महारौद्रं कालकूटाह्वयं तदा ।। ९ ।। <br>
त्वं भीता सहसा नष्टा रूपं दृष्ट्वा तु मामकम् ।। <br>
विषवृक्षमसेव्यं तु ततोऽहं दुःखितोऽभवम् ।।5.2.14.१ ०।। <br>
नदीसंघसमायुक्ता गंगा दृष्टा च पार्श्वतः ।। <br>
सा च प्रोक्ता मया देवि सादरं स्तुतिपूर्वकम् ।। ११ ।। <br>
कालकूटविषं गंगे वेगान्नय महोदधिम् ।। <br>
नान्या शक्ता समानेतुं त्वां विना लोकपावनि ।। १२ ।। <br>
।। गंगोवाच ।। ।। <br>
नास्ति मे भगवञ्छक्तिर्विवोढुं च जगत्पते ।। <br>
रौद्ररूपी च दुःसेव्यो दहत्येव न संशयः ।। १३ ।। <br>
ततस्तु यमुना प्रोक्ता न समर्था सरस्वती ।। <br>
अन्याश्च विविधा नद्यो मयाहूताः पृथ क्पृथक् ।। १४ ।। <br>
अशक्तास्ताः समानेतुं कालकूटाह्वयं विषम् ।। <br>
तदाहूता मया देवि शिप्रा ब्रह्मसमुद्भवा ।। १५ ।। <br>
शिप्रे पुत्रि ममादेशान्महाकाल वनं व्रज ।। <br>
गृहीत्वा कालकूटं तु पुरः कामेश्वरस्य हि ।।१६।। <br>
विद्यते परमं लिंगं तस्मिंल्लिंगे नियोजय ।। <br>
मया प्रोक्ता तदा प्राह ब्रह्मणः परमा कला ।। १७ ।। <br>
एषास्मि प्रस्थिता देव तव वाक्यादसंशयम् ।। <br>
दुःस्पर्शः कालकूटोऽयं नूनं मां भक्षयिष्यति ।। १८ ।। <br>
असेव्याहं भविष्यामि दुष्टसंपर्क योगतः ।। <br>
ततो मया पुनः प्रोक्ता शिप्रा पातकनाशिनी ।। १९ ।। <br>
यानि तीर्थानि भूलोके पाताले यानि संति वै ।। <br>
स्वर्गलोके ह्यंतरिक्षे पुण्यानि चारुहासिनि ।। 5.2.14.२० ।। <br>
तानि सर्वाणि सेवार्थमागत्य मम वाक्यतः ।। <br>
आज्ञां तव करिष्यंति गच्छ पुत्रि ममाज्ञया ।। २१ ।। <br>
एवमुक्ता तदा शिप्रा गृहीत्वा कालकूटकम् ।। <br>
समायाता वरारोहे यत्र लिंगमनुत्तमम् ।। २२ ।। <br>
तद्विषं कालकूटाह्वं निक्षिप्तं लिंगमूर्द्धनि ।। <br>
विषलिंगस्ततो जातो दृष्टो मृत्युप्रदायकः ।। २३ ।। <br>
पशुः पक्षी नरो वापि यो हि पश्यति तं शिवम् ।। <br>
म्रियते स तदा देवि तस्य देवस्य दर्शनात् ।। २४ ।। <br>
तीर्थयात्रां ततः कर्तुं तत्रायातांस्तपोधनाः ।। <br>
तं च देवं ततो दृष्ट्वा मृताः सर्वे च तत्क्षणात् ।। २५ ।। <br>
ततो हाहाकृतं देवि त्रैलोक्यं सचराचरम्।। <br>
हाहाकारं महच्छ्रुत्वा मया ते द्विजसत्तमाः ।। <br>
संजीविताश्च वै सर्वे दृष्टिपातेन पार्वति ।। २६ ।। <br>
तुष्टुवुः प्रणता विप्रा मामतो विविधैः स्तवैः ।। <br>
मया प्रोक्तास्तु ते विप्रा वृणुध्वं वरमुत्तमम् ।। २७ ।। <br>
तैरुक्तं प्रणतैर्देवि लोकानां च हितार्थतः ।। <br>
संम्रियंते प्रजा देव लिंगेनानेन शंकर ।। २८ ।। <br>
ताः संरक्ष जगन्नाथ ह्येषोऽस्माकं वरः प्रभो ।। <br>
प्रतिज्ञातं मया देवि लोकानामनुकंपया ।। २९ ।। <br>
क्षेमारोग्यकरं लिंगं भविष्यति न संशयः ।। <br>
कायावरोहणाद्विप्राः स्वयमत्रागमिष्यति ।। 5.2.14.३० ।। <br>
लकुलीशस्तदा चायं देवः स्पृश्यो भविष्यति ।। <br>
वृद्धिकारी कुटुम्बस्य भविष्यति न संशयः ।।३१।। <br>
कुटुंबेश्वर इति नाम्ना लोके ख्यातिं गमिष्यति ।। <br>
इत्युक्तास्ते मया विप्रास्तत्रैव तपसि स्थिताः ।। ३२ ।। <br>
लकुलीशोऽथ तल्लिंगमारुरोह ममाज्ञया ।। <br>
जनयन्विस्मयं लोके कीर्तिं जनपदे तथा ।। ३३ ।। <br>
कुटुम्बेश्वरसंज्ञं तु ये पश्यंति यशस्विनि ।। <br>
तेषां कुले तु वृद्धिः स्यात्कुटुंबस्य न संशयः ।। ३४ ।। <br>
आश्विनासितपंचम्यां दर्श नं यः करिष्यति ।। <br>
बहुपुत्रो बहुधनो भविष्यति न संशयः ।। ३५ ।। <br>
महतीं श्रियमाप्नोति रोगैश्चापि प्रमुच्यते ।। <br>
सर्वकामसमृद्धोऽसौ मम लोके स मोदते ।।३६ ।। <br>
दर्शनं ये करिष्यंति स्पर्शनं यजनं तथा ।। <br>
ते सर्वे कामसंपूर्णाः प्रयांति मम मंदिरम् ।। ३७ ।। <br>
समीपे तु सरिच्छिप्रा वापीकूपेन संयुता ।। <br>
यस्या दर्शनमात्रेण नरः पापात्प्रमुच्यते ।।३८।। <br>
सोमवारेर्कवारे च स्नात्वा तस्यां समाहितः।।<br>
अष्टम्यां वा चतुर्दश्यां यः पश्येत्कुटुंबेश्वरम् ।। ।। ३९ ।। <br>
राजसूयसहस्रस्य वाजपेयशतस्य च ।। <br>
फलं स लभते देवि सत्यमेतन्मयोदितम् ।। 5.2.14.४० ।। <br>
एष ते कथितो देवि प्रभावः पापनाशनः ।। <br>
कुटुंबेश्वरदेवस्य त्विंद्रद्युम्नेश्वरं शृणु ।। ४१ ।। <br>
इति श्रीस्कांदे महापुराण एकाशीतिसाहस्यां संहितायां पञ्चम आवंत्यखंडे चतुरशीतिलिङ्गमाहात्म्ये कुटुंबेश्वरमाहात्म्यवर्णनंनाम चतुर्दशोऽध्यायः ।।१४।। <br>
<br>
</span>
