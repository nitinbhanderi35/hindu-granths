<span style="font-size: 14pt; line-height: 175%">।। श्रीहर उवाच ।। ।। <br>
चतुस्त्रिंशत्तमं विद्धि देवं वै कंथडेश्वरम् ।। <br>
यस्य दर्शनमात्रेण सर्वपापैः प्रमुच्यते ।। १ ।। <br>
वितस्तायास्तटे रम्ये ब्राह्मणो निवसन्पुरा ।। <br>
बभूव पांडवोनाम दरिद्रेणातिपीडितः ।। २ ।। <br>
ज्ञातिभिश्च परित्यक्तो दुष्टया भार्यया तथा ।। <br>
कंथाप्येका स्थिता यस्य सर्वस्वप्रेमधारिणी ।। ३ ।। <br>
तेनाहं सुतकामेन तोषितो गिरिगह्वरे ।। <br>
मयाप्युक्तं विशालाक्षि पुत्रस्तव भविष्यति ।। ४ ।। <br>
तस्य पुत्रः समुत्पन्नः कंथामध्यादयो निजः ।। <br>
शीतोष्णवारिणी कंथा तस्य पुत्रस्य साऽभवत् ।। ५।। <br>
स च लब्धः प्रसादेन मदीयेन वरानने ।। <br>
रुद्रेण च वरो दत्तः कंथाया भविता पुनः ।। ६ ।। <br>
अथ षष्ठे गते वर्षे मौंजीबंधमचिंतयत् ।। <br>
तदामंत्र्य मुनीन्सर्वान्प्रसाद्य च पुनः पुनः ।। <br>
नमस्कृत्य ऋषीन्सर्वान्पूजयामास भक्तितः ।। ७ ।। <br>
फलैर्वित्तानुसारेण मौंजी तस्याप्यबंधत ।। <br>
तेऽप्युक्ता मुनयः सर्वे प्रसाद्य च पुनःपुन ।। ८ ।। <br>
दीयतामाशिषो ह्यस्मै पुत्राय मुनिसत्तमाः ।। <br>
मम पुत्रस्य पुत्रोऽयं दीर्घायुर्जायतां चिरम् ।। ९ ।। <br>
तूष्णींभूयः स्थिताः सर्वे तच्छ्रुत्वा नोत्तरं ददुः ।। <br>
यदा ते नोत्तरं प्रोचुस्तदा मुनिवरः स्वयम् ।। <br>
ध्यानेन चिंतयामास नूनमल्पायुषं सुतम् ।। 5.2.34.१० ।। <br>
इति ज्ञात्वा तु संमोहमगमत्सहसा मुनिः ।। <br>
विललाप स दुःखार्त्तः सुतस्नेहेन दुःखितः ।। ११ ।। <br>
।। वाडव उवाच।। ।। <br>
दत्तः स्वयं महेशेन ममाल्पायुः कथं सुतः ।।<br>
रुद्रेण च वरो दत्तः प्रसन्नेन पुरा मम ।। १२।। <br>
मत्तुल्यवीर्यः पुत्रस्ते कंथामध्याद्भ विष्यति ।। <br>
जातं च दत्त्वा ह्यल्पायुं मिथ्या त्र्यक्षस्य तद्वचः ।। १३ ।। <br>
पितरं दुःखितं दृष्ट्वा तूष्णींभूतो मुनिस्तदा ।। <br>
स बालः सहसा वाक्यं बभाषे हर्षवर्द्धनम् ।। १४ ।। <br>
त्यजत भयमिदानीं यन्ममार्थे विषण्णा विनिहतनिजयत्नं प्रेतराजं करोमि ।। <br>
शृणुत मम गिरं भोः सेश्वरा लोकपालाः पितृपतिविजयार्थं सत्प्रतिज्ञा ममैषा ।। १५ ।। <br>
अतिविषमतपोभिः शंकरं तोषयित्वा स्वपितुरपि च भक्त्या हन्मि मृत्योर्जयाशाम् ।। <br>
किमतिशयविषाद व्याकुलास्तात सर्वे सपदि पितृपतिं तं स्वे वशे स्थापयामि ।। १६ ।। <br>
प्रयामि रुद्रं शरणं महेश्वरं देवं वरं चाप्युमयाऽविहीनम् ।। <br>
शृण्वंतु सर्वे मुनयः समंतान्न मादृशे मृत्युपराभवोस्ति ।। १७ ।। <br>
तपोभिरुग्रैः शितिकंठपादौ प्रसाद्य मृत्युं न चिराद्विनेष्ये ।। <br>
कंथाजवाक्यामृतलोलनेत्राः संजातरोमां चलसत्स्वदेहाः ।। १८ ।। <br>
पप्रच्छुरेनं मुनयः शिशुं तं जानासि रुद्रं परमं कथं त्वम् ।। <br>
वयं चिरं कालमुपासमानास्तपोभिरुग्रैर्व्रतसंचयैश्च ।। १९ ।। <br>
तथापि विद्मो न वयं महेशं ज्ञातस्त्वयासौ कथमर्भकेण ।। <br>
ईहामहे तं किल पुत्र सम्यक्छ्रोतुं प्रहर्षाद्भुतजातरोमाः ।। 5.2.34.२० ।। <br>
ज्ञातस्त्वया कुत्र कथं महेशो महेश्वरो वै भुवनैकनाथः ।। २१ ।। <br>
इति तेषां वचः श्रुत्वा मुनीनां भावितात्मनाम् ।। <br>
स बालः कथयामास वृत्तांतं पर्वतात्मजे ।। २२ ।। <br>
ममात्र क्रीडतः सिद्धः सिद्धिदः समुपागतः ।। <br>
विज्ञायाल्पायुषं मां तु वात्सल्यादब्रवीदिदम् ।। २३ ।। <br>
गच्छ पुत्र ममादेशान्महाकालवनोत्तमे ।। <br>
दक्षिणे चास्ति यल्लिंगमानंदेश्वरलिंगतः ।। २४ ।। <br>
तमाराधय शीघ्रं त्वं चिरजीवी भविष्यसि ।। <br>
तस्योपदेशदानेन ज्ञातं सम्यङ्महेश्वरात् ।। २५।। <br>
नान्यो देवोस्ति लोकेषु सत्यं सत्यं मुनीश्वराः ।। <br>
तस्मादद्यैव यास्यामि महाकालवने शुभे ।। २६ ।। <br>
लिंगमाराधयिष्यामि विषादस्त्यज्यतामिह ।। <br>
तस्य तद्वचनं श्रुत्वा तेन सार्द्धं महर्षयः ।। २७ ।। <br>
पिता च विस्मितो देवि सर्व एव समागताः ।। <br>
देवमाराधयामास बालः कालजिघांसया।। २८ ।। <br>
लिंगमध्यात्ततो वाणी निःसृता पर्वतात्मजे ।। <br>
अहो तुष्टोस्मि ते वत्स कं कामं प्रददाम्यहम् ।। २९ ।। <br>
।। बाल उवाच ।। ।। <br>
यदि तुष्टोऽसि मे देव ये त्वां पश्यंति शंकर ।। <br>
पापकंथाविनिर्मुक्तास्ते संतु चिरजीविनः ।। 5.2.34.३० ।। <br>
बालस्य भाषितं श्रुत्वा लिंगे नोक्तं यशस्विनि ।। <br>
ये च मां पूजयिष्यंति श्रद्धया परया युताः ।। <br>
ते भविष्यंति सततं जरामरणवर्जिताः ।। ३१ ।। <br>
लप्स्यंते परमान्कामान्भविष्यंति गणोत्तम ।। <br>
पूज्याः सर्वेषु लोकेषु सर्वालंकारभूषिताः ।। ३२ ।। <br>
एवं लब्धवरः कंथः प्रांजलिः समुपस्थितः ।। <br>
लिंगेनोक्तः प्रसन्नेन भूयो वरय सुव्रत ।। ३३ ।। <br>
वरो वै दुर्लभो लोके देवदानवगुह्यकैः ।। <br>
मयावतारितो यस्मान्नास्त्यदेयं तवाधुना ।। ३४ ।। <br>
बालेनोक्तो महादेव यदि देयो वरः पुनः ।। <br>
मन्नाम्ना देव ते ख्यातिर्भूयात्त्रिभुवने भुवि ।। ३५ ।। <br>
एवमस्त्विति लिंगेन प्रोक्तं तुष्टेन पार्वति ।। <br>
तदाप्रभृति देवेशो विख्यातः कंथडेश्वरः ।। <br>
यस्य दर्शनमात्रेण चिरायुर्जायते नरः ।। ३६ ।। <br>
यः समीक्षति तल्लिंगं कंथडेश्वरमीश्वरम् ।। ३७ ।। <br>
पापकंथाविनिर्मुक्तो मुक्तिं यास्यति गौरि सः ।। <br>
पुण्यं यशस्यं गेयं तल्लिंगं पापप्रणाशनम् ।। <br>
पुनाति पातकान्सर्वान्मम नामानुकीर्तनात् ।। ३८ ।। <br>
तेऽधन्याः पुरुषा लोके तेषां जन्म निरर्थकम्।। <br>
यैर्न दृष्टो महाकाले देवोऽसौ कंथडेश्वरः ।। ३९ ।। <br>
एष ते कथितो देवि प्रभावः पापनाशनः ।। <br>
कंथडेश्वरदेवस्य इन्द्रेश्वरमथो शृणु ।। 5.2.34.४० ।। <br>
इति श्रीस्कांदे महापुराण एकाशीतिसाहस्र्यां संहितायां पंचम आवंत्यखण्डे चतुरशीतिलिङ्गमाहात्म्ये कंथडेश्वरमाहात्म्यवर्णनंनाम चतुस्त्रिंशोऽध्यायः ।। ३४ ।।<br>
<br>
<br>
</span>
