<span style="font-size: 14pt; line-height: 175%">॥ श्रीहर उवाच ॥ ॥ <br>
त्रयस्त्रिंशत्तमं देवमानंदेश्वरमीश्वरम् ॥ <br>
विद्धि पापहरं पुण्यं सर्वसंपत्करं सदा ॥ १ ॥ <br>
पुरा राथंतरे कल्पे बभूव पृथिवीपतिः ॥ <br>
अनमित्र इति ख्यातः सार्वभौमो महीतले ॥२॥ <br>
धर्मात्मा महात्मा च पराक्रमधनो नृपः ॥ <br>
अतीत्य सर्वभूतानि बभौ भानुरिवाव्ययः ॥३॥ <br>
समः शत्रौ च पुत्रे च मित्रे च परधर्म्मवित् ॥ <br>
गिरिभद्रा गिरेः पुत्री तेनोढा वरवर्णिनी ॥४॥<br>
अतीव वल्लभा सा च प्राणेभ्योऽपि गरीयसी ॥ <br>
आनंद इति पुत्रोऽभूत्तस्य ज्ञानरतः सुधीः ॥ ५ ॥ <br>
जातमात्रो निजोत्संगे स्थिरमुल्लाप्य वै पुनः ॥ <br>
परिष्वजति हार्देन उल्लापयति पुनःपुनः ॥ ६ ॥ <br>
स जातिस्मरणो जातो मातुरुत्संगमास्थितः ॥ <br>
जहास च तदा माता संक्षुब्धा वाक्यमव्रवीत् ॥ ७ ॥ <br>
भीतास्मि किमिदं वत्स हासो यद्वदने तव ॥ <br>
अकालबोधः संजातः किंस्वित्पश्यसि शोभनम् ॥ ८ ॥ <br>
इत्युक्तो मातरं प्राह सर्वोऽपि स्वार्थमीहते ॥ <br>
मां नेतुमिच्छति पुरो मार्जारी किं न पश्यसि ॥ <br>
अंतर्धानगता चेयं द्वितीया जातहारिणी ॥ ९ ॥ <br>
पुत्रप्रीत्या च मातस्त्वमतः स्वार्थं समीहसे ॥ <br>
उल्लाप्योल्लाप्य बहुशः परिष्वजसि मां बत ॥ 5.2.33.१० ॥ <br>
उद्भूते बालके स्नेहात्संभ्रमात्स्त्रीजनोऽप्ययम् ॥ <br>
ततोयमागतो हासः शृणु चाप्यत्र कारणम् ॥ ॥ ११ ॥ <br>
स्वार्थे प्रसक्ता मार्जारी लोलुपा मामवेक्षते ॥ <br>
तथांतर्द्धानगा चेयं द्वितीया जातहारिणी ॥ १२ ॥ <br>
त्वं तु क्रमेणोपभोग्यं मत्तः फलमभीप्ससि ॥ <br>
न मां जानासि कोऽप्येवं न वै चोपकृतं मया ॥ १३ ॥ <br>
संगतिर्नाति बालानां पंचसप्तदिनात्मकम् ॥ <br>
तथापि स्निह्यसि प्रीत्या परिष्व जसि संततम् ॥ १४ ॥ <br>
ततेति वत्स भो भद्र इत्यलीकं ब्रवीषि माम् ॥ <br>
पुत्रस्य वचनं श्रुत्वा क्रुद्धा माताऽब्रवीदिदम् ॥ १५ ॥ <br>
नाहं त्वामुपकारार्थं वत्स प्रीत्या परिष्वजे ॥ <br>
स्वार्थो मया परित्यक्तो यस्त्वत्तो मे भविष्यति ॥ १६ ॥ <br>
इत्युक्त्वा सा तमुत्सृज्य निष्क्रांता सूतिकागृहात् ॥ <br>
जहार तत्परित्यक्तं सा तदा जातहारिणी ॥ १७ ॥ <br>
सा हृत्वा तं तदा बालं पूर्वजातिस्मरं प्रिये ॥ <br>
हैमिन्याः शयने न्यस्यद्विक्रांतस्य महीभृतः ॥ १८ ॥ <br>
मत्वा स्वकीयं पुत्रं तु विक्रांतेन महीभृता ॥ <br>
कृतं वै नामकरणमानंद इति विश्रुतम् ॥ १९ ॥ <br>
विक्रांतस्य सुतो नीतो बोधस्य च द्विजन्मनः ॥ <br>
चैत्रनामा कृतस्तेन संस्कृतो वेदमंत्रकैः ॥ 5.2.33.२० ॥ <br>
तृतीयं भक्षयामास बोधपुत्रं निशाचरी॥ <br>
जातिस्मरोऽप्यथानंदः कृतोपनयनस्तदा ॥ २१ ॥ <br>
गुरुणा समनुज्ञातं क्रियतामभिवादनम् ॥ <br>
जनन्याः प्रागुपस्थानमित्युक्तो वाक्यमब्रवीत् ॥ २२ ॥ <br>
वंद्या मे कतमा माता जनित्री पालिनी च वा ॥ <br>
आनंदस्य वचः श्रुत्वा गुरुर्वचनमब्रवीत् ॥ २३ ॥ <br>
नन्वियं ते महाभाग जनित्री जनकात्मजा ॥ <br>
विक्रांतस्याग्रमहिषी हैमिनीनाम नामतः ॥ २४ ॥<br>
॥ ॥ आनंद उवाच ॥ ॥ <br>
चैत्रस्य प्रसवित्रीयं चैत्रोऽयं द्विजवेश्मनि ॥ <br>
संस्कृतो ब्राह्मणैर्मंत्रैर्गिरिभद्रासुतस्त्वहम् ॥ २५ ॥ <br>
गुरुराह ततः कस्त्वं चैत्रः को वा त्वयोच्यते ॥ <br>
ततः स कथयामास पूर्ववृत्तांतमादितः ॥ २६ ॥ <br>
॥ गुरुरुवाच ॥ ॥ <br>
अतीव गहनं वत्स संकटं महदागतम् ॥ <br>
न वेद्मि किंचिन्मोहेन भ्रमंति मम बुद्धयः ॥ २७ ॥ <br>
॥ आनंद उवाच ॥ ॥ <br>
मोहस्यावसरः कोऽत्र जगत्येवं व्यवस्थितः ॥ <br>
कः कस्य पुत्रो विप्रर्षे को वा कस्य न बांधवः ॥ २८ ॥ <br>
अतः संसारता हंति संसारं प्राणिनामिह ॥ <br>
महामोहहतं चेतश्चित्रमत्र कथं गुरो ॥ २९ ॥ <br>
ब्रह्मपुत्रस्य दुष्टस्य दुःसहस्य सुता भुवि ॥ <br>
जातहारिणिकानाम परिवर्त्तयते सुतान् ॥ 5.2.33.३० ॥ <br>
मातृद्वयं मया प्राप्तमस्मिन्नेव हि जन्मनि ॥ <br>
मातृद्वयमथो प्राप्तं जातिं संस्मरता सता ॥ ३१ ॥ <br>
सोऽहं तपः करिष्यामि चैत्र आनीयतामिति ॥ <br>
ततः सुविस्मितो राजा सभार्यः सह बंधुभिः ॥३२॥ <br>
तस्मान्निवर्त्त्य ममता मनुमेने च तं प्रति ॥ <br>
चैत्रमानीय तनयं राज्ययोग्यं चकार सः ॥ ३३ ॥ <br>
सन्मान्य ब्राह्मणं येन पुत्रबुद्ध्या स पालितः ॥ <br>
सोऽप्यानंदस्तपस्तेपे महाकालवने शुभे ॥ ३४ ॥ <br>
इंद्रेश्वरस्य देवस्य पश्चिमे लिंगमुत्तमम् ॥ <br>
भक्त्या ह्याराधयामास तपसा दुष्करेण तु ॥ ३५ ॥ <br>
तपस्यंतं ततस्तं तु देवः प्राह शुचिस्मिते ॥ <br>
किमर्थं तप्यसे वत्स तपस्तीव्रं ब्रवीमि ते ॥ ३६ ॥ <br>
मनुना भवता भाव्यं षष्ठेन व्रज तत्कुरु ॥ <br>
अलं ते तपसा तस्मिंस्ततो मुक्तिमवाप्स्यसि ॥ ३७ ॥ <br>
इत्युक्तो देवदेवेन तथेत्याह महामतिः ॥ <br>
बभूव स मनुर्देवि ब्रह्मतुल्यो महायशाः ॥ ३८ ॥ <br>
पुत्रानुत्पादयामास लिंगस्यास्य समर्चनात् ॥ <br>
कृतं नाम तदा देवैरानंदेश्वरमुत्तमम् ॥३९॥ <br>
आनंदेन यतः प्राप्ता सिद्धिर्देवि सुदुर्ल्लभा ॥ <br>
अतो नाम सुविख्यातमानंदेश्वरमीक्ष्यताम् ॥5.2.33.४०॥ <br>
ये पश्यंति विशालाक्षि आनंदेश्वरमीश्वरम् ॥ <br>
ते पुत्रपौत्रसंपन्ना भविष्यंति महीतले ॥ ४१ ॥ <br>
येषां क्षीणं नृणां पापं कोटिजन्मशतोद्भवम् ॥ <br>
तेषां भवति सा भक्तिरानंदेश्वरदर्शनात् ॥४२॥ <br>
तदैव पुरुषो मुक्तो जन्ममृत्युजरादिभिः ॥ <br>
यदा पश्यति देवेशमानंदेश्वरसंज्ञकम् ॥ ४३ ॥ <br>
मयोक्तं मुक्तिदं नृणामानन्देश्वरदर्शनम् ॥ <br>
स्वर्गापवर्गदं देवमानंदं लिंगमुत्तमम् ॥ <br>
अत्र देवैर्विशालाक्षि पूजितं लिंगमुत्तमम् ॥ ॥ ४४ ॥ <br>
एष ते कथितो देवि प्रभावः पापनाशनः ॥ <br>
आनंदेश्वरदेवस्य शृणु त्वं कंथडेश्वरम् ॥ ४५ ॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्य आनंदेश्वरमाहात्म्यवर्णनंनाम त्रयस्त्रिंशोऽध्यायः ॥ ३३ ॥ <br>
<br>
<br>
</span>
