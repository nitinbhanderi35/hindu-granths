<span style="font-size: 14pt; line-height: 175%">॥ईश्वर उवाच॥ <br>
शृणु पंचाशदेकोनं देवेशं पृथुकेश्वरम्॥ <br>
यस्य दर्शनमात्रेण सार्वभौमो नरो भवेत् ॥ १ ॥ <br>
वंशे स्वायंभुवे देवि ह्यंगो राजा बभूव ह ॥ <br>
मृत्योस्तु दुहिता तेन परिणीता सुदुर्मुखा ॥२ ॥ <br>
वेननामा सुतो जातो नास्तिको धर्मदूषकः ॥ <br>
देवब्रह्मस्वहारी च परभार्यापहारकः ॥ ३ ॥ <br>
स च शप्तो द्विजैर्देवि तत्क्षणान्निधनं गतः ॥ <br>
तदूरोर्मथ्यमानात्तु निपेतुर्म्लेछजातयः ॥ ४ ॥ <br>
शरीरे मातुरंशेन कृष्णांजनचयप्रभाः ॥ <br>
पितुरंशात्समुत्पन्नो धार्मिको द्विजसत्तमैः ॥ <br>
मथिताद्दक्षिणाद्धस्तात्पृथुः प्रथितविक्रमः ॥ ५ ॥ <br>
स विप्रैरभिषिक्तश्च तपः कृत्वा सुदुष्करम् ॥ <br>
विष्णोर्वरेण महता प्रभुत्वमगमन्नृपः ॥ ६ ॥ <br>
स च स्वाध्यायरहिता निर्वषट्कारनिर्द्धनाः ॥ <br>
हाहाभूताः प्रजा दृष्ट्वा ततोऽभूद्दुःखितो नृपः ॥ ७ ॥ <br>
स दोग्धुमैच्छत्त्रैलोक्यं सदेवासुरमानुषम् ॥ ८ ॥ <br>
एतस्मिन्नंतरे प्राप्तो नारदो मुनिसत्तयः ॥ <br>
क्रोधाविष्टं पृथुं दृष्ट्वा वाक्यं चेदमुवाच ह ॥ ९ ॥ <br>
लोकत्रयविनाशाय मा कोपं कुरु भूपते ॥ <br>
पृथ्व्यानया ग्रासितानि सस्यानि विविधानि च ॥ <br>
गिलितानि च अन्नानि विद्ध्येवैतन्मतं मम ॥ 5.2.49.१० ॥ <br>
नारदस्य च वाक्येन क्रोधं चक्रे पृथुस्तदा ॥ <br>
निर्दग्धुमैच्छत्पृथिवीं सशै लवनकाननाम् ॥ ११ ॥ <br>
मुमोच शस्त्रमाग्नेयं तेन सा धरणी तदा ॥ <br>
दह्यमाना भयार्त्ता च गौर्भूत्वा पृधुमभ्यगात् ॥ १२ ॥ <br>
सा वध्यमाना तेनैव नृपं वचनमब्रवीत् ॥ <br>
शरणं समनुप्राप्ता गौरहं नृपसत्तम ॥ १३ ॥ <br>
गौरवध्या महीपाल वत्सं कृत्वा च दुग्धि माम् ॥ १४ ॥ <br>
तस्यास्तद्वचनं श्रुत्वा दुदोह नृपसत्तमः ॥ <br>
भास्वद्रत्नानि सस्यानि कृत्वा वत्सं हिमालयम् ॥१५॥ <br>
जाताः प्रजाश्च सुमुखाः प्रवृत्तश्च महोत्सवः ॥ <br>
प्रवृत्ता यागदानादि क्रिया मगलपूर्विकाः ॥ १६ ॥ <br>
राजाथ चिंतयामास मया पापमिदं कृतम् ॥ <br>
अवध्याश्च स्त्रियः प्रोक्ता गौरवध्या द्विजस्तथा ॥ १७ ॥ <br>
स्त्रीरूपधारिणी पृथ्वी मोहादेषा मया हता ॥ <br>
गोवधे च कृता बुद्धिरहो पापपरंपरा॥<br>
तस्माद्वह्निं प्रवेक्ष्यामि चितां कृत्वा न संशयः ॥ १६ ॥ <br>
एवं चिंतयतस्तस्य पृथोरमिततेजसः ॥ <br>
आजगाम पुनस्तत्र नारदो भगवानृषिः ॥ १९ ॥ <br>
दृष्ट्वा तथाविधं दीनं चिंतयानं पृथुं प्रिये ॥ <br>
उवाच नारदो धीमान्किमेतदिति पार्थिव॥ 5.2.49.२० ॥ <br>
ततः स कथयामास मया पापमिदं कृतम्॥ <br>
अवध्या स्त्री हता विप्र कृता बुद्धिश्च गोवधे ॥ २१ ॥ <br>
काँल्लोकानु गमि ष्यामि कृत्वा कर्म सुदारुणम् ॥ <br>
मरिष्यामि न संदेहो ब्रह्महा पापपूरुषः ॥ २२ ॥ <br>
अथ चेष्टोपदेशेन दुःखादुद्धर मां द्विज ॥ <br>
तस्य तद्वचनं श्रुत्वा कथयामास नारदः ॥ <br>
महापापप्रशमनं लिंगमाहात्म्यमुत्तमम् ॥ २३ ॥ <br>
महाकालवने लिंगमभयेश्वरपश्चिमे ॥ <br>
महापापक्षयकरं विद्यते तत्र भूपते ॥<br>
गच्छ त्वं सहसा राजंस्तत्र पूतो भविष्यसि ॥ २४ ॥ <br>
नारदस्य वचः श्रुत्वा पृधुस्तत्र जगाम सः ॥ <br>
दृष्ट्वा लिंगं च वै रम्यं विपापस्तत्क्षणादभूत् ॥ ॥ २५ ॥ <br>
द्वादशादित्यसंकाशो बभूव पृथिवीपतिः ॥ २६ ॥ <br>
ततोंऽतरिक्षगैर्देवि कृतं नाम वरानने ॥ <br>
पृथुना पूजितो यस्माद्भविष्यति महीतले ॥ <br>
अद्यप्रभृति विख्यातो देवोऽयं पृथुकेश्वरः ॥ २७ ॥ <br>
ये च द्रक्ष्यंति देवेशं पृथुकेश्वरमीश्वरम् ॥ <br>
ते सर्वकामसंपूर्णा भविष्यंति महीतले ॥ २८ ॥ <br>
अज्ञानाज्ज्ञानतो वापि यत्पापं जायते नृणाम्॥ <br>
तत्पापं यास्यति क्षिप्रं पृथुकेश्वरदर्शनात् ॥ २९ ॥ <br>
वाचिकं मानसं वापि कायिकं गुह्यसंभवम् ॥ <br>
प्रकाशं वा कृतं पापं प्रसंगादपि यत्कृतम् ॥ <br>
तत्सर्वं यास्यति क्षिप्रं पुथुकेश्वरदर्शनात् ॥ 5.2.49.३० ॥ <br>
पूजयिष्यंति ये भक्त्या देवं वै पृधुकेश्वरम् ॥ <br>
राज्यं प्राप्स्यंति ते सम्यङ्नृलोके च त्रिविष्टपे ॥ ३१ ॥ <br>
भुक्त्वा राज्यं मनुष्याणां देवानां च महीतले ॥ <br>
यास्यंति परमं स्थानं ब्रह्मणः परमेष्ठिनः ॥ ३२ ॥<br>
&nbsp;इत्युक्त्वा देवसंघैश्च पूजितः पृथुकेश्वरः ॥ <br>
पृथुः शशास पृथिवीं सपत्तनां सपर्वताम् ॥ ३३ ॥ <br>
एष ते कथितो देवि प्रभावः पापनाशनः ॥ <br>
पृथुकेश्वर देवस्य शृणु वै स्थावरेश्वरम् ॥ ३४ ॥ <br>
इति श्रीस्कांदे महापुराण एकाशीतिसाहस्र्यां सहितायां पञ्चम आवंत्यखण्डे चतुरशीतिलिंगमाहात्म्ये पृथुकेश्वरमाहात्म्यवर्णनंनामैकोनपंचाशत्तमोऽध्यायः॥ ४९॥ <br>
<br>
<br>
</span>
