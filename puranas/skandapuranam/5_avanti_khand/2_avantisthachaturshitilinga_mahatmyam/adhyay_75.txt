<span style="font-size: 14pt; line-height: 175%">॥ईश्वर उवाच ॥ ॥ <br>
पञ्चसप्ततिकं देवं वडलेश्वरसंज्ञकम्॥ <br>
विद्धि पापहरं देवि दर्शनात्कामदं नृणाम् ॥ १ ॥ <br>
धनदस्य सखा देवि मणिभद्रो बभूव ह ॥ <br>
ईर्ष्याप्रभावस्तत्पुत्रो वडलोनाम कोपनः ॥ २ ॥ <br>
रूपवान्सर्वदा कामी सदा मत्तो बलाधिकः ॥ <br>
कदाचित्स गतो रम्यां नलिनीं धनदस्य च ॥ ३ ॥ <br>
रत्यर्थं कामसेवार्थं गुप्तां रहसि निर्मिताम् ॥ <br>
ददर्श कुसुमैश्छन्नां वज्रवैडूर्यभूषिताम् ॥ ४ ॥ <br>
तां वै विद्रुमसंछन्नां मुक्तादामविरा जिताम् ॥ <br>
सुरम्यां विपुलच्छायां स्वर्णपंकजशोभिताम् ॥ ५ ॥ <br>
कुबेरभवनाभ्याशे वल्लभां धनदस्य च ॥ <br>
आक्रीडं राजराजस्य कुबेरस्य महा त्मनः ॥ ६ ॥ <br>
राक्षसैः किंनरैश्चैव गुप्तां खङ्गधरैः सदा ॥ <br>
तां दृष्ट्वा परमप्रीतो बभूव वडलस्तदा ॥ ७ ॥ <br>
प्रियया सहितो रेमे स्थाने गुप्ते मनोहरे ॥ <br>
रेमे रमणकैर्योगैरनंगेन वशीकृतः ॥ ८ ॥ <br>
तत्र गुप्ता रणे शूरा राक्षसा रणकोविदाः ॥ <br>
रक्षंति शतसाहस्रं सर्वायुधपरिच्छदाः ॥ ९ ॥ <br>
ते तु दृष्ट्वैव वडलं मणिभद्रसुतं प्रिये ॥ <br>
भक्ष्यैः संपूरितमुखं दिव्यचन्दनभूषितम् ॥ 5.2.75.१० ॥ <br>
केतकीगर्भपत्राभैर्दंतैर्दिव्यतराननम् ॥ <br>
युद्धार्थे बद्धनिस्त्रिंशं शक्तियुक्तमरिंदमम् ॥ ११ ॥ <br>
भार्यासहायमुन्मत्तं पर्यंके च स्थितं सदा ॥ <br>
रत्यर्थमागतं ज्ञात्वा अन्योन्यमभिचुक्रुशुः ॥ १२ ॥ <br>
मा वीरानेन मार्गेण सभार्यो गन्तुमर्हसि ॥ <br>
आक्रीडोऽयं कुबेरस्य धनदस्य महात्मनः ॥ १३ ॥ <br>
देवा देवर्षयो यक्षा गन्धर्वाः किंनरास्तथा ॥ <br>
आमन्त्र्य यक्षप्रवरं विहरंति रमंति च ॥ १४ ॥ <br>
नेह शक्यं विनादेशाद्विहर्तुं क्रीडितुं चिरम्॥ <br>
भ्रात्रामात्येन सुहृदा केनापि च सुतेन च ॥ १५ ॥ <br>
येनकेनचिदन्यायादवमन्य धनेश्वरम् ॥ <br>
विहारः क्रियते दर्पात्स विनश्येदसंशयम् ॥ १६ ॥ <br>
एवं स राक्षसैर्घोरैर्वडलो विनिवारितः ॥ <br>
मा मैवमिति सक्रोधं भर्त्सयद्भिः समंततः ॥ १७ ॥ <br>
कदर्थीकृत्य तु स तान्राक्षसान्भीमविक्रमः ॥ <br>
व्यगाहत महातेजास्ते सर्वे तं न्यवारयन् ॥ १८ ॥ <br>
गृह्णीत बध्नीत निकृन्ततैनं पिबाम खादाम च वृत्तहीनम् ॥ <br>
क्रुद्धा ब्रुवंतो ह्यपतन्द्रुतं ते शस्त्राणि चोद्यम्य विवृत्तनेत्राः ॥ १९ ॥ <br>
ततः स गुर्वीं यमदण्डकल्पां महागदां कांचनपट्टनद्धाम् ॥ <br>
प्रगृह्य तामभ्यपतत्तरस्वी ततोऽब्रवीत्तिष्ठत तिष्ठतेति ॥ 5.2.75.२० ॥ <br>
ते तस्य वीर्यं च वलं च दृष्ट्वा विद्याबलं बाहुबलं तथैव ॥ <br>
न शक्नुवंतः सहितुं समेता हताः प्रवीराः सहसा निवृत्ताः ॥ २१ ॥ <br>
विदार्यमाणास्तत एव तूर्णमाकाशमास्थाय विमूढसंज्ञाः ॥ <br>
कैलासशृंगाण्यभि दुद्रुवुस्ते यक्षार्दिता रक्षपालाः प्रभग्नाः ॥ २२ ॥ <br>
स शक्रवद्दानवदैत्यसंघान्विक्रम्य जित्वा मदनाभितप्तः ॥ <br>
विगाह्य तां पुष्करिणीं समर्थः कामं स चिक्रीडति यक्षपुत्रः ॥ २३ ॥ <br>
ततस्तु ते रक्षपालाः समेत्य धनेश्वरं वै वडलेन नुन्नाः ॥ <br>
यक्षस्य धैर्यं सुबलं च संख्ये यथावदाचख्युरतीव भीताः ॥ ॥ २४ ॥ <br>
तेषां तु वचनं श्रुत्वा मणिभद्रो महायशाः ॥ <br>
शशाप पुत्रं दयितं वडलं प्रभुकारणात् ॥ २५ ॥ <br>
यस्मात्सा नलिनी रम्या सेविता वडलेन तु॥ <br>
दयिता धनदस्यापि यथा माता तथैव सा ॥२६॥ <br>
तस्मात्पुत्रो मदीयस्तु सर्वभागविवर्जितः॥<br>
पंग्वन्धो बधिरो दीनः क्षयरोगमवाप्स्यति॥ ॥ २७ ॥ <br>
इति शप्तस्तदा जातो वडलो भोगवर्जितः ॥ <br>
पतितो भूतले चैव तस्मिन्स्थाने गतोऽपि सन् ॥ २८ ॥ <br>
पीडितः क्षयरोगेण न शशाक विचेष्टितुम् ॥ <br>
अन्धोऽथ बधिरो जातो गुरुशापहतस्तदा ॥ २९ ॥ <br>
चिंतयामास सहसा शापमत्यद्भुतं महत् ॥ <br>
शप्तोऽहं केन सहसा जीवन्योन्यंतरं गतः ॥ 5.2.75.३० ॥ <br>
कथं शप्तोऽस्मि तातेन मणिभद्रेण वल्लभः ॥ <br>
पुत्रो युवा च शूरश्च शत्रुपक्षक्षयंकरः ॥ ३१ ॥ <br>
धन्योऽसौ मणिभद्रोऽपि मत्तातो येन भूतले ॥ <br>
प्रभुभक्त्या निजः पुत्रः शप्तस्त्यक्तश्च तत्क्षणात् ॥ ३२ ॥ <br>
वडलेन पुनः प्रोक्तं धन्योऽहं प्रभुकारणात्॥ <br>
उत्सवो निधनंनाम भर्तृपिण्डोपजीविनाम् ॥ ३३ ॥ <br>
अन्यायेन यथाकामं प्रारब्धः संचितश्चिरम्॥ <br>
तेनाहं शापतां प्राप्तो यास्यामि नरकं ध्रुवम्॥ ३४ ॥ <br>
एवं विलपतस्तस्य वडलस्य वरानने ॥ <br>
आजगाम तमुद्देशं मणिभद्रो महाबलः ॥ <br>
ददर्श पुत्रं पंग्वंधं क्षयरोगप्रपीडितम् ॥ ३५ ॥ <br>
निःश्वसंतं सुदुःखार्त्तं विल पंतं पुनःपुनः ॥ <br>
प्रत्युवाच सुतं यक्षो मणिभद्रोऽतिदुःखितः ॥ <br>
मया कुपित्रा हा वत्स शप्तस्त्वं प्रभुकारणात् ॥ ३६ ॥ <br>
त्वयेयं नलिनी रम्या धन दस्यातिवल्लभा ॥ <br>
सेविता कामतप्तेन प्रवरा राक्षसा हताः ॥ ३७ ॥ <br>
तस्मात्पुत्र मया शप्तो न मिथ्या स भविष्यति ॥ <br>
प्रभुर्देवः प्रभुः स्वामी प्रभुर्माता प्रभुः पिता ॥ ३८ ॥ <br>
स्वाम्यर्थे यः प्रियान्प्राणान्परित्यजति संगरे ॥ <br>
स याति परमं स्थानं ब्रह्मलोकं सनातनम्॥ ३९ ॥ <br>
न मन्त्रसाध्यः शापोयं नौषधेन व्रतेन च ॥ <br>
नियमेन च दानेन तस्मान्मद्वचनं कुरु ॥ 5.2.75.४० ॥ <br>
मया श्रुतं शक्रलोके पुराणं स्कंदकीर्त्तितम् ॥ <br>
ब्रुवतो नारदस्यैव देवानां संनिधौ पुरा ॥ ४१ ॥ <br>
प्रभावो वर्णितस्तेन महाकालवनस्य च ॥ <br>
क्षेत्रे ह्यस्मिन्महालिंगं स्वर्गद्वारस्य दक्षिणे ॥ ४२ ॥ <br>
विद्यते व्याधिशमनं रूपसौभाग्यदायकम् ॥ <br>
तत्राहं त्वां च नेष्यामि विमानेनाशुगामिना ॥ ४३ ॥ <br>
इत्युक्त्वा मणिभद्रेण समानीतः सुतस्तदा ॥ <br>
यत्र देवाधिदेवोऽसौ स्वर्गद्वारस्य दक्षिणे॥ ४४ ॥ <br>
स्पर्शनात्तस्य लिंगस्य चक्षुष्मान्रूपवान्बली ॥ <br>
सुपादः श्रुतिसंयुक्तस्तत्क्षणादभवत्तदा ॥४५॥ <br>
दृष्ट्वा सुमहदाश्चर्यं  मणिभद्रेण पार्वति॥ <br>
कृतं नाम सुहृष्टेन स्वीयपुत्रस्य नामतः॥ <br>
चक्षुष्मान्वडलो जातो लिंगस्यास्य प्रभावतः॥४६॥ <br>
अद्यप्रभृति देवोऽयं वडलेश्वरसंज्ञकः॥ <br>
भविष्यति त्रिलोकेषु विख्यातो नेत्रदायकः॥४७॥ <br>
पूजयिष्यंति ये देवं वडलेश्वरसंज्ञकम्॥ <br>
लिंगं लोकेषु विख्यातं ते प्राप्स्यंति मनोरथम्॥४८॥ <br>
दृष्टो हरति पापानि स्पृष्टो राज्यं प्रयच्छति॥ <br>
अर्चितो भक्तिभावेन मोक्षं दद्यान्न संशयः॥४९॥ <br>
कार्त्तिके शुक्लपक्षस्य तिथिर्वै द्वादशी भवेत् ॥ <br>
तस्यां ये पूजयिष्यंति वडलेश्वरसंज्ञकम् ॥5.2.75.५० ॥ <br>
दानं तैः सततं दत्तं ते यांति परमं पदम् ॥ <br>
प्रयागे च प्रभासे च गंगासागरसंगमे ॥५१॥ <br>
तपस्तप्तं भवेत्तैस्तु ते मुक्ता नात्र संशयः ॥ <br>
गर्भवासे न जायंते सर्वसौख्यसमन्विताः ॥ ५२ ॥ <br>
गाणपत्या भविष्यंति शंकरस्य सदा प्रियाः ॥ <br>
सौभाग्यरूपसंपन्नाः पुत्रपौत्रैश्च संयुताः ॥ <br>
जायंते मानवा लोके वडलेश्वरदर्शनात् ॥ ५३ ॥ <br>
गर्भवासे महाकष्टे यस्य वासो न रोचते ॥ <br>
सोऽभ्यर्चयतु भावेन वडलेश्वरमीश्वरम् ॥ ५४ ॥ <br>
न लिंगेन विना सिद्धिर्दुर्लभं परमं पदम् ॥ <br>
गतिर्न जायते स्वर्गे यावल्लिंगं तु नार्चयेत् ॥५५॥ <br>
लिंगार्चन विहीनानां सिद्धिश्चापि सुदुर्लभा ॥ <br>
मम पुत्रेण संप्राप्तमीप्सितं लिंगतो यतः ॥ ५६ ॥ <br>
इत्युक्त्वा मणिभद्रोऽपि सुतेन सहितो ययौ ॥ <br>
यत्र देवो धनाध्यक्षः स्थानं स्वं परमं गतः ॥ ५७ ॥ <br>
एष ते कथितो देवि प्रभावः पापनाशनः ॥ <br>
वडलेश्वरदेवस्य श्रूयतामरुणेश्वरम् ॥ ५८ ॥ <br>
इति श्रीस्कांदे महापुराण एकाशीतिसाहस्र्यां संहितायां पंचम आवंत्यखण्डे चतुरशीतिलिङ्गमाहात्म्य उमामहेश्वरसंवादे वडलेश्वरमाहात्म्यवर्णनं नाम पंचसप्ततितमोऽध्यायः ॥ ७५ ॥ <br>
<br>
<br>
</span>
