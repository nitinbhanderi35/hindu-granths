<span style="font-size: 14pt; line-height: 175%">॥ श्रीहर उवाच ॥ ॥ <br>
षट्चत्वारिंशकं देवि वीरेश्वरमथो शृणु ॥ <br>
यस्य दर्शनमात्रेण कुलवृद्धिर्भवेद्ध्रुवम् ॥ १ ॥ <br>
निशामय महा वि वीरेशाविर्भवं परम् ॥ <br>
यच्छ्रुत्वा पितरः पुण्यं प्राप्नुयुर्विपुलं शिवे ॥ २ ॥ <br>
आसीदमित्रजिन्नाम राजा परपुरंजयः ॥ <br>
धार्मिकः सत्त्वसंपन्नः प्रजारंजनतत्परः ॥ ३ ॥ <br>
यशोधनो वदान्यश्च सुधीर्ब्राह्मणदैवतः ॥ <br>
सदैवावभृथस्नातः परिक्लिन्नशिरोरुहः ॥४॥ <br>
विनीतो नीतिसंपन्नः कुशलः सर्वकर्मसु ॥ <br>
विद्याविशारदश्चाथ गुणवान्गुणिवत्सलः ॥ ५ ॥ <br>
कृतज्ञो मधुरालापः पापकर्मपराङ्मुखः ॥ <br>
सत्यवाञ्छौचनिलयः सत्यवाग्विजितेंद्रियः ॥ ६ ॥ <br>
रणांगणे कृतांतस्य संख्यावांश्च सदोजिरे ॥ <br>
कामिनीकेलिकालज्ञो युवापि स्थविरप्रियः ॥ ७ ॥ <br>
धर्मार्थ धनकोशश्च समृद्धबलवाहनः ॥ <br>
सुभगश्च सुरूपश्च सुमेधाः सुप्रजाप्रियः ॥ ८ ॥ <br>
स्थैर्यधैर्यसमापन्नो देशकालविचक्षणः ॥ <br>
मान्यानां मानदो नित्यं सर्वदूषणवर्जितः ॥ ९ ॥ <br>
वासुदेवांघ्रियुगले चेतोवृत्तिं निधाय च ॥ <br>
चकार राज्यं निर्द्वंद्वं धिग्धिगीतिविवर्जितम ॥ 5.2.46.१० ॥ <br>
अलंघ्यशासनः श्रीमान्विष्णुभक्तिपरायणः ॥ <br>
अभुनक्प्रवरान्भोगान्समंताद्विष्णुसंस्कृतान् ॥ ११ ॥ <br>
हरेराराधनान्युच्चैः प्रतिसौधं पदेपदे ॥ <br>
तस्य राज्ये समभवन्महाभागनिधेः शिवे ॥ १२ ॥ <br>
गोवृन्दगोपगोपालगोपीजनमनोहर ॥ <br>
गदापाणे गुणातीत गुणाश्च गरुडध्वज ॥ १३ ॥ <br>
केशिहन्कैटभाराते कंसारे कमलापते ॥१४॥ <br>
कृष्ण केशव कंजाक्ष कीनाशभयनाशन ॥ <br>
पुरुषोत्तम पापारे पुण्डरीकविलोचन ॥१५॥ <br>
पीतकौशेयवसन पद्मनाभ परात्पर ॥ <br>
जनार्द्दनजगन्नाथ जाह्नवीजलजन्मभूः ॥१६॥ <br>
जन्मिनां जन्महरण जंजपूकौघनाशन ॥ <br>
श्रीवत्सवक्षः श्रीकंठ श्रीकर श्रेयसांनिधे ॥ १७ ॥ <br>
श्रीरंग शार्ङ्गकोदंड शौरे शीतांशुलोचन॥<br>
दैत्यारे दानवाराते दामोदर दुरंतक ॥१८॥ <br>
देवकीहृदयानंद दंदशूकेश्वरेशय ॥ <br>
विष्णो वैकुण्ठनिलय बाणारे विष्ट रश्रवः ॥१९॥ <br>
विष्वक्सेन विभो वीर वनमालिन्बलिप्रिय ॥ <br>
त्रिविक्रम त्रिलोकेश चक्रपाणे चतुर्भुज ॥5.2.46.२०॥ <br>
इत्यादीनि पवित्राणि नामानि प्रति मंदिरे ॥ <br>
स्त्रीवृद्धबालगोपालवदनोदीरितानि तु ॥ २१ ॥ <br>
श्रूयंते यत्र कुत्रापि रम्याणि मधुविद्विषः ॥ <br>
सुरम्यकाननान्येव विलोक्यंते गृहेगृहे ॥ ॥ २२ ॥ <br>
विचित्राणि चरित्राणि गीयंते च गृहेगृहे ॥ <br>
सौधभित्तिषु दृश्यंते चित्राणि कृत्रिमाणि च ॥ २३ ॥ <br>
ऋते हरिकथायास्तु नान्या वार्त्ता निशम्यते ॥ <br>
हरिणा नैव वध्यंते हरिणा मांसधारिणः ॥ २४ ॥ <br>
तस्य राज्ञो भयाद्व्याधैररण्ये सुखचारिणः ॥ <br>
न मत्स्या नैव च बका वराहाश्च न केनचित् ॥ २५ ॥ <br>
हन्यंते क्वापि तद्भीत्या मत्स्यमांसाशिनाऽपि व ॥ <br>
अपुत्रा न नरास्तस्य राष्ट्रेऽमित्रजितः क्वचित् ॥ २६ ॥ <br>
स्तनपानं न कुर्वंति संप्राप्य हरिवासरम् ॥ <br>
पशवोऽपि तृणाहारं परित्यज्य हरेर्दिने ॥ <br>
उपोषणपरा जाता अन्येषां का कथा नृणाम् ॥ २७ ॥ <br>
महामहोत्सवः सर्वैः पुरौकोभिर्वितन्यते ॥ <br>
अस्मिन्प्रशासति भुवं संप्राप्ते हरिवासरे ॥ २८ ॥ <br>
यो विष्णुभक्तिरहितः प्राणैरपि धनैरपि ॥ <br>
स एव दण्ड्यो भुंक्ते यो राज्ञोऽमित्रजितः क्षितौ ॥ २९ ॥ <br>
अन्त्यजा अपि तद्राष्ट्रे शंखचक्रांकधारिणः ॥ <br>
संप्राप्य वैष्णवीं दीक्षां दीक्षिता इति संस्थिताः ॥ 5.2.46.३० ॥ <br>
शुभानि यानि कर्माणि क्रियंतेऽनुदिनं जनैः ॥ <br>
वासुदेवे समर्प्यंते तानि तैरफलेप्सुभिः ॥ ३१ ॥ <br>
विना मुकुंदगोविंद परमानंदमच्युतम् ॥ <br>
नान्यो जप्येत नम्येत सभाज्येत जनः क्वचित् ॥ <br>
कृष्ण एव परो बंधुस्तस्यासीदवनीपतेः ॥३२॥ <br>
एवं तस्मिन्महीपाले राज्ये सम्यक्प्रशासति ॥ <br>
एकदा नारदः श्रीमांस्तं दिदृक्षुः समाययौ ॥ ३३ ॥ <br>
राज्ञा समर्चितः सोऽथ मधुपर्कविधानतः ॥ <br>
नारदो वर्णयामास तममित्रजितं नृपम् ॥ ३४ ॥ <br>
॥ श्रीनारद उवाच ॥ ॥ <br>
धन्योऽसि कृतकृत्योऽसि मान्योऽप्यसि दिवौकसाम् ॥ <br>
सर्वभूतेषु गोविंदं परिपश्यन्विशांपते ॥ ३५ ॥ <br>
यो वेदपुरुषो विष्णुर्यो यज्ञपुरुषो हरिः ॥ <br>
योंऽतरात्मास्य जगतः कर्ता हर्ताविता विभुः ॥ ३६ ॥ <br>
तन्मयं पश्यतो विश्वं तव भूपालसत्तम ॥ <br>
दर्शनं प्राप्य शुभदं शुचित्वमगमं परम् ॥ ३७ ॥ <br>
एष एव हि सारोऽत्र संसारे क्षणभंगुरे ॥ <br>
कमलाकांतपादाब्जभक्तिभावोऽखिलप्रदः ॥ ३८ ॥ <br>
परित्यज्य हि यः सर्वं विष्णुमेकं सदा भजेत् ॥ <br>
सुमेधसं भजंते तं पदार्थाः सर्व एव हि ॥ ३९ ॥ <br>
हृषीकेशे हृषीकाणि यस्य स्थैर्यं गतान्यहो ॥ <br>
स एव स्थैर्यमाप्नोति ब्रह्मांडेऽतीव चंचले ॥ 5.2.46.४० ॥ <br>
यौवनं धनमायुष्यं जलं पद्मदले यथा ॥ <br>
अतीव चंचलं ज्ञात्वाऽच्युतमेव सदाश्रयेत् ॥ ४१ ॥ <br>
वाचि चेतसि कर्णेऽथ यस्य देवो जनार्दनः ॥ <br>
स एव सर्वदा वेद्यो नररूपी जनार्द्दनः ॥ <br>
निर्व्याजप्रणिधानेन शीलयित्वा श्रियःपतिम् ॥ ४२ ॥ <br>
पुरुषोत्तमतां को न प्राप्तस्त्वमिव भूतले ॥ <br>
अनया विष्णुभक्त्या ते संतुष्टेंद्रियमानसः ॥ <br>
उपकर्तुमना ब्रूयां तन्निशामय भूपते ॥ ४३ ॥ <br>
मालाविद्याधरसुता नाम्ना मलयगंधिनी ॥ <br>
क्रीडंती पितुराक्रोडे हृता कंकालकेतुना ॥ ४४ ॥ <br>
कपालकेतुपुत्रेण दानवेन बलीयसा ॥ <br>
आगामिन्यां तृतीयायां तस्याः पाणिग्रहः किल ॥ ४५ ॥ <br>
पाताले चंपकावत्यां नगर्यां सास्ति सांप्रतम् ॥ <br>
हाटकेशात्समागच्छंस्तयाऽहं साश्रुनेत्रया ॥ ॥ ४६ ॥ <br>
दृष्टः प्रणम्य विज्ञप्तो यथा तच्च निशामय ॥ <br>
ब्रह्मचारिन्मुनिश्रेष्ठ गंधमादनशैलतः ॥ ४७ ॥ <br>
बालक्रीडनकासक्तां मां जह्रे त्रस्तमान साम् ॥ <br>
कंकालकेतुर्दुर्वृत्तस्तस्य नास्ति च पातकः ॥ ४८ ॥ <br>
स स्वत्रिशूलघातेन म्रियते नान्यथा रणे ॥ <br>
जगत्पर्याकुलीकृत्य निद्रात्यथ विनिर्भयः ॥ ४९ ॥ <br>
यदि कोपि कृतज्ञो मां हत्वेमं दुष्टदानवम् ॥ <br>
मद्दत्तेन त्रिशूलेन नयेद्भद्रं च वै कृतम् ॥ 5.2.46.५० ॥ <br>
यद्यत्रोपचिकीर्षुस्त्वं रक्ष मां दुष्ट दानवात् ॥ <br>
ममापि हि वरो दत्तो भगवत्योमया पुरा ॥ <br>
विष्णुभक्तो युवा धीमान्पुत्रि त्वां परिणेष्यति ॥ ५१ ॥ <br>
आतृतीयातिथि यथा तद्वाक्यं तथ्यतां व्रजेत्॥ <br>
तथा निमित्तमात्रं त्वं भव यत्नं समाचर ॥ ५२ ॥ <br>
इति तद्वचनाद्राजन्विष्णुभक्तिपरायणम् ॥ <br>
युवानं चापि धीमन्तं त्वामनुप्राप्तवानहम् ॥५३॥ <br>
तद्गच्छ कार्यसिद्ध्यै त्वं हत्वा तं दुष्टदानवम्॥ <br>
आनयाशु महाबाहो शुभां मलयगंधिनीम्॥५४॥ <br>
सा तु विद्याधरी बाला विलोक्य त्वां नरेश्वर ॥ <br>
अवश्यमेव तच्छूलं दास्यतीति विनिश्चितम् ॥ <br>
पार्वतीवचनाद्दुष्टं घातयिष्यस्यसंशयम्॥ ५५॥ <br>
इति नारदवाक्यं स निशम्यामित्रजिन्नृपः ॥ <br>
अनल्पोत्कलिको जातो विद्याधरसुतां प्रति॥<br>
उपायं चापि पप्रच्छ गंतुं वै चंपकावतीम् ॥५६॥ <br>
नारदेन पुनः प्रोक्तः स राजा गिरिराजजे ॥ <br>
तूर्णमर्णवमासाद्य पूर्णिमादिवसे नृप ॥५७॥<br>
भवान्द्रक्ष्यति पोतस्थकल्पवृक्षरथास्थिताम्॥<br>
तत्र दिव्यांगनां कांचिद्दिव्यपर्यंकसुस्थिताम्॥ <br>
वीणामादाय गायंतीं गाथामत्यंतसुस्वरम् ॥५८॥ <br>
यत्कर्म विहितं येन शुभं वाप्यथवाऽशुभम् ॥ <br>
स एव भुंक्ते  तत्तथ्यं विधिस्तत्र नियंत्रितः ॥५९॥ <br>
गाथामिमां तु संगीय सरथा समहीरुहा ॥ <br>
सपर्यंका क्षणादेव मध्येसिंधुं प्रवेक्ष्यति ॥5.2.46.६०॥ <br>
भवानप्यविशंकं च ततः पोतान्महार्णवे ॥ <br>
तमनुव्रजतु क्षिप्रं यज्ञवाराहसा त्मवान् ॥ ६१ ॥ <br>
ततो द्रक्ष्यसि पाताले नगरीं चंपकावतीम् ॥ <br>
महामनोहरा राजन्सनाथां बालया तया ॥ ६२ ॥ <br>
इत्युक्त्वांतर्हितो देवि स चतुर्मु खनंदनः ॥ <br>
राजाप्यर्णवमासाद्य यथोक्तं परिलक्ष्य च ॥ ६३ ॥ <br>
विवेशांतः समुद्रं च नगरीमाससाद ताम् ॥ <br>
सापि विद्याधरी बाला नेत्रयोः प्राघु णीकृता ॥ ६४ ॥ <br>
तेन राज्ञा त्रिजगतीसौंदर्यश्रीरिवैकिका ॥ <br>
पाताले देवतेयं वा मम नेत्रोत्सवाय किम् ॥ ६५ ॥ <br>
निरमायि प्रमोद्देशात्स्रष्टृसृष्टिर्वि लक्षणा ॥ <br>
कुहूराहुभयद्वेषात्कांतिश्चांद्रमसी किमु ॥ ६६ ॥ <br>
योषिद्रूपं समाश्रित्य तिष्ठत्यत्राकुतोभया ॥ <br>
इत्थं क्षणं च निर्वर्ण्य स राजाऽगच्छदंति कम् ॥ ६७ ॥ <br>
सा विलोक्याथ तं बालं नितरां मधुराकृतिम् ॥ <br>
विशालोरःस्थलतलप्रलंयतुलसीस्रजम् ॥ ६८ ॥ <br>
शंखचक्रांकसुभगभुजद्वयविराजि तम् ॥ <br>
हरिनामाक्षरसुधासुधौतरदनावलिम् ॥ ६९ ॥ <br>
भवानीभक्तिबीजोत्थभूरुहं पुरुषाकृतिम् ॥ <br>
अनेनात्र कृतं कस्य भवनं मधुराकृति ॥ 5.2.46.७० ॥ <br>
इति पर्याकुलीकृत्य चक्षुषी च मुहुर्मुहुः ॥ <br>
कंकालकेतुर्दुर्वृत्तस्त्ववध्यः परहेतिभिः ॥७१॥ <br>
तावद्गुप्तं समातिष्ठ शस्त्रागारेऽत्र गह्वरे ॥ <br>
न मे कन्याव्रतं भग्नं सामर्थ्याच्चण्डिकावरात् ॥७२॥ <br>
आगामिन्यां तृतीयायां परश्वः पाणिपीडनम् ॥ <br>
स चिकीर्षति दुष्टात्मा गतायुर्मम शापतः ॥७३॥ <br>
मा तद्भीतिं कुरु युवंस्त्वत्कार्यं भविताचिरात् ॥ <br>
विद्याधर्येति चोक्तः स शस्त्रागारे निगूढवत् ॥ ७४ ॥ <br>
स्थिरो वीरो महाबाहुर्दानवागमनेक्षणः ॥ ७५ ॥ <br>
अथ सायं समायातो दानवो भीषणाकृतिः ॥ <br>
त्रिशूलं कलयन्पाणौ मृत्योरपि भयावहम् ॥ ७६ ॥ <br>
आगत्य दानवो रौद्रः प्रलयांबुदनिस्वनः ॥ <br>
विद्याधरीं जगादेति मदाघूर्णितलोचनः ॥७७॥ <br>
गृहाणेमानि रत्नानि दिव्यानि वरवर्णिनि ॥ <br>
कन्यात्वं हि परश्वस्ते पाणिग्राहो भविष्यति ॥ ७८ ॥ <br>
दासीनामयुतं प्रातर्दास्यामि तव सुंदरि ॥ <br>
आसुरीणां सुरीणां च दानवीनां मनोहरम् ॥ ७९ ॥ <br>
गन्धर्वीणां किंनरीणां सततं परिचारिकाः ॥ <br>
विद्याधरीणां नागीनां यक्षीणां च शतानि षट् ॥ 5.2.46.८० ॥ <br>
राक्षसीनां शतान्यष्टौ शतमप्सरसां वरम् ॥ <br>
एतास्ते परिचारिण्यो भविष्यंत्यमलाशये ॥ ॥ ८१ ॥ <br>
यावत्संपत्तिसंभारो दिक्पालानां गृहेषु वै ॥ <br>
मत्परिग्रहतां प्राप्तौ तावतस्त्वं महेश्वरी ॥ ८२ ॥ <br>
दिव्यान्भोगान्मया सार्द्धं भोक्ष्यसे मत्परिग्र हात् ॥ <br>
कदा परश्वो भविता यस्मिन्वैवाहिको विधिः ॥ ८३॥<br>
त्वदंगसंगसंस्पर्शसुखस्वादातिमेदुरः ॥ <br>
परां निर्वृतिमाप्स्यामि परश्वो निकटं यदि ॥ ॥ ८४ ॥ <br>
मनोरथाश्चिरं यावद्ये मे हृदि समेधिताः ॥ <br>
तान्कृतार्थी करिष्यामि परश्वस्तव संगमात् ॥ ८५ ॥ <br>
जित्वा देवान्रणे सर्वानिंद्रादीन्मृगलो चने॥ <br>
त्रैलोक्यैश्वर्यसंपत्तेस्त्वां करिष्यामि चेश्वरीम् ॥८६॥<br>
आधायांके त्रिशूलं च सुष्वापेति प्रलप्य सः॥ <br>
नरमांसस्य स्वादेन प्रमत्तो वीतसाध्वसः॥ ॥ ८७ ॥ <br>
वरं स्मरंती सा गौर्या विद्याधरकुमारिका ॥ <br>
विज्ञाय तं प्रमत्तं च प्रसुप्तं चातिनिर्भयम् ॥ <br>
आहूय तं नरवरं वरं सर्वांगसुंदरम् ॥ ८८ ॥ <br>
विष्णुभक्तिकृतत्राणं प्राणनाथेति जल्प्य च ॥<br>
शूलं तदंकादादाय ददौ तस्मै च सुंदरी ॥८९॥ <br>
तमादाय त्रिशूलं च स तदामित्रजिन्नृपः ॥ <br>
संस्मरंश्चक्रिणं चित्ते जगद्रक्षामणिं हरिम्॥ 5.2.46.९० ॥ <br>
जगादोत्तिष्ठ रे दुष्ट कन्यादूषणलालस ॥ <br>
युध्यस्व च मया सार्द्धं न सुप्तं हन्म्यहं रिपुम् ॥ ९१ ॥ <br>
इति संश्रुत्य संप्राप्तः कस्य दृष्टोद्य चांतकः ॥ <br>
क आयुषाद्य संत्यक्तो यः प्राप्तो मम गोचरम् ॥९२॥ <br>
मम प्रचंडदोर्दंडकंडूकंडूयनक्षमः ॥ <br>
माल्यो नरोऽयं भविता किं त्रिशूलेन सुंदरि ॥ ९३ ॥ <br>
मा भैर्मे कौतुकं पश्य भक्षोयं मम सांप्रतम् ॥ <br>
कालेन मत्तो भीतेन स्वयमेवोपढौकितः ॥ ९४ ॥ <br>
इत्युक्त्वा मुष्टिघातेन तेनोच्चैर्दंडसूनुना ॥ <br>
हृदये निहतो राजा शिलातिकठिने द्रुतम् ॥ ९५ ॥ <br>
स चक्रिणा कृतत्राणः पीडां नाल्पीयसीमपि ॥<br>
विवेद कठिनोरस्कः करस्तस्य प्रपीडितः ॥ ९६ ॥ <br>
अथ कोपवता राज्ञा हतो वक्त्रे चपेटया ॥ <br>
आघूर्णितशिरा भूमौ पतित्वा पुनरुत्थितः ॥ <br>
उवाच च वचो धैर्यमवष्टभ्य महाबली ॥ ९७ ॥ <br>
॥ दानव उवाच ॥ ॥ <br>
ज्ञातं तत्त्वं मनुष्योसि नृरूपेण चतुर्भुजः ॥ <br>
ततस्त्वं छिद्रमासाद्य हंतुं मां दानवांतक ॥ ॥९८॥ <br>
एवंविधो हि मधुभिद्यदि त्वं बलवानसि॥ <br>
विहायैतन्महच्छूलं युध्यस्व स्वायुधैर्मया॥ ९९॥<br>
त्वया कपटरूपेण बलिना कैटभादयः॥<br>
न बलेन हताः संख्ये हता एव च्छलेन हि ॥5.2.46.१००॥ <br>
बलिं पातालमनयस्त्वं नृवामनतां दधत् ॥<br>
&nbsp;नृमृगत्वेन भवता हिरण्यकशिपुर्हतः ॥१॥<br>
तथा जटिलरूपेण लंकेशो विनिपातितः॥<br>
गोपालवेषमालंब्य कंसाद्या घातितास्त्वया ॥ <br>
स्त्रीभूय चाहरस्त्वं हि विप्रतार्यासुरान्सुधाम् ॥२॥ <br>
यादोरूपेण भवता शंखाद्या निहता इह ॥ <br>
मायाविना त्वयाऽगण्याः सर्वमर्मज्ञ माधव ॥ ३ ॥ <br>
न त्वत्तोऽहं बिभेम्यद्य सद्यः पातः शरीरिणाम् ॥ <br>
वरं तव श्रये मृत्युं बलेनापि छलेन वा ॥ ४ ॥<br>
न त्यक्ष्यसि त्रिशूलं त्वं न त्वां योत्स्याम्यहं रणे ॥<br>
अवश्यमेव मर्त्तव्यं मया प्रातः शरीरिणा॥ ५ ॥ <br>
इयं विद्याधरी कन्या न मया दूषिता सती ॥ <br>
साक्षाच्छ्रीरिव मंतव्या तवार्थं रक्षिता मया ॥ ६ ॥ <br>
इत्युक्त्वा वामदोर्दंडप्रहारेणापि निष्ठुरम् ॥ <br>
निजघान दनोः सूनुस्तं शिलोच्चय घातिना ॥ ७ ॥ <br>
नृपतिस्त्वथ संधार्य विषह्य रणमूर्द्धनि ॥ <br>
जघानाशु तदा क्रूरं त्रिशूलेनाथ वक्षसि ॥८ ॥ <br>
तत्प्रहारान्महाबाहुः पंचत्वमगम त्क्षणात् ॥ <br>
लक्ष्यीचकार तद्वक्त्रं त्रिशूलं तोलयन्करे ॥ ९ ॥ <br>
पश्यतोऽस्य महाबाहोः स च प्राणाञ्जहौ क्षणात्॥ <br>
इत्थं कंकालकेतुं स निहत्य सुरकं पनम् ॥5.2.46.११०॥ <br>
विद्याधरीं प्रपश्यंतीं प्राह हृष्टतनूरुहः ॥ <br>
नारदस्य मुनेर्वाक्यात्तव सुश्रोणि वांछितम् ॥ ११ ॥ <br>
कृतं मया कृतज्ञे किं करवाण्यधुना वद ॥ <br>
श्रुत्वेति तस्य सा वाक्यं प्राह गंभीरचेतसा ॥ १२ ॥ <br>
॥ मलयगंधिन्युवाच ॥ ॥ <br>
अत्युदारमते वीर निजप्राणैः पणीकृताम् ॥ <br>
किं मां पृच्छसि युवतीं कुलकन्यामदूषिताम् ॥ १३ ॥ <br>
इति ब्रुवंत्यां कन्यायां  पुनः स्वैरचरो मुनिः ॥ <br>
अतर्कितागमः प्राप्तो नारदो देवलोकतः ॥ ॥ १४ ॥ <br>
ततस्तुष्टुवतुस्तौ तु तं दृष्ट्वा मुनिसत्तमम् ॥ <br>
कृतप्रणामौ मुनिना प्रतिज्ञाप्रापिताशिषौ ॥ १५ ॥ <br>
पाणिग्रहेण विधिनाऽभिषिक्तौ नारदेन तु ॥ <br>
जग्मतुर्नारदादिष्टवर्त्मना कृतमंगलौ ॥ १६ ॥ <br>
तया मलयगंधिन्या वृतः सोऽमित्रजिन्नृपः ॥ <br>
पुरीं चोज्जयिनीं प्राप्य पौरैर्विहितमंगलाम्॥ ॥ १७ ॥ <br>
तद्वीक्षणादपि नरो नारकीं नैव जातुचित् ॥ <br>
गतिं प्राप्नोति मेधावी तां पुरीमविशन्नृपः ॥ १६ ॥ <br>
यस्यां पुर्यां प्रवेशं न लभन्ते वास वादयः ॥ <br>
कैवल्यजयजैत्र्यां हि तां पुरीमविशन्नृपः ॥ १९ ॥ <br>
सापि विद्याधर्यवंतीं समृद्धां वीक्ष्य दूरतः ॥ <br>
निनिंद स्वर्गलोकं च पातालनगरी मपि ॥ 5.2.46.१२० ॥ <br>
प्राप्यामित्रजितं कांतं तथा हृष्टा न सा वधूः ॥ <br>
यथा दृष्ट्वाप्यहोऽवंतीं परमानंददायिनीम् ॥ २१ ॥ <br>
सा कृतार्थामिवात्मानं मन्य माना मनस्विनी ॥ <br>
तेन पत्योज्जयिन्यां च परां निर्वृतिमाप सा ॥ २२ ॥ <br>
सोऽप्यमित्रजिदासाद्य पत्नीं मलयगंधिनीम् ॥ <br>
धर्मप्रधानं संसेव्य कामं प्रापोत्तमं सुखम् ॥ २३ ॥ <br>
सा पतिं विष्णुभजने रतं प्रोवाच भामिनी ॥ २४ ॥ <br>
॥ राज्ञ्युवाच ॥ ॥ <br>
भूपाभीष्टतृतीयायां चरिष्यामि महा व्रतम् ॥ <br>
॥ राजोवाच ॥ ॥ <br>
देव्यभीष्टतृतीयायां व्रतं कीदृग्भवेद्वद ॥२५॥ <br>
इति राज्ञोदिता राज्ञी प्रवक्तुमुपचक्रमे ॥ <br>
इति कर्तव्यतां तस्य व्रतस्य सविधानकाम्॥ २६ ॥ <br>
॥ राज्ञ्युवाच ॥ ॥ <br>
पुरा देवर्षिणा चेदं व्रतं लक्ष्म्यै प्रतिश्रुतम् ॥ <br>
तया प्राप्तास्तु सकलाः कामाः स्वर्गापवर्गदाः ॥ २७ ॥<br>
मार्गशीर्षतृतीयायां शुक्लायां कलशोपरि ॥ <br>
ताम्रपात्रं निधायैव तंदुलैः परिपूरितम् ॥ २८ ॥ <br>
अच्छिद्रं च नवीनं च रजनीरागरंजितम् ॥ <br>
वासः पात्रोपरि न्यस्य सूक्ष्मात्सूक्ष्मतरं परम् ॥ २९ ॥ <br>
तस्योपरि शुभं पद्मं रविरश्मिप्रकाशितम् ॥ <br>
तत्कर्णिकाया उपरि चतुःस्वर्णविनिर्मितम् ॥ <br>
विधिं संपूजयेद्भक्त्या रक्तमाल्यांबरादिभिः ॥ 5.2.46.१३० ॥ <br>
पुष्पैः सुगंधैः कर्पूरकस्तूर्यादिभिरर्चयेत् ॥ <br>
रात्रौ जागरणं कार्यं विप्राणां परमोत्सवैः ॥३१॥ <br>
होमः कार्यो महाभक्त्या सहस्रपरिसंख्यया ॥ <br>
नवप्रसूतां कपिलां दद्याच्च सुपयस्विनीम् ॥ ३२ ॥ <br>
दद्यादाचार्यवर्याय सालंकारां सदक्षिणाम् ॥ <br>
उपोष्य दंपती भक्त्या नवांबरविभूषितौ ॥ ३३ ॥ <br>
प्रातः स्नात्वा चतुर्थ्यां च संपूज्याचार्यमादितः ॥ <br>
वस्त्रैराभरणैर्माल्यैर्दक्षिणाभिर्मुदान्वितः ॥ <br>
सोपस्करां च तां मृर्तिमाचार्याय प्रदापयेत् ॥ ३४ ॥ <br>
मंत्रः ॥ <br>
नमो विश्वविधानज्ञे विद्ये विविधकारिणि ॥ <br>
सुतं च शंकरं देहि तुष्टा ह्यस्माद्व्रतोत्तमात ॥ ३५ ॥ <br>
सहस्रं भोजयित्वाथ द्विजानां भक्तिपूर्वकम् ॥ <br>
भुक्तशेषेण चान्नेन कुर्याद्वै पारणं ततः ॥ ३६ ॥ <br>
इत्थमेतद्व्रतं नाथ चिकीर्षामि त्वदाज्ञया ॥ <br>
कुरु चैतत्प्रियं मह्यमभीष्टफललब्धये ॥ ३७ ॥ <br>
इति भूपालवर्येण श्रुत्वा संहृष्टचेतसा ॥ <br>
तदा व्रतं समाचीर्णं सांतर्वत्नी बभूव ह ॥ ३८ ॥ <br>
तयाथ प्रार्थिता गौरी गर्भिण्या भक्तितोषिता ॥ <br>
पुत्रं देहि महामाये साक्षाद्विष्ण्वंशसंभ वम् ॥ ३९ ॥ <br>
जातमात्रो व्रजेत्स्वर्गं पुनरायाति चात्र वै ॥ <br>
भक्तः सदाशिवेऽत्यर्थं प्रसिद्धः सर्वभूतले ॥ <br>
विनैव स्तन्यपानेन षोडशाब्दाकृतिः क्षणात ॥ 5.2.46.१४० ॥ <br>
एवंभूतः सुतो गौरि यथा स्यान्मे तथा कुरु ॥ <br>
मृडान्यापि तथेत्युक्ता राज्ञी भक्त्यातितुष्टया ॥ ४१ ॥ <br>
अथ कालेन तनयं मूलर्क्षे साऽप्यजीजनत् ॥ <br>
हितैरमात्यैरथ सा विज्ञप्तारिष्टसंस्थिता ॥ ४२ ॥ <br>
देवि राजार्थिनी त्वं तु त्यज दुष्टर्क्षजं  सुतम् ॥ <br>
सा मंत्रिवाक्यमाकर्ण्य केवलं पतिदेवता ॥ ४३ ॥ <br>
अत्याक्षीत्तं तथा प्राप्तं तनयं नयकोविदा ॥ <br>
धात्रिकां तु समाहूय प्राहेदं सा नृपांगना ॥ ४४ ॥ <br>
पंचमुद्रे महापीठे विकटानाम मातृका ॥ <br>
तदग्रे स्थापयित्वामुं बालं धात्रि त्विदं वद ॥ ४५ ॥ <br>
गौरि दत्तः शिशुरसौ तवाग्रे विनिवेदितः ॥ <br>
राज्ञ्या पत्युः प्रियैषिण्या मंत्रिविज्ञप्तिनुन्नया ॥ ४६ ॥ <br>
सापि राज्ञ्युदितं श्रुत्वा बालं शिशुशशिप्रभम् ॥ <br>
विकटायाः पुरोभागे संस्थाप्य गृहमागता ॥ ४७ ॥ <br>
अथ सा विकटा देवी समाहूय च योगिनीः ॥ <br>
उवाच नयत क्षिप्रं शिशुं मातृगणाग्रतः ॥ ४८ ॥ <br>
तासामाज्ञां च कुरुत रक्षतामुं प्रयत्नतः ॥ <br>
योगिन्यो विकटावाक्यात्खेचर्यस्तत्क्षणेन तम् ॥ ४९ ॥ <br>
निन्युर्गगनमार्गेण ब्राह्म्याद्या यत्र मातरः ॥ <br>
प्रणम्य योगिनीवृन्दं तं शिशुं सूर्यवर्चसम् ॥ 5.2.46.१५० ॥ <br>
पुरो निधाय मातॄणां प्रोचुश्च विकटोदितम् ॥ <br>
ब्रह्माणी वैष्णवी रौद्री वाराही नारसिंहिका ॥ <br>
कौमारी चापि माहेन्द्री चामुण्डा चैव चंडिका ॥ ५१ ॥ <br>
दृष्ट्वा तं बालकं रम्यं विकटाप्रेषितं ततः ॥ <br>
पप्रच्छुर्युगपद्वाक्यं कस्ते बाल प्रमुख्यकः ॥ ५२ ॥ <br>
मातृभि श्चेति पृष्टस्तु यदा किंचिन्न वक्ति सः ॥ <br>
तदा च योगिनीचक्रं प्राह मातृगणस्त्विति ॥ ५३ ॥ <br>
राज्ययोग्यो भवत्येष महालक्षणलक्षितः ॥ <br>
पुनस्तत्रैव नेतव्यो योगिन्यस्त्वविलंबितम् ॥ ५४ ॥ <br>
पञ्चमुद्रा महादेवी तिष्ठते यत्र कामदा ॥ <br>
यस्याः संसेवनान्नॄणां निर्वाणश्रीरदूरतः ॥ ५५ ॥ <br>
तत्पीठसे वनादस्य षोडशाब्दाकृतेः शिशोः ॥ <br>
सिद्धिर्भवित्री परमा रुद्रस्यानुग्रहात्परा ॥ ५६ ॥ <br>
एवं मातृगणात्सद्यो योगिनीभिः क्षणेन तु ॥ <br>
प्रापितो मातृवाक्येन पञ्चमुद्रांतिकं पुनः ॥ ५७ ॥ <br>
संप्राप्य तन्महापीठं स्वर्गलोकादिहागतः ॥ <br>
महाकालवने पुण्ये तताप विपुलं तपः ॥ ५८ ॥ <br>
तपसातीव तीव्रेण निश्चलेन्द्रियमानसः ॥ <br>
तस्य राजकुमारस्य प्रसन्नोऽभूदुमाधवः ॥ ५९ ॥ <br>
आविर्बभूव पुरतो लिंगरूपेण शंकरः ॥ <br>
उवाच च प्रसन्नोस्मि वरं ब्रूहि नृपांगज ॥ 5.2.46.१६० ॥ <br>
सर्वज्योतिर्मयं लिंगं पुरतो दृष्टवान्स्वयम् ॥ <br>
सप्तपातालमुद्भिद्योत्थितं बृहदनुग्रहात् ॥ ६१ ॥ <br>
प्रणम्य दंडवद्भूमौ परि तुष्टाव धूर्जटिम् ॥ <br>
सूक्तैर्जन्मांतराभ्यासात्सुहृष्टो रुद्रदैवतैः ॥ <br>
वरं च प्रार्थयांचक्रे परिहृष्टतनूरुहः ॥ ६२ ॥ <br>
देवदेव महादेव यदि देयो वरो मम ॥ <br>
तदत्र भवता स्थेयं भवतापहृता सदा ॥ ६३ ॥ <br>
अस्मिँल्लिंगे स्थितः शंभो कुरु भक्तसमीहितम् ॥ <br>
विना मुद्रादिकरणं मंत्रेणापि विना विभो ॥ ॥ ६४ ॥ <br>
अस्य लिंगस्य ये भक्ता मनोवाक्कायकर्मभिः ॥ <br>
सदैवानुग्रहस्तेषु कर्त्तव्यो वर एष मे ॥ ६५ ॥ <br>
इति तद्वरमाकर्ण्य लिंगरूपोऽवदत्प्रभुः ॥ <br>
एवमस्तु यदुक्तं ते वीर वैष्णवसूनुना ६६ ॥ <br>
वीर वीरेश्वरंनाम लिंगमेतत्त्वदाख्यया ॥ <br>
अवंत्यां संप्रदास्यामि भक्तानां चिंतितान्यहो ॥ ६७ ॥ <br>
अत्र दत्तं हुतं जप्तं स्तुतमर्चितमेव च ॥ <br>
तदक्षयं भवेदत्र भक्तानां नात्र संशयः ॥ ६८ ॥ <br>
त्वं तु राज्यं परं प्राप्य सर्वभूपालदुर्लभम् ॥ <br>
भुक्त्वा भोगांश्च विपुलानंते सिद्धिमवाप्स्यसि ॥ ६९ ॥ <br>
एष ते कथितो देवि प्रभावः पापनाशनः ॥ <br>
वीरेश्वरस्य देवस्य नूपुरेशमथो शृणु ॥ 5.2.46.१७० ॥ <br>
इति श्रीस्कांदे महापुराण एकाशीतिसाहस्र्यां संहिताया पञ्चम आवंत्यखण्डे चतुरशीतिलिंगमाहात्म्ये वीरेश्वरमाहात्म्यवर्णनंनाम षट्चत्वारिंशो ऽध्यायः ॥ ४६ ॥ ॥ छ ॥ <br>
<br>
<br>
</span>
