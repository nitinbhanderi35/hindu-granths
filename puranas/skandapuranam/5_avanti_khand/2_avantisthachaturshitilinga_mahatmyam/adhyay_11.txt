<span style="font-size: 14pt; line-height: 200%">।। ।। श्रीमहादेव उवाच ।। ।। <br>
लिंगमेकादशं विद्धि देवि सिद्धेश्वरं शुभम् ।। <br>
वीरभद्रसमीपे तु सर्वसिद्धिप्रदायकम् ।।१।। <br>
देव दारुवने पूर्वं विप्रा योगसमन्विताः ।। <br>
स्पर्द्धया सिद्धिलब्ध्यर्थं तपोऽकुर्वत संयताः।।२।। <br>
शाकाहारा निराहाराः पर्णाहारास्तथापरे ।। <br>
दंतोलूखलिनः केचिदश्मकुट्टास्तथा परे ।। ३ ।। <br>
केचिद्वीरासनरता धूम्रपानरताः परे ।। <br>
पादैरूर्ध्वैरधोवक्त्रैः केचिदभ्रावकाशिकाः ।। ४ ।। <br>
कृच्छ्रचांद्रायणादीनि कुर्वन्त्यन्ये समाहिताः ।। <br>
न चापि परमा प्राप्ता सिद्धिर्वर्षशतैरपि ।। ५ ।। <br>
दुःखार्त्ताश्चिंतयामासुः कथं सिद्धिर्भविष्यति ।। <br>
तपसा दुष्करेणैव सिद्धिर्न वात्र लभ्यते ।। ६ ।। <br>
व्यर्था श्रुतिस्तथा जाता या गीता मुनिभिः पुरा ।। <br>
तपसा लभ्यते सर्वं तपोमूलमिदं जगत् ।। ७ ।। <br>
अंजनं गुटिका चैव पादुकागमनं तथा ।। <br>
खड्गसिद्धिर्बिले वासश्चिंतामणिरपेक्षितम् ।। ८ ।। <br>
एवं तेऽचिंतयसिद्धाः परमामर्षपूरिताः ।। <br>
उत्सार्य तत्तपोधर्मं नास्तिक्यं भावमागताः ।। ९ ।। <br>
एतस्मिन्नेव काले तु वागुवाचाशरीरिणी ।। <br>
आश्वासयंती तान्सिद्धान्माता पुत्रमिवौरसम् ।। 5.2.11.१० ।। <br>
माऽवमन्यध्वमार्या हि श्रुतिर्व्यर्था महीतले ।। <br>
तपो न निंद्यं धर्मो वा श्रूयतामत्र कारणम् ।। ११ ।। <br>
भविता भवतां सिद्धिरत्र नैव तपोधनाः ।। <br>
स्पर्द्धया सिद्धिकामैश्च तपस्तद्धि कृतं वृथा ।। १२ ।। <br>
कामाच्च तपसो हानिरहंकाराच्च विस्मयः ।। <br>
क्रोधाल्लोभात्तथा मोहाज्जायते नात्र संशयः ।। ।। १३ ।। <br>
स्पर्द्धया रहितो यस्तु कामक्रोधविवर्जितः ।। <br>
करोति कर्म भावेन स तपःफलमश्नुते ।। १४ ।। <br>
वासनावासितो यस्तु एकचित्तः समाहितः ।। <br>
आस्तिकः श्रद्दधानश्च स तपःफलमश्नुते ।। १५ ।। <br>
मातृवत्परदाराणि परद्रव्याणि लोष्टवत् ।। <br>
यः पश्यति नरो नित्यं स तपः फलमश्नुते ।। १६ ।। <br>
ईदृशे पुरुषे विप्रास्तपःसिद्धिश्च दृश्यते ।। <br>
भवंतः स्पर्द्धया चैव कृतवंतश्च दुष्करम् ।।१७।। <br>
तस्माद्वर्षसहस्रेण नैव सिद्धिर्भविष्यति ।। <br>
यदि मद्वचनं कार्यं निर्विकल्पेन चेतसा ।। १८ ।। <br>
महाकालवनं गत्वा यूयं सर्वे समाहिताः ।। <br>
आराधयध्वं देवेशं सदा सिद्धिप्रदायकम् ।। १९ ।। <br>
दर्शनात्तस्य देवस्य लभ्यते सिद्धिरुत्तमा ।। <br>
सनकादयोऽपि ये देवमासाद्य योगतत्पराः ।। <br>
पूजयित्वापि भावेन संसिद्धिं परमां गताः ।। 5.2.11.२० ।। <br>
राज्ञा वसुमता पूर्वं खङ्गसिद्धिः सुदुर्लभा ।। <br>
प्राप्ता दर्शनमात्रेण लिंगस्यास्य प्रभावतः ।।२१।। <br>
पादुकागमनं लब्धं हैहयेन महात्मना ।। <br>
कृतवीरात्मजेनैव वाहानां च सहस्रकम् ।।२२।। <br>
अदृश्यकरणं चैव प्राप्तं चानूरुणा पुरा।। <br>
स्वर्णसिद्धिश्च सिद्धेन पादलेपो रसायनम्।। <br>
अंजनं च तथा लब्धं लिंगस्यास्य च दर्शनात्।।२३।। <br>
आकाशवचनं श्रुत्वा ते सिद्धा विस्मयान्विताः।। <br>
समायाता मुदा युक्ता महाकालवनोत्तमे।।२४।। <br>
सर्वसिद्धिप्रदं चैव ददृशुर्लिंगमुत्तमम् ।। <br>
दर्शनात्तस्य लिंगस्य संसिद्धिं परमां गताः ।। २५ ।। <br>
ततःप्रभृति विख्यातो देवैः सिद्धेश्वरः परः ।। <br>
ये पश्यंति नरा देवि देवं सिद्धेश्वरं परम् ।। <br>
न तेषां दुर्लभा सिद्धिर्भविष्यति महीतले ।। २६ ।। <br>
सिद्धेश्वरं गमिष्यंति भावहीनाः प्रसंगतः ।। <br>
संसिद्धास्ते भविष्यंति नियता नात्र संशयः ।। २७ ।। <br>
महापातकसंयुक्तो यस्तु सिद्धेश्वरं स्मरेत् ।। <br>
संसिद्धस्तु भवेन्नूनं ज्ञानैश्वर्यसमन्वितः ।। २८ ।। <br>
नियमेन तु यः पश्येद्देवं सिद्धेश्वरं परम् ।। <br>
षण्मासाज्जायते सिद्धिर्वांछिता या भवेद्धृदि ।। २९ ।। <br>
अष्टम्यां च चतुर्द्दश्यां कृष्णपक्षे विशेषतः ।। <br>
सिद्धेश्वरं तु यः पश्येत्स पश्येन्मम मंदिरम् ।। 5.2.11.३० ।। <br>
अपुत्रो लभते पुत्रं निर्धनस्तु धनं लभेत् ।। <br>
विद्यार्थी लभते विद्यां भार्यार्थी लभते स्त्रियम् ।। ।। ३१ ।। <br>
संक्रांतौ सोमवारे च ग्रहणे चैव योऽर्चयेत् ।। <br>
कुलानां शतमुद्धृत्य पैतृकं स्वाधिकं प्रिये ।। <br>
मोदते मम लोके च यावदिंद्राश्चतुर्दश ।।३२।। <br>
एष ते कथितो देवि प्रभावः पापनाशनः ।। <br>
सिद्धेश्वरस्य देवस्य लोकपालेश्वरं शृणु ।। ३३ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिंगमाहात्म्ये सिद्धेश्वरमाहात्म्यवर्णनंनामैकादशोऽध्यायः ।। ११ ।। ।। छ ।। <br>
<br>
<br>
</span>
