<span style="font-size: 14pt; line-height: 175%">॥ श्रीशिव उवाच ॥ ॥ <br>
चत्वारिंशत्तमं विद्धि त्र्यधिकं पर्वतात्मजे ॥ <br>
यस्य दर्शनमात्रेण जायते सर्वसंपदः ॥ १ ॥ <br>
आदिकल्पे पुरा जातो वक्रांगो लोहितच्छविः ॥ <br>
रौद्रस्त्वंगारसदृशो मम गात्राद्वरानने ॥ <br>
मया धृतो धरण्यां स विख्यातो भूमिपुत्रकः ॥ २ ॥ <br>
जातमात्रे सुते तस्मिन्महाकाये भयावहे ॥ <br>
कंपिता धरणी देवी देवास्त्रस्ताः सवासवाः ॥ ३ ॥ <br>
क्षोभं गताः समुद्राश्च चेलुश्च धरणीधराः ॥ <br>
तेनैव पीडितं सर्वं सदेवासुरमानुषम् ॥ ४ ॥ <br>
ऋषयो वालखिल्याश्च देवाः शक्रपुरोगमाः ॥ <br>
बृहस्पतिं पुरस्कृत्य ब्रह्मलोकं गताः प्रिये ॥ ५ ॥ <br>
सोच्छ्वाँसाः कथयामासुर्नमस्कृत्य पितामहम् ॥ <br>
वृत्तांतं विस्तरात्सर्वं लोकत्रयविनाशनम् ॥ ६ ॥ <br>
हरगात्रोद्भवेनैव जातमात्रेण लीलया ॥ <br>
लोकत्रयं समाक्रांतं पीडितं भक्षितं तथा ॥ ७ ॥ <br>
तच्छ्रुत्वा वचनं तेषां ब्रह्मा लोकपितामहः ॥ <br>
चिंतयित्वा तु तैः सार्द्धमाजगाम ममांतिकम् ॥ ८ ॥ <br>
मया पृष्टास्तु ते सर्वे किमर्थं भयविह्वलाः ॥ <br>
सोच्छ्वासहृदया दीनाः कस्माद्वो भयमागतम् ॥ ९ ॥ <br>
तैः सर्वं कथितं देवि ममाग्रे भयविह्वलैः ॥ <br>
त्वदंगसंभवेनैव देवदेव जगत्पते ॥ <br>
पीडितं भक्षितं चैव सदेवासुरमानवम् ॥ 5.2.43.१० ॥ <br>
इति तेषां वचः श्रुत्वा क्षेमार्थं कृपया मया ॥ <br>
आकारितो मत्समीपमुवाच वदतां वरः ॥ ११ ॥ <br>
आदेशो दीयतां देव किं करोमीत्युवाच सः ॥ <br>
नाकर्ष त्वं जगदिदं मया प्रोक्तः पुनःपुनः ॥ १२ ॥ <br>
ममांगाद्रजसा जातस्तेनांगारक उच्यसे ॥ <br>
लोकानां स्वस्तये नित्यं मंगलोसि मया कृतः ॥ १३ ॥ <br>
इदानीं वक्रतां यातो वक्रस्त्वं गीयसे बुधैः ॥ <br>
विज्ञप्तोऽहं तदा तेन मम वाक्यं श्रुतं यदा ॥ <br>
आहारेण विना देव कथं तृप्तिर्भविष्यति ॥ १४ ॥ <br>
तस्मान्मे देहि सुस्थानमाधिपत्यं च देहि मे ॥ <br>
शक्तिं च देहि मे शीघ्रमाहारं देहि मे प्रभो ॥ १५ ॥ <br>
तस्य तद्वचनं श्रुत्वा पुत्रोऽयं मम वल्लभः ॥ <br>
तस्माद्दास्यामि परमं स्थानमक्षयमुत्तमम् ॥ १६ ॥ <br>
इति संचिन्त्य मनसा स्मृतं स्थानं मयोत्तमम् ॥ <br>
उत्संगे च सुतं कृत्वा प्रेम्णा प्रोक्तं पुनःपुनः ॥ १७ ॥ <br>
दत्तं पुत्र मया स्थानं महाकालवनोत्तमे ॥ <br>
गंगेश्वरस्य पूर्वे तु प्रशस्यं स्थानमुत्तमम् ॥ १८ ॥ <br>
खगर्ता चैव शिप्रा च संगमस्तत्र विद्यते ॥ १९ ॥ <br>
यदा मया धृता गंगा तदा सा चन्द्रमण्डलात् ॥ <br>
प्रमादात्पतिता भूमौ महाकालवनोत्तमे ॥ 5.2.43.२० ॥ <br>
खगर्तेति च विख्याता खाद्भ्रष्टा प्रापतत्क्षितौ ॥ <br>
अतो मयावतारस्तु सहसा तव वै कृतः ॥ २१ ॥ <br>
लिंगमूर्तिरहं पुत्र तिष्ठामि सुरपूजितः ॥ <br>
तत्स्थानं दुर्लभं देवैस्तस्मात्त्वं गच्छ सत्वरम् ॥ २२ ॥ <br>
पूजितोऽहं त्वया तत्र संगमे लोकपूजिते ॥ <br>
त्रिषु लोकेषु यास्यामि ख्यातिं वै तव नामतः ॥ २३ ॥ <br>
मध्ये ग्रहाणां सर्वेषामाधिपत्यं मया तव ॥ <br>
दत्तं तृतीयकं स्थानं तत्र तृप्तिर्भविष्यति ॥ २४ ॥ <br>
पूजां प्राप्स्यसि तत्रैव ग्रहमध्ये व्यवस्थितः ॥ <br>
तिथिर्दत्ता चतुर्थी ते तस्यां ये व्रततत्पराः ॥ ॥ २५॥ <br>
त्वामुद्दिश्य करिष्यंति पूजां शांतिं सदक्षिणाम् ॥ <br>
तेन सर्वेण ते तृप्तिर्भविष्यति न संशयः ॥ २६ ॥ <br>
वारश्चैकश्च ते दत्तो मंगलार्थं मया तव ॥ <br>
नववस्त्रपरीधानं विद्यारंभं दिने तव ॥ <br>
तैलाभ्यंगं करिष्यंति न च प्राप्स्यंति ते बलम् ॥ २७ ॥ <br>
इत्युक्तस्तु मया देवि वक्रांगो मंगलः सुतः ॥ <br>
अंगारकेति विख्यातस्तथेत्यंगीचकार सः ॥ २८ ॥ <br>
सन्तुष्टस्तेन वाक्येन मदीयेन वरानने ॥ <br>
आजगाम मुदा युक्तो महाकालवनोत्तमे ॥ २९ ॥ <br>
शिप्रायाश्च तटे रम्ये खगर्त्तासंगमांतिकम् ॥ <br>
दृष्टोऽहं लिंगरूपेण परां तुष्टिमुपागतः ॥ ॥ 5.2.43.३० ॥ <br>
मया चालिंगितः प्रेम्णा चुम्बितः शिरसि प्रिये ॥ <br>
वरो दत्तो विशालाक्षि वांछितं ते भविष्यति ॥ ३१ ॥ <br>
दृष्टोऽहं च त्वया पुत्र भक्त्या चाराधितस्त्वया ॥ <br>
मम वाक्यं कृतं यस्मात्तस्मात्तुष्टोऽस्मि मंगल ॥ ३२ ॥ <br>
अंगारेश्वरनामाहमद्यप्रभृति पुत्रक ॥ <br>
त्रिषु लोकेषु विख्या तो भविष्यामि न संशयः ॥ ३३ ॥ <br>
ये मां पश्यंति सततं संगमेऽत्र व्यवस्थितम् ॥ <br>
न तेषां पुनरावृत्तिर्भविष्यति महीतले ॥ ३४ ॥ <br>
ये मां संपूज यिष्यंति ह्यंगारकदिने नराः ॥ <br>
कलौ युगे कृतार्थास्ते भविष्यंति न संशयः ॥ ३५ ॥ <br>
चतुर्थ्यां मंगलदिने ये मां पश्यंति सुव्रताः ॥ <br>
न ते यास्यंति संसारे घोरे दुःखशताकुले ॥ ३६ ॥ <br>
अमावास्या च भौमश्च संयोगो दृश्यते यदा ॥ <br>
खगर्त्तायाश्च शिप्रायाः संगमे देवपूजिते ॥ ३७ ॥ <br>
स्नात्वा तदा प्रपश्यंति मामत्रैव व्यवस्थितम् ॥ <br>
तेषां पुण्यफलं देवि समासाच्छृणु सांप्रतम् ॥ ३८ ॥ <br>
वाराणस्यां प्रयागे च कुरुक्षेत्रे च यत्फलम् ॥ <br>
गयायां पुष्करे प्रोक्तं तत्पुण्यमधिकं भवेत् ॥ ३९ ॥ <br>
एष ते कथितो देवि प्रभावः पापनाशनः ॥ <br>
अंगारेश्वरदेवस्य श्रूयतामुत्तरेश्वरम्॥ 5.2.43.४० ॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडे चतुरशीतिलिङ्गमाहात्म्येंऽगारकेश्वरमाहात्म्यवर्णनंनाम त्रिचत्वारिंशोऽध्यायः ॥४३॥ ॥ <br>
<br>
<br>
</span>
