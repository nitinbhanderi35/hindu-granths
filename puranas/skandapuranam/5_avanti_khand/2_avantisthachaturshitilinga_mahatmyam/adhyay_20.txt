<span style="font-size: 14pt; line-height: 175%">॥ ईश्वर उवाच ॥ ॥ <br>
प्रतीहारेश्वरं देवि विद्धि विंशतिमं प्रिये ॥ <br>
यस्य दर्शनमात्रेण धनवानिह जायते ॥ १ ॥ <br>
दक्षकोपात्त्वं च देवि पुरा प्राणैर्विसर्जितैः ॥ <br>
हिमाचले तथा जाता मया प्राप्ता पुनः प्रिये ॥ २ ॥ <br>
प्रारब्धा च मया देवि त्वया सार्द्धं रतिस्तदा ॥ <br>
दिव्यं वर्षशतं जातं साग्रं देवि प्रमोदतः ॥ <br>
अनुरागवशाच्चैव मन्मथेन प्रपीडिता ॥ ३ ॥ <br>
महारतिं समीक्ष्याथ देवाः संक्षुब्धमानसाः ॥ <br>
चक्रुर्मंत्रं यथाकालं वासवाद्या यथोचितम् ॥ ४ ॥ <br>
दिव्यं वर्षशतं रुद्रो गौर्या सह सदा रतिम् ॥ <br>
कुर्वंस्तिष्ठति देवोऽसौ मंदरे चारुकंदरे ॥ ५ ॥ <br>
अनयोर्बीजसंपत्योः पुत्रो यो हि भवेत्तदा ॥ <br>
विनश्येत्तेन त्रैलोक्यमखिलं च न संशयः ॥ ६ ॥ <br>
तस्य तेजोपि नो वोढुं समर्था निश्चितं वयम् ॥ <br>
तस्मात्तत्क्रियतां कर्म रतिर्येनो पशाम्यति ॥ ७ ॥ <br>
उपायं दृष्टवांस्तत्र देवानां गुरुरग्रणीः ॥ <br>
बृहस्पतिर्महातेजा वेदशास्त्रार्थपारगः ॥ ८ ॥ <br>
गच्छंतु त्रिदशाः सर्वे शिवस्य तु समीपतः॥ <br>
स्वयं विज्ञाप्यतां देवस्तत्कर्म न करिष्यति॥९॥ <br>
इति निश्चित्य ते देवि जग्मुः शीघ्रं सुरास्तदा॥ <br>
मंदराद्रेः शुभे द्वारि स्थितास्ते विस्मयान्विताः॥5.2.20.१०॥ <br>
गणानामधिपो नंदी द्वारि तिष्ठति यत्नतः॥ <br>
त्वया सार्द्धमहं देवि कुर्वंस्तिष्ठामि तां रतिम्॥११॥ <br>
अथ प्रवेशो देवानां दुष्करो मम पार्श्वतः ॥ <br>
तदा चिंतयमानाश्च तत्र तिष्ठंति ते सुराः ॥ १२ ॥ <br>
अग्निना तद्धितं वाक्यमुक्तं तेषां पुरः शुभम् ॥ <br>
हंसरूपं समास्थाय यास्यामि शिवसन्निधौ॥१३॥ <br>
वंचयित्वा प्रतीहारं कृतं तेन तथैव च॥  <br>
हंसरूपेण कथितं कर्णे मम शुचिस्मिते॥१४॥<br>
<br>
इन्द्राद्या अमरा देवा द्वारि तिष्ठंति संयताः॥<br>
श्रुत्वा तस्य च तद्वाक्यं ततोहं द्वारमागतः॥१५॥<br>
ततश्च तै- कुतो मह्यं प्रणामश्च यथाक्रमम्॥<br>
मया दृष्टाश्च ते देवा युष्माकं किं करोम्यहम्॥१६॥<br>
तैरुक्तं त्यज्यतां चैव संभोगस्तु सुदारुणः॥ <br>
तथा मया कृतं देवि गतास्ते त्रिदिवं पुनः॥१७॥<br>
ततः शप्तो मया नंदी भूलोकं गच्छ सत्वरम्॥<br>
ततः शापपरिभ्रष्टः पृथिव्यां पतितस्तदा॥१८॥<br>
सोच्छ्वासहृदयो दीनो दुःखव्याकुललोचनः॥ <br>
विलपंश्च तथा नंदी विलुठञ्छोकतो भुवि ॥१९॥<br>
वंचितश्चाग्निना बाढं वासवेन विशेषतः॥ <br>
किं मया दुष्कृतं कर्म कृतं किं चित्पुरातनम् ॥ 5.2.20.२० ॥ <br>
स दृष्टो लोकपालैस्तु तामवस्थां गतो गणः ॥ <br>
पृष्टश्च तैः कुतो नदिन्विलापं कुरुषे महत् ॥ २१ ॥ <br>
सर्वं निवेदितं तेन तेषामग्रे च नंदिना ॥ <br>
उपायः कथितस्तैश्च महाकालवनं ततः ॥ २२ ॥ <br>
ततश्च वचनं श्रुत्वा नंदी रोमांचकंचुकः ॥ <br>
महाकालवने देवि जगाम स तदा गणः ॥ <br>
पूजयामास विधिवद्धृत्वा कपालिकीं तनुम् ॥ २३ ॥ <br>
अशरीरसमुत्पन्ना वाणी लिंगात्तदा प्रिये ॥ <br>
संजाता शापमोक्षस्ते प्रतीहार सुभक्तितः ॥ <br>
पूजितोऽसौ महाभक्त्या प्रतीहारेण नंदिना ॥ २४ ॥ <br>
तदाप्रभृति लोकेस्मिन्प्रतीहारेश्वरेश्वरः ॥ <br>
मया ते कथितो देवि प्रतीहारेश्वरस्य च ॥ <br>
प्रभावः सर्वलोकानामत्यभीष्टफलप्रदः ॥ २५ ॥ <br>
पूजयिष्यंति ये भक्त्या प्रतीहारेश्वरं शिवम् ॥ <br>
स्थानभ्रंशो वियोगश्च तेषां स्वप्नेऽपि नो भवेत् ॥ २६ ॥ <br>
सप्तजन्मकृतं पापं स्वल्पं वा यदि वा बहु ॥ <br>
तत्सर्वं नाशमायाति प्रतीहारेश्वरार्चनात् ॥ २७ ॥ <br>
मनसा ये स्मरिष्यति प्रतीहारेश्वरं शिवम्॥ <br>
एवं तस्य कुलं सर्वं याति स्वर्गं न संशयः॥२८॥ <br>
इति श्री स्कांदे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये प्रतीहारेश्वरमाहात्म्यवर्णनंनाम विंशोध्यायः॥२०॥<br>
<br>
<br>
</span>
