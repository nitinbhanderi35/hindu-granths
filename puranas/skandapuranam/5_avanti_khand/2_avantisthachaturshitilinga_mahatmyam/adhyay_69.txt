<span style="font-size: 14pt; line-height: 200%">ईश्वर उवाच।॥ ॥ <br>
एकोनसप्ततिं देवि शृणु पार्वति यत्नतः ॥ <br>
यस्य दर्शनमात्रेण संगमो जायते सदा ॥ १ ॥ <br>
कलिंगविषये देवि सुबाहुर्नाम पार्थिवः॥ <br>
बभूव भुवि विख्यातो यज्वा परमधार्मिकः ॥ २ ॥ <br>
तस्य पत्नी विशालाक्षी दुहिता दृढधन्वनः ॥ <br>
कांचीपुरनिवासस्य क्षात्रव्रतरतस्य च ॥ ३ ॥ <br>
परस्परानुरागत्वात्परा प्रीतिरभूत्तयोः ॥ <br>
तस्य राज्ञः शिरोऽर्त्तिस्तु मध्याह्ने जायते सदा ॥ ४ ॥ <br>
आयुर्वेदविदां मुख्यैः शरीरस्य चिकित्सकैः ॥ <br>
तैः प्रणीताः प्रिये योगा व्यथावृद्धिर्दिनेदिने ।। ५ ।। <br>
एवं बहुतरे काले गते देवि महीपतिम् ।। <br>
प्रत्युवाच विशालाक्षी भर्त्तुर्दुःखेन पीडिता ।। ६ ।। <br>
कथमेषा शिरोरोगे जरा ते पृथिवीपते ।। <br>
वैद्याश्च बहवो देव नानाशास्त्रविशारदाः ।। <br>
प्रयतंतेऽस्य नाशाय तथाप्येष न शाम्यति ।। ७ ।। <br>
एवं स प्रियया प्रोक्तः सुबाहुः पृथिवीपतिः ।। <br>
प्रत्युवाच प्रियां भार्यां प्रेम्णा प्रणयवत्सलाम् ।। ८ ।। <br>
सुखदुःखाश्रयं देवि शरीरं सर्वदेहिनाम् ।। <br>
पूर्वकर्मानुसारेण सुखं दुःखं च जायते ।। ९ ।। <br>
इति संबोधिता राज्ञी तेन राज्ञा वरानने ।। <br>
पुनः प्रोवाच हार्द्देन तमेवार्थं सुदुःखिता ।। 5.2.69.१० ।। <br>
यदा सा वारितात्यर्थं पृच्छत्येव पुनःपुनः ।। <br>
तदा राजा प्रहस्यैव तां च राज्ञीमुवाच ह ।। ११ ।। <br>
यदि त्वं श्रोतुकामासि रोगस्यास्य समुद्भवम् ।। <br>
कारणं तत्त्वतो देवि नाख्यास्याम्यहमत्र वै ।। १२ ।। <br>
महाकालवनं गत्वा सिद्धगंधर्वसेवितम् ।। <br>
तत्र ते कथयिष्यामि यदि कौतूहलं तव ।। १३ ।। <br>
श्वः प्रभाते गमिष्यामि त्वया सार्द्धं शुचिस्मिते ।। <br>
इति तस्य वचः श्रुत्वा सा राज्ञी विस्मिता स्थिता।। <br>
उत्सुका गमनार्थाय महाकालवनं शुभम् ।।१४।।  <br>
अथ सा रजनी वृत्ता प्रभाते नृपसत्तमः ।। <br>
प्रतस्थे भार्यया सार्द्धं सैन्येन महता वृतः ।। १५ ।। <br>
आजगाम क्रमेणैव महाकालवनं शुभम् ।। <br>
आवासं विदधे धीमाच्छिप्रातीरे नृपस्तदा ।। १६ ।। <br>
पातालवाहिनी तत्र गंगा त्रिपथगामिनी ।। <br>
द्वितीया नीलगंगा च शिप्रया सह संगता ।। १७ ।। <br>
तासां च संगमस्तत्र तल्लिंगं संगमेश्वरम् ।। <br>
पूजितं गंगया सार्द्धं शिप्रया नीलगंगया ।। १८ ।। <br>
अथ प्राप्ते सुबाहौ च सा राज्ञी विस्मयान्विता ।। <br>
पप्रच्छ प्रणयोपेता कथ्यतामत्र कारणम् ।। <br>
यत्त्वयोक्तं पुरा देव कथयिष्यामि तत्र वै ।। १९ ।। <br>
एवमुक्तः सुबाहुस्तु प्रियया पृथिवीपतिः ।। <br>
प्रत्युवाच प्रियां प्रेम्णा प्रहस्य च पुनःपुनः ।। 5.2.69.२० ।। <br>
सुखं स्वपिहि भद्रांगि श्रांता वयमनिंदिते ।। <br>
प्रभाते कथयिष्यामि शिरोरोगस्य कारणम् ।। २१ ।। <br>
अथ सा रजनी वृत्ता प्रभाते नृपसत्तमः ।। <br>
कथयामास माहात्म्यं देवस्य परमेष्ठिनः ।। २२ ।। <br>
अहमासं कुशूद्रस्तु सर्वदा वेदनिंदकः ।। <br>
विश्वासघातको नित्यं त्वमप्येवं तथाविधा ।। २३ ।। <br>
पुत्रो जातस्तु दुःशीलो देवब्राह्मणवंचकः ।। <br>
कुरूपः कर्कशो दुष्टः प्रकृत्या पापपूरुषः ।। २४ ।। <br>
अथ दीर्घेण कालेन द्वादशाब्दं भयावहा ।। <br>
अनावृष्टिस्तु संजाता सर्वप्राणिभयंकरी ।। २५ ।। <br>
वियोगस्तु त्वया प्राप्तो मया सार्द्धं सुतेन च ।। <br>
ततोऽहं दुःखसंतप्तो वैराग्यं परमं गतः ।। २६ ।। <br>
इच्छता निधनं सद्यो मया प्रोक्तमिदं वचः ।। <br>
मम पुण्यविहीनस्य पापध्यानरतस्य च।।२७।। <br>
सुतेन भार्यया सार्द्धं संगमो दुर्लभः पुनः ।। <br>
कथं स्वपिति पापिष्ठः कृत्वा पापं सुदारुणम् ।।२८।। <br>
कुटुंबार्थे करोत्येवमेकाकी निस्तरत्यसौ ।। <br>
धर्म एव परो बंधुर्धर्म एव परा गतिः।।<br>
धर्मेण साध्यते सर्वं तस्माद्धर्मं समाश्रयेत् ।।२९।। <br>
इति चिंतयतोऽत्यर्थं मम प्राणा गताः प्रिये ।। <br>
विविधा यातना प्राप्ता मया नरककोटिषु ।। 5.2.69.३० ।। <br>
अंतकालेऽपि धर्मस्य प्रशंसा या मया कृता ।। <br>
मत्स्योऽहं तेन पुण्येन जातः शिप्राजले शुभे ।। ३१ ।। <br>
त्वं च श्येनी ततो जाता तस्मिन्नेव वनोत्तमे ।। <br>
प्रावृट्कालेऽथ संप्राप्ते आश्लेषानुगते रवौ ।। ३२ ।। <br>
नदीत्रयरयेणैव निःसृतोऽहं जलात्ततः ।। <br>
त्वया शिरसि संप्राप्तो नखैर्विद्धोऽस्मि सुंदरि ।। ३३ ।। <br>
आनीतोऽहं त्वया देवि संगमेश्वरसंनिधौ ।। <br>
कैवर्तैर्निधनं प्राप्तं त्वया सार्द्धं वरानने ।। ३४ ।। <br>
म्रियमाणेन मे दृष्टो देवोऽसौ संगमेश्वरः ।। <br>
शिप्रया स्नापितोऽत्यर्थं गंगया नीलगंगया ।। ३५ ।। <br>
तस्य दर्शन मात्रेण जातोऽहं पृथिवीपतिः ।।<br>
कलिंगविषये देवि सर्वभूपालवंदितः ।। ३६ ।। <br>
सुता त्वं वल्लभा जाता कांचीपुरनिवासिनः ।।<br>
क्षात्रव्रतरतस्यैव सुभगा दृढधन्वनः ।। ३७ ।। <br>
आवां राजत्वमापन्नौ तस्य लिंगस्य दर्शनात् ।। <br>
त्वया कररुहैर्विद्धो मारितो लगुडैश्च तैः ।। ३८ ।। <br>
मध्याह्ने कदनं स्मृत्वा ततो मे शिरसि व्यथा ।। <br>
स्मरामि जातिमात्मीयामस्य देवस्य दर्शनात् ।।३९ ।।<br>
एतत्ते कथितं देवि पृष्टोऽहं यत्त्वया पुरा ।। <br>
गच्छ सुंदरि भद्रं ते यत्र ते वर्त्तते मनः ।।5.2.69.४०।। <br>
स्थातव्यं च मयात्रैव सेव्योऽसौ संगमेश्वरः ।।४१।। <br>
ततः सा निरवद्यांगी नीलोत्पलविलोचना ।। <br>
करुणं सुस्वरं कृत्वा भर्त्तार मिदमब्रवीत् ।। ४२ ।। <br>
मयापि संस्मृतं देव पूर्वजन्मनि चेष्टितम् ।। <br>
अस्य लिंगस्य माहात्म्यात्तिर्यग्योनिगतावपि ।। ४३ ।। <br>
प्राप्तावावां मनुष्यत्वं निर्मलेषु कुलेषु च ।। <br>
प्राप्ता श्रीरतुला लोके प्राप्तं राज्यमकंटकम् ।। ४४ ।। <br>
प्राप्ता भार्या प्रियाहं ते त्वं च प्राप्तो मया नृप ।। <br>
ख्यातोयं त्रिषु लोकेषु नामतः संगमेश्वरः ।। ४५ ।। <br>
अस्य देवस्य माहात्म्याद्वियोगो न भविष्यति ।। <br>
यथा कृष्णस्य लक्ष्म्या च पार्वत्या च शिवस्य च ।। ४६ ।। <br>
पुनः प्रणम्य प्रणता सहसा मन्मथाकुला ।। <br>
भर्त्ता सुबाहुर्मे भूयादन्यस्मिन्निह जन्मनि ।। ४७ ।। <br>
तव देवप्रसादेन यदि त्वं संगमेश्वरः ।। <br>
ततो विलोक्य सोन्मेषं कुसुमेषुतरंगिताम् ।। <br>
कांतां पिबन्निव दृशा प्राह तां तरलेक्षणाम् ।। ४८ ।। <br>
सहजेनाभिजन्येन गुणैः कांत्या विभूषिता ।। <br>
मया प्राप्ता विशालाक्षि प्राप्तं मज्जन्मनः फलम्।।४९।। <br>
ततस्तां भयसंत्रस्तां कंपिताधरपल्लवाम्।। <br>
गृहीत्वा च करे कांतां जगामांतःपुरं निजम्।।5.2.69.५०।। <br>
वदन्कंदर्पसर्पेण दष्टोऽहं दैवतोऽधुना।। <br>
चचार तत्र निःसारं संसारं कलयन्धिया।।५१।। <br>
पुरे मम वरारोहे चिरं रेमे तया सह।। <br>
एवं राजा प्रियां प्राप्य निवेद्य च निजां कथाम् ।। ५२ ।। <br>
भेजे राज्यं तया सार्द्धं विस्तारितमहोत्सवः ।। <br>
अशाश्वतमिदं ज्ञात्वा अर्थिभ्योऽपि ददौ धनम् ।। ५३ ।।<br>
अपूर्वत्यागिना तेन त्रैलोक्यं विस्मयं ययौ ।। <br>
राज्यं कृत्वा चिरं कालं सभार्यो नृपसत्तमः ।।५४।। <br>
भुक्त्वा च विपुलान्भोगांस्तस्मिँल्लिंगे लयं गतः ।। <br>
अतो देवि सुविख्यातो देवोऽसौ संगमेश्वरः ।। ५५ ।। <br>
यः पश्येत्परया भक्त्या तल्लिंगं संगमेश्वरम् ।। <br>
न वियोगो भवेत्तस्य पुत्रभ्रातृप्रियादिभिः ।। ।।। ५६ ।। <br>
नियमेन तु यः पश्येत्तल्लिंगं संगमेश्वरम् ।। <br>
राजसूयसहस्रस्य फलं तस्याधिकं भवेत् ।। ५७ ।। <br>
गांगं च सफलं पुण्यं यामुनं नामर्दं तथा।। । <br>
जायते चांद्रभागं च संगमेश्वरदर्शनात् ।। ५८ ।। <br>
यः पश्येच्छ्रावणे मासि तल्लिंगं संगमेश्वरम् ।। <br>
कार्तिकस्वामिनो यात्रा कृता तेन न संशयः ।। ।।। ५९।। <br>
मासि चाश्वयुजे देवं यः पश्येत्संगमेश्वरम्।। <br>
कृतं तेन सहस्रं तु वाजपेयं वरानने ।। 5.2.69.६० ।। <br>
यः पश्येत्कार्त्तिके मासि तल्लिंगं संगमेश्वरम्।। ।<br>
राजसूयसहस्रं तु कृतं तेन न संशयः ।। ६१ ।। <br>
चतुरो वार्षिकान्मासान्यः पश्येत्संगमेश्वरम् ।। <br>
स याति परमं स्थानं ममाभीष्टतरं प्रिये ।। ६२।। ।<br>
एष ते कथितो देवि प्रभावः पापनाशनः ।। <br>
संगमेश्वरदेवस्य शृणु दुर्द्धर्षमीश्वरम्।। ६३ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिंगमाहात्म्ये संगमेश्वरमाहात्म्यवर्णनंनामैकोनसप्ततितमोऽध्यायः ।। ६९ ।। ।। छ ।। <br>
<br>
<br>
</span>
