<span style="font-size: 14pt; line-height: 175%">।। श्रीहर उवाच ।। ।। <br>
एकोनत्रिंशतं विद्धि देवं रामेश्वरं प्रिये ।। <br>
यस्य दर्शनमात्रेण मुच्यते ब्रह्महत्यया ।। १ ।। <br>
पुरा त्रेतायुगे देवि रामः शस्त्रभृतां वरः ।। <br>
शूरः सर्वगुणोपेतः पितृभक्तो बभूव ह ।। २ ।। <br>
रेणुकागर्भसंभूतः स्वयं रामो बभूव ह ।। <br>
विष्णुरेवावतीर्णोऽसौ भृगोः शापात्सुदुस्तरात् ।। ३ ।। <br>
स कदाचिन्नियुक्तोऽसौ मुनिना जमदग्निना ।। <br>
शिरश्छिन्धीत्युवाचेदं मातुस्ते विपुलं सुत ।। ४ ।। <br>
स पितुर्वचनं श्रुत्वा भ्रातॄणां मातुरेव च ।। <br>
शिरांसि चिच्छिदे रामो जमदग्निर्वरं ददौ ।। ५ ।। <br>
सर्वेषां पृथिवीशानां त्वमजेयो भविष्यसि ।। <br>
सर्वक्षयकरो भावी न चिरादेव भार्गव ।। ६ ।। <br>
गृहाण परशुं पुत्र वह्निज्वालोद्भवं दृढम्।। <br>
अनेन शितशस्त्रेण ततः ख्यातो भवि ष्यति ।। ७ ।। <br>
अथ केनापि कालेन कार्त्तवीर्यार्जुनो नृपः ।। <br>
हैहयानां कुले जातः सहस्रबाहुविश्रुतः ।। ८ ।। <br>
जघान जमदग्निं तु कामधेनुकृते कुधीः ।। <br>
पितरं निहतं दृष्ट्वा रामः कुद्धोऽब्रवीदिदम् ।। ९ ।। <br>
अथ पश्यंतु मे वीर्यं त्रयो लोकाः सनातनम् ।। <br>
स च पश्यतु दुर्बुद्धिर्ब्रह्महा कृतवीर्यजः ।। १० ।। <br>
मत्पिता निहतो येन सत्कर्मनिरतः सदा ।। <br>
तस्य बाहुसहस्रं तु छेत्स्यामीह न संशयः ।। ११ ।। <br>
इत्युक्त्वा क्रोधरक्ताक्षः कार्त्तवी र्यार्जुनं भुवि ।। <br>
धर्षयित्वा यथाकामं क्रोशमानं पुनःपुनः ।। १२ ।। <br>
कृत्स्नं बाहुसहस्रं च चिच्छेद भृगुनंदनः ।। <br>
परश्वधेन तीक्ष्णेन ज्ञातिभिः सहितं तदा ।। १३ ।। <br>
रथस्थं पातयामास जघान नृपतिं प्रिये ।। <br>
त्रिःसप्तकृत्वः पृथिवी तेन निःक्षत्रिया कृता ।। १४ ।। <br>
कृत्वा निःक्षत्रियां चैव भार्गवः स महाबलः ।। <br>
सर्वपापविनाशाय वाजिमेधेन चेष्टवान् ।। १५ ।। <br>
तस्मिन्यज्ञे महादाने दक्षिणां भृगुनंदनः ।। <br>
मारीचाय ददौ प्रीतः कश्यपाय वसुन्धराम् ।। १६ ।। <br>
वारुणांस्तुरगाञ्छुभ्रान्रथं च रथिनां वरः ।। <br>
हिरण्यमक्षयं धेनूर्गजेंद्राश्च महामतिः ।। १७ ।। <br>
तदा तस्मिन्महायज्ञे वाजिमेधे महायशाः ।। <br>
तथापि न गता हत्या ह्यनेकप्राणिसंभवा ।। १८ ।। <br>
एवं किल पुराणेषु सर्वागमभिदादिषु ।। <br>
विश्वस्तघातिनां चैव निष्कृतिः श्रूयते यथा ।। १९ ।। <br>
अश्वमेधेन यज्ञेन ब्रह्महत्या विनश्यति ।। <br>
अथवा द्वादशाब्देन यद्येकाऽऽस्या कृता भुवि ।। २० ।। <br>
मया पुनर्नृशंसेन बहवः प्राणिनो हताः ।। <br>
विश्वस्ताश्च प्रमत्ताश्च गर्भस्थाश्च पुनःपुनः ।। २१ ।। <br>
स्त्रियो वृद्धाश्च बालाश्च माता चैव विशेषतः ।। <br>
इति दुःखान्वितो रामो विषादं परमं गतः ।। २२ ।। <br>
चिंतयित्वा मुहूर्तं तु गतो रैवतकं गिरिम् ।। <br>
तथा तपो ऽतपद्धोरं बहून्वर्षगणान्प्रिये ।। २३ ।। <br>
तथापि न गता हत्या ह्यनेकप्राणिसंभवा ।। <br>
अथ रामो जगामाथ महेन्द्रे मलये तथा ।। २४ ।। <br>
सह्ये हिमालये रम्ये पुण्ये बदरिकाश्रमे ।। <br>
चरित्वा पर्वतान्सर्वान्स्नानार्थं नर्मदां ययौ ।। २५ ।। <br>
यमुनां चंद्रभागां च गंगां त्रिपथगामिनीम् ।। <br>
इरावतीं वितस्तां च परां चर्मण्वतीं शुभाम् ।। २६ ।। <br>
विशालां कपिलां दुर्गां गंभीरां गोमतीं शिवाम् ।। <br>
गोदावरीं दशार्णां च पुण्यां भीमरथीं तथा ।। २७ ।। <br>
गयां चैव कुरुक्षेत्रं नैमिषं पुष्करं तथा ।। <br>
अट्टहासं प्रभासं च केदारममरेश्वरम् ।। २८ ।। <br>
कृतयात्रोऽपि दुःखार्त्तश्चिंतयामास भार्गवः ।। <br>
न नूनं तीर्थमाहात्म्यं दृश्यते भुवि सांप्रतम् ।। २९ ।। <br>
न गता ब्रह्महत्या मे कृतो धर्मो निरर्थकः ।। <br>
मिथ्या तत्कथ्यते शास्त्रे तीर्थदानादिभिः शुभैः ।। <br>
यदि स्यात्सत्यमेतच्च नष्टं जातं कथं मम ।। 5.2.29.३० ।। <br>
एतस्मिन्नेव काले तु नारदो मुनिपुंगवः ।। <br>
आजगाम तमुद्देशं यत्र रामो व्यवस्थितः ।। ।। ३१ ।। <br>
विषण्णवदनो दीनश्चिंतयानः पुनःपुनः ।। <br>
दृष्ट्वा तथाविधो रामः प्रत्युवाचाथ नारदम् ।। ३२ ।। <br>
भोभो नारद देवर्षे शृणु मे परमं वचः ।। <br>
जननी निहता पूर्वं पितुर्वाक्याहिजोत्तम ।। ३३ ।। <br>
पितुः पराभवाद्भूमौ भृमिपाला मया हताः ।। <br>
गर्भा विदारिताः स्त्रीणां बाला वृद्धाश्च योषितः।। ३४ ।।   <br>
निरंतरा हता लोका विशोकेनादयालुना ।। <br>
पश्चाद्धृणा समुत्पन्ना परलोकं ममेक्षतः ।। ३५ ।।  <br>
यज्ञः कृतोऽश्वमेधश्च दत्तं दानमनेकधा।। <br>
स्नातोहं सर्वतीर्थेषु सर्वप्रस्रवणेषु च।।३६।।<br>
पर्वतेषु तपस्तप्तं हुतं जप्तं निरंतरम्।।<br>
ब्रह्महत्याविनाशार्थंं किं किं नात्र मया कृतम् ।।३७।। <br>
परं नैव गता हत्या तस्मात्सर्वं निरर्थकम् ।। ३८ ।। <br>
इति तस्य वचः श्रुत्वा नारदो भगवानृषिः ।। <br>
प्रत्युवाच हितं सत्यं चिरं ध्यात्वा वचस्तदा ।। <br>
भोभो राम किमात्मानं न स्मरस्यधुना हरिम् ।। ३९ ।। <br>
त्वयैव कथितं पूर्वं ब्रह्महत्याविनाशनम् ।। <br>
महाकालवने क्षेत्रे क्षेत्राणामुत्तमं परम् ।। <br>
तस्मिन्क्षेत्रे महालिंगं ब्रह्महत्याविनाशनम् ।। 5.2.29.४० ।।  <br>
जटेश्वरो महाभाग विद्यते सर्वसिद्धिदम् ।। <br>
कृतावतार राम त्वं तत्र गच्छाविलंबितम ।। <br>
नारदस्य वचः श्रुत्वा स्मृत्वा क्षेत्रमनुत्तमम् ।। ४१ ।।<br>
&nbsp;जगाम त्वरितं देवि महाकालवने ततः ।। <br>
लिंगमाराधयामास ततो हत्या गता क्षयम् ।। <br>
लिंगमध्यादहं देवि प्रसन्नो निर्गतस्तदा ।। ४२ ।। <br>
जामदग्न्यो मया प्रोक्तः कांतकामं ददाम्यहम् ।। <br>
स प्रोवाच ततो रामो भक्तिनम्रात्मकंधरः ।। ।। ४३ ।। <br>
त्वत्पादपंकजे भूयाद्भक्तिर्मे विपुला सदा ।। <br>
वरमेतं प्रयच्छाद्य यदि तुष्टो महेश्वर ।। ४४ ।। <br>
इत्युक्तोऽहं तदा तेन यथा तुष्टेन पार्वति ।। <br>
तस्मै दत्ता मयाभीष्टा वरा कीर्त्तिकरा स्थितिः ।। ४५ ।। <br>
अद्यप्रभृति ते नाम्ना देवः ख्यातो भविष्यति ।। <br>
तदा रामेश्वर इति त्रिषु लोकेषु गीयते ।। ४६ ।। <br>
भक्त्या ये पूजयिष्यंति देवं रामेश्वरं परम् ।। <br>
आजन्मप्रभवं पापं तेषां न३यति तत्क्षणात् ।। ४७ ।। <br>
स एव पुण्यवान्पूज्य इह लोके परत्र च ।। <br>
यः पश्यति नरो भक्त्या देवं रामेश्वरं शिवम् ।। ४८ ।। <br>
येऽनुमोदंति देवस्य दर्शनं यजनं तथा ।। <br>
तेऽपि पापविनिर्मुक्ताः प्रयांति मम मंदिरम् ।। ।। ४९ ।। <br>
यच्चापि पातकं घोरं ब्रह्महत्यासहस्रकम् ।। <br>
तत्पापं विलयं याति रामेश्वरसमर्चनात्।। 5.2.29.५० ।। <br>
दुष्प्राप्यं यत्फलं विप्रैर्वाजपेयादिभिर्मखैः ।। <br>
प्राप्यते तत्सुखेनैव श्रीरामेश्वरदर्शनात् ।। ५१ ।। <br>
ये हताभिमुखाः शूरा गोविप्रार्थे रणाजिरे।। <br>
गतिरभ्यधिका तेभ्यो दृष्ट्वा रामेश्वरं शिवम् ।। ।। ५२ ।। <br>
जितास्तेन सदा लोका रामेणेव जगत्त्रयम् ।। <br>
दृष्टं येन सदा भक्त्या लिंगं रामेश्वरं शिवम् ।। ५३ ।। <br>
एष ते कथितो देवि प्रभावः पापनाशनः ।। <br>
रामेश्वरस्य देवस्य शृणु त्वं च्यवनेश्वरम् ।। ५४ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्य खण्डे चतुरशीतिलिंगमाहात्म्ये रामेश्वरमाहात्म्यवर्णनं नामैकोनत्रिंशोध्यायः।। २९।।<br>
<br>
<br>
</span>
