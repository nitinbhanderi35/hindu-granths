<span style="font-size: 14pt; line-height: 175%">॥ श्रीरुद्र उवाच ॥ ॥ <br>
कपालेश्वरसंज्ञं च ह्यष्टमं विद्धि पार्वति ॥ <br>
यस्य दर्शनमात्रेण ब्रह्महत्या प्रणश्यति ॥ १ ॥ <br>
पुरा वैवस्वते कल्पे त्रेताकाले समागते ॥ <br>
महाकालवने दिव्ये यजे पैतामहे प्रिये ॥ २ ॥ <br>
उपविष्टेषु विप्रेषु हूयमाने हुताशने ॥ <br>
वेषं कापालिकं कृत्वा गतोऽहं तत्र संसदि ॥ ३ ॥ <br>
जीर्णकंथावृतो देवि मुंडः खट्वांगधारकः ॥ <br>
चिताभस्मविलिप्तांगो विकृतो विकृताननः ॥ <br>
कपालं च करे कृत्वा कपालकृतभूषणः ॥ ४ ॥ <br>
ब्राह्मणाश्च ततः क्रुद्धा दृष्ट्वा मां जाल्मरूपिणम् ॥ <br>
कपालधारिणं सर्वे धिक्छब्दैश्च जगर्हिरे ॥ ५ ॥ <br>
असकृत्पापपापेति गच्छगच्छ विडंबिताः ॥ <br>
कथं च होमः क्रियते प्राप्ते कापालिके पुरः ॥ ६ ॥ <br>
अकपालानि शौचानि इति वेदेषु गीयते ॥ <br>
यज्ञवेदिर्न तेर्हा तु मनुष्यास्थि धरस्य वै ॥ ७ ॥ <br>
मया प्रोक्तास्तु ते विप्राः श्रूयतां द्विजसत्तमाः ॥ <br>
यूयं कारुणिकाः सर्वे परदुःखेन दुःखिताः ॥ ८ ॥ <br>
कर्त्तव्या च दया सद्भिः सर्वदा सर्वदेहिनाम् ॥ <br>
सर्वेषामेव जंतूनां मित्रं ब्राह्मण उच्यते ॥ ९ ॥ <br>
अहं कापालिको विप्रो भस्मभूषितविग्रहः ॥ <br>
कापालव्रतमास्थाय चरामि पृथिवीतले ॥ 5.2.8.१० ॥ <br>
आराधयामि सततं महादेवं जगत्पतिम् ॥ <br>
ब्रह्महत्याविनाशाय व्रतं द्वादशवार्षिकम् ॥ ११ ॥ <br>
अघघ्नं विश्रुतं लोके प्रारब्धं हि मया द्विजाः ॥ <br>
प्रायश्चित्तनिमित्तं तु शुद्धो यास्यामि सद्गतिम् ॥ १२ ॥ <br>
मदीयं वचनं श्रुत्वा तैः प्रोक्तं द्विजसत्तमैः ॥ <br>
अतीव पापिष्ठतरो यो ह्येवं भाषसेऽधम ॥ १३ ॥ <br>
कपालैर्भूषितो निंद्यो विशेषेण तु विप्रहः ॥ <br>
नाकारितो महादेवो दक्षयज्ञमहोत्सवे ॥ १४ ॥ <br>
यस्मिन्यज्ञे समायाता आदित्या वसवस्तथा ॥ <br>
विश्वेदेवाश्च मरुतो गंधर्वाः किंनरास्तथा ॥ १५ ॥ <br>
ब्रह्मा विष्णुः सहस्राक्षो वरुणो वायुरेव च ॥ <br>
धनदः सागरा नद्यः सरांसि सकलानि च ॥ १६ ॥ <br>
सुपर्णा गिरयो नागाः सर्वे चाकारिताः क्रतौ ॥ <br>
सानुगास्ते सभार्याश्च ब्राह्मणा वेदपारगाः ॥ १७ ॥ <br>
ब्रह्मर्षयो महाभागास्तथा देवर्षयोऽमलाः ॥ <br>
एवमुक्त्वा महादेवं मानुषास्थिविभूषितम् ॥ १८ ॥ <br>
अपवित्रमिति ज्ञात्वा कथं त्वं वक्तुमर्हसि ॥ <br>
प्रवेशो दीयतां मह्यं विशेषेणासि ब्रह्महा ॥ १९ ॥ <br>
इत्युक्तोऽहं यदा विप्रैर्मया प्रोक्तं वचस्तदा ॥ <br>
प्रतीक्ष्यतां मुहूर्तं तु भुक्त्वा यास्याम्यहं पुनः ॥ 5.2.8.२० ॥ <br>
इत्युक्ते वचने देवि ताडितोऽहं भृशं तदा ॥ <br>
लोष्ठैर्लगुडकैः पादैर्मुष्टिभिश्च पुनःपुनः ॥ २१ ॥ <br>
अथ प्रहस्य तत्क्षिप्त्वा तां वेदिं दर्भसंस्तृताम् ॥ <br>
कपालदीपवन्नष्टो न ज्ञातोऽहं द्विजोत्तमैः ॥ २२ ॥ <br>
मयि नष्टे कपालं तत्क्षिप्तं मंडपबाह्यतः ॥ <br>
अथान्यत्तत्र संजातं तादृग्रूपं यशस्विनि ॥ २३ ॥ <br>
एवं शतसहस्राणि प्रयुतान्यर्बुदानि च ॥ <br>
तत्र क्षिप्तानि जातानि ततस्ते विस्मयान्विताः ॥ २४ ॥ <br>
अथाहुर्ज्ञानिनः सर्वे नेदमन्यस्य चेष्टितम् ॥ <br>
ऋते देवान्महादेवाद्गंगाचंद्रार्द्धशेखरात् ॥ २५ ॥ <br>
ततोऽहं विविधैः स्तोत्रैः स्तुतो विप्रैः पृथक्पृथक् ॥ <br>
होमं चक्रुश्च ते वह्नौ मंत्रैश्च शतरुद्रियेः ॥ २६ ॥ <br>
अहं तुष्टस्तदा देवि द्विजानामनुकंपया ॥ <br>
व्रियतां ब्राह्मणाः सर्वे वरं यन्मनसेप्सितम् ॥ २७ ॥ <br>
तदा ते ब्राह्मणाः प्रोचुर्यदज्ञानाद्वधस्तव ॥ <br>
कृतस्तेन कृतास्माभिर्ब्रह्महत्या जगत्प्रभो ॥ २८ ॥ <br>
ब्रह्महत्याविनाशाय प्रसादं कुरु नः प्रभो ॥ <br>
वरयामो वरं ह्येनं नान्यं वरमभीप्सितम् ॥ २९ ॥ <br>
द्विजानां च तदा तेषामग्रे कथितवानिदम् ॥ <br>
यत्र राशिः कपालानां भवद्भिर्विहितो भुवि ॥ 5.2.8.३० ॥ <br>
अनादिलिंगं तत्रासीच्छन्नं कालविपर्यये ॥ <br>
पश्यंतु विप्रास्तल्लिंगं ब्रह्महत्याविमोचनम् ॥ ३१ ॥ <br>
कृता मयापि विप्रेंद्रा ब्रह्महत्या स्वयं पुरा ॥ <br>
छिंदता ब्रह्मणः शीर्षं पञ्चमं तेजसोत्कटम् ॥ ३२ ॥ <br>
ब्रह्महत्या ततो जाता ममातीव सुदुःसहा ॥ <br>
कपालं च करे लग्नं तथा चातीव दुःसहम्॥ ३३ ॥ <br>
दह्यमानस्ततश्चाहं व्याप्तो वै ब्रह्महत्यया ॥ <br>
नाशाय सत्वरं तस्याः स्वार्थयात्रामहं गतः ॥ ३४ ॥ <br>
गतः सर्वेषु तीर्थेषु नैव मुक्तस्तु हत्यया ॥ <br>
ततो दुःखी सुसंतप्तो नैव लेभे सुखं क्वचित ॥ ३५ ॥ <br>
एतस्मिन्नंतरे दैवी वागुवाचाशरीरिणी ॥ <br>
गच्छावन्तीं स्वयं नाथ किमर्थं खिद्यते वृथा ॥ ३६ ॥ <br>
महाकालवनं पुण्यं त्वया नाथ विनिर्मितम् ॥ <br>
कपालकरसंस्थानं रुद्रमद्भुतदर्शनम् ॥ <br>
न जानासि कथं क्षेत्रं महापातकनाशनम् ॥ ३७ ॥ <br>
तस्मिन्क्षेत्रे महल्लिंगं गजरूपस्य संनिधौ ॥ <br>
विद्यते पश्य देवेश ब्रह्महत्या प्रणश्यति ॥ ३८ ॥ <br>
ततोऽहमागतस्तूर्ण वाक्यं श्रुत्वा तदोत्तमम्॥ <br>
महल्लिंगं मया दृष्टं(?) कपालकरसंस्थितम् ॥ ३९ ॥ <br>
मम हस्तात्तदा विप्राः कपालमपतद्भुवि ॥ <br>
कपालेश्वरदेवोऽयमिति नाम मया कृतम्॥ 5.2.8.४० ॥ <br>
पश्यंतु विप्रास्तं देवं कपालेश्वरसंज्ञ कम् ॥ <br>
यस्य दर्शनमात्रेण निष्कलंका भविष्यथ ॥ ४१ ॥ <br>
लिंगं दृष्टं तदा तैस्तु कपालैर्बहुभिवृतम् ॥ <br>
कृतार्थास्ते तदा जातास्तस्य लिंगस्य दर्शनात् ॥ ४२ ॥ <br>
अतोऽसौ भुवि विख्यातः कपालेश्वरसंज्ञकः ॥ <br>
येऽर्चयन्ति महादेवि कपालेश्वरसंज्ञकम्॥ ४३ ॥ <br>
कृतपुण्या नरा देवि ते यांति परमं पदम् ॥ <br>
कृत्वापि पातकं घोरं ब्रह्महत्यादिकं नरः ॥ ४४ ॥ <br>
तत्पापं विलयं याति लिंगस्यास्य च दर्शनात् ॥ <br>
कर्मणा मनसा वाचा यत्पापं समुपार्जितम् ॥ <br>
तत्क्षपयति देवोऽयं चतुर्द्दश्यां समर्चितः ॥ ४५ ॥ <br>
प्रसंगादपि ये पूजां करिष्यंति वरानने ॥ <br>
तेऽपि कामानवाप्स्यंति यांश्च कांश्चित्सुदुर्लभान् ॥ <br>
ऐश्वर्यधर्ममतुलं दीर्घमायुररोगताम् ॥ ४६ ॥ <br>
निःसपत्नत्वमतुलं यच्चान्यत्तदवाप्नुयात् ॥ <br>
अतीव पापिनो ये च क्रूरकर्मरता नराः ॥ ४७ ॥ <br>
विपाप्मानो भविष्यंति गणेशाश्च मम प्रिये ॥ <br>
नियमेन प्रपश्यंति ये देवं वत्सरं प्रिये ॥ <br>
ते पश्यंति तनुं त्यक्त्वा मदीयं भवनं प्रियम् ॥ ४८ ॥ <br>
एष ते कथितो देवि प्रभावः पापनाशनः ॥ <br>
कपालेश्वरदेवस्य स्वर्गद्वारेश्वरं शृणु ॥ ४९ ॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिंगमाहात्म्ये कपालेश्वरमाहात्म्यवर्णनंनामाष्टमोऽध्यायः ॥ ८ ॥<br>
<br>
</span>
