<span style="font-size: 14pt; line-height: 175%">॥ ईश्वर उवाच ॥ ॥ <br>
सप्तपंचाशतं विद्धि घंटेश्वरमथो शृणु ॥ <br>
यस्य दर्शनमात्रेण कामावाप्तिश्च जायते॥ १ ॥ <br>
घंटोनाम गणश्रेष्ठो बभूव मम वल्लभः ॥ <br>
चाक्षुषस्य मनोः  काले कौतुकार्थं यदृच्छया ॥ <br>
प्रस्थितो ब्रह्मसदनं द्रष्टुं ब्रह्माणमव्ययम्॥२॥ <br>
अथायान्तं समालोक्य गन्धर्वं गीतकोविदम्॥ <br>
चित्रसेनं गणश्रेष्ठः पप्रच्छ कुशलं मुदा॥३॥ <br>
मया तत्रैव गन्तव्यं सदने परमेष्ठिनः।. <br>
गीतैराराधयिष्यामि ब्रह्माणं जगतां पतिम्॥४॥ <br>
चित्रसेनोऽथ तं देवि प्रत्युक्तो घंटमब्रवीत्॥ <br>
पद्मयोनिः सुरैः सार्धं गुह्यं मन्त्रमचीकरत् ॥ ५ ॥ <br>
एतच्छ्रुत्वा गणो घंटस्तस्थौ विस्मितमानसः ॥ <br>
मूहूर्तं चिंतयामास प्रतिहारनिवारितः ॥ ६ ॥ <br>
हित्वा स्वामिनमीशानं द्रष्टुं ब्रह्माणमागतः ॥ <br>
प्रवेशोपि न लभ्येत प्रसादो दूरतः स्थितः ॥ ७॥ <br>
एवं चिंतयतस्तस्य साग्रः संवत्सरो गतः ॥ <br>
घंटस्य ब्रह्मणो द्वारि प्रवेशो देवि नाभवत् ॥ ८ ॥ <br>
निर्गच्छतमथालोक्य वीणाहस्तं समुत्सुकम् ॥ <br>
नारदं स गणश्रेष्ठः पद्मयोनिं गृहोदरात् ॥ ९ ॥ <br>
प्रोक्तो घंटेन सहसा मां निवेदय नारद ॥ <br>
गणोऽहं गीततत्त्वज्ञो महादेवस्य वल्लभः ॥ 5.2.57.१० ॥ <br>
दर्शनार्थं समायातो ब्रह्मणः परमेष्ठिनः ॥ <br>
घंटस्य वचनं श्रुत्वा प्रीतिमानभवन्मुनिः ॥ <br>
नारदः प्रत्युवाचेदं समाश्वास्य सकैतवम् ॥ ११ ॥ <br>
अहं बृहस्पतेः पार्श्वे प्रेषितोऽस्मि गणाधिप ॥ <br>
किंचित्कार्यांतरं प्रष्टुं ब्रह्मणा लोककर्तृणा ॥ <br>
आयास्यामि क्षणेनैव तावत्कालं प्रतीक्ष्यताम् ॥ १२ ॥ <br>
इत्युक्त्वा नारदो देवि मम पार्श्वमुपागतः॥ <br>
वृत्तांतं कथयामास घंटस्य मुनिसत्तमः॥१३॥ <br>
ईदृशो दुर्ल्लभो भृत्यो घंटेन सदृशः प्रभो ॥ <br>
यस्त्वां त्यक्त्वा गणो देव सेवायै परमेष्ठिनः॥ <br>
स्थितः संवत्सरं साग्रं प्रवेशं न च लब्धवान्॥१४ <br>
तच्छ्रुत्वा वचनं तस्य नारदस्य मुनेस्तदा॥ <br>
मया शप्तस्तु कोपेन पत घण्ट महीतले॥१५॥ <br>
मां त्यक्त्वा हि गतोन्यत्र सेवार्थं परवेश्मनि॥ <br>
मयेत्युक्ते च वचने ब्रह्माद्वारि स्थितोऽपि सन्॥ १६॥ <br>
पतितो भूतले घंटो देवदारुवनांतिके ॥ <br>
आत्मानं पतितं दृष्ट्वा भूमौ घंटेन पार्वति ॥ १७ ॥ <br>
प्रोक्तं शोकोत्तरेणैव वचनं गद्गदाक्षरम् ॥ <br>
सेवार्थं याति योऽन्यत्र परिहृत्य स्वकं प्रभुम् ॥ १८ ॥ <br>
स याति नरकं घोरमपकीर्तिं च विंदति ॥ <br>
नारदेन मम त्वद्य वंचितस्य द्वयं गतम् ॥ <br>
यस्मात्स्वामी न मे ब्रह्मा न च देवो महेश्वरः ॥ १९ ॥ <br>
एवं विलपतस्तस्य नारदो मुनिसत्तमः ॥ <br>
आजगाम तमुद्देशं यत्र घंटो व्यवस्थितः ॥ 5.2.57.२० ॥ <br>
देवदारुवने देवि दर्शनार्थं तपस्विनाम् ॥ <br>
घंटेन नारदो दृष्टो भीतेनाकुलचेतसा ॥ २१ ॥ <br>
अवस्थामीदृशीं कृत्वा किमन्यन्मे करिष्यति ॥ <br>
एवं तं चिंतयानं  तु नारदो वाक्यमब्रवीत् ॥ २२ ॥ <br>
गणाध्यक्ष न ते कार्यो मन्युः पुण्यविनाशनः ॥ <br>
कीर्त्यर्थं पतितो घंट प्रायश्चित्तार्थमेव च ॥ २३ ॥ <br>
प्रायश्चित्तविशुद्धात्मा प्रभुं प्राप्स्यसि शंकरम् ॥ <br>
तस्माद्गच्छ ममादेशान्महाकालवनं शुभम् ॥ २४ ॥ <br>
रेवंतेश्वर पूर्वे तु विद्यते लिंगमुत्तमम् ॥ <br>
सर्वसंपत्करं दिव्यं त्वन्नाम्ना ख्यातिमेष्यति ॥ २५ ॥ <br>
इत्युक्तो नारदेनैव जैगीषव्यः समागतः ॥ <br>
तेनापि कथितं सर्वं सत्यमुक्तमनेन वै ॥ २६ ॥ <br>
नारदेन गणाध्यक्ष कीर्त्तिस्ते भविताऽक्षया ॥ <br>
कश्यपेन मृकण्डेन कण्वेन जमदग्निना ॥२७॥ <br>
अत्रिणा भृगुणा देवि लोमशेन सुरर्षिणा ॥ <br>
प्रोक्तो घंटो गतः शीघ्रं महाकालवनं शुभम् ॥ २८ ॥ <br>
यत्र घंटानिनादेन युध्यतो मम संयुगे ॥ <br>
पापक्षयकरं  देवि संभूतं लिंगमुत्तमम् ॥ <br>
दृष्टं तत्र गणेनैव लिंगं  तेजोमयं शुभम् ॥ २९ ॥ <br>
दर्शनात्तस्य लिंगस्य भूयो घंटो गणोऽभवत् ॥ <br>
लक्ष्म्या कांत्या समायुक्तः सहस्रकिरणाकृतिः ॥ 5.2.57.३० ॥ <br>
घण्टोभिनंदितोऽत्यर्थं विमानैः सार्वकामिकैः ॥ <br>
मम पार्श्वं समायातो ममातीव प्रियोऽभवत् ॥ ३१ ॥ <br>
ये पश्यन्ति विशालाक्षि देवं घण्डेश्वरं शिवम् ॥ <br>
ते घण्टाभिर्नादितास्तु विमानैः सार्वकामिकैः ॥३२॥ <br>
यास्यंति सुचिरं कालं मम लोकं सनातनम् ॥ <br>
घण्टेश्वरं परं लिंगं नाख्येयं यस्यकस्यचित् ॥ ३३ ॥ <br>
व्याधितो यदि वा दीनो दुःखितो वा भवेन्नरः ॥ <br>
यः पश्यति प्रसंगेन देवं घण्टेश्वरं प्रिये ॥ <br>
दीप्तकांचनवर्णाभैर्विमानैः सार्वकामिकैः ॥ ३४ ॥ <br>
गंधर्वाप्सरसां  मध्ये स्वर्गे मोदति मानवः ॥ <br>
ईप्सिताँल्लभते कामान्वीणावेणुविनोदितः ॥ ३५ ॥ <br>
ततः स्वर्गात्परिभ्रष्टः सर्वैश्वर्यसमन्वितः ॥ <br>
हिरण्यधान्यसंपूर्णे समृद्धे जायते कुले ॥ <br>
राजा वा राजतुल्यो वा जंबूद्वीपपतिर्भवेत् ॥ ३६ ॥ <br>
यः पूजयति देवेशं श्रद्धया परया युतः ॥ <br>
स याति परमं स्थानमपुनर्भवकारणम् ॥ ३७ ॥ <br>
एष ते कथितो देवि प्रभावः पापनाशनः ॥ <br>
घण्टेश्वरस्य देवस्य प्रयागेशमथो शृणु ॥ ३८ ॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिङ्गमाहात्म्ये घण्टेश्वर माहात्म्यवर्णनंनाम सप्तपंचाशत्तमोऽध्यायः ॥ ५७ ॥<br>
<br>
<br>
</span>
