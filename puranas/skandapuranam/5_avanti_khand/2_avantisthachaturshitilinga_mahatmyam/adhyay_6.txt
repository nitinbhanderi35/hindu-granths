<span style="font-size: 14pt; line-height: 175%">।। श्रीमहादेव उवाच ।। ।।। <br>
स्वर्णज्वालेश्वरं षष्ठं विद्धि चात्र यशस्विनि ।। <br>
यस्य दर्शनमात्रेण धनवानिह जायते ।। १ ।। <br>
पुरा सार्द्धं त्वया देवि क्रीडतो मम मंदिरे ।। <br>
जातं वर्षशतं दिव्यं सुरतैकरसस्य च ।। २ ।। <br>
देवैः सर्वैस्ततो वह्निः प्रेरितो मम संनिधौ ।। <br>
ततो वह्निः समायातस्त्रैलोक्यार्थे यशस्विनि।। ३ ।। <br>
ततो वह्निमुखे क्षिप्तं वीर्यं स्वं क्रीडता मया ।। <br>
दह्यमानस्तदा तेन गंगां वह्निर्जगाम ह ।। ४ ।। <br>
तत्र गत्वा प्रचिक्षेप वीर्यमग्निः सुदुर्द्धरम् ।। <br>
तथापि दह्यते वह्निर्वीर्यशेषेण पार्वति ।। ५ ।। <br>
जातं रम्यं ततो दिव्यं वीर्यशेषेण कांचनम् ।। <br>
ज्वलंतं चातितापेन दुःसहं दुर्द्धरं प्रिये ।। ६ ।। <br>
अग्नेरपत्यं प्रथमं दृष्ट्वोत्पन्नं तु पार्वति ।। <br>
लोभाभिभूता असुराः सुरा गन्धर्वकिन्नराः ।। ।। ७ ।। <br>
यक्षाः साध्याः पिशाचाश्च मनुष्या राक्षसाः खगाः ।। <br>
अभ्यधावन्सुसंरब्धास्ते सुवर्णजिघृक्षवः ।। ८ ।। <br>
सुवर्णार्थे महान्नादो ममेदमिति जल्पताम् ।। <br>
अज्ञानात्संगरश्चैव संजातः प्राणहारकः ।। ९ ।। <br>
अथावरणमुख्यानि नानाप्रहरणानि च ।। <br>
प्रगृह्याभ्यनदन्नादैर्देवैः सार्द्धं यशस्विनि ।। 5.2.6.१० ।। <br>
असुरा असुरैः सार्द्धं मनुष्या मानुषैः सह ।। <br>
गन्धर्वाः सह गन्धर्वैः किंनरैः सह किंनराः ।। ।। ११ ।। <br>
भूतैः सार्द्धं च भूतानि राक्षसैः सह राक्षसाः ।। <br>
वेतालैः सह वेताला युद्धं चक्रुः सुदारुणम् ।। १२ ।। <br>
पुत्रस्तु पितरं द्वेष्टि पिता पुत्रं तथैव च ।। <br>
हंति भार्या स्वभर्तारं भर्ता च स्वां प्रियां तथा ।। १३ ।। <br>
मातरं स्वसुतो हंति माता पुत्रं हिनस्ति च ।। <br>
ततो वैरविनिर्बंधः संजातः स्वर्णकारणात्।। १४ ।। <br>
सुराणामसुराणां च सर्वं घोरतरं महत् ।। <br>
प्रासाश्च विपुलास्तीक्ष्णा न्यपतंत सहस्रशः ।। <br>
तोमराश्च सुतीक्ष्णाग्राः शस्त्राणि विविधानि च ।। १५ ।। <br>
सुवर्णार्थे महादेवि वमंतो रुधिरं बहु ।। १६ ।। <br>
असिशक्तिगदाऋष्ट्यो निपेतुर्धरणीतले ।। <br>
छिन्नानि पट्टिशैश्चैव शिरांसि युधि दारुणैः ।। १७ ।। <br>
रुधिरेणावलिप्तांगा निहताश्च परस्परम् ।। <br>
अद्रीणामिव कूटानि धातुयुक्तानि शेरते ।। १८ ।। <br>
हाहाकारः समभवद्भयकृच्च सहस्रशः ।। <br>
अन्योन्यं छिंदतां शस्त्रैः सुवर्णस्य च कारणात् ।। १९ ।। <br>
परिघैरायसैः पाशैर्वज्रकल्पैश्च मुष्टिभिः ।। <br>
निघ्नतां समरे ऽन्योन्यं शब्दो दिवमिवास्पृशत् ।। 5.2.6.२० ।। <br>
छिंधिभिंधि प्रधाव त्वं पातयाधिसरेति च ।। <br>
अश्रूयन्त महाघोराः शब्दास्तत्र समंततः ।। २१ ।। <br>
एवं तु तुमुले युद्धे वर्त्तमाने महाभये ।। <br>
कंपिता धरणी देवि देवास्त्रस्ताः सवासवाः ।। २२ ।। <br>
क्षुभ्यंति स्म समुद्राश्च चेलुश्च धरणीधराः ।। <br>
तस्यार्थे पीडितं सर्वं सदेवासुरमानुषम्।।२३।। <br>
ऋषयो वालखिल्याद्या देवाः शक्रपुरोगमाः।। <br>
बृहस्पतिं पुरस्कृत्य ब्रह्मलोकं गताः स्त्रियः।।२४।। <br>
सोच्छ्वासा कथयामासुर्जर्जरीकृतमस्तकाः ।। <br>
वृत्तांतं विस्तरात्सर्वं लोकत्रयविनाशनम् ।। २५ ।। <br>
तच्छ्रुत्वा वचनं तेषां ब्रह्मा लोकपितामहः ।। <br>
चिंतयित्वा च तैः सार्द्धमाजगाम ममांतिकम् ।। २६ ।। <br>
मया पृष्टास्तु ते सर्वे केनैते जर्जरीकृताः ।। <br>
शस्त्रास्त्रैः पीडिताः केन कस्माद्वो भयमागतम् ।। २७ ।। <br>
कश्चासौ दानवो दुष्टो येन वै पीडिता भृशम् ।। <br>
तत्सर्वं कथितं देवि ममाग्रे भयविह्वलैः ।। २८ ।। <br>
ते मामूचुस्तदा देवा ब्रह्माद्या भयकारणम् ।। ।। २९ ।। <br>
लोभात्सर्वे विनष्टाः स्म सुवर्णस्य च कारणात् ।। <br>
पीडितं च जगत्सर्वं सदेवासुरमानुषम् ।। 5.2.6.३० ।। <br>
इति तेषां वचः श्रुत्वा मया ज्ञातं वरानने ।। <br>
तस्यार्थे कलहो घोरः संजातो हि परस्परम् ।। ३१ ।। <br>
लोकत्रयविनाशश्च सहसा येन वै कृतः ।। <br>
यमुद्दिश्य त्यजेत्प्राणांस्तमाहुर्ब्रह्मघात कम् ।। ३२ ।। <br>
ब्रह्महा वह्निपुत्रस्तु यमुद्दिश्य मृतो जनः ।। <br>
शरीरं शबलं चैव सविकारं भविष्यति ।। ३३ ।। <br>
धातवो हि भविष्यंति तस्य देहे न संशयः ।। <br>
लक्ष्यते दुःखमतुलं छेददाहादिघर्षणम् ।। ३४ ।। <br>
एतस्मिन्नंतरे वह्निर्दृष्ट्वा पुत्रस्य चेष्टितम् ।। <br>
ज्ञात्वा क्रोधं मदीयं तु भीतो वै पुत्रकार णात् ।। ३५ ।। <br>
आजगाम सुवर्णेन सार्द्धं देवि ममांतिकम् ।। <br>
प्रसादितोऽहं पुत्रार्थे वह्निना हि वरानने ।। ३६ ।। <br>
रक्षणीयस्त्वया देव पुत्रोयं तव शंकर ।। <br>
भाण्डागारे स्वकीये तु क्रियतां परमेश्वर ।। ३७ ।। <br>
त्वयि तुष्टे महादेव प्राप्योऽयं नात्र संशयः ।। <br>
इच्छया दीयतां देवि यस्य कस्य जनस्य च ।। ३८ ।। <br>
इति तस्य वचः श्रुत्वा पितृदेवमुखस्य च ।। <br>
तथेति च प्रतिज्ञातं मया लोभाद्यशस्विनि ।। ३९ ।<br>
स्नेहान्मया वह्निपुत्र उत्संगे च कृतस्तदा ।। <br>
स्नेहाद्वै चुंबितो मूर्ध्नि परिष्वक्तः पुनःपुनः ।। 5.2.6.४० ।। <br>
ददामि ते महाभाग वरं वरय शोभनम् ।। <br>
परितुष्टोऽस्मि वै कामं यथेष्टं समवाप्नुहि ।। ४१ ।। <br>
अहमाज्ञापयामि त्वां श्रेयश्चैवमवाप्स्यसि ।। <br>
ममाभीष्टकरं स्थानं विद्यते पृथिवीतले ।। ४२ ।। <br>
अक्षयं प्रलये पुत्र महाकालवनं शुभम् ।। <br>
तत्रैव विद्यते लिंगं कर्कोटकस्य दक्षिणे ।। ४३ ।। <br>
महापापहरं पुत्र दर्शनाद्दीप्तिदायकम् ।। <br>
तस्य दर्शनमात्रेण कृतकृत्यो भविष्यसि ।। ४४ ।। <br>
पुण्यश्चैव पवित्रेण दुर्लभश्च भविष्यति ।। <br>
अकुलीनः कुलीनस्तु समलो निर्मलो नरः ।। ४५ ।। <br>
विरूपो रूपवांश्चैव त्वत्प्रसादाद्भविष्यति ।। <br>
दानानि परिपूर्णानि व्रतानि नियमास्तथा ।। ४६ ।। <br>
यज्ञाश्चैवोपवासाश्च तीर्थं पिंडादिकं त्वया ।। <br>
सुसंपूर्णा भविष्यंति तव दानेन सुव्रत ।। ४७ ।। <br>
सर्वेषां चैव रत्नानामाधिपत्यं करिष्यसि ।। <br>
प्रियाभीष्टो हि देवानां लोकानां च भविष्यसि ।।४८।। <br>
इत्युक्तोऽसौ महादेवि दिव्यरूपो वरानने ।। <br>
ज्वालामाला वृतः पुण्यो निर्मलो हि बभूव ह ।।४९।। <br>
लिंगेनोक्तः सुवर्णस्तु दिष्ट्यादिष्ट्येति कांचनम् ।। <br>
अद्यप्रभृति नाम्ना वै ख्यातिं यास्यसि भूतले ।। 5.2.6.५० ।। <br>
स्थातव्यं मत्समीपे तु वह्निपुत्र त्वया सदा ।। <br>
अक्षया भविता कीर्त्तिस्त्वदीया भुवनत्रये ।। ५१ ।। <br>
इत्युक्तो देवि लिंगेन वह्निपुत्रोऽतिनिर्मलः ।। <br>
ज्वालावृततनुर्जातः सूर्यकोटिसमप्रभः ।। ५२ ।। <br>
दीप्तिर्लब्धा सुवर्णेन ज्वालामालाकुला तदा ।। <br>
अतो देवि सुविख्यातः स्वर्णज्वालेश्वरः शिवः ।। ५३ ।। <br>
यस्तमर्चयते भक्त्या स्वर्णज्वालेश्वरं शिवम् ।। <br>
तस्य संजायते देवि विजयो राज्यमूर्जितम् ।। <br>
ऐश्वर्यं दानशक्तिश्च पुत्रपौत्रमनंतकम् ।। ।। ५४ ।। <br>
ज्ञानतोऽज्ञानतो वापि यत्पापं कुरुते नरः ।। <br>
तत्क्षालयति देहोत्थं दर्शनान्नात्र संशयः ।। ५५ ।। <br>
यत्फलं पिंडदानेन गयायां लभते नरः ।। <br>
तत्फलं द्विगुणं प्रोक्तं पूजया नात्र संशयः ।। ५६ ।। <br>
गायत्र्याः शतसाहस्रैः सम्यग्जप्तैश्च यत्फलम्।। <br>
तत्फलं समवाप्नोति स्वर्णज्वालेश्वरस्तुतेः ।। ५७ ।। <br>
यत्पुण्यं सर्वदानेन दत्तेन विधिपूर्वकम् ।। <br>
तत्फलं समवाप्नोति कीर्तनान्नात्र संशयः ।। ५८ ।। <br>
पूजयंति चतुर्दश्यां स्वर्णज्वालेश्वरं तु ये ।। <br>
पूज्यंते ते सदा लक्ष्म्या पूरयंत्या मनोरथान् ।। ५९ ।। <br>
रक्षितं त्रिदशैर्देवि गणैर्नानाविधैस्तथा ।। <br>
लिंगं कश्चिन्न जानाति मम मायाविमोहितः ।। 5.2.6.६० ।। <br>
मम प्रसादात्तद्देवि दृश्यते लिंगमुत्तमम् ।। <br>
एतत्ते कथितं सम्यगन्यच्छृणु वरानने ।। ६१ ।। <br>
इति श्रीस्कांदे महापुराण एकाशीतिसाहस्र्यां संहितायां पंचम आवंत्यखण्डे चतुरशीतिलिङ्गमाहात्म्ये स्वर्णज्वालेश्वरमाहात्म्यवर्णनंनाम षष्ठोऽध्यायः ।। ६ ।। <br>
<br>
<br>
</span>
