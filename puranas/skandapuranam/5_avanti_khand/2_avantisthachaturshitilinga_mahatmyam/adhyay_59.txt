<span style="font-size: 14pt; line-height: 175%">।। श्रीमहादेव उवाच ।। ।। <br>
एकोनषष्टिकं विद्धि देवं सिद्धेश्वरं प्रिये ।। <br>
यस्य दर्शनमात्रेण सिद्धिः पुंसां प्रजायते ।। १ ।। <br>
आसीदश्वशिरानाम राजा परमधार्मिकः ।। <br>
सोऽश्वमेधेन यज्ञेन इष्ट्वा सबहुदक्षिणम् ।। २ ।। <br>
स्नातश्चावभृथे हृष्टो ब्राह्मणैः परिवारितः ।। <br>
यावदास्ते स राजर्षिस्तावत्सिद्धोऽतिदीप्तिमान् ।। ३ ।। <br>
नानौषधिप्रभावज्ञो मंत्रतंत्र विशारदः ।। <br>
आययौ कपिलः श्रीमान्जैगीषव्यश्च सिद्धराट् ।। ४ ।। <br>
तयोस्त्वरितमुत्थाय स राजाभ्यागतक्रियाम् ।। <br>
चकार परया युक्तो मुदा वै पृथि वीपतिः ।। ५ ।। <br>
तावर्चितावासनस्थौ क्षमाशीलौ शुचिव्रतौ ।। <br>
महौजसौ महाभागौ मुमुक्षू मुनिपुंगवौ ।। ।। <br>
विद्याविनयसंपन्नौ ब्रह्मचर्यपरायणौ ।। <br>
अनेकसृष्टिसंहारस्थितिकार्यपरायणौ ।। ७ ।। <br>
उदयादित्यसंकाशौ  विभावसुसमद्युती।। <br>
तेजोराशिसमायुक्तौ दुर्निरीक्ष्यौ पृथग्जनैः ।।८।।<br>
विनयेनोपसंगम्य प्रणिपत्याभिवाद्य च ।। <br>
स राजा प्रांजलिर्भूत्वा प्रश्नमेनमपृच्छत ।। ९ ।। <br>
।। अश्वशिरा उवाच ।। ।। <br>
श्रुतं मया मुनिश्रेष्ठौ नान्यो देवो जनार्द्दनात् ।। <br>
ध्यातोथ पूजितो नॄणां मुक्तिदो भवबंधनात् ।। 5.2.59.१० ।। <br>
संस्मृते तु हृषीकेशे नराणां कोटिजन्मजम् ।। <br>
अशुभं क्षयमाप्नोति कथं न प्रणमेद्धरिम् ।। ११ ।। <br>
समाराध्य जगन्नाथं शक्राद्यास्त्रिदिवौकसः ।। <br>
वसंति मुदिताः स्वर्गे दिव्यद्युतिसमन्विताः ।। १२ ।। <br>
जन्ममृत्युजरा रोगैर्दुःखानि विविधानि च ।। <br>
प्रयांति विलयं सद्यः प्रसन्ने गरुडध्वजे ।। १३ ।। <br>
इति पृष्टस्तदा तेन प्रार्थितेन यशस्विना ।। <br>
ऊचतुस्तं नृपं सिद्धौ सिद्धिविज्ञानकोविदौ ।। १४ ।। <br>
क एष प्रोच्यते राजंस्त्वया नारायणोऽधुना ।। <br>
आवां नारायणौ द्वौ तु त्वत्प्रत्यक्षं गतौ नृप ।। १५ ।। <br>
।। अश्वशिरा उवाच ।। ।। <br>
भवंतौ ब्राह्मणौ सिद्धौ तपसा दग्धकिल्विषौ ।। <br>
युवां नारायणौ कस्मादिति वाक्यमुवाच सः ।। १६ ।। <br>
शंखचक्रगदापाणिः पीतवासा जनार्द्दनः ।। <br>
गरुडस्थो हृषीकेशः कस्तस्य सदृशो भुवि ।। १७ ।। <br>
तस्य राज्ञो वचः श्रुत्वा संसिद्धौ योगकोविदौ ।। <br>
दर्शयामासतुस्तौ हि कृत्वा नारायणं वपुः ।। १८ ।। <br>
कपिलो मंत्रमाहात्म्यात्स्वयं विष्णुर्बभूव ह ।। <br>
शंखचक्रगदापाणिः पीतवासाश्च तत्क्षणात् ।। १९ ।। <br>
जैगीषव्यश्च गरुडस्तत्क्षणात्समजायत ।। <br>
ततः समभवत्तत्र राजवेश्मनि कौतुकम् ।। 5.2.59.२० ।। <br>
दृष्ट्वा नारायणं देवं गरुडस्थं सनातनम् ।। <br>
आश्चर्यं तादृशं दृष्ट्वा स राजा विस्मयान्वितः ।। <br>
उवाच क्षाम्यतां सिद्धौ नायं विष्णुरथेदृशः ।। २१ ।। <br>
तस्य ब्रह्मा समुत्पन्नो नाभिपंकजमध्यतः ।। <br>
तस्मात्तु ब्रह्मणो रुद्रः स विष्णुः परमेश्वरः ।। २ ।। <br>
इति राज्ञो वचः श्रुत्वा तदा तौ सिद्धसत्तमौ ।। <br>
चक्रतुः परमां मायां योगाचार्यौ सुमांत्रिकौ ।। २३ ।। <br>
कपिलः पद्मनाभस्तु पद्ममध्ये प्रजापतिः ।। <br>
बभूव स्वयमेवात्र सहसा योगतस्तदा ।। २४ ।। <br>
जैगीषव्योऽथ रुद्रस्तु तस्यैवांके व्यवस्थितः ।। <br>
ददर्श महदाश्चर्यं स राजा योगमोहितः ।। २५ ।। <br>
कौतुकात्प्रत्युवाचेदं भीतः कंपितकन्धरः ।। <br>
नेत्थं भवति विश्वेशो माया योगिनां तदा ।। <br>
सर्वरूपी हरिः श्रीमान्सर्वगः सर्वदः स्मृतः ।। २६ ।। <br>
ततो वाक्यावसाने तु तस्य राज्ञश्च संसदि ।। <br>
मशका मत्कुणा यूका भ्रमराः पक्षिणो मृगाः ।। २७ ।। <br>
अश्वा गावो हयाः सिंहा व्याघ्रा गोमहिषास्तथा ।। <br>
अन्येपि पशवः कीटा ग्राम्यारण्याश्च सर्वशः ।। २८ ।। <br>
दृश्यंते राजभवने कोटिशः पर्वतात्मजे ।। <br>
तं दृष्ट्वा भूतसंघातं राजा विस्मितमानसः ।। २९ ।। <br>
यावच्चिंतयते किं स्यात्तावज्ज्ञातं नृपेण हि ।। <br>
जैगीषव्यस्य माहात्म्यं कपिलस्य महात्मनः ।। 5.2.59.३० ।। <br>
कृतांजलिपुटो भूत्वा स राजाऽश्वशिरास्तदा ।। <br>
पप्रच्छ च द्विजौ भक्त्या किमिदं सिद्धसत्तमौ ।। ३१ ।। <br>
सामर्थ्यमीदृशं लब्धं कस्माद्वै तपसो बलात् ।। <br>
अद्य मे सफलोत्पत्तिरद्य मे सफलं श्रुतम् ।। ३२ ।। <br>
सफला मे मनोवृत्तिर्युवयोर्दर्शनेन वै ।। <br>
तस्य तद्वचनं श्रुत्वा कपिलो वाक्यमब्रवीत् ।। ३३ ।। <br>
महाकालवने राजन्विद्यते लिंगमुत्तमम् ।। <br>
ख्यातं सिद्धेश्वरं नाम्ना सिद्धैरभ्यर्चितं सदा ।। ३४ ।। <br>
सौभाग्येश्वरपूर्वे तु सौभाग्यारोग्यदायकम् ।। <br>
प्रभावात्तस्य लिंगस्य प्राप्ता सिद्धिरनुत्तमा ।। ३५ ।। <br>
जैगीषव्येन सिद्धेन मया वैं नृपसत्तम ।। <br>
तस्माद्व्रज महाबाहो महाकालवनं शुभम् ।। ३६ ।। <br>
तत्र द्रक्ष्यसि सर्वेशं शंखचक्रगदाधरम ।। <br>
लिंगमूर्त्तौ स्थितं विष्णुं यस्ते सिद्धिं प्रदास्यति ।। ३७ ।। <br>
संसिद्धा बहवस्तत्र सनकाद्या नरेश्वर ।। <br>
तस्य तद्वचनं श्रुत्वा कपिलस्य महात्मनः ।। ३८ ।। <br>
जगाम सहसा तत्र स राजाश्वशिरास्तदा ।। <br>
ददर्श चैव तौ सिद्धौ सिद्धेश्वरसमीपतः ।। ३९ ।। <br>
अन्ये च बहवः सिद्धाः सिद्धनाथास्तथा परे ।। <br>
ज्ञात्वा सिद्धेश्वरं देवं सिद्धसंघैः समर्चितम् ।। 5.2.59.४० ।। <br>
लिंगमध्ये स्थित विष्णुं ज्ञात्वा स नृपसत्तमः ।। <br>
पूजयामास भावेन परमेण समाधिना ।। ४१ ।। <br>
ततस्तुष्टोऽब्रवीद्देवो वरं वरय सुव्रत ।। <br>
यत्तेभिलषितं सर्वमहं दास्यामि भूपते ।। ४२ ।। <br>
लिंगस्य वचनं श्रुत्वा नृपेणोक्तं च तच्छृणु ।। <br>
यदि मेऽस्ति दया देव प्रसन्नोऽसि हि चेत्प्रभो ।। ४३ ।। <br>
यत्ते रूपं परं नाथ तद्दर्शय ममाच्युत ।। <br>
एतदेव हि मे देव सदाभिलषितं हृदि ।। ४४ ।। <br>
आजन्मनो जगन्नाथ कदा द्रक्ष्ये जनार्द्दनम् ।। <br>
एतदिच्छाम्यहं देव वराणां प्रवरं वरम् ।। <br>
दीयमानं त्वयाभीष्टं ख्यातं सिद्धेश्वरं क्षितौ ।। ४५ ।। <br>
नृपस्य वचनं श्रुत्वा लिंगेनोक्तं वरानने ।। <br>
न मे विदुर्देवगणा नासुरा न महर्षयः ।। ४६ ।। <br>
परं रूपं नृपश्रेष्ठ कृष्णोऽहं लिंगतां गतः ।। <br>
ममलोकं तु ये प्राप्ता मुनयो मंत्रभूषिताः ।। ४७ ।। <br>
न चैते मां विजानंति परमार्थेन पार्थिव ।। <br>
यदेतद्दृश्यते तेजो लिंगरूपेण मामकम् ।। ४८ ।। <br>
एतदेव हि ब्रह्माद्या ध्यायन्ति त्रिदशास्त्वमी ।। <br>
अतो न मे परं रूपं द्रष्टुं कश्चित्क्षमो भवेत् ।। ४९ ।। <br>
अनेकजन्मसंशुद्धा योगिनो मदनुग्रहात् ।। <br>
प्रविशंति तनौ मह्यं मुक्ताः संसारबंधनैः ।।5.2.59.५०।। <br>
एवं हि बुवतस्तस्य सिद्धिः प्राप्ता नृपेण हि।। <br>
विष्णुरूपं समास्थाय तस्मिँल्लिंगे लयं गतः ।।५१।। <br>
अतो देवि सुविख्यातं लिंगं सिद्धेश्वरं परम् ।। <br>
ये पश्यंति नरा भक्त्या तेषां सिद्धिश्च शाश्वती ।। ५२ ।। <br>
अंजनं पादलेपं च पादुकासिद्धिरेव च ।। <br>
गुटिका खड्गसिद्धिश्च महासिद्धिः सुदुर्लभा ।। ५३ ।। <br>
दिव्यौषधैश्च या सिद्धिर्मंत्रस्पर्शोद्भवा च या ।। <br>
एतास्तु सिद्धयः प्रोक्ता अपरा लघिमादयः ।। ५४ ।। <br>
धर्मार्थकाम सिद्धिश्च मोक्षसिद्धिरनुत्तमा ।। <br>
जायते नात्र सन्देहः श्रीसिद्धेश्वरदर्शनात् ।। ५५ ।। <br>
एष ते कथितो देवि प्रभावः पापनाशनः ।। <br>
सिद्धेश्वरस्य देवस्य मतंगेशमथो शृणु ।। ५६ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडे चतुरशीति लिङ्गमाहात्म्ये सिद्धेश्वरमाहात्म्यवर्णनंनामैकोनषष्टितमोऽध्यायः ।। ५९ ।। <br>
<br>
<br>
</span>
