<span style="font-size: 14pt; line-height: 175%">ईश्वर उवाच।।<br>
एकविंशतिकं विद्धि कुक्कुटेश्वरसंज्ञकम्।।<br>
यस्य दर्शनमात्रेण तिर्यग्योनिर्न लभ्यते।।१।। <br>
कौशिकोनाम राजाभूत्कुक्कुटो जायते सदा।। <br>
दृश्यते वासरे भागे सर्वाभरणभूषितः।।२।। <br>
व्याप्ता च पृथिवी तेन सशैलवनकानना ।। <br>
पूर्वकर्मप्रभावेन प्राप्तं राज्यमकण्टकम् ।। ३ ।। <br>
विशालानाम विख्याता भार्या तस्य महीपतेः ।। <br>
रूपलावण्यसंयुक्ता चतुःषष्टिकलान्विता ।।४।। <br>
तया चकार सहितः स राज्यं राजसत्तमः ।। <br>
सा वल्लभापि नृपतेः प्राणेभ्योऽपि गरीयसी ।। ५ ।। <br>
तया सार्द्धं कदाचिच्च सुरतं नास्ति पार्वति ।। <br>
संतप्ता सर्वदा सा च रत्यभावाद्बभूव ह ।। ६ ।। <br>
एवं गच्छति काले तु सह राज्ञा स्मरातुरा ।। <br>
सर्वसत्त्वरुतज्ञा सा विशाला विपुलेक्षणा ।। <br>
ददर्श कीटमिथुनमनंगकलहातुरम् ।। ७ ।। <br>
प्रसादयंस्तथा कीटः स्वां प्रियां च मुहुर्मुहुः ।। <br>
दासोऽस्मि तव कांतेऽहं रूपसौभाग्य सुन्दरि ।। ८ ।। <br>
भजस्व मां यथाकाममनंगशरपीडितम् ।। <br>
शिरसा प्रणतेनैव रचितस्ते मयांजलिः ।। ९ ।। <br>
न त्वया सदृशी लोके कामिनी विद्यते क्वचित् ।। <br>
सुवर्णवर्णसदृशी मद्भक्ता चारुहासिनी ।। 5.2.21.१० ।। <br>
कुतो वा मयि दीने त्वं क्रुद्धेव प्रियवादिनि ।। <br>
किमर्थं वद कल्याणि सरोषव दना स्थिता ।। ११ ।। <br>
सा तमाह प्रकोपाच्च किमालपसि मां वृथा ।। <br>
त्वया मोदकचूर्णं तु मां विहाय मनोरमाम् ।। <br>
प्रदत्तं कामलुब्धेन अन्यस्य कीटकाधम ।। १२ ।। <br>
नाहमेवं करिष्यामि कीटः प्राह पुनःपुनः ।। <br>
स्पृशामि पादौ सत्येन प्रणतस्य प्रसीद मे ।। १३ ।। <br>
इति तद्वचनं श्रुत्वा सा प्रसन्नाभवत्तदा ।। <br>
आत्मानमर्पयामास कामनाय पिपीलिका ।। १४ ।। <br>
दृष्ट्वा तन्महदाश्चर्यं सा राज्ञी विललाप ह ।। <br>
धिग्राज्यं धिक्च मे रूपं धिक्च यौवनमद्य मे ।। <br>
न कामिताहं कांतेन मरिष्यामि न संशयः ।। १५ ।। <br>
एवं विलप्य बहुधा विनिःश्वस्य पुनःपुनः ।। <br>
उन्मत्तेव विशालाक्षी गालवस्याश्रमं गता ।। १६ ।। <br>
दृष्ट्वा तमृषिमासीनं तपोयोनिं दृढव्रतम् ।। <br>
उवाच प्रणतांगी सा शोकसंतप्तमानसा ।। १७ ।। <br>
एकोऽयं संशयो ब्रह्मन्हृदये परिवर्त्तते।। <br>
वश्योऽपि हि च मे भर्त्ता रूपलावण्यवानपि।। <br>
न जाने कारणं किं तु संगमो नोपजायते।।१८।। <br>
यो गत्वा प्रमदाराज्यं जित्वा सर्वाः पुरा रणे।। <br>
आजहार शुभास्तासां मध्यादष्टौ वरांगनाः।। <br>
नैव कामयते तासु किमेतदिति सुव्रत।।१९।। <br>
वाजिनो वारणाश्चैव धनधान्यमनंतकम्।। <br>
वर्त्तते हि जनः सर्वो ममाज्ञां पालयन्क्षितौ।।5.2.21.२०।। <br>
केन कर्मविपाकेन ममेदं यौवनं दृढम् ।। <br>
व्यर्थं जातं द्विजश्रेष्ठ रतिं न कुरुते नृपः।। ।। २१ ।। <br>
दृश्यते वासरे भागे रात्रौ चैव न दृश्यते ।। <br>
इहजन्मकृतं चैतदाहोस्वित्पारलौकिकम् ।। २२ ।। <br>
दुष्कृतावर्जनं ब्रह्मन्ममेदं वक्तुमर्हसि ।। <br>
तस्यास्तद्वचनं श्रुत्वा गालवो वाक्यमब्रवीत्।। २३।। <br>
शृणु पुत्रि  पुरावृत्तं बालभावेन यत्कृतम्।। <br>
अनेन राज्ञा धर्मज्ञे रात्रौ येन न दृश्यते।।२४।।<br>
विदूरथस्य तनयस्तव भर्ता स निश्चितम्।। <br>
मांसाहारी दोषरतिर्विषयासक्तमानसः।।२५।। <br>
बहवः कुक्कुटास्तेन भक्षिता राजसूनुना ।। २६ ।। <br>
एवं भक्षयतस्तस्य बहुशो वत्सरा गताः ।। <br>
कालेन महता राज्ञा ताम्रचूडेन मंत्रिणः।। <br>
पृष्टाः किं कारणं नात्र समायांति हि कुक्कुटाः ।। २७ ।। <br>
अथ केनापि कथितं कुक्कुटानां च भक्षणम् ।। <br>
विदूरथस्य पुत्रेण कौशिकेन दुरात्मना ।। <br>
भक्षिताः कुक्कुटाः सर्वे विना कारणतो नृप ।। २८ ।। <br>
ताम्रचूडोऽथ संक्रुद्धो ददौ शापं दुरात्मने ।। <br>
कौशिकाय क्षयो रोगो भविष्यति भयावहः ।। ।। २९ ।। <br>
तदाप्रभृत्यभूत्क्षीणो राजपुत्रो दिनेदिने ।। <br>
औषधैरधिकोऽभ्येति व्याधिना पीडितो भृशम् ।। 5.2.21.३० ।। <br>
अथ केनापि कामेन वामदेवाश्रमं गतः ।। <br>
क्षयरोगाभिभूतोऽसौ मरणोत्सुकमानसः ।। <br>
पप्रच्छ वामदेवं स नमस्कृत्य पुनःपुनः ।।३१।। <br>
भगवन्केन पापेन क्षीयतेऽहर्निशं वपुः ।। <br>
मदीयं पोष्यमाणं हि मांसेन विविधेन च ।। ३२ ।। <br>
वामदेवोऽथ तं प्राह कुक्कुटा भक्षितास्त्वया ।। <br>
ताम्रचूडेन शप्तोऽसि कुक्कुटानां नृपेण हि ।। ३३ ।। <br>
तमेव शरणं गच्छ स उपायं वदिष्यति ।। <br>
ततः स ताम्रचूडस्याभ्यर्णमागानृपात्मजः ।। ३४ ।। <br>
दृष्ट्वा च ताम्रचूडं तं महाभक्त्या कृतांजलिः ।। <br>
प्रोवाच प्रणतो भूत्वा पाहि मां शरणागतम्।।३५।।<br>
अज्ञानाद्भक्षिता देव कुक्कुटाः पुष्टिकारणात् ।। <br>
क्षंतुमर्हसि देवेश ममागः कृपणस्य च ।।३६।।<br>
प्रोवाच ताम्रचूडोऽथ यस्मात्प्रार्थयसे नृप ।। <br>
तस्मात्ते वासरे प्राप्ते पुरुषत्वं भविष्यति।।३७।।<br>
शास्ता गोप्ता च लोकानां राजा दंडधरः प्रभुः ।।<br>
कुक्कुटो भविता रात्रौ सर्वभोगविवर्जितः ।।३८।। <br>
अतो न दृश्यते पुत्रि तिर्यग्भावं समाश्रितः।।३९।।<br>
इति तस्य वचः श्रुत्वा गालवस्य महात्मनः ।। <br>
सा संपूज्य विशालाक्षी गालवं मुनिसत्तमम् ।। <br>
पप्रच्छ परया भक्त्या शापांतो हि कथं भवेत् ।। 5.2.21.४० ।। <br>
गालवः कथयामास ध्यानेनालोक्य यत्नतः ।। ४१ ।। <br>
महाकाल वने लिंगं पक्षियोनिविमोचनम् ।। <br>
ज्वालेश्वरस्य देवस्य पूर्वभागे व्यवस्थितम् ।। <br>
तस्य दर्शनमात्रेण शापस्यांतो भविष्यति ।। ४२ ।। <br>
सा प्रणम्य मुनिश्रेष्ठमाजगाम त्वरान्विता ।। <br>
यत्रास्ते नृपशार्दूलो विध्यन्बहुविधान्मृगान् ।। ४३ ।। <br>
प्रफुल्लनयनाभ्यां सा दृष्टा लोलेक्षणा प्रिया ।। <br>
आह्लादिता बहुविधैः कोमलैर्वचनामृतैः ।। ४४ ।। <br>
ततस्तेन तदा राज्ञा प्रोक्ता सा मृगलोचना ।। <br>
इदानीं कि मया कांते कार्यं भवति कथ्यताम् ।। ४५ ।। <br>
तया प्रोक्तं महाराज गम्यतेऽद्य मया सह ।। <br>
महाकालवने पुण्ये सर्वदुष्कृतनाशने ।। ४६ ।। <br>
तस्यास्तद्वचनं श्रुत्वा त्वरमाणो मुदान्वितः ।। <br>
तया नीतोऽथ नृपतिर्लिंगस्यास्य समीपतः ।। ४७ ।। <br>
पूजयित्वाथ तल्लिंगं पक्षियोनिविमोचनम् ।। <br>
तत्रैव च स्थितो राजा प्रियया सह पार्वति ।। ४८ ।। <br>
तस्यां रात्रौ न संजातः कुक्कुटो यादृशः सदा ।। <br>
शिवप्रसादादभवद्दिव्यरूपी मनोहरः ।। ४९ ।। <br>
रूपेण निर्जितः कामस्तेनाप्रतिमतेजसा ।। <br>
ततो विस्मयमापन्नश्चिंतयामास पार्थिवः ।। <br>
कोऽयं प्रभावो येनाहं शापान्मुक्तः सुदुस्तरात् ।। 5.2.21.५० ।। <br>
प्रियां पप्रच्छ नृपतिः पूर्णेन्दुवदनां भृशम् ।। <br>
कथं शापाद्विमुक्तोऽहं केन पुण्येन कर्मणा ।। ५१ ।। <br>
अथ सा कथयामास वृत्तांतं विस्तरान्मुदा ।। <br>
गालवेन हि यत्प्रोक्तं यत्किंचिच्छापमोक्षणम् ।।५२।।<br>
राजञ्छापाद्विमुक्तोऽसि लिंगस्यास्य प्रभावतः ।। <br>
पुनः प्रसाद्य तल्लिंगं भुक्त्वा भोगांश्चिरं भुवि ।। ५३ ।। <br>
तया सार्द्धं ययौ राजा स्वर्गं सुरगणैः स्तुतः ।। <br>
तदाप्रभृति तल्लिंगं कुक्कुटेश्वरसंज्ञकम् ।। ५४ ।। <br>
विख्यातं देवि लोकेऽस्मिन्सर्वकामफलप्रदम् ।। <br>
तच्च ये पूजयिष्यंति कुक्कुटेश्वरसंज्ञकम् ।। <br>
तिर्यग्योनिं न यास्यंति न वियोगो भविष्यति ।। ५५ ।। <br>
न चापि नरकावाप्तिर्न दुःखं न जरा भयम् ।। <br>
नाकाले मरणं नॄणां न च कष्टं भवि ष्यति ।। ५६ ।। <br>
रूपसौभाग्यसंपन्ना भविष्यंति युगेयुगे ।। <br>
चतुर्द्दश्यां प्रपश्यति लिंगं ये कुक्कुटेश्वरम् ।। <br>
तेषां कुले च ये केचित्पितरो निरयस्थिताः ।। ।। ५७ ।। <br>
तिर्यग्योनिगता ये च पशुयोनिं तु ये गताः ।। <br>
वृक्षत्वमथवा प्राप्तास्तेषां मोक्षो भविष्यति ।। ५८ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये कुक्कुटेश्वरमाहात्म्यवर्णनंनामैकविंशोऽध्यायः ।। २१ ।। छ ।। ।। <br>
<br>
</span>
