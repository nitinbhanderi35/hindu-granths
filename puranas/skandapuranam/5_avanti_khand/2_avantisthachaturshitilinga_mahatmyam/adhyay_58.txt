<span style="font-size: 14pt; line-height: 175%">॥ ईश्वर उवाच ॥ ॥ <br>
प्रयागेश्वरसंज्ञं तु सर्वकामकरं परम् ॥ <br>
अष्टाधिकं विजानीहि पंचाशत्तममीश्वरम् ॥ १ ॥ <br>
आसीत्प्रथमकल्पे तु मनुः स्वायंभुवः पुरा ॥ <br>
तस्य प्रियव्रतः पुत्रो यज्वा परमधार्मिकः ॥ २ ॥ <br>
स चेष्ट्वा बहुभिर्यज्ञैः समाप्तवरदक्षिणैः ॥ <br>
सप्तद्वीपेषु संप्राप्य भरतादीन्सुतान्प्रिये ॥ ३ ॥ <br>
स्वयं विशालां बदरीं गत्वा तेपे महत्तपः ॥ <br>
कालेन बहुना तत्र नारदः समुपस्थितः ॥ ४ ॥ <br>
पूजितो विष्टरार्घेण राज्ञा प्रियव्रतेन च ॥ <br>
स पृष्टः पूजयित्वा तु किमाश्चर्यं वदस्व मे ॥ ५ ॥ <br>
इत्युक्तः कथयामास नारदो मुनिसत्तमः ॥ <br>
श्वेतद्वीपे मया राजन्कन्या दृष्टा सरोवरे ॥ ६ ॥ <br>
सा च पृष्टा विशालाक्षी कस्माद्वससि निर्जने ॥ <br>
कासि भद्रे कथं वासि किंवा कार्यमिह त्वया ॥७ ॥ <br>
कर्त्तव्यं चारुसर्वांगि तन्ममाचक्ष्व शोभने ॥ <br>
एवमुक्ता मया सा हि मां दृष्ट्वा मीलितेक्षणम् ॥ ८ ॥ <br>
स्मृत्वा तूष्णीं स्थिता यावत्तावन्मे ज्ञानमुत्तमम् ॥ <br>
विस्मृताः सर्ववेदाश्च सर्वशास्त्राणि चैव हि ॥९॥ <br>
ततोऽहं विस्मयाविष्टश्चिंतामोहसमन्वितः ॥ <br>
तामेव शरणं गत्वा यावत्पश्यामि पार्थिव ॥5.2.58.१०॥ <br>
तावद्दिव्यः पुमांस्तस्याः शरीरे समदृश्यत ॥ <br>
तस्यापि पुंसो ह्रदये द्वितीयस्तस्य चोरसि ॥ <br>
तस्यापि हृदये चान्यस्तृतीयस्तु व्यवस्थितः ॥११॥ <br>
ततः पृष्टा मया देवी सा कुमारी कथंचन ॥ <br>
वेदा नष्टा ममाशेषा भद्रे किं ब्रूहि कारणम् ॥१२॥ <br>
॥ कन्योवाच ॥ ॥ <br>
माताहं सर्ववेदानां सावित्रीनाम नामतः ॥ <br>
मां न जानासि येन त्वमतो वेदा हृतास्तव ॥ १३ ॥ <br>
एवमुक्ते मया पृष्टा विस्मयेन महीपते ॥ <br>
वेदानां त्वं तु माता वै कथयस्व ममानघे ॥ १४ ॥ <br>
त्वदीय हृदये देवि क एते पुरुषास्त्रयः ॥ १५ ॥ <br>
॥ कन्योवाच ॥ ॥ <br>
य एष मच्छरीरस्थः शुभांगश्चारु शोभनः ॥ <br>
एष ऋग्वेदनामा तु यजुर्वेदो द्वितीयकः ॥ १६ ॥ <br>
सामवेदस्तृतीयस्तु त्रयो वेदा मयि स्थिताः ॥ <br>
त्रयोऽग्नयस्त्रयो देवा मच्छरीरे स्थिता  द्विज ॥ १७ ॥ <br>
इत्युक्त्वा सा तदा कन्या पश्यतो मम भूपते ॥ <br>
अंतर्द्धानं गता सद्यस्ततोऽहं विस्मितोऽभवम् ॥ १८ ॥ <br>
किं करोमि क्व गच्छामि शरणं यामि कं प्रभुम् ॥<br>
&nbsp;कथमाविर्भविष्यंति वेदाः शास्त्राणि सांप्रतम् ॥ १९॥ <br>
कामिकस्तीर्थराजस्तु प्रयागः श्रूयते श्रुतौ ॥ <br>
अहं तत्र गमिष्यामि ज्ञानं सम्यग्भविष्यति ॥ 5.2.58.२० ॥ <br>
नष्टवेदेन रैभ्येण प्राप्ता सिद्धिरनुत्तमा ॥ <br>
सावित्री श्रूयते तत्र अक्षय्यवटसन्निधौ ॥ २१ ॥ <br>
एवं मनसि संध्याय गतोऽहं नृपसत्तम ॥ <br>
प्रयागं कामिकं तीर्थं सर्वदेवनमस्कृतम् ॥ २२ ॥ <br>
तपस्तीव्रं मया तत्र तप्तं परमदुष्करम् ॥ <br>
अथाजगाम राजेंद्र प्रयागो मूर्त्तिमान्स्वयम् ॥ २३ ॥ <br>
उक्तोऽहं प्रणयात्तेन न मां तापय नारद ॥ <br>
ब्रह्मपुत्र प्रयागोऽहं भीषितस्तपसा तव ॥ २४ ॥ <br>
भवतः पार्श्वमायातः प्रणयेन तपोधन ॥ <br>
धन्योऽसि सर्वथा ब्रह्मंस्तपसा च विशेषतः ॥ २५ ॥ <br>
मया सार्धं त्वया ब्रह्मन्गतिः कार्याऽविकल्पतः ॥ <br>
महाकालवने रम्ये तत्र ते ज्ञानमुत्तमम् ॥ <br>
भविष्यति न संदेहो मम कीर्तिश्च सुस्थिरा ॥ २६ ॥ <br>
एवं हि ब्रुवतस्तस्य प्रयागस्य नृपोत्तम ॥ <br>
प्रादुर्बभूव सहसा पीतवासा जनार्द्दनः ॥ २७ ॥ <br>
शङ्खचक्रगदापाणिर्गरुडस्थो वियद्गतः ॥ <br>
उवाच मेघगंभीरं वाक्यं स पुरुषोत्तमः ॥ २८ ॥ <br>
एहि नारद गच्छामः प्रयागो यत्र यास्यति ॥ <br>
कृष्णस्य वचनं श्रुत्वा मया प्रोक्तो जनार्दनः ॥ २९ ॥<br>
ज्ञानं मे देहि देवेश कथं यास्यामि तद्वनम्॥ <br>
महाकालं जगन्नाथ श्रुतज्ञानविवर्जितः ॥ 5.2.58.३० ॥ <br>
इत्युक्तः श्रीधरेणाहं महाकालवनं नृप ॥ <br>
आनीतस्तत्क्षणाच्छीघ्रं   प्रयागसहितस्तदा ॥३१ ॥। <br>
घंटेश्वरस्य पूर्वे तु नवनद्यास्तु दक्षिणे ॥ <br>
तत्र लिंगमनादि तु ज्योतीरूपं सनातनम्   ॥ ३२ ॥ <br>
प्रयागः पूजयामास पश्यतो मम भूपते ॥ <br>
लिंगेनोक्तं प्रसन्नेन किमर्थं त्वमिहागतः ॥३३॥ <br>
प्रयाग प्रयतो भूत्वा प्रसन्नोऽहं सदा तव॥ <br>
दर्शनं च मदीयं तु विफलं न भविष्यति ॥३४॥ <br>
इत्युक्तस्तेन लिंगेन मदर्थं प्रार्थितस्तदा ॥ <br>
ज्ञानं देहि द्विजायास्मै नारदाय महात्मने ॥ ३५ ॥ <br>
नष्टा वेदाश्च शास्त्राणि सावित्र्या दर्शनात्प्रभो ॥ ३६ ॥ <br>
ततो लिंगात्समुत्तस्थौ ब्रह्मा वेदैर्वृतस्तदा ॥ <br>
षडंगैः सरहस्यैश्च पुराणैः सहितस्तदा ॥ ३७ ॥ <br>
इत्युक्तोऽहं तदा देव्या सावित्र्या नृपसत्तम ॥ <br>
लिंगस्यास्य प्रभावेण प्रयागाभ्यर्थितस्य वै ॥ ३८ ॥ <br>
प्रतिभास्यंति ते वेदा धर्मशास्त्राणि नारद ॥ <br>
इत्युक्ते वचने भूयः प्राप्ता वेदा मया नृप ॥ ३९ ॥ <br>
ज्ञानं षडंगसहितं शास्त्राणि विविधानि च ॥ <br>
लब्धज्ञानेन राजेंद्र मया प्रोक्तं वचस्तदा ॥ 5.2.58.४० ॥<br>
प्रयागेनार्चितो देवो मम ज्ञानस्य कारणात् ॥ <br>
प्रयागेश्वरसंज्ञस्तु ख्यातिं लोकेषु यास्यति ॥ ४१ ॥ <br>
तदाप्रभृति तल्लिंगं तीर्थकोटिशतैर्वृतम् ॥ <br>
स्वर्गापवर्गफलदं तत्र त्वं गंतुमर्हसि ॥ ४२ ॥ <br>
किमनेनाश्वमेधेन इष्टेन नृपसत्तम ॥ <br>
अश्वमेधशतफलं जायते तस्य दर्शनात् ॥ ४३ ॥ <br>
तपसा किं सुतप्तेन कायक्लेशकरेण तु ॥ <br>
वाञ्छितं लभते सद्यः प्रयागेश्वरदर्शनात् ॥  ॥ ४४ ॥ <br>
॥ ईश्वर उवाच ॥ ॥ <br>
नारदस्य वचः श्रुत्वा स्वायंभुवसुतो नृपः ॥ <br>
प्रियव्रतो महादेवि महाकालवनं गतः ॥ ४५ ॥ <br>
ददर्श तत्र तल्लिंगं नवनद्यास्तु दक्षिणे ॥ <br>
दर्शनात्तस्य लिंगस्य मत्समीपं समागतः ॥ ४६ ॥ <br>
मया संमानितो देवि गणानामधिपः कृतः ॥ <br>
ये पश्यंति नरा भक्त्या प्रयागेश्वरमीश्वरम् ॥ <br>
ते धन्या मानुषे लोके क्लिश्यन्त्यन्ये निरर्थकाः ॥ ४७ ॥ <br>
या गतिर्योगयुक्तस्य सत्त्वस्थस्य मनीषिणः ॥ <br>
सा गतिर्जायते सम्यक्प्रयागेश्वरदर्शनात् ॥ ४८ ॥ <br>
माघमासे समेष्यंति प्रयागेश्वरदर्शनम् ॥ <br>
कर्त्तुं ये मानुषास्तेषामश्वमेधः पदेपदे ॥ ४९ ॥ <br>
एष ते कथितो देवि प्रभावः पापनाशनः ॥ <br>
प्रयागेश्वरदेवस्य शृणु सिद्धेश्वरं परम् ॥ 5.2.58.५० ॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्य खंडे चतुरशीतिलिङ्गमाहात्म्ये प्रयागेश्वरमाहात्म्यवर्णनंनामाष्टपंचाशत्तमोऽध्यायः ॥ ५८ ॥ <br>
<br>
<br>
</span>
