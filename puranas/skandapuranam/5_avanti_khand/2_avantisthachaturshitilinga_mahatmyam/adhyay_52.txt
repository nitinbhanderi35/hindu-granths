<span style="font-size: 14pt; line-height: 175%">।। श्रीविश्वेश्वर उवाच ।। ।। <br>
द्व्यधिकं देवि जानीहि पंचाशत्तममीश्वरम् ।। <br>
ओंकारेश्वर इत्याख्या यस्यास्ति भुवनत्रये ।। १ ।। <br>
प्राकृते कल्पसंज्ञे तु प्रथमे प्रथमं मया ।। <br>
वक्त्रादुत्पादितो  देवि पुरुषः कपिलाकृतिः ।। २ ।। <br>
ततः स पुरुषो दिव्यः किं करोमीत्युपस्थितः ।। <br>
विभजात्मानमित्युक्तो मयांतर्द्धानगोऽभवत् ।। ३ ।। । <br>
निर्वाणस्येव दीपस्य गतिस्तस्य न लक्षिता ।। <br>
ततस्तस्याभवच्चिंता कथमात्मा विभज्यते ।। ४ ।। <br>
एवं चिंतयतस्तस्य चतुर्मित्योत्थितस्ततः ।। <br>
त्रिवर्णस्वररूपी च चतुर्वर्गफलप्रदः ।। ५ ।। <br>
ऋग्यजुःसामनामा च ब्रह्मविष्णुशिवात्मकः ।। <br>
व्याप्नुवन्सकलाँल्लोकान्प्रभावैः पृथुभिस्तदा ।। ६ ।। <br>
ओंकार इति तस्याख्या मया दता प्रसादतः ।। <br>
तदोक्ताभिरुदाराभिर्वाणीभिः समलंकृतः ।। ७ ।। <br>
हृदयात्तस्य देवस्य वषट्कारः समुत्थितः ।। <br>
छंदसां प्रवरा देवी चतुर्विंशाक्षरा परा ।। ८ ।। <br>
षट्कुक्षिः सा त्रिपादा च पंचशीर्षोपलक्षिता ।। <br>
समीपवर्त्तिनी देवी पार्श्वे तत्र व्यवस्थिता ।। ९ ।। <br>
गायत्री मधुराभाषा सावित्री लोकविश्रुता ।। <br>
स चोंकारो मया प्रोक्तो गायत्र्या सह पार्वति ।। <br>
सृष्टिं कुरु ममादेशाद्विचित्रामनया सह ।। 5.2.52.१० ।। <br>
इत्युक्तस्त्रिशिखो भूत्वा हिरण्यसदृशाकृतिः ।। <br>
सृष्टिमुत्पादयामास स्वशरीरान्ममाज्ञया ।। ११ ।। <br>
पूर्वं देवगणाश्चैव त्रयस्त्रिंशच्च देवताः ।। <br>
मनुष्या  ऋषयश्चैव वेदप्रामाण्यतः कृताः ।। १२ ।। <br>
तेषां देहे प्रविष्टानां प्रादुर्भावः पुनर्भवेत् ।। <br>
यथा सूर्यस्य सततमुदयास्तमनं भवेत् ।। १३ ।। <br>
संहृत्योंकारमखिलान्सदेवासुरपन्नगान् ।। <br>
कृतात्मगर्भे भगवानोंकारो जगतः प्रभुः ।। १४ ।। <br>
ससर्ज सर्वभूतानि कल्पांते पर्वतात्मजे ।। <br>
अव्यक्तः शाश्वतश्चैव तस्य सर्वमिदं जगत् ।। १५ ।। <br>
कर्त्ता चैव विकर्त्ता च संहर्ता च महांस्तु यः ।। <br>
ओंकारपूर्वका वेदा यज्ञाश्चोंकारपूर्वकाः ।। १६ ।। <br>
ओंकारपूर्वकं ज्ञानं तपश्चोंकारपूर्वकम् ।। <br>
स्वयंभूरिति विज्ञेयः स ब्रह्मा भुवनाधिपः ।। १७ ।। <br>
स वायुरिति विज्ञेयः सर्वज्ञः स प्रजाकरः ।। <br>
विश्वे देवास्तथा साध्या रुद्रादित्यास्तथाश्विनौ ।। १८ ।। <br>
प्रजानां पतयश्चैव सप्त चैव महर्षयः ।। <br>
वसवोऽप्सरसश्चैव गंधर्वाश्चैव राक्षसाः ।। १९ ।। <br>
दैत्याः पिशाचा रक्षांसि भूतानि विविधानि च ।। <br>
ब्राह्मणाः क्षत्रिया वैश्याः शूद्रा म्लेच्छादयो भुवि ।। <br>
सर्वे चतुष्पदाश्चैव तिर्यग्योनिगतास्तदा ।। 5.2.52.२०।। <br>
जंगमानि च सत्त्वानि यच्चान्यज्जीवसंज्ञकम्।।<br>
कृत्वा सर्वमशेषं च ममांतिकमुपागतः।।२१।।<br>
प्रणम्य प्रयतो भूत्वा वचनं चेदमब्रवीत् ।। <br>
कृता सृष्टिर्मया देव त्वत्प्रसादान्महेश्वर ।।२२।। <br>
देहि मे परमं स्थानं यथा कीर्त्तिर्ध्रुवा भवेत् ।। <br>
ओंकारस्य वचः श्रुत्वा मया प्रोक्तं वरानने ।।२३।। <br>
ममाभीष्टकरं स्थानं नित्यमव्ययमक्षयम् ।। <br>
महाकालवनं दिव्यं सर्वसंपत्करं शुभम् ।।२४।। <br>
तत्र ते भविता कीर्त्तिः शाश्वती नात्र संशयः ।। <br>
शूलेश्वरस्य देवस्य पूर्वभागे व्यव स्थितम् ।।२५।। <br>
त्रिकल्पप्रभवं लिंगं त्वन्नाम्ना ख्यातिमेष्यति ।। <br>
ओंकारेश्वर इत्याख्या भविष्यति जगत्त्रये ।। २६ ।। <br>
इत्युक्तो हि मया देवि ओंकारो हृष्टमानसः ।। <br>
ददर्श तत्र तल्लिंगं तस्मिँल्लिंगे लयं गतः ।।२७।। <br>
ततः प्रभृति वेदेषु ओंकारः क्रियते द्विजैः ।। <br>
पुण्यार्थं मंगलार्थं च प्रथमं सर्ववस्तुषु ।। ।। २८ ।। <br>
लयंगतो यदोंकारस्तदाप्रभृति पार्वति ।। <br>
मयोच्यमानं लिंगस्य प्रभावातिशयं शृणु ।। २९ ।। <br>
यद्युगादिसहस्रेषु व्यतीपातशतेषु च ।। <br>
अयनानां सहस्रेषु यत्पुण्यं समुदाहृतम् ।। <br>
तत्पुण्यमधिकं देवि ॐकारेश्वरदर्शनात् ।।5.2.52.३०।। <br>
चतुर्ष्वपि च वेदेषु समधीतेषु यत्फलम् ।। <br>
ततोऽधिकं फलं प्रोक्तमोंकारेश्वरदर्शनात् ।।३१।। <br>
ब्रह्मचर्येण यत्पुण्यं यावज्जीवं कृतेन च ।। <br>
तत्पुण्यमधिकं प्रोक्तमोंकारेश्वरदर्शनात् ।।३२।। <br>
करीषसाधने पुण्यं यच्च पुण्यमनाशके ।। <br>
तत्पुण्यमधिकं देवि ॐकारेश्वरदर्शनात् ।। ३३ ।। <br>
पूजायां यत्फलं प्रोक्तं तस्य संख्या न विद्यते ।। ३४ ।। <br>
किं यज्ञैर्बहुवित्ताढ्यैः किं तपोभिः सुदुष्करैः ।। <br>
ॐकारदर्शनादेव तत्फलं लभते यतः ।। ३५ ।। <br>
पूजनात्स्पर्शनाद्वापि कीर्त्तनाच्छ्रवणात्तथा ।। <br>
ॐकारेश्वरदेवस्य नराः स्युर्मुक्तिभाजनाः ।। ३६ ।। <br>
एष ते कथितो देवि प्रभावः पापनाशनः ।। <br>
ॐकारेश्वरदेवस्य शृणु विश्वेश्वरं परम् ।। ३७ ।। <br>
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्य ॐकारेश्वरमाहात्म्यवर्णनंनाम द्विपंचाशत्तमोऽध्यायः ।। ५२ ।।<br>
<br>
<br>
</span>
