<span style="font-size: 14pt; line-height: 175%">।। ईश्वर उवाच ।। ।। <br>
चत्वारिंशत्तमं विद्धि चतुर्भिरधिकं परम्।।<br>
यस्य दर्शनमात्रेण समीहितफलं लभेत् ।। <br>
उत्तरेशमिति ख्यातं समीहि तफलप्रदम्।।१।। <br>
पुरा नियुक्ताः शक्रेण ये मेघा वृष्टिकारकाः ।। <br>
तैः प्लावितं जगत्सर्वं सपर्वतमहीतलम्।।२।।<br>
एकार्णवे ततो जाते देवा भीता वरानने ।। <br>
निःस्वाध्यायवषट्काराः स्वधास्वाहाविवर्जिताः ।।३।। <br>
नैवाप्यायनमस्माकं विना होमेन जायते।। <br>
वयमाप्यायिता विप्रैर्यज्ञभागैर्यथोचितैः ।।४।। <br>
तेषां वयं प्रयच्छामः कामान्यज्ञादिपूजिताः ।। <br>
नास्ति तत्सर्वमेवैतदन्योन्यमवदन्सुराः ।। ५ ।। <br>
दृष्ट्वा पृष्वीं जले मग्नां ब्रह्माणं शरणं गताः ।। <br>
कथयामासुरत्युग्रं नमस्कृत्य पितामहम् ।।६।। <br>
एकार्णवा मही जाता विनष्टाः क्रतवः प्रभो ।।<br>
निःस्वाध्यायवषट्कारं जगज्जातं पितामह ।।७।। <br>
देवानां वचनं श्रुत्वा ब्रह्मा लोकपितामहः ।। <br>
मुहूर्त्त चिंतयामास किमेतदिति विस्मितः ।। ८ ।। <br>
अकाले प्रलयः कस्मान्निमग्ना पृथिवी जले ।। <br>
गता सृष्टिर्मदीया तु व्यर्थं जातं वचो मम ।। ९ ।। <br>
इति संचिंत्य हृदये सस्मार बलसूदनम् ।। <br>
स्मृतमात्रस्तु बलहा ह्याजगाम पितामहम् ।। 5.2.44.१० ।। <br>
प्रोवाच वचनं श्रुत्वा नम स्कृत्य पितामहम् ।। <br>
स्मृतोऽहं केन कार्येण देह्याज्ञां मे पितामह ।। ११ ।। <br>
ब्रह्मणोक्तस्तदा शक्रः किमर्थं प्लाविता मही ।। <br>
असंबद्धैस्त्वदीयैश्च मेघैः किं सहसा कृतम् ।। १२ ।। <br>
ततः सर्वे समाहूता मेघाः शक्रेण पार्वति ।। <br>
पितामहसमक्षं तु समायाताश्च तत्क्षणात् ।। १३ ।। <br>
पितामहेन शक्रेण मर्यादा च कृता तदा ।। <br>
गजोनाम महामेघः पूर्वस्यां दिशि निर्मितः ।। १४ ।। <br>
गजाकारैस्ततो मेघैः सहस्रैर्दशभिर्वृतः ।। <br>
गवयो दक्षिणामाशां षट् सहस्राधिपः कृतः ।। १५ ।।<br>
शरभः पश्चिमामाशां सहस्राधिपतिः कृतः ।। <br>
उत्तरोनाम यो मेघो मेघैः कोटिभिरावृतः ।। १६ ।। <br>
उत्तरस्यां दिशि तदा प्रभुत्वे संप्रतिष्ठितः ।। <br>
मर्यादा च कृता देवि ब्रह्मणा वासवेन तु ।। १७ ।। <br>
प्रावृट्काले च वर्षध्वं नक्षत्रैर्जलजैद्रुतम् ।। <br>
आर्द्रादिस्वातिपर्यंतं नक्षत्रद शकं स्मृतम्।। १८ ।। <br>
ब्रह्मशक्रवचः श्रुत्वा तथेति कृतनिश्चयाः ।। <br>
ववृषुर्नियते काले तन्नामानि भवंति हि ।। १९ ।। <br>
एवं व्यवस्थिते लोके मर्यादायां स्थिता घनाः ।। <br>
ब्राह्मणा विज्वरा जातास्त्रिदशा मुदिता भृशम्।। 5.2.44.२०।। <br>
क्रूरग्रहैरथो रुद्धास्ते मेघा वृष्टिकारकाः ।। <br>
शनैश्चरेण भौमेन भास्करेणाथ केतुना ।। २१ ।। <br>
पीडिताः शरणं जग्मुर्वासवं भयविह्वलाः ।। <br>
निवेदितं भयात्सर्वं नमस्कृत्य पुनःपुनः ।। २२ ।। <br>
मेघानां वचनं श्रुत्वा संत्र स्तो वासवस्तदा ।। <br>
उवाच वचनं तेषां नाहं शक्तो निवारणे ।। <br>
ग्रहाणामसमर्थोऽहं सर्वदैव पयोधराः ।। २३ ।। <br>
अहं राज्यात्परिभ्रष्टः कृतः क्रूरग्रहैः पुरा ।। <br>
स्थापितोऽहं कदाचिच्च सुप्रसन्नैर्ग्रहैः पदे ।।२४ ।। <br>
मम मान्याश्च पूज्याश्च ग्रहा एव यतोधिकाः ।। <br>
ग्रहाः स्रर्वहराः प्रोक्ता इति मे वर्त्तते मतिः ।। ।। २५ ।। <br>
एतस्मिन्नंतरे भूमौ संजाता शतवार्षिकी ।। <br>
अनावृष्टिर्महारौद्रा सर्वप्राणिविनाशिनी ।। २६ ।। <br>
अस्थिकंकालशकला श्वेतपर्वतसन्निभा ।। <br>
पृथिवी तत्क्षणाज्जाता विना तोयेन पार्वति ।। २७ ।। <br>
देवाः सर्वे पुनर्भीता ब्रह्माणं शरणं गताः ।। <br>
ऊचुश्च प्रणताः सर्वे त्राहि नः शरणागतान् ।। ।।२८।। <br>
अनावृष्ट्या जगत्सर्वं पीडितं च पितामह ।। <br>
अकाले प्रलयो जातः पुनरेव च तादृशः ।।२९।। <br>
त्वया च वासवेनैव नियुक्ता ये पयोधराः ।। <br>
कूरग्रहैरतीवोग्रैः पीडितास्ते पितामह।। 5.2.44.३० ।। <br>
देवानां वचनं श्रुत्वा ब्रह्मा लोकपितामहः ।। <br>
अहं बिभेमि भो देवा ग्रहैस्तैर्बलवत्तरैः ।। ३१ ।। <br>
सर्वं जानामि माहात्म्यं ग्रहाणां क्रूरचेतसाम् ।। <br>
शनैश्चरेण वक्रेण भवंतः पीडिताः सदा ।। ३२ ।। <br>
वरुणो यादसां नाथो मंगलेन प्रपीडितः ।। <br>
राज्यभ्रष्टस्तु बहुधा  केतुना वासवः कृतः ।। ३३ ।। <br>
शिरश्छेदो मया प्राप्तो वक्रेण रविणा पुरा ।। <br>
एकैकशः समर्थास्ते किं पुनः संघशस्त्वमी ।।  <br>
तस्मात्सर्वे महादेवं गच्छामः शरणं वयम्।।३४।। <br>
ब्रह्मणो वचनं श्रुत्वा सर्वे देवाः सवासवाः।. <br>
ब्रह्माणं च पुरस्कृत्य मामव शरणं गताः।।३५।।<br>
उक्तोऽहं त्रिदशैः सर्वैः पाहि नः शरणागतान् ।।<br>
त्वं नो धाता विधाता च सृष्टिसंहारकारकः।।३६।। <br>
क्रूरग्रहैर्महादेव रुद्धा मेघाः समंततः।। <br>
न कुर्वंति प्रभो वृष्टिमनावृष्टिः सुदारुणा।। <br>
सर्वप्राणिविनाशाय संजाता शतवार्षिकी।। <br>
तेषां तद्वचनं श्रुत्वा मया ज्ञातं वरानने।। <br>
क्रूरग्रहाणां सामर्थ्यं यथा च विदितं मम।।३८।। <br>
इति ज्ञात्वा महादेवि उपायश्चिंतितो मया।। <br>
उत्तरो नाम यो मेघो मेघैः कोटिभिरावृतः।। <br>
आहूतस्तत्क्षणात्प्राप्तः किं करोमीत्युवाच ह ।। ३९ ।। <br>
मया प्रोक्तो ममादेशाद्गच्छ त्वं घनसंयुतः ।। <br>
महाकालवनं रम्यं वांछितार्थफलप्रदम् ।। 5.2.44.४० ।। <br>
गंगेश्वरस्य देवस्य दक्षिणे लिंगमुत्तमम् ।। <br>
तमाराधय यत्नेन स ते दास्यति वांछितम् ।। ४१ ।। <br>
एवमुक्तो मया मेघ उत्तरो मेघसंयुतः ।। <br>
जगाम त्वरया युक्तो महाकालवनोत्तमे ।। ४२ ।। <br>
दृष्ट्वा वृष्टिकरं लिंगं पूजयामास भक्तितः ।। <br>
शिप्राजलं गृहीत्वा तु स्नात्वा स्नात्वा प्रयत्नतः ।। <br>
तावद्यावज्जलं शिप्रां पुनरेवागतं प्रिये ।। ४३ ।। <br>
एतस्मिन्नंतरे तस्मादुद्भूतं धूममंडलम् ।। <br>
लिंगमध्याद्वरारोहे ज्वालामालाकुलं महत् ।। ४४ ।। <br>
ततो ज्वालामयं सर्व मभूदम्बरगोचरम् ।। <br>
तस्य ज्वालासमूहेन दग्धं वै ग्रहमंडलम् ।। ४५ ।। <br>
सनक्षत्रपथं यावत्ततो भीता ग्रहाः प्रिये ।। <br>
तमेव शरणं प्राप्ता धूमज्वालाकुलाननाः ।। ४६ ।। <br>
ततो ब्रह्मा च विष्णुश्च तद्दृष्ट्वा महदद्भुतम् ।। <br>
देवैर्वृतः सहस्राक्षो लिंगांतिकमुपागतः ।। ४७ ।। <br>
तल्लिंगं सुमहाज्वालं ज्वालाभिः पूरितांबरम् ।। <br>
दुःप्रेक्ष्यं दुर्विदं भीमं वर्द्धमानं ददर्श सः ।। ४८ ।। <br>
अक्ष्णोर्निमेषमात्रेण ववृधे योजनायुतम् ।। <br>
दृष्ट्वा तु वर्द्धमानस्य लिंगस्यात्य द्भुताकृतिम् ।। <br>
सुरेशो मोहमापन्नो विसंज्ञाश्च ग्रहास्तदा ।। ४९ ।। <br>
ततस्तु तस्य लिंगस्य वारिधारा विनिःसृताः ।। <br>
एकोद्देशाद्वरारोहे धरा त्वेकार्ण वीकृता ।। 5.2.44.५० ।। <br>
लिंगस्यान्यप्रदेशात्तु वायुः समभवन्महान् ।। <br>
इतरस्मिन्प्रदेशे तु समूहस्तडितामभूत् ।। ५१ ।। <br>
सधूमा समभूज्ज्वाला लिंगस्यान्य प्रदेशतः ।। ५२ ।। <br>
एवमत्यद्भुतं दृष्ट्वा वर्द्धमानं समंततः ।। <br>
लिङ्गमव्यक्तमुद्भूतमापूरितनभोऽन्तरम् ।। ५३ ।। <br>
ग्रहाश्च विह्वला जाता धूमेनाकुलिते न्द्रियाः ।। <br>
तुष्टुवुश्च तदा लिगं दह्यमानाः समंततः ।। ५४ ।। <br>
।। ग्रहा ऊचुः ।। ।। <br>
नमः सुरूपाय सुरार्चिताय नमो विरूपप्रकृतिक्रियाय ।। <br>
नमोनमो रूपनिराश्रयाय जलस्वरूपाय नमो नमस्ते ।। ५५ ।। <br>
इति स्तुतो यदा देवि ग्रहैः क्रूरैस्तदा प्रिये ।। <br>
लिंगात्प्रादुरभूत्खस्थः स्वरूपो विग्रहाकृतिः ।। ५६ ।। <br>
भस्मधूसरसर्वांगो भोगिभोगांगदोज्ज्वलः ।। <br>
हिमराशिनिभाकारो रजताचलनिर्मलः ।। <br>
उवाच चैतान्प्रणतान्ग्रहान्कंपितक न्धरान ।। ५७ ।। <br>
किं वा कामं मनोऽभीष्टं भवद्भ्यो यद्ददाम्यहम् ।। <br>
ममामोघमिदं सर्वं दर्शनं चातिदुर्लभम् ।। ५८ ।। <br>
भवद्भ्यो लोकतुष्ट्यर्थं दर्शनं हि ददाम्यहम् ।। <br>
एवमुक्त्वा ग्रहाः सर्वे प्रोचुः प्रांजलयस्तदा ।। ५९ ।। <br>
यदि देयो वरो देव यदि तुष्टोऽसि शंकर ।। <br>
कर्मारंभेषु सर्वेषु पूजाऽ स्माकं यथा भवेत् ।। <br>
तथा कुरु महादेव तेन तृप्तिर्भविष्यति ।। 5.2.44.६० ।। <br>
एवं भविष्यतीत्युक्त्वा मेघं चोत्तरमुक्तवान् ।। <br>
तुष्टोऽस्म्यहं तु ते वत्स गृहाण वरमीप्सितम् ।। ६१ ।। <br>
तच्छ्रुत्वा वचनं तत्र ह्युत्तरः प्राह हर्षितः ।। <br>
यन्मे तुष्टोऽसि भगवंस्तन्मह्यं दीयतां वरम् ।। ६२ ।। <br>
यदास्माकं महाबाधां कदा कोपि करिष्यति ।। <br>
तदा वृष्टिर्विधातब्या त्वया देव सदा भुवि ।। ६३ ।। <br>
रक्षा कार्या च मेघानां रक्षणीयास्त्वया वयम्।। <br>
एवमस्त्विति तेनोक्तं लिंगेन नगगात्रजे ।। ६४ ।। <br>
अद्यप्रभृति ते नाम्ना ख्यातिं यास्यामि भूतले.।। <br>
उत्तरेश्वरसंज्ञोऽहं प्रभविष्यामि न संशयः ।। ६५ ।। <br>
ये मां संपूजयिष्यंति भक्त्या परमया युताः ।। <br>
तेषां दास्यामि सततं वांछितार्थफलं भुवि ।। ६६ ।। <br>
पश्यंति प्रयता ये मां कृत्वा नियमपूर्वकम् ।। <br>
ते यास्यंति पुरं शैवं यावत्कल्पाष्टकायुतम् ।। ६७ ।। <br>
आरूढाः सूर्यसंकाशैर्विमानैः सार्वकामिकैः ।। <br>
रुद्रकन्यासमाकीर्णैर्हंससारससंयुतैः ।। ६८ ।। <br>
नृत्य वादित्रनिर्घुष्टैरुत्कटध्वनिनादितैः ।। <br>
दोधूयमानैश्च नरैः स्तूयमानाः सुरासुरैः ।। ६९ ।। <br>
प्रसंगाद्भक्तिहीनोऽपि यो मां पश्यत्यशाठ्यतः ।। <br>
ऐश्वर्यं तस्य दास्यामि ह्युत्तरेषु कुरुष्वथ ।। 5.2.44.७० ।। <br>
स्मरिष्यति च यो नित्यं प्रभाते चोत्तरेश्वरम् ।। <br>
स याति परमं स्थानं दाहप्रलयवर्जितम्।। ७१ ।। <br>
एष ते कथितो देवि प्रभावः पापनाशनः ।। <br>
उत्तरेश्वरदेवस्य शृणु त्रिलोचनेश्वरम् ।। ७२ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्य उत्तरेश्वरमाहात्म्यवर्णनंनाम चतुश्चत्वारिंशोऽध्यायः ।। ४४ ।। <br>
<br>
<br>
</span>
