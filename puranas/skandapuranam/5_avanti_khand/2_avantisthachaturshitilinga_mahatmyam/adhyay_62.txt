<span style="font-size: 14pt; line-height: 175%">॥ ईश्वर उवाच ॥ ॥ <br>
द्विषष्टिकं विजानीहि देवं रूपेश्वरं प्रिये॥ <br>
यस्य दर्शनमात्रेण रूपवाञ्जायते नरः ॥ १ ॥ <br>
पाद्मकल्पे महादेवि पद्मोनाम महीपतिः ॥ <br>
पद्मगर्भसमुद्भूतो बभूवातिपराक्रमी ॥ <br>
पृथिव्याश्चतुरंताया जातो धर्मरतो बली ॥ २ ॥ <br>
स कदाचिन्महाबाहुः प्रभूतबलवाहनः॥ <br>
वनं जगाम गहनं हयनागशतैर्वृतः ॥ ३ ॥ <br>
बिल्वार्कखदिराकीर्णं कपित्थधवसंकुलम् ॥ <br>
मृगसिंहैर्वृतं घोरैरन्यैश्चापि वनेचरैः ॥ ४॥ <br>
तत्र वन्यसहस्राणि हत्वा सबलवाहनः ॥ <br>
राजा मृगप्रसंगेन वनमन्यद्विवेश सः ॥ ९ ॥ <br>
एक एवोत्तमबलः क्षुत्पिपासासमन्वितः। <br>
स वनस्यांतमासाद्य महदारण्यमासदत् ॥ ६॥ <br>
तच्चाप्यतीत्य नृपतिर्ददर्शाश्रममुत्तमम् ॥ <br>
मनःप्रह्लादजननं दृष्टिकांतमतीव च ॥ ७॥ <br>
पुष्पितैः पादपैः कीर्णमतीव सुखशाद्वलम् ॥ <br>
ततोऽगच्छन्महाबाहुरेकोऽमात्यान्विसृज्य तान् ॥ ८॥ <br>
नापश्यदाश्रमे तस्मिंस्तमृषिं संशितव्रतम्॥ <br>
उवाच क इहेत्युच्चैर्वनं संनाद्यन्निव ॥९॥ <br>
श्रुत्वाथ तं तथा शब्दं कन्या श्रीरिव रूपिणी ॥ <br>
निश्चक्रामाश्रमात्तस्मात्तापसाकारधारिणी॥5.2.62.१०॥ <br>
सा तं दृष्ट्वैव राजानं पद्मगर्भसमुद्भवम्॥ <br>
आसनेनार्चयित्वा च पप्रच्छ नाम तं तदा ॥११॥ <br>
उवाच स्मयमानाथ किं कार्यं क्रियतामिति॥ <br>
तामब्रवीत्ततो राजा कन्यां मधुरभाषिणीम्॥१२॥ <br>
दृष्ट्वा चैवानवद्यांगीं यथावत्प्रतिपूजितः ॥ <br>
आगतोऽहं महाभागे मुनिश्रेष्ठमुपासितुम् ॥ १३ ॥ <br>
क्व गतो भगवान्भद्रे तन्ममाचक्ष्व शोभने ॥ <br>
एवमुक्ता तु सा कन्या तेन राज्ञा तदाश्रमे ॥ <br>
हसंती प्रत्युवाचेदं वाक्यं समधुराक्षरम्॥ १४॥ <br>
कन्याहं पृथिवीपाल कौमारब्रह्मचारिणः ॥ <br>
तपस्विनो धृतिमतो धर्मज्ञस्य मनस्विनः ॥ १५॥ <br>
सुता कण्वस्य मामेवं विद्धि त्वं मनुजाधिप ॥ <br>
कण्वं हि पितरमन्ये पितरं स्वमजानती ॥ १६ ॥ <br>
तस्यास्तद्वचनं श्रुत्वा नृपेणोक्तं वरानने ॥ <br>
सुव्यक्तं राजपुत्री त्वं यथा कल्याणि भाषसे ॥ १७ ॥ <br>
भार्या मे भव सुश्रोणि ब्रूहि किं करवाणि ते ॥ <br>
सुवर्णरत्नवासांसि कुंडले परिहारके ॥ १८ ॥ <br>
आहरामि तवाद्याहं भार्या मे भव शोभने ॥ <br>
गांधर्वेण च मां भीरु विवाहेनैव सुंदरि ॥ <br>
विवाहानां च रंभोरु गांधर्वः श्रेष्ठ उच्यते ॥ १९ ॥ <br>
नृपस्य वचनं श्रुत्वा कन्या वचनमब्रवीत् ॥ <br>
मुहूर्त्तं संप्रतीक्षस्व स मां तुभ्यं प्रदास्यति ॥ 5.2.62.२० ॥ <br>
॥राजोवाच ॥ ॥ <br>
इच्छामि त्वां वरारोहे भजमानमनिंदिते ॥<br>
तदर्थं मां स्थितं विद्धि त्वया मेऽपहृतं मनः ॥ २१ ॥ <br>
आत्मनो बंधुरात्मैव गतिरात्मैव चात्मनः ॥ <br>
आत्मनैवात्मनो दानं कर्तुमर्हसि धर्मतः ॥ ॥ २२ ॥ <br>
॥ कन्योवाच ॥ ॥ <br>
यदि धर्मपथस्त्वेष यदि चात्मा प्रभुर्मम ॥ <br>
सत्यं मे प्रतिजानीहि दत्तमात्मानमद्य मे ॥ २३ ॥ <br>
इति तस्या वचः श्रुत्वा परिणीता नृपेण हि ॥ <br>
गांधर्वेण विवाहेन कामासक्तेन पार्वति ॥ २४ ॥ <br>
कामिता सा नृपेणेव ततो गंतुं समुद्यतः ॥ <br>
एतस्मिन्नंतरे देवि कण्वश्चाश्रममभ्यगात् ॥ २५ ॥ <br>
सा कन्या पितरं दृष्ट्वा ह्रिया नोपजगाम तम् ॥ <br>
विज्ञायाथ च तां विप्रो दिव्यज्ञानो महातपाः ॥ २६ ॥ <br>
उवाच परमं कुद्धस्तां कन्यां काममोहिताम् ॥ <br>
त्वयापि दुष्टे रहसि मामवज्ञाय यत्कृतः ॥ २७ ॥ <br>
स्वयं स्वयंवरो मोहात्तस्मात्कृष्णा भविष्यसि ॥ <br>
कुत्सिता निर्घृणा दीना निर्लज्जा रूपवर्जिता ॥ २८ ॥ <br>
अयं ते नृपतिर्भर्त्ता दुष्टरूपो भविष्यति ॥ २९ ॥ <br>
इत्युक्ता तत्क्षणाज्जाता सा कन्या रूपवर्जिता ॥ <br>
कुरूपो नृपतिर्जातः शापात्तस्य महात्मनः ॥ 5.2.62.३० ॥ <br>
अथ प्रसादयामास सा कन्या पितरं तदा ॥<br>
बालानभिज्ञा मूढाहं मन्मथेन प्रपीडिता ॥ ३१ ॥ <br>
अज्ञानाच्च कृतं पापं तात त्वं क्षंतुमर्हसि ॥ <br>
अयं महीपतिस्तात प्रत्यग्लीनो महाव्रतः ॥ ३२ ॥ <br>
न चाहं प्रार्थिता तेन मयासौ प्रार्थितो नृपः ॥ <br>
तस्मादनुग्रहं तात कर्त्तुमर्हसि चावयोः ॥ ३३ ॥ <br>
इति तस्या वचः श्रुत्वा स विप्रोऽतिकृपान्वितः ॥ <br>
उवाच स्वां दुहितरमाश्वास्यैवं पुनःपुनः ॥ ३४ ॥ <br>
नैव वागनृतं पुत्रि यावदद्य स्मराम्यहम् ॥ <br>
दैवमत्र परं मन्ये धिग्बुद्धिं धिक्पराक्रमम् ॥ ३५ ॥ <br>
अकार्यं कारितो येन बलादहमनिंदिते ॥ <br>
उपदेशं प्रदास्यामि तत्त्वं कर्तुमिहार्हसि ॥ ३६ ॥ <br>
महाकालवने पुण्ये लिंगं रूपप्रदायकम् ॥ <br>
पशुपेश्वरपूर्वे तु विद्यतेऽभीष्टदायकम् ॥३७ ॥ <br>
तत्त्वं गच्छ त्वरा युक्ता सह भर्त्रा नृपेण हि ॥ <br>
रूपं प्राप्स्यसि दुष्प्राप्यं लिंगदर्शनमात्रतः ॥ ३८ ॥ <br>
इत्युक्ता सा तदा कन्या सह भर्त्रा गता प्रिये ॥ <br>
महाकालवने रम्ये यत्र लिंगमनुत्तमम् ॥ ३९ ॥ <br>
ददर्श परया भक्त्या स च राजा नरोत्तमः ॥ <br>
तत्क्षणाद्दिव्यदेहा सा रूपेणातिमनोहरा ॥ <br>
दिव्यवस्त्रपरीधाना दिव्यालंकारभूषिता ॥ 5.2.62.४० ॥ <br>
स च राजा तथा जातः कंदर्पसदृशाकृतिः ॥ <br>
रूपेणाप्रतिमो लोके तस्य लिंगस्य दर्शनात् ॥ ४१ ॥ <br>
अतो लोकेषु विख्यातो देवो रूपेश्वरः प्रिये ॥ <br>
रूपदो धनदोऽत्यर्थं पुत्रदः स्वर्गदस्तथा ॥ ४२ ॥ <br>
स च राजा स्वकं प्राप्तो राष्ट्रं सस्यादिसंयुतम् ॥ <br>
प्रियया परया सार्धं चक्रे राज्यमकंटकम् ॥ ४३ ॥ <br>
राज्यं कृत्वा गतः स्वर्गं भार्यया सह पार्वति ॥ <br>
देदीप्यमानो वपुषा द्वितीय इव भास्करः ॥ ४४ ॥ <br>
विमानेन सुदीप्तेन वंद्यमानो दिवालये ॥ <br>
दर्शनात्तस्य लिंगस्य प्राप्तः पदमनामयम् ॥ ४५ ॥<br>
ये पश्यंति विशालाक्षि देवं रूपेश्वरं शिवम् ॥ <br>
न ते रूपेण हीयंते यशसा च कुलेन च ॥ ४६ ॥ <br>
सदा रूपकरं लिंगं भुक्तिमुक्तिफलप्रदम् ॥ <br>
ये पश्यंति वरारोहे तेषां लोकाः सदाऽक्षयाः ॥ ४७ ॥ <br>
येऽर्चयंति नरा नित्यं देवं रूपेश्वरं परम् ॥ <br>
तेऽर्चिता यांति यानेन मम लोकं सनातनम् ॥ ४८ ॥ <br>
स एव सुकृती लोके कुलं तेनाप्यलंकृतम्॥ <br>
यः पूजयति रूपेशं रूपसौभाग्यदायकम् ॥ ४९ ॥ <br>
यः पूजयति देवेशं प्रसंगादपि पार्वति ॥ <br>
धनवान्रूपवान्सोऽपि राजा भवति भूतले ॥ 5.2.62.५० ॥ <br>
एष ते कथितो देवि प्रभावः पापनाशनः ॥ <br>
रूपेश्वरस्य देवस्य धनुःसाहस्रकं ७ब् ॥ ५१ ॥ <br>
इति श्रीस्कांदे महापुराण एकाशीति साहस्र्यां संहितायां पंचम आवन्त्यखण्डे चतुरशीतिलिंगमाहात्म्ये रूपेश्वरमाहात्म्यवर्णनंनाम द्विषष्टितमोऽध्यायः ॥ ६२ ॥ ॥ छ ॥ ॥ ॥<br>
<br>
<br>
</span>
