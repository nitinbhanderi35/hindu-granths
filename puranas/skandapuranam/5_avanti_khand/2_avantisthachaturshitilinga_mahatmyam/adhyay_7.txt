<span style="font-size: 14pt; line-height: 175%">॥ श्रीमहादेव उवाच ॥ ॥ <br>
त्रिविष्टपेश्वरं देवि सप्तमं पर्वतात्मजे ॥ <br>
यस्य दर्शनमात्रेण लभ्यते तत्त्रिविष्टपम् ॥ १ ॥ <br>
पुरा वाराहकल्पे तु देवर्षिर्नारदोऽमलः ॥ <br>
त्रिविष्टपं गतो देवि द्रष्टुकामः शतक्रतुम् ॥ २ ॥ <br>
तत्रोद्यानवने रम्ये कल्पवृक्षैर्विराजिते ॥ <br>
सर्वत्र कुसुमामोदसुखस्पर्शानिलाकुले ॥ ३ ॥ <br>
वीणावेणुरवैर्घुष्टे देवगंधर्वसेविते ॥ <br>
वज्रेंद्रनीलवैदूर्यचंद्रकांतादिदीपिते ॥ ४ ॥ <br>
ब्रह्मलोकादिभिर्लोकैरनौपम्यगुणे शुभे ॥ <br>
ददर्श तत्र देवेशमुपविष्टं शतक्रतुम् ॥ <br>
स्तूयमानं मुदा देवैः सि द्धचारणकिन्नरैः ॥ ५ ॥ <br>
पृष्टस्तु नारदो देवि वासवेन महामुनिः ॥ <br>
कथयामास माहात्म्यं महाकालवनस्य च ॥ ६ ॥ <br>
महाकालवनं रम्यं सदानंदकरं शुभम् ॥ <br>
सेव्यं पुण्यं पवित्रं च तीर्थानामुत्तमोत्तमम् ॥ ७ ॥ <br>
पुण्यं पश्यंति ये लोका महाकालवनं शुभम् ॥ <br>
ब्रह्महत्यादिकं पापं तेषां नश्यति निश्चि तम् ॥ ८ ॥ <br>
स्वयं तिष्ठति देवोऽत्र सर्वभूतगणैर्वृतः ॥ <br>
तस्मात्तत्तीर्थमुख्यानां प्रवरं कथ्यते बुधैः ॥ ९ ॥ <br>
पृथिव्यां नैमिषं पुण्यं सर्वपापप्रणाशनम् ॥ <br>
तस्माद्दशगुणं प्रोक्तं पुष्करं तीर्थमुत्तमम् ॥ 5.2.7.१० ॥ <br>
ततो दशगुणं प्रोक्तं प्रयागं सर्वकामिकम् ॥ <br>
तस्माद्दशगुणं प्रोक्तं विख्यातममरेश्वरम् ॥ ११ ॥ <br>
प्राची सरस्वती पुण्या तस्माद्दशगुणा स्मृता ॥ <br>
तस्मादशगुणं प्रोक्तं गयाकूपं विशिष्यते ॥ १२ ॥ <br>
तस्माद्दशगुणं देवि कुरुक्षेत्रं विशिष्यते ॥ <br>
कुरुक्षेत्राद्दशगुणा पुण्या वाराणसी तथा ॥ १३ ॥ <br>
तस्या दशगुणं श्रेष्ठं महाकालं विशिष्यते ॥ <br>
महाकालवनं शक्र किल त्रैलोक्यभूषणम् ॥ १४ ॥ <br>
षष्टि कोटिसहस्राणि षष्टिकोटिशतानि च ॥ <br>
लिंगानि तत्र विद्यंते भुक्तिमुक्तिकराणि च ॥ १५ ॥ <br>
शक्तयो नव कोट्यस्तु तस्मिन्क्षेत्रे  वसन्ति हि॥१६॥ <br>
कृमिकीटपतंगाश्च मृता यत्र ततः क्रतौ ॥ <br>
यांति दिव्यैर्विमानैश्च रुद्रलोकं सनातनम् ॥ <br>
माहात्म्यमद्भुतं श्रुत्वा नारदात्सुरसत्तमः ॥ १७ ॥ <br>
सर्वदेव गणैः सार्द्धमाजगाम त्वरान्वितः ॥ <br>
वासवः श्रीमहाकालवनं हर्षसमन्वितः ॥ १- ॥ <br>
दृष्ट्वा तथाविधं रम्यं महाकालवनं शुभम् ॥ <br>
त्रिविष्टपादप्यधिकं प्रलयेऽप्यक्षयं स्मृतम् ॥१९॥ <br>
विचित्राणि च हर्म्याणि कांचनानि शुभानि च ॥ <br>
प्रासादाः शतशो भौममणिविद्रुमभूषिताः ॥ 5.2.7.२०॥ <br>
वज्रेंद्रनीलरचिताः शुद्धस्फटिकसंनिभाः ॥ <br>
तोरणानि विचित्राणि माणिक्यरचितानि च ॥ <br>
दृष्ट्वा तथाविधं रम्यं महाकालवनोत्तमम् ॥ २१ ॥ <br>
नारदं प्रशशंसुस्ते सर्वे देवा मुदान्विताः ॥ <br>
देवर्षीणां महाप्राज्ञा येनेयं कथिता कथा ॥२२॥ <br>
न कैलासं गमिष्यामो न च मेरुं तथाविधम् ॥ <br>
न मंदरं गमिष्यामो न यास्यामस्त्रिविष्टपम् ॥ २३ ॥ <br>
एषामरावती श्रेष्ठा ह्येषा भोगवती शुभा ॥ <br>
एषा पैतामहो लोको विष्णुलोकस्तथैव च ॥ २४ ॥ <br>
एतस्मिन्नंतरे देवि शून्यं जातं त्रिविष्टपम् ॥ <br>
ज्ञात्वा शून्यमथात्मानं चिंतयित्वा पुनःपुनः ॥ <br>
गमनाय मतिं चक्रे कृत्वा देहमथात्मनः ॥ २५ ॥ <br>
त्यक्त्वा मां त्रिदशाः सर्वे महाकालवनं गताः॥<br>
अहं तत्रैव यास्यामि यत्र ते त्रिदशा गताः ॥२६॥ <br>
इत्युक्त्वा तत्क्षणं प्राप्तो महाकालवनोत्तमे ॥ <br>
कौतुकात्सोऽथ वै श्रेष्ठं तीर्थं तत्रापि भूतले ॥ <br>
ददर्श रमणीयं तैर्देवैः परिवृतं तदा ॥ २७ ॥ <br>
एतस्मिन्नेव काले तु वागुवाचाशरीरिणी ॥ <br>
भोभोस्त्रिविष्टपात्रैव स्वनाम्ना स्थापयस्व माम् ॥ <br>
कर्कोटकस्य पूर्वे तु महामायाश्च दक्षिणे ॥२८॥ <br>
इत्युक्तो देवदेवेन हृष्टस्तद्गतचेतसा ॥ <br>
स्वनाम्ना स्थापयामास देवं त्रिविष्टपेश्वरम् ॥ २९ ॥ <br>
पूजयित्वा शुभैः पुष्पैरुवाचेदं वरानने ॥ <br>
अद्यप्रभृति भूर्लोको नाम्ना ख्यातिं गमिष्यति ॥ 5.2.7.३० ॥ <br>
ये त्वां पश्यंति यत्नेन अपि दुष्कृत कारिणः ॥ <br>
ते यास्यंति परं स्थानं दिव्यालंकारभूषिताः ॥ ३१ ॥ <br>
अष्टम्यां च चतुर्द्दश्यां संक्रांतौ वा विशेषतः ॥ <br>
यः करिष्यति पूजां च भक्तियुक्तो हि मानवः ॥ ३२ ॥ <br>
विमानवरमास्थाय कामगं रत्नभूषितम् ॥ <br>
उदितादित्यसंकाशं मत्समीपे वसिष्यति ॥ ३३ ॥ <br>
किं दानैर्विविधैर्दत्तैः किं यज्ञैर्विविधैः कृतैः ॥ <br>
ते प्राप्स्यंति फलं सर्वं ये त्वां द्रक्ष्यंति भक्तितः ॥ ३४ ॥ <br>
यंयं काममभिध्याय पूजयिष्यंति मानवाः ॥ <br>
तत्तन्मनोरथप्राप्तिर्भविष्यति न संशयः ॥ ३५ ॥ <br>
त्रिदशैश्च पुनः प्रोक्तं दृष्ट्वा मल्लिंगमुत्तमम् ॥ <br>
त्रिविष्टपेन धन्येन स्थापितं देवमीश्वरम् ॥ ३६ ॥ <br>
पूजयिष्यंति ये धन्या देवं त्रिविष्टपेश्वरम् ॥ <br>
तेषां वासोऽक्षयो दिव्यो भविष्यति त्रिविष्टपे ॥ ३७ ॥ <br>
इत्युक्त्वा पूजयामास भूयो लिंगं त्रिविष्टपम् ॥ <br>
सार्द्धं त्रिविष्टपेनैव पुनः स्थानं स्वकं गतः ॥ ३८ ॥ <br>
एष ते कथितो देवि प्रभावः पापनाशनः ॥ <br>
श्रवणात्कीर्त्तनाद्वापि स्वर्गलोकोऽक्षयो भवेत् ॥ ३९ ॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिङ्गमाहात्म्ये त्रिविष्टपेश्वरमाहात्म्यवर्णनंनाम सप्तमो ऽध्यायः ॥ ७ ॥ <br>
<br>
<br>
</span>
