<span style="font-size: 14pt; line-height: 175%">॥ श्रीमहादेव उवाच ॥ ॥ <br>
चत्वारिंशत्तमं सैकमीश्वरं विद्धि पार्वति ॥<br>
लुंपेश्वरमिति ख्यातं नाम यस्य महीतले ॥ १ ॥ <br>
देशे म्लेच्छगणाकीर्णे बभूव जगतीपतिः ॥ <br>
लुंपाधिप इति ख्यातो महेंद्रसमविक्रमः ॥ २ ॥ <br>
तस्यासीद्दयिता भार्या विशालानाम नामतः ॥ <br>
सा यौवनगुणोपेता रूपेणाप्रतिमा भुवि ॥ ३ ॥ <br>
स युद्धकामो नृपतिः पर्यपृच्छद्विजोत्तमान् ॥ ४ ॥ <br>
अथ केनापि कथितमाश्रमे सामगो द्विजः ॥।<br>
तेन सार्द्धं महाबाहो युध्यस्व त्वं नृपोत्तम ॥ ५ ॥ <br>
ततः स प्रस्थितो राजा म्लेच्छैः सार्द्धं सहस्रशः ॥ <br>
तुषारैर्बर्बरैर्लुंपैः पह्लवैः श्वगणैस्तथा ॥ ६॥ <br>
दस्युभिः संवृतः क्रूरैः क्रोधेनाकुलितेंद्रियः ॥ <br>
आजगामाश्रमं पुण्यं सामगस्य मुनेस्तदा ॥ ७ ॥ <br>
मुनिना पूजितस्तेन मधुपर्कादिविष्टरैः ॥ <br>
एतस्मिन्नन्तरे राजा होमधेनुं ददर्श ह ॥ ८ ॥ <br>
प्रार्थयामास सहसा न दत्ता मुनिना तदा ॥ <br>
प्रमथ्य चाश्रमं तस्य होमधेनुं जहार सः ॥ <br>
वनं बभंज सकलं तस्य विप्रस्य पश्यतः ॥ ९ ॥ <br>
काल्यमानां च गां दृष्ट्वा वत्सं चातीव दुःखितम् ॥ <br>
उवाच वचनं विप्रो मा राजन्साहसं कुरु ॥ 5.2.41.१० ॥ <br>
एवं वदंतं विप्रेंद्रं शरैस्तीक्ष्णैर्जघान ह ॥ <br>
लुंपः क्रोधसमाविष्टो दुष्टो दुष्टजनैर्वृतः ॥ ११ ॥ <br>
असकृत्पुत्रपुत्रेति विलपंतमनाथवत् ॥ <br>
हत्वा च सामगं विप्रं जगाम स्वगृहं नृपः ॥ १२ ॥ <br>
एतस्मिन्नंतरे पुत्रः समित्पाणिरुपागतः ॥ <br>
दृष्ट्वा च पितरं विप्रं तदा मृत्युवशं गतम् ॥ <br>
अनागसं महात्मानं विललाप सुदुःखितः ॥ १३ ॥ <br>
केनेदं कुत्सितं कर्म कृतं पापेन मे पिता ॥ <br>
अयुध्यमानो वृद्धः सन्हतः शरशतैः शितेः ॥ १४ ॥ <br>
विलप्यैवं सकरुणं बहुना नाविधं तथा ॥ <br>
प्रेतकार्याणि सर्वाणि पितुश्चक्रे विधानतः ॥ १५ ॥ <br>
ददाह पितरं चाग्नौ तोयमादाय सत्वरम् ॥ <br>
तस्य लुंपाधिपस्यापि ददौ शापं सुदारुणम् ॥ १६ ॥ <br>
स्वधर्मनिरतो विद्वान्येन मे निहतः पिता ॥ <br>
स पापात्मा दुराचारः कुष्ठरोगमवाप्नुयात् ॥ १७ ॥ <br>
एतस्मिन्नन्तरे राजा कुष्ठरोगेण पीडितः ॥ <br>
अचंक्रमणतां प्राप्तो लुंपाधीशो वरानने ॥ १८ ॥ <br>
औषधैरधिकोऽभ्येति ब्रह्मशापप्रभावतः ॥ <br>
वैराग्यान्मर्तुकामोऽसौ काष्ठान्यादाय दुःखितः ॥ १९ ॥ <br>
चितां कर्तुं समारेभे समायातोऽथ नारदः ॥ <br>
पूजितो विधिना तेन दुःखितेन नृपेण हि ॥ 5.2.41.२० ॥ <br>
अथ पप्रच्छ लुंपोऽसौ नारदं मुनिसत्तमम् ॥ <br>
अकस्मान्मम देवर्षे कुष्ठरोगो बभूव ह ॥ <br>
तेनाहं पीडितोऽतीव न च शांतिं व्रजत्यसौ ॥ २१ ॥ <br>
औषधैर्वर्द्धते कस्मादेतदाख्यातुमर्हसि ॥ <br>
न तेस्त्वविदितं किंचिदिहलोके परत्र च ॥ २२ ॥ <br>
तस्य तद्वचनं श्रुत्वा लुंपाधीशस्य नारदः ॥ <br>
कथयामास तत्सर्वं ब्रह्मशापं सुदुस्तरम्॥ २३ ॥ <br>
ततः सभार्यो नृपतिः प्रार्थयामास नारदम् ॥ <br>
कथं मे भगवञ्छापो दुस्तरो यास्यति क्षयम् ॥ २४ ॥ <br>
एवमुक्तस्तु लुम्पेन नारदो भगवानृषिः ॥ <br>
कारुण्यात्कथयामास सभार्यस्य यशस्विनि ॥ २५ ॥ <br>
महाकालवने राजँल्लिंगं कुष्ठहरं परम् ॥ <br>
सर्वसंपत्करं तत्र विद्यते पापनाशनम् ॥ २६ ॥ <br>
शिप्रायाश्च तटे रम्ये केशवार्कस्य पूर्वतः ॥ <br>
तत्र त्वं गच्छ राजेंद्र कांत्या युक्तो भविष्यसि ॥ २७ ॥ <br>
एवमुक्तस्तु लुंपोऽसौ ह्याजगाम त्वरान्वितः ॥ <br>
महाकालवनं रम्यं महर्षिगणसेवितम् ॥ २८ ॥ <br>
प्राप्तः स्वर्गोपमं भूपः शिप्रया परिशोभितम् ॥ <br>
विवेश च मुदा युक्तो दृष्ट्वा लिंगमनुत्तमम् ॥ २९ ॥ <br>
स्नात्वा शिप्राजले पुण्ये महापातकनाशने ॥ <br>
दर्शनात्तस्य लिंगस्य दिव्यरूपो वभूव ह ॥ 5.2.41.३० ॥ <br>
कुष्ठरोगेण मुक्तस्तु मुक्तो वै ब्रह्महत्यया ॥ <br>
कृतकृत्यो नृपो जातो दर्शनादेव पार्वति ॥ ३१ ॥ <br>
स तत्र तामुषित्वैकां रजनीं पृथिवीपतिः ॥ <br>
तापसानां परं चक्रे सत्कारं भार्यया सह ॥ ३२ ॥ <br>
ततः कृतस्वस्त्वयनस्तापसैस्तैर्महात्मभिः ॥ <br>
दिव्यज्ञानान्वितैर्दिव्यैः सूर्यवैश्वानरप्रभैः ॥ ३३ ॥ <br>
कृतं नाम तदा तस्य लिंगस्य कमलानने ॥ <br>
लुंपेनाराधितो यस्माद्देवोऽयं कुष्ठनाशनः ॥ <br>
लुम्पेश्वर इति ख्यातो भविष्यति महीतले ॥ ३४ ॥ <br>
पूजयिष्यंति ये भक्त्या लिंगं लुम्पेश्वरं परम् ॥ <br>
स्नात्वा शिप्राजले पुण्ये ते यास्यंति परं पदम् ॥ ३५ ॥ <br>
प्रार्थयिष्यंति यान्कामान्मनसा। चेप्सितान्प्रियान् ॥ <br>
तानाप्स्यंति न सन्देहो लुम्पेशस्य च दर्शनात् ॥ ३६ ॥ <br>
महापापसमायुक्तो यः पश्यति समाहितः ॥ <br>
लिंगं लुम्पेश्वरं सोऽपि देवतुल्यो भविष्यति ॥ ३७ ॥ <br>
गोघ्नश्चैव कृतघ्नश्च मातृहा गुरुतल्पगः ॥ <br>
दुष्टकर्मसमाचारो भ्रातृहा पितृहा तथा ॥ ३८ ॥। । <br>
लुम्पेश्वरं सकृत्पश्यन्मुच्यते सर्वकिल्बिषैः ॥ <br>
पूजितोऽपि दहेत्पापं सप्तजन्मार्जितं च यत् ॥ ३९ ॥ <br>
इत्युक्त्वा मुनयः सर्वे पूजयामासु रन्विताः ॥<br>
&nbsp;कुष्ठरोगविनिर्मुक्तो राजा स्वविषयं गतः ॥ 5.2.41.४० ॥ <br>
एष ते कथितो देवि प्रभावः पापनाशनः ॥ <br>
लुम्पेश्वरस्य देवस्य शृणु गंगेश्वरं परम् ॥ ४१ ॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिङ्गमाहात्म्ये लुंपेश्वरमाहात्म्यव र्णनंनामैकोनचत्वारिंशोऽध्यायः ॥ ४१ ॥ <br>
<br>
<br>
</span>
