<span style="font-size: 14pt; line-height: 200%">॥ ईश्वर उवाच ॥ ॥ <br>
त्रिपंचाशत्तमं विद्धि सुप्रसिद्धमथेश्वरम् ॥ <br>
परं विश्वेश्वरं ख्यातं विश्वेषु भुवनेष्वपि ॥ १ ॥ <br>
बभूव नृपतिः पूर्वं विदर्भायां विदूरथः ॥ <br>
सोन्तःपुरायुतोपेतं चक्रे राज्यमकंटकम् ॥ २ ॥ <br>
जघान तापसं सोऽथ प्रमादान्मृगया गतः ॥ <br>
कृष्णाजिनधरं शांतं ध्यायंतं ब्रह्म शाश्वतम् ॥ ३ ॥ <br>
मृगं मत्वा महारण्ये ब्राह्मणं देवमोहितः ॥<br>
तेन कर्मविपाकेन देहांते रौरवं गतः ॥ ४ ॥ <br>
तत्रासौ यातना घोरां अनुभूयात्मकालतः ॥ <br>
तस्मादिहागतो मर्त्त्ये सर्पो विषधरोऽभवत् ॥ ५ ॥ <br>
अदशत्सोऽपि कोपेन ब्राह्मणं चरणे प्रिये ॥ <br>
लकुटेन हतः सोऽपि पंचत्वं तत्क्षणाद्गतः ॥ ६ ॥ <br>
च्युतस्तु नरकात्सिंहो द्वितीयेऽभूत्सुदारुणः ॥ <br>
राजानं भक्षयामास राजलोकैर्निपातितः ॥ ७ ॥ <br>
पुनर्व्याघ्रो बभूवासौ तृतीयेऽपि भवांतरे ॥ <br>
तीक्ष्णपादनखैर्घोरैर्घातयामास सूकरान् ॥ ८ ॥ <br>
तेनापि वैश्यो निधनं नीतः कश्चिद्वनांतरे ॥ <br>
निषादैर्निहतः सोऽपि बाणैः पंचत्वमागतः ॥ ९ ॥ <br>
चतुर्थे ऽपि गजो जातः सिंहाद्वधमवाप्तवान् ॥ <br>
पंचमे मकरो जातः क्षारांभसि महोदधौ ॥ । 5.2.53.१० ॥ <br>
स्नातुकामामथो रामामाजघानातिपापकृत् ॥ <br>
धीवरैः  कृतधिक्कारैर्बडिशैः सन्निपातितः ॥ ११ ॥ <br>
पुनः षष्ठे भवे जातः पिशाचः पिशिताशनः ॥ <br>
सिद्धमंत्रैरथोदग्रैरथर्वप्रभवैर्भृशम् ॥ १२ ॥ <br>
मंत्री  मंत्रविदां श्रेष्ठो ब्राह्मणस्तं जघान ह ॥ <br>
सप्तमे स पुनर्जातो दुर्निरीक्ष्यवपुर्भृशम् ॥ १३ ॥ <br>
तीक्ष्णदंष्ट्रः करालास्यो मांसशोणितभोजनः ॥ <br>
शुष्कांगो मरुभूमीषु पापिष्ठो ब्रह्मराक्षसः ॥ १४ ॥ <br>
आक्रम्य निमिराजेन राज्ञा राक्षसशत्रुणा ॥ <br>
समारोप्य धनुः संख्ये ब्रह्मास्त्रेण निपातितः ॥१५॥ <br>
दारुणः सारमेयोऽभूदतिकृष्णोऽष्टमे भवे ॥ <br>
स शूकरखुराघातव्रणैः पंचत्वमागतः ॥ १६ ॥ <br>
नवमे जंबुको जातः श्मशाने स च मांसभुक् ॥ <br>
लौल्यात्स निधनं प्राप्तो दुःखार्त्तो दाववह्निना ॥ १७ ॥ <br>
दशमे त्वभवद्गृध्रस्तीक्ष्णतुंडो भयावहः ॥ <br>
पूतिमांसवसाहारो रोगेण निधनं गतः ॥ १८ ॥ <br>
एकादशे ऽपि चंडालो गतोऽवंत्यां वरानने ॥ <br>
द्रव्यस्य हरणार्थं वै प्रविष्टो द्विजवेश्मनि ॥ १९ ॥ <br>
स दंडपाशिकेनैव प्राप्तो बद्धश्च तत्क्षणात् ॥ <br>
आनीतो हि वधार्थाय वृक्षाग्रे ह्यवलंबितः ॥ 5.2.53.२० ॥ <br>
तत्रैव लिंगमासन्नं साध्वि शूलेश्वरोत्तरे ॥ <br>
तस्य दृष्टिपथं प्राप्तमतिविक्लवचेतसः ॥ २१ ॥ <br>
क्षणेन निधनं प्राप्तः स गतस्त्रिदशालयम् ॥ <br>
तत्र भुक्त्वा वरान्भोगानवतीर्य च भूतले ॥ २२ ॥ <br>
जातः ख्यातो विदर्भायां विश्वेशोनाम पार्थिवः ॥ <br>
जातिस्मरत्वमापन्नो लिंगदर्शनपुण्यतः ॥ २३ ॥ <br>
दुर्लभान्बुभुजे भोगान्प्राप्तं राज्यं चकार सः ॥ <br>
सोऽभिषिच्य सुतं राज्ये विनीतमतिधर्मवित् ॥ <br>
संस्मरन्पूर्ववृत्तांतं जगामावंतिकां पुरीम् ॥ २४ ॥ <br>
तत्र दृष्ट्वा महल्लिंगं दुर्दर्शमतितेजसा ॥ <br>
दिव्येन चक्षुषाऽपश्यल्लिंगमध्ये चराचरम् ॥ २५ ॥ <br>
लिंगमध्ये स्थिताः सर्वे सागराः सरितस्तथा ॥ <br>
द्वीपाश्च पर्वताश्चैव तथान्या दिव्यभूतयः ॥ २६ ॥ <br>
चंद्रमाः सह नक्षत्रैरादित्यश्चाग्निना सह ॥ <br>
धनदो वरुणश्चैव यमः शक्रो मरुत्पतिः ॥ २७ ॥ <br>
मरुतो देवगंधर्वा ऋषयश्च तपोधनाः ॥ <br>
नागा यक्षाः पिशाचाश्च राक्षसा भीमविक्रमाः ॥ २८ ॥ <br>
ब्रह्माद्या देवताश्चान्याः स्कंदो लंबोदरस्तथा॥<br>
सर्वं त्रिभुवनं देवि लिंगमध्ये विलोकितम्॥२९॥<br>
प्रभावं  तस्य लिंगस्य ज्ञात्वा सम्यङ्महीपतिः॥ <br>
संयतः  पूजयामास विश्वयोनिं महेश्वरम् ॥5.2.53.३०॥ <br>
प्रसन्नश्चाभवत्तस्य वचनं चेदमब्रवीत्॥<br>
वरं वरय भद्रं ते किमभीष्टं ददामि ते॥३१॥<br>
तेनोक्तं वचनं राज्ञा यदि तुष्टोसि मे प्रभो॥ <br>
ये त्वां पश्यंति मनुजाः श्रद्धयाऽश्रद्धयाऽथवा ॥३२॥<br>
मा भूत्तेषां प्रपतनं घोरे संसारसागरे॥<br>
विश्वेश्वरेति नाम्ना वै प्रसिद्धो भव भूतले ॥३३॥ <br>
इत्युक्ते वचने भूयो विश्वेशोऽलंकृतो गणैः ॥<br>
विमानेन सुदीप्तेन गतो लोकं मदीयकम् ॥३४॥ <br>
गणैर्नानाविधैः सार्द्धं स्तूयमानो वरानने ॥ <br>
किरीटी कुण्डली चैव मुक्ताहारविभूषितः ॥ <br>
विमानं तस्य तद्दिव्यं परिक्रम्य समंततः ॥ ३५ ॥ <br>
समहेंद्रधनाध्यक्षनानानाकनिवासिनः ॥ <br>
मुनयः सिद्धगंधर्वास्तथा चाप्सरसां गणाः ॥ ३६ ॥ <br>
नृत्येनामरनारीणां विलोकितविनोदकः ॥ <br>
युगकोटिसहस्रं तु मत्समीपे व्यवस्थितः ॥ ३७ ॥ <br>
अतो देवि भुवि ख्यातो देवो विश्वेश्वरेश्वरः ॥ <br>
दृष्ट्वा लिंगं च विश्वेशं पातकैर्विप्रमुच्यते ॥ ३८ ॥ <br>
सप्तजन्मकृतैर्देही मनोवाक्कायकर्मभिः ॥ <br>
दृष्ट्वा विश्वेश्वरं लिंगं कृतकृत्यत्वमाप्यते ॥ ३९ ॥ <br>
तस्य नश्यति दौर्भाग्यमलक्ष्मीर्नाशमेति च ॥ <br>
प्राप्नोति देही कामांश्च समृद्धिं मानसीं सदा ॥ 5.2.53.४० ॥ <br>
दुःस्वप्नो व्याधयः क्रूरा ग्रहा भूताश्च दारुणाः ॥ <br>
प्रणश्यन्ति वरारोहे विश्वेशे पूजिते सदा ॥ ४१ ॥ <br>
ये केचिच्छ्रद्धया युक्ता लिंगमाराधयंति वै ॥ <br>
ते सर्वकाम संपन्ना जायंते च युगेयुगे ॥ ४२ ॥ <br>
अंते गतिश्च सा दिव्या जायते मत्प्रसादतः ॥ <br>
यत्र संपूज्यते लिगं तस्मिन्देशे शुभाः क्रियाः ॥ ४३ ॥ <br>
न तत्र दुर्भिक्षभयं नापमृत्युभयं क्वचित् ॥ <br>
प्रेतयोनौ च वेताला न नागा न च दंष्ट्रिणः ॥ ४४ ॥ <br>
एते च विष्णुब्रह्मेंद्रकुबेरवरुणादयः ॥ <br>
लिंगार्चनेन संप्राप्ताः परां सिद्धिं महौजसः ॥ ४५ ॥ <br>
एष ते कथितो देवि प्रभावः पापनाशनः ॥ <br>
विश्वेश्वरस्य देवस्य कण्टेश्वरमतः शृणु ॥ ४६ ॥ <br>
इति श्रीस्कांदे महापुराण एकाशीतिसाहस्र्यां संहितायां पंचम आवंत्यखण्डे चतुरशीतिलिङ्गमाहात्म्ये विश्वेश्वरमाहात्म्यवर्णनंनाम त्रिपंचा शत्तमोऽध्यायः ॥ ५३ ॥ <br>
<br>
<br>
</span>
