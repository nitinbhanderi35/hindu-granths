<span style="font-size: 14pt; line-height: 175%">।। श्रीहर उवाच ।। ।। <br>
सप्तत्रिंशत्तमं विद्धि शिवेश्वरमनंतकम् ।। <br>
यस्य दर्शनमात्रेण जायंते सर्वसंपदः ।। १ ।।<br>
&nbsp;राजा रिपुंजयोनाम ब्रह्मकल्पे पुराभवत् ।। <br>
महाकालवने रम्ये प्रजापालनतत्परः ।। २ ।। <br>
देवपूजां व्रतं दानं ध्यानं स्वाध्यायसत्क्रियाम् ।। <br>
प्रजापालनकं कृत्वा न स जानाति किंचन ।। ३ ।। <br>
स प्रजाः पालयामास पुत्रवत्परिपालिताः ।। <br>
प्रजास्ताः सुखसंवृद्धा जरामृत्युविवर्जिताः ।। ४ ।। <br>
पुत्रिणो धनधान्याढ्याः सर्वकामसमन्विताः ।। <br>
तस्यैव तेजसा व्याप्तं महाकालपुरं प्रिये ।। ५ ।। <br>
एतस्मिन्नंतरे पृथ्वीं तस्मिञ्छासति पार्वति ।। <br>
महाकालवनं देवि स्वपुरं चिह्नितं मया ।। <br>
विना चोज्जयिनीं गंतुं न रतिं प्राप कुत्रचित् ।। ६ ।। <br>
तदा मया गणेशस्तु शिवसंज्ञो गणाग्रणीः ।। <br>
चिंतितस्तत्क्षणात्प्राप्तः किं करोमीत्युवाच ह ।। ७ ।। <br>
मयाप्युक्तो गणेशो हि गच्छ पुत्र मम प्रियम् ।। <br>
महाकालपुरं व्याप्तं राजा रिपुञ्जयेन हि ।। ८ ।। <br>
इत्युक्तः स मया देवि तथेत्युक्ता कृतांजलिः ।। <br>
गतोऽसौ मानुषे लोके ममाज्ञाहर्षिताननः ।। ९।। <br>
गते शिवगणे देवि संतुष्टोऽहं शुचिस्मिते ।। <br>
युक्तिज्ञानवृतो दक्षः प्रभोर्भृत्यो हि दुर्लभः ।। 5.2.37.१० ।। <br>
ततः स भिक्षु रूपेण बह्वोषधिपरिग्रहः ।। <br>
गृहीत्वा दुंदुभिं स्कंधे वचनं चेदमब्रवीत् ।। ११ ।। <br>
कश्च भूतविषग्रस्तो नानादोषैः समाश्रितः ।। <br>
कस्य को व्याधिरत्युग्रो यमहं प्रशमं नये ।। १२ ।। <br>
कोऽपुत्रः पुत्रवानस्तु मन्मंत्रबलमाश्रितः ।। <br>
वैद्योऽस्मि सर्वयुक्तिज्ञः सर्वकामप्रदायकः ।। १३ ।। <br>
तस्य वाक्यं समाकर्ण्य कौतूहलसमन्वितः ।। <br>
सवृद्धबालनारीको जनस्तमभिजग्मिवान् ।। १४ ।। <br>
तेषां स नाशयामास व्याधिं दुर्जयमप्यति ।। <br>
ते च तस्मै सुमहतीं पूजां चक्रुः सुहर्षिताः ।। <br>
हेमरत्नांबरधनैर्धान्यग्रामपुरादिभिः ।। १५ ।। <br>
एवं स न्यवसत्तत्र वर्षाणि च चतुर्द्दश ।। <br>
नृपतेरंतरप्रेक्षी न चांतर मवाप सः ।। १६ ।। <br>
अहोऽतिदुष्करो राजा अहो लोकपरायणः ।। <br>
अहो तेजोनिधिर्वीरो दुर्जयोऽसौ महामतिः ।। १७ ।। <br>
एवं स चिंतयंस्तत्र भिक्षु रूपी शिवो गणः ।। <br>
जीर्णोद्यानलताजालगहने संवृतः स्थितः ।। १८ ।। <br>
अत्रांतरे तु नृपतेस्तस्य लोकव्रतस्य तु ।। <br>
महिषी निर्जरा राज्ञः प्राणेभ्योपि गरीयसी ।। १९ ।। <br>
रूपेणाप्रतिमा लोके सा चापुत्रा सुतार्थिनी ।। <br>
सपत्नीबहुला देवी श्रुत्वा भिक्षुं समाश्रिता।। 5.2.37.२० ।। <br>
सर्वकामप्रदं ज्ञात्वा नाग राणां सकौतुकम्।। <br>
स्वां सखीं प्रेषयामास सुनंदांनाम  भामिनी ।। २१ ।। <br>
भिक्षोरायतने गुप्तमंतःपुरमतंद्रिता ।। <br>
तया चासादितो भिक्षुर्विचिंत्य नगरं तदा ।। <br>
उवाच चिंतापरमं भिक्षुं भिक्षासमन्वितम् ।। २२ ।। <br>
प्रणम्य प्रांजलिर्भूत्वा कार्यार्थं विगतव्यथा ।। <br>
भगवन्महिषी राज्ञः प्राणेभ्योऽपि गरीयसी ।। <br>
वंध्या पुत्रार्थिनी देवी गुप्तं त्वां द्रष्टुमिच्छति ।। २३ ।। <br>
भवान्कृपाकरः प्रायः प्रजानामीहितप्रदः ।। <br>
एवं श्रुत्वा शिवगणो लब्ध्वा रन्ध्र मुवाच ह ।। २४ ।। <br>
।। भिक्षुरुवाच ।। ।। <br>
भद्रे केयं तव मतिर्विपरीतप्रलापिनी ।। <br>
अविज्ञातो नरपतेर्गृहमेहीति भाषसे ।। <br>
अविज्ञातः पुरे दृष्टः साहसी पुरुषो भवेत् ।। २५ ।। <br>
एवं मत्वा व्रज क्षिप्रं स्वमेवांतःपुरं शुभे ।। <br>
नाहं तत्रागमिष्यामि यावन्न नृपतेर्वचः ।। २६ ।। <br>
सा तु तस्य वचः श्रुत्वा भिक्षोः क्षुभितमानसा ।। <br>
जगामान्तःपुरं तूर्णं देव्यै तच्च न्यवेदयत् ।। २७ ।। <br>
सखीवचस्तु सा श्रुत्वा देवी दीना उवाच ताम् ।। <br>
सुनन्दे क उपायोस्ति राजा येन प्रवर्त्तते ।। <br>
भिक्षोरानयने क्षिप्रं यावन्नासौ व्रजेत्क्वचित् ।। २८ ।। <br>
उवाच सा तां युक्त्यैव सुनंदा युक्तभाषिणी ।। <br>
त्वं तस्य वल्लभा राज्ञः प्राणेभ्योपि गरीयसी ।। २९ ।। <br>
तस्मादस्वस्थचित्तत्वं राज्ञः स्वं संप्रदर्शय ।। <br>
हेतुना तेन राजा च वाक्यं तव करिष्यति ।। 5.2.37.३० ।। <br>
एतस्मिन्नेव काले तु देव्या दर्शनलालसः ।। <br>
जगामांतःपुरं राजा प्रियां दीनां ददर्श ह ।। <br>
तामपृच्छत्ततो राजा स्नेहार्द्रीकृतमानसः ।। ३१ ।। ।। <br>
।। राजोवाच ।। ।। <br>
किमिदं देवि ते रूपं विमनस्केव भाषसे ।। <br>
भग्नासि केन दुःखेन कस्यापकृतमीदृशम् ।। ३२ ।। <br>
नृपस्य वचनं श्रुत्वा राज्ञी वचनमब्रवीत् ।। <br>
न पुत्रा नृप मे संति तेन मे नास्ति निर्वृतिः ।। ३३ ।। <br>
क्रीडनं पीडनायैव तेषां ये पुत्रवर्जिताः ।। <br>
अपुत्रा जगतो दीना दुःखिताः पुत्रवर्जिताः ।। <br>
अपुत्रे च गतिर्नास्ति सुतापुत्रविवर्जिते ।। ३४ ।। <br>
सुखिनस्ते जना लोके ये बालं पांसुभूषितम् ।। <br>
परिष्वजंति स्वसुतमस्फुटाक्षरभाषकम् ।। ३५ ।। <br>
अनेन कारणेनास्मि निर्वेदं परमं गता ।। <br>
उपायो हि मया दृष्टः पुत्रार्थे मम सांप्रतम् ।। ३६ ।। <br>
इह भिक्षुः समायातो देवरूपी सनातनः ।। <br>
तस्य चाव्याहता शक्तिः श्रूयते सर्ववस्तुषु ।। ३७ ।। <br>
सस्त्रीबालो जनश्चात्र शरणं यस्य गच्छति ।। <br>
तस्य भिक्षोः प्रसादेन सुतवत्यो वयं नृप ।। <br>
भविष्यामोऽत्र संदेहो न मे मनसि वर्त्तते ।। ३८ ।। <br>
तस्याः स वचनं श्रुत्वा जीर्णोद्यानं जगाम ह ।। <br>
प्रियया सहितो राजा तं च भिक्षुं ददर्श ह ।। ३९ ।। <br>
दृष्टमात्रो नृपतिना भिक्षुर्लिगत्वमागतः ।। <br>
दृष्ट्वा सुमहदाश्चर्यं भक्तिनम्रो महीपतिः ।। <br>
पूजयामास विधिवत्तल्लिंगं भिक्षु रूपकम् ।। 5.2.37.४० ।। <br>
अपुत्रोऽस्मीत्युवाचेदं धन्येयं महिषी मम ।। <br>
देहि मे तनयं देव शिवो भवान्महेश्वरः ।। ४१ ।। <br>
इत्युक्तो राजसिंहेन भिक्षुर्लिंगा कृतिस्तदा ।। <br>
प्रत्युवाच महीपालं पुत्रस्ते भविता नृप ।। ४२ ।। <br>
ततःप्रभृति राजासौ सकलत्रो महामतिः ।। <br>
सर्वभावेन तं देवं जगाम शरणं  मुदा ।। ४३ ।। <br>
देवदेवस्य माहात्म्यात्पुत्रो जातो महाबलः ।। <br>
धर्मात्मा च यशस्वी च सार्वभौमो गुणाधिकः ।। ४४ ।। <br>
अथाहं मन्दराद्देवि कौतु- कात्तु समागतः ।। <br>
लिंगाकारं गणं दृष्ट्वा राजानं सेवकं तथा ।।४५।। <br>
योगैश्वर्येण च मया कृतं वै पुरमात्मनः ।। <br>
नानारत्नप्रभोद्द्योतं नानासिद्धिनि षेवितम् ।। <br>
तच्छिवं शाश्वतं स्थानं दत्तं देवि तदा मया ।। ४६ ।। <br>
मार्कंडेयेश्वराद्देवादुत्तरे वरवर्णिनि ।। <br>
तदाप्रभृति देवोऽसौ शिवेश्वर इति स्मृतः ।।. ।। ४७ ।। <br>
येऽर्चयिष्यन्ति सततं शिवेश्वरमनुत्तमम्।। <br>
निर्धूतसर्वपापास्ते भविष्यंति गणोत्तमाः ।। ४८ ।। <br>
विदित्वार्भगुरुं लोकं ये द्रक्ष्यंति शिवेश्व रम् ।। <br>
अन्तकाले प्रदास्यामि तेषां ज्ञानमनुत्तमम् ।।४९।। <br>
मोक्षं सुदुर्लभं मत्वा संसारं चातिभीषणम् ।। <br>
अपुनर्भवहेतुत्वात्संसेव्योऽसौ शिवेश्वरः ।। ।। 5.2.37.५० ।। <br>
सर्वावस्थोऽपि यो मर्त्यः संश्रयेत्तं शिवेश्वरम् ।। <br>
स तां गतिमवाप्नोति यज्ञैर्दानैर्हि या गतिः ।। ५१ ।। <br>
आख्यानं प्रयतो मर्त्त्यो य इदं श्रावयेच्छुचिः ।। <br>
पठेद्वा वाचयेद्वापि स मुच्येत्सर्वकिल्विषैः ।। ५२ ।। <br>
एष ते कथिता देवि प्रभावः पापनाशनः ।। <br>
शिवेश्वरस्य देवस्य कुसुमेश मतः शृणु ।। ५३ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये शिवेश्वरमाहात्म्यवर्णनंनाम सप्तत्रिंशोऽध्यायः ।।३७।।  <br>
<br>
<br>
</span>
