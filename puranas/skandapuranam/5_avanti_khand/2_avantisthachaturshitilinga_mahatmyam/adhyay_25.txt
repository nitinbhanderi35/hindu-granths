<span style="font-size: 14pt; line-height: 200%">।। श्रीहर उवाच ।। ।। <br>
पंचविंशतिकं देवं विद्धि मुक्तीश्वरं प्रिये ।। <br>
यस्य दर्शनमात्रेण मुक्तिर्भवति पार्वति ।। १ ।। <br>
पुरा राथंतरे कल्पे बभूव द्विजसत्तमः ।। <br>
मुक्तिर्नाम महाभागे संशितात्मा जितेंद्रियः ।। २ ।। <br>
महाकालसमीपे तु मुक्तिलिंगमनुत्तमम् ।। <br>
महाकालवने रम्ये तत्रास्ते योगत त्परः ।। ३ ।। <br>
ततस्तेपे जिताहारो वत्सराणि त्रयोदश ।। <br>
कदाचित्सोऽभिषेकाय आजगाम महानदीम्।। ४ ।। <br>
शिप्रां विप्रप्रियां पुण्यां महापातकना शिनीम् ।। <br>
तत्र स्नात्वा जपन्विप्रो ददर्शायांतमग्रतः ।। ५ ।। <br>
व्याधं महाधनुष्पाणिं रक्तनेत्रं सुभीषणम्।। <br>
वदंतं हन्तुकामं वै वल्कलानां जिघृक्षया ।। ।। ६ ।। <br>
तं दृष्ट्वा क्षुभितो विप्रो ब्रह्मघ्नस्य भयादिति ।। <br>
ध्यायन्नारायणं देवं तस्थौ तत्रैव स द्विजः ।। ७ ।। <br>
तं दृष्ट्वांतर्गतहरिर्व्याधो भीत इवाग्रतः ।। <br>
विहाय सशरं चापं ततो वचनमब्रवीत् ।। ८ ।। <br>
।। व्याध उवाच ।। ।। <br>
हंतुमिच्छुरहं ब्रह्मन्भगवन्तमिहागतः ।। <br>
इदानीं स्वगता बुद्धिस्त्वां दृष्ट्वैव महाप्रभम् ।। ९ ।। <br>
ब्राह्मणानां सहस्राणि स्त्रीणामयुतशस्तथा ।। <br>
निहतानि मया ब्रह्मन्वृत्तिहेतोः कुटुंबिना ।। 5.2.25.१० ।। <br>
न च मे व्यथितं चित्तं कदाचिदपि जायते ।। <br>
इदानीं तप्तुमिच्छामि तपोऽहं त्वत्समीपतः ।। ११ ।। <br>
उपदेशप्रदानेन प्रसादं कर्तुमर्हसि ।। <br>
एवमुक्तो ह्यसौ विप्रो नोत्तरं प्रत्यप द्यत ।। १२ ।। <br>
ब्रह्महा पापकर्मेति मत्वा ब्राह्मणपुंगवः ।। <br>
अनुक्तोऽपि स धर्मस्तु व्याधस्तत्रैव तस्थिवान्।। १३ ।। <br>
स्नात्वा सद्यः समायातो मुक्ति लिंगसमीपतः ।। <br>
द्विजेन सहितो देवि दृष्ट्वा देवं सनातनम् ।। १४ ।। <br>
तत्क्षणाद्दिव्यदेहस्तु तस्मिँल्लिंगे लयं गतः ।। <br>
दृष्ट्वा तन्महदाश्चर्यं मुक्तिर्विप्रो निजांतरे ।। <br>
चिंतयामास सहसा मुक्तिः प्राप्ता वरानने ।। १५ ।। <br>
व्याधेन पापयुक्तेन समाधिरहितेन च ।। <br>
मया पुनः समाचीर्णं तपः परम दुष्करम् ।। १६ ।। <br>
न प्राप्ता परमा मूर्त्तिर्मुक्तिर्नैव च लभ्यते ।। <br>
एवं सचिंतयित्वाथ वैराग्याद्ब्राह्मणर्षभः ।। <br>
अन्तर्जलगतो भूत्वा चचार विपुलं तपः ।। १७ ।। <br>
कस्यचित्त्वथ कालस्य तां नदीमगमत्किल ।। <br>
व्याघ्रो बुभुक्षितः साध्वि तं विहंतुं समुद्यतः ।। १८ ।। <br>
अंतर्जलचरं विप्रं यावद्व्याघ्रो जिघृक्षति ।। <br>
नमो नारायणायेति तावद्वाक्यं द्विजोऽब्रवीत् ।। १९ ।। <br>
व्याघ्रेणापि श्रुतो मंत्रोऽजहात्प्राणांश्च तत्क्षणात् ।। <br>
दिव्यांबरधरो देवि दिव्याभरणभूषितः ।। <br>
दिव्यालंकारशोभाढ्यः पुरुषश्चाभवच्छुभः ।। 5.2.25.२० ।। <br>
सोऽब्रवीद्यामि तं देशं यत्र विष्णुः सनातनः ।। <br>
त्वत्प्रसादाद्द्विजश्रेष्ठ मुक्त्वा शापान्निरामयः ।। २१ ।। <br>
इत्युक्ते ब्राह्मणः प्राह कोऽसि त्वं पुरुषर्षभ ।। <br>
सोऽब्रवीदस्मि राजेंद्र प्रतापी पूर्वजन्मनि ।। २२ ।। <br>
दीर्घबाहुरिति ख्यातः सर्वधर्मविशारदः ।। <br>
अहं जानामि वेदांश्च शास्त्राणि विविधानि च ।। २३ ।। <br>
शुभाशुभमहं वेद्मि सर्वज्ञोऽहं महीतले ।।<br>
ब्राह्मणैर्नैव मे कार्यं किं वस्तु ब्राह्मणा इति ।। २४ ।। <br>
तस्यैकस्मिन्दिने विप्राः सर्वे क्रोधसमन्विताः ।। <br>
ददुः शापं दुराधर्षं क्रूरो व्याघ्रो भविष्यति ।। २५ ।। <br>
अपमानेन विप्राणां मांसाहारी भयावहः ।। <br>
संजातोऽस्मि द्विजश्रेष्ठ पश्य कालविपर्यये ।। २६ ।। <br>
इत्युक्तोऽहं पुरा तैस्तु ब्राह्म णैर्वेदपारगैः ।। <br>
दुर्धर्षोऽयं मया प्राप्तो ब्रह्मशापो द्विजर्षभ ।। २७ ।। <br>
ततस्ते ब्राह्मणाः सर्वे प्रणिपत्य मया मुने ।। <br>
प्रसादिता भृशं विप्र तदा गद्गद या गिरा ।। २८ ।। <br>
जानामि तेजो विप्राणां महाभाग्यं च धीमताम् ।। <br>
अपेयः सागरः क्रोधात्कृतो यैर्लवणोदकः ।।२९।। <br>
तथैव दीप्ततपसां मुनीनां भावितात्मनाम्।। <br>
येषां क्रोधाग्निरद्यापि कण्डके नोपशाम्यति ।। 5.2.25.३० ।। <br>
ब्राह्मणानां परीभावाद्वातापिश्च दुरात्मवान् ।। <br>
अगस्तिमृषिमासाद्य जीर्णः क्रूरो महासुरः ।। ३१।। <br>
सर्वभक्षः कृतो वह्निर्भृगुणा कारणांतरे ।। <br>
गौतमेन पुरा शक्रः स सहस्रभगः कृतः ।। ३२ ।। <br>
दशधा केशवो जज्ञे ब्रह्मशा पात्सुदुस्तरात् ।। <br>
प्रसन्नैर्वालखिल्यैश्च पक्षींद्रो गरुडः कृतः ।। ३३ ।। <br>
अश्विनौ देवभिषजौ च्यवनेन महात्मना ।। <br>
विष्टंभयित्वा कुलिशं कृतौ तौ सोमपायिनौ ।। ३४।। <br>
कार्त्तवीर्यार्जुनेनैव बाहूनां च सहस्रकम् ।। <br>
दत्तात्रेयप्रसादेन प्राप्तं परमदुर्लभम् ।। ३५ ।। <br>
पुरा सेंद्रा वशिष्ठेन रक्षितास्त्रि दिवौकसः ।। <br>
ब्राह्मणप्रभवं सौख्यं कीर्तिरायुर्यशो वलम् ।। ३६ ।। <br>
लोकालोकेश्वराश्चैव सर्वे ब्राह्मणपूर्वकाः ।। <br>
एते हि सोमराजान ईश्वराः सुखदुःखयोः ।। ३७ ।। <br>
भस्मीकुर्युर्जगदिदं कुद्धाः प्रत्यक्षदर्शनाः ।। <br>
प्रभावा बहवश्चापि श्रूयते ब्रह्मवदिनाम् ।। ३८ ।। <br>
क्रोधश्च विपुलः सद्यः सद्यः प्रत्य यकारकः ।। <br>
अहं कोपाद्द्विजेंद्राणां गतो निरययातनाम् ।। ३९ ।। <br>
नित्यं क्रोधाच्छ्रियं रक्षेद्धनं रक्षेत्समत्सरात् ।। <br>
विद्यां मानापमानाभ्यामात्मानं तु प्रमादतः ।।5.2.25.४०।। <br>
मयाऽज्ञानात्कृतं पापं राजगर्वेण दैवतः ।। <br>
क्षंतुमर्हथ विप्रेंद्रा भवतः शरणागतम् ।।४१।। <br>
अथ तुष्टा द्विजाः सर्वे त ऊचुर्मामिदं मुदा।। <br>
षष्ठान्नकालिकस्तेऽग्रे यदा स्थास्यति कश्चन ।। ४२ ।। <br>
मांसभोक्ता च भविता कञ्चित्कालं नराधिप ।। <br>
यदा शिप्रांतरे पुण्ये स्नातस्तु द्विजसत्तमः ।। ।। ४३ ।। <br>
अंतर्जलगतेनोक्तो नमो नारायणेति च ।। <br>
जिघृक्षुर्व्याघ्ररूपेण तदा मुक्तो भविष्यसि ।। ४४ ।। <br>
एवं स भवता प्रोक्तो नमो नारायणेति च ।। <br>
मंत्रः श्रुतो मया त्वत्तस्तस्येयं व्युष्टिरागता ।। ४५ ।। <br>
जातोऽहं दिव्यदेहस्तु प्रसादात्तव सुव्रत ।। <br>
स कृतार्थोऽस्मि संजातो भगवन्दर्शना त्तव ।। ४६ ।। <br>
वरं च गृह्यतां मत्तो यश्च ते संशयो हृदि ।। <br>
तं च ब्रूहि द्विजश्रेष्ठ सर्वं संपादयामि ते ।। ४७ ।। <br>
तवोपदेशदानेन आनृण्यं गंतु मुत्सहे ।। ४८ ।। <br>
इति तस्य वचः श्रुत्वा दिव्यदेहस्य स द्विजः ।। <br>
प्रोवाच परया तुष्ट्या प्रफुल्लमुखपंकजः ।। ४९ ।। <br>
अद्य मे सफलं ज्ञानमद्य मे सफलं तपः ।। <br>
अद्य मे सफला जिह्वा सफलं चक्षुरद्य मे ।। 5.2.25.५० ।। <br>
श्रुतं देवेन संप्रोक्तं स्नात्वा पश्यंति देहिनः ।। <br>
प्राक्छरीरगतं तेऽद्य व्याघ्ररूपं तपोत्तम ।। ५१ ।। <br>
तेजोमयं शरीरं तु ब्रह्मरूपं सनातनम् ।। <br>
यदि त्वहमनुग्राह्यो यद्येवं कर्तुमर्हसि ।। ५२ ।। <br>
कारणं श्रोतुमिच्छामि हृदि मे वर्त्तते चिरम् ।। <br>
कथं मुक्तिर्महाभाग मुक्तिकामेन यत्नतः ।।५३।। <br>
योगाभ्यासरतेनापि वत्सरांश्च त्रयोदश ।। <br>
न लब्धा परमाश्चर्यं तपसा दुष्करेण तु ।।५४।।। <br>
व्याधेनापि भृशं तेन प्राप्ता मुक्तिः क्षणेन तु ।। <br>
अत्र मे संशयो जातः को हेतुः कथ्यतां भृशम् ।। ५५ ।। <br>
तस्य तद्वचन श्रुत्वा ततो वचनमब्रवीत् ।।  <br>
कथयामि परं गुह्यं रहस्यं मुक्तिलक्षणम् ।। ५६ ।। <br>
महादेवमुपास्याशु मुने मुक्तिः सुदुर्लभा ।। <br>
पुरातनैस्तु विद्वद्भिरिदमुक्तं महात्मभिः ।। ५७ ।। <br>
शृणुष्वैकमना विप्र कुरु यत्नं यथार्थतः ।। <br>
मन्नियोगाद्द्विजश्रेष्ठ ततो मुक्तिमवाप्स्यसि ।। ५८ ।। <br>
शप्तोऽहं तैर्यदा विप्रैस्तदा मे तोषिता भृशम् ।। <br>
ममानुकंपया प्रोक्तं मुक्तिस्ते भविता नृप ।। ५९ ।। <br>
मुक्तिकामो महाकाले मुक्तिर्ब्राह्मणसत्तमः ।। <br>
विद्यते तपसा युक्तः स ते प्रश्नं करिष्यति ।। 5.2.25.६० ।। <br>
मुक्तीश्वरं तदा लिंगं तस्याग्रे कथयिष्यसि ।। <br>
तवापि तस्य मुक्तेश्च मुक्तिरेवं भविष्यति ।। ६१ ।। <br>
पूर्वं हि चिह्नितं कर्म देहिनो न विमुंचति ।।<br>
धात्रा विधिरयं दृष्टो बहुधा कर्मभिश्च यः ।। ६२ ।। <br>
इति तस्य वचः श्रुत्वा स विप्रो ब्रह्मवित्तमः ।। <br>
अंतर्जलात्समुत्थाय ततो वचनमब्र वीत् ।। ६३ ।। <br>
दिष्ट्या त्वमागतो भूप दिष्ट्या ते संगतं मया ।। <br>
ईदृशा दुर्लभा लोके नरा मुक्तिप्रदर्शकाः ।। ६४ ।। <br>
इत्युक्त्वा नृपविप्रौ तौ मुक्तिलिंगं समा गतौ ।। <br>
दर्शनार्थं विशालाक्षि दृष्ट्वा देवं सनातनम् ।। ६५ ।। <br>
तत्क्षणात्सशरीरौ तौ तस्मिँल्लिंगे लयं गतौ ।। <br>
ईदृशोऽयं मया देवि महिमा कथितस्तव ।। ६६ ।। <br>
अस्य लिंगस्य संस्पर्शान्मुक्तिर्भवति नान्यथा ।। <br>
येऽर्चयंति सदा भक्त्या मुक्तिलिंगं सनातनम् ।। <br>
अपि पापसमायुक्तः स याति परमां गतिम् ।। ६७ ।। <br>
रे मूढाः किं तपोभिश्च किं दानैर्नियमैश्च किम् ।। <br>
कुरुध्वं मुक्तिलिंगस्य दर्शनं मुक्तिदायकम् ।। ६८ ।। <br>
न मां विदुर्देवगणा नासुरा न महर्षयः ।। <br>
परं रूपं विशालाक्षि यदश्मद्युति निर्मलम् ।। ६९ ।। <br>
न मे वेत्ति परं रूपं स्वयं साक्षात्प्रजापतिः ।। <br>
न विष्णुस्त्रिदशश्रेष्ठाः कुतोन्ये मुनयः प्रिये ।। 5.2.25.७० ।। <br>
यदेतद्दृश्यते तेजो लिंगरूपं यशस्विनि ।। <br>
एतदेव शुकाद्या हि ध्यायंति त्रिदशा अमी ।। ७१ ।। <br>
अनेकजन्मसंशुद्धा योगिनोऽनुग्रहान्मम ।। <br>
प्रविशंतु तनुं देवि मदीयां मुक्तिदायिकाम् ।। ७२ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंन्यखण्डे चतुरशीतिलिंगमाहात्म्ये मुक्तीश्वरमाहात्म्यवर्णनंनाम पंचविंशतितमोऽध्यायः।।२५।। <br>
<br>
<br>
</span>
