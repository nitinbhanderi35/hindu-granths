<span style="font-size: 14pt; line-height: 175%">।। महादेव उवाच ।। ।। <br>
कायावरोहणस्यापि उत्पत्तिं शृणु पार्वति ।। <br>
यस्याः श्रवणमात्रेण न नरः कायवान्भवेत् ।। १ ।। <br>
ब्रह्मणः सृष्टिकामस्य मनोवर्वैस्वतेंऽतरे ।। <br>
दक्षस्त्व जायतांगुष्ठाद्दक्षिणात्स प्रजापतिः ।। २ ।। <br>
वामादजायतांगुष्ठाद्भार्या तस्य महात्मनः ।। <br>
तस्यां पञ्चाशतं कन्याः स एवाजनयत्प्रभुः ।। ३ ।। <br>
ताः सर्वाश्चानवद्यांगीः कन्याः कमललोचनाः ।। <br>
पुत्रिकाः स्थापयामास नष्टपुत्रः प्रजापतिः ।। ४ ।। <br>
ददौ स दश धर्माय कश्यपाय त्रयोदश ।। <br>
दिव्येन विधिना देवि सप्तविंशतिमिंदवे ।। ५ ।। <br>
रोहिणी वल्लभा जाता तस्य चन्द्रस्य सर्वदा ।। <br>
षड्विंशतिकृते चन्द्रः शप्तो दक्षेण पार्वति ।। ६ ।। <br>
चंद्रेणापि तथा शप्तो दक्षः प्राचेतसः कृतः ।। <br>
अयजत्सोऽश्वमेधेन भूत्वा प्राचेतसात्मजः ।। ७ ।। <br>
नामंत्रितोऽहं मोहेन दक्षेण पर्वतात्मजे ।। <br>
तत्र देवनिकायानां यज्ञभागानशेषतः ।। ८ ।। <br>
हव्यवाहस्तदा युक्तो वहन्मंत्रैः समीरितः ।। <br>
त्वया दृष्टो विशालाक्षि निरालंबेंऽबरे स्थितः ।। ९ ।। <br>
स्मरंत्या पूर्ववैरं तु विज्ञप्तोऽहं त्वया प्रिये ।। <br>
त्वं देवः सर्वदेवानां गतिश्च शरणं तथा ।। ५.२.८२.१० ।। <br>
त्वं यज्ञस्त्वं वषट्कारो होताऽध्वर्युस्त्वमेव च ।। <br>
त्वया विना कथं यज्ञो वर्त्तते सर्वदेवप ।। ११ ।। <br>
देवानां भागधेयानि वहत्यग्निरयं भयात् ।। <br>
सगर्वश्चावलिप्तश्च दक्षः प्राचेतसः किल ।। १२ ।। <br>
अनुस्मरन्पूर्ववैरं नैव दास्यत्यशासितः ।। <br>
कायहीनश्च कर्त्तव्यो दक्षो वह्निस्तथैव च ।। १३ ।। <br>
ये च यज्ञे समानीता देवा दक्षस्य शंकर ।। <br>
ते सर्वे कायरहिताः कार्या स्त्रिपुरसूदन ।। १४ ।। <br>
एवमुक्ते त्वया देवि मयाप्युक्तं वरानने ।। <br>
पूर्वजन्मनि दक्षोऽयं पिता तव शुचिस्मिते ।। १५ ।। <br>
वह्निश्चादेशकारी च देवाः क्रीडनकाः प्रिये ।। <br>
मदीयं वचनं श्रुत्वा कृतः क्रोधस्त्वया प्रिये ।। १६ ।। <br>
ललाटे भ्रुकुटीं कृत्वा प्रोच्छ्वसंत्या पुनःपुनः ।। <br>
क्रोधात्करेण नासाग्रं मर्दितं बहुशस्तदा ।। १७ ।। <br>
तस्मिन्संमर्द्यमाने तु नासाग्रे पर्वतात्मजे ।। <br>
जाता स्त्री भ्रुकुटीवक्रा चतुर्दंष्ट्रा त्रिलोचना ।। १८ ।। <br>
बद्धगोधांगुलित्रा च कवचाबद्धमेखला ।। <br>
सखड्गा सधनुष्का च सतूणा सपताकिनी ।। १९ ।। <br>
सहस्रास्या शतभुजा सहस्रचरणोदरी ।। <br>
प्रतिकूलैः पदैर्देवि कंपयंती तथा भुवम् ।। ५.२.८२.२० ।। <br>
कृतं नाम त्वया देवि तां दृष्ट्वा च तमोमयीम् ।। <br>
भद्रकाली च माया च सर्वलोकनमस्कृते ।। २१ ।। <br>
मया सृष्टस्तु पुरुषस्तादृशो लोमहर्षणः ।। <br>
स चापि प्रांजलिर्भूत्वा मामुवाच पुनःपुनः।। <br>
आज्ञापय सुरेशान किं करोमि जगत्प्रभो ।।२२।। <br>
ततो देवि मयाज्ञप्तो भावं ज्ञात्वा त्वदीयकम् ।। <br>
कृत्वा नाम मनोज्ञं तु वीरभद्र इति स्मृतः ।। २३ ।। <br>
वीरभद्र ममादेशाद्भद्रकाल्या सहानया ।। <br>
प्राचेतसात्मजं दक्षं सगर्वं सहदैवतम् ।। २४ ।। <br>
विध्वंसय गणाध्यक्ष सयज्ञं सपरिग्रहम् ।। <br>
दत्तं मया महत्सैन्यमसंख्येयगुणस्य च ।। २५ ।। <br>
त्वयापि भद्रकाल्यास्तु दत्तं सैन्यं भयावहम् ।। <br>
कपालकर्त्रिकाहस्तं मातॄणां गणमक्षयम् ।। २६ ।। <br>
ततस्तौ तेन सैन्येन महतातिसमावृतौ ।। <br>
जग्मतुस्तत्र यत्रास्ते दक्षः प्राचेतसो यजन् ।। २७ ।। <br>
देवैः परिवृतो देवि सदस्यैर्ब्राह्मणैः सह ।। <br>
ततो देवाः सुरुद्धास्ते तेन सैन्येन पार्वति ।। <br>
विश्रब्धा मंत्रपूतं तु पिबंतः सोममध्वरे ।। ।। २८ ।। <br>
त्रिनेत्रेण त्रिशूलेन त्रिदशाधिप ईश्वरः ।। त्रा<br>
सितः सहसा शक्रो गणेनाध्वरमध्यगः ।। २९ ।। <br>
यमाख्येन गणेनैव यमकल्पप्रभेण च ।। <br>
सोमपाने प्रसक्तश्च यमश्चाकर्षितोऽध्वरे।।५.२.८२.३०।। <br>
पाशेन वरुणो बद्धः पाशेन गणपेन तु ।। <br>
पश्चिमाशाधिपो वीरः प्राणेन परमेश्वरि ।।३१।। <br>
ताडितोऽनिल एवाथ उत्तरे नरवाहनः ।। <br>
उत्तराशाधिपो देवि निधानैः सहितोऽध्वरे ।। <br>
वीरभद्रनियुक्तास्ते चक्रुर्युद्धं सुदारुणम् ।। ३२ ।। <br>
अथ युद्धं चकारो च्चैर्भद्रकाली भयावहा ।। <br>
विकराली महाकाली कालिका कलशोदरी ।। ३३ ।। <br>
प्रज्वालज्वलनाकारा शुष्कमांसातिभैरवा ।। <br>
एताश्चान्याश्च शतशो नरमालाविभूषणाः ।। ३४ ।। <br>
कपालकर्त्रिकाहस्ता जघ्नुर्देवगणास्तदा ।। <br>
इति मातृगणं क्रुद्धं मर्दयंतं सुरास्तदा ।। <br>
दृष्ट्वाभ्युपगता देवास्तुषिता युद्धलालसा ।।३५।। <br>
केचिच्च चिक्षिपुः शक्तीः केचित्प्रासांस्तथापरे ।। <br>
केचिच्च तोमरैस्तीक्ष्णैः केचित्खङ्गैश्च पट्टिशैः ।।३६।। <br>
अर्द्दितो मातृसंघस्तु पीडिताः प्रमथा यदा ।। <br>
भद्रकाली तदा क्रुद्धा गदया शरवृष्टिभिः।।३७ ।। <br>
खड्गादिभिः षडर्कांशुः पीडयामास संयुगे ।। <br>
भगस्य नेत्रे पूष्णस्तु दशनाः सूदिता मुखात् ।। ३८ ।। <br>
करान्दिनकरस्यैव चरणौ भास्करस्य च ।। <br>
मुशलेन हता येऽष्टौ वसवो रणकोविदाः ।। ३९ ।। <br>
वमन्तो रुधिरं तेऽपि नष्टा जर्जर मस्तकाः ।। <br>
विदेहाश्च कृता युद्धे तुषिता रणगर्विताः ।। ५.२.८२.४० ।। <br>
बद्धः प्राचेतसो दक्षः पाशेन सुदृढेन च ।। <br>
शेषाश्च त्रिदशा भीता ब्रह्माणं शरणं गताः ।। ४१ ।। <br>
वृत्तांतः कथितः सर्वो विस्तरेण यथा तथा ।। <br>
आद्या ये तुषिता देवा विदेहाश्चैव ते कृताः ।। ४२ ।। <br>
नष्टाश्च वसवो देवाः पीडिता भास्करा रणे ।। <br>
न ज्ञायते सहस्राक्षो न यमो न धनेश्वरः ।। <br>
वरुणो यादसां नाथः क्व गतः परमेश्वरः ।। ४३ ।। <br>
भद्रकाल्या हतं सर्वं वीरभद्रगणेन च ।। <br>
भग्नश्च यज्ञयूपो वै विध्वस्तं कलशं तदा ।। ४४ ।। <br>
प्रदीपिता महाशाला भग्नं वै यज्ञतोरणम् ।। <br>
तेषां तु वचनं श्रुत्वा ब्रह्मा लोकपितामहः ।। <br>
आजगाम कृपाविष्टो यत्राहं मन्दरे स्थितः ।। ४५ ।।<br>
स्तुतिं कृत्वा मदीयां तु वाक्यमुक्तमिदं तदा।। <br>
आद्या ये तुषिता देवा विदेहाश्चैव ते कृताः ।। ।। ४६ ।। <br>
भद्रकाल्या महादेव वसवो जर्जरीकृताः ।। <br>
पीडिता भास्करा युद्धे शेषा नष्टा दिशो गताः ।। ४७ ।। <br>
कायावरोहणं देव तुषितानां कथं भवेत्।। <br>
ब्रह्मणो वचनं श्रुत्वा मया प्रोक्तं वरानने ।। ४८ ।। <br>
महाकालवने क्षेत्रे गच्छन्तु तुषितास्त्वमी ।। <br>
लकुटीशो गतो यत्र कायावरोहणाद्ग्र हम्।। ४९ ।। <br>
ब्राह्मणाश्च ममादेशाच्चतुःशिष्यैः समन्विताः ।। <br>
द्वापरे समतिक्रांते प्राप्ते कलियुगे तथा ।। ५.२.८२.५० ।। <br>
तत्र कायमनुप्राप्ता मम शिष्या ममो पमाः ।। <br>
अवसंत क्षितौ धन्या रक्षणार्थं द्विजन्मनाम् ।। ५१ ।। <br>
क्षेत्रस्य दक्षिणे तस्य विद्यते लिंगमुत्तमम् ।। <br>
सर्वसंपत्करं दिव्यं सिद्धानां काय दायकम्।। ५२ ।। <br>
प्रसादात्तस्य लिंगस्य कायान्प्राप्स्यंत्यमी सुराः ।। <br>
मदीयं वचनं श्रुत्वा गतास्ते तुषिताः प्रिये ।। ५३ ।। <br>
मुदिता ब्रह्मणा सार्द्धं यत्र तल्लिंगमुत्तमम्।।<br>
प्रसादात्तस्य लिंगस्य प्राप्तं कायमनुत्तमम् ।। ५४ ।। <br>
पुनस्ते तादृशा जातास्तुषिता यादृशाऽभवन् ।। <br>
अतो देवैः कृतं नाम कायावरोहणेश्वरः ।। <br>
समीहितप्रदो नित्यं ख्यातो देवो भविष्यति ।। ५५ ।। <br>
ये गत्वा दक्षिणामाशां देवं कायावरोहणम् ।। <br>
पश्यन्ति परया भक्त्या यमस्तेषां पिता भवेत्।। ५६ ।।<br>
जन्मकोटिसहस्रैस्तु यत्पापं समुपार्जितम् ।। <br>
तत्सर्वं नाशमायाति दर्शनादेव नान्यथा ।। ५७ ।। <br>
स्वकर्मणा गता ये च नरके पितरो गणाः।। <br>
दर्शनात्तस्य  लिंगस्य तेषां मुक्तिर्भविष्यति ।।५८।। <br>
ये पश्यंति प्रसंगेन देवं कायारोहणम् ।। <br>
न तेषां पुनरावृत्तिः कल्पकोटिशतैरपि ।। ५९ ।। <br>
स्पर्शनात्तस्य लिंगस्य पापिनोपि हि ये नराः ।। <br>
ते यास्यंति परं स्थानं सर्वपापविवर्जितम् ।। ५.२.८२.६० ।। <br>
शाठ्येन पूजितो देवः कायावरोहणेश्वरः ।। <br>
ददाति राज्यं भोगांश्च स्वर्गलोकं सनातनम् ।। ६१ ।।<br>
द्वादश्यां ये प्रपश्यंति स्नात्वा कायावरोहणम् ।। <br>
ते भित्त्वा ब्रह्मसदनं यास्यन्ति परमां गतिम्।। ६२ ।। <br>
एष ते कथितो देवि प्रभावः पापनाशनः ।। <br>
कायावरोहणेशस्य बिल्वेश्वरमथो शृणु ।। ६३ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडे चतुरशीतिलिङ्गमाहात्म्य उमामहेश्वरसंवादे कायावरोहणेश्वरमाहात्म्यवर्ण नंनाम द्वयशीतितमोऽध्यायः ।। ८२ ।। <br>
<br>
<br>
</span>
