<span style="font-size: 14pt; line-height: 175%">॥ ईश्वर उवाच ॥ ॥ <br>
षट्षष्टितमकं विद्धि देवं जल्पेश्वरं प्रिये ॥ <br>
यस्य दर्शनमात्रेण महापापं शमं व्रजेत् ॥ १ ॥ <br>
जल्पोनाम महादेवि राजाभूद्भुवि विश्रुतः ॥ <br>
सदा जल्परतो नित्यं जल्प वादप्रवर्तकः ॥२ ॥ <br>
विकल्पबहुलो नित्यं संसारगतिचिंतकः ॥ <br>
सुबाहुप्रमुखाः पंच पुत्रा जाता महाबलाः ॥३॥ <br>
तस्य राज्ञो वरारोहे मूर्ताः पंचाग्नयो यथा ॥ <br>
सुबाहुः शत्रुमर्द्दी च जयो विजय एव च ॥ <br>
विक्रांतः पंचमः पुत्रः सर्वे शस्त्रास्त्रपारगाः ॥।४। <br>
पित्रा जल्पेन ते राज्ञा पृथग्राज्ये प्रतिष्ठिताः ॥ <br>
पृथक्पुत्रा हि ते सर्वे पृथग्देशाधिपाः कृताः ॥५॥ <br>
प्राच्यां सुबाहुर्नृपतिर्याम्यां वै शत्रुमर्दनः ॥ <br>
पश्चिमायां जयो राजा उत्तरे विजयो नृपः ॥ ६ ॥ <br>
मध्ये विक्रांतसंज्ञस्तु स्वपदे विनियोजितः ॥ <br>
व्यवस्थामीदृशीं कृत्वा स्वयमेव वनं ययौ ॥ ७ ॥ <br>
बभूवुर्मंत्रिणस्तेषां हिता वंशक्रमागताः ॥ <br>
बुभुजुः स्वस्वराज्यानि मंत्रिभिः सहितास्तदा ॥ ८ ॥ <br>
विक्रांतस्य च यो मंत्री विकल्पैकपरायणः ॥ <br>
तेनोक्तं विजने देशे विक्रांतस्य महीभृतः ॥ ९ ॥ <br>
यस्यैषा पृथिवी कृत्स्ना स समर्थः प्रकीर्तितः ॥ <br>
उद्यमेन पदं लब्धं वासवेन महात्मना ॥ 5.2.66.१० ॥ <br>
त्रिदशैश्चामृतं लब्धमुद्यमेन महीपते ॥ ११ ॥ <br>
हीनोद्यमा मानवा ये क्षत्त्रियाश्च विशेषतः ॥ <br>
ते हास्यास्पदतां यांति हीनवीर्या दिनेदिने ॥ १२ ॥ <br>
स्नेहं च कुरुते भ्राता राज्यलुब्धोऽर्थकारणात् ॥ <br>
अर्थवीर्येण तेनैव संतोषं कुरुते नृपः॥ <br>
क्रियते न किमर्थं तु भूप मंत्रपरिग्रहः॥ <br>
भुज्यते सकलं राज्यं मया ते मंत्रिणा बलात्॥१४॥ <br>
परोऽपि हितवान्बन्धुर्बन्धुरप्यहितः परः ॥ <br>
अहितो देहजो व्याधिर्हितमारण्यमौषधम् ॥ १५ ॥ <br>
भूमिमेते निर्गिलंति सर्पा बिलशयानिव ॥ <br>
राजानमविरोद्धारं ब्राह्मणं चाप्रवासिनम् ॥ १६ ॥ <br>
मायया मोहितं सर्वं को वा कस्य च बांधवः ॥ <br>
उद्यमः क्रियतां तस्माद्भ्रातॄणां निग्रहे द्रुतम् ॥ १७ ॥ <br>
भ्रातृभिर्भ्रातरः सर्वे निहता राज्यकारणात् ॥ <br>
धर्मं च शाश्वतं ज्ञात्वा निहताश्चासुराः सुरैः ॥ १८ ॥ <br>
इति मंत्रिवचः श्रुत्वा स राजा विस्मयान्वितः ॥ <br>
हसित्वा प्रत्युवाचेदं ममायं शत्रुरागतः ॥ १९ ॥ <br>
॥ विक्रान्त उवाच ॥ ॥ <br>
वयं च भ्रातरः पंच पृथिवीं कामयामहे ॥ <br>
अतुष्टाः पृथगैश्वर्यं कथं कृत्स्ना भविष्यति ॥5.2.66.२०॥<br>
ज्येष्ठो भ्राता सुबाहुश्च द्वितीयः शत्रुमर्दनः ॥<br>
जयश्च विजयश्चैव तेषां लघुरहं यतः ॥ २१ ॥ <br>
॥ मंत्र्युवाच॥ ॥। <br>
राज्ये स्थितं पूजयंति ज्येष्ठं पूजार्हणैर्वरैः ॥ <br>
कनिष्ठज्येष्ठता केयं राज्यं प्रार्थयतां नृणाम् ॥ २२ ॥ <br>
तथेति च प्रतिज्ञाते विक्रांतेन महीभृता॥ <br>
स मंत्री कारयामास अभिचारविधिं तदा ॥ २३ ॥ <br>
अथर्वणेन मंत्रेण पुरोधाः प्रचकार ह ॥ <br>
ज्ञातं पुरोहितैस्तेषां तेऽपि चक्रुः समाहिताः ॥ २४ ॥ <br>
अथ कृत्या समुत्पन्ना पश्चात्कृत्याचतुष्टयम् ॥ <br>
सपुरोहितभृत्यांस्तानग्रसंस्तु समं तदा ॥ २५॥ <br>
ततः समस्तलोकस्य विस्मयश्चाभवन्महान् ॥ <br>
यदैक कालं नेशुस्ते पृथक्पुरनिवासिनः ॥२६॥<br>
ततः श्रुत्वा च निधनं पुत्राणां जल्पको नृपः ॥ <br>
वने वशिष्ठं पप्रच्छ किमेतद्भगवन्प्रभो ॥ २७ ॥ <br>
तेनापि कथितं सर्वं वशिष्ठेन महात्मना ॥ <br>
दिव्यज्ञानेन वृत्तांतं विकल्पं चाकरोन्नृपः ॥ २८ ॥ <br>
॥ राजोवाच ॥ ॥ <br>
निमित्तोऽहं विनाशस्य धिग्धि ग्जन्म मदीयकम् ॥ <br>
सार्द्धं त्वमात्यपुत्रैश्च मृतं ब्राह्मणपंचकम् ॥ २९ ॥ <br>
मत्तोऽन्यः कः पापरतो भविष्यति महान्भुवि ॥ <br>
यदि जन्म मदीयं स्या न्न च जातु महीतले ॥ 5.2.66.३० ॥ <br>
ततस्ते न विनश्येयुर्मम पुत्रपुरोहिताः ॥ <br>
धिग्राज्यं धिक्च मे जन्म भूभुजां च महाकुले ॥ ३१ ॥ <br>
कारणत्वं गतो योऽहं विनाशस्य द्विजन्मनाम् ॥ <br>
कुर्वन्तः स्वामिनस्तेऽर्थं पुत्राणां मम याजकाः ॥ <br>
नाशं ययुर्न दुष्टास्ते दुष्टोऽहं नाशकारणे ॥ ३२ ॥ <br>
इत्थमुद्विग्नहृदयः स जल्पः पृथिवीपतिः ॥ <br>
पप्रच्छ च पुनः प्रह्वो वशिष्ठं ज्ञानिनां वरम् ॥ ३३ ॥ ॥ <br>
॥ राजोवाच ॥ ॥ <br>
भगवन्ब्रूहि मे तीर्थमवियोगकरं सदा ॥ <br>
सद्यः पापहरं विप्र लिंगं वा कथय प्रभो ॥ ३४ ॥ <br>
तस्य तद्वचनं श्रुत्वा जल्पस्य पृथिवीपतेः ॥ <br>
वशिष्ठः कथयामास दिव्यज्ञानेन पार्वति ॥ ३५ ॥ <br>
गच्छ जल्प ममादेशान्महाकालवनोत्तमम् ॥ <br>
कृत्वा निः क्षत्रियां पृथ्वीं यत्र रामस्तपस्यति ॥ <br>
तत्र लिंगमनाद्यं च कुक्कुटेश्वरपश्चिमे ॥ ३६ ॥ <br>
तदाराधय राजेंद्र जामदग्न्याश्रमे स्थितः ॥ <br>
वशिष्ठस्य वचः श्रुत्वा जल्पोऽसौ पृथिवीपतिः ॥ ३७ ॥ <br>
देवदारुवनं त्यक्त्वा महाकालवनं गतः ॥ <br>
ददर्श तत्र तल्लिंगमनाद्यं देवसंस्तुतम्॥ <br>
पूजयामास विधिवत्परमेण समाधिना ॥ ३८ ॥ <br>
तत्र वाणी समुत्पन्ना लिंगमध्याद्वरानने ॥ <br>
न त्वं पापसमाचारो न त्वं मरणकारणम् ॥ <br>
पुत्राणां नृपविप्राणामदृष्टं तत्र कारणम् ॥ ३९ ॥ <br>
विपाकेन स्वकीयेन गता वैवस्वतं पुरम् ॥ <br>
मा शोकं कुरु राजेंद्र गहना कर्मणो गतिः ॥ 5.2.66.४० ॥ <br>
अनेन शुद्धभावेन तुष्टोऽहं नृपसत्तम ॥ <br>
यदभीष्टं वरं ब्रूहि तत्ते दास्यामि नान्यथा ॥४१॥ <br>
॥ राजोवाच ॥ ॥ <br>
यदि तुष्टोऽसि मे देव यदि देयो वरो मम ॥ <br>
संसारसागरे घोरे मा भवेन्मम जन्म च ॥ ४२ ॥ <br>
अक्षयां देहि मे कीर्त्तिं नाम्ना मे विश्रुतो भुवि ॥ <br>
अयं जल्पेश्वरो देवो जल्पेनाराधितो विभुः ॥ ४३ ॥ <br>
वदंतु त्रिदशाः सर्वे एष मे दुर्लभो वरः ॥ <br>
ये त्वां पश्यंति मनुजा मन्नाम्ना ख्यातिमागतम्॥ <br>
तेषां वियोगो मा भूयात्पुत्रतो धनतोऽपि वा ॥ ॥ ४४ ॥ <br>
न संसारभयं तेषां दस्युतो नैव राजतः ॥ <br>
न भूतग्रहरोगेभ्यो भयमस्तु कदाचन ॥ ४५ ॥ <br>
शिवमस्तु सदा तेषां येषां त्वं दर्शनं गतः ॥ <br>
ते धन्या मानुषे लोके ये त्वां शरणमागताः ॥ ४६ ॥ <br>
सर्वतीर्थाभिषेकैस्तु यत्पुण्यं प्राप्यते नरैः ॥ <br>
तत्सर्वमधिकं देव लभ्यते तव दर्शनात ॥ ॥ ४७ ॥ <br>
तावत्पतंति संसारे घोरे दुःखशताकुले ॥ <br>
यावन्न दृश्यते देवः संसारार्णवतारकः ॥ ४८ ॥ <br>
यदा पापक्षयः पुंसां तदा ते दर्शनं भवेत् ॥ <br>
महता सुकृतेनैव नाल्पेन तपसा प्रभो ॥ ४९ ॥ <br>
एवं भविष्यतीत्युक्त्वा तेन लिंगेन पार्वति ॥ <br>
पश्यतां सर्वदेवानां स्वतनौ संनिवेशितः ॥ 5.2.66.५० ॥ <br>
तस्मिँल्लिंगे लयं प्राप्ते नृपे जल्पे वरानने ॥ <br>
देवो जल्पेश्वरः ख्यातो देवैरुक्तो महीतले ॥ <br>
भुक्तिदो मुक्तिदश्चैव सदाभीष्टकरः स्मृतः ॥ ५१ ॥ <br>
एष ते कथितो देवि प्रभावः पापनाशनः ॥ <br>
जल्पेश्वरस्य देवस्य शृणु केदारसंज्ञकम् ॥ ५२ ॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये जल्पेश्वरमाहात्म्यवर्णनंनाम षदषष्टितमोऽध्यायः ॥ ६६ ॥ <br>
<br>
<br>
</span>
