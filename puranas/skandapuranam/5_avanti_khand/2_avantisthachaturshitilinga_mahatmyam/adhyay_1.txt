<span style="font-size: 14pt; line-height: 175%"><br>
।।अथ श्रीस्कांदे महापुराणे पञ्चमआवन्त्यखंडे ऽवंतीस्थचतुरशीतिलिङ्गमाहात्म्यं द्वितीयं प्रारभ्यते।।(५-२)।।<br>
।। श्रीगणेशाय नमः ।। <br>
श्रीमहाकालाय नमः ।। <br>
।। अथावन्त्यखण्डेऽवन्तीस्थचतुरशीतिलिङ्गमाहात्म्यं प्रारभ्यते ।। <br>
।। उमोवाच ।। ।। <br>
पृथिव्यां यानि तीर्थानि पुण्याश्च सरितस्तथा ।। <br>
कथ्यतां तानि यत्नेन श्राद्धं येषु प्रदीयते ।। १ ।। <br>
।। ईश्वर उवाच ।। ।। <br>
अस्ति लोकेषु विख्याता गंगा त्रिपथगामिनी ।। <br>
सेविता देवगंधर्वैर्मुनिभिश्च निषेविता ।। २ ।। <br>
तपनस्य सुता देवी यमुना लोकपावनी ।। <br>
पितॄणां वल्लभा देवि महापातक हारिणी ।। ३ ।। <br>
चन्द्रभागा वितस्ता च नर्मदाऽमरकंटके ।। <br>
कुरुक्षेत्रं गया देवि प्रभासं नैमिषं तथा ।।४।। <br>
केदारं पुष्करं चैव तथा कायावरोहणम् ।। <br>
तथा पुण्यतमं देवि महाकालवनं शुभम् ।। ५ ।। <br>
यत्रास्ते श्रीमहाकालः पापेंधनहुताशनः ।। <br>
क्षेत्रं योजनपर्यंतं ब्रह्महत्याविनाशनम् ।। ६ ।। <br>
भुक्तिदं मुक्तिदं क्षेत्रं कलिकल्मषनाशनम् ।। <br>
प्रलयेऽप्यक्षयं देवि दुष्प्राप्यं त्रिदशैरपि ।। ७ ।। <br>
।। उमोवाच ।। ।। <br>
प्रभावः कथ्यतां देव क्षेत्रस्यास्य महेश्वर।। ८ ।। <br>
यानि तीर्थानि वंद्यानि यानि लिंगानि संति वै ।। <br>
तान्यहं श्रोतुमिच्छामि परं कौतूहलं हि मे ।। ९ ।। <br>
।। ईश्वर उवाच ।। ।। <br>
शृणु देवि प्रयत्नेन प्रभावं पापनाशनम् ।। <br>
क्षेत्रमाद्यं महादेवि ममातीव प्रियं सदा ।। 5.2.1.१० ।। <br>
यत्रास्ति च महापुण्या सर्वपापहरा परा ।। <br>
तथा गंधवती पुण्या दिव्या नवनदीप्रिया ।। ११ ।। <br>
नीलगंगा चतुर्थी तु श्रेष्ठा नद्यः प्रकीर्तिताः ।। <br>
आसां तु संगमे स्नात्वा श्राद्धं यः कुरुते नरः ।। ।। १२ ।। <br>
गंगायास्त्रिगुणं देवि चतुर्वर्गफलप्रदम् ।। <br>
क्षेत्रं योजनपर्यंतमवंत्या विद्धि सुव्रते ।। १३ ।। <br>
सिद्धलिंगानि तिष्ठंति भुक्तिमुक्तिकराणि च ।। <br>
ईश्वराश्चतुराशीतिस्तथाष्टौ संति भैरवाः ।। १४ ।। <br>
एकादश तथा रुद्रा आदित्या द्वादश स्मृताः ।। <br>
षड्वै विनायकाश्चात्र चतुर्विंशतिमातरः ।। १५ ।। <br>
यदाहं गतवांस्तत्र महाकालवने शुभे ।। <br>
ब्रह्मविष्ण्वादयः सर्वे तत्राजग्मुर्मुदान्विताः ।। १६ ।। <br>
एभिर्व्याप्तं क्षेत्रमिदं देवि योजनमायतम् ।। <br>
दश स्थानगतो विष्णुः सर्वपापप्रणाशनः ।। १७ ।। <br>
एतन्नामानि योऽधीते प्रभाते भक्तितः पुमान् ।। <br>
विमुक्तः सर्वपापैस्तु रुद्रलोकं स गच्छति ।। १६ ।। <br>
।। उमोवाच ।। ।। <br>
चतुराशीतिलिंगानि त्वयोक्तानीह यानि तु।। <br>
तानि विस्तरतो ब्रूहि सर्वपापहराणि तु ।। १९ ।। <br>
।। हर उवाच ।। ।। <br>
शृणु देवि प्रवक्ष्यामि तेषां नामानि यानि च ।। <br>
ख्यातं पृथिव्यां प्रथममगस्त्येश्वरमुत्तमम् ।। <br>
यस्य दर्शनमात्रेण कृतकृत्यो नरो भवेत् ।। 5.2.1.२० ।। ।। <br>
।। उमोवाच ।। ।। <br>
अगस्त्येश्वरनामेह कथं लब्धमनेन वै।। <br>
कस्मिन्स्थाने कथं जातं विस्तराद्वक्तुमर्हसि ।। २१ ।। <br>
।। हर उवाच ।। ।। <br>
शृणु देवि महाभागे कथामस्य पुरातनीम् ।।<br>
सर्वपापप्रशमनीं समीहितफलप्रदाम्।।२२।।<br>
पुराऽसुरैर्जिता देवा निरुत्साहाश्च ते ततः।।<br>
भागाश्चैषां हृताः सर्वे निराशाः पितरः कृता ।। <br>
भ्रष्टैश्वर्य्यास्तदा देवि चेरुर्देवा महीतले ।। २३ ।। <br>
ततः कदाचित्ते दीना दीप्तमादित्यवर्चसम्।। <br>
ददृशुस्तेजसायुक्तमगस्त्यं विपुलव्रतम् ।। २४ ।। <br>
अभिवाद्य ततो देवा दृष्ट्वा तं तेजसा वृतम् ।। <br>
इदमूचुर्महात्मानमगस्त्यं लोकविश्रुतम् ।। २५।। <br>
दानवैर्निर्जिता युद्धे सर्वे स्वर्गाच्च पातिताः ।। <br>
ततस्त्वं नो भयात्तीव्रात्त्रायस्व मुनिपुंगव ।। २६ ।। <br>
इत्युक्तः स तदा देवैरगस्त्यः कुपितोऽभवत् ।।<br>
प्रजज्वाल च तेजस्वी कालाग्निरिव संक्षये ।। २७ ।।<br>
तदा दीप्तांशुजालेन निर्दग्धा दानवास्तथा ।। <br>
अंतरिक्षान्महादेवि पतिताश्च सहस्रशः ।। २८ ।।<br>
दह्यमानास्ततो दैत्या स्तस्यागस्त्यस्य तेजसा ।। <br>
ऋषेश्च दानवाः सर्वे पातालं वव्रजुर्भयात् ।। २९ ।। <br>
ततो ऽगस्त्यो महात्मा वै तान्हत्वा शोकमूर्छितः ।। <br>
बभूवातिशयं चासौ चिंतयोद्विग्नमानसः ।। 5.2.1.३० ।। <br>
कृतं घोरं महत्पापं हता यद्दानवा मया ।। <br>
अहिंसा परमो धर्मो मनुना कथ्यते यतः ।।<br>
किं करोमि क्व गच्छामि कथं शुध्येय चाप्यहम् ।। ३१ ।। <br>
एवं चिंतयतस्तस्य समागच्छत्पितामहः ।।<br>
प्रोवाच स मुनिं तत्र कस्मात्त्वं शोकविह्वलः ।। ३२ ।। <br>
लक्ष्यसे मुनिशार्दूल कारणं कथ्यतां त्वरम् ।। <br>
स ब्रह्माणं नमस्कृत्य कथयामास पृच्छतः ।। ३३ ।। <br>
देवदेव जगन्नाथ दाहोंतर्मानसं मम ।। <br>
ब्रह्महत्या समायाता यन्मया दानवा हताः ।। ३४ ।। <br>
ममोपायं समाचक्ष्व प्रसादत्सुरसत्तम ।। <br>
बहुकालार्जितं देव गतं मे संक्षयं तपः ।।३५।। <br>
प्रोवाचेदं सुरश्रेष्ठः शृणु त्वं यत्नतः परम्।। <br>
उपायं सर्वपापस्य क्षयो येन भवेद्ध्रुवम्।।३६।। <br>
महाकालवने दिव्ये यक्षगंधर्वसेविते।। <br>
उत्तरे वटयक्षिण्या यत्तल्लिंगमनुत्तमम्।।३७।।<br>
पिशाचस्यापि तीर्थस्य भागे दक्षिणतः स्थितम् ।। <br>
तं समाराध्यतः सर्वं पापं नाशमवाप्नुयात् ।। ३८ ।। <br>
आराधय शुभं लिंगं सर्वपापप्रणा शनम् ।। <br>
बाढं प्रोवाच धर्मात्मा महाकालवनं ययौ ।।३९।। <br>
तस्मिन्स लिंगे देवेशि समाराधनतत्परः ।। <br>
बभूवाहर्निशं भक्त्या तद्ध्यानैकरतो मुनिः ।। 5.2.1.४० ।। <br>
अहं तुष्टस्तदा देवि मुनेस्तस्य महात्मनः ।। ४१ ।। <br>
प्रोक्तं मया महाभाग मुने शृणु समाहितः ।। <br>
वरं वरय विप्रेंद्र यत्ते मनसि वर्त्तते ।। ४२ ।। <br>
तुष्टोऽहमनया भक्त्या तपसा दुष्करेण तु ।। <br>
लिंगस्यास्य प्रभावेण जातस्त्वं निर्मलोऽधुना ।।४३।। <br>
प्रणष्टा ब्रह्महत्या ते दानवोत्था मुनीश्वर ।। <br>
मदीयं वचनं श्रुत्वा तेनोक्तं वरवर्णिनि ।। ४४ ।। <br>
यदि देव प्रसन्नस्त्वं शरणागतवत्सलः ।। <br>
त्वदंघ्रियुगले भूयान्मम भक्तिर्महेश्वर ।। ४५ ।। <br>
तपस्यथ तथा धर्मे न मे विघ्नो भवेदिति ।। <br>
तस्य तद्वचनं श्रुत्वा कुंभयोनेर्महात्मनः ।। <br>
मया प्रोक्तं विशालाक्षि मुने एवं भविष्यति ।। ४६ ।। <br>
यस्त्वया पूजितो देवो ब्रह्महत्याविनाशनः ।। <br>
त्वन्नाम्ना त्रिषु लोकेषु सोऽहं ख्यातो भविष्यति ।। ४७ ।। <br>
अगस्त्येश्वरदेवोपि विख्यातो भुवनत्रये ।। <br>
एवमुक्तो मया देवि स विप्रस्तत्र संस्थितः ।। <br>
कृपया तस्य लिंगस्य पंचमुद्राविभूषितः ।। ४८ ।। <br>
ये नरास्तन्महालिंगं निरीक्षिष्यंति भक्तितः ।। <br>
सर्वपापविनिर्मुक्ताः सर्वकामैरलंकृताः।।४९।।<br>
भविष्यंति महात्मानः पुत्रैश्वर्यसमन्विताः ।। <br>
अंतकाले च मां यांति विमानैः सर्वकामदैः ।।5.2.1.५०।। <br>
स्तुता गंधर्वमुख्यैश्च रुद्रलोके च शाश्वते ।। <br>
येऽर्चयंति सदा देवमगस्त्वेश्वरसंज्ञकम्।।५१ ।। <br>
कृतपुण्या नरा मर्त्त्यास्ते यांति परमं पदम् ।। <br>
संस्मृते देवदे वेशे नराणां कोटिजन्मजम्।।५२।। <br>
अशुभं क्षयमाप्नोति कस्तं न प्रणमेच्छिवम्।।<br>
यः प्रणम्य नरो भक्त्या देवं तं च निषेवते।।५३।। <br>
मुच्यते ब्रह्महत्यादिपा तकैर्नरकप्रदैः ।। ५४ ।। <br>
राजसूयशतेनैव यत्पुण्यं च भविष्यति ।। <br>
तत्पुण्यमधिकं देवि दर्शनाच्च भविष्यति ।। ५५ ।। <br>
किं तीर्थैर्विविधैः स्नानैः किं दानैर्विविधैः कृतैः ।। <br>
ते प्राप्स्यंति फलं सर्वे मत्प्रसादान्न संशयः ।।५६।। <br>
अष्टम्यां च चतुर्द्दश्यां दिने सोमस्य शक्तितः ।। <br>
यः करिष्यति लिंगस्य पूजा भक्तिसमन्वितः ।। <br>
कुलानां तारयत्येव मातृकं पितृकं शतम् ।।५७।। <br>
ये च पश्यंति पुरुषा भावहीनाः प्रसंगतः ।। <br>
न ते पश्यंति संसारे नरकं वै कदा चन ।। ५८ ।। <br>
एतत्ते कथितं देवि लिंगमहात्म्यमुत्तमम् ।। <br>
प्रथमं कथितं लोके द्वितीयं शृणु यत्नतः।। ५९ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिंगमाहात्म्येऽगस्त्येश्वरमाहात्म्यवर्णनंनाम प्रथमोऽध्यायः ।। १ ।। ।। छ ।। <br>
<br>
</span>
