<span style="font-size: 14pt; line-height: 175%">।। श्रीदेवदेव उवाच ।। ।। <br>
सप्ताधिकं विजानीहि नूपुरेश्वरसंज्ञकम् ।। <br>
यस्य दर्शनमात्रेण प्राप्यंते सर्वसिद्धयः ।। ।। १ ।। <br>
पुरा राथन्तरे कल्पे नूपुरोनाम वै गणः ।। <br>
रुद्रभक्तिपरोनित्यं पंचमुद्राविभूषितः ।। २ ।। <br>
स एकदा कुबेरस्य सभायां प्राप्य संस्थितः ।।<br>
द्रष्टुं महोत्सवं तत्र अप्सरोभिः कृतं तदा ।। ३ ।। <br>
ननृतुश्चापरास्तत्र ह्युर्वशी योषितां वरा ।। <br>
रंभा तिलोत्तमा मेना ननृतुर्हर्षसंयुताः ।। ४ ।। <br>
तासां नृत्यं तदा वीक्ष्य नूपुरो गणपस्तदा ।। <br>
कामबाणार्दितो नूनं तासां मध्ये ननर्त्त ह ।। ५ ।। <br>
नृत्यमानस्ततो हृष्टः पुष्पगु च्छेन वक्षसि ।। <br>
उर्वशीं ताडयामास कामबाणप्रपीडितः ।। ६ ।। <br>
उर्वशी तु ततः क्रुद्धा पुष्पगुच्छेन ताडिता ।। <br>
जगाम शरणं देवं धनदं सर्वकामदम् ।। ७ ।। <br>
उवाच धनदस्तत्र क्रोधेनाकुलमानसः ।। ८ ।। <br>
यस्मात्त्वया रंगभंगः कृतः कामार्द्दितेन वै ।। <br>
तस्मात्त्वं मानुषे लोके पतस्व पापपूरुष ।। ९ ।। <br>
कुबेरस्य च शापात्तु जगाम धरणीतलम् ।। <br>
विललाप सुदुःखार्त्तः किं कृतं पापिना मया ।। 5.2.47.१० ।। <br>
विलप्य सुभृशं सोऽथ शरणं परमेश्वरीम् ।। <br>
जगाम मनसा देवि त्वां स वै वरदायिनीम् ।। ११ ।। <br>
त्वं तुष्टा तु तदा जाता प्रत्यक्षा परमेश्वरी ।।<br>
उवाच गणपं प्रीत्या भक्तिनम्रं तदा भुवि ।। १२ ।। <br>
गच्छ पुत्र ममादेशान्महाकालवनं शुभम् ।। <br>
प्राचीसरस्वती तत्र वाप्याकारा च विद्यते ।। १३ ।। <br>
तस्या दक्षिणतो वत्स विद्यते लिंगमुत्तमम् ।। <br>
वाप्यां स्नात्वा च तल्लिंगं समाराधय भक्तितः ।।१४।। <br>
सा प्राची स च देवेशस्त्वन्नाम्ना ख्यातिमेष्यति ।। <br>
इत्युक्तो नूपुरो देवि महाकालवनं गतः ।। १५ ।। <br>
त्वया च प्रेरितो देवि कीर्त्यर्थं तत्र गम्यताम् ।। <br>
इत्युक्तो नूपुरो दिव्यो गणो हृष्टः कृतांजलिः ।। १६ ।। <br>
महाकालवनं रम्यं देवगंधर्वसेवितम् ।। <br>
ददर्श तत्र तल्लिंगं सुरगन्धर्वसेवितम् ।। १७ ।। <br>
प्राची सरस्वती तत्र वाप्याकारा च संस्थिता ।। <br>
तस्यां स्नात्वा ततो देवं पूजयामास नूपुरः ।। १८ ।। <br>
ततो देवः प्रसन्नात्मा प्रत्युवाचाथ नूपुरम्।। <br>
साधु नूपुर भद्रं ते स्वस्ति प्राप्नुहि सर्वदा ।। ।। १९ ।। <br>
भविता वल्लभो देव्याः पार्वत्याः शंकरस्य च ।। <br>
इत्युक्तस्तेन लिंगेन तत्क्षणान्नूपुरः प्रिये ।। 5.2.47.२० ।। <br>
उदितादित्यसंकाशो विभावसुसम द्युतिः ।। <br>
तेजोराशिश्च संजातो दुर्निरीक्ष्यस्त्रिविष्टपैः ।। २१ ।। <br>
प्रभावं तादृशं दृष्ट्वा देवैरुक्तं वरानने ।। <br>
अहो लिंगस्य माहात्म्यं दृश्यतेत्यद्भुतं भुवि ।। २२ ।। <br>
प्राप्ता च कामिकी सिद्धिर्नूपुरेण च दर्शनात् ।। <br>
अतो देवोऽद्यप्रभृति विख्यातो भूतलेऽभवत् ।। २३ ।। <br>
सर्वकामप्रदो नित्यं नूपुरेश्वर नामतः ।। <br>
दर्शनं ये करिष्यंति स्नात्वा वाप्यां समाहिताः ।। २४ ।। <br>
नूपुरेश्वररुद्रस्य ते यांति परमं पदम् ।। <br>
ये च पूजां करिष्यंति भक्तिभावसम न्विताः ।। <br>
वसंति मुदिताः सर्वे यावदाभूतसंप्लवम् ।। २५ ।। <br>
जन्ममृत्युजरारोगदुःखानि विविधानि च ।। <br>
प्रयांति विलयं सद्यः पूजिते नूपुरेश्वरे ।। २६ ।। <br>
वापी गंगासमा सा तु स्वयमेव शुभेक्षणे ।। <br>
संगमस्तु वितस्तायां यमुनायास्तु सुव्रते ।। <br>
प्रयागमेतज्जानीहि भूधरेंद्रांगसंभवे ।। २७ ।।।<br>
सोमतीर्थं तदा देवि सर्वपातकनाशनम् ।। <br>
तत्र स्नात्वा पुमान्देवि वाजपेयफलं लभेत् ।। २८ ।। <br>
कृष्णाष्टम्यां च यः स्नात्वा पूजयेन्नूपुरेश्वरम् ।। <br>
कुलं वै तारयेत्सोपि मातृकं पितृकं शतम् ।। २९ ।। <br>
एष ते कथितो देवि प्रभावः पापनाशनः ।। <br>
नूपुरेश्वरदेवस्य श्रूयतामभयेश्वरम् ।। 5.2.47.३० ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिंगमाहात्म्ये नूपुरेश्वरमाहात्म्यवर्णनंनाम सप्तचत्वारिंशो ऽध्यायः ।। ४७ ।। <br>
<br>
<br>
</span>
