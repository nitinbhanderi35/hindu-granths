<span style="font-size: 14pt; line-height: 175%">।। श्रीरुद्र उवाच ।। ।। <br>
अष्टाधिकं विजानीहि चत्वारिंशत्तमं प्रिये ।। <br>
यस्य दर्शनमात्रेण न भवस्य भयं भवेत् ।। १ ।। <br>
कल्पावसाने प्रथमे पाद्मे पद्मनिभेक्षणे ।। <br>
नष्टचंद्रार्कनक्षत्रे नष्टभूमित्रिविष्टपे ।। <br>
ब्रह्मा वै चिंतयामास कथं सृष्टिर्भवेदिति ।। २ ।। <br>
इत्याकुलितरूपस्य तस्य नेत्रद्वयात्तदा ।। <br>
पपाताश्रुकणः स्थूलो नेत्राद्वामान्महात्मनः ।। ३ ।। <br>
तस्मादश्रुकणाज्जातो हारवोनाम दानवः ।। <br>
तीक्ष्णदंष्ट्रो महाकायो भिन्नांजनचयप्रभः ।। ४ ।। <br>
दक्षिणान्नयनाज्जातः कालकेलीतिविश्रुतः ।। <br>
कृष्णदेहोऽतिदीर्घश्च महादंष्ट्रोर्ध्वरोमकः ।। ५ ।। <br>
करालवदनो दुष्टो यमरूपो दुरासदः ।। <br>
कृष्णांजनचयाकारः पाशपाणिर्विभीषणः ।। ६ ।। <br>
तौ तु दैत्यौ समागत्य कृतसंकेतकौ तदा ।। <br>
ब्रह्माणं हंतुमिच्छंतौ प्रमत्तावभिधावितौ ।। ७ ।। <br>
ततो ब्रह्मा भयाविष्टः कांदिशीकश्चचार ह ।। <br>
ततो जलेऽतिगंभीरे सोऽपश्यदमितद्युतिम् ।। ८ ।। <br>
पुरुषं पीतवसनं शंखचक्रगदाधरम् ।। <br>
तमालोक्य ततो ब्रह्मा संत्रासं परमं गतः ।। <br>
उवाच को भवाञ्छेते निःशेषेस्मिंश्चराचरे ।। ९ ।। <br>
तमुवाच ततो विष्णुरहमेवं जगत्पिता ।। <br>
लोककृल्लोकसंहर्त्ता लोकस्थितिविधायकः ।। 5.2.48.१० ।। <br>
इत्युक्तः पद्मजस्तेन कृष्णेनाक्लिष्टकर्मणा ।। <br>
प्रत्युवाच तदा ब्रह्मा स्रष्टाहं भुवनत्रये ।। ११ ।। <br>
मया सृष्टं जगत्सर्वं सदेवासुरमानुषम् ।। <br>
अत्रांतरे च तौ दैत्यावायातौ बलदर्पितौ ।। १२ ।। <br>
भोक्तुकामौ क्षुधाविष्टौ दृष्ट्वा ब्रह्माब्रवीदिदम् ।। <br>
कृष्णं कमलपत्राक्षं कंपिताधरपल्लवः ।। १३ ।। <br>
यदि त्वं कारणं किंचिदस्य लोकस्य कथ्यसे ।। <br>
तदा तावसुरौ भीमौ हंतुमर्हसि सांप्रतम् ।। १४ ।। <br>
तच्छ्रुत्वा तु तदा विष्णुर्ज्ञात्वा दुःखं परस्परम् ।। <br>
क्षणं विश्रम्यतां तावत्पश्चाद्द्वंद्वं भविष्यति ।। १५ ।। <br>
इत्युक्त्वा कृतसंकेतौ तौ दैत्यौ बलगर्वितौ ।। <br>
ब्रह्मनारायणौ हंतुं धावितौ तु त्वरान्वितौ ।। १६ ।। <br>
ब्रह्मविष्णू तदा दृष्ट्वा दानवौ दुर्जयौ रणे ।। <br>
संत्रासं जग्मतुस्तत्र स्वेदकंपपरिप्लुतौ ।। १७ ।। <br>
अन्योन्यमूचतुस्तौ हि देशकालोचितं वचः ।। <br>
कर्तव्यं किं नु वा कार्यं मम वा तव वा भवेत् ।। १८ ।।<br>
उपस्थितं भयं घोरं तत्र किं कार्यमस्ति नौ ।। <br>
आसन्नं मरणं दृष्ट्वा ब्रह्मा प्रोवाच केशवम् ।। १९ ।। <br>
गम्यतां कृष्ण शीघ्रं वै महाकालवनोत्तमम् ।। <br>
प्रलयेऽप्यक्षयं प्रोक्तं तत्र रक्षा भविष्यति ।। <br>
अहं तत्र गमिष्यामि व्रज त्वं तत्र केशव ।। 5.2.48.२० ।। <br>
इत्युक्तो ब्रह्मणा कृष्णो जगाम सह तेन वै ।। <br>
महाकालवनं प्राप्तौ न च दृष्टो महेश्वरः ।। <br>
तत्रापि दशसाहस्रकालः पर्यटतोस्तयोः ।। २१ ।। <br>
ततो ज्वालामयं दिव्यं नूपुरेश्वरदक्षिणे ।। <br>
दृष्ट्वा तल्लिंगमाहात्म्यं ब्रह्मविष्णू ततः स्वयम् ।। <br>
प्रार्थयांचक्रतुर्देवमभयं देहि नौ प्रभो ।। २२ ।। <br>
शरणं भव देवेश दानवाभ्यां प्रपीडितौ ।। <br>
अभयं च ततो दत्तं तेन लिंगेन पार्वति ।। २३ ।। <br>
शुश्राव गर्जितं ताभ्यां दानवाभ्यां पितामहः ।। <br>
प्रत्युवाच भयत्रस्तो लिंगं कंपितकं धरः ।। २४ ।। <br>
स एष मृत्युरस्माकमेति शीघ्रं भयावहः ।। <br>
दीयतामभयं देव कृष्णेनोक्तं तदा प्रिये ।। २५ ।। <br>
भयार्त्तवचनं श्रुत्वा ब्रह्मणः केशवस्य च ।। <br>
तौ दैवौ तेन लिंगेन जठरे संनिवेशितौ ।। २६ ।। <br>
दृष्टं ताभ्यां जगत्सर्वं सार्कचंद्रमहीधरम् ।। <br>
ससिद्धगंधर्वकुलं शैलताललताकुलम् ।। २७ ।। <br>
समुद्रपीठसंयुक्तं नानावर्णाश्रमोज्ज्वलम् ।। <br>
सपातालतलं देवि सभुजंगमहीरुहम् ।। २८ ।। <br>
ससप्तलोकविन्यासं सदेवासुरराक्षसम् ।। <br>
पुनस्तौ निःसृतौ तस्माज्जठराद्विस्मयान्वितौ ।। २९ ।। <br>
दृष्ट्वौ भस्मीकृतौ दैत्यौ तेन लिंगेन पार्वति ।। <br>
तुष्टुवाते परं लिंगं भक्त्या परमया युतौ ।। 5.2.48.३० ।। <br>
लिंगेनोक्तं प्रसन्नेन भवद्भ्यां किं ददाम्यहम्।। <br>
ममामोघमिदं देवौ दर्शनं चातिदुर्लभम् ।। ३१ ।। <br>
ततो ब्रह्मा च विष्णुश्च वरयामासतुर्वरम् ।। <br>
यदि देयो वरोऽ स्माकं नृणामभयदो भव ।। ३२ ।। <br>
ये च त्वां पूजयिष्यंति यक्ष्यंति च समाहिताः ।। <br>
संस्मरिष्यंति सततं तेषामभयदो भवे ।। ३३ ।। <br>
अभयेश्वरसंज्ञस्तु ख्यातो भुवि भविष्यसि ।।<br>
ते कृतार्था भविष्यंति ये त्वां पश्यंति भक्तितः ।। ३४ ।। <br>
भविष्यति भयं नैव संसारपतनं तथा ।। <br>
धनपुत्रकलत्राणां वियोगो न भविष्यति ।। ३५ ।। <br>
दुःखिता दुर्भगा नारी दर्शनं या करिष्यति ।। <br>
सौभाग्यसुखसंयुक्ता भविष्यति न संशयः ।। <br>
वीरं तु गुर्विणी कन्या पतिमाप्स्यति शोभनम् ।। ३६ ।। <br>
यंयं काममभिध्याय ये त्वां पश्यंति मानवाः ।। <br>
तंतं मनोरथं सर्वं गमिष्यंति न संशयः ।। ३७ ।। <br>
एवं भविष्यतीत्युक्त्वा लिंगेन परमेश्वरि ।। <br>
विसर्जितौ गतौ दैवौ ब्रह्मविष्णू स्वमालयम् ।। ३८ ।। <br>
एष ते कथितो देवि प्रभावः पापनाशनः ।। <br>
अभयेश्वर देवस्य श्रूयतां पृथुकेश्वरम्।।३९।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिंगमाहात्म्येऽभयेश्वरमाहात्म्यवर्णनंनामाष्टाचत्वारिंशोऽध्यायः।।४८।। <br>
<br>
<br>
</span>
