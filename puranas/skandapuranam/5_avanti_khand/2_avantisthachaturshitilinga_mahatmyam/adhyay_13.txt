<span style="font-size: 14pt; line-height: 175%">।। हर उवाच ।। ।। <br>
विद्धि कामेश्वरं देवि तत्र लिंगं त्रयोदशम् ।। <br>
यस्य दर्शनमात्रेण सौभाग्यं जायते शुभम् ।। १ ।। <br>
ब्रह्मणो ध्यायमानस्य प्रजाकामस्य पार्वति ।। <br>
उत्पन्नोऽर्कप्रभाकारो लावण्यनिचयो महान् ।। <br>
अलंकारावृतः कांतो दिव्यमंडनमंडितः ।। २ ।। <br>
तं दृष्ट्वा परमं दिव्यं कांतं सौभाग्यशोभितम् ।। <br>
अप्रतर्क्यमविज्ञेयं ब्रह्मा प्रोवाच तं तदा ।। ३ ।। <br>
को भवान्किं निमित्तं तु इह वा किमुपागतः ।। <br>
वद त्वं मन्मथाकार कंदर्प इव लक्ष्यमे ।। ४ ।। <br>
ब्रह्मणो वचनं श्रुत्वा प्रोक्तं तेनैव सादरम् ।। <br>
अहं ते सृष्टिकामस्य भावेन विहितोंशकः ।। <br>
प्रजापते महाभाग किं करोमि दिशस्व माम् ।। ५  <br>
।। ब्रह्मोवाच ।। ।। <br>
मया तु सृष्टिकामेन ये प्रजापतयः कृताः ।। <br>
न ते शक्ताः प्रजाः स्रष्टुं कामैते सुखमाप्नुयुः ।। ६ ।। <br>
त्वमग्रणीः प्रजासर्गे त्वदधीनमिदं जगत् ।। <br>
कुरु सृष्टिं विचित्रां च कंदर्प मम शासनात्।।७।। <br>
इत्युक्तो ब्रह्मणा देवि जगामादर्शनं स्मरः।। <br>
क्रुद्धेन ब्रह्मणा शप्तो विनाशं यास्यसि ध्रुवम्।।८।। <br>
मद्वचो न कृतं यस्माद्भवनेत्रोद्भवाग्निना।। <br>
तच्छ्रुत्वा दारुणं शापं कंदर्पो भयविह्वलः।। <br>
ब्रह्माणं प्रणतो भूत्वा प्रह्वः प्रांजलिरब्रवीत्।।९।। <br>
प्रसीद देवदेवेश अनन्यगतिके मयि।। <br>
नहि निर्भरतां यांति प्रभूणामाश्रिते रुषः।।5.2.13.१०।। <br>
।।ब्रह्मोवाच।। <br>
यस्मात्ते भक्तिरतुला ममोपरि महामते ।। <br>
तस्मात्स्थानानि दत्तानि तव द्वादश संख्यया ।। ११ ।। <br>
कामिनीनां कटाक्षेषु केशपाशेषु चैव हि ।। <br>
जघनस्तननाभौ तु दोर्मूलेऽधरपल्लवे ।। १२ ।। <br>
वसंते कोकिलालापे ज्योत्स्नायां जलदागमे ।। <br>
कामार्थे च मया दत्तौ सबलौ मधुमाधवौ ।। १३ ।। <br>
स्त्रियोऽमृतमया धन्या संसारे सारकारणम् ।। <br>
रतेश्चैव निधानानि संतानार्थं विनिर्मिताः ।। १४ ।। <br>
एताभिर्वरनारीभिर्जगदेवं वशीकृतम् ।। <br>
स्त्रीभिरासक्तमनसः कुतः पुंसो मनस्विता ।। १५ ।। <br>
कृतश्चापि स्ववशता स्त्रीगौरवगतस्य च ।। <br>
स्त्रिय एव विनाशाय पूर्वेषाममरद्विषाम् ।। १६ ।। <br>
स्त्रिय एव हि देवानामिंद्रादीनां भयाश्रयाः ।। <br>
नारीभिर्लब्धवृत्तेश्च पुरुषस्यापि सर्वतः ।। १७ ।। <br>
पराभवः प्रभवति विवशत्वं च भीषणम् ।। <br>
स्त्रीभिराजितचित्तस्य सुलभो विपदोदयः ।। १८ ।। <br>
इत्युक्तो मन्मथो भद्रे ब्रह्मणा च विसर्जितः ।। <br>
दत्त्वा वै पुष्पकं चापं तथा वै बाणपंचकम् ।। १९ ।। <br>
रतिप्रीतिसमायुक्तो झषकेतुर्मनोभवः ।। <br>
विडंबयति लोकांस्त्रीन्ससहायो धनुर्धरः ।। 5.2.13.२० ।। <br>
पंडितांस्तापसान्वीरान्सुधियश्च जितेंद्रियान् ।। <br>
काले कुशलभावज्ञान्देवान्पितृगणांस्तथा ।। २१ ।। <br>
भूतप्रेतपिशाचांश्च यक्षगंधर्वकिंनरान् ।। <br>
कृमिकीटपतंगांश्च भूतग्रामं चतुर्विधम् ।। २२ ।। <br>
ममार्थे च कृतो यत्नश्चिंतयित्वा पुनःपुनः ।। <br>
दुःसाध्यः शंकरो देवः श्रूयते भुवनत्रये ।। <br>
तस्य देवस्य कः शक्तः क्षोभणार्थं मया विना ।। २३ ।। <br>
इत्युक्त्वा तु समायातो यत्राहं तपसि स्थितः ।। <br>
रत्या युतः स गर्वेण सख्याऽयं मधुनाश्रितः ।। ।। २४ ।। <br>
दृष्टवान्मां तदा कामः पिंजकूटजटासटम् ।। <br>
किंचिन्निमित्ततोऽनिद्रं भोगींद्रकृतभूषणम् ।। २५ ।। <br>
प्रेक्षमाणमृजुस्थानं नासावंशाग्र लोचनम्।। <br>
ततोऽवमरकाकारमालंब्याश्रयमात्रकम्।।२६।। <br>
प्रविष्टः कररंध्रेण मदनो हृदये मम।। <br>
रत्यर्थं कामतप्तेन संस्मृता भवती मया।।२७।। <br>
समाधेर्भावना दिव्या लक्ष्यप्रत्यक्षरूपिणी ।। <br>
गता मम विमलता तत्क्षणादेव पार्वति ।। २८ ।। <br>
उन्मत्ततां गतोऽहं वै विकृतिं मदनात्मिकाम् ।। <br>
निराकृतं मया देवि धैर्यमालंब्य यत्नतः ।। २९ ।। <br>
दृष्टो मयात्महृदये मन्मथोऽपथ्यकारकः ।। <br>
देहस्थं निर्दहिष्यामि प्रत्याहारप्रयोगतः ।। 5.2.13.३० ।। <br>
अमानुषीं व्रजेद्योनिं योगिनं प्रविशेद्यदि ।। <br>
बाह्याग्नौ धारणां कृत्वा देहसंस्थे विनिर्दहेत् ।। ३१ ।। <br>
एतस्मिन्नंतरे सोऽपि संतप्तो मदनो भृशम्।। <br>
इच्छाशरीरो दुर्ज्ञेयो निःसृतो व्यसनात्मकः ।। ३२ ।। <br>
सहकारतरोर्मूले भूत्वा मधुसखस्तदा ।। <br>
मुमोच मोहनं नाम मार्गणं मकरध्वजः ।। ३३ ।। <br>
स चापि हृदये प्राप्तो मदीये लीलया शरः ।। <br>
ततोहं कुपितो देवि नेत्रं कृत्वा तृतीयकम् ।। ३४ ।। <br>
तन्नेत्रविस्फुलिंगेन क्रोशतां नाकवासिनाम्।। <br>
गमितो भस्मसात्तूर्णं कंदर्पः कामिदर्पकः ।। ३५ ।। <br>
तस्मिन्दग्धे ततः कामे रतिः शोकपरायणा ।। <br>
विललाप सुदुःखार्ता पतिभक्तिपरायणा ।। ।। ३६ ।।<br>
&nbsp;हा नाथ हा मम प्राण हा स्वामिन्किं जहासि माम् ।। <br>
पतिव्रतां पतिप्राणां कस्मान्मां त्यजसि प्रभो ।। ३७ ।। <br>
एवं च विलपंतीं तां वागुवा चाशरीरिणी ।। <br>
मा त्वं रुद विशालाक्षि पुनरेष पतिस्तव ।। <br>
प्रसादाद्देवदेवस्य उत्थास्यति शिवस्य च ।। ३८ ।। <br>
प्रार्थितोऽहं ततो देवि तस्मिन्नवसरे प्रिये ।। <br>
एष कामस्त्वया दग्धः क्रोधेन परमेश्वर ।। ३९ ।। <br>
येनानेन प्रभो नष्टा सृष्टिर्वै धरणीतले ।। <br>
कृपां विधेहि देवेश दीनायै देहि मे पतिम् ।। ।। 5.2.13.४० ।। <br>
ततोऽहमब्रुवं देवि तां रतिं दीनभाषिणीम् ।। <br>
अनेन मदनेनाद्य कृतं तरलितं मनः ।। ४१।। <br>
ततो दग्धं मयास्यांगं जीवये त्वत्प्रसादतः।। <br>
अंगं दग्धं मयास्याद्य तृतीयनेत्रवह्निना ।। ४२ ।। <br>
तस्मादनंग एवैष प्रजासु विचरिष्यति ।। <br>
अनंगोऽपि यदावंत्यां लिंगं संसेवयिष्यति ।। ४३ ।। <br>
देवानामनुकंपार्थमनंगोऽसौ कृतो मया ।। <br>
त्रिदशैश्च समादिष्टः कामोऽवंत्यां जगाम ह ।। ४४ ।। <br>
तत्र गत्वा ह्यनंगोऽपि भक्तिभावसमन्वितः ।। <br>
ददर्श परमं लिंगं समीहितफलप्रदम् ।। ४५ ।। <br>
प्रोक्तं तुष्टेन लिंगेन काम काममवाप्स्यसि ।। <br>
अनंगोऽपि समर्थस्त्वं भविष्यसि न संशयः ।। ४६ ।। <br>
जन्म प्राप्स्यति रुक्मिण्या गर्भे कृष्णस्य संगमात् ।। <br>
भविता विश्रुतो लोके नाम्ना शंबरसूदनः ।। ४७ ।। <br>
अनंगेन त्वया यस्मान्मनसा तोषि तोऽपि सन्।। <br>
तस्मात्ख्यातिं गमिष्यामि त्वन्नाम्ना काम सर्वदा ।। ४८ ।। <br>
ये त्वां पश्यंति कंदर्पं भक्त्या परमया युताः ।। <br>
प्राप्नुवंति गतिं नित्यं ते सदानंददायिकाम् ।। ४९ ।। <br>
दीर्घायुषो भविष्यंति रूपं तेषां भविष्यति ।। <br>
कुलं च निर्मलं तेषां ये त्वां पश्यंति मन्मथ ।। 5.2.13.५० ।। <br>
ऐश्वर्यं परमान्भोगान्स्त्रियो दिव्यकलान्विताः ।। <br>
अरोगा संततिस्तेषां भविष्यति न संशयः ।। ५१ ।। <br>
चैत्रशुक्लत्रयोदश्यां ये मां पश्यंति भक्तितः ।। <br>
देवलोकं समासाद्य मोदिष्यंति हि ते नराः ।। ५२ ।। <br>
यक्षा गणेश्वराः सिद्धाः सिद्धगंधर्वसेविताः ।। <br>
रुद्रलोकं गमिष्यंति विमानैः सर्वकामिकैः ।। ५३ ।।<br>
इत्युक्तः कामदेवोपि लिंगेन परमेश्वरि ।। <br>
तत्राश्रमपदं चक्रे तस्य लिंगस्य संनिधौ ।।५४ ।। <br>
एष ते कथितो देवि प्रभावः पापनाशनः ।। <br>
कामेश्वरस्य शृण्वग्रे कुटुंबेश्वरवैभवम् ।। ५५ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिङ्गमाहात्म्ये कामेश्वरमाहात्म्यवर्णनंनाम त्रयोदशोऽध्यायः ।। १३ ।। <br>
<br>
<br>
</span>
