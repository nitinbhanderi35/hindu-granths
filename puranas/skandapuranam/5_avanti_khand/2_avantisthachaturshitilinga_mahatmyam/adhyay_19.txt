<span style="font-size: 14pt; line-height: 175%">।। ईश्वर उवाच ।। ।। <br>
एकोनविंशतितमं नागचंडेश्वरं प्रिये ।। <br>
निर्माल्यलंघनाप्तपापान्मुच्यते यस्य दर्शनात।।१।। <br>
तस्य प्रभावं सुभगं कथयाम्यथ विस्तरात्।। <br>
शृण्वेकाग्रमना देवि सर्वपापप्रणाशनम्।। २ ।। <br>
पुरा देवर्षिगंधर्वाश्चारणा गुह्यकास्तथा ।। <br>
उपविष्टाः सुधर्मायां कथयंतः शुभां कथाम् ।। ३ ।। <br>
एतस्मिन्नंतरे शक्रो देवर्षिं नारदं मुनिम् ।। <br>
पप्रच्छ सादरं देवि समायातं शुचिव्रतम् ।। ४ ।। <br>
दृष्ट्वा विनयसंपन्नं ब्रह्मचर्यपरायणम् ।। <br>
मेखलाजिनकौपीनं वीणादण्डविभूषितम्।।५।। <br>
त्वया दृष्टमिदं सर्वं त्रैलोक्यं भूर्भुवादिकम्।। <br>
उत्पाद्यमानमुत्पन्नं प्रलयच्च सहस्रशः ।।६।। <br>
त्वत्तुल्यो नास्ति लोकेऽस्मिन्मु क्त्वैकं परमेष्ठिनम्।। <br>
जगत्कारणमव्यक्तं नित्यं सदसदात्मकम्।। ७ ।। <br>
योगेन तपसा भक्त्या यत्त्वया परितोषितः ।। <br>
त्रैलोक्यमभिजानासि तत्सर्वं सर्वतः स्फुटम्।। ८ ।। <br>
अतोऽहं प्रष्टुमिच्छामि कथ्यतां मम निश्चयम् ।। <br>
पृथिव्यां प्रवरं क्षेत्रं पावनं भुक्तिमुक्तिदम् ।। ९ ।। <br>
एवं श्रुत्वा तदा ध्यात्वा चिंतयामास नारदः ।। <br>
चिंतयित्वा चिरं कालमिदं वचनमब्रवीत् ।।5.2.19.१०।। <br>
देवराज स्मृतं पुण्यं क्षेत्रराजमनुत्तमम् ।। <br>
क्षेत्राणामुत्तमं क्षेत्रं प्रयागं च प्रश स्यते ।। ११ ।। <br>
तस्माद्दशगुणं क्षेत्रं महाकालस्य कथ्यते ।। <br>
भुक्तिदं मुक्तिदं तच्च दर्शनादपि वासव ।। १२ ।। <br>
एतच्छ्रुत्वा सहस्राक्षो वर्णयित्वा च तं मुनिम्।। <br>
सर्वैर्देवगणैः सार्द्धं विमानस्थस्त्वरान्वितः ।। १३ ।। <br>
अंतरिक्षस्थितो जिष्णुरद्राक्षीच्च सुरैः सह ।। <br>
क्षेत्रं लिंगैः समाकीर्णमंगुलस्यांतरं न हि ।। १४ ।। <br>
षष्टिकोटिसहस्राणि षष्टिकोटिशतानि च ।। <br>
महाकालवने रम्ये निर्माल्यं लंघ्यते कथम् ।। १५ ।। <br>
निर्माल्यलंघनाद्दोषो महान्भवति निश्चितम्।। <br>
इत्यालोच्य पुनर्देवि जग्मुः स्वर्गे मनोरमाः ।। १६ ।। <br>
निर्माल्यदोषभीतास्ते क्षेत्रे न विविशुः सुराः ।। <br>
एतस्मिन्नंतरे देवि विमानस्था गणोत्तमाः ।। १७ ।। <br>
गणैर्नानाविधैः गेयैर्गीयमानश्च किंनरैः ।। <br>
चारणैः स्तूयमानस्तु स्वर्गलोकं व्रजन्सुरैः ।। १८ ।। <br>
प्रफुल्लनयनैर्दृष्टः कोऽयं धन्यो महातपाः ।। <br>
तेजसा दीप्यमानोयम्पसरोभिश्च सेव्यते ।। १९ ।। <br>
पप्रच्छुरमराः सर्वे कोऽयं रुद्रनिभो गणः ।। <br>
याति कुत्र महाबाहो हृष्टात्मा प्रहसन्मुखः ।। 5.2.19.२० ।। <br>
पृष्टस्तदा सुरैः सर्वैर्विस्मयाविष्टमानसैः ।। <br>
कस्त्वं पुरुषशार्दूल किं त्वया सुकृतं कृतम् ।। २१ ।। <br>
देवानां पुरतो देवि निःशेषं कथितं तदा ।। <br>
महाकालो महादेवः पूजितो भक्तितः स्तुतः ।। २२ ।। <br>
हृष्टेन तेन मे दत्तं गणत्वं यत्सुदुर्लभम् ।। <br>
नाम दत्तं च सुभगं नागचंड इति ध्रुवम् ।। २३ ।। <br>
पप्रच्छुरमरास्तच्च सादरं गणसत्तम ।। <br>
नागचंड त्वया तत्र निर्माल्यं पतितं त्वथ ।। २४ ।। <br>
महाकालवने पुण्ये लंघितं चरता त्वया ।। <br>
संचारो नास्ति तत्रैव लिंगसंकीर्णता यतः ।। २५ ।। <br>
उपायस्तेन कथितो देवानां पुरतस्तदा ।। <br>
तत्र तिष्ठति देवेशा लिंगं सर्वफलप्रदम् ।। २६ ।। <br>
ईशानेश्वरदेवस्य तिष्ठतीशानभागतः ।। <br>
तस्य दर्शनमात्रेण न स गच्छति दुष्कृतम् ।। २७ ।। <br>
निर्माल्यलंघनोद्भूतं यत्पापं जायते महत् ।। <br>
तत्सर्वं नाशमायाति तस्य लिंगस्य दर्शनात् ।। २८ ।। <br>
ततो देवगणाः सर्वे महाकालवने पुनः ।। <br>
समायाता महाभागा महाकालश्च पूजितः ।। २९ ।। <br>
यथा लिंगं च तद्दृष्टं सर्वदोषक्षयंकरम् ।। <br>
तस्य दर्शनमात्रेण निर्माल्यलंघनादिभिः ।। <br>
दोषो नष्टः सुराणां च ततो नामास्य चक्रिरे ।। 5.2.19.३० ।। <br>
अस्माकं तेन कथितं नागचंडेन धीमता ।। <br>
नागचंडेश्वराख्यानमतो लोके भविष्यति ।। ।। ३१ ।। <br>
कृत्वास्य नाम ते देवा जग्मुः स्वर्गेहमुत्तमम् ।।<br>
&nbsp;पूजयिष्यंति ये केचिन्नागचंडेश्वरं शिवम् ।। <br>
निर्माल्यलंघनोद्भूतं तेषां नश्यति पातकम्।। ।। ३२ ।। <br>
नागचंडेश्वरं देवं ये पश्यंति दिनेदिने ।। <br>
अज्ञानाज्ज्ञानतः पापं तेषां नश्यति नान्यथा ।। ३३ ।। <br>
आह्लादं निर्वृतिं स्वास्थ्यमारोग्यं चारुरूपताम् ।। <br>
सप्त जन्मान्यवाप्नोति दर्शनेन न संशयः ।। ३४ ।। <br>
प्राप्नोत्यभिमतान्कामान्देवानामपि दुर्लभान् ।। <br>
कीर्त्तनान्नात्र संदेहो नागचंडेश्वरस्य च ।। ३५ ।। <br>
एष ते कथितो देवि प्रभावः पापनाशनः ।। <br>
नागचंडेश्वरस्यैव प्रतीहारेश्वरं शृणु ।। ३६ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिङ्गमाहात्म्ये नागचंडेश्वरमाहात्म्यवर्णनंनामैकोनविंशोऽध्यायः ।। १९ ।। छ ।। ।।<br>
<br>
<br>
</span>
