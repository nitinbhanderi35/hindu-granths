<span style="font-size: 14pt; line-height: 175%">।। श्रीहर उवाच ।। ।। <br>
द्वाचत्वारिंशतं देवं गंगेश्वरमथो शृणु ।। <br>
यस्य दर्शनमात्रेण सर्वतीर्थफलं लभेत् ।। <br>
ध्रुवाधारं जगद्योनेः पदं नारायणस्य तु ।। १ ।। <br>
पदात्प्रवृत्ता या देवी गंगा त्रिपथगा नदी ।। <br>
सा प्रविश्य सुधायोनिं सोममाधारमंभसाम् ।। २ ।। <br>
ततः संवर्द्धमानार्करश्मिसंगतिपावनी ।। <br>
पपात मेरुपृष्ठे च सा चतुर्धा ततो ययौ ।। ३ ।। <br>
मेरुकूटतटान्तेभ्यो निपतन्ती यशस्विनी ।। <br>
विकीर्यमाणसलिला निरालंबा पपात सा ।। ४ ।। <br>
मन्दरादिषु शैलेषु प्रविभक्तोदका समम् ।। <br>
तत्र सीतेति विख्याता ययौ चैत्ररथं वनम् ।। ५ ।। <br>
तत्प्लायित्वा च ययावरुणोदं सरिद्वरा ।। ६ ।। <br>
तथैवालकनन्दाख्या दक्षिणे गन्धमादने ।। <br>
मेरुपादवनं गत्वा नन्दने देवनन्दने ।।७।। <br>
मानसं च महावेगात्प्लावयित्वा सरोवरम् ।। <br>
तस्माच्च शैलराजानं रम्यं त्रिशिखरं गता ।। ८ ।। <br>
तस्माच्च पर्वताः सर्वे प्लावितास्तत्क्षणात्प्रिये ।। <br>
तान्प्लावयित्वा संप्राप्ता हिमवन्तं महागिरिम् ।। ९ ।। <br>
मया धृता च तत्रैव जटाजूटेन पार्वति ।। <br>
न मुक्ता च यदा गंगा तदा क्रुद्धा ममोपरि ।। 5.2.42.१० ।। <br>
गात्राणि प्लावयामास मदीयानि वरानने ।। <br>
मया च रुद्धा क्रोधेन जटामध्ये यशस्विनि ।। ११ ।। <br>
तत्रैव सा तपश्चक्रे बहुकल्पशतानि च ।। <br>
भगीरथेनोपवासैः स्तुत्या चाराधितो ह्यहम् ।। १२ ।। <br>
तदा मुक्ता मया देवि गंगा त्रिपथगामिनी ।। <br>
महाकालमनुप्राप्ता प्लावयित्वोत्तरान्कुरून्।। १३ ।। <br>
समुद्रमहिषी जाता प्राणेभ्योऽपि गरीयसी ।। <br>
नदीनामुत्तमा गंगा समुद्रेण कृता तदा ।। <br>
स तया सहितो रेमे समुद्रः सरितांपतिः ।। १४ ।। <br>
ततः कदाचिद्ब्रह्माणमुपासांचक्रिरे सुराः ।। <br>
तथार्णवो जगामाथ ब्रह्मलोकं सनातनम्।। <br>
गंगया सहितो देवि दर्शनार्थं महोत्सवे ।। १५ ।। <br>
अथ गंगा सरिच्छ्रेष्ठा समुपायात्पितामहम् ।। <br>
तस्या वासः समुद्धूतं मारुतेन शशिप्रभम् ।। १६ ।। <br>
ततोऽभवन्सुरगणाः सहसाऽवाङ्मुखास्तदा ।। <br>
महाभिषस्तु राजर्षिर्निःशंको दृष्टवान्नदीम् ।। १७ ।। <br>
तस्य भावं विदित्वाऽथ ब्रह्मणा स तिरस्कृतः ।। <br>
उक्तस्तु जातो मर्त्येषु पुनर्लोकानवाप्स्यसि ।। १८ ।। <br>
गंगा शप्ताथ क्रुद्धेन समुद्रेण यशस्विनि ।। <br>
मां विहायान्यसक्तासि तस्माद्यास्यसि मानुषम् ।। १९ ।। <br>
लोकमल्पायुषं दीना तत्र दुःखमवाप्स्यसि ।। <br>
तं शापं दारुणं श्रुत्वा गंगा वचनमब्रवीत् ।। 5.2.42.२० ।। <br>
विनापराधाच्छप्ताहं कस्माद्वै देवसंसदि ।। <br>
पतिव्रता पतिप्राणा पतिना परमार्थतः ।। २१ ।। <br>
प्रमादाद्वस्त्रमुद्धूतं वायुना व्यापकेन तु ।। <br>
प्रत्युवाच ततो ब्रह्मा तां नदीं लोकपावनीम् ।। २२ ।। <br>
वसूनां कारणाद्देवि शप्ता यस्मान्महानदि ।। <br>
भाव्यर्थे तोयनिधिना तस्माच्छीघ्रं व्रजाधुना ।। २३ ।। <br>
महाकालवने रम्ये सिद्धगंधर्वसेविते ।। <br>
शिप्राया दक्षिणे भागे विद्यते लिंगमुत्तमम्।। २४ ।। <br>
सर्वसिद्धिकरं पुण्यं सर्वपातकनाशनम् ।। <br>
तमाराधय यत्नेन स ते दास्यति वांछितम्।।२५ ।। <br>
पितामहवचः श्रुत्वा तुष्टा त्रिपथगामिनी ।। <br>
गमनं तत्र मेऽभीष्ट विद्यते यत्सखी मम ।। <br>
शिप्रापि मे प्रिया पुण्या महापातकनाशिनी ।। २६ ।। <br>
इति संचिंत्य मनसा दिव्या देवनदी तदा ।। <br>
आजगाम महाकाले ह्यपश्यल्लिंगमुत्तमम् ।। २७ ।। <br>
पूजयामास पयसा दिव्येन विधिना तदा ।। <br>
दृष्ट्वा शिप्रां सखीं तत्र संश्लेषं चाभवत्तयोः ।। २८ ।। <br>
ततः प्रभृति संजाता सा शिप्रा पूर्ववाहिनी ।। <br>
त्रिषु लोकेषु विख्यातो देवो गंगेश्वरः स्वयम् ।। <br>
गंगयाराधितो यस्मात्समीहितफलप्रदः ।। २९ ।। <br>
संस्तुता देवगंधर्वैर्गंगा देवनदी तदा ।। <br>
ऋषिभिर्वालखिल्याद्यैस्तथान्यैर्मुनिभिर्मुदा ।। 5.2.42.३० ।। <br>
समुद्रस्तत्र संप्राप्तो मानिता सा महानदी ।। <br>
लिंगेनोक्ता तदा गंगा कलया स्थीयतामिति ।। ३१ ।। <br>
तत्समीपे महापुण्ये यावत्तिष्ठति मेदिनी ।। <br>
अंगीकृतं समुद्रेण यथोक्तं च तथा स्त्विति ।।३२।। <br>
एवमुक्त्वा गता गंगा कलया तत्र संस्थिता ।। <br>
गंगेश्वरं तु यः पश्येत्स्नात्वा शिप्रांभसि प्रिये ।। ३३ ।। <br>
गोसहस्रफलं तस्य जायते नात्र संशयः ।। <br>
सर्वतीर्थफलं तस्य सर्वधर्मफलं तथा।।३४।।<br>
सर्वयज्ञफलं सम्यक्सर्वदानफलं तथा ।। <br>
सर्वयोगफलं देवि प्राप्नोत्येव निरन्तरम्।।३५।। <br>
तत्र तीर्थानि सुभगे पृथिव्यां यानि कानिचित्।। <br>
धर्मारण्यं फल्गुतीर्थं पुष्करं नैमिषं गया ।। ३६ ।। <br>
प्रयागं च कुरुक्षेत्रं केदारममरेश्वरम् ।। <br>
चंद्रभागा विपाशा च सरयूर्देविका कुहू ।। ३७ ।। <br>
गोदावरी शतद्रुश्च बाहुदा वेत्रवत्यपि ।। <br>
सर्वा एवात्र सरितः संगताः संति गंगया ।। ३८ ।। <br>
गुप्तानि पुण्यतीर्थानि सिद्धक्षेत्राणि चैव हि ।। <br>
तत्र सर्वाणि तिष्ठंति कलामात्रेण पार्वति ।। ३९ ।। <br>
एतेषां फलमाप्नोति यः पश्यति समाहितः ।। <br>
स्नात्वा गंगेश्वरं देवं सत्यमेतन्मयोदितम् ।। <br>
अतः पुण्यतमं स्थानं गीयते गणवंदिते ।।5.2.42.४०।। <br>
एष ते कथितो देवि प्रभावः पापनाशनः ।। <br>
गंगेश्वरस्य देवस्य शृण्वंगारेश्वरं परम् ।। ४१ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये गंगेश्वर माहात्म्यवर्णनंनाम द्वाचत्वारिंशोऽध्यायः ।। ४२ ।। <br>
<br>
<br>
</span>
