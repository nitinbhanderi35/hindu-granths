<span style="font-size: 14pt; line-height: 175%">।। ईश्वर उवाच ।। ।। <br>
षट्सप्ततितमं देवमरुणेश्वरसंज्ञकम् ।। <br>
विद्धि पापहरं देवि दर्शनात्कामदं नृणाम् ।। १ ।। <br>
पुरा देवयुगे देवि प्रजापतिसुते शुभे ।। <br>
आस्तां भगिन्यौ रूपेण समुपेतेऽद्भुतेऽनघे ।। २ ।। <br>
ते भार्ये कश्यपस्यास्तां कद्रूश्च विनता तथा ।। <br>
प्रादात्ताभ्यां वरं प्रीतः प्रजापतिसमः पतिः ।। ३ ।। <br>
कश्यपो धर्मपत्नीभ्यां मुदा परमया युतः ।। <br>
वरातिसर्गं श्रुत्वैव कश्यपादुत्तमं तु ते ।। ४ ।। <br>
हर्षादभ्यधिकां प्रीतिं प्रापतुः स्म वरस्त्रियौ ।। <br>
वव्रे कद्रूः सुतान्नागान्सहस्रं तुल्यवर्चसः ।। ५ ।। <br>
द्वौ पुत्रौ विनता वव्रे कद्रूपुत्राधिकौ बले ।। <br>
ओजसा तेजसा चैव विक्रमेणाधिकौ च तौ ।। ६ ।। <br>
तस्यै भर्त्ता वरं प्रादाल्लप्स्यसे पुत्रकोत्तमौ ।। <br>
एवमस्त्विति तां चाह कश्यपो विनतां तदा ।। ७ ।। <br>
यथा च प्रार्थितं लब्ध्वा वरं तुष्टाऽभवत्तदा ।। <br>
कृतकृत्या तु विनता लब्ध्वा वीर्याधिकौ सुतौ ।। ८ ।। <br>
कद्रूश्च लब्ध्वा पुत्राणां सहस्रं तुल्यतेजसाम् ।। <br>
धार्यौ गर्भौ प्रयत्नेन इत्युक्त्वा स महातपाः ।। ९ ।। <br>
ते भार्ये वरसंहृष्टे कश्यपो वनमाविशत् ।। <br>
कालेन महता कद्रूर्नागानां सा शतीर्दश ।। <br>
जनयामास चार्वंगी द्वे चांडे विनता तदा ।। 5.2.76.१० ।। <br>
तयोरंडानि निदधुः प्रहृष्टाः परिचारिकाः ।। <br>
सोपस्वेदेषु भांडेषु पंचवर्षशतानि च ।। ११ ।। <br>
ततः पंचशते काले कद्रूपुत्रा विनिर्गताः ।। <br>
अंडभ्यां विनतायास्तु मिथुनं न व्यदृश्यत ।। १२ ।। <br>
ततः पुत्रार्थिनी देवी व्रीडिता सा तपस्विनी ।। <br>
अंडं बिभेद विनता तत्र पुत्रं ददर्श ह ।। १३ ।। <br>
पूर्वार्द्धकायसंपन्नमितरेणा प्रकाशितम् ।। <br>
स पुत्रो रोषसंरब्धः शशापैनामिति श्रुतम् ।। १४ ।। <br>
योऽहमेवं कृतो मातस्त्वया लोभपरीतया ।। <br>
शरीरेणासमग्रेण तस्माद्दासी भविष्यसि ।। १५ ।। <br>
पंचवर्षशतान्यस्या यया विस्पर्द्धसे सदा ।। <br>
एष ते च सुतो मातर्दास्याद्वै मोक्षयिष्यति ।। १६ ।। <br>
यद्येनमपि मातस्त्वं मामिवांडविभेदनात् ।। <br>
न करिष्यस्यनंगं वा पुत्रं चाति तरस्विनम् ।।१७।। <br>
प्रतिपालयितव्यस्ते जन्मकालोऽस्य धीरया।।<br>
विशिष्टबलमीप्संत्या पंचवर्षशतान्यतः।।१८।।<br>
एवं शप्त्वा ततो देवि विनतां मातरं स्वकम् ।। <br>
अरुणो विललापाथ वाष्पशोकपरिप्लुतः ।। १९ ।। <br>
हाहा मया नृशंसेन माता स्वजननी स्वका ।। <br>
शप्ता विनापराधेन कथं यास्यामि सद्गतिम् ।। <br>
माता देहारणिः पुंसां माता दुःखसहा परा ।।5.2.76.२०।। <br>
गर्भक्लेशे परं दुःखं माता जानाति यादृशम् ।। <br>
वात्सल्यं चाधिकं मातुर्दृश्यते न तु पैतृकम् ।। २१ ।। <br>
गुरूणामेव सर्वेषां माता गुरुतरा स्मृता ।। <br>
एकस्यापि सुतस्यैव न दृष्टा निष्कृतिः श्रुतौ ।।२२।। <br>
यदि पिंडप्रदानं तु गयायां कुरुते सुतः ।। <br>
गते पितरि पंचत्वं माता पुत्रस्य निर्वृतिः ।। <br>
न च मातृविहीनस्य ममत्वं कुरुते पिता ।।२३।। <br>
विकलो मातृहीनस्तु पुत्रो हि प्रोच्यते तदा ।। <br>
यदा स वृद्धो भवति तदा भवति दुःखितः ।। <br>
तदा शून्यं जगत्सर्वं यदा माता वियुज्यते ।। २४ ।। <br>
सोऽहं पापसमाचारो जातो मातृविहिंसकः ।। <br>
मरिष्यामि न संदेहः साधयित्वा हुताशनम् ।। २५ ।। <br>
जातोऽहं विकलांगस्तु प्राक्कृतेनैव कर्मणा ।। <br>
न माता कारणं यस्मात्स्वकीयं कर्म भुज्यते ।। ।। २६ ।। <br>
एवं विलपतस्तस्य कश्यपस्य सुतस्य च ।। <br>
अरुणस्य विशालाक्षि नारदः समुपागतः ।। २७ ।। <br>
दृष्ट्वारुणं सुदुःखार्त्तं विलपंतं पुनः पुनः ।। <br>
प्रत्युवाच प्रसन्नात्मा नारदः प्रहसन्निव।।२८।। <br>
अरुणोऽयमहो रौति कश्यपस्यात्मसंभवः ।। <br>
विनतायाः सुतो ज्येष्ठः संभूतस्तपसां निधिः ।। ।। २९ ।। <br>
उत्पादितोऽयमल्पाहैरर्द्धकायो महाबलः ।। <br>
एनमाश्वासयिष्यामि विनतागर्भसंभवम् ।। <br>
मोहेन विलपंतं च श्रेयो मे भविता धुवम् ।। ।। 5.2.76.३० ।। <br>
इति संचिंत्य मनसि वाक्यैर्मध्वमृतोपमैः ।। <br>
प्रत्युवाचारुणं तत्र नारदो द्विजसत्तमः ।। ३१ ।। <br>
तात कश्यपदायाद विनतागर्भसंभव ।। <br>
तेजोराशे दुराधर्ष संतापं मा कृथा वृथा।। ३२ ।। <br>
भाविनोऽर्था भवंतीह दुःखस्य च सुखस्य च ।। <br>
यत्त्वया विनता शप्ता रहस्यं देवनिर्मितम्।। ।। ३३ ।। <br>
यदि तेस्ति घृणा चित्ते शप्तात्मजननी त्वया ।। <br>
तदा गच्छ ममादेशान्महाकालवनं शुभम् ।।३४।। <br>
उत्तरे देवदेवस्य यात्रेशस्य च पुण्यदम्।। <br>
विद्यते त्रिदशैः पूज्यं सर्वदा सर्वदं शिवम् ।। ३५ ।। <br>
अरुणस्त्वेवमुक्तस्तु नारदेन महात्मना ।। <br>
आजगाम क्षणार्द्धेन महाकालवनं शुभम् ।। ३६ ।। <br>
ददर्श तत्र तल्लिंगं तेजःकूटोपमं शुभम् ।। <br>
पूजयामास विधिवत्पुष्पैर्भावसमन्वितः ।। ३७ ।। <br>
लिंगेनोक्तोऽरुणो देवि सारथ्यं कुरु सर्वदा ।। <br>
सूर्यस्य भ्रमतस्तस्य त्वत्तुल्यो नास्ति सारथिः ।। ३८ ।। <br>
मया दत्तं तु सामर्थ्यं सूर्यस्य पुरतः सदा ।। <br>
उदयस्तेऽरुण प्राग्वै पश्चात्सूर्य उदेष्यति ।। ३९ ।। <br>
त्वन्नाम्ना त्रिषु लोकेषु ख्यातोऽहमरुणेश्वरः ।। <br>
भविष्यामि न संदेहो नृणामर्थप्रदायकः ।। 5.2.76.४० ।। <br>
ये मां पश्यंति सततं त्वन्नाम्ना चारुणेश्वरम् ।। <br>
ते यास्यंति परं स्थानं दाहप्रलयवर्जितम् ।। ४१ ।। <br>
मोदिष्यंति कुलैः सार्द्धं पितृमातृसमुद्भवैः ।। <br>
कल्पकोटिसहस्रं तु ये पश्यंति समाहिताः ।। ४२ ।। <br>
न दुःखं जायते तेषां ये पश्यंति रवेर्द्दिने।। <br>
संसारसागरोत्थं वै यावदिंद्राश्चतुर्दश ।।४३।। <br>
यः पश्यति चतुर्दश्यां कृष्णायामरुणेश्वरम् ।।४४।। <br>
स नेष्यति पितॄन्स्वर्गे नरकस्थान्न संशयः ।। <br>
संक्रांतौ रविवारे च यः पश्येदरुणेश्वरम् ।। <br>
शुंडीरस्वामिनो यात्रा कृता तेन न संशयः ।।४५।। <br>
इत्युक्तस्तेन लिंगेन विनतानंदनस्तदा।।<br>
आगतः कृतकृत्यात्मा यत्र देवो दिवस्पतिः ।।४६।। <br>
अस्य लिंगस्य माहात्म्यात्कश्यपस्यात्मसंभवः ।। <br>
अरुणो दृश्यते व्योम्नि सूर्यस्य पुरतः सदा ।। ४७ ।। <br>
एष ते कथितो देवि प्रभावः पापनाशनः ।। <br>
अरुणेश्वरदेवस्य पुष्पवंतेश्वरं शृणु ।। ४८ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्येऽरुणेश्वरमाहात्म्यवर्णनंनाम षट्सप्ततितमोऽध्यायः ।। ७६ ।।<br>
<br>
<br>
</span>
