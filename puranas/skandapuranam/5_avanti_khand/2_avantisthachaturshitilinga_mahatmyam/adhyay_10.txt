<span style="font-size: 14pt; line-height: 175%">॥ श्रीमहादेव उवाच ॥ ॥ <br>
कर्कोटेश्वरसंज्ञं च दशमं विद्धि पार्वति ॥ <br>
यस्य दर्शनमात्रेण विषैर्नैवाभिभूयते ॥ १ ॥ <br>
मात्रा च भुजगाः शप्ताः स्ववचोभंगकारणात् ॥ <br>
मद्वचो न कृतं यस्माद्भवद्भिः पापकर्मणि ॥ २ ॥ <br>
वह्निर्हि धक्ष्यते युष्मान्सत्रे जन्मेजयस्य हि ॥ <br>
श्रुत्वा शापं ततो मातुर्मृत्युभीताश्च पन्नगाः ॥ ३ ॥ <br>
गताः सर्वे यथास्थानं जीवनार्थं यशस्विनि ॥ <br>
हिमशैलं गतः शेषस्तपः कर्त्तुं ततः प्रिये ॥ ४ ॥ <br>
सर्पश्च कंबलोनाम लोकं पैतामहं गतः ॥ <br>
शंखचूडोऽथ नागेंद्रो मणिपूरं गतस्ततः ॥ ५ ॥ <br>
यमुनांभसि संलीनः कालियो भयविह्वलः ॥ ६ ॥ <br>
एवं ते सर्परा जानो नागाः सुस्मितशोभने ॥ <br>
कुरुक्षेत्रे गताः सर्वे तपश्चर्तुं यशस्विनि॥ <br>
धृतराष्ट्रस्तथा नागः प्रयागमगमत्प्रिये ४७॥। <br>
एलापत्रस्तु नागेंद्रो ब्रह्मलोकं जगाम ह ॥ <br>
प्रणम्य तमथोवाच मातुरुत्संगसंस्थिताः ॥ ८ ॥ <br>
मात्रा शप्ता वयं देव क्रुद्धया तव संनिधौ ॥ <br>
सा कथं शापकाले तु भवता न निवारि ता ॥ ९ ॥ <br>
॥ ब्रह्मोवाच ॥ ॥ <br>
निषिद्धा नैव ते माता भाविकर्मबलान्मम ॥ <br>
सर्पसत्रो हि भविता राज्ञो जन्मेजयस्य च ॥ 5.2.10.१० ॥ <br>
त्वं च वत्स ममादेशान्महाकालवनं व्रज ॥] <br>
शांत्यर्थं सर्वनागानां भक्त्या युक्तस्तु सत्वरम् ॥११॥ <br>
समाराधय देवेशं महामायासमीपतः॥ <br>
भविता तत्र ते सिद्धि देवदेवप्रसादतः ॥ १२ ॥ <br>
तत्र गत्वाथ कर्कोटः स्वयं देवि समाहितः ॥ <br>
देवमाराधयामास महामायापुरःस्थितः ॥ <br>
तस्य तुष्टोथ देवेशो वरं प्रादाद्य शस्विनि ॥ १३ ॥ <br>
ये दंदशूकाः क्रूराश्च पापाचारा विषोल्बणाः ॥ <br>
तेषां विनाशो भविता न तु ये धर्मचारिणः ॥ १४ ॥ <br>
भक्त्या तवाद्य तुष्टोस्मि त्वं मे सायुज्यतां व्रज ॥ <br>
देवे तत्र विलीनोथ नागः कर्कोटकः प्रिये ॥ १५ ॥ <br>
कर्कोटकेश्वरः ख्यातस्ततो देवो महेश्वरः॥<br>
तस्य दर्शनमात्रेण व्याधयो यांति संक्षयम् ॥ १६ ॥ <br>
यस्तं पूजयते देवं भक्त्या युक्तो हि मानवः ॥ <br>
ऐश्वर्यं जायते तस्य कुलानां तारयेच्छतम् ॥ १७ ॥ <br>
व्याधितो व्याधितो मुक्तो दुःखी दुःखात्प्रमुच्यते ॥ <br>
दर्शनात्तु भवेत्सद्य सर्वपातकवर्जितः ॥ १८ ॥ <br>
नियमेन प्रपश्यंति ये च कर्कोटकेश्वरम् ॥ <br>
ते सर्वकामानाप्स्यंति वसंत्यंते च मत्पुरे ॥ १९ ॥ <br>
पंचम्यां च चतुर्दश्यां ये पश्यंति रवेर्दिने ॥ <br>
न तेषां तु कुले सर्पाः पीडां कुर्वंति कर्हिचित् ॥ 5.2.10.२० ॥ <br>
या नारी दुर्भगा सापि सौभाग्यं लभते सदा ॥ <br>
गुर्विणी लभते पुत्रमरोगं कुलभूषणम् ॥ <br>
शिशुग्रहाश्च नश्यंति नापमृत्युभयं भवेत् ॥२१॥ <br>
यंयं काममभिध्यायेन्मन सा भक्तिमान्नरः ॥ <br>
तंतं दुर्ल्लभमाप्नोति कर्कोटेश्वरदर्शनात् ॥ २२ ॥ <br>
एष ते कथितो देवि प्रभावः पापनाशनः ॥ <br>
कर्कोटेश्वरदेवस्य शृणु सिद्धेश्वरं परम् ॥२३॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडे चतुरशीतिलिङ्गमाहात्म्ये कर्कोटेश्वरमाहात्म्यवर्णनंनाम दशमोऽध्यायः ॥ १० <br>
<br>
</span>
