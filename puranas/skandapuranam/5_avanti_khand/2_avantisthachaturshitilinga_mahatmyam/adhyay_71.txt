<span style="font-size: 14pt; line-height: 175%">।। ईश्वर उवाच ।। ।। <br>
एकसप्ततिकं विद्धि प्रयागेश्वरसंज्ञकम् ।। <br>
अद्वितीयं विजानीहि महापातकनाशनम् ।। १ ।। <br>
हास्तिनेऽ भूत्पुरे श्रीमाञ्छंतनुर्नृपसत्तमः ।। <br>
वैवस्वतेंऽतरे कल्पे युगे द्वापरसंज्ञके ।। २ ।। <br>
स चाद्भुतमहावीर्यो वज्रसंहननो युवा ।। <br>
सर्वशास्त्रेषु कुशलः कला पुंजविचक्षणः ।। ३ ।। <br>
बलेन विष्णुसदृशस्तेजसा भास्करोपमः ।। <br>
गंगामेष चचारैकः सिद्धचारणसेविताम् ।। ४ ।। <br>
स कदाचिन्महाबाहुः प्रभूत बलवाहनः ।। <br>
वनं जगाम गहनं हयनागशतैर्वृतः ।। ५ ।। <br>
गत्वा तत्र मृगान्व्याघ्रान्घातयामास लीलया ।। <br>
महिषाश्ववराहांश्च विनिघ्नन्राजसत्तमः ।। ।। ६ ।। <br>
स कदाचिद्वने तस्मिन्ददर्श परमां स्त्रियम् ।। <br>
जाज्वल्यमानां वपुषा साक्षात्पद्मामिवापराम् ।। ७ ।। <br>
तां दृष्ट्वा हृष्टरोमाभूद्विस्मितो रूपसंपदा ।।<br>
पिबन्निव च नेत्राभ्यां नातृप्यत नराधिपः ।। ८ ।। <br>
सा दृष्ट्वैव च राजानं विचरंतं महाद्युतिम् ।। <br>
स्नेहादागतसौहार्दान्नातृप्यत विलासिनी ।। ९।। <br>
तामुवाच ततो राजा सांत्वयञ्छ्लक्ष्णया गिरा ।। <br>
देवी वा दानवी त्वं च गंधर्वी यदि वाप्सराः ।। 5.2.71.१० ।। <br>
यक्षी वा पन्नगी वा त्वं मानुषी वा सुमध्यमे ।। <br>
याचे त्वांऽभोजगर्भाभे भार्या मे भव शोभने ।। ११ ।। <br>
एतच्छ्रुत्वा वचो राज्ञः संस्तुतं मृदु वल्गु च ।। <br>
अंगीकृतं तया देवि समयं प्रार्थितो नृपः ।। १२ ।। <br>
वारिता विप्रिये वापि त्यजेयं त्वामसंशयम् ।। <br>
न प्रष्टव्या त्वया राजन्कासि कस्येति सर्वथा ।। १३ ।। <br>
एवमस्त्विति तेनोक्तं सत्येन सुकृतेन च ।। <br>
स तस्याः शीलवृत्तेन रूपौदार्यगुणेन च ।। १४ ।। <br>
उपचारेण च रहस्तुतोष जगतीपतिः ।। <br>
दिव्यरूपा हि सा देवी गंगा त्रिपथगा नदी ।। १५ ।। <br>
मानुषं विग्रहं कृत्वा श्रीमंतं वरवर्णिनि ।। <br>
राजानं रमयामास यथा रेमे तथैव च ।। १६ ।। <br>
स राजा रति सक्तत्वादुत्तमस्त्रीगुणैर्हृतः ।। <br>
संवत्सरानृतून्मासान्न बुबोध बहून्गतान्।। १७ ।। <br>
रममाणस्तया सार्द्धं यथाकामं नरेश्वरः ।। <br>
अष्टावजनयत्पुत्रां स्तस्याममरवर्णिनः ।। १८ ।। <br>
जातं जातं च सा पुत्रं क्षिपत्यंभसि मुक्तये ।। <br>
प्रीणामि त्वामहमिति गंगास्रोतसि पावने ।। १९ ।। <br>
नास्य तत्तु प्रियं राज्ञः शंतनोर्ह्यभवत्तदा ।। <br>
नोवाच किंचित्तां देवीं त्यागाद्भीतो महीपतिः ।। 5.2.71.२० ।। <br>
अथैनामष्टमे पुत्रे जाते प्रहसतीमिव ।। <br>
उवाच राजा दुःखार्त्तः परीप्सन्पुत्रमात्मनः ।। २१ ।। <br>
मा वधीः कस्य कासीति किं विध्वंसि सुतानिति ।। <br>
पुत्रहिंसा महत्पापं मा प्राप्सीस्तिष्ठ गर्हिते ।। २२ ।। <br>
।। गंगोवाच ।। ।। <br>
पुत्रकामा न ते हन्मि पुत्रं पुत्रवतांवर ।। <br>
जीर्णस्तु मम वासोऽयं यथा मे समयः कृतः ।। २३ ।। <br>
अहं गंगा जह्नुसुता महर्षिगणसेविता ।। <br>
देवकार्यार्थसिद्ध्यर्थमुषित्वाहं त्वया सह ।। २४ ।। <br>
इमेऽष्टौ वसवो देवा महाभीमा महौजसः ।। <br>
वशिष्ठशापदोषेण मानुषत्वमुपागताः ।। २५ ।। <br>
तेषामानयिता नान्यस्त्वदृते भुवि विद्यते ।। <br>
मद्विधा मानुषी धात्री न चैवास्ति कदाचन ।। २६ ।। <br>
तस्मात्तज्जननीहेतोर्मानुषत्वमुपागता ।। <br>
स्वस्ति तेऽस्तु गमिष्यामि पुत्रं पाहि महाव्रत ।। २७ ।। <br>
सैवमुक्त्वा तदा गङ्गा विष्णुमायाविमोहिता ।। <br>
रुरोद मानुषं भावमाश्रिता तनुमध्यमा ।। २८ ।। <br>
अहो बत महत्कष्टं यदमी घातिताः सुताः ।। <br>
मया नृशंसया मोहाज्जले क्षिप्तास्तु बालकाः ।। २९ ।। <br>
हा वत्सा हा सुताः पुत्रा हा तातास्तनयाः क्व वै ।। <br>
मां विहाय गताः कुत्र हृदयं किं न दीर्यते ।। 5.2.71.३० ।। <br>
मातर्मातेति करुणं ब्रुवाणाः स्वयमागता ।। <br>
उपगुह्ये कदा पुत्रान्वत्सवत्सेति सौहृदात् ।। ३१ ।। <br>
कस्य जातु प्रणीतेन पिंगेन क्षितिरेणुना ।। <br>
ममोत्तरीयमुत्संगं कदाङ्ग मलयिष्यति ।। ३२ ।। <br>
अंगप्रत्यंगसंभूता मनोहृदयनंदनाः ।। <br>
मया तु मात्रा हा वत्सा मारिता निधनं गताः ।। ३३ ।। <br>
काँल्लोकान्नु गमिष्यामि कृत्वा कर्म सुदारुणम् ।। <br>
कथं पुण्या भविष्यामि पुत्रप्नी निर्दया सती ।। ।। ३४ ।। <br>
इत्येवं करुणं कृत्वा रुदित्वा च पुनःपुनः ।। <br>
मूर्छिता पतिताप्यार्ता निश्चेष्टा धरणीतले।। ३५।। <br>
एतस्मिन्नंतरे देवि नारदो मुनिसत्तमः ।। <br>
तस्या विलापशब्दं तमाकर्ण्य सहसा तदा।। ३६ ।। <br>
विस्मयोप्फुल्लनयनः किमेतदिति चिंतयत् ।। <br>
एषा सा जाह्नवी गंगा पावनी देववंदिता ।। ३७ ।। <br>
समुद्रमहिषी दिव्या पुण्या त्रिपथगा नदी ।। <br>
मानुषं भावमाश्रित्य कस्माद्रोदिति विह्वला ।। ३८ ।। <br>
इत्येवं चिंतयित्वा च समीपमगमन्मुनिः ।। <br>
गंगाया विलपन्त्याश्च ब्रह्मपुत्रस्तु नारदः ।। <br>
उवाचोच्चैर्वियत्स्थोऽसौ देवि गंगे नमोऽस्तुते ।। ३९ ।। <br>
नारदोऽहं महापुण्ये कस्माद्रोदिषि पावनि ।। <br>
हिमाद्रिपुत्री विख्याता देवगंधर्वसेविता।। 5.2.71.४० ।। <br>
धृता शिरसि देवेन शिवेन परमेष्ठिना ।। ४१ ।। <br>
नारदस्य वचः श्रुत्वा दिव्या देवनदी तथा ।। <br>
अवलोक्य विमानस्थं प्रत्युवाच महामुनिम् ।। ४२ ।। <br>
मया नारद मोहेन कृतोऽधर्मो जुगुप्सितः ।। <br>
जानंत्या सुमहत्पापं सप्तपुत्रा हता मया ।। ।। ४३ ।। <br>
समुद्रेण वियोगस्तु संजातो मम दैवतः ।। <br>
भार्या जाता मनुष्यस्य पुत्रा जाता हताश्च मे ।। ४४ ।। <br>
अतो मया विलपितं मग्नया शोकसागरे।। <br>
कथ्यतां मम देवर्षे येन पुण्या भवामि वै ।। ४५ ।। <br>
इति तस्या वचः श्रुत्वा नारदो मुनिसत्तमः ।। <br>
त्रिकालवेदी शुद्धात्मा गंगां वचनमब्रवीत्।। ४६ ।। <br>
।। नारद उवाच।। ।। <br>
किं विस्मृतो जगद्वंद्ये देवानां समयः शुभः ।। <br>
प्रतिज्ञातं त्वया देवि वसूनां मोक्षकारणे ।। ४७ ।। <br>
प्राप्तास्ते वसवो लोकान्प्रसादात्तव सुव्रते ।। <br>
त्वयावतारितो देवि समुद्रः शंतनुः स्मृतः ।। ४८ ।। <br>
इति तस्य वचः श्रुत्वा नारदस्य महात्मनः ।। <br>
गंगा त्रिपथगा पुण्या प्रत्युवाच महामुनिम्।। ४९ ।। <br>
सत्यमुक्तं त्वया ब्रह्मञ्ज्ञातं सर्वं मयाऽधुना ।। <br>
किंतु योनिर्यतो लब्धा मानुषी तेन मोहिता ।। 5.2.71.५० ।। <br>
अपवादभयाद्भीता भवंतं शरणं गता ।। <br>
दीयतामुपदेशो मे कथ्यतां स्थानमुत्तमम् ।। ५१ ।। <br>
।। नारद उवाच ।। ।। <br>
किं विस्मृतो जगद्वंद्ये देवानां समयः कृतः ।। <br>
अपवादभयाद्भीता यदि त्वं देवि पुण्यदे ।। <br>
मां पृच्छसि परं स्थानं शृणु त्वं वच्मि सुव्रते ।। ५२ ।। <br>
अवंती तु समाख्याता सप्त कल्पसनातनी ।। <br>
तस्यां सखी त्वदीया तु शिप्रा विप्रप्रिया सदा ।। ५३ ।। <br>
तस्यास्तीरे शुभं लिंगं दुर्द्धर्षेश्वरदक्षिणे ।। <br>
विद्यते त्रिदशैः पूज्यं सर्वती र्थैश्च सेवितम् ।। ५४ ।। <br>
तस्य दर्शनमात्रेण कृतकृत्या भविष्यसि ।। <br>
तस्माद्गच्छ महापुण्ये गंगे देवर्षिसेविते ।। ५५ ।। <br>
इत्युक्ता सा त्रिपथगा नारदेन महात्मना ।। <br>
गता तत्र महापुण्या सखीं शिप्रां ददर्श ह ।। ५६ ।। <br>
संश्लेषं च तदा कृत्वा लिंगं दृष्ट्वा सुपावनम् ।। <br>
पूजयामास भावेन तत्रैव च चिरं स्थिता ।। ५७ ।। <br>
अथ सूर्यसुता देवी यमुना पापनाशिनी ।। <br>
तत्रायाता सुहार्द्देन यत्र गंगा व्यवस्थिता ।। ५८ ।। <br>
ददर्श देवी तां गंगां ध्यायंती शंकरं शिवम्।। <br>
सापि तत्रैव तिष्ठंती पूजयंती परं शिवम्।। ५९ ।। <br>
अथ तेनैव कालेन प्राचीदेवी सरस्वती ।। <br>
समायाता सुगुप्ता च गंगायमुनयो र्जले ।। 5.2.71.६० ।। <br>
एतस्मिन्नंतरे देवि शक्रं .प्राह स नारदः ।। <br>
न दृश्यते प्रयागस्तु महाकालवनं गतः ।। ६१ ।। <br>
गंगायमुनयोर्मध्ये यत्र गुप्ता सरस्वती  ।। <br>
प्रयागः स तु विज्ञेयः सर्वपापप्रणाशनः ।। ६२ ।। <br>
स सांप्रतं  प्रयागस्तु महाकालवनोत्तमे ।। <br>
केनापि कारणेनैव गतो न ज्ञायते मया।।६३।।<br>
इति तस्य वचः श्रुत्वा नारदस्य महात्मनः।। <br>
शक्रेण सहिताः सर्वे ह्यवंतीं तु समागताः।।६४।। <br>
स्तुवंतो विविधैः स्तोत्रैर्गंगां त्रिपथगां शुभाम्।। <br>
गंगे देवि नमस्तुभ्यं सर्वपापप्रणाशिनि।।६५।। <br>
वसूनां जननी देवि वसूनां मोक्षदायिनि।। <br>
त्रैलोक्यपावनी नित्यं हरेण शिरसा धृता ।। ६६ ।। <br>
सेविता वालखिल्यैश्च कृष्णस्य परमा कला ।। <br>
यमुने त्वां नमस्यामः कालिंदीं वरवाहिनीम्।। ६७।। <br>
सुता त्वं पाविनी देवि मार्त्तंडस्य दिवस्पतेः।। <br>
शिप्रे देवि नमस्तुभ्यं ब्रह्मदेहोद्भवे शुभे।।६८।। <br>
प्राची त्वमेव विख्याता पुण्यदेहा सरस्वती ।। <br>
या प्राची कौरवक्षेत्रे पुष्करे या महालये ।। <br>
सा त्वं शिप्रा प्रसिद्धा च सर्वपातकनाशिनी।। ६९ ।। <br>
त्वं दया सर्वजंतूनां स्वर्गः शरणं नृणाम् ।। <br>
त्वं माता सर्वजंतूनां त्वं प्राची भुवि गीयसे ।। 5.2.71.७० ।। <br>
बहुजन्मकलंकांकं दृष्ट्वा या देहिनां भुवि ।। <br>
करोषि क्षालनं देवि सा त्वं त्रैलोक्यसंस्थिता ।। ७१ ।। <br>
आसां च संगमो यस्तु स प्रयागो बुधैः स्मृतः ।। <br>
अत्रागत्य तु युष्माभिः स्थापितः स्नापितोऽधुना ।। ७२ ।। <br>
सोद्य प्रभृति देवोऽयं प्रयागेश्वरसंज्ञकः ।। <br>
त्रिषु लोकेषु विख्यातः स्मरणात्पापनाशनः ।। ७३ ।। <br>
अत्रागत्य प्रपश्यंति ये प्रयागेश्वरं ततः ।। <br>
ते कृतार्था भविष्यंति सर्वपातकवर्जिताः ।। ७४ ।। <br>
कुलं च तारितं तेषां पैतृकं मातृकं तथा ।। <br>
गंगायास्त्रियुगं पुण्यं चतुर्वर्गफलप्रदम् ।। <br>
जायते नात्र संदेहः प्रयागेश्वरदर्शनात् ॥ ७५ ॥ <br>
गंगायां च प्रयागे च देवदारुवने शुभे॥ <br>
नैमिषे पुष्करे चैव श्रीशैले च त्रिपुष्करे ॥ ७६ ॥ <br>
त्र्यंबके धौतपापे च महेन्द्रे भैरवे तथा॥ <br>
गोकर्णे च सुवर्णाख्ये रेवाकपिलसङ्गमे ॥७७॥ <br>
एतेषां दर्शनेनैव या सिद्धिर्द्वादशाब्दिका ॥ <br>
सा लभ्या मासमात्रेण प्रयागेश्वरदर्शनात् ॥ ७८॥ <br>
ये पश्यंति चतुर्द्दश्यामष्टम्यां च विशेषतः । <br>
भक्त्या च नियमं कृत्वा प्रयागेश्वरसंज्ञकम् ॥ ७९ ॥ <br>
न तेषां पुनरावृत्तिः कल्पकोटिशतैरपि ॥ <br>
भोगदं मोक्षदं लिंगं भविष्यति महीतले ॥ 5.2.71.८०॥ <br>
कलास्तिस्रो भविष्यंति लिंगेऽस्मिन्मोक्षदे शुभे ॥ <br>
गंगा च यमुना प्राची सर्वपातकनाशिनी ॥ ८१ ॥ <br>
एवमुक्त्वा स्तुता गंगा यमुना च सरस्वती ॥ <br>
देवैः प्रणतिपूर्वेण गताः स्थानं स्वकं तदा ॥ ८२ ॥<br>
देवाः प्रहृष्टाः शकाद्याः प्रयागेश्वरसंज्ञकम् ॥ <br>
स्तुत्वा च विविधैः स्तोत्रैः पूजयित्वा दिवं गताः।।८३।। <br>
एष ते कथितो देवि प्रभावः पापनाशनः।। <br>
प्रयागेश्वर देवस्य चंद्रादित्येश्वरं शृणु ।। ८४ ।। <br>
इति श्रीस्कांदे महापुराण एकाशीतिसाहस्र्यां संहितायां पंचम आवंत्यखंडे चतुरशीतिलिंगमाहात्म्ये उमामहेश्वरसंवादे प्रयागेश्वरमाहात्म्यवर्णनंनामैकसप्ततितमोऽध्यायः ।। ७१ ।। <br>
<br>
<br>
</span>
