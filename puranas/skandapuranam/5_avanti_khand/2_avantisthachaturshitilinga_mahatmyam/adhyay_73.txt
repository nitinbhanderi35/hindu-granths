<span style="font-size: 14pt; line-height: 175%">।। श्रीहर उवाच ।। ।। <br>
त्रिसप्ततीश्वरं विद्धि करभेशं वरानने ।। <br>
यस्य दर्शनमात्रेण कुयोनिर्नैव लभ्यते ।। १ ।।<br>
वीरकेतुरभूद्धीमानयोध्याया महीपतिः ।। <br>
विद्याविनयसौभाग्यलावण्यामृत पूरितः ।। २ ।। <br>
स सम्यक्पालयामास प्रजाः पुत्रानिवौरसान् ।। <br>
अतीतानागतज्ञानपरिनिष्ठितमानसः ।। ३ ।। <br>
अथैकस्मिन्दिने राजा जगाम गहनं वनम्।। <br>
मृगसिंहगजाकीर्णं व्याघ्रसंबरसंकुलम् ।। ४ ।। <br>
स तत्र विविधान्वन्यान्विव्याध परवीरहा ।। <br>
मृगांश्च महिषांश्चैव वराहांश्च सहस्रशः ।। ५।। <br>
लोडितं तद्वनं सर्वं पशुपक्षिमृगाकुलम् ।। <br>
रहितं श्वापदैः सर्वैः कृतं तेन महीभृता ।। ६ ।। <br>
यदा न श्वापदास्तस्मिन्दृश्यते गहने वने ।। <br>
तदा विद्धस्तु करभो बाणेनानतपर्वणा ।। ७ ।। <br>
स चापि करभो देवि बाणमादाय सत्वरम् ।। <br>
विद्धोऽपि निःसृतोऽत्यर्थं राज्ञस्तस्यैव पश्यतः ।। <br>
स च राजा बली तूर्णं ससार करभं प्रति ।। ८ ।। <br>
ततो निम्नस्थलं चैव स चोष्ट्रोऽद्रवदाशुगः ।। <br>
मुहूर्तेन ततो देवि योजनानि बहून्यपि ।। ९ ।। <br>
ततः स राजा तारुण्या दौरसेन बलेन च ।। <br>
ससार बाणासनधृक्सखड्गः सहयो नृपः ।। 5.2.73.१० ।। <br>
ततो नदान्नदीश्चैव पल्वलानि वनानि च ।। <br>
अतिक्रम्यानतिक्रम्य ससारैव वनेचरम् ।। ११ ।। <br>
स चापि करभो देवि आसाद्यासाद्य तं नृपम् ।। <br>
पुनरप्येति जवनो जवेन महता ततः ।। १२ ।। <br>
स तस्य बाणैर्बहुभिः करभो विह्वलीकृतः ।। <br>
पृष्ठतः पार्श्वतश्चैव पुनरभ्येति चांतिकम् ।। <br>
पुनश्च जवमास्याय पार्श्वे चाग्रे च दृश्यते ।। १३ ।। <br>
अथारण्यं महारौद्रं प्रविष्टः करभस्तदा ।। <br>
अन्तर्धानं जगामाशु स च राजा वनेऽविशत् ।। १४ ।। <br>
प्रविश्य च महारण्यं तापसानामथाश्रमम् ।। <br>
आससाद ततो राजा श्रांताश्वोपा विशत्पुनः।।१५।। <br>
तं कार्मुककरं दृष्ट्वा श्रमार्त्तं क्षुधितं तदा ।। <br>
समभ्येत्यर्षयस्तस्मै पूजां चकुर्यथाविधि ।। १६ ।। <br>
स पूजामृषिभिर्दत्तां प्रतिगृह्य यथाविधि ।। <br>
अपृच्छत्तापसान्सर्वांस्तपसो वृद्धिमुत्तमाम् ।। १७ ।। <br>
ते तस्य राज्ञो वचनं प्रतिगृह्य तपोधनाः ।। <br>
ऋषयो राजशार्दूलं पप्रच्छुस्त त्प्रयोजनम्।। १८ ।। <br>
केन भद्र सुखार्थेन संप्राप्तोऽसि तपोवनम् ।। <br>
पदातिर्बद्धनिस्त्रिंशो धन्वी बाणी नरेश्वर ।। १९ ।। <br>
एतदिच्छामहे श्रोतुं कुतः प्राप्तोऽसि मानद ।। <br>
कस्मिन्कुले च जातस्त्वं किं नामा ब्रूहि पार्थिव ।। 5.2.73.२० ।। <br>
ततः स राजा सर्वेभ्यो द्विजेभ्यः पुरुषर्षभः ।। <br>
आचख्यौ तद्यथा न्यायं कुलं गोत्रं च तत्त्वतः ।। २१ ।। <br>
इक्ष्वाकूणां कुले जातो वीरकेतुर्द्विजर्षभाः ।। <br>
चरामि मृगयूथानि निघ्नन्बाणैः सहस्रशः ।। २२ ।। <br>
बलेन महता युक्तः सामात्यः सपरिच्छदः ।। <br>
यदा न लब्धो गहने मृगो वा सूकरोऽपि वा ।। २३ ।। <br>
महिषश्चित्तलो वापि शशो वा शंबरो वने ।। <br>
तदा मे करभो विद्धो बाणेनानतपर्वणा ।। २४ ।। <br>
स प्रणष्टः क्षणेनैव सबाणो मम पश्यतः ।। <br>
तं द्रवंतमनुप्राप्तो वनमेतद्यदृच्छया ।। २५ ।। <br>
भवत्सकाशं नष्टश्रीर्हताशः श्रमकर्शितः ।। <br>
भवतां विदितं सर्वं सर्वज्ञा हि तपोधनाः ।। <br>
भवंतः सुमहाभागास्तस्मात्पृच्छाभि संशयम् ।। २६ ।। <br>
क्व गतः करभो विद्धो मया बाणेन सांप्रतम् ।। <br>
क्व च प्राप्स्यामि सहसा ब्रूत तत्सुसमाहिताः ।। २७ ।। <br>
ततस्तेषां समस्तानामृषीणामृषिसत्तमः ।। <br>
ऋषभो देवि करभं स्मरन्निदमथाब्रवीत् ।। २८ ।। <br>
गतः स करभो भूप महाकालवने शुभे ।। <br>
गच्छ त्वं च महाराज महाकालवने शुभे ।। २९ ।। <br>
यत्र देवो महादेवः कारभं रूपमास्थितः ।। <br>
विनोदार्थं च देवानां लिंगमूर्त्तिरभूत्पुरा।।5.2.73.३०।। <br>
पश्चिमे क्षेत्रपालस्य कैलासस्य महीपते ।। <br>
समीपे तस्य विघ्नेशो मोदक प्रियसंज्ञकः ।। ३१ ।। <br>
ब्रह्मणा पूजितो राजन्देवानामर्थसिद्धये ।। <br>
स च धर्मध्वजो राजा हैहयानां कुलोद्वहः ।। ३२ ।। <br>
तुरगेण कदाचित्तु नीतो बदरिकाश्रमम् ।। <br>
प्रसिद्धं त्रिषु लोकेषु नरनारायणाश्रमम् ।। ३३ ।। <br>
तत्र वीराजिनधरं कृशं विप्रं ददर्श ह ।। <br>
शरीरमपि राजेंद्र न केनापि समं तदा ।। <br>
दृष्ट्वा च हसितो विप्रस्तेन राज्ञा प्रमादतः ।। ३४ ।। <br>
यस्माद्धससि मां दृष्ट्वा तस्मादुष्ट्रो भविष्यसि ।। <br>
लंबोष्ठो लंबदंतश्च विस्वरो विकृता कृतिः ।। ३५ ।। <br>
इत्युक्तस्तेन विप्रेण शप्तोपि नृपसत्तमः ।। <br>
तं विप्रं प्रार्थयामास स च तुष्टोब्रवीदिदम् ।। ३६ ।। <br>
न मे वागनृता भूप कदा चिदपि विद्यते ।। <br>
अवश्यं करभो भूत्वा पश्चान्मुक्तिमवाप्स्यसि ।। ३७ ।। <br>
यदा त्वं करभो जातो विद्धो वै वीरकेतुना ।। <br>
अयोध्याधिपभूपेन गमिष्यसि शराहतः ।। ३८ ।। <br>
महाकालवनं दिव्यं तत्र त्वं लिंगदर्शनात् ।। <br>
गमिष्यसि परं स्थानं यत्र देवो महेश्वरः ।। ३९ ।। <br>
स चेक्ष्वाकुकुलद्भूतो वीरकेतुर्महाबलः ।। <br>
लिंगदर्शनतो भूप चक्रवर्तित्वमाप्स्यति ।। 5.2.73.४० ।। <br>
इत्युक्तो नृप भूपालः करभत्वं समागतः ।। <br>
स त्वयाभिहतो भूप बाणेनानतपर्वणा ।। <br>
द्रक्ष्यसि त्वं विमानस्थं विमुक्तं लिंगदर्शनात् ।। ४१ ।। <br>
इत्युक्तो नृपतिस्तेन ऋषभेण द्विजेन तु ।। <br>
आजगाम त्वरायुक्तो महाकालवनं शुभम् ।। ४२ ।। <br>
ददर्श तत्र तल्लिंगं पूजितं त्रिदशैः सदा ।। <br>
एतस्मिन्नंतरे वाणी श्रुता तेन महीभृता ।। ।। ४३ ।। <br>
विमानस्थेन या प्रोक्ता तूष्ट्रेण मधुरस्वरा ।। <br>
भोभो राजेंद्र मां पश्य विमाने चोद्धृते शुभे ।। ४४ ।। <br>
दर्शनादस्य लिंगस्य प्राप्ता मे परमा गतिः ।। <br>
त्वया हतोऽहं बाणेन तेनाहं त्वागतो वने ।। <br>
समीपमस्य लिंगस्य त्वं मे बंधुः परो यतः ।। ४५ ।। <br>
इत्युक्त्वा स नृपं देवि वचः समधुराक्षरम्।। <br>
गतस्तु परमं स्थानं नित्यमव्ययमक्षयम् ।। ४६ ।। <br>
ततो देवगणा व्योम्नि सकिंनरमहोरगाः ।। <br>
यक्षराक्षसगंधर्वाः सपिशाचाप्सरोगणाः ।।४७।। <br>
ब्रह्मेंद्रहरिमुख्याश्च विमानैर्देवि संस्थिताः ।। <br>
आजग्मुर्मुदितास्तत्र द्रष्टुं कौतुकमानसाः ।। ४८ ।। <br>
विलोक्य करभं मुक्तं विमानस्थं विराजितम् ।। <br>
लिंगदर्शनमात्रेण संस्तुतं विविधैः स्तवैः ।। ४९ ।। <br>
अच्छरत्नसमूहेन मुकुटेनोज्वलत्विषा ।। <br>
भासंतं रविकोटीनां जगदानंदकारकम् ।। 5.2.73.५० ।। <br>
नाम चक्रुस्ततो देवा दृष्ट्वा माहात्म्यमुत्तमम् ।। <br>
दर्शनादस्य लिंगस्य मुक्तोऽयं करभो यतः ।। ५१ ।। <br>
तस्मात्त्रिष्वपि लोकेषु विख्यातः करभेश्वरः ।। <br>
भविष्यति न संदेहः पशुयोनिविमोचकः ।। ५२ ।। <br>
इत्युक्त्वा त्रिदशाः सर्वे गताः स्वं धिष्ण्यमुत्तमम् ।। <br>
अयोध्याधिपतिर्वीरो वीरकेतुः स्वमालयम्।। <br>
समृद्धं निःसपत्नं च ततो राज्यं चकार सः ।। ५३ ।। <br>
यः पश्यति नरो देवि करभेश्वरसंज्ञकम् ।। <br>
स प्रयात्यक्षयाँल्लोकान्पूज्यमानो गणाधिपः ।। ५४ ।। <br>
यदा कालादिहायातो राजराजेश्वरो महान् ।। <br>
पृथिव्यामेकराड्भूत्वा क्रमान्मोक्षमवाप्नुयात् ।। ।। ५५ ।। <br>
न दुःखं जायते तस्य व्याधिशोकभयं तथा ।। <br>
ये पश्यंति प्रसंगेन तल्लिंगं करभेश्वरम् ।। ५६ ।। <br>
सर्वमेधेषु यत्पुण्यं सर्वदानेषु यत्फलम् ।।<br>
तत्फलं त्वधिकं देवि करभेश्वरदर्शनात्।।५७।। <br>
व्याधयो नोपजायंते दारिद्र्यं न कदाचन।। <br>
ऐश्वर्यं चातुलं तेषां जायते दर्शनात्सदा।।५८।। <br>
पशुयोनिगता ये च पितरो दुःखितास्तु ये।। <br>
तिष्ठंति चांबरे ते तु चिंतयंतः स्वगोत्रजम्।।५९।। <br>
आगमिष्यति नः पुत्रो नप्ता वा संतताविह।। <br>
कदा पश्यति देवेशं करभेश्वरमीश्वरम्।। <br>
तेन दर्शनमात्रेण मुक्तिर्नो भविता ध्रुवम्।।5.2.73.६०।। <br>
यो यमुद्दिश्य वै कामं दर्शनं तु करिष्यति।। <br>
तस्य तज्जायते सर्वं मृतस्य परमा गतिः ।। ६१ ।। <br>
एष ते कथितो देवि प्रभावः पापनाशनः ।। <br>
करभेशस्य देवस्य शृणु राजस्थलेश्वरम् ।। ६२ ।।। <br>
इति श्रीस्कांदेमहापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिङ्गमाहात्म्य उमामहेश्वरसंवादे करभेश्वरमाहात्म्य वर्णनंनाम त्रिसप्ततितमोऽध्यायः ।। ७३ ।।<br>
<br>
<br>
</span>
