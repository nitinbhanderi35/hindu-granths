<span style="font-size: 14pt; line-height: 175%">।। ईश्वर उवाच ।। ।। <br>
अष्टसप्ततिकं विद्धि अविमुक्तेश्वरं प्रिये ।। <br>
यस्य दर्शनमात्रेण तीर्थयात्राफलं लभेत् ।। १ ।। <br>
शाकले नगरे देवि चित्रसेनो महीपतिः ।। <br>
बभूव भुवि विख्यातो रूपवान्मन्मथाधिकः ।। २ ।। <br>
तस्य चन्द्रप्रभा भार्या प्राणे भ्योऽपि गरीगसी ।। <br>
पतिव्रता धर्मशीला रूपयौवनशालिनी ।। ३ ।। <br>
अपुत्रस्यापि नृपतेः पुत्री जाता मनोरमा ।। <br>
तस्या नाम तदा चक्रे पिता पार्थिवसत्तमः ।। ४ ।। <br>
सर्वलक्षणसंपन्ना कन्या लावण्यवत्यपि ।। <br>
सापि जातिस्मरा देवी सस्मार च पुरातनम् ।। ५।। <br>
वैराग्याद्ब्रह्मचर्यं च चचार तनुमध्यमा ।। <br>
कदाचिद्यौवनं प्राप्ता सा च पृष्टा नृपेण वै ।। ६ ।। <br>
उत्संगे च निजे कृत्वा मूर्ध्नि चाघ्राय हर्षितः ।। <br>
पुत्रि प्रदानकालस्ते कस्मै देया वराय च ।। ७ ।। <br>
नृपाय नृपपुत्राय संमताय द्विजाय वा ।। <br>
वृद्धाय बहुभार्याय ग्रामीणाय च पुत्रिणे ।। <br>
हर्षेण चावृतो राजा पुनः पप्रच्छ तां सुताम् ।। ८ ।। <br>
पृष्टा च सा यदा देवी न चोवाच नृपं प्रति ।। <br>
अधोमुखी च संजाता पुनः प्रोक्ता नृपेण तु ।। ९ ।। <br>
यदि मद्वचनं पुत्रि प्रतिभाति न सांप्रतम् ।। <br>
वरणं स्वेच्छया पुत्रि कुरु तर्हि स्वयंवरम्।।5.2.78.१०।। <br>
इत्युक्ता सा नृपतिना पित्रा प्रोक्ता पुनःपुनः ।। <br>
रुरोद सा वै करुणं श्रुत्वा तां कुत्सितां गतिम् ।। ११ ।। <br>
जहास चातिहासेन पुनः श्वासांश्च मुंचति ।। <br>
प्रहर्षं च पुनः क्षिप्रं प्राप्य वाष्पं च मुंचति ।। १२ ।। <br>
तामवस्थां गतां दृष्ट्वा पुत्री मुन्मत्ततां गताम्।। <br>
किमेतदिति भूपालो ग्रसिता किं ग्रहेण वै ।। १३ ।। <br>
भूतेन वा पिशाचेन मत्सुता लक्षणैर्युता ।। <br>
इति चिन्तापरो राजा यदा जातो यशस्विनि ।। १४ ।। <br>
तदा प्रोक्तस्तया पुत्र्या मा तात विमना भव ।। <br>
नाहं ग्रस्ता ग्रहेणेह न भूतेन न रक्षसा ।। १५ ।। <br>
न पिशाचेन यक्षेण तव कन्या महीपते ।। <br>
जातिस्मराहमुत्पन्ना श्रूयतां मम जन्म च ।। १६ ।। <br>
प्राग्ज्योतिषे पुरे विप्रो हरस्वामी बभूव ह ।। <br>
भार्याहं दुर्भगा जाता तस्य विप्रस्य पार्थिव ।। १७ ।। <br>
रूपयौवनसंपन्ना तस्य नाहं प्रिया विभो ।। <br>
सदा विद्वेषसंयुक्तो मयि निष्ठुरजल्पकः ।। १८ ।। <br>
नान्यस्य कस्यचिद्द्वेष्टा मुक्त्वा मां पृथिवीपते ।। <br>
पाणिग्रहणकाले तु ग्रहैः पापैर्विलोकिता ।। १९ ।। <br>
अहमूढां कुलीनेन द्विजेनातिगुणेन च ।। <br>
स चावलोकितो विप्रो ग्रहैः पुण्यैर्नराधिप ।। 5.2.78.२० ।। <br>
तेन मे वल्लभो राजन्न चाहं तस्य वल्लभा ।। <br>
स सदाचारसंयुक्तो वेदाध्ययनतत्परः ।। २१ ।। <br>
नान्यत्र कुरुते भावं ब्रह्मचर्यव्रते स्थितः ।। <br>
ततोऽहं क्रोधसंयुक्ता वशीकरणलंपटा ।। <br>
अपृच्छं प्रमदास्तात यास्त्यक्ताः पतिभिः किल ।। २२ ।। <br>
ताभिरुक्ता ह्यहं भूप वश्यो भर्त्ता भविष्यति ।। <br>
अस्माकं प्रत्ययो जातस्तस्मात्त्वं कर्तुमर्हसि ।। २३ ।। <br>
भेषजैर्विविधैश्चूर्णैर्मंत्रैर्मोहकरैः परैः ।। <br>
तैस्तैस्तु कृतलेपोऽपि भविता दासवत्पतिः ।। २४ ।। <br>
ततोऽहं त्वरिता गत्वा तासां वाक्येन भूपते ।। <br>
चूर्णं मन्त्रं गृहीत्वा च प्राप्ता भर्तृगृहं पुनः ।। २५ ।। <br>
प्रदोषे पयसा युक्तश्चूर्णो भर्त्तरि योजितः ।। <br>
ग्रीवायां च मया मन्त्रो न्यस्तः सर्वांगसंधिषु ।। २६ ।। <br>
यदा पीतश्च चूर्णस्तु मन्त्रेणातीव गुंठितः ।। <br>
वशगस्तत्क्षणाज्जातो मंत्रचूर्णप्रभावतः ।। २७ ।। <br>
द्वारदेशे स्थितः क्रंदन्दासोऽस्मि तव शोभने ।। <br>
त्राहि मां शरणं प्राप्तं त्वद्वशोहं च शोभने ।। २८ ।। <br>
तत्तस्य रुदितं ज्ञात्वा मंत्रमाहात्म्यतो नृप ।। <br>
स्वस्थीकरणयोगेन तदा स्वस्थः कृतः पतिः ।। २९ ।। <br>
ततः प्रभृति कांतो मे वश्योऽभूद्भवने स्थितः ।। <br>
पंचत्वं च गता काले तथा नारकयातनाम्।।5.2.78.३०।। <br>
ताम्रभ्राष्ट्रे च दग्धाहं युगानि दश पंच च।। <br>
सूक्ष्माणि तिलमात्राणि कृत्वा खंडान्यनेकशः।।<br>
छेदिता कालसूत्रेण पीडिता घ्राणयंत्रके।।३१।। <br>
क्वाथीभूता तप्ततैलैर्घटे दर्व्याथ लोडिता।।<br>
पिष्टा चैव शिलापृष्ठे कुट्टिता लोहमुद्गरैः।।३२।।  <br>
दलिता दंतदलने दग्धाहं रौरवे भृशम्।। <br>
अधोमुखी विनिक्षिप्ता त्वमेध्ये पूयशोणिते ।। ३३ ।। <br>
यान्यापि युवती तात भर्तुर्वश्यं समाचरेत् ।। <br>
वृथा धर्मादुराचारा पच्यते नरके भृशम् ।।३४।। <br>
भर्त्ता नाथो गुरुर्भर्ता भर्त्ता वै दैवतं परम् ।। <br>
भर्त्ता स्वमी सुहृद्भर्त्ता भर्ता च परमं पदम् ।। ३५ ।। <br>
तुष्टे भर्त्तरि नारीणां तुष्टाः स्युः सर्वदेवताः ।। <br>
विमुखे विमुखाः सर्वे तस्मात्सेव्यः सदा पतिः ।। <br>
भस्मीभवति सा नारी यया भर्त्ता न तोषितः ।। ३६ ।। <br>
यस्य प्रसादात्प्राप्यंते भोगाश्च विविधाः सदा ।। <br>
तं वश्यं कुरुते या च सा कथं सुखमाप्नुयात् ।। ३७ ।। <br>
तिर्यग्योनिशतं याति कृमिपक्षिशतानि च ।। <br>
तस्मात्तत्तत्सदा कार्यं स्त्रीभिर्भर्तृवचः किल ।। ३८ ।। <br>
एवं पुनर्मया भुक्ता नरका भृशदारुणाः ।। <br>
तिर्यग्योनिसहस्रं तु कर्मणा कुत्सितेन च ।। ।। ३९ ।। <br>
किंचित्पातकशुद्ध्यर्थं चंडालस्य च वेश्मनि ।। <br>
जाताहमतिरूपेण पीडिता विविधैर्व्रणैः।।5.2.78.४०।।<br>
सारमेयैर्वृता दीना भक्ष्यमाणा पुनःपुनः ।।<br>
दुष्टाहं भक्ष्यमाणापि मार्गे रुद्धा वृकैरहम् ।। <br>
तैरहं तुद्यमानापि महाकालवनं गता ।।४१।। <br>
दृष्टो मया महादेवो दैवतो मृगमाणया ।। <br>
समीपे देवदेवस्य पिप्पलादेश्वरस्य च ।। ४२ ।। <br>
तस्य दर्शनमात्रेण गता शक्रपुरं प्रति ।। <br>
विमानेन सुदीप्तेन किंकिणीजालमालिना ।। <br>
दिव्यांबरधरा दिव्या दिव्यमालाविभूषणा ।। ४३ ।। <br>
तत्राहं पूजिता देवैः स्तुताहं चारणैस्तथा ।। <br>
दर्शनात्तस्य लिंगस्य जाताहं तव वेश्मनि ।। ४४ ।। <br>
वल्लभा रूपसंपन्ना शाकले नगरे शुभे ।। <br>
स्मृत्वा तु कुत्सितां योनिं विलापश्च कृतो मया ।। ४५ ।। <br>
स्मृत्वा लिंगस्य माहात्म्यं हर्षो जातस्तु तत्क्षणात् ।। <br>
तन्मे नैव च वातूल्यं गृहीता न ग्रहेण च ।। ४६ ।। <br>
जाता जातिस्मरा तात ब्रह्मचर्यव्रते स्थिता ।। <br>
अतो यास्यामि तं देवं दर्शनार्थं पुनः प्रभो ।। <br>
यथा न भूयो मे जन्म स्याच्च संसारसागरे ।। ४७ ।। <br>
इति पुत्रीवचः श्रुत्वा चित्रसेनो महीपतिः ।। <br>
सभृत्यमंत्रिसहितो महाकालवनं गतः ।। ४८ ।। <br>
ददर्श तत्र तल्लिंगं पूजयामास भक्तितः ।। <br>
सापि दृष्ट्वैव तल्लिंगं तस्मिंल्लिंगे लयं गता ।। ४९ ।। <br>
राजा च पुत्रवाञ्जातो लिंगदर्शनतः प्रिये ।। <br>
बभूव चक्रवर्ती स यथा स्वायंभुवो मनुः ।। 5.2.78.५० ।। <br>
एतस्मिन्नंतरे देवि दृष्ट्वा देवे लयं गताम् ।। <br>
राजपुत्रीं महादेवि कृतं नाम मुदान्वितैः ।। ५१ ।। <br>
अविमुक्तस्य लिंगस्य दर्शनादेव तत्क्षणात् ।। <br>
अविमुक्तेश्वरो देव इति ख्यातो भवत्विति ।।५२।। <br>
योऽसौ काश्यां प्रसिद्धोऽस्ति देवो विश्वेश्वरः शिवः ।। <br>
स चैवात्र सुविख्यातोऽविमुक्तेश्वरसंज्ञया ।। ५३ ।। <br>
वाराणसी यथा पुण्या तथावंती च मुक्तिदा ।। <br>
तस्या दशगुणं पुण्यं श्रूयतेऽत्र विशेषतः ।। ५४ ।। <br>
तस्माद्विश्वेश्वरो देवः समायातः कुशस्थलीम्।। <br>
यत्रागत्य सुविद्वांसो मानवाः शंसितव्रताः ।।५५।। <br>
पश्यंति परया भक्त्या ह्यविमुक्तेश्वरं शिवम् ।। <br>
तेषां मुक्तिर्न संदेहो भविष्यति सुनिश्चला ।। ५६ ।। <br>
अमुक्ता नैव पश्यंति मुक्ताः पश्यंति सर्वदा ।। <br>
ब्रह्मचर्यव्रतैः सम्यगिष्टैः सर्वमखैर्भवेत् ।। ५७ ।। <br>
तत्फलं प्राप्यते सम्यगविमुक्तेशदर्शनात् ।। <br>
नैःश्रेयसी गतिः पुण्या दर्शनादेव जायते ।। ५८ ।। <br>
या गतिः प्राप्यते सांख्यैयोगैर्वा या गतिर्भवेत् ।।<br>
सा गतिः नाप्यते सम्यगविमुक्तेशदर्शनात् ।। ५९ ।। <br>
जन्ममृत्युभयं हित्वा स याति परमां गतिम् ।। <br>
यः पूजयति भावेन ह्यविमुक्तेश्वरं शिवम् ।। ।। 5.2.78.६० ।। <br>
ब्रह्महापि च यो गच्छेदविमुक्तेश्वरं यजेत् ।।<br>
तस्य लिंगस्य माहात्म्यात्सर्व्वपापान्निवर्त्तते ।। ६१ ।। <br>
शाठ्येनापि च यः पश्येदविमुक्ते श्वरं शिवम्।। <br>
स मुंचति जरां मृत्युं जन्म चैतदशाश्वतम् ।। ६२ ।। <br>
स्मृतः संपूजितो भक्त्या स्तुतो वा विविधैः स्तवैः ।। <br>
मुक्तिं ददाति देवेशो ह्यवि मुक्तेश्वरः शिवः ।। ६३ ।। <br>
एष ते कथितो देवि प्रभावः पापनाशनः ।। <br>
अविमुक्तेश्वरेशस्य हनुमत्केश्वरं शृणु ।। ६४ ।। <br>
इति श्रीस्कांदे महापुराण <br>
<br>
<br>
</span>
