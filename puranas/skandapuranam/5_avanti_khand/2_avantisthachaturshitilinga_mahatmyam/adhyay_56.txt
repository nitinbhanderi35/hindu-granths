<span style="font-size: 14pt; line-height: 175%">।। श्रीमहादेव उवाच ।। ।। <br>
षट्पंचाशत्तमं विद्धि रेवंतेश्वरसंज्ञकम् ।। <br>
यस्य दर्शनमात्रेण परा सिद्धिः प्रजायते ।। १ ।। <br>
असहंती पुरा संज्ञा रवेस्तेजोऽतिदुःसहम् ।। <br>
तपः कर्त्तुं गता देवि ज्ञाता सूर्येण सुव्रता ।। २ ।। <br>
अश्वरूपं ततः कृत्वा जगामाथोत्तरान्कुरून् ।। <br>
ददृशे तत्र संज्ञां च वडवारूपधारिणीम् ।। ३ ।। <br>
गता सा सम्मुखं तस्य पृष्ठरक्षणतत्परा ।। <br>
ततोभून्नासिकायोगस्तयोस्तत्र समेतयोः ।। ५ ।। <br>
नासत्य दस्रौ तनयावश्ववक्त्रौ विनिर्गतौ ।। <br>
रेतसोंऽते च रेवंतः खड्गी चर्मी तनुत्रधृक् ।। ६ ।। <br>
अश्वारूढः समुद्भूतस्ततो बाणधनुर्द्धरः ।। <br>
तेन वै जातमात्रेण अश्वारूढेन लीलया ।। <br>
निर्जितं च जगच्चेदं सदेवासुरमानुषम् ।।७ ।। <br>
ततो देवाः पराभूता ब्रह्माणं शरणं गताः ।। <br>
प्रणम्य कथयामासुर्भयकंपितकं धराः ।। ८ ।। <br>
अस्माकं विभवं तेजो रविपुत्रेण नाशितम् ।। <br>
रेवंतेन सुरेंद्रेण शृणु लोकपितामह ।। ९ ।। <br>
तस्य गात्रसमुद्भूतो वह्निर्धावति काल जित् ।। <br>
ज्वलंति पादपास्तेन पतंति शिखराणि च ।। 5.2.56.१० ।। <br>
सर्वतो व्याकुलीभूतं हाहाकारमचेतनम् ।। <br>
तेनैव पीडितं सर्वं ज्वालामालासमाकुलम् ।। ११ ।। <br>
दशदिक्षु प्रवृत्तोऽयं समृद्धो हव्यवाहनः ।। <br>
सर्वं किंशुकसंकाशं प्रज्वलन्निव दृश्यते ।। १२ ।। <br>
इति तेषां वचः श्रुत्वा ब्रह्मणोक्तं वरानने ।। <br>
ज्ञातं मया सुरश्रेष्ठा भवतां कार्यमीदृशम् ।। १३ ।। <br>
भविष्यति च वस्तच्च कांक्षितं यत्सुरोत्तमाः ।। <br>
गच्छध्वं सहसा तस्माच्छंकरं शरणं सुराः ।। १४ ।। <br>
ब्रह्मणो वचनं श्रुत्वा ममांतिकमुपागताः ।। <br>
त्रिदशा भयसंत्रस्ता नत्वा मामि दमब्रुवन् ।। १५ ।। <br>
आदित्यतनयेनैव रेवंतेन महेश्वर ।। <br>
दग्धं त्रिभुवनं सर्वं शरीरस्थेन वह्निना ।। <br>
तेजसा महता चैव विक्रमेण बलेन च ।। १६ ।। <br>
असाध्यः किल सोऽस्माकं सर्वेषां देवसत्तम ।। <br>
भवान्प्रभवते तस्य नान्यः शंकर कश्चन ।। १७ ।। <br>
त्वां प्रपद्यामहे सर्वे भयार्त्ताः शरणार्थिनः ।। <br>
शरणं वरदं देवं त्रिदशानां महेश्वर ।। १८ ।। <br>
मया स्मृतः सूर्यपुत्रो रेवंतस्तत्क्षणात्प्रिये ।। <br>
प्राप्तः प्रीतिप्रसन्नात्मा वचनं चेदमब्रवीत् ।। १९ ।। <br>
किं मया देव कर्त्तव्यं ब्रूहि सर्वमशेषतः ।। <br>
ततो मया सूर्यपुत्र उत्संगे च कृतस्तदा ।। 5.2.56.२० ।। <br>
स्नेहादाचुंबितो मूर्ध्नि परिष्वक्तः पुनःपुनः ।। <br>
ददामि ते महाभाग वरं वरय सुव्रत ।। २१ ।। <br>
परितुष्टोस्मि ते कामं यथेष्टं काममाप्नुहि ।। <br>
इदमाज्ञापयामि त्वां श्रेयश्चैवमवाप्स्यसि ।। २२ ।। <br>
ममाभीष्टं परं स्थानं विद्यते पृथिवीतले ।। <br>
अक्षयं प्रलये पुत्र महाकालवनं शुभम् ।। <br>
तत्र दास्यामि ते स्थानं तत्र कीर्त्तिर्भविप्यति ।। २३ ।। <br>
पूर्वे कंटेश्वरस्यापि स्थानं परमदुर्ल्भम् ।। <br>
तत्र त्वं वस रेवंत लिंगं द्रक्ष्यसि शाश्वतम् ।। २४ ।। <br>
सर्वदा त्रिदशैः पूज्यो भविष्यसि न संशयः ।। <br>
गुह्यकाधिपतिस्त्वं च स्वर्गलोके भविष्यसि ।। २५ ।। <br>
अश्वशालासु सर्वासु पूजनीयो भविष्यसि ।। <br>
नृपतीनां गृहे चैव वसिष्यसि सुपूजितः ।। २६ ।। <br>
तेजो मदीयं तत्स्थानं लिंगाकारं सनातनम् ।। <br>
पूजितं त्रिदशैस्तत्र संसेव्यं यत्नतस्त्वया ।। २७ ।। <br>
एवमुक्तो मया देवि रेवंतो रविजस्तदा ।। <br>
जगामाकाशमाविश्य महाकालवनं क्षणात् ।। २८ ।। <br>
ददर्श तत्र तल्लिंगं ज्योतीरूपं सनातनम् ।। <br>
सूर्यपुत्रस्तु रेवंतो दृष्टो लिंगेन पार्वति ।। २९ ।। <br>
प्रोक्तः प्रणयपूर्वेण दिष्ट्या दृष्टोऽसि सूर्यज ।। <br>
अद्यप्रभृति ते नाम्ना ख्यातिं यास्यामि भूतले ।। 5.2.56.३० ।। <br>
स्थातव्यं मत्समीपे तु सूर्यपुत्र त्वया सदा ।। <br>
अक्षया भविता कीर्त्तिस्त्वदीया भुवनत्रये ।। ३१ ।। <br>
रेवंतेश्वरसंज्ञोऽहं भविष्यामि न संशयः ।। <br>
ये मां द्रक्ष्यंति रेवंत भक्त्या परमया युताः ।। <br>
तेषामश्वा भविष्यंति विजयो यश ऊर्जितम् ।। ३२ ।। <br>
ऐश्वर्यं दानशक्तिश्च पुत्रपौत्रमनंतकम् ।। <br>
गुह्यकानां पतिर्भूत्वा स्वर्गलोके स वत्स्यति ।। ३३ ।। <br>
लिंगस्य वचनं श्रुत्वा प्रोक्तं वै रविसूनुना ।। <br>
रेवंतेन विशालाक्षि संतुष्टेनांतरात्मना ।।३४।।<br>
देहि मे ह्यचला भक्तिं देहि मे स्थानमुत्तमम् ।। <br>
देहि मे परमं ज्ञानं ध्रुवां कीर्तिं च देहि मे ।। ३५ ।। <br>
भगवन्भूतभव्येश भवबंधभयापह । <br>
संस्कृतार्थोऽस्मि संजातस्तव देवस्य दर्शनात् ।। ३६ ।। <br>
जन्मकोटिसुसंशुद्धा ये त्वां पश्यंति देहिनः ।। <br>
न तेषां पुनरावृत्तिर्घोरसंसारसागरे । ।। ३७ ।। <br>
इत्युक्त्वा रविसूनुर्वै रेवंतो रविवल्लभः ।। <br>
रेवंतेश्वरदेवस्य समीपे संव्यवस्थितः ।। ३८ ।। <br>
एष ते कथितो देवि प्रभावः पापनाशनः । <br>
रेवंतेश्वरदेवस्य घंटेश्वरमथो शृणु ।। ३९ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडे चतुरशीतिलिङ्ग माहात्म्ये रेवंतेश्वरमाहात्म्यवर्णनंनाम षट्पञ्चाशत्तमोऽयायः ।। ५६ ।। <br>
<br>
<br>
</span>
