<span style="font-size: 14pt; line-height: 175%">।। श्रीमहादेव उवाच ।। ।। <br>
पंचत्रिंशत्तमं देवर्मिद्रेश्वरमनुत्तमम् ।। <br>
महासिद्धिप्रदं देवि ब्रह्महत्याविनाशनम् ।। १ ।। <br>
आसीत्प्रजापतिस्त्वष्टा तस्य पुत्रः कुशध्वजः ।। <br>
स्वकर्मनिरतो दांतो वासवेन निपातितः ।। २ ।। <br>
तस्य पुत्रं हतं श्रुत्वा त्वष्टा क्रुद्धः प्रजापतिः ।। <br>
अवलुच्य जटामेकामिदं वचनमब्रवीत् ।। ३ ।। <br>
अद्य पश्यंतु मे वीर्यं त्रयो लोकाः सदेवताः ।। <br>
स च पश्यतु दुर्बुद्धिर्ब्रह्महा पाकशासनः ।। ४ ।।<br>
&nbsp;स्वकर्मनिरतो येन मत्सुतो विनिपातितः ।। <br>
इत्युक्त्वा कोपरक्ताक्षो जटामग्नौ जुहाव ताम् ।। ५ ।। <br>
ततो वृत्रः समुत्तस्थौ ज्वालामालासमाकुलः ।। <br>
महाकायो महादंष्ट्रो भिन्नांजनचयप्रभः ।।६।। <br>
इंद्रशत्रुरमेयात्मा त्वष्टुस्तेजोऽभिबृंहितः ।। <br>
अहन्यहनि सोऽवर्द्धदिषुपातं महाबलम् ।।७।। <br>
वधाय चात्मनो दृष्ट्वा वृत्रं शक्रो महासुरम्।। <br>
चिंतयामास सहसा किं कृतं सुकृतं भवेत् ।। ८ ।। <br>
एतस्मिन्नंतरे प्राप्तो वृत्रो बलवतां वरः ।। <br>
ददर्श वासवं तत्र देवैः सार्द्धं वरानने ।। ९ ।। <br>
दैत्यो वृत्रो महाकायश्चक्रे संग्राममुल्बणम् ।। <br>
नानाशस्त्रास्त्रसंक्षोभं भटसंघट्टसंकटम् ।। 5.2.35.१० ।। <br>
छिन्नभिन्नतनुत्राणक्रोधरक्तधरातलम् ।। <br>
लूनाननाब्जप्रकरं करपल्लवदुर्गमम् ।।११।।<br>
कबंधसंघघटनं घटितामरसैनिकम् ।। <br>
विकीर्णाभरणस्फीतस्फुरद्योधांगभूषणम् ।। १२ ।। <br>
कल्लोलरुधिरोद्गारपाटलीकृतदिङ्मुखम् ।। <br>
तस्मिन्रणे महाभीमे देवान्भित्त्वा सगुह्यकान् ।। १३ ।। <br>
वासवं बंधयित्वा तु स्वर्गलोकं जगाम ह ।। <br>
राज्यं चकार निःशंको निस्सपत्नं वरानने ।। १४ ।। <br>
ततस्तु बद्धे देवेंद्रे बृहस्पतिरुदारधीः ।। <br>
आजगाम तमुद्देशं यत्र बद्धः शतक्रतुः ।। १५ ।। <br>
दृष्ट्वा तथाविधं शक्रमाशीर्भिरभिनंद्य च ।। <br>
बंधनान्मोचयित्वा तु प्रोवाचेदं वचस्तदा ।। १६ ।। <br>
अनुकूलो न कालोयं सुरेशस्य तवाधुना ।। <br>
उद्योगः सुमहान्दृष्टः संघातश्च सुरद्विषाम् ।। <br>
दृष्टा हि प्रवराः सर्वे मया तत्र महासुराः ।। १७ ।। <br>
एकैकोपि विजेतुं त्वां शक्तः स्यादिति मे मतिः ।। <br>
न तादृक्संगमः शक्र कदाचित्सुरविद्विषाम् ।। <br>
दृष्टो वापि श्रुतो वापि यादृशो ह्यवलोकितः ।। १८ ।। <br>
बृहस्पतिवचः श्रुत्वा शक्रः संभ्रममागमत ।। <br>
ध्यात्वा मुहूर्त्तं प्रोवाच बृहद्बुद्धे बृहस्पते ।।१९।। <br>
किमत्र प्रतिकर्त्तव्यं वद तावद्बृहस्पते ।। <br>
बहवो बलवंतश्च दानवाः स्वल्पकैर्दिनैः।।<br>
मत्सकाशं समेष्यंति स च वृत्रो महा बलः ।। 5.2.35.२० ।। <br>
इति शक्रवचः श्रुत्वा बृहस्पतिरुवाच तम् ।। <br>
उपायः क्रियतां तूर्णं गच्छ शक्र ममाज्ञया ।। २१ ।। <br>
महाकालवने रम्ये खंडेश्वरस्य दक्षिणे ।। <br>
सर्वसंपत्करं लिंगं विद्यते तत्र वासव ।। २२ ।। <br>
तदाराधय यत्नेन तत्ते कामं प्रदास्यति ।। <br>
बृहस्पतिवचः श्रुत्वा शक्रः शीघ्रतरं गतः ।। २३ ।। <br>
महाकालवने देवि दृष्ट्वा लिंगमनुत्तमम् ।। <br>
स्तुतिं चकार सहसा भक्तिनम्रात्मकंधरः ।। २४ ।। <br>
नमो देवाधिदेवाय शंकराय वृषाय च ।। <br>
काम्याय बहुरूपाय व्यालयज्ञोपवीतिने ।। <br>
वरेण्याय नमो नित्यं नमस्ते सर्वकामद ।। २५ ।। <br>
आद्यः प्रजा सृष्टिकरस्त्वमेव कालः प्रजाः संहरसि त्वमेव ।। <br>
अपांपतिर्भूतपतिस्त्वमेव धनेश्वरस्त्वं दहनस्त्वमेव ।। २६ ।। <br>
चंद्रश्च सूर्यः पवन स्त्वमेव धाता विधाता परमः पुराणः ।। <br>
जलाशयस्त्वं वरुणस्त्वमेव शैलोत्तमस्त्वं भुजगेश्वरश्च ।। <br>
डिंडिर्महाकाल वृषस्त्वमेव विनायको गुह्यवरस्त्वमेव ।। २७ ।। <br>
इतीरितां स्तुतिं श्रुत्वा लिंगेनोक्तः शतक्रतुः ।। <br>
गच्छ शक्र ममादेशान्मत्तेजोबृंहितो रणे ।। <br>
हनिष्यसि न संदेहो वृत्रं रिपुविदारण ।। २८ ।। <br>
तस्य लिंगस्य माहात्म्यादपां फेनेन पार्वति ।। <br>
जघान समरे वृत्रं पश्यतां त्रिदशद्विषाम् ।। २९ ।। <br>
निहत्य दानवान्पश्चाल्लीलया रणकर्कशः ।। <br>
उवाचेन्द्रस्तदा देवान्हतो वृत्रो महारणे ।। 5.2.35.३० ।। <br>
त्रैलोक्याध्यक्षतां प्राप्ता भवंतो मत्पराक्रमात् ।। <br>
एवमुक्तास्तु शक्रेण ते देवा विस्मयान्विताः ।। ३१ ।। <br>
अस्य देवस्य माहात्म्याद्धतो वृत्रो महासुरः ।। <br>
शरीरे च स्थिताः पापा दर्शनात्संक्षयं गताः ।। ३२ ।। <br>
इन्द्रेणाराधितो यस्माद्देवदेवो महेश्वरः ।। <br>
तस्मादिंद्रेश्वरोनाम ख्यातो भुवि भविष्यति ।। ३३ ।। <br>
दर्शनादस्य लिंगस्य पुरीमिंद्रस्य शोभनाम् ।। <br>
पापिनोपि गमिष्यंति सर्वपातकवर्जिताः ।। ३४ ।। <br>
यः पश्यति नरो नित्यं श्रीइन्द्रेश्वरसंज्ञकम् ।। <br>
स मुक्तः पातकैः सर्वैर्दिवि मोदिष्यते चिरम् ।। ३५ ।। <br>
इंद्रेणाराधितं लिंगं भक्त्या यः पूजयिष्यति ।। <br>
स याति वै परं स्थानं दिव्यकल्पचतुष्टयम् ।। ३६ ।। <br>
येन चेंद्रेश्वरो देवो भक्त्या सम्यक्प्रपूजितः ।। <br>
तेन विष्णुप्रभृतयो वयं सर्वे सवासवाः ।। <br>
मुनयो लोकपालाश्च पूजिताः स्युर्न संशयः ।। ३७ ।। <br>
इत्युक्तः स सुरैः शक्रो वैकुण्ठाद्यैः समंततः ।। <br>
तैरेव सहितो देवो जगामाथ त्रिविष्टपम् ।। ३८ ।। <br>
इंद्रेश्वरस्य देवस्य प्रभावः कथितस्त्वयम् ।। <br>
मार्कंडेयेश्वरं देवं शृणु पार्वति सांप्रतम् ।। ३९ ।। <br>
इति श्रीस्कांदे महापुराण एकाशीतिसाहस्र्यां संहितायां पंचम आवन्त्यखण्डे चतुरशीतिलिंगमाहात्म्य इन्द्रेश्वरमाहात्म्यवर्णनंनाम पंचत्रिंशोऽध्यायः ।। ३५ ।।<br>
<br>
<br>
</span>
