<span style="font-size: 14pt; line-height: 200%">॥ श्रीमहादेव उवाच ॥ ॥ <br>
इंद्रद्युम्नेश्वरं विद्धि शिवं पंचदशं प्रिये ॥ <br>
यस्य दर्शनमात्रेण यशः कीर्तिश्च जायते ॥ १ ॥ <br>
आसीद्राजा पुरा देवि इंद्रद्युम्नो महीपतिः ॥ <br>
येनेयं रक्षिता पृथ्वी पिता पुत्रमिवौरसम् ॥ २ ॥ <br>
दृष्ट्वा सोऽथ बहून्यज्ञान्भूमौ प्रचुरदक्षिणान्॥ <br>
गतः स्वर्गं महात्मा वै सर्वकामफलप्रदम् ॥ ३ ॥ <br>
स चाथ प्रत्युतः स्वर्गान्नष्टकीर्तिर्यदा क्षितौ ॥ <br>
पपात भूमौ सहसा गतपुण्यो नरा धिपः ॥ <br>
पतितश्चिंतयामास भ्रशं शोकपरिप्लुतः ॥ ४ ॥ <br>
कृतस्य कर्मणस्त्वत्र भुज्यते यत्फलं दिवि ॥ <br>
न चान्यत्क्रियते तद्यद्भूतलस्थेन भुज्यते ॥५॥<br>
सोऽत्र दोषो मतस्तस्यामतस्तत्पतनं च यत् ॥ <br>
पतनात्तु महद्दुःखं परितापश्च जायते ॥६॥ <br>
स्वर्गभाजो भवंतीह यावत्कीर्तिश्च जायते ॥ <br>
दिवं स्पृशति भूमिं च शब्दः पुण्यस्य कर्मणः॥ <br>
यावत्स शब्दो भवति तावत्पुरुष उच्यते ॥७॥ <br>
अकीर्तिः कीर्त्त्यते यस्य लोके भूतस्य कस्यचित्॥ <br>
स पतत्यधमाँल्लोकान्यावच्छब्दोऽस्य कीर्त्तितः ॥ ८ ॥ <br>
तस्मात्कल्याणवृत्तः स्यादन्यथा पतनं भुवि ॥ <br>
विधाय वृत्तं पापिष्ठं कीर्तिमेवाभिवर्द्धयेत् ॥ ९ ॥ <br>
अत्यंतं श्लाघयाम्यत्र कीर्त्तिं स्वर्गकरां पराम् ॥ <br>
देवैरपि हि सा कीर्तिः कांक्ष्यते परमा यतः ॥ 5.2.15.१० ॥ <br>
यावत्कीर्त्तिर्मनुष्याणां वर्त्तते भुवि चाक्षया ॥ <br>
तेजः पुंजेन युक्तानि शरीराणि भवंति हि ॥ ११ ॥ <br>
न स्वेदो न च दौर्गंध्यं पुरीषं मूत्रमेव वा ॥ <br>
तेषां निर्वचनं राजा विधाता च त्रिविष्टपे ॥ <br>
उह्यंते ते विमानैश्च नानाभरणभूषिताः ॥ १२ ॥ <br>
एवं विमृश्य नृपतिरिंद्रद्युम्नो वरानने ॥ <br>
स्वर्गकामो जगामाथ हिमवंतं नगोत्तमम् ॥ १३ ॥ <br>
यत्र तेपे तपस्तीव्रं मार्कण्डेयो महामुनिः ॥ <br>
दृष्ट्वा प्रणम्य शिरसा साष्टांगं च पुनःपुनः ॥ <br>
पप्रच्छ विनयोपेतस्तमृषिं शंसितव्रतम् ॥ १४ ॥ <br>
विदितास्तव धर्मज्ञ देवदानवराक्षसाः ॥ <br>
राजवंशाश्च विविधा ऋषिवंशाश्च शाश्वताः ॥ १५ ॥ <br>
न तेऽस्त्यविदितं किञ्चिदस्मिँल्लोके द्विजोत्तम ॥ <br>
एतदिच्छाम्यहं श्रोतुं तत्त्वेन कथ्यतां त्वया ॥ <br>
कथं कीर्त्तिर्ध्रुवा लोके जायते किं तपःफलात् ॥ १६ ॥ <br>
॥ मार्कण्डेय उवाच ॥ ॥ <br>
हंत ते कथयिष्यामि यतः कीर्तिं समीहसे ॥ <br>
यावत्कीर्तिर्भूमिसंस्था तावद्वस सुरैः सह ॥ <br>
तद्गच्छ शीघ्रं धर्मज्ञ महाकालवनोत्तमम् ॥ १७ ॥ <br>
कल्कलेश्वरदेवस्य समीपे वाम भागतः ॥ <br>
लिंगं पापहरं तत्र समाराधय यत्नतः ॥ १८ ॥ <br>
तस्याभ्यर्चनमात्रेण लप्स्यसे कीर्तिमुत्तमाम् ॥ <br>
स्वर्गं सनातनं चैव यत्सुरैरपि दुर्ल्लभम् ॥ ॥ १९ ॥ <br>
गत्वा स पूजयामास तल्लिंगं कीर्तितं त्विदम् ॥ <br>
ततो देवाः सगन्धर्वाः प्रशस्य च मुदान्विताः ॥ 5.2.15.२० ॥ <br>
अन्तरिक्षे विमानस्था प्रोचुर्वाचं नराधिपम् ॥ <br>
त्वत्कीर्त्तिर्निर्मला जाता लिंगस्यास्य समर्चनात् ॥ २१ ॥ <br>
अद्यप्रभृति राजेंद्र लिंगं त्वन्नाम नामतः ॥ <br>
ख्यातिं यास्यति लोकेऽस्मिन्निंद्रद्युम्नेति निश्चितम्॥ २२ ॥ <br>
इन्द्रद्युम्नेश्वरं देवं पूजयिष्यंति ये नराः ॥ <br>
सर्वपापविनिर्मुक्ता विमानैः सर्वकामिकैः ॥ २३ ॥ <br>
स्वर्गं यास्यंति ते हृष्टाः स्तूयमानाः सुरर्षिभिः॥ <br>
किंचिच्च दुर्लभं लोके तेषां नैव भविष्यति॥२४॥ <br>
दर्शनं ये करिष्यंति लोभाद्वापि प्रसंगतः॥ <br>
तेषां कीर्तिर्यशः पुण्यं धर्मश्चैवं भविष्यति ॥ २५ ॥ <br>
न स्वर्गात्पतनं तेषां यावदिंद्राश्चतुर्द्दश ॥ <br>
ये च पूजां करिष्यंति चतुर्दश्यां विशेषतः ॥ <br>
ते कुलं तारयिष्यंति मातृकं पैतृकं सदा ॥ २६ ॥ <br>
इत्युक्ता त्रिदशाः सर्वे लिंगं संपूज्य यत्नतः ॥ <br>
इंद्रद्युम्नेन सहिताः पुनः स्वर्गं गताः प्रिये ॥ २७ ॥ <br>
एष ते कथितो देवि प्रभावः पापनाशनः ॥ <br>
इन्द्रद्युम्नेशदेवस्य श्रूयतामपरः प्रिये ॥ २८ ॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिंगमाहात्म्य इन्द्रद्युम्नेश्वरमाहात्म्यवर्णनंनाम पंचदशोऽध्यायः ॥ १५ ॥ छ ॥ <br>
<br>
<br>
</span>
