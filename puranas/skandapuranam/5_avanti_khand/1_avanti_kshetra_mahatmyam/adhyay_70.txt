<span style="font-size: 14pt; line-height: 175%">।। सनत्कुमार उवाच ।। ।। <br>
मेरोश्च दक्षिणे भागे दुग्धकुण्डोत्तरे तथा ।। <br>
ऋषभः पर्वतश्रेष्ठो देवगन्धर्वसेवितः ।। १ ।। <br>
यत्र देवांगना रम्याः क्रीडन्ति सततं द्विज ।। <br>
तत्र रम्यसरोनाम तिष्ठते सर्वकामदम् ।। २ ।। <br>
तत्र तीर्थे नरः स्नात्वा सुभगो जायते ध्रुवम् ।। <br>
देवैश्च क्रीडते नित्यं भुवि विख्यातकः परम् ।। ३ ।। <br>
भाद्रपदसिताष्टमी मैत्रर्क्षेण समन्विता ।। <br>
तद्दिनेऽत्र समागम्य स्नानदानादिकाः क्रियाः ।। ४ ।। <br>
करोति सततं व्यास तेषां लोकाः सनातनाः ।। <br>
मेरोश्चेशानके तीर्थं दिव्यं परम शोभनम् ।।५।। <br>
बिन्दुसरेति विख्यातं सर्वकामवरप्रदम्।। <br>
गंगा सरस्वती पुण्या शरयूश्च पयस्विनी ।।६।। <br>
एताः सरिद्वरा यातास्तत्र सत्यवतीसुत ।। <br>
ये सिद्धा ये च साध्याश्च तपस्विनो धृतव्रताः।।७।।<br>
उपासांचक्रिरे तत्र तस्य तीर्थस्य सर्वदा ।। <br>
तस्मिंस्तीर्थे नरः स्नात्वा सर्वार्थान्प्राप्नुते ध्रुवम् ।।८।। <br>
भाद्रपदे च शुक्ला वै चतुर्थी या प्रकीर्तिता।।<br>
सिद्धा सा सर्वदा प्रोक्ता यत्र जातो गणाधिपः।।९।।<br>
मनःकामेश्वरः ख्यातः सर्वकामवरप्रदः ।। <br>
तस्य तीर्थे नरः स्नात्वा दृष्ट्वा देवं गणेश्वरम्।। <br>
मनोरथशतं प्राप्य कामचारी भवेन्नरः ।।5.1.70.१०।। <br>
।। व्यास उवाच ।। ।। <br>
अस्मिन्क्षेत्रे शुभे ब्रह्मन्महाकालवनोत्तमे ।।११।। <br>
तीर्थानि कतिसंख्यानि देवतायतनानि च ।। <br>
यानि कानि च ख्यातानि तानि नो वद विस्तरात्।। १२ ।। <br>
।। सनत्कुमार उवाच ।। ।। <br>
शृणु व्यास ऋषिश्रेष्ठ कथां पापहरां पराम् ।। <br>
अवन्त्यां यानि तीर्थानि लिंगानि च महामुने ।। १३ ।। <br>
तानि वर्णयितुं शक्तः स्वयंभूश्चतुराननः ।। <br>
वर्षाणामयुतैः षड्भिर्न च वक्तुं  कथंचन ।। १४ ।। <br>
यावंतो मेघमालानां बिंदवो हि स्रवंति च ।। <br>
धरित्र्यां तृणसंख्या वै पृथिव्यां सिकतास्तथा ।।१५।। <br>
नभसो ज्योतिषां संख्यां वक्तुं कोऽपि न शक्नुते ।। <br>
न हि तीर्थलिङ्गसंख्याः संत्यवंत्यां तपोधन ।।१६।। <br>
अंतरिक्षे च मेदिन्यां तीर्थभूता पुरी त्वियम् ।। <br>
वापीकूपतडागादि प्रस्रवोद्गरणानि च ।। १७ ।। <br>
नद्यः सरांसि खाताश्च तीर्थभूतं हि सर्वशः ।। <br>
तथापि देवयात्रायां प्रसंगेन निबोध मे ।। १८ ।। <br>
यानि कानि च मुख्यानि तानि तुभ्यं वदाम्यहम् ।। <br>
यज्ज्ञात्वा मोक्ष्यसे नित्यं पूर्वाऽऽचीर्णशुभाशुभैः ।। १९ ।। <br>
प्रातरुत्थाय यो नित्यं शुचिः प्रयत मानसः ।। <br>
विष्णुस्मरणसंपन्नः सर्वकामक्रियादिकम् ।। 5.1.70.२० ।। <br>
कृत्वा वै सर्वगंधादितिलाक्षतसमन्वितः।। <br>
स्नात्वा रुद्रसरे तात तथैव च व्रतं चरेत् ।। २१ ।। <br>
ऊर्जमाधवयोश्चैव वैशाखाऽऽषाढयोस्तथा ।। <br>
शिवरात्र्यां विशेषेण देवयात्रा प्रशस्यते ।।२२।। <br>
यस्य देवस्य यत्तीर्थं यस्य देवस्य संनिधौ ।।। <br>
तत्राभिषेकः कार्यो वै देवतायाश्च पूजनम् ।।२३।। <br>
विधिवच्चाचरेद्यस्तु स सर्वंफलमश्नुते ।। <br>
तस्मात्सर्वप्रयत्नेन देवयात्रां समाचरेत्।। २४ ।। <br>
।। व्यास उवाच ।। ।। <br>
ब्रह्मन्केन प्रकारेण देवयात्रां चरेन्नरः।। <br>
तत्सर्वं श्रोतुमिच्छामि विस्तरेण तपोधन ।।२५।। <br>
।। सनत्कुमार उवाच ।।।। <br>
शृणु व्यास परं गुह्यं प्रवक्ष्यामि यथाश्रुतम् ।। <br>
उमामहेश्वरसंवादं देवयात्रादिकर्मसु ।।२६।। <br>
।। उमोवाच ।। ।। <br>
प्रभावः कथ्यतां देव क्षेत्रस्याऽस्य महेश्वर ।। <br>
यानि तीर्थानि विद्यंते यानि लिंगानि संति वै।। <br>
तान्यादितो मे भूमंस्त्वं वदस्व वदतां वर।।२७।। <br>
ईश्वर उवाच।। <br>
शृणु देवि प्रयत्नेन प्रभावं पापनाशनम्।।२८।। <br>
क्षेत्रमाद्यं महादेवि ममातीव प्रियं सदा।। <br>
यत्र शिप्रा महापुण्या दिव्या नवनदी प्रिया।। २९।। <br>
नीलगंगासंगमं च तथा गंधवती नदी।।<br>
चतस्रो मे प्रिया नद्यः कुमुद्वत्यां हि सुव्रते ।। 5.1.70.३० ।। <br>
ईश्वराश्चतुराशीतिस्तथाऽष्टौ संति भैरवाः ।। <br>
एकादश तथा रुद्रा आदित्या द्वादश स्मृताः ।। ।। ३१ ।। <br>
षड्वै विनायकाश्चाऽत्र देव्यश्च चतुर्विंशतिः ।। <br>
यतोहमागतो भद्रे महाकालवनोत्तमे ।। ३२ ।। <br>
विष्णुब्रह्मादयः सर्वे ह्यत्रैव निहिताः शुभे ।। <br>
देवैव्याप्तमिदं क्षेत्रं देवि योजनमायतम् ।। ३३ ।। <br>
दश विष्णुः समाख्यातास्तेषां नामानि मे शृणु ।। <br>
वासुदेवो ह्यनंतश्च बलरामो जना र्दनः ।। ३४ ।। <br>
नारायणो हृषीकेशो वाराहो धरणीधरः ।। <br>
विष्णुर्वामनरूपेण शेषशायी श्रियालयः ।। ३५ ।। <br>
दशैते वैष्णवाः प्रोक्ताः सर्वपापहराः पराः ।।३६।। <br>
।। उमोवाच ।। ।। <br>
भगवञ्च्छ्रोतुमिच्छामि देवानामनुपूर्वतः ।। <br>
महाकालवने रम्ये ये वसंति सुरेश्वराः ।। ३७ ।। <br>
विनायका भैरवा देव्यो ये संति पवनात्मजाः ।। <br>
रुद्रादित्यास्तथा चाऽन्ये तेषां नामानि मे वद ।। ३८ ।। <br>
।। ईश्वर उवाच ।। ।। <br>
ऋद्धिदः सिद्धिदो नित्यं कामदो वै गणाधिपः।। <br>
विघ्नहा च प्रमोदी च चतुर्थीव्रतकप्रियः।।३९।। <br>
षडेते वै समाख्याता विघ्ननाशकराः पराः।। <br>
उमा चंडीश्वरी गौरी ऋद्धिसिद्धिप्रदा नृणाम् ।।5.1.70.४०।। <br>
वटयक्षिणी वीरभद्रा इत्येताश्चाष्ट मातरः।।।। <br>
महामाया सती ख्याता कपालमातृका तथा ।। <br>
अंबिका शीतला चैव एकानंशा च सिद्धिदा।।४२।। <br>
ब्रह्माणी पार्वती चैव योगिनी योगशालिनी ।। <br>
कौमारी भगवती चैव षट्कृत्तिकास्तथैव च ।। ४३ ।। <br>
चर्पटामातृकाः ख्याता वटमातर एव च ।। <br>
सरस्वती तथा ख्याता महालक्ष्मीश्च वै स्मृता ।। ४४ ।। <br>
योगिनीमातृका ख्याताश्चतुषष्टिस्ततः स्मृताः।। <br>
कालिका च महाकाली चामुण्ड ब्रह्मचा रिणी ।। ४५ ।। <br>
वैष्णवी च समाख्याता वाराही विंध्यवासिनी ।। <br>
अंबा अंबालिका चैव चतुर्विंशतिकाः पराः ।। ४६ ।। <br>
हनूमान्ब्रह्मचारी च कुमारश्च महाबली ।। <br>
चत्वारो वै समाख्याता मया ते पवनात्मजाः ।। ४७ ।। <br>
दंडपाणिश्च विक्रांतो महाभैरवसिताऽसिताः ।। <br>
बटुको बालको नंदी षट् पञ्चाशतिकोऽपरः ।। ४८ ।। <br>
कालभैरवश्च विख्यातः क्षेत्रपालस्तथाष्टमः ।। <br>
अष्टैव भैरवाः ख्याता महापापहराः पराः ।। <br>
कपर्दी च कपाली च कला नाथो वृषासनः ।। ४९ ।। <br>
त्र्यंबकः शूलपाणिश्च चीरवासा दिगम्बरः ।। <br>
गिरीशः कामचारी च सर्वः सर्वांगभूषणः ।। 5.1.70.५० ।। <br>
रुद्राश्चैकादश प्रोक्ताः शत्रुपक्षविनाशनाः ।। <br>
अरुणः सूर्यो वेदांगो भानुरिन्द्रो रविरंशुमान् ।। ५१ ।। <br>
सुवर्णरेताऽहःकर्ता मित्रो विष्णुः सनातनः ।। <br>
इत्येते द्वादशाऽऽदित्याः सर्वरोगहराः पराः ।। ५२ ।। <br>
अगस्त्येश्वरमुख्यानां लिंगानां चतुराशिनाम् ।। <br>
हिमाचलसुते नित्यं नामानि गदतः शृणु ।। ५३ ।। <br>
अगस्त्वेश्वर आख्यातो गुहेश्वरस्ततः परम् ।। <br>
ढुंढेश्वरस्ततः प्रोक्तो डमरुकेश्वरश्च भामिनि ।।५४ ।। <br>
अनादिकल्पेश्वरः शंभुः स्वर्णजालेश्वरः परः ।। <br>
त्रिविष्टपेश्वरो देवः कपालेश्वरसंज्ञकः ।। ५५ ।। <br>
कर्कोटकेश्वरः शंभुः  सिद्धेश्वरस्ततः परम् ।। <br>
स्वर्गद्वारेश्वरो रुद्रो लोकपालेश्वरोऽपरः ।। ५६ ।।। <br>
कामेश्वर इति ख्यातः कुटुम्बेश्वरस्ततः परम्।। <br>
इन्द्रद्युम्नेश्वरः ख्यात ईशानेशस्ततः परम् ।। ५७ ।। <br>
अप्सरेश्वरइतिख्यातः कल्कलेश्वर एव च ।।। <br>
नामचंडेश्चरो देवो दिवापापहरोऽपरः ।। ५८ ।। <br>
प्रतिहारेश्वरश्चैव कुक्कुटेशस्ततः परम्।। <br>
मेघनादेश्वरः पुण्यो महाकालेश्वरः परः ।। ५९ ।।। <br>
मुक्तेश्वरः समाख्यातः सोमेश्वरस्ततः परम् ।। <br>
अनरकेश्वरो देवो जटेश्वरस्ततः परम्।। 5.1.70.६० ।। <br>
रामेश्वरो महादेवश्च्यवनेशस्ततः परम् ।। <br>
अखंडेशः समाख्यातः पत्तनेशस्ततः स्मृतः ।। ६१ ।। <br>
आनंदेशस्ततः प्रोक्तः कंथडेशस्ततः परम् ।। <br>
इन्द्रेश्वर इति ख्यातो मार्कंडेशस्ततः परः ।। ६२ ।। <br>
शिवेश्वर इति प्रोक्तः कुसुमेशस्ततः परम्।। <br>
अक्रूरेण इति ख्यातः कुण्डेश्वरस्ततः परम् ।। ६३ ।। <br>
लुम्पेश्वरः समाख्यातो गंगेश्वरस्ततः परम् ।। <br>
शूलेश्वरेति विख्यात ओंकारेशस्ततः स्मृतः ।। ६४ ।। <br>
कंटकेशो महारुद्रः सिंहेश्वरस्ततः परम् ।। <br>
रेवंतेश्वरः परो देवो घंटेश्वरपुरःसरः ।। ६५ ।। <br>
प्रयागेश्वरो महादेवः सिद्धेश्वरस्ततः परम् ।। <br>
मातंगेश्वरः परो देवः सौभाग्येशस्ततो वरः ।। ६६ ।। <br>
रूपेश्वरेति विख्यातो ब्रह्मेश्वरस्ततः परम् ।। <br>
जल्पेश्वरस्ततो देवः केदारेश्वर एव च ।। ६७ ।।<br>
पिशाचेश्वरशंभुश्च संगमेशस्ततः परः ।।<br>
दुर्धर्षेशश्च विख्यातश्चंडादित्येश्वरस्ततः।। ६८ ।। <br>
करभेश्वरः परः प्रोक्तो राजस्थलेश्वरः शिवः ।। <br>
वडलेश्वरस्ततः प्रोक्तो ह्यरुणेशस्ततः स्मृतः ।। ६९ ।। <br>
पुष्पदंतेश्वरो देवो ह्यविमुक्तेश्वरस्ततः ।। <br>
हनुमतेश्वरो देवो विश्वेश्वर स्ततः कम् ।। 5.1.70.७० ।। <br>
स्वप्नेश्वर इति ख्यातः सिद्धेश्वरस्ततः परः ।। <br>
नीलकंठेश्वरो देवः स्थावरेशस्ततः परम् ।। ७१ ।। <br>
कामेश्वर इति प्रोक्तः प्रतिहारेश्वरस्ततः ।। <br>
पशुपतीश्वरः प्रोक्तो विश्वेश्वरस्ततः परः ।। <br>
स्वर्णजालेश्वरः प्रोक्तो मनःकामेश्वरस्ततः ।। ७२ ।। <br>
दुर्वासेश्वरनामासौ नागचंडेश्वरस्ततः ।। <br>
खर्परेशश्च विख्यातो ब्रह्मेश्वरस्ततः परम् ।। ७३ ।। <br>
पातालेश्वर आख्यातो गुप्तेश्वरस्ततः परः ।। <br>
कपिलेश्वर इत्याख्यो योगयोगेश्वरः परः ।। ७४ ।। <br>
भीमेश्वरेति विख्यातो धनुःसहस्राभिधः परः ।। <br>
अग्नीश्वरः परः प्रोक्तो देवेश्वरस्ततः परः ।। ७५ ।।। <br>
द्वादशार्कः समाख्यातो दशाश्वमेधिकेश्वरः ।। <br>
गदाधरेश्वरः ख्यातो वैजनाथेति शंभुराट् ।। ७६ ।। <br>
सोमनाथेश्वरः ख्यातो घुष्मेश्वरस्ततः परः। <br>
भीमशंकर इत्याख्यो घंटेश्वरस्ततः परः ।। ७७ ।। <br>
ऊषरेश्वरसंज्ञश्च चन्द्रादित्येश्वरः परः ।। <br>
केशवार्कः समाख्यातः शक्तिभेदेश्वरः परः ।। ७८ ।। <br>
रामेश्वरः परो देवो वाल्मीकेश्वरशंकरः ।। <br>
ज्वालेश्वरः शिवः प्रोक्तो ह्यभयेशस्ततः परः ।। ७९ ।। <br>
विघ्नहस्तेश्वरः प्रोक्तश्चंचलेशस्ततः परः ।। <br>
पुरुषोत्तमेति विख्यातो वीरेश्वरस्ततः परः ।। 5.1.70.८० ।। <br>
कर्णेश्वरश्च विख्यातः पृथुकेशस्ततः परम्।। <br>
आनंदेशश्च विख्यातः कोटेश्वरस्ततः परः ।। ८१ ।। <br>
अविमुक्तेश्वरः प्रोक्तो हनुमत्केश्वरः परः ।। <br>
विमलेश्वरेति विख्यातश्चंद्रेश्वरस्ततः परः ।। ८२ ।। <br>
बिंदुकेशश्च विख्यातो वालुकेश्वरसंज्ञकः ।। <br>
बृहस्पतीश्वरो देवो ह्यसंख्यातेश्वरस्ततः ।। ८३ ।। <br>
यानि कानि च तीर्थानि तानि लिंगानि सत्तम ।। <br>
तिष्ठंति तत्र पूज्यानि तानि वंद्यानि सर्वशः ।। ८४ ।। <br>
चत्वारो विदिताः सर्वे द्वारपाला महात्मभिः ।। <br>
पिंगलेश्वरेति च ख्यातः पूर्वद्वारे द्विजोत्तम ।। ८५ ।। <br>
दक्षिणे च तथा द्वारे कायावरोहणेश्वरः ।। <br>
बिल्वकेश्वरेति विख्यातः पश्चिमद्वारमाश्रितः ।। ८६ ।। <br>
दर्दुरेश्वरस्ततः प्रोक्तो द्वारे चोत्तरसंज्ञिके ।। <br>
एते चाऽन्ये च बहवो लिंगाख्यास्त्रिभुवनेश्वराः ।। ८७ ।। <br>
महाकालवने रम्ये समाख्याता हि पावनाः ।। <br>
षष्टिकोटिसहस्राणि षष्टिकोटिशतानि च ।। ८८ ।। <br>
महाकालवने व्यास लिंगसंख्या न विद्यते ।। <br>
तथाऽपि च प्राधान्येन मयाऽत्र परिकीर्तिताः ।। ८९ ।। <br>
यस्य देवस्य यत्तीर्थं तन्नाम्ना परिकीर्तितम् ।। <br>
स्नात्वा दत्त्वा च तद्दानं तत्तीर्थ स्यफलं लभेत् ।। 5.1.70.९० ।। <br>
तथा नवग्रहाः पुण्याः समाख्याताः पुराऽनघ ।। <br>
तेषां नामानि पुण्यानि तीर्थानि च तथा शृणु ।। ९१ ।। <br>
नरादित्य इति ख्यातः सोमेश्वरस्ततः परः ।। <br>
मंगलेश्वरः समाख्यातो बुधेश्वरस्ततः परम् ।। ९२ ।। <br>
बृहस्पतीश्वरः प्रोक्तस्तथा शुक्रेश्वरः शिवः ।। <br>
स्थावरेश्वरो महादेवः समाख्यातो मुनीश्वरैः ।। ९३ ।। <br>
राहुकेतू समाख्यातौ तेषां तीर्थानि सत्तम ।। <br>
तत्तीर्थेषु नरः स्नात्वा सर्वपापैः प्रमुच्यते ।। ७ ।। <br>
ग्रहा राज्यं प्रयच्छंति ग्रहा राज्यं हरंति च ।। <br>
ग्रहैस्तु व्यापितं सर्वं त्रैलोक्त्यं सचराचरम् ।। ९५ ।। <br>
ग्रहतीर्थे नरः स्नात्वा ग्रहाणामर्चनं चरेत् ।। <br>
न  तस्य ग्रहपीडा वै बाधते हि कदाचन ।। ९६ ।। <br>
एवं व्यास समाख्याता मया देवाश्च तीर्थकाः ।। <br>
यात्रा पुण्यतरा श्रेष्ठा पवित्रा पापनाशिनी ।। ९७ ।। <br>
ग्रहपीडासु चोग्रासु दारिद्र्ये घोरसंकटे ।। <br>
तेषामुद्धरणार्थाय देवयात्रा प्रकीर्तिता ।। ९८ ।। <br>
क्षेत्रस्यांतर्गृहीं नित्यं ये कुर्वंति नरोत्तमाः ।। <br>
न तेषां दुर्लभं किंचित्त्रिषु लोकेषु विद्यते ।। ९९ ।। <br>
अपुत्रो लभते पुत्रं निर्धनो धनमाप्नुयात् ।। <br>
विद्यावाञ्जायते विप्रः क्षत्रियो विजयी भवेत् ।। 5.1.70.१०० ।। <br>
अक्षया संततिस्तस्य शिवलोके महीयते ।। १०१ । <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डे ऽवन्तीक्षेत्रमाहात्म्ये देवयात्रांऽतर्गृहीसर्वतीर्थयात्राऽनुक्रमणिकादिकथनंनाम सप्ततितमोऽध्यायः ।। ७० ।। छ ।। <br>
<br>
<br>
</span>
