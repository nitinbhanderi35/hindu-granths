<span style="font-size: 14pt; line-height: 175%"><br>
।। व्यास उवाच ।। ।। <br>
भूयस्तु श्रोतुमिच्छामि त्वत्तो ब्रह्मविदांवर ।। <br>
नीलगंगा कदा ब्रह्मञ्छिप्राकुंडे समागता ।। १ ।। <br>
।। सनत्कुमार उवाच ।। ।। <br>
शृणु व्यास महातीर्थं सर्वतीर्थफल प्रदम् ।। <br>
नीलगंगां नरः स्नात्वा संगमेश्वरमर्चयेत् ।। २ ।। <br>
दुःसंगसंभवा दोषा न भवंति कदाचन ।। <br>
एकदा ब्रह्मलोके वै गंगा त्रिपथगा नदी ।। ३ ।। <br>
गता पुनंती त्रील्लोकान्नीलवासा शुचार्दिता ।। <br>
भगवन्किमिदं जातं पातकं मे कृतं पुरा ।। ४ ।। <br>
दुष्टाचारापराधेन येनेमां प्रापिता दशाम् ।। <br>
सर्वलोकेषु यत्किंचिजनानां पातकं भुवि ।। ५ ।। <br>
तत्सर्वं तिष्ठति मयि सर्वेषामपि देहिनाम् ।। <br>
तेनाहं वै भराक्रांता नो शक्या चलितुं धराम् ।। ६ ।। <br>
नीलभासा विवर्णा च सर्वधर्मबहिर्मुखा ।। <br>
यत्किंचित्क्रियते कर्म शुभं वा यदि वाऽशुभम्।।७।। <br>
मयि त्यक्त्वा पुनंतीह जंतवः सर्वशोऽमलाः ।। <br>
तिष्ठंति पुण्यलोकेषु भुक्तिमुक्तिप्रदेषु च ।। ८ ।। <br>
अस्माकं च महत्कष्टं जातं धातः परं मलम् ।। <br>
न हि शर्म न वै शांतिर्न निद्रा न च निर्वृतिः ।। ९ ।। <br>
न लोके च स्थितिर्मेद्य पापिष्ठायाः सनातनी ।। <br>
दुष्टसंगोद्भवैदोंषैः प्लाविताहं जगद्गुरो ।।5.1.54.१०।। <br>
किं करोमि क्व गच्छामि येन शांतिर्भवेन्मम ।।<br>
किं तपः किं च दानं मे किं तीर्थं किं च साधनम्।। ११ ।। <br>
येनाहं पापलिप्तांगी पुनः प्रकृतिमाप्नुयाम् ।। <br>
एवं ज्ञात्वा महायो गिन्यथा योग्यं तथा कुरु ।। १२ ।। <br>
।। ब्रह्मोवाच ।। ।। <br>
श्रूयतां भोः सरिच्छ्रेष्ठे कारणं पापनाशनम् ।। <br>
महाकालवने रम्ये पुरी ह्येषा ऽमरावती ।। १३ ।। <br>
तत्र शिप्रा सरिच्छ्रेष्ठा वर्तते भुवि पावनी।। <br>
तस्या दर्शनमात्रेण सर्वपापक्षयो भवेत् ।। १४ ।। <br>
तत्र गच्छ महाभागे सद्यश्चात्म विशुद्धये ।। <br>
ब्रह्मणेति समाख्यातं श्रुत्वा गंगा सरिद्वरा ।। १५ ।। <br>
तमभिज्ञाय संप्राप्ता महाकालवनं शुभम् ।। <br>
पुष्करस्याग्निभागे च यत्र देवो मरुत्सुतः ।। १६ ।। <br>
विंध्यस्य चोत्तरे भागे अंजन्याश्रममुत्तमम्।। <br>
सा पुत्रेण तपस्तेपे पवित्रा ब्रह्मचारिणी ।। १७ ।। <br>
पतिव्रताभिः सर्वाभिः पतिभिर्ब्रह्मचारिभिः ।। <br>
देवांगनाभिर्बहुभिः क्रीडद्भिर्बालकुंजरैः ।। १८ ।। <br>
सरसीफुल्लकल्हारैर्मत्तालिकुलनादितैः ।। <br>
निर्वैरजंतुभिः सेव्यं ब्रह्मर्षिगणसे वितम् ।। १९ ।। <br>
मनोह्रादकरं पुण्यं पवित्रं पापनाशनम् ।। <br>
तत्र प्रवेशमात्रेण नीलवासाः सरिद्वरा ।। 5.1.54.२० ।। <br>
शुक्लवासाऽभवत्सद्यो नष्टपापमला ऽशुभा ।। <br>
शरच्चंद्रनिभाकारा धूतपापा पयस्विनी ।। २१ ।। <br>
तत्रैव चाश्रमं चक्रे मनःसंहर्षकारणम् ।। <br>
तत्प्रभृति समाख्यातं सर्वलोकेषु पुण्यदम् ।। ।। २२ ।। <br>
नीलगंगेति वै व्यास तीर्थं किल्विषनाशनम् ।। <br>
अस्मिंस्तीर्थे नरः स्नात्वा हनुमंतमथार्चयेत् ।। २३ ।। <br>
तस्य सिद्धिः करगता भविष्यति न संशयः ।। <br>
आश्विने मासि संप्राप्ते कृष्णपक्षे समाहितः ।।२४।। <br>
दर्शे पितॄन्समुद्दिश्य श्राद्धं कुर्यान्महालयम् ।। <br>
तारितं च कुलं सर्वं तेनात्मैकोत्तरं शतम् ।। २५ ।। <br>
समगोत्रेषु ये जाताः पूर्वजा निरयवासिनः ।। <br>
ते सर्वे सद्गतिं यांति तेषां लोकाः सनातनाः ।। २६ ।। <br>
स्नात्वा तिलांजलिं दद्यात्पितॄ नुद्दिश्य तत्परः ।। <br>
अक्षया जायते तृप्तिः स्वर्गलोके महीयते ।। २७ ।। <br>
भोजयेद्ब्राह्मणान्सप्त श्राद्धं कृत्वा तु पायसैः ।। <br>
अक्षयं लभते श्राद्ध मश्वमेधफलं भवेत् ।। २८ ।। <br>
तीर्थं पुण्यतरं व्यास शृणु चान्यद्वदामि ते ।। <br>
दुग्धकुंडमिति ख्यातं त्रिषु लोकेषु विश्रुतम् ।। २९ । <br>
सर्वपापहरं पुण्यं सर्वकामवरप्रदम्।। <br>
पुरा दुग्धधरा देवी पृथुना धर्ममूर्तिना।। 5.1.54.३० ।। <br>
दुग्धं सर्वं हविर्भाव्यं सर्वेषां जीवनप्रदम् ।। <br>
दत्तं निधाय कुंडेस्मिंस्तेन दुग्धसरः स्मृतम् ।। ३१ ।। <br>
कुंडे स्नात्वा पयः पीत्वा दत्त्वा गां च पयस्विनीम् ।। <br>
सर्वबाधाविनिर्मुक्तो धनधान्यसमन्वितः ।। ।।३२ ।। <br>
जायते सर्वकालेषु मृतः स्वर्गपुरं व्रजेत् ।। <br>
ततः पुष्करमासाद्य स्नानदानादिकं चरेत् ।। ३३ ।। <br>
सर्वपापविशुद्धात्मा पुष्करस्य फलं लभेत् ।। ३४।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्ये नीलगंगामाहात्म्यवर्णनंनाम चतुःपंचाशत्तमोऽध्यायः ।। ५४ ।। ।। छ ।।<br>
<br>
</span>
