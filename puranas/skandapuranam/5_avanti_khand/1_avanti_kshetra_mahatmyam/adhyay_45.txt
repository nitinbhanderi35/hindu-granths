<span style="font-size: 14pt; line-height: 175%"><br>
॥ सनत्कुमार उवाच ॥ ॥ <br>
शृणुष्वावहितो व्यास कथां पापहरां पराम् ॥ <br>
एषा कुमुद्वती जाता यथा पद्मावती पुरी ॥ <br>
तथाहं संप्रवक्ष्यामि यथा मे लोमशोऽब्रवीत् ॥ १ ॥ <br>
॥ लोमश उवाच ॥ ॥ <br>
शृणु वत्स मया दृष्टा बहुपुण्यतमा पुरी ॥ <br>
एकदा तीर्थयात्रायां गतोऽहं वै कुशस्थलीम् ॥ <br>
गुह्याद्गुह्यतरं स्थानं यत्र संनिहितो हरः ॥ २ ॥ <br>
यस्य दर्शनमात्रेण ब्रह्महत्यां व्यपोहति ॥ <br>
यत्र तत्र स्थिता विप्रा ब्रह्मघोषमकुर्वत ॥ ३ ॥ <br>
यज्ञांश्चैव तथा चित्रानृत्विजोदारकर्मणः ॥ <br>
ऋषयश्च महाभागाः प्रकुर्वंति समाहिताः ॥ ४ ॥ <br>
ऋषिपत्न्यस्तथा साध्व्यः परिचर्यां प्रकुर्वते ॥ <br>
दश विष्णुसमाः ख्यातास्तत्रैव निवसंति ते ॥ ५ ॥ <br>
रुद्रा ह्येकादश प्रोक्ता द्वादशार्कास्तथैव च ॥ <br>
अष्टौ च वसवः ख्याता विश्वे देवास्त्रयोदश ॥ ६ ॥ <br>
अष्टौ च दिग्गजाश्चैव मनवश्च चतुर्दश ॥ <br>
मरुद्गणाश्च ते सर्वे तत्रैवेंद्रपुरोगमाः ॥ ७ ॥ <br>
गंधर्वासरसश्चैव किंनरोरगराक्षसाः । <br>
सिद्धास्तपस्विनो वत्स तत्रैव समुपस्थिताः ॥८॥ <br>
अष्टौ वै भैरवाः ख्याताश्चत्वारः पवनात्मजाः ॥ <br>
विनायकाश्च षट् प्रोक्ता देव्यश्च चतुर्विंशतिः ॥ ॥ ९ ॥ <br>
एते देवगणाः प्रोक्ता रौद्राश्चैव तथा गणाः ॥ <br>
ब्रह्मा वेदविदां श्रेष्ठो मरिचिकश्यपादयः ॥ 5.1.45.१० ॥ <br>
दक्षः प्रजापतिश्रेष्ठो दितिर्वै देवमातरः । <br>
सुरभीप्रमुखा गावः स्थावराणि चराणि च ॥ ११ ॥ <br>
तीर्थानि यानि सर्वाणि नद्यः प्रस्रवणानि च ॥ <br>
क्षेत्राणि चैव सर्वाणि भुवि पुण्यतमानि वै ॥ १२ ॥ <br>
सप्त पुर्यस्त्रयो ग्रामा नवारण्या नवोषराः ॥ <br>
चतुर्दशानि गुह्यानि मुक्तिद्वाराणि भूतले ॥ १३ ॥ <br>
समुद्राश्चैव चत्वारो रत्नानि विविधानि च ॥ <br>
सती पतिव्रताः साध्व्यस्तथा ब्रह्मर्षयोऽमलाः ॥ <br>
राजर्षयस्तथा शांता ब्राह्मणा वेदपारगाः ॥ १४ ॥ <br>
वेदाः पुराणस्मृतयो गाथा गीतिप्रहे लिकाः ॥ <br>
उपासांचक्रिरे तस्य देवदेवेडुमापतेः ॥ १५ ॥ <br>
तस्य दर्शनमात्रेण जातोऽहं विज्वरोऽमलः ॥ <br>
दीर्घायुर्दीर्घतपसा जरारोगविवर्जितः ॥१६॥ <br>
स्नातोऽहं सर्वतीर्थेषु शुचिर्भूत्वा समाहितः ॥ <br>
प्रसन्नमानसो जातः सर्वपापपराङ्मुखः ॥ १७ ॥ <br>
दृष्ट्वा पद्मावतीं शुद्धां सर्वकामवरप्रदाम् ॥ <br>
न यत्र दृश्यते कश्चिच्छोकरोगपरो जनः ॥ १८ ॥ <br>
न दुःखी न च दारिद्रो न मूर्खो नाजितेंद्रियः ॥ <br>
परस्परविरोधी न नृतिर्य्यक्षु च दृश्यते ॥ १९ ॥ <br>
अन्योन्यं सर्वमित्राणि अन्योन्यं चोपकारिणः ॥ <br>
सर्वे दांताश्च शांताश्च सर्वे विद्योपदेशिनः ॥ 5.1.45.२० ॥ <br>
उद्यानानि च रम्याणि वनान्युपवनानि च ॥ <br>
हर्म्याणि च सुशुभ्राणि श्रेणीबद्धानि भांति वै ॥२१ ॥ <br>
नानारत्नसमाकीर्णैर्हेमकुंभैः सुशोभनैः ॥ <br>
विराजंते विचित्राणि गीतवाद्यमहोत्सवैः॥२२ ॥ <br>
सदैव वसते यत्र उमया सह शंकरः ॥ <br>
चंद्रचूडः कृत्तिवासाश्चिताभस्मांगलेपनः ॥ २३ ॥ <br>
चंद्रज्योत्स्नाकलापूर्णमरीचिभिः सदा बभौ ॥ <br>
यत्र नो कृष्णपक्षोऽभून्नामावास्या न वै तमः ॥ २४ ॥ <br>
सदैव पुष्पिता श्यामा बाल्यरूपवती यथा ॥ <br>
हर्म्यपृष्ठे गवाक्षे च द्वाराजिरगृहांतरे ॥ २५ ॥ <br>
गिरिगह्वरकुंजेषु गुहाध्वांतांतरेषु च ॥ <br>
आश्रमेषु च रम्येषु वनेषूपवनेषु च ॥ २६ ॥ <br>
गृहदीर्घिकासु रम्यासु शालामालासु सर्वतः ॥ <br>
चंद्रज्योत्स्नासमापूर्णा दृश्यंते धवला दिशः ॥ २७ ॥ <br>
कुमुद्वतीप्रफुल्लानि विराजंते सरांसि च ॥ <br>
ज्योतिर्गणसमाकीर्णं शरदीव नभःस्थलम् ॥ २८ ॥ <br>
नद्यः सरांसि सर्वाणि वापीकूपसुपल्वलाः ॥ <br>
कुमुद्वत्या समाकीर्णा आसीच्चांद्रमसी मही ॥ २९ ॥ <br>
यस्मात्सर्वेषु कालेषु प्रफुल्ला च कुमुद्वती ॥ <br>
तस्मात्पद्मावती ह्येषा जाता कुमुद्वती पुरी ॥ 5.1.45.३० ॥ <br>
कुमुद्वत्यां नरा ये तु श्राद्धं कुर्युः समाहिताः ॥ <br>
न तेषां पितरः स्वर्गाच्च्यवंते हि कदाचन ॥ ३१ ॥ <br>
अक्षयं लभते श्राद्धं पितॄणां दत्तमक्षयम् ॥ <br>
स्नानं दानं तथा होमो देवताराधनं तथा ॥ ३२ ॥ <br>
यत्किंचित्क्रियते कर्म तत्सर्वं चाक्षयं भवेत् ॥ <br>
एवं कुमुद्वती जाता पुरी व्यास सनातनी ॥ ३३ ॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये कुमुद्वतीप्रभावकथनंनाम पञ्चचत्वारिंशोऽध्यायः ॥ ४५ ॥ ॥ छ ॥ <br>
<br>
</span>
