<span style="font-size: 14pt; line-height: 175%"><br>
॥ सनत्कुमार उवाच ॥ ॥ <br>
तीर्थमन्यत्तथा वक्ष्ये शक्तिभेदमिति स्मृतम् ॥ <br>
स्कंदस्य च जटाभद्रं चक्रे यत्र पुरा शिवः ॥ १ ॥ <br>
तारकं च तथा दैत्यं हत्वा यत्र सुरद्विषम् ॥ <br>
शक्तिं स्कंदः स्वयं क्रुद्धो निश्चिक्षेप महीतले ॥ २ ॥ <br>
॥ व्यास उवाच ॥ ॥ <br>
भगवन्ब्रूहि यत्नेन संशयो मे महामुने ॥ <br>
कथं स्कंदः समुत्पन्न एतदिच्छामि वेदितुम् ॥३॥ ॥ <br>
॥ सनत्कुमार उवाच ॥ ॥ <br>
पुरा देवासुरे युद्धे निर्जिता दानवैः सुराः ॥ <br>
दिवं त्यक्त्वा दिशो याताः शक्राद्या भयविह्वलाः ॥ ४ ॥ <br>
तत्र तु देव राजेन तपसोग्रेण वै मुने ॥ <br>
आराधितो महादेवस्त्र्यंबकस्त्रिपुरांतकः ॥ ५ ॥ <br>
ततस्तुष्टो महादेवः शक्रस्याभिमुखः स्थितः ॥ <br>
उवाच वचनं श्लक्ष्णं वरमिष्टं ददामि ते ॥ ६ ॥ <br>
॥ शक्र उवाच ॥ ॥ <br>
यदि तुष्टोऽसि भगवन्कारुण्यान्मम शंकर ॥ <br>
महासेनापतिं देव प्रयच्छ परमेश्वर ॥ ७ ॥ ॥ ॥ <br>
॥ हर उवाच ॥ ॥ <br>
उत्पादयामि देवेषु स्ववीर्यादूर्जितं सुतम् ॥ <br>
सेनान्यां च महासेनं सुराणां भयहारकम् ॥ ८ ॥ <br>
॥ सनत्कुमार उवाच ॥ <br>
इत्युक्त्वांतर्दधे देवः सर्वभूतपतिर्हरः ॥ <br>
सुतचिंतापरो देवो जगाम च हिमालयम् ॥ ९ ॥ <br>
देवदारुवने तस्थौ ज्ञानध्यानपरोऽभवत् ॥ <br>
ब्रह्मादयोऽपि यं देवं योगिनो ध्यानचिंतकाः ॥ 5.1.34.१० ॥ <br>
ध्यायंति नियतात्मनः प्राणायामपरा मुने ॥ <br>
लिंगमूर्तिश्च यो नित्यं पूज्यते सर्वजंतुभिः ॥ ११ ॥ <br>
स ध्यायति किमर्थं तन्न विद्मः परमार्थिनः ॥ <br>
वं ध्यानपरे देवे देवी हिमवतो गृहे ॥ १२ ॥ <br>
मध्ये वयसि वर्तंती यासीद्दाक्षायणी सती ॥<br>
&nbsp;पितुर्गेहे निजो देहो यया योगाद्विसर्जितः ॥ १३ ॥ <br>
निमंत्रितो न मे भर्ता इति कोपं चकार या ॥ <br>
तां देवीं हिमवान्पूर्वं श्रुत्वा देवर्षिनारदात् ॥ ॥ १४ ॥ <br>
भवभार्या भवित्रीति नान्यं वरमचिंतयत् ॥ <br>
तपस्यति च रुद्राय सा सखीभ्यां समन्विता ॥ १५ ॥ <br>
कथं हि शंकरो देवो मम भर्ता भविष्यति ॥ <br>
यावदेवं गतो देवो देवी हिमवतः सुता ॥ १६ ॥ <br>
ततः समागता देवाः कृत्वाग्रे बलसूदनम् ॥ <br>
जग्मुर्ब्रह्मसदः पुण्यं द्रष्टुं ब्रह्माणम व्ययम् ॥ १७ ॥ <br>
ते सुरास्तत्स्तुति कृत्वा वाक्यमेतत्समैरयन् ॥ <br>
शरणं भव देवानां दानवैर्विजितात्मनाम् ॥ १८ ॥ <br>
ततोऽवोचत्सुरान्ब्रह्मा ज्ञातं कार्यं समाहितम् ॥ <br>
नैतच्छंभोर्विना वीर्यात्कार्यसिद्धिर्भविष्यति ॥ १९ ॥ <br>
तथा यतध्वं देवेशं यथा वांछति पार्वतीम् ॥ <br>
इत्युक्त्वांतर्दधे ब्रह्मा स्वप्ने लब्धं धनं यथा ॥ 5.1.34.२० ॥ <br>
ततो मेरुं समागत्य पुनर्मंत्रं प्रचक्रिरे ॥ <br>
तेषामाहेदृशं शक्रस्तुष्टः शंभुः पुरा मम ॥ २१ ॥ <br>
प्रतिपन्नं च देवेन स्वांगात्सेना पतिं प्रति ॥ <br>
तस्मादेवं गते कार्ये कारणं मकरध्वजः ॥ २२ ॥ <br>
इति संचित्य देवेशः काममाहूय सत्वरम् ॥ <br>
उवाच वचनं हृद्यं देवाना मनुकंपया ॥ २३ ॥ <br>
यथा देवो भजेद्देवीं तथा काम विधीयताम् ॥ <br>
कारणं महदेतद्वै देवानां समुपस्थितम् ॥ २४ ॥ <br>
कामो वाक्यं हरेः श्रुत्वा प्रहस्येदमुवाच ह ॥ <br>
करिष्ये सर्वमेवं हि सखा मे चेद्भवेन्मधुः ॥ २५ ॥ <br>
तस्मिन्क्षणेऽथ शक्रेण कामवाक्यादनंतरम्॥ <br>
समादिष्टो मधुः क्षिप्रं कामस्यानुचरो भव ॥ २६ ॥ <br>
लब्ध्वा कामो मधुं मित्रं प्रतस्थे भार्यया सह ॥ <br>
कृत्वा सज्यं धनुर्बाणं पौष्पं पाणौ समाहितः ॥ २७ ॥ <br>
यत्र देवाधिदेवेशो देवदारुवने स्थितः ॥ <br>
नन्दीश्वरः प्रतीहारः कृतध्यानोऽवतिष्ठति ॥ २८ ॥ <br>
चूतवृक्षाश्रितः कामो यावद्बाणं सुमोहनम् ॥ <br>
संदधात्यंतरे चास्मिन्देवी प्राप भवाश्रमम् ॥ २९ ॥ <br>
त्यक्तध्यानव्रतो देवो हृष्टश्चाह्रादचेतनः ॥ <br>
ततो विलोकयामास दिशः सर्वाः प्रयत्नतः ॥ 5.1.34.३० ॥ <br>
चूतवृक्षाश्रितं काममपश्यच्च रुषान्वितः ॥ <br>
भस्मीकृतस्तृतीयाक्ष्णा वह्निज्वालावता ततः ॥ ३१ ॥ <br>
देवोऽप्यन्तर्दधे तस्मात्स्थानादाशु गणैः सह ॥ <br>
पार्वती विस्मिता साध्वी लज्जिता दुःखिताऽभवत् ॥ ३२ ॥ <br>
हिमवांस्तां समुत्थाप्य निनायाशु निजं गृहम् ॥ <br>
गते देवे च देव्यां च कामपत्नी सुदुः खिता ॥ २३ ॥ <br>
भस्मीकृतं पतिं दृष्ट्वा विललाप सुदुःखिता ॥ <br>
दृष्ट्वा रतिं सुदुःखार्ता वागुवाचाशरीरिणी ॥३४॥ <br>
आश्वासयंतीं कृपया सखीमिव सुदुः खिताम् ॥ <br>
मा रोदीस्त्वं शुभापांगि तव भर्ता करिष्यति॥३५॥<br>
सर्वकार्याण्यनंगोपि मित्रकार्यं विधानतः ॥ <br>
यदा चायं महादेवः परिणेष्यति पार्वतीम् ॥ ३६ ॥ <br>
ततः शंभोरनुध्यानात्थास्यति न संशयः ॥ <br>
द्वापरांते यदा कृष्णो द्वारकायां निवत्स्यति ॥ ३७ ॥ <br>
तत्पुत्रो भविता देही प्रद्युम्नोनाम ते पतिः ॥ <br>
इत्युक्ता साऽजहाच्छोकमाकाशाज्जातया गिरा॥ ३८ ॥ <br>
अचिंतयत्तदा देवी उमापि हिमवद्गृहे ॥ <br>
कामस्य दहनं तेजः शंभोर्यत्तदनुत्तमम् ॥ ३९ ॥ <br>
कथं भर्त्ता भवेद्देवः कामस्योत्थापनं कथम् ॥ <br>
नैतत्तपो विना कार्यं क्वचित्कस्यापि सिध्यति ॥ 5.1.34.४० ॥ <br>
एवं संचिंतयित्वाथ सखीभिः सहिता ततः ॥<br>
तपश्चकार सुमहत्पित्रादेशाच्छुभव्रता ॥ ४१ ॥ <br>
वर्षास्वभ्रावकाशस्था हेमंते जलशायिनी॥ <br>
ग्रीष्मे पंचाग्नितप्तांगी तपस्युग्रे समा स्थिता ॥ ४२ ॥ <br>
तां दृष्ट्वा तपसोपेतां ब्रह्मचारिवया हरः ॥ <br>
आजगामाश्रमं देव्याः कृतातिथ्योऽब्रवीदिदम् ॥ ४३ ॥ <br>
कृशमध्ये कृशापांगि किमर्थं नवयौवने ॥ <br>
तपः करोषि कल्याणि कस्यार्थे कारणं वद ॥ ४४ ॥ <br>
उवाच चोत्तरं सा वै सत्यं च मधुरं तथा ॥ <br>
बटो तपःसमारंभः क्रियते शंकरा प्तये ॥ ४५ ॥ <br>
विचार्य च हरः श्रुत्वाऽनंदयत्कार्यमात्मनः ॥ <br>
उमाभक्तिपरीक्षार्थं शिवं वाचा निनिन्द वै ॥ ४६ ॥ <br>
तस्य तद्वचनं श्रुत्वा न सेहे सा गिरेः सुता ॥ <br>
गंतुकामामुमां मत्वा तस्मात्स्थानान्महेश्वरः ॥ <br>
स्वं वपुर्दर्शयामास त्रिनेत्रं शूलपाणिनम् ॥ ४७ ॥ <br>
लज्जिताभूद्भवानीशं दृष्ट्वा तस्थावधोमुखी ॥ <br>
विजयाथाह योगीन्द्रं प्रार्थ्या चाभिजने त्वियम् ॥ <br>
पार्वतीहरणार्थाय यत्नं च प्रकरोम्यहम् ॥ ४८ ॥ <br>
इत्युक्त्वांतर्दधे देवो देव्यागाच्च पितुर्गृहम् ॥ <br>
देवीलाभाय सप्तर्षीन्सस्मार स्मरशासनः ॥ ४९ ॥ <br>
प्रणेमुस्तेप्यथागम्य संस्मृताः परमेश्वरम् ॥ <br>
ऊचुश्च प्रांज लिपुटाः कुर्म किं शाधि नो भृशम् ॥ 5.1.34.५० ॥ <br>
ततोऽब्रवीन्मुनीनीशः समस्तांश्च गिरेर्गृहम् ॥ <br>
गत्वा तथा कुरुध्वं मे पार्वती स्याद्यथा प्रिया ॥ ॥ ५१ ॥ <br>
तथेति ते प्रतिज्ञाय संकेतं शंभुना समम् ॥ <br>
कृत्वा जग्मुः सपत्नीका गिरींद्रस्य निवेशनम् ॥ ५२ ॥ <br>
दत्तार्घा भूधरेंद्रेण कृतासन परिग्रहाः ॥ <br>
ऊचुरद्रिमुमां यच्छ शंकरायार्थिने प्रियाम् ॥ ५३ ॥ <br>
दत्तेत्युक्ता गिरींद्रेण निरूप्योद्वाहवासरम् ॥ <br>
लब्ध्वानुज्ञां समायाता यत्रास्ते स महेश्वरः ॥ ५४ ॥ <br>
ऊचुस्ते शंकरं सर्वे दत्ता हिमवता शिवा ॥ <br>
कृतकार्याश्च सर्वेऽपि वव्रजुस्ते यथागतम् ॥ ५५ ॥ <br>
चक्रुर्विवाह सामग्रीं ब्रह्मेन्द्रादिसुरास्तदा ॥ <br>
वृषासनो जगामाथ नंदीशप्रमुखैर्गणैः ॥ ५६ ॥ <br>
शंखदुंदुभिनादैश्च ब्रह्माद्यैरमरैः सह ॥ <br>
प्राप्यागेंद्रालयं हीशः कृतकौतुकमंगलः ॥ ५७ ॥ <br>
विवाह्येमां विधानेन जगाम स्वालयं पुनः ॥ <br>
तत्रैकांतरतिर्देवो यावत्तिष्ठति कामवान् ॥ ५८ ॥ <br>
तावत्त्रस्तैः सुरैरग्निः प्रेषितोऽगान्महेश्वरम् ॥ <br>
अग्नौ तत्र गते देवो रतिं कृत्वा महेश्वरः ॥ ५९ ॥ <br>
निचिक्षेप मुखे वह्नेः स्वरेतो व्रीडितो भृशम् ॥ <br>
रेतसा तेन तप्तो ऽग्निर्गंगातोये निक्षिप्तवान् ॥ 5.1.34.६० ॥ <br>
हररेतोऽग्निनोद्गीर्णं गंगामध्ये पपात ह ॥ <br>
तया तु स्वतटे न्यस्तं दग्धया रुद्ररेतसा ॥ ६१ ॥ <br>
सप्तर्षीणां च षट्पत्न्यः स्नानार्थं जाह्नवीं ययुः ॥ <br>
शीतार्तास्ताः कृतस्नाना दृष्ट्वा तेजस्तटे ज्वलत् ॥ ६२ ॥ <br>
मत्वाग्निमिति ताः सर्वास्तपंति स्म यथेच्छया ॥ <br>
तपंतीनां च वै तासां तद्बीजसंभव मुने ॥ ६३ ॥ <br>
षडाननं समारूढं श्रोणिद्वारेण सत्वरम् ॥ <br>
यदान्योन्यमुत्पतितुं शक्ता नाग्निपुरोगमात् ॥ ६४ ॥ <br>
चिंतां जग्मुस्तदा सर्वा मुनित्रासात्ततो भयात् ॥ <br>
ततश्च तपसो वीर्यान्निष्कृष्य स्वोदरात्ततः ॥ ६५ ॥ <br>
षड्भिरेकत्वमापद्य श्वेतपर्वतमस्तके ॥ <br>
मध्ये शराणां वै कृत्य निक्षिप्तं वीर्यमुत्तमम् ॥ ६६ ॥ <br>
शुक्लायां प्रतिपद्यासीद्द्वितीयायां समीकृतः ॥ <br>
तृतीयायां च साकारः सर्वलक्षणलक्षितः ॥ ६७ ॥ <br>
चतुर्थ्यां परिपूर्णांगः षण्मुखो द्वादशेक्षणः ॥ <br>
अलंकृतस्तु पंचम्यां षष्ठ्यां च स समुत्थितः ॥ ६८ ॥ <br>
तेजसा श्वेतताम्रेण तताप स जगत्त्रयम् ॥ <br>
जातमित्थं समाकर्ण्य सर्वे शक्रमुखाः सुराः ॥ ६९ ॥ <br>
समागत्यास्य संस्कारं ब्रह्मा चक्रे यथाविधि ॥ <br>
तुष्टेन पार्वतीशेन शक्तिर्दत्ता दृढा शुभा ॥ 5.1.34.७० ॥ <br>
ततो गौर्या मयूरश्च वाहने परिकल्पितः ॥ <br>
छागश्चैवाग्निना दत्तः कुक्कुटं सरितां पतिः ॥ ७१ ॥ <br>
शूलेन कृत्तिकाभिश्च वर्धितः पुत्रकाम्यया ॥ <br>
ततस्तु प्राप्तसंस्कारो ब्रह्माद्यैरभिनंदितः ॥ ७२ ॥ <br>
शक्तिहस्तोऽभिषिक्तस्तु देवसेनासमादृतः ॥ <br>
वित्ताधिपेन साह्येन पावकिः पण्मुखों ऽशतः ॥ ७३ ॥ <br>
गांगेयः कार्तिकेयश्च गुहः स्कंद उमासुतः ॥ <br>
देवसेनापतिः स्वामी सेनानीश्च शिखिध्वजः ॥ ७४ ॥ <br>
कुमारः शक्तिधारी च तस्य नामानि षोडश ॥ <br>
यः पठेन्मानवो भक्त्या बाधा तस्य न जायते ॥ ७५ ॥ <br>
एवं जातो महासेनो दानवानां क्षयकरः ॥ <br>
कुशस्थल्यां समानीतः शंभुना स्थानकारणात् ॥ ७६ ॥ <br>
अभिषिक्तः स तेनासौ भद्रितः स जटाः पुरा ॥ <br>
तेन भद्रजटंनाम देवतीर्थं च कथ्यते ॥ ७७ ॥ <br>
कृताभिषेकं लब्धास्त्रं महासेनं महेश्वरः ॥ <br>
तमुवाच समधुरं सर्वदेवसमागमे ॥ ७८ ॥ <br>
रक्षा कार्या त्वया पुत्र सामरस्य शतक्रतोः ॥ <br>
देवानां बाधकाः सर्वे निहंतव्याः सुरद्विषः ॥ ७९ ॥ <br>
इत्थं महोत्सवे जाते दृप्तप्रमथसागरे ॥ <br>
मातरोऽन्वागताः सर्वाः पातालतलसंस्थिताः ॥ 5.1.34.८० ॥<br>
तासामाहारसंज्ञाभिश्चक्रे नामानि शंकरः ॥ <br>
यानि तानि प्रवक्ष्यामि शृणु त्वं मुनिपुंगव ॥८१॥ <br>
वटभोजनकामा या ज्ञेयास्ता वटमातरः ॥ <br>
भुञ्जते चर्पटान्यास्तु ता वै चर्पटमातरः ॥८२॥ <br>
क्रीडार्थं शंभुना चाथ प्राप्ता याः पौलभोजने ॥ <br>
षण्णवतिमातरः सत्याः सर्वास्ताः पौलमातरः ॥८३॥ <br>
सर्वासां दर्शनं पुण्यं ग्रहभूतविनाशनम् ॥ <br>
प्रयत्नतः सदा देव्यो द्रष्टव्या मानवैर्मुने ॥८४॥ <br>
लब्ध्वा शक्तिं महासेनो देवसेनो महाव्रतः ॥ <br>
जघान दानवेंद्रं तं तारकं तरसा तदा ॥ ८५ ॥ <br>
दत्त्वा राज्यं तथेंद्राय स्फीतं निहतकंटकम् ॥ <br>
कुशस्थलीं समागम्य तत्र वासं समाचरत् ॥८६॥ <br>
एवं निहत्य दैत्येंद्रं स गांगेयो महाब लः ॥ <br>
शक्तिं शिप्राजले मुक्त्वा पातालं च बिभेद सा ॥८७॥ <br>
ततो भोगवती व्यास शक्तिभेदेन निर्गता ॥ <br>
वंदिता सर्वदेवैश्च मुनिभिश्च तपोधनैः॥८८॥ <br>
पृथिव्यां यानि तीर्थानि समुद्रादिगतानि च ॥ <br>
शक्तिभेदे तु न्यस्तानि शतकोटिसहस्रशः ॥ ८९ ॥ <br>
अतोऽतिपुण्यं त्रैलोक्ये कोटितीर्थमुदाहृतम् ॥ <br>
ब्रह्मणा स्थापितस्तत्र कोटितीर्थेश्वरः शिवः ॥ 5.1.34.९० ॥ <br>
कोटितीर्थे नरः स्नात्वा दृष्ट्वा कोटीश्वरं शिवम् ॥ <br>
मुच्यते सर्वपापेभ्यो निर्मोकादिव पन्नगः ॥ ॥ ९१ ॥ <br>
श्राद्धं करोति यस्तत्र पितृभक्तो नरो मुने ॥ <br>
दशानामश्वमेधानां प्राप्नोति सकलं फलम् ॥ ९२ ॥ <br>
पितॄनुद्दिश्य यत्किञ्चित्कोटितीर्थे प्रदीयते ॥ <br>
तत्सर्वं कोटिगुणितं जायते नात्र संशयः ॥ ९३ ॥ <br>
तत्र तीर्थे नरो यस्तु गां ददाति पयस्विनीम् ॥ <br>
सर्वलोकानतिक्रम्य स गच्छेत्प रमां गतिम् ॥ ९४ ॥ <br>
यावन्त्यंगेषु रोमाणि तत्प्रसूतिकुलेषु च ॥ <br>
तावद्युगसहस्राणि शिवलोके महीयते ॥ ९५ ॥ <br>
पौर्णमास्याममावास्यां पश्येच्छक्तिधरं तु यः ॥ <br>
नापुत्रो नाधनो रोगी सप्तजन्मसु जायते ॥ ९६ ॥ <br>
जलप्रवेशं यः कुर्यात्तत्र तीर्थे नरोत्तमः ॥ <br>
सोऽक्षयं लभते लोकं यावच्चन्द्र दिवाकरौ ॥ ९७ ॥ <br>
वृषोत्सर्गं तु यः कुर्यात्पितृभक्तो नरो मुने ॥ <br>
सोऽक्षयं लभते स्थानं यत्सुरैरपि दुर्लभम् ॥ ९८ ॥ <br>
इति श्रीस्कांदे महा पुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्ये शक्तिभेदतीर्थमाहात्म्यवर्णनंनाम चतुस्त्रिंशोऽध्यायः ॥ ३४ ॥ ॥।छ॥ ॥ <br>
<br>
</span>
