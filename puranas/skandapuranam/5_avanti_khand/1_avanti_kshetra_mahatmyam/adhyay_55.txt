<span style="font-size: 14pt; line-height: 175%"><br>
॥ व्यास उवाच ॥ ॥ <br>
कोऽसौ विंध्यगिरिर्ब्रह्मन्कदा काले समागतः ॥ <br>
महाकालवने रम्ये केन वा प्रेषितः पुरा ॥ १ ॥ <br>
॥ सनत्कुमार उवाच ॥ ॥ <br>
पुरा रेवाजलैर्व्यास प्लावितेयं वसुंधरा ॥ <br>
तदा सर्वसुरैरेवमगस्तिर्मुनिसत्तमः॥२॥ <br>
आराधितो महाभागो धरणीत्राणकारणात्॥  <br>
तदागत्य गिरौ रम्ये विंध्ये स मुनिसत्तम ॥ ३ ॥ <br>
एकाग्रमानसो भूत्वा भवानीं विंध्यवासिनीम् ॥ <br>
आराधयामास तदा तां च देवीं वरेप्सया ॥ ४ ॥ <br>
कंसविद्रावणकरीमसुराणां क्षयंकरीम्॥<br>
भारावतारणीं पुण्यां बलदेवानुजां शुभाम् ॥ ५ ॥ <br>
यशोदागर्भसंभूतां चाणूरबलमर्दिनीम्॥ <br>
विद्युदाभां नभःस्थां च कृष्णां कृष्णाहिमर्दिनीम्॥६॥<br>
जननीं देवसेनस्य कवीनां वाचमीश्वरीम् ॥ <br>
गायत्रीं द्विजमुख्यानां व्याहृतिश्छंदसां वराम् ॥ ७ ॥<br>
सहस्राक्षीं तथेंद्रस्य ऋषेश्चारुंधतीं पराम् ॥ <br>
गवां कामदुघां श्यामां लतां मधुतमप्रियाम् ॥८॥ <br>
अदितिं सर्वमातॄणां पार्वतीं सर्वयोषिताम् ॥ <br>
ज्योत्स्नां चांद्रमसीं बालां सर्वकामवरप्रदाम् ॥ ९ ॥ <br>
शारदीमृतुवेलायां वृंदावनचरीं वराम् ॥ <br>
मायिनां वैष्णवीं मायां सर्वदैत्यविमोहिनीम् ॥ 5.1.55.१० ॥ <br>
लक्ष्मीं च श्रीमतामिष्टां यक्षिणीं धनदार्चिताम् ॥ <br>
महोदधीप्सितां वेलां राज्ञां च राजसंपदम् ॥ ॥११॥ <br>
वेदिकां यज्ञशालानां हविराहवनीं शुभाम् । <br>
दक्षिणां सर्वदीक्षाणां सर्वकामफलप्रदाम् ॥१२॥ <br>
एवं स्तुता तदा देवी प्रत्यक्षा विंध्यवासिनी ॥ <br>
प्राह प्रसादसुमुखी ऋषीणां प्रवरं ह्यृषिम् ॥ १३ ॥ <br>
वियतां भो द्विजश्रेष्ठ यदस्मत्तोऽभिवांछितम्॥ <br>
यदीप्सिता त्वया वत्स स्तुतिर्मे शुचिना कृता॥ ॥ १४ ॥ <br>
॥ अगस्तिरुवाच ॥ ॥<br>
यदि मातर्वरो देयो देवानामुपकारिणि ॥ <br>
रेवेयं वर्द्धिता लोके सर्वलोकभयप्रदा ॥१५॥ <br>
तयेदं प्लावितं विश्वं तस्यास्तु ग्रहणं कुरु ॥ <br>
इति सा प्रार्थिता तेन तदा काले महर्षिणा ॥ १६ ॥ <br>
आगात्साध्वी तदा व्यास महाकालवनं शुभम्॥ <br>
सांत्वपूर्वं वचस्तथ्यमगस्ति मिदमब्रवीत् ॥ १७ ॥ <br>
वारयिष्ये परां देवीं वर्धमानां द्रुतं ह्यृषे ॥ <br>
तावत्कालं न चोत्तिष्ठेद्विंध्यो नाम महागिरिः ॥ १८ ॥ <br>
यावत्त्रिकूटे द्वारे त्वं स्थास्य सि ऋषिसत्तम ॥ <br>
देवकार्योद्यतो नित्यं दक्षिणां दिशमुत्तमाम् ॥१९॥ <br>
कुशस्थली महापुण्या पवित्रा पापहारिणी ॥ <br>
पुरी ह्येषा मुनिश्रेष्ठ त्रिषु लोकेषु विश्रुता ॥<br>
तत्रैवाहं चिरं कालं मातृभिर्निवसामि वै ॥ 5.1.55.२० ॥ <br>
तत्रापि त्वं सदा सिद्धक्षेत्राधिपत्यमाप्नुयाः ॥ <br>
मत्सरो निर्मलं पुण्यं विमलोदं च विश्रु तम् ॥ २१ ॥ <br>
यत्र पुण्यवतां वासो देव्यस्तिष्ठंति कोटिशः ॥ <br>
तस्मिंस्तीर्थे नराः स्नात्वा शुचीभूय समाहिताः ॥ २२ ॥ <br>
यजंति चैव मां भक्त्या धूपदीपाग्नितर्पणैः ॥ <br>
क्षीरखंडाज्यभोज्यैश्च भोजयेद्विधिवद्द्विजान् ॥२३॥ <br>
न तेषां दुर्लभं किंचित्त्रिषु लोकेषु विद्यते ॥ <br>
धनधान्यधरैश्वर्यपुत्रदारादिसं पदाम् ॥ २४ ॥ <br>
प्राप्यंते विविधा भोगा देवानामपि दुर्लभाः ॥ <br>
शत्रुतो न भयं तेषां दस्युभ्यो वा न राजतः ॥ २५ ॥ <br>
न शस्त्रानलतोयौघात्कदा चित्संभविष्यति ॥ <br>
दीर्घायुर्बुद्धिमाँल्लोके उषित्वा शाश्वतीः समाः ॥ २६ ॥ <br>
सर्वपापविशुद्धात्मा मृतः शिवपुरं व्रजेत् ॥ <br>
एवं व्यास पुरीं प्राप्य रम्यां चोज्जयिनीं  शुभाम् २७॥ <br>
समाश्रिता तदा देवी सततं विंध्यवासिनी ॥ <br>
तस्मिंस्तीर्थे नरः स्नात्वा सर्वपापैः प्रमुच्यते ॥ २८ ॥ <br>
स्त्रियो वा रजो दोषार्ता वंध्याः काकबकादिकाः॥ <br>
दुर्भगाः शीलहीनाश्च सर्वकामविवर्जिताः॥२९॥ <br>
विमलोदेऽपि ताः स्नात्वा दृष्ट्वा वै विंध्यवासिनीम्॥<br>
मुच्यंते सर्वदो षैस्ता नात्र कार्या विचारणा ॥ 5.1.55.३० ॥ <br>
अपुत्रा प्राप्नुयुः पुत्रान्कन्या वीरपतिं वरम् ॥ <br>
प्राप्यते सर्वसौभाग्यं सर्वकामवरप्रदम् ॥ ३१ ॥ <br>
विद्यावाञ्जायते विप्रः क्षत्रियो विजयी भवेत् ॥ <br>
वैश्यश्च बहुलाभाढ्यः शूद्रः सुखमथाश्नुते ॥ ३२ ॥ <br>
कथां पुण्यवतीमेतां सर्वकामवरप्रदाम्॥ <br>
पठन्वाप्यथवा शृण्वन्गोसहस्रफलं लभेत् ॥ ३३ ॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्ये विंध्यवासिनी विमलोदतीर्थमाहात्म्यवर्णनंनाम पञ्चपञ्चाशत्तमोऽध्यायः ॥ ५५ ॥ ॥ छ ॥ <br>
<br>
</span>
