<span style="font-size: 14pt; line-height: 175%"><br>
।। सनत्कुमार उवाच ।। ।। <br>
अथ यात्रां प्रवक्ष्यामि महाकालस्य यत्नतः ।। <br>
शिवां श्रेयस्करीं पुण्यां पुण्यलोकप्रदायिनीम् ।। ।। १ ।। <br>
स्नात्वा सरसि रुद्रस्य दृष्ट्वा कोटेश्वरं शिवम्।। <br>
नमस्कृत्य ततो गच्छेन्महाकालं सनातनम् ।। २ ।। <br>
गन्धैः पुष्पैर्नमस्कारैः संपूज्य त्रिदशेश्वरम्।। <br>
प्रणिपत्य ततो गच्छेद्देवं कपालमोचनम् ।। ३ ।। <br>
तत्रैव देवदेवेशः कपालं न्यस्तवान्क्षितौ ।। <br>
कपाले तत्क्षणान्न्यस्ते तत्राभूल्लिंगमुत्तमम् ।। ।। ४ ।। <br>
कपालमोचनं नाम सर्वपापप्रणाशनम् ।। <br>
तत्र वै स्नपनं कुर्यादाज्यपलशतेन वै ।। ५ ।। <br>
तदर्धार्धेन पादेन वित्तशाठ्यविवर्जितः ।। <br>
काले पूर्णे स विप्रेन्द्र शिवलोके महीयते ।। ६ ।। <br>
नमस्कृत्य ततो गच्छेत्कपिलेश्वरमुत्तमम् ।। <br>
दर्शनादस्य देवस्य मुच्यते ब्रह्महत्यया ।। ७ ।। <br>
हनुमत्केश्वरं देवं ततो गच्छेत्समाहितः ।। <br>
ऐश्वर्यमतुलं व्यास दर्शनादस्य जायते ।। ८ ।। <br>
ततो गच्छेन्महादेवं पैप्पलाख्यं सनातनम् ।। <br>
यस्य दर्शनमात्रेण मुक्तिः स्याद्द्विजसत्तम ।। ९ ।। <br>
स्वप्नेश्वरं ततो गच्छेद्भक्तिश्रद्धासमन्वितः ।। <br>
दर्शनादस्य देवस्य दुःस्वप्नं च विनश्यति ।। 5.1.23.१० ।। <br>
ततो गच्छेन्महादेवमीशानं विश्वतोमुखम्।। <br>
यस्य दर्शनमात्रेण विश्वस्यैव पतिर्भवेत् ।। ११ ।। <br>
सोमेश्वरं ततो गच्छेज्जितक्रोधो जितेंद्रियः ।। <br>
कुष्ठरोगादिदोषेभ्यो दर्शनादस्य मुच्यते ।। १२ ।। <br>
वैश्वानरेश्वरं व्यास ततो गच्छेत्समाहितः ।। <br>
तस्य वृद्धिः सदा लोके जायते तस्य दर्शनात् ।। १३ ।।<br>
बीजपूरकहस्तं तु लकु लीशं ततो व्रजेत् ।। <br>
रुद्रत्वं दर्शनात्तस्य जायते नात्र संशयः ।। १४ ।। <br>
ततो गच्छेन्महादेवं गद्याणेश्वरमुत्तमम् ।। <br>
यस्य दर्शनमात्रेण जायंते सर्व सिद्धयः ।।१५।। <br>
अभ्यर्थितः सदा देवैः पूजितः सिद्धिकारणात् ।। <br>
तेनाभ्यर्थितेश्वरोऽयं विख्यातो विघ्ननायकः ।।१६।। <br>
वयोवृद्धं ततो गच्छेन्महाकालं सनातनम् ।। <br>
न रोगो न जराव्याधिर्दर्शनान्नात्र संशयः ।। १७ ।। <br>
विघ्ननाशं ततो गच्छेत्प्राणीशं बलमुत्तमम् ।। <br>
स्नानं घटशतैस्तस्य कुर्याद्भक्त्या समाहितः ।। १८ ।। <br>
तस्य चैव कृते स्नाने लभ्यंते सर्वसिद्धयः ।। <br>
स्वर्गश्चापि सदा व्यास दर्शनादस्य जायते ।। १९ ।। <br>
तनयं तमनूल्लंघ्य दंड पाणिं ततो व्रजेत् ।। <br>
यस्य दर्शनमात्रेण यमलोको न दृश्यते ।। 5.1.23.२० ।। <br>
पुष्पदन्तं ततो गच्छेद्भक्तिश्रद्धासमन्वितः ।। <br>
यस्य दर्शनमात्रेण मुच्यते सर्वपातकैः ।। २१ ।। <br>
गुह्यं चैव महाकालं ततो गच्छेत्समाहितः ।। <br>
यस्य दर्शनमात्रेण गुह्यपापैः प्रमुच्यते ।। २२ ।। <br>
ततो गच्छेत्समाधिस्थो दुर्वासेश्वरमुत्तमम् ।। <br>
यस्य दर्शनमात्रेण कृतकृत्यो नरो भवेत् ।। २३ ।। <br>
श्वासावरोधनं कृत्वा दुर्वाससः समीपतः ।। <br>
गौरीं गत्वा महादुर्गां त्यजेच्छ्वासमनंतरम् ।। २४ ।। <br>
तत्रोच्छ्वासो विमोक्त्यस्तामभ्यर्च्य तु सर्वथा ।। <br>
कालेश्वरं ततो गच्छेद्देवदेवं महेश्वरम् ।। २५ ।। <br>
यस्य दर्शनमात्रेण यमलोकं न पश्यति ।। <br>
विधीशं च ततो गच्छेद्देवदेवं महेश्वरम् ।। २६ ।। <br>
यस्य दर्शनमात्रेण बधिरत्वं न जायते ।। <br>
कीर्तयेदात्मनो नाम स्थानं गोत्रं च तस्य वै ।। २७ ।। <br>
न कीर्तयेद्यदा नाम सा यात्रा विफली भवेत् ।। <br>
देवस्याग्रे ततो व्यास उपविश्य समाहितः ।। ।। २८ ।। <br>
भक्तियुक्तस्ततो ब्रूयान्नमस्कृत्वा पुनःपुनः ।। <br>
मया समर्पिता यात्रा त्वत्प्रसादान्महेश्वर ।। २९ ।। <br>
संसारसागराद्धोरान्मामुद्धर जगत्पते ।। <br>
अनेन विधिना यस्तु महाकालं प्रदक्षयेत् ।। 5.1.23.३० ।। <br>
प्रदक्षिणीकृता तेन सप्तद्वीपा वसुंधरा ।। <br>
गोलक्षं द्विजलक्षाय दत्त्वा यल्लभते फलम् ।। ३१ ।। <br>
तत्फलं देवदेवस्य सकृद्दत्त्वा प्रदक्षिणम्।। <br>
भक्त्या परमया युक्तो महाकालं प्रदक्षयेत् ।। ३२ ।। <br>
पदेपदे यज्ञफलमिति मे शंकरोऽब्रवीत् ।। <br>
षष्टिकोटि सहस्राणि षष्टिकोटिशतानि च ।। ३३ ।। <br>
पूजितानि भवंत्यत्र यात्रेश्वरसमर्चनात् ।। <br>
य एवं कुरुते यात्रां शिवध्यानपरायणः ।। ३४ ।। <br>
सहस्रदक्षिणां दद्यात्तस्य पुण्यफलं शृणु ।। <br>
सप्तजन्मकृतात्पापान्मुच्यते नात्र संशयः ।। ३५ ।। <br>
एवं यात्रां समाप्याथ गत्वा निजगृहं नरः ।। <br>
यात्रादैवत संख्यान्वै षड्विंशतिद्विजोत्तमान्।। ३६ ।। <br>
भोजयेच्छिवभक्तांश्च शिवध्यानपरायणान् ।। <br>
सवस्त्रां दक्षिणां दत्त्वा प्राप्यानुज्ञां विसर्जयेत् ।। ३७ ।। <br>
यात्राक्रमेण चैकैकं द्वारांतरमनुव्रजेत् ।। <br>
धर्मोपदेशके पश्चात्सर्वोपस्करसंयुताम् ।। ३८ ।। <br>
धेनुं पयस्विनीं दद्याद्वित्तशाठ्यविवर्जितः ।। <br>
भुञ्जीताथ स्वयं व्यास सर्वभृत्यसमन्वितः ।। ३९ ।। <br>
दीनानाथदरिद्रांधविकलाद्यांश्च भोजयेत् ।। <br>
यदत्र फलमुद्दिष्टं तद्वदामि शृणुष्व मे ।। 5.1.23.४० ।। <br>
कुलानां शतमुद्धृत्य मातापित्रोः समाहितः ।। <br>
कल्पकोटिसहस्राणि शिवलोके स मोदते ।। ४१ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये महाकालेश्वरयात्रामाहात्म्यवर्णनंनाम त्रयोविंशोऽध्यायः ।। २३ ।। ।। छ ।। <br>
<br>
</span>
