<span style="font-size: 14pt; line-height: 175%"><br>
॥ सनत्कुमार उवाच ॥ ॥ <br>
वाल्मीकेश्वरमित्याख्यं यस्तु देवं प्रपूजयेत् ॥ <br>
मौनी ध्यानपरो भूत्वा स कवित्वमवाप्नुयात् ॥ १ ॥ <br>
॥ व्यास उवाच ॥ ॥ <br>
कथमत्र समुत्पन्नः कोऽसौ वाल्मीकेश्वरः प्रभुः ॥ <br>
यस्य दर्शनमात्रेण कवित्वमुपजायते ॥ २ ॥ <br>
॥ सनत्कुमार उवाच ॥ ॥ <br>
आसीद्व्यास पुरा विप्रः सुमतिर्भृगु वंशजः ॥ <br>
रूपयौवनसंपन्ना तस्य भार्याथ कौशिकी ॥ ३ ॥ <br>
तस्य पुत्रः समुत्पन्नो ह्यग्निशर्मेति नामतः ॥ <br>
स पित्रा प्रोच्यमानोऽपि वेदाभ्यासं न मन्यते ॥ ४ ॥ <br>
ततो बहुतिथे काले अनावृष्टिरजायत ॥ <br>
तस्यां विपद्गतः सोऽथ दक्षिणामाश्रितो दिशम् ॥ ५ ॥ <br>
ततोऽसौ सुमतिर्विप्रः सभार्यः स सुतस्तथा ॥ <br>
विदेशं काननं प्राप्तः कृत्वा चाश्रममाश्रितः ॥ ६ ॥ <br>
आभीरैर्दस्युभिः सार्धं संगोऽभूदग्निशर्मणः॥ <br>
आगच्छति पथा तेन यस्तं हंति स पापकृत्॥ ७ ॥ <br>
स्मृतिर्नष्टा गता वेदा गतं गोत्रं गता श्रुतिः ॥ <br>
कस्मिंश्चिदथ  काले तु तीर्थयात्रा्प्रसंगतः॥ ८ ॥ <br>
सप्तर्षयः पथा तेन सुव्रताः समुपस्थिताः ॥ <br>
अग्निशर्माथ तान्दृष्ट्वा हन्तुकामोऽब्रवीदिदम्॥ ९ ॥ <br>
वस्त्राणीमानि मुच्यध्वं छत्रिकोपानहौ तथा ॥ <br>
हन्तव्या हि मया यूयं गन्तारो यम सादने ॥ 5.1.24.१० ॥ <br>
तस्य तद्वचनं श्रुत्वा अत्रिर्वचनमब्रवीत्॥ <br>
अस्मत्पीडनजं पापं कथं ते हृदि वर्तते ॥ <br>
वयं तपस्विनो भूत्वा तीर्थयात्राकृतोद्यमाः ॥ ११ ॥ <br>
॥ अग्निशर्मोवाच ॥ ॥ <br>
ममास्ति माताथ पिता सुतो भार्या गरीयसी ॥ <br>
पोषयामि सदा तांस्तु एतन्मे हृदि संस्थितम् ॥ १२ ॥ <br>
॥ अत्रिरुवाच ॥ ॥ <br>
पित्रादीनाशु पृच्छस्व स्वकर्मोपार्जितं प्रति ॥ <br>
यद्युष्मदर्थं क्रियते पापं तत्कस्य कथ्यताम् ॥१३॥ <br>
यदि ते कथयंति स्म मा मृषा प्राणिनो वधीः ॥ १४ ॥ <br>
॥ अग्निशर्मोवाच ॥ ॥ <br>
न कदाचिन्मया ते तु संपृष्टा ईदृशं वचः॥ <br>
युष्माकं वचसा मेऽद्य प्रतिबोधः प्रवर्तते ॥ १५॥ <br>
गत्वा पृच्छामि तान्सर्वान्कस्य भावश्च कीदृशः ॥ <br>
यूयमत्रैव तिष्ठध्वं यावदागमनं मम ॥ १६ ॥ <br>
इत्युक्त्वा ताञ्जगामाशु पितरं स्वमुवाच ह ॥ <br>
धर्मस्य प्रतिघातेन प्राणिनां पीडनेन च ॥ १७ ॥ <br>
सुमहद्दृश्यते पापं कस्य तत्कथ्यतां मम ॥ <br>
पिता प्राह तथा माता नापुण्यमावयोरिह ॥ १८ ॥ <br>
त्वं जानासि यत्कुरुषे कृतं भाव्यं पुनस्त्वया ॥ <br>
तयोस्तद्वचनं श्रुत्वा भार्या वचनमब्रवीत् ॥ १९ ॥ <br>
तयाप्युक्तं न मे पापं पापमेतत्तवैव हि ॥ <br>
तद्वाक्यमब्रवीत्पुत्रं बालोऽहमितिसोऽब्रवीत् ॥ 5.1.24.२० ॥ <br>
तज्ज्ञात्वा हृदयं तेषां चेष्टितं चैव तत्त्वतः ॥ <br>
नष्टोऽहमिति मन्वानः शरणं मे तपस्विनः ॥ ॥ २१ ॥ <br>
क्षिप्त्वाथ लगुडं कृष्णं येन वै जंतवो हताः॥ <br>
प्रकीर्य केशांस्त्वरित ऋषीणामग्रतः स्थितः ॥ २२ ॥ <br>
प्रणम्य दंडपातेन ततो वचनमव्रवीत् ॥ <br>
न मे माता न च पिता न भार्या न च मे सुतः ॥ २३ ॥ <br>
सर्वैस्तैः परिमुक्तौऽहं भवतां शरणं गतः ॥ <br>
सुष्ठूपदेशदानान्मां नरकात्त्रातुमर्हथ ॥ २४ ॥ <br>
एवं तं वादिनं दृष्ट्वा ऋषयोऽत्रिमथाब्रुवन्॥ <br>
भवतो वचनादस्य प्रतिबोधः समागतः ॥ २५ ॥ <br>
भवताऽयमनुग्राह्यः शिष्यो भवतु ते मुने ॥ <br>
तथेत्युक्ताथ तान्प्राह चाग्निं ध्यानं समाचर ॥ २६ ॥ <br>
अनेन ध्यानयोगेन महामंत्रजपेन च ॥ <br>
अनेकदुस्तरात्युग्रपापकृज्जनघातकः॥ <br>
संस्थितो वृक्ष मूले त्वं परा सिद्धिं गमिष्यसि ॥ २७ ॥ <br>
इत्युक्त्वा ते ययुः सर्वे संकामं सोऽपि तत्र वै ॥ <br>
तद्ध्यानस्थोऽभवद्योगी वत्सराणि त्रयोदश ॥ २८ ॥ <br>
तस्योपर्यभवत्तत्र वल्मीकोऽविचलस्य च ॥ <br>
निवृत्तास्तु पथा तेन मुनयस्तत्र शुश्रुवुः ॥ २९ ॥ <br>
उदीरितं ध्वनिं तेन वल्मीके विस्मयान्विताः ॥ <br>
ततः खनित्वा वल्मीकं काष्ठीभूतोरुशंकुभिः ॥5.1.24.३०॥ <br>
तं दृष्ट्वोत्थापयामासुर्मुनयो नयसंयुतम् ॥ <br>
नमश्चक्रेऽथ तान्सर्वान्स विप्रो मुनिपुंगवान् ॥३१॥ <br>
तान्प्राह प्रणतो भूत्वा तपसा दीप्ततेजसः॥ <br>
प्रसादाद्भवतामद्य ज्ञानं लब्धं मया शुभम्॥३२॥ <br>
दीनोऽहमुद्धृतः सर्वैर्मग्नोऽहं पापकर्दमे ॥ <br>
तस्येति ते वाक्यमूचुः परमधार्मिकाः ॥ ३३ ॥ <br>
वल्मीकेऽस्मिन्स्थितः पुत्र यतस्त्वमेकचित्ततः ॥ <br>
वाल्मीकिरिति ते नाम भुवि ख्यातं भवि ष्यति ॥ ३४ ॥ <br>
इत्युक्त्वा मुनयो जग्मुः स्वां दिशां तपसान्विताः ॥ <br>
गतेषु मुनिमुख्येषु वाल्मीकिस्तपतां वरः ॥ <br>
कुशस्थल्यामथागम्य समाराध्य महेश्वरम् ॥ ३५ ॥ <br>
तस्मात्कवित्वमासाद्य चक्रे काव्यं मनोरमम् ॥ <br>
रामायणं च यत्प्राहुः कथां सुप्रथमस्थिताम्॥ ३६ ॥ <br>
ततः प्रभृति देवेशो वाल्मीकेश्वरसंज्ञकः ॥ <br>
ख्यातोऽवंत्यां ततो व्यास नृणां कवित्वदायकः ॥ ३७ ॥ <br>
इति ते कथितं लिंगं वाल्मीकेश्वरमुत्तमम् ॥ <br>
यस्य दर्शनमात्रे ण कवित्वमुपपद्यते ॥ ३८ ॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवंतीक्षेत्रमाहात्म्य वाल्मीकेश्वरमाहात्म्य वर्णनं नाम चतुर्विंशोऽध्यायः ॥ २४ ॥छ ॥<br>
<br>
</span>
