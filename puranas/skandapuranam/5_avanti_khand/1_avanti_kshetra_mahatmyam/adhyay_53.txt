<span style="font-size: 14pt; line-height: 175%"><br>
।। सनत्कुमार उवाच ।। ।। <br>
पृथिव्यां यानि तीर्थानि तानि सर्वाणि सुव्रत ।। <br>
अवंत्यां सुन्दरे तीर्थे तिष्ठंति सर्वदा भुवि ।। १ ।। <br>
।। व्यास उवाच ।। ।। <br>
किमिदं सुन्दरं कुण्डं कदाकालेऽभवत्क्षितौ ।। ।।<br>
निर्मितं केन को देवः किं वा तस्य फलं स्मृतम् ।। २ ।। <br>
।। सनत्कुमार उवाच ।। ।। <br>
शृणु पुण्यतमे क्षेत्रे सुन्दराख्यं यदा ऽभवत् ।। <br>
सर्वपापप्रशमनं वांछितार्थफलप्रदम् ।। ३ ।। <br>
यस्य श्रवणमात्रेण ब्रह्महत्या व्यपोहति ।। <br>
अश्वमेधादिकं पुण्यं वाजपेयश ताधिकम् ।। ४ ।। <br>
पुरा कल्पक्षये व्यास नष्टकल्पा च मेदिनी ।। <br>
प्रचण्डवातवर्षाभ्यां चूर्णितो मेरुपर्वतः ।। ५ ।। <br>
तदात्र पतितं व्यास वैकुण्ठशिखरोत्तमम् ।। <br>
महाकालवने घोरे गुह्ये चाव्ययके ध्रुवे ।। ६ ।। <br>
तत्क्षणात्पतिते शृंगे कुण्डं जातं सुनिश्चितम् ।। <br>
रत्नसोपानमच्छोदं मुक्तासैकतपूरितम् ।। ७ ।। <br>
जांबूनदकरारोहं हेमपद्मविराजितम् ।। <br>
कल्पद्रुमकृतच्छायं चिंतामणिसमुच्छ्रितम् ।। ८ ।। <br>
हंसकारंडवाकीर्णं चक्रवाकोपशोभितम् ।। <br>
बीजौषधिगणाकीर्णं सर्वतत्त्वाभिसंयुतम् ।। ९ ।। <br>
कल्पक्षये न क्षीयंते यानि तत्त्वानि सर्वशः ।। <br>
तानि तत्र प्रतिष्ठंति मूर्तिमंति पराणि च ।। 5.1.53.१० ।। <br>
वेदशास्त्रपुराणानि गाथागीतिक्षराक्षराः ।। <br>
ॐकारश्च वषट्कारो गायत्री त्रिपदा परा ।। ।।११ ।। <br>
कलाः काष्ठा मुहूर्ताश्च लवत्रुटिपलं घटिः ।। <br>
अहर्निशश्च यामाश्च पक्षमासावृतुस्तथा ।। १२ ।। <br>
संवत्सरयुगाश्चैव कुण्डे तिष्ठंति मूर्तितः ।। <br>
देवा यक्षाश्च नागाश्च गुह्यकाः किन्नरास्तथा ।। १३ ।। <br>
गंधर्वाप्सरसो यक्षाः सिद्धाः किंपुरुषास्तथा ।। <br>
उपासांचक्रिरे तस्य कल्पदोषभयातुराः ।। १४ ।। <br>
ब्रह्मा रुद्रश्च कालश्च लोकपाला महौजसः ।। <br>
केचिद्ध्यानपराः सिद्धास्तापसाः शंसितव्रताः ।। १५ ।। <br>
तिष्ठंति बहुयुग व्यास यावत्कल्पः समाप्यते ।। <br>
सुदर्शनसमाकारं पूरितं चामृतांबुभिः ।। १६ ।। <br>
दिव्यपादपसंयुक्तं पारिजातगुणान्वितम् ।। <br>
दिव्यस्त्रीस्नानगंधोदैर्वासितोद्गारिसौरभम्।। १७ ।। <br>
क्वचिन्मयूरा नृत्यंति क्वचित्कूजंति कोकिलाः ।। <br>
क्वचित्केकारवाः क्वापि मेघघोषसमाकुलम् ।। ।। १८ ।। <br>
सुन्दरं सुन्दराकारं सुन्दरं तेन चोच्यते ।। <br>
बहुपुण्यकरं व्यास सर्वपापहरं परम् ।। १९ ।। <br>
यत्र संनिहितो विष्णुः शिवः शक्त्या युतो वशी ।। <br>
उपासांचक्रिरे शश्वत्सर्वकालेषु सर्वदा ।। 5.1.53.२० ।। <br>
पक्षार्धं पक्षमेकं च सुन्दरकुण्डे नरो वसेत् ।। <br>
वैकुण्ठे नियतं वासो यावत्कल्पशतं भवेत्।। २१ ।। <br>
पक्षिकीटपतंगाश्च मृता यांति शिवालयम् ।। <br>
किं पुनर्मानवा लोके स्नानपूताश्च तत्र वै ।। २२ ।। <br>
ये ददति तिलान्धेनुं गजवा जिरथावनीः।।<br>
दासीर्दासान्सुवर्णं च रत्नानि विविधानि च ।।२३।। <br>
शय्यादानविमानानि दानानि विविधानि च ।। <br>
न तेषां दानजं वेद्मि कीदृग्व्यास फलं भवेत्।। २४ ।। <br>
भूयः शृणु परं व्यास सुन्दरकुण्डफलं स्मृतम्।। <br>
एकदा बहुपापेन पतितः पापयोनिषु ।। २५ ।। <br>
पिशाचो मोक्षमापन्नः शिव रूपधरो गतः।। <br>
पिशाचमोचने स्नात्वा दृष्ट्वा देवं महेश्वरम्।।२६।। <br>
मुच्यते सर्वपापेभ्यो यद्यपि ब्रह्महा भवेत्।।२७।। <br>
।।व्यास उवाच।।<br>
कोऽसौ पिशाच इति ख्यातः किं तेन दुष्कृतं कृतम् ।। <br>
येन पापप्रसंगेन पिशाचत्वमुपागतः ।। २८ ।। <br>
कथं तीर्थप्रसंगोऽस्य जातो वै द्विज सत्तम ।। <br>
एतद्वेदितुमिच्छामि त्वत्तो ब्रह्मविदांवर ।। २९ ।। <br>
।। सनत्कुमार उवाच ।। ।। <br>
शृणु व्यास महाख्यानं तीर्थमाहात्म्यमुत्तमम् ।। <br>
यस्य श्रवणमात्रेण सर्वपापक्षयो भवेत् ।।5.1.53.३०।। <br>
ब्राह्मणो देवलो नाम दाक्षिणात्यो द्विजाधमः ।। <br>
सदा पापरतो लोभी कूटसाक्षी च लंपटः ।। ३१ ।। <br>
गुरुद्रोही कितवो धूर्तो गुरुहा गुरुतल्पगः ।। <br>
हेमहारी सुरापी च ब्रह्महा स्वामिद्रोहकः ।। ३२ ।। <br>
अभक्ष्यभक्षकश्चैव वेदशास्त्रविवर्जितः ।। <br>
अनेकजन्मार्जितपापी सर्वधर्मबहिष्कृतः ।।।३३ ।। <br>
विश्वासघातको मानी चोरसंगरतः खलः ।। <br>
देशांतरगतो मंदश्चौरकार्यार्थसाधकः ।। ३४ ।। <br>
बहवो निहता मार्गे पापाचारेण जंतवः।। <br>
मगधे स गतो दुष्टः प्रसंगात्पापकारिणाम्।।३५।।<br>
तत्रैको ब्राह्मणो दांतो वेदवेदांगपारगः ।। <br>
साग्निकः शुद्धसत्त्वस्थो ब्रह्मकर्मरतः सदा ।। ३६ ।। <br>
श्वशुरगृहे स्थिता भार्या तामादाय यशस्विनीम् ।। <br>
चलितो यानमारुह्य तेन पापेन घातितः ।। ३७ ।। <br>
तस्य स्त्री च वरारोहा रूपलावण्यशालिनी ।। <br>
पतिव्रता महाभागा दृढचित्ता शुचिस्मिता ।। ३८ ।। <br>
हते भर्तरि दुःखार्ता पतिविरहकातरा ।। <br>
वने घोरे परिभ्रष्टा काष्ठान्यादाय भामिनी ।। ३९ ।। <br>
आरुरोह चितां दीप्तां पतिना हृष्टमानसा ।। <br>
स च दुष्टतरः सर्वं तस्य विप्रस्य जीवनम् ।। 5.1.53.४० ।। <br>
गृहीत्वा चलितो मार्गे गृहीतो राजकिंकरैः ।। <br>
बंधयित्वा च तैः सर्वैस्तेन वित्तेन वै सह ।। <br>
नीतोऽसौ राजभवनं निवेदितो राजसंनिधौ ।।४१।। <br>
पातितो वै गले बद्ध्वा रज्जुना वृक्षकोटरे ।। <br>
चांडालैर्घृष्टितो भूमावितस्ततः श्वपाकिभिः ।। ४२ ।। <br>
तेन कर्मविपाकेन रौरवं नरकं गतः ।। <br>
षष्टिवर्षसहस्राणि विष्ठायां कृमितां गतः ।। ४३ ।। <br>
ततोऽन्यं नरकं प्राप्तो यमशासनकारकैः ।। <br>
असिपत्रवनं घोरमायसं तप्तसायकम् ।। ४४ ।। <br>
मुद्गरैस्ताड्यमानो हि शृंखलाभिश्च किंकरैः ।। <br>
कुंभीपाकगतौ रौति वैतरण्यां सुपीडितः ।। ४५ ।। <br>
एवं बहुविधान्कुण्डान्भुक्त्वा पापी नवान्नवान् ।। <br>
ततः प्रेतत्वमापन्नो युगानां पंचसप्ततिम् ।। ४६ ।। <br>
महाकायो महारावो महोदरः सूचीमुखः ।। <br>
क्षुत्तृड्भ्यां च पराक्रांतो मरुदेशं समाश्रितः ।। ४७ ।। <br>
ततः कष्टतरां प्राप्य पैशाचीं तनुमाश्रितः ।। <br>
कुटिलो दुष्टभावश्च दुष्टचारी दिगंबरः ।। ४८ ।। <br>
विण्मूत्रदूषितोच्छिष्टपूतिपर्युष्टभोजनः ।। <br>
श्मशानोच्छिष्टभोजी च कृत्तिवासा विलोचनः ।। ४९ ।। <br>
भग्नवापीतडागे च शुष्कवृक्षे निरूदके ।। <br>
प्राकारपरिखागारे शून्यागारे नदीतटे ।। 5.1.53.५० ।। <br>
निवासो रोचते तस्य सर्वदा सर्वसंधिषु ।। <br>
एवं बहुयुगे याते महाकालवने गतः ।। ५१ ।। <br>
यत्र माहेश्वरं लिंगं सुन्दरं कुंडमुत्तमम् ।। <br>
तत्रोषितत्वमात्रेण सिंहेन विनिपातितः ।। ५२ ।। <br>
घातयित्वा च तं पापं जलार्थी कुंडमाविशत् ।। <br>
दंष्ट्रांतरगतं चास्थ्यपतत्तस्य मुखाज्जले ।। ५३ ।। <br>
तेन पुण्यप्रभावेन सर्वपापं क्षयं गतम् ।। <br>
मृतमात्रे च लिंगं तन्नेत्रांतरगतं तदा ।। ५४ ।। <br>
हित्वा पैशाचकं देहं ज्योतिस्तल्लिंगमाविशत्।। <br>
तदारभ्य परं व्यास तीर्थं पैशाचमोचनम्।। ।।५५ ।। <br>
पिशाचमोचनेशेति देवः ख्यातिं ततो गतः ।। <br>
तावद्गर्जंति पापानि मदोन्मत्तगजा यथा।।५६ ।। <br>
यावन्नायाति शिप्रायास्तीर्थे पैशाचमो चने ।। <br>
पिशाचमोचने स्नात्वा शुचिर्भूत्वा समाहितः ।। ५७ ।। <br>
पिशाचमोचनं देवं पूजयित्वा यथाविधि ।। <br>
सर्वपापविशुद्धात्मा जायते नात्र संशयः ।। ५८ ।। <br>
पिशाचमोचने व्यास महादानानि कारयेत् ।। <br>
न तस्य पुनरावृत्तिः शिवलोकात्कदाचन ।। ५९ ।। <br>
पिशाचमोचनकथां पवित्रां पापहारिणीम् ।। <br>
यः पठेच्छणुयाच्चैव हयमेधफलं लभेत् ।। 5.1.53.६० ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डेऽव न्तीक्षेत्रमाहात्म्ये सुन्दरकुंडपिशाचमोचनतीर्थमाहात्म्यवर्णनंनाम त्रिपञ्चाशत्तमोऽध्यायः ।। ५३ ।।<br>
<br>
</span>
