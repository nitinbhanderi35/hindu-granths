<span style="font-size: 14pt; line-height: 175%"><br>
।। सनत्कुमार उवाच ।। ।। <br>
शृणु व्यास यथेयं तु प्रोच्यते हि कुशस्थली ।। <br>
कल्पे तत्पुरुषे पूर्वं वेदविद्भिर्मनीषिभिः ।। १ ।। <br>
वेधसा सृजितं विश्वं दैत्यदानवरा क्षसम् ।। <br>
अन्योन्यमदसंमत्तमन्योन्यद्वेषि वै रणे ।। २ ।। <br>
देवाश्च दानवाः संख्ये नित्यं स्पर्धासमन्विताः ।। <br>
मनुष्या मनुजैः सार्धं सिद्धविद्याधरैः सह ।। ३ ।। <br>
चारणाः किंनरैः सार्धमेवं ते द्वेषतत्पराः ।। <br>
युद्धं कुर्वंति सततमविस्पष्टार्थया गिरा ।। ४ ।। <br>
सर्वे चैव च बलिनो दुर्बलैर्मनुजैः सह ।। <br>
पशवः पशुभिः सार्धं पक्षिणः सह पक्षिभिः ।। ५ ।। <br>
एवमन्योन्यमन्यैश्च निर्मर्यादमिदं जगत् ।। <br>
दृष्ट्वा विश्वस्य कर्तारं विष्णुं विश्वेश्वरं परम् ।। ६ ।। <br>
व्रजामि शरणं देवं शरणार्त्तिहरं हरिम् ।। <br>
एवं मनसि संधाय दध्यौ ध्यानेन माधवम् ।। ७ ।। <br>
ततो ध्यातो महायोगी विश्वरूपधरो हरिः ।। <br>
लोहदण्डधरः श्रीमानिदमाह पितामहम् ।। ८ ।। <br>
ब्रह्मन्ध्यातस्त्वया सम्यग्ध्यानयोगेन पश्य माम् ।। <br>
समायांतं तथा ध्यातं जगतां पातुमुद्यतम् ।। ९ ।। <br>
ततो धाता निशम्यैतत्त्यक्त्वा ध्यानमवेक्ष्य तम् ।। <br>
समुत्थायैकमनसा नमश्चक्रेऽर्चयत्पुनः ।। 5.1.41.१० ।। <br>
पाद्येनाचमनीयेन मधुपर्केण केशवम् ।। <br>
पूजयित्वा पुनर्वाक्यमुवाचाच्युतमब्जजः ।। ११ ।। <br>
।। ब्रह्मोवाच ।। ।। <br>
देवदेव जगन्नाथ जगत्सृष्टमिदं त्वया ।। <br>
ऋते त्वया जगद्विष्णो नैवावस्थातु मर्हति ।। १२ ।। <br>
शास्ता त्वमस्य विश्वस्य विशुद्धस्य च नापरः ।। <br>
त्वत्तोस्तीदं जगत्सर्वं तस्मात्त्वमनुशासय ।। १३ ।। <br>
देवदानवगंधर्वाः सयक्षो रगराक्षसाः ।। <br>
त्वामृते पुण्डरीकाक्षं व्यापिताशेषविग्रहाः ।। <br>
परस्परं विनिघ्नंति तांश्च त्वं रक्षितुं क्षमः ।। १४ ।। <br>
त्वमस्य विश्वस्य चराचरस्य स्थितेः सदा प्राणभृदात्मरूपिणी ।। १५ ।। <br>
त्वया धृतं सर्वमिदं जगद्वै यतस्ततोऽसि त्वमुपेन्द्रसंज्ञः ।। <br>
प्रवेशनं व्याप्तमिदं स्वधाम यत्त्वमुच्यसे विष्णुरतो मुनींद्रैः ।। १६ ।। <br>
निवासितं विश्वमिदं त्वयाद्य वासश्च धातोरिति वासुदेवः ।। <br>
तवानुगं विश्वमिदं विभुस्त्वमशेषविश्वस्य विभासि राजा ।। १७ ।। <br>
सेनानुरूपं जगदेव यस्मादतः स्मृतस्त्वं किल विश्वसेनः ।। <br>
विलेखनादस्य चराचरस्य कृतेश्च धातोस्त्वमतोऽसि कृष्णः ।। १८ ।। <br>
जितं त्वया देव जगत्त्रयं यज्जितेश्च धातोस्त्वमतोऽसि जिष्णुः ।। <br>
तस्मात्समस्तग्रहलोकपालं जगद्विभो पालय सर्वकालम् ।।१९।। <br>
त्वमस्य सर्वस्य भवादिराजस्तवास्तु भद्रासनमद्वितीयम।। <br>
प्रदक्षिणावर्तनकस्तु शंखः करस्थितः शोभति पूरुषस्य ।। 5.1.41.२० ।। <br>
सुदर्शनं नाम तवास्ति चक्रमतो हि गीतः कविभि स्तु चक्री ।। <br>
ध्वजोऽस्ति ते देव सुपर्णसेवितस्तथासुपर्णश्च तवास्ति वाहनम् ।।२१।। <br>
तुरंगमाः संतु तवारिसंहरे तथा हृषीकेश सुदन्तदन्तिनः।। <br>
किरीटनिष्कांगदकर्णपूरकेयूरहारोत्तमहेमसूत्रैः ।। २२ ।। <br>
विचित्रवस्त्रोत्तमरक्तमाल्यैर्विभूषितस्त्वं भव भीमसेनः ।। <br>
श्रिया कदाचिच्च न मुच्यते भवान्भवं ति ते नित्यमनंतसंपदः ।। २३ ।। <br>
तवानुगा भक्तिरिहास्तु वै सती मुकुन्द भक्ते त्वमतः प्रसीद मे ।। २४ ।। <br>
।। सनत्कुमार उवाच ।। ।। <br>
स एवमुक्तस्तु पुरो दिवौकसां विभुः प्रसन्नस्त्विदमब्रवीद्धरः ।। <br>
विरिंच मे दर्शय तस्य मंडलं त्वया विमुक्तं च सदाशिवं विभो ।। २५ ।। <br>
स्थिरं स्थि यत्र जगत्करोम्यहं ततो विरंचिः कुशमुष्टिमाददे ।। <br>
पवित्रदेशस्य निदर्शनाय जगाम पुण्यं च्यवनाश्रमं तदा ।। २६ ।। <br>
ततः स्थलीमुच्चतरामवाप्य पितामहः केशवमाह चादरात् ।। <br>
त्वदुद्भवं चात्र पवित्रमंडलं त्वया विमुक्तं च सदा शिवं विभो ।। २७ ।। <br>
त्वमेव विष्णुर्विबुधार्चितः सदा स्मृतो मुनींद्रैः स च विष्टरश्रवाः ।। <br>
निषीद विश्वेश कुशस्थलं यदा तदाश्रितो माधवमासरूपवान् ।। २८ ।। <br>
कुशस्थलीं संस्थित एव देव इत्थं विधात्रा पुरुषोत्तमः स्तुतः ।। <br>
स्थलीं कुशैरास्तरितामुपाविशत्कुशस्थलीं देवमुनीन्द्रसेविताम् ।। २९ ।। <br>
समंततो योजनसं ख्ययावृतां ततो विधाता पुरुषोत्तमस्तथा ।। <br>
कुशस्थलीति प्रथितं जगत्त्रये प्रचक्रतुर्नाम च तावुभावपि ।। 5.1.41.३० ।। <br>
तत्र विश्वपतिः श्रीमान्विश्वेशो विश्वकृद्विभुः ।। <br>
विश्वं शशास विश्वात्मा सर्वविश्वस्य नायकः ।। ३१ ।। <br>
एवं कुशस्थली ख्याता हेमशृङ्गेति या पुरा ।। <br>
स्तीर्णा कुशैर्यतो धात्रा कुशस्थली ततः स्मृता ।। ३२ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्ये व्याससनत्कुमारसंवादे कुशस्थलीनामहेतुकथावर्णनंनामैकचत्वारिंशोऽध्यायः ।। ४१ ।। ।।. छ ।। ।।<br>
<br>
</span>
