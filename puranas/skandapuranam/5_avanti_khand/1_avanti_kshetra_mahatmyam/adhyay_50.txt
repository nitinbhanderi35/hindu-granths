<span style="font-size: 14pt; line-height: 175%"><br>
॥ सनत्कुमार उवाच ॥ ॥ <br>
पापनाशिनी विख्याता यथा शिप्रा पयस्विनी ॥<br>
तथाहं संप्रवक्ष्यामि समासेन परंतप॥१॥ <br>
पुरा कृतयुगे व्यास दमनोनाम वै नृपः ॥ <br>
कीकटेषु समाख्यातो राजा परमकोपनः ॥२॥ <br>
उत्पथी सर्वधर्माणां गोब्राह्मणविनिंदकः ॥ <br>
सुरापी हेमहारी मत्सरी गुरुतल्पगः ॥ ३ ॥ <br>
प्रजासर्वस्वहर्ता च परदाराभिमर्शकः ॥ <br>
धूर्तको धूर्तंसंगी च पिशुनस्तस्कराकृतिः ॥४॥ <br>
गोग्रहः पुरभेदी च बंदी बंदिजनप्रियः ॥ <br>
कुत्सितः कोपपूर्णश्च वेदशास्त्रविवर्जितः ॥५ ॥ <br>
साधुसंगपरित्यागी दुष्टो दुष्टजनप्रियः ॥ <br>
कुलांगनापरित्यागी पण्यस्त्रीवृषलीपतिः ॥ ६ ॥ <br>
धर्मनिंदाकरो नित्यमधर्मे रमते मतिः ॥ <br>
न हूयंते न पूज्यंते न श्रूयंते कथा बुधैः ॥ ७ ॥ <br>
वेदा यज्ञाश्च देवानां मूर्तिः पद्भ्यां च ताड्यते ॥ <br>
एवं दुष्टतरो राजा न भूतो न भविष्यति ॥ ८ ॥ <br>
स एकदा वने घोरे मृगयावनगोचरः ॥ <br>
इतस्ततो भ्रममाणो व्याधैः परिवृतः खलः ॥ ॥ ९ ॥ <br>
न लब्ध्वा खेटकं किंचित्क्षुधार्तस्तृषितः खलः ॥ <br>
एकाकी विगतोऽसंगो महाकालवनांतिके ॥ 5.1.50.१० ॥ <br>
रात्रिः समागता तत्र घोरा घोरनि षेविता ॥ <br>
वृक्षमूलमुपावृत्य शयनार्थी क्षुधार्दितः ॥ ११ ॥ <br>
तत्राश्वं विटपे बद्ध्वा स्वयमेव न्यषीदत ॥ <br>
तदैव काले वृक्षाद्वै सर्पः पपात मस्तके ॥१२॥ <br>
किमिदं कुत आश्चर्यं कृत्वा हस्तेन वारितः ॥ <br>
तेन वारयिता राजा दष्टोंऽगुष्ठे तदाऽहिना ॥ १३ ॥ <br>
दष्टमात्रे च नृपतिर्व्यथितः क्षितिमागतः ॥ <br>
कियत्काले व्यथाविष्टो मुमोह क्षीणमंगलः ॥ १४॥ <br>
एतत्क्षणात्प्रेतभूतो घोरे नरकसंचये ॥ <br>
यमदूतैस्ताड्यमानो विविधास्त्रैः स्वकर्मजैः ॥ १५ ॥ <br>
हर्षिताश्च गणाः सर्वे यमराजस्य किंकराः ॥ <br>
बद्ध्वा पाशैश्च तं निन्युः पापिष्ठं यममंदिरे ॥ १६ ॥ <br>
एतस्मिन्नंतरे व्यास क्रव्यादैः खादितं शवम् ॥ <br>
किंचिच्छेषतरं प्रातर्वायसेनाभिलक्षितम् ॥ १७ ॥ <br>
तत्र गत्वानयन्मांसं तुंडेन वियदुद्गतः ॥ <br>
ततोऽन्यैर्वायसैर्भग्नो भ्राम्यमाण इतस्ततः ॥ १८ ॥ <br>
तत्राटतो हि यत्रास्ते दिव्या शिप्रा पयस्विनी ॥ <br>
किंचित्कर्मविपाकेन वायसास्यगतं पलम् ॥ १९॥ <br>
पतितं वै जले तस्याः शिप्रायास्तस्य काय जम्॥ <br>
तेन पुण्यप्रभावेन शिवोऽजायत तत्क्षणात् ॥ 5.1.50.२० ॥ <br>
त्रिनेत्रोथ जटाजृटी व्याघ्रांबरपरीवृतः ॥ <br>
शूलहस्तो वृषारूढो भालचंद्रो ह्युमापतिः ॥ २१ ॥ <br>
इत्याश्चर्यमयं रूपं दृष्ट्वा दूताश्च धर्षिताः ॥ <br>
तद्गणैस्ताडिता भग्ना धर्मराज्ञे शशंसिरे ॥ २२ ॥ <br>
श्रूयतां भो महाराज धर्मराज नमोस्तु ते ॥ <br>
दूतानां यद्वचो रम्यं बह्वाश्चर्यमयं परम् ॥२३॥ <br>
कीकटाधिमतिर्मंदः पापिष्ठो वृषलीपतिः ॥ <br>
दमनो नाम राजाभूत्समस्ते क्षितिमंडले ॥२४॥ <br>
यानि कानि च पापानि ब्रह्महत्यासमानि च ॥ <br>
तानि सर्वाणि तेनापि कृतानि भुवि सत्तम ॥ २५ ॥ <br>
मर्यादाभेदको मूढो वर्णाश्रमसुधर्मिणाम् ॥ <br>
कुसंगी द्यूतकोन्मादी बहुव्यंगभरः खलः ॥ २६ ॥ <br>
यमदंडपरः पापी अस्माकं हर्षवर्धनः ॥ <br>
स कथं शिवरूपी स्यात्किमाश्चर्यमतः परम् ॥ २७ ॥ <br>
यावंतः पतिताः पूर्वे पापिनः सर्व एव हि ॥ <br>
कृष्णेन तारिताः सर्वे ब्रह्मपुत्रार्थिना तदा ॥ २८ ॥ <br>
तदाप्रभृति सर्वाणि कुंडानि नरकस्य वै ॥ <br>
शुष्काणि चैव दृश्यंते ग्रीष्मांते वै ह्रदा यथा॥२९॥<br>
न चैवार्तरवं किंचिच्छ्रूयते तव मंदिरे ॥ <br>
अस्माकं जीवनं नास्ति किमुपायं वदस्व नः ॥5.1.50.३०॥ <br>
एक एवागतो लोके वृत्तिदो नो यमाधिप ॥ <br>
सोऽपि शिवत्वमापन्नः कस्मान्नो जीव्यते कथम् ॥ ३१ ॥<br>
&nbsp;धर्मराजस्तदाश्रुत्य किंकराणां परं वचः ॥ <br>
चिरं ध्यात्वा स्वकानूचे देशकालोचितं वचः ॥ ३२ ॥ <br>
॥ धर्मराज उवाच ॥ ॥ <br>
श्रूयतां भो गणाः सर्वैः श्रुतिरेकाग्रमानसैः ॥ <br>
येन पुण्यप्रभावेन पापिष्ठः शिवतां गतः ॥ ३३ ॥ <br>
भुवि पुण्यतमे देशे महाकालवने शुभे ॥ <br>
शिप्रानाम सरिच्छ्रेष्ठा सर्वपापहरा परा ॥३४ ॥ <br>
येषां शिप्रोदक स्पर्शो जायते भुवि किंकराः ॥ <br>
न तेषां पातकं किंचिन्मृतः शिवपुरं व्रजेत् ॥ ३५ ॥ <br>
मनसा वपुषा वाचा पापानि विविधानि च ॥ <br>
तत्क्षणात्प्रलयं यांति शिप्रासरिन्निषेवणात् ॥ ३६ ॥ <br>
शिप्राशिप्रेति यो ब्रूते यत्र कुत्रापि मानवः ॥ <br>
स एव शिवतां याति न जाने स्नानजं फलम् ॥३७॥ <br>
यत्र कीटपतंगाश्च शिप्रावारिचराश्च ये ॥ <br>
मृताः शिवपुरं यान्ति शिप्रानीरनिषेवणात् ॥ ३८ ॥ <br>
कृत्वान्यत्र महापापं येऽन्ते शिप्रातटं श्रिताः ॥ <br>
महापातकिनोऽप्येते मृता यांति शिवालयम् ॥ ३९ ॥ <br>
माधवे मासि संप्राप्ते निमज्जंति नरोत्तमाः ॥ <br>
न तेषां निरयं किंचिच्छिवरूपाश्चरंति ते ॥ 5.1.50.४० ॥ <br>
वायसेनाहृतं मांसं तस्य राज्ञः कृतागसः ॥ <br>
शिप्रागाधजले क्षिप्तं का तत्र परिदेवना ॥ ४१ ॥ <br>
वापीकूपतडागादि अधिकाधिकसत्फलम् ॥ <br>
तस्माद्दशगुणं पुण्यं नदीषु उपजायते ॥ ४२ ॥ <br>
तस्माद्दशगुणा तापी गोदा पुण्या ततोधिका ॥ <br>
तस्माद्दशगुणा रेवा गंगा पुण्या ततोऽधिका ॥ <br>
तस्माद्दशगुणा शिप्रा पवित्रा पापनाशिनी ॥ ४३ ॥ <br>
दमनस्य शरीरस्य मांसं शिप्रासमागतम् ॥ <br>
तेन पुण्यप्रभावेन शिवरूपधरोऽभ वत् ॥ ४४ ॥ <br>
ईदृशा च नदी रम्या अवन्त्यां भुवि वर्तते ॥ <br>
वांछंति देवताः सर्वास्तस्या दुर्लभदर्शनम् ॥ ४५॥<br>
धर्मराजवचः श्रुत्वा गणा विस्मय मागताः ॥ <br>
मनसा च निरातंकाः शिप्रां शरणमागताः ॥ ४६ ॥ <br>
॥ सनत्कुमार उवाच ॥ ॥ <br>
तदाप्रभृति विख्याता शिप्रेयं पापनाशिनी ॥ <br>
गीयते च पुराणेषु यस्या माहात्म्यमुत्तमम् ॥ ४७ ॥ <br>
दमनस्य च निर्मुक्तिः शिप्रामाहात्म्यमुत्तमम् ॥ <br>
यमदूतानां संवादं श्रुत्वा मुक्तिर्न संशयः ॥ ॥ ४८ ॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये शिप्रामाहात्म्ये पञ्चाशत्तमो ऽध्यायः ॥ ५० ॥ <br>
<br>
</span>
