<span style="font-size: 14pt; line-height: 200%"><br>
।। सनत्कुमार उवाच ।। ।। <br>
एवं व्यास पुरी रम्या नामभूता सनातनी ।। <br>
युगेयुगे यथा जाता तथा ख्याता मयाऽनघ ।। १ ।। <br>
।। व्यास उवाच ।। ।। <br>
भूयोऽहं श्रोतुमिच्छामि त्वत्तो ब्रह्मविदां वर ।। <br>
शिप्रायाश्च कथां पुण्यां पवित्रां पापहारिणीम् ।। २ ।। <br>
सुन्दरं कुंडमाख्यातं पिशाचमोचनं तथा ।। <br>
नीलगंगा इति प्रोक्ता कर्कराजमतः परम् ।। ३ ।। <br>
पुष्कराणि च सर्वाणि गयातीर्थमनुत्तमम् ।। <br>
गोमतीकुण्डमाख्यातं नाम्ना धर्मसरस्तथा ।। ४ ।। <br>
ख्यातं संगमजं तीर्थं शनेर्जन्मकथां शुभाम् ।। <br>
च्यवनाश्रमे च या वार्ता तथा नागालये शुभे ।। ५ ।। <br>
पुरुषोत्तममहिमानं काले केन कथं भवेत् ।। <br>
एतद्वेदितुमिच्छामि यत्ते मनसि वर्तते ।। ६ ।। <br>
।। सनत्कुमार उवाच।। ।। <br>
शृणु व्यास महाभाग कथां पापहरां पराम्।। <br>
यस्मिन्काले यदा जाता महाकालवने शुभे।।७।। <br>
नास्ति वत्स महीपृष्ठे शिप्रायाः सदृशी नदी ।। <br>
यस्यास्तीरे क्षणान्मुक्तिः किं चिरात्सेवनेन वै ।। ८ ।। <br>
वैकुण्ठे जायते शिप्रा ज्वरघ्नी च सुरालये ।। <br>
महाद्वारे च पापघ्नी पातालेऽमृतसंभवा ।। ९ ।। <br>
वाराहकल्पे वै प्रोक्ता विष्णुदेहेति नामतः ।। <br>
शिप्रावंत्यां समाख्याता कामधेनुसमुद्भवा ।। 5.1.49.१० ।। <br>
।। व्यास उवाच ।। ।। <br>
विचित्रमिदमाख्यातं भवता ऋषिसत्तम ।। <br>
वक्तुमर्हसि शिप्रायाः समासेन कथां शुभाम् ।। ११ ।। <br>
।। सनत्कुमार उवाच ।। ।। <br>
ब्राह्मं कपालमादाय भिक्षार्थं संचरन्महीम् ।। <br>
महादेवो विशुद्धात्मा सर्वलोकेषु सर्वतः ।।१२।। <br>
अप्राप्तभिक्षो भिक्षार्थी वैकुण्ठमगमद्विभुः ।। <br>
गतश्चातिथ्यवेलायां भ्रममाणो यतस्ततः।।१३।।<br>
लोकनिंदापरः क्रुद्धः क्षुधितो बहुवासरैः ।।<br>
भिक्षां देहीति भो ब्रह्मन्क्षुधितोऽहं समाहितः ।।१४।। <br>
कपालं च करे कृत्वा इत्यु वाच पुनः पुनः ।। <br>
गृह्यतां हर भिक्षां ते ददामीति हरिस्तदा ।।१५।। <br>
इत्युक्त्वा करमुद्यम्य तर्जन्यगुंलिमादधत् ।। <br>
तदा रुद्रः समाध्मातस्त्रिशूलेनाहन द्रुषा ।।१६।। <br>
तदांगुलिसमुद्भूतं बहु सुस्रावशोणितम् ।। <br>
तेनाशु पात्रं तत्पूर्णं शंकरस्य करे स्थितम् ।।१७।। <br>
तदा उद्वेलिता सा वै धारा जाता समं ततः ।। <br>
तत्र स्थाने समुद्भूता शिप्राऽसृग्धारसंभवा ।। १८ ।। <br>
वैकुंठे चाभवत्सद्यो नदी त्रैलोक्यपावनी ।। <br>
एवं शिप्रा सरिच्छ्रेष्ठा त्रिषु लोकेषु विश्रुता ।। १९ ।। <br>
ज्वरघ्नी च यथा प्रोक्ता तथा व्यास ब्रवीम्यहम् ।। <br>
यदा बाणासुरो दैत्यः कृष्णेन सह संयुगे ।। 5.1.49.२० ।। <br>
योधयामास दैत्येंद्रो ह्यनिरुद्धप्र हेलनः ।। <br>
सहस्रबाहुभिर्वीरो नानाप्रहरणोद्यतः ।। २१ ।। <br>
तस्मात्क्रुद्धो वासुदेवश्चक्रमादाय सत्वरः ।। <br>
चिच्छेद बाहुसाहस्रं क्षुरप्रेणाशुगामिना ।। २२ ।। <br>
स तदा भग्नसंकल्पश्छिन्नदोश्च व्रणार्दितः ।। <br>
पराङ्मुखपरो भूत्वा शंकरं शरणं ययौ ।। २३ ।। <br>
तदागतं महादैत्यं समीपे भयविह्वलम् ।। <br>
विलोक्य कृपयाविष्टो गते संग्राममूर्धनि ।। २४ ।। <br>
छित्त्वा बाहुसहस्रं वै दैत्यराजस्य चाहवे ।। <br>
क्रुद्धः कृष्णो महाबाहुः परसेनांतको वरः ।। २५ ।। <br>
स्थितो यत्राचलो व्यास तत्रागतो महेश्वरः ।। <br>
वारयामास कृष्णं वै शरोघैश्च समाकिरन्।।२६।। <br>
अन्योन्यं च समासाद्य कृत्वा युद्धं तु दारुणम् ।। <br>
शस्त्रास्त्रैश्च महाघोरैः सर्वप्राणिभयंकरैः ।। २७ ।। <br>
वैष्णवास्त्रं तदा कृष्णः संदधे हरजिघांसया ।। <br>
पाशुपतं च नामास्त्रं सर्वसंहारकारकम् ।। २८ ।। । <br>
संदधे वै तदा शंभुः कृष्णप्राणहरोत्सुकः ।। <br>
हाहाकारस्तदा जातः सर्वलोकेषु श्रूयते ।। २९ ।। <br>
मोहनास्त्रं पुनः कृष्णः शिवोपरि मुमोच ह ।। <br>
तेनास्त्रेण तदा शंभुर्मोहितो देवमायया ।। 5.1.49.३० ।। <br>
जृंभमाणः स्थितः संख्ये किंचित्कालं मुहुर्मुहुः ।। <br>
लब्धसंज्ञः पुनर्जातो यदा रुद्रो महाहवे ।। ३१ ।। <br>
तदा क्रोधाभिभूतेन कृतो माहेश्वरो ज्वरः ।। <br>
ललाटफलकात्सद्यो वीरभद्रो महाबलः ।। ३२ ।। <br>
त्रिनेत्रस्त्रिशिरा ह्रस्वस्त्रिपादो बर्कराकृतिः ।। <br>
क्षुद्रो जटिलभस्मांगो महाव्याधिर्दुरत्ययः ।। ३३ ।। <br>
कृष्णसेनां समासाद्य महादेवेन प्रेरितः ।। <br>
प्राणिनां कदनं चक्रे सर्वेषां कृष्णसंगिनाम् ।। ३४ ।। <br>
पराङ्मुख्यपरा भग्ना ज्वराभिघातपीडिता ।। <br>
बभूव सहसा व्यास सेना कृष्णेन पालिता ।।३५।। <br>
तथाभूतां समालोक्य जृंभमाणा रुजार्दिताम् ।। <br>
स्वसेनां भग्नसंकल्पां माहेशज्वरपीडिताम् ।। ३६ ।। <br>
ससर्ज वैष्णवं तापं कृष्णः परमकोपनः।। <br>
तेन सह वैष्णवेन माहेश्वरेण ज्वरेण च ।। ३७ ।। <br>
अन्योन्यमभवद्युद्धं घोरं घोरतरं महत् ।। <br>
संग्रामं बहुलं कृत्वा भग्नो माहेश्वरो ज्वरः ।।३८।। <br>
सर्वलोकेषु गत्वा वै न शांतिं प्रतिजग्मिवान् ।। <br>
महाकालवने रम्ये प्राप्तस्तेनाभिपीडितः ।। ३९ ।। <br>
निमग्नोऽथ वै शिप्रायां ततः शांतिं परां ययौ ।। <br>
दृष्ट्वा माहेश्वरं शांतं ज्वरं परमकोपनम् ।। 5.1.49.४० ।। <br>
वैष्णवो ऽपि समासाद्य तस्यां मज्जनमाचरत् ।। <br>
तस्याः प्रभावसन्नष्टौ ज्वरो हरिहरोद्भवौ ।। ४१ ।। <br>
तस्मात्सर्वेषु कालेषु ज्वरघ्नी साऽभवत्क्षणात् ।। <br>
ज्वराभिभूतास्तां प्राप्य जनाः परमदुःखिताः ।। ४२ ।। <br>
निमज्जंति च शिप्रायां व्यासोषसि समाहिताः ।। <br>
न तेषां बाधते पीडा ज्वरोद्भूता कदाचन ।। ।। ४३ ।। <br>
सत्यमुक्तं तदा व्यास ब्रह्महरिहरेण च ।।४४।। <br>
ये शृण्वंति कथां दिव्यां नराश्चैकाग्रमानसाः ।। <br>
न तेषां जायते किंचिज्जवरसंतापजं भयम् ।। ।। ४५ ।। <br>
इति श्रीस्कांदे महापुराण एकाशीतिसाहस्र्यां संहितायां पंचम आवंत्यखंडेऽवन्तीक्षेत्रमाहात्म्ये शिप्राया माहात्म्ये ज्वरानुग्रहोनामैकोन पंचाशत्तमोऽध्यायः ।।४९।।<br>
<br>
</span>
