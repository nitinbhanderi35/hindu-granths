<span style="font-size: 14pt; line-height: 175%"><br>
।। सनत्कुमार उवाच ।। ।। <br>
नास्ति शेषं यदा रक्तं पीयमानं च रक्षसः ।। <br>
चामुंडायास्ततो रक्तमभूदास्यं च भासुरम् ।।१।। <br>
कृष्णं कृतांतकल्पांतं करालदशनाधरम् ।। <br>
प्रज्वलत्यंधके शांतं ज्वलत्केसरलोचनम् ।।२।। <br>
घोरघर्घरनिर्घोषस्फीतफेत्कारविस्वरम् ।। <br>
तार्क्ष्यपक्षकृतापीडं तीक्ष्णदंष्ट्राकुरोज्ज्वलम् ।।३।।<br>
तस्मिन्मुखे कपालाग्रं निधाय रुषितानना ।। <br>
अपिबद्रुधिरं चंडी चण्ड दोर्दंडमंडिता ।। ४ ।। <br>
तया पिबंत्या दैत्येंद्रः शरीरे कृशतां गतः ।। <br>
क्षयं निन्येऽथ संक्षीणक्षुद्रक्षुभितवीक्षणः ।। ५ ।। <br>
इत्थं निर्वीर्यदेहोऽसौ बभूवांध कदानवः ।। <br>
सर्वां संहृत्य मायां यो बलं क्षीणमथाकरोत् ।। ६ ।। <br>
तीव्रं भयं समासाद्य प्राणत्राणपरायणः ।। <br>
दृष्ट्वा नान्यां गतिं लोके दैत्यस्तुष्टाव शंकरम् ।। ७ ।। <br>
कृतांजलिपुटो भूत्वा रोमांचितशरीरकः ।। <br>
सात्त्विकं भावमापन्नस्त्यक्त्वा चैव रजस्तमः ।। ८ ।। <br>
लोकानां कारणं देवं विबुधाधि पतिं प्रभुम् ।। <br>
शश्वद्बुद्ध्यान्वितो भक्त्या निर्मलेनांतरात्मना ।। ९ ।। <br>
श्लाघ्यं शिवं च तुष्टाव देवं चंद्रार्धशेखरम् ।। 5.1.38.१० ।। <br>
।। अंधक उवाच ।। ।। <br>
कृत्स्नस्य योऽस्य जगतः सचराचरस्य कर्ता कृतस्य च तथा सुखदुःखदाता।। <br>
संसारहेतुरपि यः पुनरंतकाले तं शंकरं शरणदं शरणं व्रजामि ।।११।। <br>
यं योगिनो विगतमोहतमोरजस्का भक्त्यैकतानमनसो विनिवृत्तकामाः ।। <br>
ध्यायंति येऽखिलधियोऽमितदिव्यभूतिं तं शंकरं शरणदं शरणं व्रजामि ।। १२ ।। <br>
यश्चंद्रखंडममलं विलसन्मयूखं बद्ध्वा सदा सुरसरिच्छिरसा बिभर्ति ।। <br>
यस्यार्धदेहमभजद्गिरिराजपुत्री तं शंकरं शरणदं शरणं व्रजामि ।। ।। १३ ।। <br>
यः सिद्धचारणनिषेवितपादपद्मो गंगां महोर्मिविषमां गगनात्पतंतीम् ।। <br>
मूर्ध्ना दधे स्रजमिव त्रिजगत्पुनंतीं तं शंकरं शरणदं शरणं व्रजामि ।। १४ ।। <br>
कैलासशैलशिखरं प्रविकंप्यमानं कैलासशृंगसदृशेन दशाननेन ।। <br>
यः पादपद्मपरिपीडनसेव्यमानस्तं शंकरं शरणदं शरणं व्रजामि ।। १५ ।। <br>
दक्षाध्वरे च नयने च तथा भगस्य पूष्णस्तथा दशनपंक्तिमशातयद्यः ।। <br>
व्यष्टंभयत्कुलिशहस्तमथेंद्रमीशं तं शंकरं शरणदं शरणं व्रजामि ।।१६।। <br>
येनासकृद्दितिसुताश्च दनोः सुताश्च विद्याधरोरगगणाश्च वरैः समग्रैः ।। <br>
संयोजिता मुनिवराः फलमूलभक्षास्तं शंकरं शरणदं शरणं व्रजामि ।। १७ ।। <br>
एवं कृतेपि विषयेष्वपि सक्तभावा ज्ञानेन च श्रुतगुणैरपि तेन युक्ताः ।। <br>
यं संश्रिताः सुखभुजः पुरुषा भवंति तं शंकरं शरणदं शरणं व्रजा मि ।। १८ ।। <br>
ब्रह्मेंद्रविष्णुमरुतां च सषण्मुखानां योऽदाद्वरान्सुबहुशो भगवान्महेशः ।। <br>
सूतं च मृत्युवदनात्पुनरुज्जहार तं शंकरं शरणदं शरणं व्रजामि ।। १९ ।। <br>
आराधितस्तु तपसा हिमवन्निकुंजे धूम्रव्रतेन तपसा च परैरगम्यः ।। <br>
संजीवनीं समददाद्भृगवे महात्मा तं शंकरं शरणदं शरणं व्रजामि ।।5.1.38.२०।। <br>
क्रीडार्थमेव भगवान्भुवनानि सप्त नानानदीविहगपादपमंडितानि ।। <br>
सब्रह्मकानि ससृजे सुकृताभिधानि तं शंकरं शरणदं शरणं व्रजामि ।। २१ ।। <br>
यः सव्यपाणिकमलाग्रनखेन देवस्तत्पंचमं प्रसभमेव करालरंध्रम् ।। <br>
ब्राह्म्यं शिरस्तरणिपद्मनिभं चकर्त तं शंकरं शरणदं शरणं व्रजामि ।। २२ ।।<br>
ये त्वां सुरोत्तमगुरुं पुरुषा विमूढा जानंति नास्य जगतः सचराचरस्य ।। <br>
ऐश्वर्यमानविगमेऽनुशयेन पश्चात्ते यातनामनुभवंति यथाहमेव ।। २३ ।। <br>
यः पठेत्स्तुतिमिमां शुचिकर्मा यः शृणोति सततं शिवभक्तः ।। <br>
विप्रसंसदि सदा शुभकर्मा स प्रयाति शिवलोक मखंडम् ।। २४ ।। <br>
।। सनत्कुमार उवाच ।। ।। <br>
तस्यैवं स्तुवतो देवः शूलपाणिर्वृषध्वजः ।। <br>
पूर्णे वर्षशतस्यांते प्रीतः प्रोवाच शंकरः ।। २५ ।। <br>
पुत्र तुष्टोऽस्मि भद्रं ते जातस्त्वं निर्मलोऽधुना ।। <br>
दिव्यं ददामि ते चक्षुः पश्य मां विगतज्वरः ।। २६ ।। <br>
यच्च ते मनसा वापि किंचिच्च कांक्षितं फलम् ।। <br>
तत्तत्सर्वं प्रदास्यामि ब्रूहि दानवसत्तम ।। २७ ।। <br>
।। दानव उवाच ।। ।। <br>
ब्राह्म्यं वैष्णवमेंद्रं वा पदमावृत्तिलक्षणम् ।। <br>
विदितं मम तत्सर्वं मनागपि न कांक्षये ।। २८ ।। <br>
यदि तुष्टोऽसि देवेश गाणपत्यं ददस्व मे ।। <br>
सविशेषं विशुद्धं च तदक्षय्यं च सर्वदा ।। २९ ।। <br>
।। महादेव उवाच ।। ।। <br>
अमरो जरया त्यक्तः सर्वदुःखविवर्जितः ।। <br>
भविष्यसि गणाध्यक्षः सर्वलोकनमस्कृतः ।। 5.1.38.३० ।। <br>
कामरूपो महायोगी महासत्त्वो महाबलः ।। <br>
अणिमादिगुणैर्युक्तः प्रियश्च मम सर्वदा ।। ३१ ।। <br>
।। सनत्कुमार उवाच ।। ।। <br>
ततश्च सोंऽधकः श्रीमान्वराँल्लब्ध्वा सुदुर्लभान् ।। <br>
महादेवगणो भूत्वा तत्रैवांतरधीयत ।। ३२ ।। <br>
गतेंऽधके ततो देव्यो ब्रह्माण्याद्याः समागताः ।। <br>
स देवो यत्र भगवानंधकस्य वरप्रदः ।। ३३ ।। <br>
तास्तष्टुवुर्महादेवमथ तुष्टो महेश्वरः ।। <br>
चामुंडा च महेशेन समाश्वस्ता शिवाऽभवत् ।। ३४ ।। <br>
शंकरं प्रणतं दृष्ट्वा तासामग्रे व्यवस्थितम् ।। <br>
ब्रह्मादयोऽपि ते हृष्टास्तुष्टुबुर्विविधैः स्तवैः ।। ३५ ।। <br>
प्रशांतास्ता यदा हृष्टाः शंभुना रुधिराशनाः।। <br>
तदा वोचदिदं वाक्यं तासां स्थित्यर्थमुत्तमम् ।। ३६ ।। <br>
आवंत्ये विषये सर्वा यस्माजाता महाबलाः ।। <br>
आवंत्यमातरस्तस्मात्ख्याता लोके भविष्यथ ।। ।। ३७ ।। <br>
अवंत्यां प्रीतिसंपन्नाः सर्वपापप्रणाशिनीः ।। <br>
स्थिरा वसंत्यो लोकानां वरदाश्च भविष्यथ ।। ३८ ।। <br>
श्रावणस्य तु मासस्य अमावास्यां समाहिताः ।। <br>
ये द्रक्ष्यंति सदा भक्त्या तेषां लोका महोदयाः ।। ३९ ।। <br>
अपुत्रो लभते पुत्रान्धनार्थी लभते धनम् ।। <br>
रूपवान्सुभगो भोगी सर्वशास्त्रविशारदः ।। 5.1.38.४० ।। <br>
हंसयुक्तेन यानेन पितृलोके महीयते ।। <br>
पुरीमिमां च रक्षध्वं कल्पेकल्पे क्रमेण तु।। ४१ ।। <br>
एवमुक्त्वा तु देवेशो गतः कैलास पर्वतम् ।। <br>
स्तूयमानो गणै रौद्रैर्दैत्यामरगणेश्वरैः ।। ४२ ।। <br>
असुरसुरगणानां नायकस्यानुकीर्तिं कथयति कथनीयां श्रद्धया यः शृणोति ।। <br>
सकल सुखनिधानं रुद्रलोकं स कांतं सुरगणदनुनाथैरर्चितं यात्यनंतम् ।। ४३ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडेऽवन्तीक्षेत्रमाहात्म्येऽन्धकवृत्तांतवर्णनंनामाष्टात्रिंशोऽध्यायः ।। ३८ ।। ।। छ ।। <br>
<br>
</span>
