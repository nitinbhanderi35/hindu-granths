<span style="font-size: 14pt; line-height: 175%"><br>
॥ सनत्कुमार उवाच ॥ ॥ <br>
ततः सुरगणाः सर्वे धूतपापा समाहिताः ॥ <br>
पुनर्योगबलं प्राप्य स्वाधिकारं ययुः पुरा ॥ १ ॥ <br>
एवं व्यास गयातीर्थं कुमुद्वत्यां सुनिश्चित म् ॥ <br>
गयायां यानि तीर्थानि पुण्यान्यायतनानि च ॥ २ ॥ <br>
तत्तीर्थेषु नरः स्नात्वा तत्तत्तीर्थफलं भवेत् ॥ <br>
तथैव च गयाक्षेत्रं गयाश्राद्ध फलप्रदम् ॥ ३ ॥ <br>
फल्गुश्च सरितां श्रेष्ठा तथैव फलदायिनी ॥ <br>
आदिगया बुद्धगया तथा विष्णुपदी स्मृता ॥ ४ ॥ <br>
गयाकोष्ठस्तथा प्रोक्तो गदाधरपदानि च ॥ <br>
वेदिका षोडशी प्रोक्ता तथैव चाक्षयो वटः ॥ ५ ॥ <br>
प्रेतमुक्तिकरी नित्यं शिला चोक्ता तथैव च ॥ <br>
अच्छोदा निम्नगा प्रोक्ता पितॄणां चाश्रमोत्तमः ॥ ६ ॥ <br>
देवानां दानवानां च यक्षकिन्नररक्षसाम् ॥ <br>
पन्नगानां च सर्वेषां तथैवाश्रम उत्तमः ॥७॥ <br>
एतत्स्थानेषु सर्वेषु स्नानदानादिकाः क्रियाः ॥ <br>
श्राद्धं च विधिवद्देयं तत्तत्तीर्थफलं लभेत् ॥८॥ <br>
गयायां पितृरूपेण स्वयमेव जनार्दनः ॥ <br>
तं ध्यात्वा पुंडरीकाक्षं मुच्यते च ऋणत्रयात् ॥ ॥ ९ ॥ <br>
एवं व्यास गयातीर्थं पुरावन्त्यां प्रतिष्ठितम् ॥ <br>
पश्चात्तु कैकटे जातं यत्र संनिहितोऽसुरः ॥ 5.1.59.१० ॥ <br>
तदारभ्य द्विजश्रेष्ठ गया तत्र प्रतिष्ठिता॥ <br>
गदाधरपदाघातैर्महासुरो निपातितः ॥ ११ ॥ <br>
तत्पदे च महिमानं जनार्दनसमर्पितम् ॥ १२ ॥ <br>
पंचक्रोशं गयाक्षेत्रं क्रोशमेकं गयाशिरः ॥ <br>
यत्र तत्र करिष्यामि पितॄणां दत्तमक्षयम्॥ <br>
सर्वदा सर्वकालेषु गयाश्राद्धं विधीयते ॥ १३ ॥ <br>
संवत्सरे परं व्यास दिनमेकं प्रतिष्ठितम् ॥ <br>
कन्यास्थे च दिवा नाथे हस्तनक्षत्रसंयुते ॥ <br>
महालयेति तत्प्रोक्तं पितॄणां दत्तमक्षयम् ॥१४॥ <br>
सर्वदा सर्वकालेषु गयाश्राद्धं विधीयते ॥१५॥ <br>
संवत्सरे परं व्यास दिनमेकं प्रतिष्ठितम् ॥ <br>
अन्वष्टकायां कुर्वंति मातॄणां श्राद्धमुत्तमम् ॥ १६ ॥ <br>
अक्षय्या जायते तृप्तिः पितॄणां कल्पसंख्यया ॥ <br>
एवं व्यास पुरी रम्या स्नानदा नादिकर्मसु ॥ १७ ॥ <br>
भूयस्तु संप्रवक्ष्यामि माहात्म्यं परमाद्भुतम् ॥ <br>
तच्छृणुष्व मया ख्यातं पवित्रं पापनाशनम् ॥ १८ ॥ <br>
सप्तर्षीणां च या भार्या ऋषिपत्न्यः पतिव्रताः ॥ <br>
स्वाहादोषपरिभ्रष्टा दूषिताः पावकेन च ॥ १९ ॥ <br>
ऋषिभिश्च परित्यक्ता बभ्रमुश्च वनाद्वनम् ॥ <br>
एवं बहुतिथे काले नारदो देवदर्शनः॥5.1.59.२०॥ <br>
तासां च प्रियमन्विच्छन्समायातो वनांतरे ॥ <br>
ताभिश्च सत्कृतो नित्यं समासीनो धृतव्रतः ॥ २१ ॥ <br>
उवाच श्लक्ष्णया वाचा देशकालोचितं वचः ॥ <br>
किमिदं विकृतं जातं भवतीनां पराभवः ॥ २२ ॥ <br>
कस्माच्च ऋषिभिस्त्यक्ता लोकमातरः पतिव्रताः ॥ २३ ॥ ॥ <br>
॥ ऋषिपत्न्य ऊचुः ॥ ॥ <br>
न जानीमो वयं तात येन दोषेण तापसैः ॥ <br>
विमुक्ताः साग्निकैः क्षिप्रं कार्तिकेयप्रसंगतः ॥ २४ ॥ <br>
लोकापवादजं किंचिज्जातं दिष्टवशादधम् ॥ <br>
किं कुर्मो वा क्व गच्छामः किं तपः का च देवता ॥ २५ ॥ <br>
यस्याराधनपुण्येन पतिसांनिध्यमाप्नुयुः ॥ <br>
एतन्निश्चित्य भो ब्रह्मन्ब्रूहि त्वं वेदतत्त्वतः ॥२६॥ <br>
इति पृष्टस्तदा ताभिर्ऋषिपत्नीभिर्नारदः ॥ <br>
उवाच सुचिरं ध्यात्वा तासां स शर्महेतवे ॥२७॥ <br>
॥ नारद उवाच ॥ ॥ <br>
श्रूयतां भोस्तपःश्रेष्ठा भवतीनां च कारणम्॥ <br>
महाकालवने रम्ये गयातीर्थमनुत्तमम् ॥२८ ॥ <br>
तत्रैव चाक्षयो नाम न्यग्रोधः शाखिनां वरः ॥ <br>
तत्रागमनमात्रेण धूतदोषा भविष्यथ ॥ २९ ॥ <br>
सर्वदोषहरं तीर्थं सर्वकामवरप्रदम् ॥ <br>
सर्वसौख्यकरं पुण्यं तत्र गच्छत मा चिरम् ॥ 5.1.59.३० ॥ <br>
नारदस्य वचः श्रुत्वा ऋषिपन्त्यः सुचोदिताः ॥ <br>
महाकालवने व्यास इच्छंत्यः प्रियमात्मनः ॥ ३१ ॥ <br>
आजग्मुस्तद्वनं तत्र यत्र तीर्थं गयाभिधम् ॥ <br>
तत्र गत्वा शुचीभूय स्नानदानादिकाः क्रियाः ॥ ३२ ॥ <br>
कृतास्ताभिश्च पुण्याभिर्नभस्यस्यासितेतरे ॥ <br>
पञ्चम्यामृषिसंज्ञायां ताभिः सुचरितं व्रतम्॥ ३३ ॥ <br>
उपोष्य चैकरात्रं तु जागरं चैव योगतः ॥ <br>
कृतमात्रे व्रते व्यास धूतपापा बभुः क्षणात् ॥ ॥ ३४॥ <br>
भर्तृकोपपरिभ्रष्टाः सद्यः प्राप्ता गृहाश्रमम्॥ <br>
ऋषिभिः साग्निकं दत्तं पूर्ववदृषिसत्तम॥३५॥  <br>
तदाप्रभृति लोकेस्मिन्पंचमी ऋषिसंज्ञिता ॥ <br>
ये नराश्चाथ नार्यो यास्तां कुर्वन्ति तु भक्तिः॥३६॥  <br>
नीवाराहारकं कृत्वा शुचीभूय समाहिताः॥ <br>
न तेषां जायते किंचिदापद्दुःखं कदाचन॥ <br>
दुर्भगत्वं च नारीणां न वियोगश्च मातृभिः।३८॥ <br>
पुत्रतो धनतो वापि कदाचित्संभविष्यति॥ <br>
एवं व्यास समाख्यातं यत्त्वया परिपृच्छितम् ॥ ३९ ॥ <br>
अवंत्यामीदृशं तीर्थं वर्तते भुवि सत्तम ॥ <br>
तादृशं पुण्यदं किंचिन्नास्ति ब्रह्मांडगोलके ॥ 5.1.59.४० ॥ <br>
अस्मिंस्तीर्थे नरः कश्चिन्महा दानानि चेच्चरेत् ॥ <br>
अक्षयाणि भवंत्यस्य विष्णुलोके महीयते ॥ ४१ ॥ <br>
यो वै नियमवान्भूत्वा कथामेतां शृणोति वा ॥ <br>
पठेच्च सततं व्यास हय मेधफलं लभेत् ॥ ४२ ॥ <br>
इति श्रीस्कांदे महापुराण एकाशीतिसाहस्र्यां संहितायां पंचम आवंत्यखण्डेऽवन्तीक्षेत्रमाहात्म्ये गयातीर्थमाहात्म्य वर्णनंनामैकोनषष्टितमोऽध्यायः॥५९॥ <br>
<br>
</span>
