<span style="font-size: 14pt; line-height: 175%">॥ सनत्कुमार उवाच ॥ ॥ <br>
शृणु व्यास महातीर्थं नाम्ना शंकरवापिका ॥ <br>
क्रीडमानेन देवेन निर्मितं तीर्थमुत्तमम् ॥ १ ॥ <br>
प्रक्षिप्तं देवदेवेन कपालक्षालनं जलम् ॥ <br>
वापीगतं कृतं यस्मादतः शंकरवापिका ॥ २ ॥ <br>
अर्काष्टम्यां नरः स्नात्वा दिशासु विदिशासु च ॥ <br>
पूर्वादिक्रमतो यावद्वापीमध्ये तथैव च ॥ ३ ॥ <br>
हविष्यान्नयुतान्व्यास दद्याच्च करका न्नवान्॥ <br>
शाकमूलांश्च विप्रेभ्यस्तस्य पुण्यफलं शृणु ॥ ४ ॥ <br>
परत्र चेह ये लोकाः सर्वभावसमन्विताः ॥ <br>
तत्रतत्र समायाति भुनक्त्यैश्वर्यमुत्तमम् ॥ ॥ ५ ॥ <br>
ये नरा कीर्तयिष्यंति माहात्म्यमतिभाविकाः ॥ <br>
रुद्रलोकेऽपि ते पूज्यास्तेभ्योऽपि सततं नमः ॥ ६ ॥ <br>
॥ सनत्कुमार उवाच ॥ ॥<br>
ततो वै देवदेवेशः पिनाकी वृषभध्वजः ॥ <br>
तुष्टाव प्रयतो भूत्वा देवदेवं दिवाकरम् ॥ ७ ॥ <br>
आजगाम दिवानाथः संतुष्टः प्राह शंकरम् ॥ ८ ॥ ॥ <br>
॥ सूर्य उवाच ॥ ॥ <br>
वरं वरय भूतेश वरदोऽस्मि ददामि ते ॥ <br>
तमाह वरदश्चेत्त्वं याच्यमानं कुरुष्व मे ॥ ९ ॥ <br>
अंशेन स्थीयतामत्र हितार्थं सर्वदेहिनाम् ॥ <br>
अवतीर्णो रविस्तत्र श्रुत्वा माहेश्वरं वचः ॥ 5.1.15.१० ॥ <br>
ततो देवाधिदेवस्य शंकरस्य महौजसः ॥ <br>
वाक्येन भास्करस्तत्र ययौ ख्यातिं महाद्युतिः ॥ ११ ॥ <br>
शंकरादित्यनामेति लोकानुग्रहकारकः ॥ <br>
देवा दैत्याश्च गंधर्वा विस्मिताः सह किन्नरैः ॥ १२ ॥ <br>
अहो धन्यमिदं स्थानं यत्रास्ते त्रिपुरांतकः ॥ <br>
भास्करोऽपि च तत्रस्थस्तीर्थमध्ये च वर्तते ॥ १३ ॥ <br>
ततस्तुष्टाश्च ते सर्वे ब्रह्माद्याः सुरसत्तमाः ॥ <br>
देवेशं पूजयामासुरादित्यं शंकरं तथा॥१४॥<br>
मूर्तिमंतश्च ते देवा अवतीर्य च शोभनम् ॥ <br>
स्थापयित्वाऽब्रवीद्वाक्यं येऽत्र स्नास्यंति मानवाः ॥१५॥ <br>
न दुःखं जायते तेषां जरामरण शोकजम् ॥ <br>
सर्वयज्ञेषु यत्पुण्यं सर्वदानेषु यत्फलम्॥ <br>
तस्माच्चैवाधिकं ह्यत्र शंकरादित्यदर्शनात्॥१६॥ <br>
व्याधयो नाधयश्चैव दारिद्र्यं न कदाचन ॥ <br>
ऐश्वर्यं चातुलं तेषां जायते भुवि सर्वदा ॥१७॥ <br>
न रोगो न च दारिद्र्यं वियोगो न च बन्धुभिः ॥ <br>
जायते मुनिशार्दूल शंकरादित्यदर्शनात्॥१८॥ <br>
इत्येवं देवदेवेन पुरा वै शूलपाणिना ॥ <br>
शंकरादित्यनाम्ना च स्थापितं परमं पदम् ॥ १९ ॥ <br>
इति श्रीस्कांदे महापुराण एकाशीतिसाहस्र्यां संहितायां पंचम आवंत्यखण्डेऽवन्तीक्षेत्रमाहात्म्ये शंकरादित्यमाहात्म्यवर्णनंनाम पञ्चदशोऽध्यायः ॥ १५ ॥ छ ॥ <br>
<br>
</span>
