<span style="font-size: 14pt; line-height: 175%"><br>
॥ व्यास उवाच॥ <br>
पुरुषोत्तमं परं तीर्थं त्वया प्रोक्तं पुरानघ॥ <br>
माहात्म्यं तस्य  तीर्थस्य विस्तराद्वद मे प्रभो॥ <br>
एतत्तु श्रोतुमिच्छामि त्वत्तो ब्रह्मविदां वर॥१॥<br>
॥सनत्कुमार उवाच॥<br>
शृणुष्व भो द्विजश्रेष्ठ कथां पापहरां पराम् ॥ २ ॥ <br>
यस्याः श्रवणमात्रेण महापापक्षयो भवेत् ॥ <br>
पुराकल्पेषु वै ब्रह्मन्वैकुण्ठे विमले शुभे ॥ ३ ॥ <br>
समासीनो रमानाथः पार्षदैः सनकादिभिः ॥ <br>
महर्षिभिः सदाचारैः पितामहपुरोगमैः ॥ ४ ॥ <br>
ऋदिसिद्धिगुणोपेतैस्तत्त्वैस्तैर्महदादिभिः ॥ <br>
गणगंधर्वसंघैश्च सेव्यमानः समं ततः ॥ ५ ॥ <br>
किन्नरोद्गानसन्मानैर्नृत्यद्भिरप्सरोगणैः ॥ <br>
चिंतामणिगृहोद्गारललितांगणभूमिषु॥ ६ ॥ <br>
कल्पद्रुमकृतच्छाय आसीनो हि मुरुद्विषः ॥ <br>
धर्मवादरताः सर्वे ब्रह्ममार्गसुनिश्चिताः ॥७॥ <br>
तेषां मध्ये परा भाषा ह्यपृच्छत्कमलापतिम् ॥ ८ ॥ <br>
॥ लक्ष्मीरुवाच ॥ ॥ <br>
पुण्यकानां विधिं नाथ श्रोतुमिच्छामि तत्त्वतः ॥ <br>
सर्वज्ञोसि महाप्राज्ञ वाच्यतां यदि रोचते ॥ ९ ॥ <br>
॥ श्रीभगवानुवाच ॥ ॥ <br>
दानं स्नानं तपः  श्राद्धं सदा शस्तं हि शोभने ॥ <br>
तथापि विधिना प्राप्तं तत्सर्वं चाक्षयं भवेत् ॥ 5.1.60.१० ॥ <br>
देशे काले पर्वणि च तीर्थे चायतने पदे ॥ <br>
दानं स्नानं तपः श्राद्धं मुनिभिः परिकीर्तितम्॥ ११ ॥ <br>
पूर्णमास्याममावास्यां संक्रांतौ ग्रहणे तथा ॥ <br>
वैधृतौ च व्यतीपाते दानवृद्धिः परा स्मृता ॥ १२ ॥ <br>
गंगायां भास्करक्षेत्रे कुरुक्षेत्रे च पुष्करे ॥ <br>
गोदावर्यां गयायां च तीर्थे चामरकंटके ॥ १३ ॥ <br>
अवंत्यां च हुतं दत्तं तत्सर्वं चाक्षयं भवेत् ॥ <br>
तस्मात्सर्वप्रयत्नेन पर्वे तीर्थं समाचरेत् ॥ १४ ॥ <br>
कुचैलो दुर्भगो मूर्खो जडो रोगसमन्वितः ॥ <br>
तीर्थपर्वपरिभ्रष्टो नरो भवति निश्चितम् ॥ १५ ॥ <br>
के योगाः सुकृतानां च कर्तव्याश्च विशेषतः ॥ १६ ॥ <br>
॥ श्रीकृष्ण उवाच ॥ ॥ <br>
साधु पृष्टः प्रिये प्रश्रः पुण्यकानां त्वयाऽनघे ॥ <br>
मलमासे समायाते ये नरा व्रतवर्जिताः ॥ <br>
जन्मजन्मनि दारिद्र्यं तेषां भवति शोभने ॥ १७ ॥ <br>
॥ श्रीरुक्मिण्युवाच ॥ ॥ <br>
कीदृशो हि मलो मासः केन योगेन जायते ॥ <br>
कदा काले समायाति एतन्नो वद विस्तरात् ॥ १८ ॥ <br>
॥ श्रीकृष्ण उवाच ॥ ॥ <br>
युक्तमुक्तं त्वया देवि प्रश्नः कालेऽयमीदृशः ॥ <br>
देवतापितृकार्याणि विधिना हि मलिम्लुचे ॥ १९ ॥ <br>
क्षौरं मौंजी विवाहश्च व्रतोपवासकं तथा ॥ <br>
विशेषेण गृहस्थानां वर्ज्यं मुनिवरोत्तमैः ॥ 5.1.60.२० ॥ <br>
संवत्सरत्रयांते च मासोऽयमधिगच्छति ॥ <br>
असंक्रमे रवेरस्मिंस्तस्मादधिकमासकः ॥ २१ ॥ <br>
अधिमासाधिपत्योऽहं सदैव पुरुषोत्तमः ॥ <br>
ममाभिधानं तीर्थं च महाकालवने शुभम् ॥ २२ ॥ <br>
पुरुषोत्तमाख्यं मे धाम सदैवात्र प्रति ष्ठति ॥ <br>
तस्मात्सर्वप्रयत्नेन गंतव्यं हि त्वया सह ॥ .२३ ॥ <br>
महाकालवने तत्र यत्र तीर्थं ममाभिधम् ॥ <br>
प्राणिनो ये समायांति मज्जनार्थं प्रिये ध्रुवम्॥२४॥ <br>
तेषामिह ममादेयं न कदापि भविष्यति॥ <br>
धनधान्यकलत्रादि पुत्रसौख्यं सदैव हि॥२५॥ <br>
असंक्रांतेऽपि संप्राप्ते मामुद्दिश्य व्रतं चरेत् ॥ <br>
अधिमासाधिपत्योऽहं सदा वै पुरुषोत्तमः ॥ २६ ॥ <br>
स्नानं दानं जपो होमः स्वाध्यायः पितृतर्पणम् ॥ <br>
देवतार्चां च मध्याह्ने ये कुर्वंति नरोत्तमाः ॥ २७ ॥ <br>
अक्षयं च भवेत्सर्वं तेषां वै कमले धुवम् ॥ <br>
मलमासो गतः शून्यो येषां देवि प्रमादतः ॥ २८ ॥ <br>
दारिद्र्यं च सदा तेषां शोकरोगविवर्धनम् ॥ <br>
अधिमासे समायाते अवंत्यां व्रतमाचरेत् ॥ २९ ॥ <br>
तेषां ददाम्यहं प्रीत्या त्वामेव च न संशयः ॥ <br>
स्वल्पं दानमलं कार्यं यत्किं चिदिह यत्कृतम् ॥ <br>
तत्सर्वं मत्प्रसादेन ह्यनंतं प्रियदर्शने ॥ 5.1.60.३० ॥ <br>
॥ श्रीरुवाच ॥ ॥ <br>
ईदृशो हि त्वया प्रोक्तो ह्यधिमासस्य सुव्रत ॥ ३१ ॥ <br>
महिमा ह्यपि लोकानां सर्वकामवरप्रदः ॥ <br>
अधिमासव्रतं पुण्यं कथयस्व प्रसादतः ॥ ३२ ॥ <br>
॥ श्रीकृष्ण उवाच ॥ ॥ <br>
असंक्रातो यदा मासः प्राप्यते मानवैः प्रिये ॥ <br>
महोत्सवस्तदा कार्य आत्मनो हितकांक्षिभिः ॥ ३३ ॥ <br>
कृष्णपक्षे चतुर्दश्यां नवम्यां वा सुरेश्वरि ॥ <br>
अष्टम्यां चाथ कर्तव्यं व्रतं शोकविनाशनम् ॥ ३४ ॥ <br>
यथालाभोपहारेण मासे चापि मलिम्लुचे ॥ <br>
पुण्याहे प्रातरुत्थाय कृत्वा पौर्वाह्णिकीं क्रियाम् ॥ ३५ ॥ <br>
गृहीत्वा नियमं पश्चाद्वासुदेवं हृदि स्मरन् ॥ <br>
उपवासं च नक्तं च एकभुक्तं च मानिनि ॥ ३६ ॥ <br>
एकस्य निश्चयं कृत्वा ततो विप्रान्निमंत्रयेत् ॥ <br>
सपत्नीका न्सदाचारान्कुलीनाञ्ज्ञातिसंभवान् ॥ ३७ ॥ <br>
ततो मध्याह्नसमये लक्ष्मीयुक्तं सनातनम् ॥ <br>
स्थापयेदव्रणे कुंभे वेदमंत्रैर्द्विजातिभिः ॥ ३८ ॥ <br>
पूजयेत्परया भक्त्या गोत्रिभिः सपितामहम् ॥ <br>
गंधतोयेन संस्थाप्य पंचामृतैस्तथैव च ॥ ३९ ॥ <br>
मिष्टान्नैर्नवभिश्चैव नैवेद्यैर्धूपदीपकैः ॥ <br>
आच्छादनैश्च वस्त्रैश्च पीतकौशेयकैस्तथा ॥ 5.1.60.४० ॥ <br>
घंटामृदंगनिर्ह्रादैर्घोषध्वनिसमन्वितैः ॥ <br>
आरार्तिकं व्रती कुर्यात्कर्पूरागरुचंदनैः ॥ ४१ ॥ <br>
अलाभे तूल्मुकै श्चापि फलस्यानंत्यहेतवे ॥ <br>
ताम्रपात्रस्थिते तोये चंदनाक्षतपुष्पकैः ॥ ४२ ॥ <br>
अर्घ्यं दद्यात्सपत्नीकः प्रहृष्टेनांतरात्मना ॥ <br>
पंचरत्नैः समायुक्तैर्जा नुनी कृत्य भूतले ॥ <br>
समादाय च पाणिभ्यां सर्वभक्तिसमन्वितः ॥ ४३ ॥ <br>
अर्घ्यमन्त्रः ॥ <br>
कृपावन्सर्वभूतेषु जगदानंदकारक ॥ <br>
गृहाणार्घ्यमिमं देव संपूर्णफलदो भव ॥ ४४ ॥ <br>
प्रार्थनामंत्र ॥ <br>
स्वयंभुवे नमस्तुभ्यं ब्रह्मणेऽमिततेजसे ॥ <br>
नमोस्तु ते श्रियानंद ब्रह्मानंद कृपाकर ॥ ४५ ॥ <br>
एवं संप्रार्थ्य गोविंदं पूजयेद्ब्राह्मणात्स्वयम् ॥ <br>
सपत्नीकाच्छुचीन्स्नाताल्लँक्ष्मीनारायणौ स्मरन् ॥ ४६ ॥ <br>
पूजयित्वा विधानेन भोजयेद्धृतपायसैः ॥ ४७ ॥ <br>
भोजयित्वा विधानेन सपत्नीकं यथोचितम् ॥ <br>
विद्याविनयसंपन्नं तथा पत्न्या समन्वितम् ॥ ४८ ॥ <br>
पूजयित्वा यथाशक्त्या वस्त्रालंकारकुंकुमैः ॥ <br>
गोस्तन्याम्रकपित्थैश्च खर्जूरैः कदलीफलैः ॥ ४९ ॥ <br>
पनसैर्नारिकेलैश्च नारंगैर्दाडिमैस्तथा ॥ <br>
घृतपक्वान्नगोधूमैः शुभैः सोमालिकैर्वटैः ॥ 5.1.60.५० ॥ <br>
शर्कराघृतपूरैश्च कर्णिकैः खंडमंडकैः ॥ <br>
उर्वारुकर्कटीशाकैः शृंगबेरैः समूलकैः ॥ ५१ ॥ <br>
अन्यैश्च विविधैः शाकैराम्रैः पक्वैः पृथक्पृथक् ॥ <br>
भक्ष्यभोज्यलेह्यपेयकंदकानि विशेषतः ॥ ५२ ॥ <br>
सुवासितान्गोरसांश्च परिवेष्य मृदु ब्रुवन् ॥ <br>
इदं स्वादु रसं भोज्यं भवदर्थे प्रकल्पितम् ॥ ५३ ॥ <br>
याच्यतां रोचते यच्च यन्मया पाचितं प्रभो ॥ <br>
धन्योस्म्यनुगृहीतोस्मि कृतं सार्थं च मंदिरम् ॥ ५४ ॥ <br>
विसर्जयेत्ततो विप्रान्दत्त्वा तांबूलदक्षिणाः ॥ <br>
चतुर्भिर्मिंलितैर्देवि तांबूलं मम वल्लभम् ॥ ५५ ॥ <br>
यो ददाति द्विजश्रेष्ठे स भवेत्सुभगो नरः ॥ <br>
सुभगा च सदाचारा वल्लभा स्वजने सदा ॥ ५६ ॥ <br>
पुत्रसौभाग्ययुक्ता च तांबूलैर्जायते प्रिये ॥ <br>
पत्रैस्तु केशवः प्रीतः पूगैरीशः सहोमया ॥ ५७ ॥ <br>
चूर्णकेनानलः प्रीतः खदिरेण तु मन्मथः ॥ <br>
चतुर्भिर्विश्वरूपोऽसौ यः पुष्णाति जगत्त्रयम् ॥ ५८ ॥ <br>
परितोष्य सपत्नीकान्हस्ते दत्त्वा च मोदकान् ॥ <br>
आ सीमांतमनुव्रज्य भुंजीत सह बंधुभिः ॥५९॥ <br>
असंक्रांते व्रतं नारी या करोतीह सुप्रिये ॥ <br>
दारिद्र्यं पुत्रशोकं च वैधव्यं नाप्नुयात्क्वचित् ॥5.1.60.६०॥ <br>
नरो वा यदि वा नारी यः कुर्याच्च मलिम्लुचे ॥ <br>
स सर्वसुखभोक्ता च भवेन्नास्त्येव संशयः ॥ ६१ ॥ <br>
मलिम्लुचे प्राप्य न पूजितो यैर्नारायणोऽहं परयेह भक्त्या ॥ <br>
कथं भवेयुः सुखपुत्रसंपत्सुहृत्सुभार्याः सुगुणैरुपेताः ॥६२॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखंडे ऽवन्तीक्षेत्रमाहात्म्ये पुरुषोत्तममाहात्म्ये दानादिमाहात्म्यवर्णनंनाम षष्टितमोऽध्यायः ॥ ६० ॥ ॥ छ ॥ <br>
<br>
</span>
