<span style="font-size: 14pt; line-height: 175%"><br>
॥ व्यास उवाच ॥ ॥ <br>
नागतीर्थं त्वया ब्रह्मन्पुरा प्रोक्तं यशस्विना ॥ <br>
तस्य तीर्थवरस्याऽपि महिमानं च सत्तम ॥ १ ॥ <br>
भूयस्तु श्रोतुमिच्छामि त्वत्तो ब्रह्मविदां वर ॥ <br>
कियत्काले समाख्यातमेतद्विस्तरतो वद ॥ २ ॥ <br>
॥ सनत्कुमार उवाच॥ ॥ <br>
शृणु ब्रह्मन्प्रवक्ष्यामि तवाग्रे नागतीर्थजाम् ॥ <br>
कथां पुण्यतमां तुभ्यं भुवि पापहरां पराम् ॥ ३ ॥ <br>
यस्याः श्रवणमात्रेण शापमुक्तो भवेन्नरः ॥ <br>
पुरा नागाः परिभ्रष्टा मातुः शापात्परंतप ॥ ४ ॥ <br>
जनमेजयेन दग्धास्ते मोक्षिता ह्यास्तिकेन च ॥ <br>
पप्रच्छुस्ते द्विजश्रेष्ठ जरत्कार्वात्मजं तदा ॥ ५ ॥ <br>
॥ नागा ऊचुः ॥ ॥ <br>
ब्रह्मंस्तव प्रसादेन मोक्षिता हव्यवाहनात् ॥ <br>
जनमेजयस्य यज्ञेस्मिन्देवराजस्य संनिधौ ॥ ६ ॥ <br>
अस्माकं भूतिमन्विच्छन्वासस्यार्थं परंतप ॥ <br>
यस्मिन्स्थाने सदा ब्रह्मन्निवासो जायतेऽभयः ॥७ ॥ <br>
॥ आस्तीक उवाच ॥ ॥ <br>
श्रूयतां मातुलश्रेष्ठा युष्माकं हितमुत्तमम् ॥ <br>
महाकालवने रम्ये या वै कुशस्थली स्मृता ॥ ८ ॥ <br>
तस्यां हि दक्षिणे भागे पूर्वतीर्थं सना तनम्॥ <br>
नागालयं पुरा प्रोक्तं यत्र सन्निहितो हरिः ॥ ९ ॥ <br>
योगनिद्रां समासाद्य शेते ब्रह्म सनातनम् ॥ <br>
शेषशायीति विख्यातः सर्वलोकेषु गीयते ॥ १० ॥ <br>
कल्पदोषो न तत्रैव बाधते सवदेहिनाम्॥ <br>
बकदाल्भ्य ऋषिस्तत्र तपस्तेपे धृतव्रतः ॥ 5.1.65.१० ॥ <br>
लोमशश्च महातेजास्तत्रैव प्रतितिष्ठति ॥ <br>
दीर्घायुष्ट्वं समापन्नो मार्कंडेयो महामुनिः ॥ १२ ॥ <br>
न वर्तते कालचक्रं महाकालप्रतापतः ॥ <br>
कपिलः सिद्धिमापन्नो यत्र तीर्थवरोत्तमे ॥१३॥ <br>
हरिश्चंद्रो विमुक्तोऽभूद्गर्ह्यचण्डालयोनितः॥<br>
सप्तर्षिप्रवरा ये ते निर्वाणपदवीं गताः ॥१४॥ <br>
एतस्मात्कारणात्सर्वैस्तत्र विश्रम्यतां सदा॥ <br>
मातुः शापोद्भवो दोषो युष्माकं नैव बाधते॥१५॥ <br>
एतत्ते वचनं श्रुत्वा महर्षेरास्तिकस्य च॥ <br>
आगच्छंस्तत्र ते शीघ्रं वासार्थं पन्नगोत्तमाः॥१६॥ <br>
एलापत्रः कंबलश्च कर्कोटकधनंजयौ॥ <br>
वासुकिः पन्नगश्रेष्ठस्तक्षको नील एव च॥१७॥ <br>
पद्मकश्चार्बुदश्चैव नागास्ते सर्व एव हि॥ <br>
अत्रागत्य स्वस्वस्थानानि चक्रुस्ते सुचिरव्रताः॥१८॥ <br>
तत्र रम्याणि तीर्थानि जातानि परमाणि च॥<br>
&nbsp;नवानि चक्रुः कुंडानि तीर्थभूतानि सत्तम॥१९॥ <br>
महापुण्यप्रदान्याहुर्महापापहराणि च ॥ <br>
यत्र सिद्धाश्च गंधर्वा ऋषयः संशितव्रताः ॥ 5.1.65.२० ॥ <br>
अप्सरोगणसंघैश्च सेव्यंते च सदा वरैः ॥ <br>
यत्र शेषो महानागः पुरा प्रोक्तो महर्षिणा ॥ २१ ॥ <br>
शेषशायी ह्यलं विष्णुर्भगवान्कमलेक्षणः ॥ <br>
तत्र सर्वाणि तीर्थानि तिष्ठंति भुवि सर्वदा ॥ २२ ॥ <br>
श्वेतद्वीपेति विख्याता मणिविक्रांतभूमिका ॥ <br>
यत्र पुण्याश्च वै वृक्षाः पुष्पिताश्चैव सर्वशः ॥ २३ ॥ <br>
हंसकारंडकाकादि पिककोकिलसारसाः ॥ <br>
पद्मखंडगणास्तत्र नृत्यंति च शिखंडिनः ॥ २४ ॥ <br>
निधिरेष महापद्मो नीलोत्पलसुगंधिना ॥ <br>
वासितो वायुना शुभ्रः किन्नरोद्गारनादितः ॥ २५ ॥ <br>
यत्र सुसंस्कृता नार्यो विहरंति सुरांगनाः॥<br>
नागकन्याभी रम्याभिर्मंडितं परमाद्भुतम् ॥२६॥ <br>
यत्र स्नात्वा नरो याति वैकुंठं धाम शोभनम् ॥ <br>
शेषशायी हरिर्यत्र शेते हि च रमापतिः ॥ २७ ॥ <br>
तत्र रमासरो नाम तीर्थं परमशोभनम् ॥ <br>
यत्र स्नात्वा नरो नित्यं श्रीमान्भवति नाऽन्यथा ॥२८॥<br>
एवं व्यास परं स्थानं सर्वपापहरं परम् ॥ <br>
अत्रैव च परं तीर्थं बलेराश्रममद्भुतम् ॥ २९ ॥ <br>
अत्र स्नानादिकं कार्यं यत्र संनिहितो हरिः ॥ <br>
सर्वपापविशुद्धात्मा नरो भवति तत्क्षणात् ॥ 5.1.65.३० ॥ <br>
कियत्प्रमाणमात्रां च ये ददति वसुंधराम् ॥ <br>
तनूरुहाणि यावन्ति तावत्कालसुसंख्यया ॥ ३१ ॥ <br>
अक्षय्या लभ्यते वृद्धिस्तेषां लोकाः सनातनाः ॥ <br>
श्रावणे मासि दर्शे च पंचम्यां सोमवासरे ॥ ३२ ॥ <br>
नागानां पूजनं कार्यं श्राद्धं दर्शे विधीयते ॥ <br>
अक्षयं जायते श्राद्धं वांछितार्थं भवेत्ततः ॥ ३३ ॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्ये तीर्थयात्रायां नागतीर्थमहिमवर्णनंनाम पंचषष्टितमोऽध्यायः ॥ ६५ ॥ ॥ छ ॥ <br>
<br>
</span>
