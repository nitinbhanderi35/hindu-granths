<span style="font-size: 14pt; line-height: 175%"><br>
।। सनत्कुमार उवाच ।। ।। <br>
तीर्थमन्यतरं व्यास क्षातासंगमसंभवम् ।। <br>
यत्र तु स्नानमात्रेण महापापैः प्रमुच्यते ।। १ ।। <br>
अमा वै शनिवारेण यदायाति समाहितः ।। <br>
पितॄनुद्दिश्य यः कुर्याच्छ्राद्धं चैव तिलोदकम् ।। २ ।। <br>
पश्येच्छनैश्चरं देवं स्थावरं लिंगमुत्तमम् ।। <br>
तस्य शानैश्चरी पीडा न भवेत्तु कदाचन ।। ३ ।। <br>
।। व्यास उवाच ।। ।। <br>
महातीर्थं समाख्यातं महाकालवने शुभे ।। <br>
भूयस्तु श्रोतुमिच्छामि विस्तरेण तपोधन ।।४।। <br>
।। सनत्कुमार उवाच ।। ।। <br>
श्रूयतां भो द्विजश्रेष्ठ कथा पौराणिकी शुभा ।। <br>
यस्याः श्रवणमात्रेण महापापक्षयो भवेत् ।।५ ।। <br>
रेवा चर्मण्वती क्षाता तिस्रो नद्यः पुराऽनघ ।। <br>
जातास्त्रैलोक्यपावन्यो भुवि चामरकंटकात् ।। ६ ।। <br>
पुण्याः पुण्यजला रम्याः पवित्राः पापहारकाः ।। <br>
पुनंत्यः सर्वलोकानां स्नानात्पानात्तथापगाः।। ७ ।। <br>
एकदोपवने रम्ये मांधातृक्षेत्र उत्तमे ।। <br>
मिथो रमंति संहृष्टाः परस्परजिगीषया ।। ८ ।। <br>
किंचिद्दोषप्रसंगेन मिथो भेदो ह्यजायत ।। <br>
रेवासंगं परित्यक्ता भित्त्वा विंध्यगिरिं वरम् ।। ९ ।। <br>
महाकालवने रम्ये समा याता सरिद्वरा ।। <br>
यत्र शिप्रा महापुण्या पुरी ह्येषाऽमरावती ।। 5.1.56.१० ।। <br>
सर्वतीर्थवरं श्रेष्ठं नामा रुद्रसरः स्मृतम् ।। <br>
भुक्तिमुक्तिप्रदं नित्यं सिद्धर्षिगण सेवितम्।। ११ ।। <br>
तत्रागत्य पुरा क्षाता शिप्रासंगं समाश्रिता ।। <br>
तत्र तीर्थं परं जातं क्षातासंगमसंज्ञितम् ।। <br>
यत्र धूतरजा जातः सद्यः प्रोक्तो विभावसुः ।। १२ ।। <br>
।। व्यास उवाच ।। ।। <br>
कथं सूर्यस्त्वया प्रोक्तो विरजो ह्यभवत्पुरा ।। <br>
एतद्वेदितुमिच्छामि त्वत्तो ब्रह्मविदांवर ।। १३ ।। ।। <br>
।। सनत्कुमार उवाच ।। ।। <br>
पुरानुसूर्यां सावित्रीं त्वष्टा स्वतनयां ददौ ।। १४ ।। <br>
पतिधर्मरता नित्यं सिषेवे लोकचक्षुषे ।। <br>
तस्यां वै मिथुनं जज्ञे लोकसाक्षिविभावसोः ।। १५ ।। <br>
यमो वैवस्वतो जातो यमुना लोकपावनी ।। <br>
ततस्त्वष्टाऽब्रवीच्छायां स्वकीयां सूनृतां गिरम् ।। १६ ।। <br>
मिथुनं मे तवोत्संगे धृतं त्वं परिपालय ।। <br>
तावदेवमिह च्छाये यावत्पितुर्गृहेचरी ।। १७ ।। <br>
रविभक्तिरता नित्यं चर त्वं मम वेश्मनि ।। <br>
नो वाच्याहं कदा च्छाये पितुर्वेश्मगता रवेः ।। १८ ।। <br>
एवं सा समयं कृत्वा सावित्री ह्यगमत्तदा ।। <br>
पितुर्वेश्मगता बाला सवितुर्भयविह्वला ।। १९ ।। <br>
पित्र निवारिता सद्यो वडवारूपधारिणी ।। <br>
विचचार वने रम्ये बहुलोदकशाड्वले ।। 5.1.56.२० ।। <br>
एकदा याचिता तेन वैवस्वतेन बुभुक्षता ।। <br>
नोदनं वै तया दत्तं याचमानाय तत्क्षणात् ।। २१ ।। <br>
तदा पदाहता तेन च्छाया तं च शशाप ह ।। <br>
यतस्त्वं मे पदाघातं कृतवान्बालभावनात् ।। ।। २२ ।। <br>
तस्मात्त्वं च पदा खंजो भविष्यसि न संशयः ।। <br>
एवं शप्तो रुजाक्रांतो विललाप शुचार्दितः ।। २३ ।। <br>
एतस्मिन्नंतरे व्यास परिभूय वसुंधराम् ।। <br>
भावयन्सकलाँल्लोकान्ग्रहचारी विभावसुः ।। २४ ।। <br>
दृष्ट्वा च तनयं पंगुमित्युवाच विभावसुः ।। <br>
किमिदं वत्स ते कष्टं कुतः प्राप्तं त्वयाऽनघ ।। २५ ।। <br>
इति पृष्टो यदा तेन सवित्रा लोकभास्वता ।। <br>
उवाच गद्गदा वाचं यमः संयमिनीपतिः ।। २६ ।। <br>
प्रातराशाय मे नाथ याचितं मातुरंतिकात् ।। <br>
नो दत्तं भोजनं क्षिप्रं बालभावेन ताडिता ।। २७ ।। <br>
पादौ मे गलितौ सद्यो मातुः शापपराभवौ ।। <br>
तच्छ्रुत्वा मोहमापन्नो रविर्ध्यानपरायणः ।। २८ ।। <br>
विचित्रमिदमाख्यातं मातुः शापस्य कारणम् ।। <br>
एवं ध्यात्वा चिरं कालं ज्ञातवान्रविरंशुमान् ।। ।। २९ ।। <br>
नेयं सा रुचिरापांगी त्वाष्ट्री लोकस्य पावनी ।। <br>
केयं वा कुत आयाता कासि त्वं च शुचिस्मिते ।। 5.1.56.३० ।। <br>
।। छायोवाच ।। ।। <br>
नानुसूर्या महाराज छाया तस्याः स्वसंभवा ।। <br>
गता वै सा पितुर्गेहे वारिताहं तयाऽनघ ।। ३१ ।। <br>
सवित्रे नैव वक्तव्यं छाये किंचित्कथंचन ।। <br>
एष मे समयो नाथ तेनाहं मौनमास्थिता ।। ३२ ।। <br>
तच्छ्रुत्वा भगवांस्त्वष्टुः समीपं रोषमास्थितः ।। <br>
जगाम सहसा भानुर्बहुरोषसमन्वितः ।। ।। ३३ ।। <br>
तं दृष्ट्वा सहसोत्थाय त्वष्टा लोकपितामहः ।। <br>
पाद्यार्घ्याचमनीयं च मधुपर्कैरपूजयत् ।। ३४ ।। <br>
नत्वा पादौ परिक्रम्य बहुमानपुरः सरम् ।। <br>
उवाच मधुरया वाचा प्रियं ते करवाम किम् ।। ३५ ।। <br>
।। रविरुवाच ।। ।। <br>
क्व सानुसूर्या सावित्री ममानुप्रियकारिणी ।। <br>
आगता ते गृहं तात मम मार्गानुमोदिनी ।। ३६ ।। <br>
।। त्वष्टोवाच ।। ।। <br>
न जानीमो वयं तात प्रिया मे क्व गता सुता ।। <br>
इत्युक्ते वचने त्वष्ट्रा रविर्दुश्चिंतमानसः ।। ३७ ।। <br>
किं करोमि क्व गच्छामि क्व च प्रियतरा मम ।। <br>
इति संभाषमाणे तु त्वष्टा वाक्यमथाब्रवीत् ।। ३८ ।। <br>
तव तेजः परिभ्रष्टा भग्ना क्वापि गताबला ।। <br>
यदि ते वल्लभा भार्या तेजस्त्वं परिशामय ।। ३९ ।। <br>
।। सूर्य उवाच ।। ।। <br>
यद्येवं दुस्सहं तेजो मम पूर्वपितामह ।। <br>
तदा ते रोचते सम्यग्यथा स्याद्वै तथा कुरु।।5.1.56.४०।। <br>
इति सूर्यवचः श्रुत्वा शाणं कृत्वा सुदर्शनम्।। <br>
घृष्टितः क्षुरधारेण लघीयान्निर्मलोऽभवत्।।४१।।<br>
तस्य घृष्टितमात्रेण त्वष्टा चक्रे विवस्वतः ।। <br>
शाणं सुदर्शनं चक्रं सैकता मणिजातयः ।। ४२ ।। <br>
तदा त्वष्टाऽब्रवीद्वाक्यं मधुरं सूर्यसंनिधौ ।। <br>
महाकाल वने रम्ये वडवारूपगीरणी ।। ४३ ।। <br>
गृह्यतां भोः सुरश्रेष्ठ शीघ्रं गच्छतु शाड्वले ।। <br>
यत्र शिप्रा सरिच्छ्रेष्ठा यत्र क्षाता समागता ।। ४४ ।। <br>
उभयोः संगमो यत्र तत्र मुक्तिर्न संशयः ।। <br>
तत्र तां सुभगां पत्नीं प्राप्स्यसि त्वं न संशयः ।। ४५ ।। <br>
इति तस्य वचः श्रुत्वा सविता सर्वतापनः ।। <br>
तत्रागमद्वनं यत्र महाकालस्य पावनम् ।। ४६ ।। <br>
क्षातासंगमसंयुक्ता यत्र शिप्रा पयस्विनी ।। <br>
तत्र भुक्तिश्च मुक्तिश्च धनधान्यसमागमः ।। ४७ ।। <br>
तत्रागत्य प्रियां भार्यां वडवारूपधारिणीम् ।। <br>
ददर्श तां पुनः श्यामां हरिरूपधरो हरिः ।। ४८ ।। <br>
नासिकाघ्राणमात्रेण यत्र जातौ सुतावुभौ ।। <br>
दर्शनीयौ सुनृम्णांगौ भिषजौ तौ दिवौकसाम् ।। ४९ ।। <br>
छाया च सुषुवे तत्र मिथुनं द्विजसत्तम ।। <br>
तापीं शनैश्चरं चैव सर्वलोकप्रतापनम् ।।5.1.56.५०।। <br>
शनि योगे यदामा वै जायते सर्वकामदा ।। <br>
तदा स्नानं च दानं च श्राद्धं चैव तु कारयेत् ।। ५१ ।। <br>
तस्य हस्तगता लक्ष्मीर्जायते सर्वदा भुवि ।। <br>
क्षाता संगमे नरः स्नात्वा दानं दत्त्वा च शक्तितः ।। ५२ ।। <br>
स्थावरेशं समभ्यर्च्य तस्य पापक्षयो भवेत् ।। <br>
सौरिः शनैश्चरो मंदः कृष्णोऽनंतोंऽतको यमः ।। ५३ ।। <br>
पिंगश्छायासुतो बभ्रुः स्थावरः पिप्पलायनः ।। <br>
एतानि शनिनामानि प्रातःकाले पठेन्नरः ।। ५४ ।। <br>
तस्य शानैश्चरी पीडा न भवेत्तु कदाचन ।। <br>
यमधर्मोऽपि चात्रैव तपस्तेपे सुदुस्तरम् ।। ५५ ।। <br>
यज्ञकुण्डोत्तरे भागे यत्र तिष्ठति मारुतिः ।। <br>
धर्मसरेति विख्यातं नाम्ना तत्तीर्थमुत्तमम् ।। ५६ ।। <br>
यत्र सिद्धिं परां प्राप्तस्तपसा पवनात्मजः ।। <br>
तस्मिंस्तीर्थे नरः स्नात्वा दत्त्वा वै कांस्यभाजनम् ।। ५७ ।। <br>
सवासो मणिमु क्ताभिः कांचनालंकृतं वरम् ।। <br>
ब्राह्मणेभ्यः स्वलंकृत्य वेदविद्भ्यश्च सादरम् ।। ५८ ।। <br>
मातृलोकं समुत्तीर्णो ब्रह्मलोके महीयते ।। <br>
श्रावणे मास्युभे पक्षे एकादश्यां तु यो नरः ।। ५९ ।। <br>
धर्मतीर्थे सदाचारी स्नानदानादिकाः क्रियाः ।। <br>
करोति सततं तस्य विष्णुलोकः सनातनः ।। 5.1.56.६० ।। <br>
च्यवनाश्रमे नरः स्नात्वा च्यवनेश्वरं विलोकयेत् ।। <br>
यत्र सिद्धिं गतौ पुण्यावश्विनौ भिषजां वरौ ।। ६१ ।। <br>
च्यवनस्य प्रसादेन देवपंक्तिमवापतुः ।। <br>
च्यवनेन पुरा दृष्टिः प्राप्ता वै देवभेषजात् ।। ६२ ।। <br>
तस्मिंस्तीर्थे द्विजश्रेष्ठ दिव्यदृष्टिर्भवेन्नरः ।। <br>
अत्रैव प्राप्तवान्सूर्यः साग्निहोत्राश्रमं परम् ।। ६३ ।। <br>
अनु सूर्यां महाभागां सावित्रीं लोकविश्रुताम्।। <br>
सूर्यलोकं समासाद्य बुभुजे विपुलां श्रियम्।।६४।। <br>
तस्माद्व्यास परं तीर्थं क्षातासंगमसंज्ञितम्।। <br>
सर्वपापहरं पुण्यं सर्वकामवरप्रदम्।।६५।। <br>
य एतां तु कथां पुण्यां शृणोति भुवि भक्तितः।। <br>
पठेद्वा प्रातरुत्थाय तस्य पुण्यफलं शृणु।।६६।।<br>
कपिलागोसहस्रेण फलं भवति पर्वणि ।। <br>
तत्फलं समवाप्नोति नात्र कार्या विचारणा ।। ६७ ।। ।। <br>
इति श्रीस्कान्दे महापुराण एकाशीतिसा हस्र्यां संहितायां पंचम आवंत्यखण्डेऽवन्तीक्षेत्रमाहात्म्ये क्षातासंगममाहात्म्यवर्णनंनाम षट्पंचाशत्तमोऽध्यायः ।। ५६ ।। ।। छ ।। <br>
<br>
</span>
