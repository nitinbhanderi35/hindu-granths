<span style="font-size: 14pt; line-height: 200%"><br>
॥ श्रीगणेशाय नमः ॥ <br>
श्रीजगदंबायै नमः ॥ <br>
॥ अथावन्त्यखण्डेऽवन्तीक्षेत्रमाहात्म्यं प्रारभ्यते ॥ <br>
॥ व्यास उवाच ॥ ॥ <br>
स्रष्टारोऽपि प्रजानां प्रबलभवभयाद्यं नमस्यंति देवा <br>
यो ह्यव्यक्ते प्रविष्टः प्रविहितमनसां ध्यानयुक्तात्मनां च ॥ <br>
लोकानामादिदेवः स जयतु भगवाञ्छ्रीमहा कालनामा बिभ्राणः सोमलेखामहिवलययुतं व्यक्तलिंगं कपालम् ॥ १ ॥ <br>
॥ उमोवाच ॥ ॥ <br>
पृथिव्यां यानि तीर्थानि पुण्याश्च सरितस्तथा॥ <br>
कथ्यंतां तानि यत्नेन श्रद्धा येषु प्रजायते ॥ २ ॥ <br>
ईश्वर उवाच ॥ ॥ <br>
अस्ति लोकेषु विख्याता गंगा त्रिपथगा नदी ॥ <br>
सेविता देवगन्धर्वैर्मुनिभिश्च निषेविता ॥ ३ ॥ <br>
तपनस्य सुता देवी यमुना लोकपावनी ॥ <br>
पितॄणां वल्लभा देवी महापातकनाशिनी ॥ ४ ॥ <br>
चन्द्रभागा वितस्ता च नर्मदाऽमरकण्टके ॥ <br>
कुरुक्षेत्रं गया देवि प्रभासं नैमिषं तथा ॥ ५ ॥ <br>
केदारं पुष्करं चैव तथा कायावरोहणम् ॥ <br>
तथा पुण्यतमं देवि महाकालवनं शुभम् ॥ ६ ॥ <br>
यत्रास्ते श्रीमहाकालः पापेन्धनहुताशनः ॥ <br>
क्षेत्रं योजनपर्यंतं ब्रह्महत्यादिनाशनम् ॥ ७ ॥ <br>
भुक्तिदं मुक्तिदं क्षेत्रं कलिक ल्मषनाशनम् ॥ <br>
प्रलयेऽप्यक्षयं देवि दुष्प्रापं त्रिदशैरपि ॥ ८ ॥ <br>
॥ उमोवाच ॥ ॥ <br>
प्रभावः कथ्यतां देव क्षेत्रस्यास्य महेश्वर ॥ <br>
यानि तीर्थानि विद्यन्ते यानि लिंगानि संति वै॥ ९ ॥ <br>
तान्यहं श्रोतुमिच्छामि परं कौतूहलं हि मे ॥ 5.1.1.१० ॥ <br>
॥ महादेव उवाच ॥ ॥ <br>
शृणु देवि प्रयत्नेन प्रभावं पापनाशनम् ॥ <br>
क्षेत्रमाद्यं महादेवि सर्वपापप्रणाशनम् ॥ ११ ॥ <br>
श्रीमेरोः संनिधाने च शिखरं रत्नचिह्नितम् ॥ <br>
अनेकाश्चर्यनिलयं बहुपादपसंकुलम् ॥ १२ ॥ <br>
विचित्रधातुभिश्चित्रं स्वच्छस्फटिकवेदिकम् ॥ <br>
विचित्रवर्णशोभाढ्यमृषिसंघनिनादितम् ॥ १३ ॥ <br>
मृगनागेन्द्रसंयुक्तं गजयूथसमाकुलम् ॥ <br>
निर्झरांबुप्रपातोत्थशीकराकरसंकुलम् ॥ १४ ॥ <br>
वाताहततरुव्रातप्रसूनास्थानचित्रितम् ॥ <br>
मृगनाभिवरामोदवासिता शेषकाननम् ॥ १५ ॥ <br>
लतागृहरतिस्थानं सिद्धविद्याधराश्रयम् ॥ <br>
प्रवीणकिन्नरव्रातमधुरध्वनिनादितम् ॥ १६ ॥ <br>
तस्मिन्वने महारम्ये शोभिताशेष भूमिकम् ॥ <br>
वैराजं नाम भवनं ब्रह्मणः परमेष्ठिनः ॥ १७ ॥ <br>
तत्र दिव्यांगनागीतमधुरध्वनिनादिता ॥ <br>
पारिजाततरुच्छन्नमंजरीदामशोभिता ॥ ॥ १८ ॥ <br>
बहुवाद्यसमुन्नद्धमहास्वननिनादिता ॥ <br>
लयतालयुतानेकगीतवादित्रनादिता ॥ १९ ॥ <br>
विन्यस्ता कोटिभिः स्तंभैर्निर्मलादर्शशोभिता ॥ <br>
लयतालयुतानेकमहाकौतुकसंयुता ॥ 5.1.1.२० ॥ <br>
अप्सरोनृत्यविन्यासविलासोल्लासशोभिता ॥ <br>
सभा कांतिमतीनाम देवानां हर्षदायिका ॥ २१ ॥ <br>
ऋषिसंघसमाकीर्णा मुनिवृन्दनिषेविता ॥ <br>
द्विजातिवेदशब्देन नादिताऽऽनंददायिका ॥ २२ ॥ <br>
तस्यां निविष्टं वागीशं शंकराराधने रतम् ॥ <br>
सनत्कुमारं ब्रह्मर्षिं ब्रह्मणो मानसं सुतम् ॥ २३ ॥ <br>
मुनिमध्यात्समुत्थाय कृष्णद्वैपायनो मुनिः ॥ <br>
पराशरसुतो व्यासः प्रणिपत्य यथाविधि ॥ २४ ॥<br>
कृतांजलिपुटो भूत्वा भवभक्त्यानुभावितः ॥ <br>
पप्रच्छ परया तुष्ट्या हर्षितांगरुहाननः ॥ २५ ॥ <br>
महाकालस्य माहात्म्यं प्राणिनां मोहनाशनम् ॥ <br>
॥ ॥ व्यास उवाच ॥ ॥ <br>
महाकालवनं कस्मात्प्रोच्यते सर्वतो वरम् ॥ २६ ॥ <br>
भगवन्क्षेत्रमाहात्म्यं महाकालस्य कथ्यताम् ॥ <br>
कथं गुह्यवनं प्रोक्तं पीठत्वमूषरं तथा ॥ २७ ॥ <br>
फलं यथात्र वसतां मृतानां च गतिर्यथा ॥ <br>
स्नानेन यद्भवेत्पुण्यं दानेनापि च यत्फलम् ॥ २८ ॥ <br>
कथमेतत्स्मशानं च क्षेत्रं प्रोक्तं यथा तथा ॥ <br>
पृष्टं मे शंकरे भक्त्या ब्रूहि त्वं शास्त्रकोविद ॥ २९ ॥ <br>
॥ सनत्कुमार उवाच ॥ ॥ <br>
क्षीयते पातकं यत्र तेनेदं क्षेत्रमुच्यते ॥ <br>
यस्मात्स्थानं च मातॄणां पीठं तेनैव कथ्यते ॥ 5.1.1.३० ॥ <br>
मृताः पुनर्न जायंते तेनेदमूषरं स्मृतम् ॥ <br>
गुह्यमेतत्प्रियं नित्यं क्षेत्रं शंभोर्महा त्मनः ॥३१॥ <br>
यस्मादिष्टं हि भूतानां स्मशानमतिवल्लभम् ॥ <br>
महाकालवनं यच्च तथा चैवाविमुक्तिकम् ॥ ३२ ॥ <br>
एकाम्रकं भद्रकालं करवीरवनमेव च ॥ <br>
कोलागिरिस्तथा काशी प्रयागममरेश्वरम् ॥ ३३ ॥<br>
&nbsp;भरथं चैव केदारं दिव्यं रुद्रमहालयम् ॥ <br>
दिव्यस्मशानान्येतानि रुद्रस्येष्टानि नित्यशः ॥ ॥ ३४ ॥ <br>
रमते भगवानेषु सिद्धक्षेत्रेषु सर्वदा ॥ <br>
पृथिव्यां नैमिषं तीर्थमुत्तमं तीर्थपुष्करम् ॥ ३५ ॥ <br>
त्रयाणामपि लोकानां कुरुक्षेत्रं प्रशस्यते ॥ <br>
कुरुक्षेत्राद्दशगुणा पुण्या वाराणसी मता ॥ ३६ ॥ <br>
तस्या दशगुणं व्यास महाकालवनोत्तमम् ॥ <br>
प्रभासाद्यानि तीर्थानि पृथिव्यामिह यानि तु ॥ ३७ ॥<br>
प्रभासमुत्तमं तीर्थं क्षेत्रमाद्यं पिनाकिनः ॥ <br>
श्रीशैलमुत्तमं तीर्थं देवदारुवनं तथा ॥ ३८ ॥ <br>
तस्मादप्युत्तमं व्यास पुण्या वाराणसी मता॥<br>
तस्माद्दशगुणं प्रोक्तं सर्वतीर्थोत्तमं यतः॥३९॥<br>
महाकालवनं गुह्यं सिद्धक्षेत्रं तथोषरम् ॥ <br>
किंचिद्गुह्यान्यथान्यानि स्मशानान्यूषराणि च ॥5.1.1.४०॥ <br>
सर्वतस्तु समाख्यातं महाकालवनं मुने ॥ <br>
स्मशानमूषरक्षेत्रं पीठं तु वनमेव च ॥४१॥ <br>
पंचैकत्र न लभ्यंते महाकालपुरादृते ॥४२॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्ये महाकालवनप्रशंसावर्णनंनाम प्रथमोऽध्यायः ॥ १ ॥ <br>
<br>
</span>
