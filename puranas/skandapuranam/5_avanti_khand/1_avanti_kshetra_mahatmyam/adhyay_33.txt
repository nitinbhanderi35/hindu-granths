<span style="font-size: 14pt; line-height: 175%"><br>
5.1.33<br>
।। सनत्कुमार उवाच ।। ।। <br>
नारायणोऽपि संस्थाप्य शंखं दध्मौ प्रयत्नतः ।। <br>
तुष्टाव प्रयतो भूत्वा स्तोत्रेणा नेन भास्करम् ।। १ ।। <br>
।। श्रीकृष्ण उवाच ।। ।। <br>
आदित्यं भास्करं भानुं रविं सूर्यं दिवाकरम् ।। <br>
दिवाकरं दिवानाथं तपनं तपतां वरम् ।। २ ।। <br>
वरेण्यं वरदं विष्णुमनघं वासवानुजम् ।। <br>
बलवीर्यं सहस्रांशुं सहस्रकिरणद्युतिम् ।। ३ ।। <br>
मयूखमालिनं विश्वं मार्तंडं चंडरोचिषम् ।। <br>
सदातीतं सुभास्वंतं सप्तसप्तिं सुखोदयम् ।। ४।।<br>
देवदेवमहिर्बुध्न्यं धाम्नां निधिमनुत्तमम् ।। <br>
तपोब्रह्ममयालोकं लोकपालमपांपतिम्  ।। ५।।<br>
जगत्प्रबोधजनकं जगद्बीजं जगत्प्रभुम् ।। <br>
अर्कं निःश्रेयसपरं कारणं श्रेयसां परम् ।। ६ ।। <br>
इनं प्रभाविणं पुण्यं पतंगं पवगेश्वरम् ।। <br>
दातारं वांछितार्थानां दृष्टादृष्ट- फलप्रदम् ।। ७ ।। <br>
गृहं गृहकरं हंसं हरिदश्वं हुताशनम् ।। <br>
मंगल्यं मंगलं गेयं ध्रुवं धर्मप्रबोधनम् ।। ८ ।। <br>
भवसंभावित भावं  भूतभव्यभवात्मकम् ।। <br>
दुर्गमं दुर्गतिहरं हरनेत्रं त्रयीमयम् ।। ९ ।। <br>
त्रैलोक्यतिलकं तीर्थं तरणिं सर्वतोमुखम् ।।<br>
तेजोराशिसुनिर्वाणं विश्वेशं धाम सांप्रतम् ।। 5.1.33.१० ।। <br>
कल्पं कल्पानलं कालं कालचक्रं क्रतुप्रियम् ।। <br>
भूषणं मरुतं सूर्यं मणिरत्नं सुलोचनम् ।। ११ ।। <br>
त्वष्टारं विष्टरं विश्वं सदसत्कर्मसाक्षिकम् ।। <br>
सवितारं सहस्राक्षं प्रजापालमधोक्षजम्।। १२ ।। <br>
ब्रह्माणं वासरारंभे रक्तवर्णं महाद्युतिम् ।। <br>
शुक्लं मध्यंदिने रुद्रं श्यामं विष्णुं दिनक्षये ।। १३ ।। <br>
नाम्नामष्टशतं दिव्यं विष्णुना समुदाहृतम् ।। <br>
य इदं प्रयतो भूत्वा पठेद्भक्त्या समाहितः ।। १४ ।। <br>
न तस्य विपदः क्वापि सर्वत्रापि शुभा गतिः ।। <br>
धनधान्यसुखावाप्तिः पुत्रलाभश्च जायते ।। १५ ।। <br>
तेजः प्रज्ञां परं लाभं ज्ञानं च लभते गतिम् ।। <br>
एतच्छ्रुत्वा जगन्नाथो जगामादर्शनं ततः ।। १६ ।। <br>
केशवार्कमुखं दृष्ट्वा पद्मरागसमप्रभम् ।। <br>
विमुक्तः सर्वपापेभ्यः सूर्यलोके महीयते ।। १७ ।। <br>
केशवार्कसमीपे तु रेणुतीर्थं प्रचक्षते ।। <br>
तद्दृष्ट्वा सर्वपापेभ्यो मुच्यते नात्र संशयः ।। १८ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽ वन्तीक्षेत्रमाहात्म्ये केशवादित्यमाहात्म्यवर्णनंनाम त्रयस्त्रिंशोऽध्यायः ।। ३३ ।। ।। छ ।। <br>
<br>
</span>
