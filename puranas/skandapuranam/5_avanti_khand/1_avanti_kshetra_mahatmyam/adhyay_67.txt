<span style="font-size: 14pt; line-height: 175%"><br>
शृणु व्यास परं तीर्थं भुवि विख्यातमुत्तमम् ।। <br>
कुटुम्बेश्वरेति विख्यातो नाम्ना चैव महेश्वरः ।। १ ।। <br>
तस्य तीर्थवरं तीर्थं सर्वतीर्थफलप्रदम् ।। <br>
यस्मिंस्तीर्थे नरः स्नात्वा कुटुम्बी जायते धुवम् ।। २ ।। <br>
कुटुम्बार्थं तपस्तेपे पुरा दक्षः प्रजापतिः ।। <br>
नारदेन पुरा व्यास पुत्रषष्टिर्विवासिता ।। ३ ।। <br>
प्रजाकामः स धर्मात्मा सुचिरं व्रतमाचरत् ।। <br>
सपत्नीको महातेजा निराहारो जितेन्द्रियः ।। ४ ।। <br>
अस्मिंस्तीर्थे शुचिः स्नातो जपन्ब्रह्म सनातनम् ।। <br>
वर्षाणामयुतं व्यास तपस्तेपे सुदारुणम् ।। ५ ।। <br>
तेन तीर्थप्रसादेन लभेत्स बहुलां प्रजाम्।। प्र<br>
जापतिरिति ख्यातो जातो दक्षः प्रतापवान्।। ६ ।। <br>
ब्रह्माऽपि तत्र वै पश्चात्तपः कृत्वा सुदुष्करम् ।। <br>
निष्कलं कमलं रूपं प्राप्तवांस्तत्क्षणाद्विधिः ।। ७ ।। <br>
महादेवोऽपि तत्रैव प्राप्तवान्ब्रह्मणः पदम् ।। <br>
चतुर्मुखधरं लिंगं दृश्यतेऽद्यापि सत्तम ।। ८ ।। <br>
भद्रपीठधरा देवी भद्रकालीति विश्रुता ।। <br>
तत्रैव च सदा व्यास क्रीडति स्म धृतव्रता ।। ९ ।। <br>
द्वारे तिष्ठति तत्रैव भैरवः क्षेत्रपालकः ।। <br>
पादेन खंजतां यातः पुरा दैत्यवरार्दितः ।। 5.1.67.१० ।। <br>
पुत्रवत्पालितो देव्या सदा तिष्ठति तत्स्थले ।। <br>
ये ते देवगणाः सर्वे तस्मिंस्तीर्थे प्रतिष्ठिताः ।। ११ ।। <br>
ऋषयोऽपि महाभागाः सदा पर्वणिपर्वणि ।। <br>
आयांति चैव संध्यार्थं बहुपुत्रप्रदे सरे ।। १२ ।। <br>
अस्मिंस्तीर्थे सदाचाराः स्नानं कुर्वन्ति ये नराः ।। <br>
न तेषां दुर्लभं किंचिज्जायते जन्मजन्मनि ।। १३ ।। <br>
महाबाधासु घोरासु महामारीषु तत्परैः ।। <br>
हवनं क्रियते नित्यं सर्षपै राजिकैर्यवैः ।। १४ ।। <br>
पायसै र्विविधैर्भोगैस्तेषां दोषो न जायते ।। <br>
दुर्भिक्षे राज्यभ्रंशे च संग्रामे भृशदारुणे ।। १५ ।। <br>
पूजयेत्क्षेत्त्रपालं च सर्वाऽऽपदि समाहितः ।। <br>
सर्वदुःखवि निर्मुक्तो जायते नाऽत्र संशयः ।। १६ ।। <br>
स्नात्वा कुटुंबके तीर्थे पूजयित्वा महेश्वरम् ।। <br>
दानं कूष्मांडकं दद्याद्ब्राह्मणाय तपस्विने ।।१७।। <br>
सौवर्णमणि मुक्ताभिर्वासोऽलंकारसंयुतम् ।। <br>
धनधान्यसमायुक्तः कुटुंबी जायते नरः ।। १८ ।। <br>
फाल्गुने च सिते पक्षे या वै चतुर्दशी भवेत् ।। <br>
त्रयोदशीयुता व्यास शिवरात्रिस्तथोच्यते ।। १९ ।। <br>
तद्दिने च नरः स्नात्वा रात्रौ जागरणं चरेत् ।। <br>
बिल्वोदकेन गंधेन बहुपुष्पफलैस्तथा ।। 5.1.67.२० ।। <br>
धूपैर्दीपैश्च नैवेद्यैर्वासोऽलंकारकादिभिः ।। <br>
पूजयेद्यो नरो भक्त्या गिरीशं सगणं परम् ।। २१ ।। <br>
तस्य पापं क्षयं याति शिवलोके महीयते ।। <br>
द्वादशैकादशीपुण्यं लभते भुवि मानवः ।। २२ ।। <br>
अश्वमेधफलं तस्य जागरे च क्षणेक्षणे ।। <br>
ततस्तु प्रातरुत्थाय स्नानदानादिकाः क्रियाः ।। २३ ।। <br>
कृत्वा तु विधिवद्व्यास शिवपूजाऽर्चनं तथा ।। <br>
विप्रांश्च भोजयेत्सप्त तस्य पुण्यफलं शृणु ।। २४ ।। <br>
कपिलानां सवत्सानां सहस्राणि चतुर्दश ।। <br>
वाजपेय सहस्रस्य फलं प्राप्नोति नान्यथा ।। २५ ।। <br>
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्र माहात्म्ये कुटुंबेश्वरमाहात्म्यवर्णनंनाम सप्तषष्टितमोऽध्यायः ।। ६७ ।। ।। ।। छ ।।<br>
<br>
</span>
