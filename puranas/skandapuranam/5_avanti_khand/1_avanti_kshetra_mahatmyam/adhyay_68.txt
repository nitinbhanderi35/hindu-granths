<span style="font-size: 14pt; line-height: 175%">।। सनत्कुमार उवाच ।। ।। <br>
शृणु व्यास महापुण्यं तीर्थं परमशोभनम् ।। <br>
देवप्रयागमाख्यातं सर्वपापप्रणाशनम् ।। १ ।। <br>
देवानां च परं स्थानं यत्र तीर्थं परंतप ।। <br>
सोमतीर्थोत्तरे भागे प्रयागस्य च दक्षिणे ।। २ ।। <br>
क्षिप्रायाः पूर्वभागे च तत्र तीर्थं प्रतिष्ठितम् ।। <br>
तत्र तीर्थे नरः स्नात्वा पश्येच्चैव सुरोत्तमम् ।। ३ ।। <br>
देवं माधवमित्याख्यं भुवि सर्वफलप्रदम् ।। <br>
ददाति तस्य देवेंद्रो वांछितार्थं जगत्पतिः ।। ४ ।। <br>
आनंदभैरवस्तत्र सर्वदेवनमस्कृतः ।। <br>
यस्य दर्शनमात्रेण सर्वपापक्षयो भवेत् ।। ।। ५ ।। <br>
न तस्य जायते व्यास यातना भैरवी कदा ।। <br>
स्वर्गद्वारे सदा व्यास जायते निर्भयः पुमान् ।। ६ ।। <br>
ज्येष्ठे मासे सिते पक्षे दशम्यां बुध हस्तयोः ।। <br>
गरानन्दे व्यतीपाते कन्याचन्द्रे वृषे रवौ ।। <br>
दशाला जायते वत्स गंगाजन्म परं शुचि ।।७।। <br>
तद्दिने च नरः स्नात्वा सर्वतीर्थफलं लभेत्।। <br>
अखण्डं च परं तीर्थं शृणु व्यास ह्यतः परम् ।।८।। <br>
यस्य श्रवणमात्रेण व्रतभंगो न जायते ।। <br>
एक एव पुरा ब्रह्मन्ब्राह्मणो ब्रह्मवित्तमः।।९।।।<br>
धर्मशर्मेति विख्यातः सदाचाररतः शुचिः ।। <br>
बहुव्रतधरो दांतो वेदवेदांगपारगः।। 5.1.68.१०।।<br>
किंचिद्दोषप्रसंगेन व्रतपूर्तिर्न चाभवत् ।। <br>
एवं बहुतिथे काले नारदो देवदर्श नः ।।११।। <br>
तस्य गेहागतो ब्रह्मन्नातिथ्यार्थं महातपाः ।। <br>
तदोत्थाय द्विजो नित्यं बहुमानपुरःसरम् ।।१२।। <br>
सत्कृत्य नारदं भूमन्विधिदृष्टेन कर्मणा ।। <br>
पूजयित्वा द्विजश्रेष्ठः पप्रच्छ मुनिसत्तम ।। १३ ।। <br>
भगवन्भवता सर्वं विदितं ज्ञानचक्षुषा ।। <br>
अस्माकं च परं दोषः किंचिज्जातः पुराऽनघ ।। १४ ।। <br>
येन पापप्रसंगेन व्रतभंगोऽभवद्ध्रुवम् ।। <br>
कारणं ब्रूहि मे नाथ किं दोषोऽत्र तु गण्यते ।। १५ ।। <br>
।। नारद उवाच ।। ।। <br>
श्रूयतां भो द्विजश्रेष्ठ भवद्भिश्च पुराकृतम् ।। <br>
महाराष्ट्रे सुविख्यातो ब्राह्मणो धनसंचकः ।। १६ ।। <br>
ब्रह्मदत्तेत्यसौ विप्रो वेदब्राह्मणनिंदकः ।। <br>
धनलोभी पराक्रांतः सर्वधर्मबहिर्मुखः ।। ।। १७ ।। <br>
नास्तिको देवतीर्थेषु परद्रव्यापहारकः ।। <br>
परस्त्रीषु रतो नित्यं द्यूतवादी च तस्करः ।। १८ ।। <br>
एवमायुःपरिक्षीणो धनहीनोऽभवत्तदा ।। <br>
इतस्ततोऽभ्रमद्भ्रष्टो नदीतीरे सुविह्वलः ।। १९ ।। <br>
गतश्चौर्यप्रसंगेन यात्रिकैः सह संगतः ।। <br>
किंचित्कालेषु दुःशीलो मृतिं प्राप्तो रुजार्दितः ।। 5.1.68.२० ।। <br>
नीतः संयमिनीं विप्रस्तत्कालं यमकिंकरैः ।। <br>
यमराजपुरं प्राप्तो बहुपापकरो द्विजः ।।२१।। <br>
दृष्टोऽसौ धर्मराजेन तदा पत्यपरायणः।। <br>
निरीक्ष्य सहसोवाच धर्मपूर्वमिदं वचः ।।२२।।<br>
शृणुध्वं किंकराः सर्वे यूयमेकाग्रमानसाः ।। <br>
अनेनाचरितं सर्वं दुष्कर्म सर्वकिल्बिषम् ।। २३ ।।<br>
गोदातीरे मृतः पापी तत्र नः कारणं न हि।।<br>
तिस्रःकोट्योऽर्धकोटिश्च यानि तीर्थान्यहर्निशम्   ।।२४।। <br>
आयांति गौतमीतीरे सिंहस्थेऽपि बृहस्पतौ ।। <br>
तेषां तु वायुसंस्पर्शो जातोस्यांते कलेवरे ।। २५ ।। <br>
तेन पुण्यप्रभावेन नोऽस्माकं कारणं क्वचित् ।। <br>
ग्राह्यो भवद्भिनैवायं मुच्यतां भोः पुरःसराः ।। २६ ।। <br>
एवं तैर्मोचितो विप्रः पुनर्ब्रह्मगतिं गतः ।। <br>
तेन पापप्रसंगेन व्रतभंगी गतो भुवि ।। २७ ।। <br>
।। ब्राह्मण उवाच ।। ।। <br>
ब्रह्मन्केन प्रकारेण सर्वपापक्षयो भवेत् ।। <br>
किं तपः किं च दानं च किं तीर्थव्रतसेवनम् ।। २८ ।। <br>
येन पुण्यप्रभावेन व्रतभंगो न जायते ।। २९ ।। <br>
।। नारद उवाच ।। ।। <br>
शृणु द्विजवरश्रेष्ठ महाकालवनं स्मृतम् ।। <br>
यत्र रुद्रसरः प्रोक्तमृषिणा तत्त्वदर्शिना ।। 5.1.68.३० ।। <br>
कोटिकोटिसुतीर्थानि वर्तंते द्विजसत्तम।। <br>
कोटितीर्थेति विख्यातं तस्माद्द्विज सनातनम् ।। ३१ ।। <br>
तत्तीर्थस्योत्तरे भागे सुतीर्थं सर्वकामदम् ।। <br>
नाम्नाऽखंडसरः ख्यातमखंडेश्वरसन्निधौ ।। ३२ ।। <br>
यस्य दर्शनमात्रेण सर्वयज्ञफलं लभेत् ।। <br>
तस्माद्धि सर्वथा वत्स गच्छ त्वं तत्र मा चिरम् ।। ३३ ।। <br>
इति तस्य वचः श्रुत्वा स द्विजोऽगात्कुमुद्वतीम् ।। <br>
स्नात्वाऽखण्डसरे व्यास दृष्ट्वा देवं महेश्वरम् ।। ३४ ।। <br>
सद्यः पुण्यवतांलोकान्प्राप्तो वै द्विजसत्तमः ।। <br>
एवं व्यास महातीर्थमखंडेश्वरमुत्तमम् ।। ३५।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्येऽखंडेश्वरमहिमवर्णननामाष्टषष्टितमोऽध्या यः ।। ६८।। <br>
<br>
<br>
</span>
