<span style="font-size: 14pt; line-height: 175%"><br>
।। व्यास उवाच ।। ।। <br>
भगवन्क्षेत्रमाहात्म्यं कथितं च यथातथम् ।। <br>
तीर्थानामुत्तमं तीर्थं पुण्यानां पुण्यवर्धनम् ।। १ ।। <br>
कति संत्यत्र तीर्थानि लिंगानि च तथा कति ।। <br>
कथयस्व प्रसादेन पृच्छतो मम सांप्रतम् ।। २ ।। <br>
।। सनत्कुमार उवाच ।। ।। <br>
षष्टिकोटिसहस्राणि षष्टिकोटिशतानि च ।। <br>
महाकालवने व्यास लिंगसंख्या न विद्यते ।। ३ ।। <br>
अकामो वा सकामो वा जायते योऽत्र मानवः ।। <br>
महाकालवने रम्ये शिवलोके महीयते ।। ४ ।। <br>
कृतकामानि तीर्थानि प्रासादायतनानि च ।। <br>
तेषु स्नात्वा शुचिर्भूत्वा शिवलोके महीयते ।। ५ ।। <br>
पुण्यानि सर्वतीर्थानि सिद्धिक्षेत्राणि सर्वतः ।। <br>
तेषां मुख्यतमं विद्धि क्षेत्रं तीर्थं तथोत्तमम् ।। ।। ६ ।। <br>
यः शृणोति महाभक्त्या स याति परमां गतिम् ।। ७ ।। ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवन्त्य खण्डेऽवन्तीक्षेत्रमाहात्म्ये महाकालवनमाहात्म्यवर्णनंनामैकोनचत्वारिंशोऽध्यायः ।। ३९ ।। ।। छ ।। <br>
<br>
</span>
