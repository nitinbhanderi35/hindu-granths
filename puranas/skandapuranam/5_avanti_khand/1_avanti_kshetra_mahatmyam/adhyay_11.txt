<span style="font-size: 14pt; line-height: 175%"><br>
अथातः संप्रवक्ष्यामि तीर्थं विद्याधरस्य तु ।। <br>
तत्र स्नात्वा शुचिर्भूत्वा विद्याधरपतिर्भवेत् ।। १ ।। <br>
।। व्यास उवाच ।। ।। <br>
कथं तीर्थमिदं क्षेत्रे जातमत्र महामुने ।। <br>
प्रसादाद्ब्रूहि मे ब्रह्मञ्छ्रोतुमिच्छामि सांप्रतम् ।। २ ।। <br>
।। सनत्कुमार उवाच ।। ।। <br>
विद्याधरपतिः कश्चिदासीद्रूपधरः पुरा ।। <br>
ग्रथिता पारिजातस्य माला तेन मनोरमा ।। ३ ।। <br>
गृहीत्वा च स तां मालां गतो वासववेश्मनि ।।  <br>
नृत्यंती वासवस्याग्रे दृष्टा तेन च मेनका ।। ४ ।। <br>
दत्ता तस्यै तदा तेन सा माला नृत्यमाश्रितः ।। <br>
सा मेनकास्तुताऽस्थाने मालया मोहिता भवत्। ५ ।। <br>
कोपाविष्टेन शक्रेण शप्तो विद्याधरस्तदा ।। <br>
पृथिव्यां गच्छ पापिष्ठ नृत्यभंगस्त्वया कृतः ।। ६ ।। <br>
विद्याधरपदं त्यक्त्वा मम शापाच्च सांप्रतम्।। <br>
एवमुक्तस्तु शक्रेण वाक्यं विद्याधरोऽब्रवीत।। ७ ।। <br>
अजानता मया नाथ अपराधः कृतोऽधुना ।। <br>
अनुग्रहमतो देव कुरु मे त्वं प्रसा दतः ।। ८।। <br>
एवमुक्तः स शक्रो वै विद्याधरमुवाच ह ।। <br>
गच्छावंतीं त्वमद्यैव यत्रास्ते गांगटी गुहा ।।९।। <br>
तस्याश्चोत्तरभागे तु विद्यते तीर्थमुत्तमम् ।। <br>
ख्यातं तत्त्रिषु लोकेषु नाम्ना विद्याधरं शुभम् ।। 5.1.11.१० ।। <br>
भक्त्या तत्र  कृते स्नाने विद्याधरपतिर्भवेत् ।। <br>
अतस्त्वमपि तत्रैव कुरु स्नानं प्रयत्नतः ।।११।। <br>
एवमुक्तः स शक्रेण आगतोऽवंतिमंडले ।। <br>
स्नानं कृत्वा च तेनैव तीर्थे तस्मिन्मनोरमे ।। १२ ।। <br>
प्रभावात्तस्य तीर्थस्य पुनः प्राप्तं पदं स्वकम् ।। <br>
एवं व्यास समाख्यातं तीर्थं विद्याधरं शुभम्।।१३।।<br>
तत्र पुष्पाणि यो दद्याच्चंदनं च विलेपनम् ।। <br>
लभेत्समस्तभोगान्स इहलोके परत्र च ।।१४।। <br>
इति श्रीस्कांदे महापुराण एकाशीतिसाहस्र्यां सहितायां पञ्चम आवंत्यखंडे ऽवन्तीक्षेत्रमाहात्म्ये विद्याधरतीर्थमाहात्म्यवर्णनं नामैकादशोऽध्यायः ।।११।। <br>
<br>
</span>
