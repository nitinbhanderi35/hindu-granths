<span style="font-size: 14pt; line-height: 175%"><br>
।। सनत्कुमार उवाच ।। ।। <br>
अमरावती यथा जाता पुरी ह्येषा कुशस्थली ।। <br>
शृणु व्यास महाभाग यथा ब्रह्माब्रवीत्सुरान् ।। १ ।। <br>
तथाहं संप्रवक्ष्यामि विस्तरेण तपोधन ।। <br>
एकदा ब्रह्मणादिष्टः प्रजार्थमृषिसत्तमः ।। २ ।। <br>
मारीचः कश्यपस्तेपे तपः परमदुष्करम् ।। <br>
महाकालवने रम्ये दिव्ये स हि महानृषिः ।। ३ ।। <br>
शीर्णपत्रानिलाहारो वायुभक्षी जितेन्द्रियः ।। <br>
पूर्णे वर्षसहस्रे तु वागुवाचाशरीरिणी ।। ४ ।। <br>
श्रूयतां भो द्विजश्रेष्ठ मम वाक्यमनुत्तमम् ।। <br>
यस्मात्तपसि तपस्तीव्रं फलमुद्दिश्य सुव्रत ।। ५ ।। <br>
तस्मात्ते संततिस्तात यावच्चंद्रदिवाकरौ ।। <br>
तावत्तिष्ठतु मेदिन्यां यशसा पुत्रपौत्रकैः ।। ६ ।। <br>
अदितिस्ते सती भार्या त्वया सहाचरत्तपः ।। <br>
तस्मात्सर्वेषु कालेषु छायाभूता यशस्विनी ।।७।। <br>
भविष्यंति सुताः सर्वे विष्णुश्चेंद्रपुरोगमाः ।। <br>
अमरा निर्जरा देवा दिवि ख्याताः सदैव हि ।। ८ ।। <br>
त्वं चापि च ऋषिश्रेष्ठः प्रजापतिरकल्मषः ।। <br>
भविष्यसि न संदेहो ममवाक्याद्द्विजोत्तम ।। ९ ।। <br>
इत्युक्त्वा च पुन र्देवी तत्रैवांतरधीयत ।। <br>
तदारभ्य पुरीं व्यास कुशस्थलीमनुत्तमाम् ।। 5.1.46.१० ।। <br>
कश्यपः सह दाक्षिण्या साग्निकः समुपाश्रितः ।। <br>
प्रजापि ववृधे तस्मा त्सदेवासुरमानुषा ।। ११ ।। <br>
मरीचेः कश्यपो जज्ञे ततः सर्वं प्रतिष्ठितम् ।। <br>
सुधापानकृतो देवाः शश्वत्तेनामराः कृताः ।। १२ ।। <br>
नंदनं चापि तत्रैव महाकालवनोत्तमे ।। <br>
कामधेनुः समाख्याता मनोरथवरप्रदा ।। १३ ।। <br>
सा सिषेवे सदा तत्र महाकालं महेश्वरम् ।। <br>
पारिजाततरुश्रेष्ठस्तथा चाम्लानपंकजम्।।१४।। <br>
बिंदुसरः समाख्यातं मानसं सर उत्तमम्।। <br>
हंससारससमाकीर्णं सुरसिद्धनिषेवितम्।। १५।।<br>
मुक्तामणिगणाकीर्णं रत्नशोभनशोभितम् ।। <br>
निधिरेष महापद्मः कह्लारकुमुदोज्ज्वलः।। १६।।<br>
यानि यानि च दिव्यानि संति ब्रह्माण्डगोलके।। <br>
तानि सर्वाणि तिष्ठंति महाकालवने शुभे ।। १७ ।। <br>
तेनतेनात्मयोगेन मानवाश्चात्र संस्थिताः ।। <br>
तदाहारास्तदाचारास्तद्रूपास्तत्पराक्रमाः ।। १८ ।। <br>
अन्योन्यं च समाकीर्णा सर्वे चामरसंनिभाः ।। <br>
विचरंति यथा देवाः पुरीमेतां जना भुवि ।। १९ ।। <br>
अमरांगनासमा नार्यः सदैव स्थिरयौवनाः ।। <br>
ईदृशी च पुरी दृष्टा भुवि व्यास सनातनी ।। 5.1.46.२० ।। <br>
देवदानवगन्धर्वैः किन्नरोरगराक्षसैः ।। <br>
भुक्तिमुक्तिप्रदा नित्या बहुकालफलप्रदा ।। २१ ।। <br>
अमराणां कटकं ह्यत्र तस्माजातामरावती ।। <br>
य एतस्यां महाभागाः प्रसंगेन समागताः ।। २२ ।। <br>
स्नानदानादिकं कृत्वा पश्यत्येव महेश्वरम् ।। <br>
न तेषां दुर्लभं किञ्चित्पुत्रतो धनतोऽपि वा ।। २३ ।। <br>
सर्वभोगानवाप्नोति मृतः शिवपुरं व्रजेत् ।। <br>
पठनाच्छ्रवणाद्वापि शतरुद्रियफलं लभेत् ।। २४ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्येऽमरावतीनामकथनंनाम षट्चत्वारिंशोऽध्यायः ।। ४६ ।। ।। छ ।। <br>
<br>
</span>
