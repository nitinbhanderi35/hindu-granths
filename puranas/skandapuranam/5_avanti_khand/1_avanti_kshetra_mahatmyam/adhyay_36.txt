<span style="font-size: 14pt; line-height: 175%"><br>
।। व्यास उवाच ।। ।। <br>
महाकालं किमर्थं तु किं वा शिवपदं स्मृतम् ।। <br>
कोटीश्वरं किमर्थं तु पावकं तत्किमुच्यते ।। १ ।। <br>
नरदीपं किमर्थं तु द्वितीया वटमातरः ।। <br>
अभयेश्वरं किमर्थं तु शंखोद्धा रणमेव च ।। २ ।। <br>
शूलेश्वरं किमर्थं तु किमोंकारस्तु कथ्यते ।। <br>
धूतपापं किमर्थं तु किमंगारेश्वरं तथा ।। ३ ।। <br>
पुरी चोज्जयिनी दिव्या सप्तकल्पा कथं स्मृता ।। <br>
कथयस्व मुनिश्रेष्ठ तस्या नामानि यानि च ।। ४ ।। <br>
।। सनत्कुमार उवाच ।। ।। <br>
शृणु व्यास यथा ख्याता पुरी दिव्या कुश स्थली ।। <br>
नामतः कर्मतः श्रेष्ठा सप्तकल्पानुवासिनी ।। ५ ।। <br>
प्राक्कल्पे स्वर्णशृंगाख्या द्वितीये तु कुशस्थली ।। <br>
तृतीयेऽवंतिका प्रोक्ता चतुर्थेत्वमरा वती ।। ६ ।। <br>
विख्याता पञ्चमे कल्पे पुरी चूडामणीति च ।। <br>
षष्ठे पद्मावती ज्ञेया सप्तमे चोज्जयिनी पुरी ।। ७ ।। <br>
पुनरंते तु कल्पस्य स्वर्णशृङ्गादि का स्मृता ।। <br>
एतानि सप्त नामानि प्रातरुत्थाय यः पठेत् ।। ८ ।। <br>
सप्तजन्मकृतात्पापान्मुच्यते नात्र संशयः ।। <br>
उज्जयिन्यां पुरा राजा बभूव किल चांधकः ।। ९ ।। <br>
तस्य पुत्रो महावीर्यो नाम्ना कनकदानवः ।। <br>
युद्धार्थं स महावीर्यः शक्रं युद्धे समाह्वयत् ।। 5.1.36.१० ।। <br>
क्रोधादिंद्रेण संग्रामे युध्य मानो निपातितः ।। <br>
निहत्य दानवं शक्रो भयादंधासुरस्य तु ।। ११ ।। <br>
जगाम शंकरान्वेषी कैलासं शंकरालयम् ।। <br>
दृष्ट्वा प्रणम्य देवेशं चंद्रार्धकृत शेखरम् ।। १२ ।। <br>
भीतो विज्ञापयामास स चाश्र्वाकुललोचनः ।। <br>
अभयं देहि मे देव दानवादंधकाच्च वै ।। १३ ।। <br>
शक्रस्येत्थं वचः श्रुत्वा शरणा गतवत्सलः ।। <br>
ददावभयमेवासौ मा भैस्त्वमंधकाद्धि वै ।। १४ ।। <br>
कृत्वा रूपं महादेवो विश्वरूपं सुभैरवम् ।। <br>
सर्पैर्ललद्भिरत्युग्रैस्तीक्ष्णदंष्ट्रैर्विषोल्बणैः ।। १५ ।। <br>
पातालोदररूपैश्च भैरवारावनादिभिः ।। <br>
भुजैरनेकसाहस्रैर्बहुशस्त्रधृतैस्तथा ।। १६ ।। <br>
सिंहचर्मपरीधानं व्याघ्रत्वगुत्तरीयकम् ।। <br>
गवाजिन कृताटोपं चंद्राग्निरविलोचनम् ।। १७ ।। <br>
महामहीध्रतुल्याभ्यां जंघाभ्यां भूषितं सदा ।। <br>
क्षोभयंश्चालयन्सर्वान्पातालस्य तलावधि ।। १८ ।। <br>
ईदृग्रूपं विधायेशो दनुदैत्यभयावहम् ।। <br>
अवातरन्महीं भीमः पादेनैकेन शंकरः ।। १९ ।। <br>
तत्रैव हि ह्रदो जातः सर्वदैवतवंदितः ।। <br>
ख्यातं शिवपदं तद्धि यत्पदाऽऽक्रांतवान्विभुः ।। 5.1.36.२० ।। <br>
पापानां च पुरा कोटिः पादांगुष्ठेन दारिता ।। <br>
कोटितीर्थमतः ख्यातं सर्वपापप्रणाशनम् ।। २१ ।। <br>
अगस्त्येन तथा कोटिस्तीर्थानामवधारिता ।। <br>
अतोऽपीदं शुभं लोके कोटितीर्थं सदा स्मृतम् ।। २२ ।। <br>
दृष्ट्वा तु त्रिदशाः सर्वे स्नाता वै हितकाम्यया ।। <br>
महा कालकृतं रूपं महाकालस्ततः स्मृतः ।। २३ ।। <br>
अंधासुरोऽपि दनुजः पुत्रं श्रुत्वा हतं युधि ।। <br>
क्रोधेन तमसाविष्टो रणतूर्याण्यवादयत ।। २४ ।। <br>
ससैन्यो निर्गतः प्राप्तो यत्र ते त्रिदशाः स्थिताः ।। <br>
महत्या सेनया सार्धं रथवारणयुक्तया ।। २५ ।। <br>
तदैव दानवान्वीक्ष्य महाहवकृतोद्यमान् ।। <br>
वेपंतस्ते सुसंनद्धा शंभुं शरणमाययुः ।। २६ ।। <br>
मा भैरिति महाकालो देवानुक्त्वा त्रिलोचनः ।। <br>
गृहीत्वा शूलमातिष्ठद्दष्टादंष्ट्राधरो रुषा ।। २७ ।। <br>
कोपयुक्ते विरूपाक्षे ज्वालाभिः पूरितं नभः ।। <br>
अंधकेनाथ रुष्टेन शरकोटिस्तु दुःसहा ।। २८ ।। <br>
मुक्ता जगाम देवानां ननाश शलभाकृति ।। <br>
विस्फुलिंगार्चिषं वह्निं मुंचमानः पिनाकधृक् ।। २९ ।। <br>
शतशः शकलीचक्रे तं च बाणैरताडयत् ।। <br>
अंधकोऽपि हि युद्धस्थः शिथिलः शिथिला युधः ।। 5.1.36.३० ।। <br>
निरुद्धः शंभुना बाणैरलिभिः पंकजं यथा ।। <br>
तस्य सैन्यं प्रविद्धं च तद्गणैर्युधि योधिभिः ।। ३१ ।। <br>
योधवरैर्हता दिव्यैः स्थाणु सान्निध्यमाश्रितैः ।। <br>
ततोंऽधकेन सैन्यं स्वं भिन्नं दृष्ट्वा तथासुरैः ।। ३२ ।। <br>
आत्मानं च महेशेन विद्धं च बाणकोटिभिः ।। <br>
विदलीकृतदेहोऽसौ भय माश्रित्य वेगतः ।। ३३ ।। <br>
चकार तामसीं मायां मायाशतविशारदः ।। <br>
तयांतर्हितदेवेशो जगाम दिशमुत्तराम् ।। ३४ ।। <br>
शंभुर्भीतिभरं बिभ्रद्बभ्राम भुवि भिन्नहृत् ।। <br>
यस्मिन्मार्गे गतो देवस्तेन दैत्यो जगाम ह ।। ३५ ।। <br>
वदन्न दृश्यते क्वासौ गतो दुष्टः पुनःपुनः ।। <br>
उवाच चांधकः शब्दं तथोवा च महेश्वरः ।। ३६ ।। <br>
तत्र तीर्थमथोत्पन्नं वागंधकमभिश्रुतम् ।। <br>
तत्र स्नात्वा शुचिर्भूत्वा यो वै दद्यात्सशर्करम् ।। ३७ ।। <br>
नवम्यां मार्गशीर्षस्य शुक्लायां श्रद्धयान्वितः ।। <br>
अक्षयं तद्भवेद्दत्तं दाता शिवपुरं व्रजेत् ।। ३८ ।। <br>
पितृनुद्दिश्य यत्किंचिद्दीयते भक्तितः शिवे ।। <br>
तृप्तास्तिष्ठंति ते तावद्यावदाभूत संप्लवम् ।। ३९ ।। <br>
तमसा च्छादिता देवाः संबभूवुः समाकुलाः ।। <br>
संभ्रांतमनसः सर्वे न किंचिदपि मेनिरे ।। 5.1.36.४० ।। <br>
एतस्मिन्नंतरे व्यास नरादित्यः स्वतेजसा ।। <br>
उत्तस्थौ नररूपेण कुर्वन्वितिमिरा दिशः ।। ४१ ।। <br>
नष्टे तमसि दैत्येपि प्रकाश प्रकटे सति ।। <br>
देवा मुदमवापुस्ते दृष्ट्वा नरं विलोचनैः ।। ४२ ।। <br>
स्तुवंतो विविधैः स्तोत्रैर्नररूपं दिवाकरम् ।। <br>
उत्तस्थौ नररूपेण दीप्तो यस्माद्दिवाकरः ।। ४३ ।। <br>
तेनास्य नाम ते चकुर्नरदीप इतीश्वराः ।। <br>
यः पश्यति नरो भक्त्या नरदीपं दिवाकरम् ।। ४४ ।। <br>
मुच्यते सर्वपापेभ्यो यद्यपि ब्रह्महा भवेत् ।। <br>
षष्ठ्यामर्कदिने विप्र सप्तम्यामुप वासयेत् ।। ४५ ।। <br>
दिनच्छिद्रेथ संक्रांतौ ग्रहणे विषुवत्यथ ।। <br>
कुंडे स्नात्वा शुचिर्भूत्वा जपन्नियतमानसः ।। ४६ ।। <br>
नरदीपं नरः पश्येत्स्तोत्रवा दित्रमंगलैः ।। <br>
गंधैर्धूपैस्तथा दीपैर्नैवेद्यैः पूजयेत्तथा ।। ४७ ।। <br>
गीतं वाद्यं पुरस्कृत्य प्रणम्याष्टांगमेव च ।। <br>
प्रातर्मध्यापराह्ने वा कृत्वार्कस्य प्रदक्षिणा म् ।। ४८ ।। <br>
स मुक्तः सर्वपापैस्तु सप्तजन्मकृतैरपि ।। <br>
सूर्यकोटिप्रतीकाशैर्विमानैः सार्वकामिकैः ।।४९।। <br>
सूर्यलोकं प्रयात्याशु यत्सुरैरपि दुर्लभम् ।। <br>
शक्रात्प्राप्य पुरा यस्माद्भानुरत्र प्रतिष्ठितः ।। 5.1.36.५० ।। <br>
नरेणैव प्रसादेन नरदीपस्ततो ह्ययम् ।। <br>
तदैवास्य पुरा व्यास यात्रा शक्रेण निर्मिता ।। ५१ ।। <br>
आगमिष्याम्यहं पार्थ सार्धं देवैः समाहितः ।। <br>
ज्येष्ठे सिते द्वितीयायां नरदीपे तु सर्वदा ।।५२।। <br>
तत्राहमागतो ज्ञेयो लोके देवस्य वर्षणात् ।।<br>
ततोऽनंतरमागत्य देवा ये त्रिदशालयात् ।। ५३ ।। <br>
दृष्ट्वा देवं तथारूढं नरदीपं सुदीपितम् ।। <br>
कृत्वा यात्रां च ते यांति देवयानैरितस्ततः ।। ५४ ।। <br>
यः पश्येन्मानवो भक्त्या नरदीपं रथस्थितम् ।। <br>
सर्वपापविनिर्मुक्तः सूर्यलोके महीयते ।। ५५ ।। <br>
रथयात्रामथो वक्ष्ये नरदीपस्य या मुने ।। <br>
तां कृत्वा चैव यत्पुण्यं मुनिभिः परिकीर्तितम् ।। ५६ ।। <br>
ज्येष्ठे सिते द्वितीयायां रथस्थो हि दिवाकरः ।। <br>
कुशस्थल्यां द्विजैः श्रेष्ठैर्बाहुक्षेपैः प्रणीयते ।। ५७ ।। <br>
उत्तरां दिशमायांतं यः पश्यति दिवस्पतिम् ।। <br>
अग्निष्टोमस्य यज्ञस्य लभते सोऽखिलं फलम् ।।५८।। <br>
निवृत्य केशवार्काद्यो रथं पश्यति मानवः।। <br>
शुंडीरस्वामिनो यात्रा कृता तेन न संशयः ।। ५९ ।। <br>
रथमाकर्षते यस्तु रज्ज्वाकर्षेण वै मुने ।। <br>
कुलमुद्धरते सोऽपि पूर्वान्पितृपितामहान् ।। 5.1.36.६० ।।<br>
दक्षिणाभिमुखं यांतं नरदीपं द्विजोत्तम ।। <br>
ये संयताः प्रपश्यंति ते यांति च त्रिविष्टपम् ।। ६१ ।। <br>
सूत्रेण वेष्टयेत्क्षेत्रं रथं देवमथापि वा ।। <br>
सर्वान्कामानवाप्नोति कृतपुण्यश्च जायते ।। ६२ ।। <br>
प्रदक्षिणां तु सूर्यस्य भक्त्या कुर्वंति ये नराः ।। <br>
प्रदक्षिणीकृता तैस्तु सप्तद्वीपा वसुंधरा ।। ६३ ।। <br>
प्रातरुत्थाय यो भक्त्या मौनी याति दिवाकरम्।। <br>
दृष्ट्वा तु पूर्वद्वारेण नमस्कृत्य द्विजोत्तम ।। ६४ ।। <br>
प्रविश्य दक्षिणेनैव रथचक्रं प्रपूजयेत् ।। <br>
तेन द्वारेण निष्क्रम्य प्रणिपत्य व्रजेत्ततः ।।६५।। <br>
पश्चिमं द्वारमाश्रित्य रथस्थं सूर्यमर्चयेत् ।। <br>
चामरं च वितानं च घंटादीनि निवेदयेत् ।।६६।। <br>
पूर्वद्वारे तु गौर्दे या तथाश्वश्चैव दक्षिणे ।। <br>
पश्चिमे च गजः प्रोक्त उत्तरे रथ एव च ।।६७।। <br>
कुर्यादेव तु यो यात्रां नरदीपस्य मानवः।।<br>
सर्वान्कामानवाप्नोति कृतपुण्यश्च जायते ।।६८।। <br>
गोसूर्यशिवशक्राणां स्वर्लोकं लभते शुभम् ।। <br>
प्रदक्षिणा महामेरोः कृता तेन भवेन्मुने।।६९।।<br>
दद्याद्गवां सहस्रं यो व्यतीपातशते नरः।। <br>
अश्वानां च सहस्रेण यद्यायात्तत्फलं लभेत् ।।5.1.36.७०।। <br>
नरदीपे रथारूढे वपनं कारयेत्तु यः।। <br>
श्रिया न विच्युतिस्तस्य सूर्यलोके महीयते।।७१।। <br>
सूर्यस्य पुरतो वाप्यां मासं नित्यं सरस्वती।।<br>
यस्तामालोकते मर्त्यो दुःस्वप्नं तस्य नश्यति।।७२।। <br>
भक्त्या योऽनुदिनं व्यास नरदीपं प्रपश्यति।। <br>
उत्तमं स्थान मासाद्य पुत्रपौत्रसमन्वितः।।७३।। <br>
प्रक्रीड्य बंधुभिः सार्धं मृतः सूर्यपुरं व्रजेत्।। <br>
प्रनष्टे तिमिरे विप्र जाते सर्वत्र सुप्रभे ।।७४।। <br>
हतेंऽधके महेशेन शूलेन त्रिशिखेन वै ।। <br>
प्रहृष्टाश्च सुराः सर्वे ब्रह्मेंद्रप्रमुखास्तदा ।।७५।। <br>
शंखं दध्मौ तदा विष्णुः सुराणां हितकाम्यया ।।<br>
&nbsp;तत्र तीर्थमथोत्पन्नं शंखोद्धारणसंज्ञ कम् ।।७६।। <br>
तत्र संनिहितो विष्णुर्लिंगं चैव चतुर्मुखम् ।। <br>
अनाद्यं चैव विप्रेंद्र लिंगस्यैव समीपतः ।।७७।। <br>
देवस्य दक्षिणे भागे शूलेनाधिष्ठितः स्थितः ।। <br>
चतुर्दश्यां तथाष्टम्यां ये पश्यंति जितेंद्रियाः ।। ७८ ।। <br>
ते क्षीणाशेषपापौघाः प्राप्स्यंति परमां गतिम् ।। <br>
योगिनीनां बलिं यस्तु यथावत्संप्रदा स्यति ।। ७९ ।। <br>
भूतप्रेतपिशाचाद्यैर्नासौ केनापि बाध्यते ।। <br>
द्वादशीं समुपोष्यैव स्नात्वा देवं जनार्दनम् ।। 5.1.36.८० ।। <br>
यः पश्येच्छंखिनं देवं सोऽच्युतं स्थानमाप्नुयात् ।। ८१ ।। <br>
यः स्थूलसूक्ष्मप्रकटप्रकाशो यः सर्वभूतो न च सर्वभूतः ।। <br>
विश्व यतश्चैव हि विश्वहेतुर्नमोस्तु तस्मै पुरुषोत्तमाय ।। ८२ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडेऽवन्तीक्षेत्रमाहात्म्ये नरदीपमाहात्म्यवर्णनंनाम षट्त्रिशोऽध्यायः ।।३६।। ।। छ ।। <br>
<br>
</span>
