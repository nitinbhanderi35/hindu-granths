<span style="font-size: 14pt; line-height: 175%"><br>
।। सनत्कुमार उवाच ।। ।। <br>
शृणु व्यास महाबुद्धे शिप्रामाहात्म्यमुत्तमम् ।। <br>
यथाऽमृतभवा ख्याता पाताले नागसंमते ।।१।। <br>
एकदा रुद्रो भिक्षार्थं नागलोके बुभुक्षितः ।। <br>
करे कपालमादाय भोगवत्यां समागतः ।। २ ।। <br>
भिक्षां देहि वचो दीनं वाचयित्वा गृहेगृहे ।। <br>
भिक्षा केनापि नो दत्ता क्षुधितस्य च धूर्जटेः ।। ३ ।। <br>
तदा क्रोधाभिरक्ताक्षः शूलपाणिः क्षुधार्दितः ।। <br>
भ्रामयित्वा पुरीं सर्वां शनैर्बहिर्विनिर्ययौ ।। ४ ।। <br>
एकविंशतिकुण्डानि पीयूषस्य द्विजोत्तम ।। <br>
यत्र तिष्ठंति सर्वाणि नागलोकस्य रक्षणे ।। ५ ।। <br>
तत्र गत्वा स भगवाञ्छंभुः सर्वात्मसंभवः ।। <br>
अपिबन्नेत्रमार्गेण तृतीयेन च शंकरः ।। ६ ।। <br>
रिक्तानि पीयूषकुण्डानि कृत्वा तत्रैव सोत्थितः ।। <br>
कंपितश्च तदा लोको नागानां सर्वतोमुखम् ।। ७ ।। <br>
कस्येदं कर्म किं जातं सुधा यस्मादितो गता ।। <br>
इत्युक्ता चैव ते सर्वे नागा वासुकिपुरोगमाः ।। ८ ।। <br>
महदतिक्रमणे शंकाः पुरात्ते निर्ययुर्बहिः ।। <br>
किं कुर्वाम क्व गच्छाम कस्येदं हेलनं कृतम् ।। ९ ।। <br>
येनास्माकं कोपितेन हृतं चामृतमुत्तमम् ।। <br>
अस्माकं जीवनं तस्मात्कथं जीवाम पन्नगाः ।। 5.1.51.१० ।। <br>
इत्युक्त्वा पन्नगाः सर्वे सस्त्रीबालपरिग्रहाः ।। <br>
हरिं च जग्मुः शरणं मनसा परिशंकिताः।।११।। <br>
तेषामनुग्रहार्थाय वागुवाचाशरीरिणी।। <br>
श्रूयतामुरगाः सर्वे युष्माभिर्देवहेलनम्।।१२।। ।<br>
भिक्षार्थमागतः शम्भुः क्षुधार्तश्च गृहेगृहे ।। <br>
विदित्वातिथिवेलायां कपालकरभिक्षुकः ।। १३ ।। <br>
दत्ता न भिक्षा केनापि भोगवत्यां पिनाकिनः ।। <br>
तदा बहिर्गतो नाथः क्षुधितो धर्मविग्रहः ।। १४ ।। <br>
तेन नष्टा सुधा सर्वा कुंडांते पन्नगोत्तमाः ।। <br>
यूयं प्रयात पातालान्महाकालवनोत्तमे ।। १५ ।। <br>
तत्रैका वै सरिच्छ्रेष्ठा शिप्रानामेति विश्रुता ।। <br>
त्रैलोक्यपावनी ह्येषा सर्वकामफलप्रदा ।। १६ ।। <br>
यस्या दर्शनमात्रेण सर्वपापक्षयो भवेत् ।। <br>
तत्र गत्वा भवद्भिश्च स्नानं कार्यं यथाविधि ।। १७ ।। <br>
भजनं देवदेवस्य ततः पूजां करिष्यथ ।। <br>
भजनाद्देवदेवस्य शिप्रासलिलमज्जनात् ।। १८ ।। <br>
भविष्यति ततः सद्यः सुधा लोके पुरेव वः ।। <br>
इति संभाष्य तान्नागांस्तत्रैवांतरधीयत ।। १९ ।। <br>
वाणीं व्यास तदा दिव्यां सहसा लोकसाक्षिणीम् ।। <br>
श्रुत्वा देवेरितां वाणीं तथेत्युक्त्वा च पन्नगाः ।। 5.1.51.२० ।। <br>
स्त्रीबालवृद्धसहिता महाकालवनं ययुः ।। <br>
तत्र गत्वा ददृशुस्ते नदीं त्रैलोक्यवंदिताम् ।। २१ ।। <br>
सर्वत्र कुसुमाकीर्णां तरुच्छायाभिराश्रिताम् ।। <br>
हंसकारंडवाकीर्णां मणिमुक्ताप्रवालकाम् ।। ।। २२ ।। <br>
मणिसोपानरचितां पद्मखंडैश्च मंडिताम् ।। <br>
सायं प्रातः स्थिता विप्राः संध्योपासनतत्पराः ।। २३ ।। <br>
ऋषयश्च महाभागा भृग्वंगिरसमु ख्यकाः ।। <br>
गंधर्वाश्चैव तत्रैव देवर्षिनारदादयः ।। २४ ।। <br>
वसवश्च तथादित्या ह्यश्विनौ मरुतस्तथा ।। <br>
रुद्राः साध्याश्च देवाश्च पितरो विमलाशयाः ।। ।। २५ ।। <br>
उपासते च शिप्रां वै संध्यावेलां समाहिताः ।। <br>
ऋषिपत्न्यो महाभागा देवकन्याप्सरोगणाः ।। २६ ।। <br>
पतिव्रता महाभागास्तत्रैव पतिभिः सह ।। <br>
उपासंते सदाचारा वर्णाश्रमपुरोगमाः ।। २७ ।। <br>
राजर्षयः समासीना निर्वाणपदवीं गताः ।। <br>
सिद्धा योगेश्वरा शांतास्तापसाः शंसितव्रताः ।। ।। २८ ।। <br>
नानादेशोद्भवा लोका यात्रिणः समुपागताः ।। <br>
शिप्राकूले समासीना नरनारीसमन्विताः ।। २९ ।। <br>
कुर्वते तत्र धर्माणि महादानानि सर्वशः ।। <br>
एवंविधां समालोक्य व्यास त्रैलोक्यवंदिताम् ।। 5.1.51.३० ।। <br>
नदीं सुधामयीं सर्वां नागाः परमहर्षिताः ।। <br>
स्नानदानादिकं कृत्वा महादेवमुपा सिरे ।। ३१ ।। <br>
वेदोक्तविधिना सर्वे भक्त्या पन्नगसत्तमाः ।। <br>
पंचांगपूर्वकं स्नानं यक्षकर्दमलेपनम् ।। ३२ ।। <br>
अम्लानपंकजां मालां नानापुष्पाक्षतै स्तथा ।। <br>
वासःस्रगनुलेपाद्यैश्चन्दनैर्गंधधूपकैः ।। ३३ ।। <br>
दीपदानादिनैवेद्यैस्तांबूलमथ दक्षिणाः ।। <br>
कर्पूरार्तिकराः सर्वे महादेवमुपागताः ।। <br>
स्तुतिमारेभिरे कर्तुं सुधाकामास्तदोरगाः ।। ३४ ।। <br>
।। सर्पा उचुः ।। ।। <br>
नमोऽनंताय बृहते सर्वदेव नमोनमः ।। <br>
चंद्रमौले नमस्तेऽस्तु कपर्दिन्परमात्मने ।। <br>
वृषध्वज नमस्तेऽस्तु त्रिशूलवरधारिणे ।। ३५ ।। <br>
त्र्यम्बकाय नमस्तेऽस्तु जटामुकुटधारिणे ।। <br>
शेषहार नमस्तेस्तु चिताभस्मांगधारिणे ।। ३६ ।।<br>
कृत्तिवास नमस्तेऽस्तु गिरीशाय नमोनमः ।। <br>
त्रिपुरघ्न नमस्तेस्तु स्मरांतक नमोऽस्तु ते ।। ३७ ।। <br>
मृगव्याध नमस्तेऽस्तु घस्मराय नमोनमः ।। <br>
शंकरात्मन्नमस्तेस्तु सर्वकामफलप्रद ।। ३८ ।। <br>
सर्वसाक्षिन्नमस्तेऽस्तु सर्वभूताशयाकृते ।। <br>
सर्वाधार नमस्तेऽस्तु सर्वशक्तिधराय च ।। ३९ ।।। <br>
सर्वभोग नमस्तेऽस्तु सर्वबीजसमुद्भव ।। <br>
दिव्यहास नमस्तेऽस्तु नमोऽमृतस्रवाय च ।। 5.1.51.४० ।। <br>
काम्यकाम नमस्तेस्तु सर्वकामवरप्रद ।। <br>
नमः शिवाय शांताय पशूनां पतये नमः ।। ४१ ।। <br>
नमो मृडाय दांताय शांतरूपाय वै नमः ।। ४२ ।। <br>
एवं प्रसादितो नागैर्भगवान्वृषभध्वजः ।। <br>
प्रसन्नवदनो भूत्वा प्रत्यक्षः प्राह पन्नगान् ।। ४३ ।। <br>
।। श्रीमहादेव उवाच ।। ।। <br>
शृणुध्वमुरगाः सर्वे वचस्तथ्यं वदामि वः ।। <br>
नागलोके पुरा नित्यं भिक्षार्थं चागतोस्म्यहम् ।। ४४ ।। <br>
गृहेगृहे भोगवत्यां व्यचरत्क्षुधितो भृशम् ।। <br>
कपालं च करे कृत्वा धृत्वा कंथां सुचीरकाम् ।। ४५ ।। <br>
अप्राप्तभिक्षो भिक्षार्थी पुनरागां ततो गृहम् ।। <br>
तेन पापप्रसंगेन सुधा नष्टा च वः स्थलात् ।। ४६ ।। <br>
किंचित्पुण्यप्रसंगेन महाकालवनोत्तमे ।। <br>
यूयं प्राप्ता महाभागा हित्वा नागालयोत्तमम् ।। ४७ ।। <br>
आबालवृद्धैः सस्त्रीभि दृष्टा शिप्रा सरिद्वरा।। <br>
यस्या दर्शनमात्रेण सुनिष्पापोऽस्म्यहं   पुरा ।। ४८ ।। <br>
शिप्रायां स्नानजं पुण्यं वक्तुं शक्तो न कीदृशम्।। <br>
दर्शनाज्जायते  शंभुस्तत्क्षणाद्भुवि पन्नगाः ।। ४९ ।। <br>
यस्मात्स्नानं कृतं सर्वैः शिप्रायां पन्नगोत्तमैः ।। <br>
तेन पुण्यप्रभावेन सुधास्तु वो गृहेगृहे ।। 5.1.51.५० ।। <br>
नीत्वा शिप्रोदकं पुण्यं कुण्डेषु परिषिञ्चत ।। <br>
तेनैतानि च कुण्डानि अमृतान्येकविंशतिः ।। ५१ ।। <br>
संपूर्णानि भविष्यंति स्थिराणि पन्नगोत्तमाः ।। <br>
तथेत्युक्त्वा च ते सर्वे धृत्वा शिप्रोदकं करैः ।। ५२ ।। <br>
गतास्ते वै स्वकं लोकं नमस्कृत्वा महेश्वरम् ।। <br>
ततः प्रभृति सा शिप्रा नागलोकेऽमृतोद्भवा ।। ५३ ।।<br>
सर्वलोकेषु विख्याता व्यास शिप्राऽमृतोद्भवा ।। <br>
ये तु तस्यां प्रकुर्वंति नराः स्नानादिकं भुवि ।। ५४ ।। <br>
न तेषां दुष्कृतं किंचिन्नापदो न च दुर्गतिः ।। <br>
न वियोगो भवेत्तेषां पुत्रदारादिकैः कदा ।। ५५ ।। <br>
न च मित्राणि दुष्यंति न रोगो न दरिद्रता ।। <br>
कथां पापहरां पुण्यां सर्वकामवर प्रदाम् ।। <br>
पठनाच्छ्रवणाद्वापि गोसहस्रफलं लभेत् ।। ५६ ।। <br>
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डेऽ वन्तीक्षेत्रमाहात्म्ये शिप्रामाहात्म्येऽमृतोद्भवानामकथावर्णनंनामैकपञ्चाशत्तमोऽध्यायः ।। ५१ ।। ।। ।। छ ।। <br>
<br>
</span>
