<span style="font-size: 14pt; line-height: 175%"><br>
।। व्यास उवाच ।। ।। <br>
भगवन्भवता सर्वं भवभीतिविनाशकम् ।। <br>
ईश्वरस्थानमाख्यातं समंतात्साग्रयोजनम् ।। १ ।। <br>
यत्र क्षेत्रे मृता मर्त्याः सदाचारास्तथोत्तमाः ।। <br>
विमानस्था पुरे नूनमैश्वरे ते वसंति च ।। २ ।। <br>
यत्र कीटपतंगाद्या मृता यांति परां गतिम् ।। <br>
किं तीर्थं पुण्यमन्यच्च महाकालवनादृते ।। ३ ।। <br>
तस्माद्ब्रूहि ममैकं तु प्रश्नं तथ्येन सांप्रतम् ।। <br>
कथं कनकशृंगेति ख्याता ह्येषा पुरा मुने ।। ४ ।। <br>
कुशस्थली कथं नाम तथावंती कथं स्मृता ।। <br>
पद्मावती कथं साधो कथमुज्जयिनी तथा ।। ५ ।। <br>
नाम्नां हेतुमथो तेषां ब्रूहि त्वं मुनिसत्तम ।। ६ ।। <br>
।। सनत्कुमार उवाच ।। ।। <br>
शृणु व्यास प्रवक्ष्यामि यथा पूर्वं विरंचिना ।। <br>
कथितं वामदेवाय गौरकल्पे पुरातने ।। ७ ।। <br>
महेशेन भगवता विधिश्चैवात्र हेतुतः ।। <br>
पृष्टस्तु स्वश्च्युतानां च कुतो निवसतां सुखम् ।। ८ ।। <br>
स्वर्गप्राप्तिश्च भवति स्वेच्छाचारविहारिणाम् ।। <br>
कोऽतिपुण्यतमः श्रेष्ठः प्रदेशः पापदारकः ।। ९ ।। <br>
कुतो निवर्तितं चित्तं जायते वसतां क्वचित् ।। <br>
वसतामपि लोके शमैहिकं पारलौकिकम् ।। <br>
एतन्मे भगवन्ब्रूहि हितार्थं सर्वदेहिनाम् ।। ।। 5.1.40.१० ।। <br>
।। सनत्कुमार उवाच ।। ।। <br>
एवमादौ पुरा कल्पे प्रोक्तः श्रेष्ठः स शंभुना ।। ११ ।। <br>
प्रोवाच पार्वतीकांतं प्रभुः प्रीतः पितामहः ।।<br>
भगवन्सर्वकर्ता त्वं सर्वदर्शी सदाशिवः ।। १२ ।। <br>
अजानन्निव त्वं सर्वं मां पृच्छसि सनातन ।। <br>
यत्र कल्पांतको वह्निरधिज्वालः प्रतिष्ठितः ।। ।। १३ ।। <br>
त्वमेव च महाकालः सर्वं वै ज्ञायते त्वया ।। <br>
नाथ ये मानवास्तत्र सदाचारास्तथा परे ।। १४ ।। <br>
निवसंति न ते मर्त्याः सुरास्ते वै न संशयः ।। <br>
लभंते च पुनः स्वर्गं मृता वै कालपर्यये ।। १५ ।। <br>
वर्तते च पुरी तत्र रम्यहर्म्या सुशोभना ।। <br>
यस्यां भांति विचित्राणि हर्म्याणि विविधानि च ।। १६ ।। <br>
स्वर्णशृङ्गाश्च प्रासादा विहिता विश्वकर्मणा ।। <br>
देवाः संति सदा तत्र तीर्थानि विविधानि च ।। १७ ।। <br>
पूर्वकल्पे स्थितोऽहं च यत्र त्वं केशवस्तथा ।। <br>
तामेव च पुरीं द्रष्टुं सर्वे लोका ह्यवंतिकाम् ।। १८ ।। <br>
तथा देवर्षयः सिद्धा यक्षकिंनरदानवाः ।। <br>
आजग्मुः स्थाणुना सार्धं वेधसा ब्रह्मयोनिना ।। १९ ।। <br>
तथैव च वरा नार्यो देवानामतिवल्लभाः ।। <br>
समापेतुः सहस्राणि द्रष्टुमत्यद्भुतां पुरीम् ।। 5.1.40.२० ।। <br>
आगत्य च यदा देवः सह देवैर्महेश्वरः ।। <br>
वीक्षते नगरीं रम्यामपश्यदावृतां तथा ।। २१ ।। <br>
प्रासादैः स्वर्णशृंगाढ्यैर्मणिरत्नविभूषितैः ।। <br>
विश्वरूपो हि भगवान्राजा विश्वैक नायकः ।। २२ ।। <br>
तत्रास्ते शोभने दिव्ये प्रासादे मणिभूषिते ।। <br>
सेव्यमानः सुरैः सिद्धैर्मुनिविद्याधरोरगैः ।। २३ ।। <br>
ततो महेशश्च पितामहश्च समेत्य तं विश्वपतिं ननंदतुः ।। <br>
समर्चितौ तेन यथार्हमादरात्सहानुगावागमनं त्वपृच्छत् ।। २४ ।। <br>
किमागतौ वा त्रिदिवान्महीतलं सहानुगावाश यकश्च कथ्यताम् ।। <br>
ततस्तु तावूचतुरब्जजेश्वरौ भवान्तरे यत्र च तत्र नौ रतिः ।। २५ ।। <br>
त्वया विना नैव सुरालये सुखं महीतले वाथ रसातलेऽ स्ति नः ।। <br>
कदा त्वया कांचनशेखरा पुरी निवेशिता वेश्मवती विचित्रिता ।। २६ ।। <br>
।। हरिरुवाच ।। ।। <br>
त्वदर्थमेवेश विशेषशालिनी सृष्टा हि वै सर्वगुणाकरा मया ।। <br>
प्रयच्छ विश्वेश्वर चावयोरिह स्थानं च तीर्थं प्रलयेऽक्षयं च ।। २७ ।। <br>
ददाम्यभीष्टं युवयोरिहालयं प्रजापते ह्युत्तरतस्तव स्थितिः ।। <br>
महेश्वर त्वं व्रज दक्षिणालयं स्थानं सुदत्तं युवयोः सुशोभनम् ।। २८ ।। <br>
महाकालो ह्यधोज्वालो जगदात्मा प्रभुः स्थितः ।। <br>
गणैरनेक साहस्रैरादृतः परमेश्वरः ।। २९ ।। <br>
क्रीडार्थं नगरी सृष्टा सर्वभूतहितैषिणा ।। <br>
मयाद्य युवयोर्दत्ता विहायाऽचलमात्मनः ।। 5.1.40.३० ।। <br>
भवद्भ्यां हेमशृं गेति यस्माच्च समुदीरिता ।। <br>
पुरी कनकशृंगेति लोके ख्याता भविष्यति ।। ३१ ।। <br>
एवं कनकशृङ्गेति प्रथमं नाम कथ्यते ।। ३२ ।। <br>
जपंतश्च स्थिता यत्र ब्रह्मविष्णुमहेश्वराः ।। <br>
नित्यं रमंति भक्तानां सर्वाभीष्टफलप्रदाः ।। ३३ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये कनकशृङ्गाभिधानवृत्तांतवर्णनंनाम चत्वारिंशोऽध्यायः ।। ४० ।। ।। छ ।। <br>
<br>
</span>
