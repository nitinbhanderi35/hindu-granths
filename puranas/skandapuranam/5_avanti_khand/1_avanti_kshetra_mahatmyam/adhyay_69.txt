<span style="font-size: 14pt; line-height: 175%">॥ सनत्कुमार उवाच ॥ ॥ <br>
भूयः शृणु परं तीर्थं सर्वतीर्थफलप्रदम् ॥ <br>
कीर्तितं ब्रह्मणा पूर्वं मार्कंडेयस्य पृच्छतः ॥ १ ॥ <br>
शृणु वत्स महीपृष्ठे शिप्रा दिव्यतरा नदी ॥ <br>
तस्यास्तीरे वरं तीर्थं कर्कराजेतिविश्रुतम् ॥ २ ॥ <br>
यस्य दर्शनमात्रेण महापापक्षयो भवेत् ॥ <br>
विकारा मानसाः सर्वे चंद्रो मानससंभवः॥३॥ <br>
तस्य स्थाने गतो भानुर्याम्यायनकरः परः॥ <br>
ऋतुत्रयं समाख्यातं विधूम्रार्चिस्तदुच्यते ॥४॥ <br>
तत्र मृताः प्रवर्तंते योगिनोऽपि परंतप॥<br>
चातुर्मास्ये हरौ सुप्ते ये नरा व्रतवर्जिताः ॥५॥ <br>
न तेषां सद्गतिर्वत्स सत्यमेव ब्रवीमि ते ॥ <br>
चातुर्मास्ये मृता ये च ये मृता दक्षिणायने ॥ ६ ॥ <br>
तेषामुद्धरणार्थाय तीर्थमेतद्विनिर्मितम् ॥ <br>
कर्कराज इति ख्यातं सर्वलोकेषु गीयते ॥ ७ ॥ <br>
॥ मार्कण्डेय उवाच ॥ ॥ <br>
भगवन्भवता सर्वं निर्मितं विश्वमूर्तिना ॥ <br>
चराचरमिदं विश्वं जगत्सर्वं जगत्पते ॥ ८ ॥ <br>
चातुमास्ये हरौ सुप्ते धर्माऽऽचारविधिः स्मृतः ॥ <br>
तदहं श्रोतुमिच्छामि त्वत्तो ब्रह्मविदां वर ॥ ९ ॥ <br>
॥ ब्रह्मोवाच ॥ ॥ <br>
शृणु वत्स परं पुण्यं चातुर्मास्यफलं शुभम् ॥ <br>
यच्छुत्वा भारते खण्डे नृणां मुक्तिर्न दुर्लभा ॥ 5.1.69.१० ॥ <br>
मुक्तिप्रदोऽयं भगवान्संसारोत्तारकारणः ॥ <br>
यस्य स्मरणमात्रेण सर्वपापक्षयो भवेत् ॥ ११ ॥ <br>
मानुष्यं दुर्लभं लोके तत्राऽपि च कुलीनता ॥ <br>
तत्राऽपि संयमित्वं च तत्र सत्संगमः शुभः ॥ १२ ॥ <br>
सत्संगमो न यत्राऽस्ति विष्णुभक्तिर्व्रतानि न ॥ <br>
चातुर्मास्ये विशेषेण विष्णुव्रतकरः शुभः ॥ १३ ॥ <br>
चातुर्मास्ये ऽव्रती यस्तु तस्य पुण्यं निरर्थकम्॥ <br>
सर्वतीर्थानि दानानि पुण्यान्यायतनानि च ॥ १४ ॥ <br>
विष्णुमाश्रित्य तिष्ठंति चातुर्मास्ये समागते ॥ <br>
स विष्णुराश्रितो नित्यं कर्कराजं सुतीर्थकम्॥ १५ ॥ <br>
सुपुष्टेन च देहेन जीवितं तस्य शोभनम् ॥ <br>
चातुर्मास्ये समायाते हरिर्येनाऽर्चितस्तदा ॥ १६ ॥ <br>
कृतार्थास्तस्य विबुधा यावज्जीवं वरप्रदाः ॥ <br>
संप्राप्य मानुषं देहं चातुर्मास्ये पराङ्मुखः ॥ १७ ॥ <br>
तस्य पापशतान्याहुर्देहस्थानि न संशयः ॥ <br>
मानुष्यं दुर्लभं लोके हरिभक्तिश्च दुर्लभा॥१८॥ <br>
चातुर्मास्ये विशेषेण सुप्ते देवे जनार्दने॥ <br>
चातुर्मास्ये नरः स्नात्वा कर्करात्रे द्विजोत्तम । <br>
देहशुद्धिं विधायाऽऽदौ मुक्तिमार्गमवाप्नुयात्॥ १९॥<br>
तत्राऽपि निर्झरे कूपे तडागे वा सरस्यपि॥ <br>
तस्मात्तदधिकं पुण्यं समाख्यातं सुरासुरैः॥5.1.69.२०॥ <br>
तेषु  यः स्नाति वै नित्यं तस्य पापक्षयो भवेत्॥ २२ ॥ <br>
तस्मान्नद्यधिका पुण्या समाख्याता सुरासुरैः ॥ <br>
पुष्करे च प्रयागे च यत्र क्वाऽपि महाजले ॥२३॥ <br>
चातुर्मास्ये तु यः स्नाति पुण्यसंख्या ततोऽधिका॥ ॥ <br>
रेवायां भास्करे क्षेत्रे प्राच्यां सागरसंगमे ॥ २४॥ <br>
एकाहमपि यः स्नाति चातुर्मास्ये न दुःखभाक्॥ <br>
दिनत्रयं च यः स्नाति नर्मदायां समाहितः॥२५॥ <br>
सुप्ते देवे जगन्नाथे पापं याति सहस्रधा॥ <br>
पक्षमेकं तु यः स्नाति गोदावर्यां दिनोदये॥२६॥ <br>
स भित्त्वा कर्मजं देहं याति विष्णोः सलोकताम्॥ <br>
अवंत्यां कर्कराजे तु साक्षाद्विष्णुर्भवेन्नरः॥ <br>
क्षणमेकं क्षणार्धं वा चातुर्मास्ये ऽतिलंघयेत् ॥ २७ ॥ <br>
तिलोदकेनामलसंयुतेन बिल्वोदकेनापि च मज्जयेद्यः ॥<br>
न तस्य जानामि फलाधिकं वै किं तस्य कीदृङ्मुनिभिः प्रणीतम् ॥ २८ ॥ <br>
गंगां स्मरति यो नित्यमुदपानसमीपतः ॥ <br>
तद्गांगेयजलं जातं तेन स्नानं समाचरेत् ॥ २९ ॥ <br>
गंगाऽपि देवदेवस्य चरणांऽगुष्ठवाहिनी ॥ <br>
पापहा सा सदा प्रोक्ता चातुर्मास्ये विशेषतः॥ 5.1.69.३० ॥ <br>
चातुर्मास्ये जलगतो देवो नारायणो भवेत्   ॥ <br>
सर्वतीर्थाऽधिकं  स्नानं विष्णुतेजोंऽशसंगतम् ॥३१॥<br>
स्नानं दशविधं कार्यं विष्णुनाम्ना महाफलम् ॥ <br>
सुप्ते देवे विशेषेण नरो देवत्वमाप्नुयात् ॥ ३२ ॥ <br>
विना स्नानं तु यत्कर्म पुण्यकार्यमयं शुभ म् ॥ <br>
क्रियते विफलं ब्रह्मंस्तद्गृह्णन्ति हि राक्षसाः ॥ ३३ ॥ <br>
स्नानेन सत्यमाप्नोति सत्ये धर्मः सनातनः ॥ <br>
धर्मान्मोक्षपथं प्राप्य पुनर्नैवावसीदति ॥ ॥ ३४ ॥ <br>
ये चाध्यात्मविदः पुण्या ये च वेदांतपारगाः ॥ <br>
सर्वदानप्रदाने च तेषां स्नानेन शुध्यति ॥ ३५ ॥ <br>
कृतस्नानस्य हि हरिर्देहमाश्रित्य तिष्ठ ति ॥ <br>
सर्वक्रियाफलं येषु संपूर्णफलदं भवेत् ॥ ३६ ॥ <br>
सर्वपापविनाशाय देवतातोषणाय च ॥ <br>
चातुर्मास्ये जलस्नानं सर्वपापक्षयावहम् ॥ ३७ ॥ <br>
निशायां चैव न स्नायात्संध्यायां ग्रहणं विना ॥ <br>
उष्णोदकेन न स्नायाद्रात्रौ शुद्धिर्न जायते ॥ ३८ ॥ <br>
भानुसंदर्शनाच्छुद्धिर्विहिता सर्वकर्मसु ॥ <br>
चातुर्मास्ये विशेषेण जलशुद्धिस्तु भाविनी ॥ ३९ ॥ <br>
अशक्त्यां तु शरीरस्य भस्मस्नानेन शुध्यति ॥ <br>
मंत्रस्नानेन विप्रेंद्र विष्षुपादोदकेन वा ॥ 5.1.69.४० ॥ <br>
नारायणाऽग्रतः स्नानं क्षेत्रे तीर्थे नदीषु च ॥ <br>
विशेषतोऽपि शिप्रायां तीर्थे कर्काभिधे वरे ॥ ४१ ॥ <br>
यश्च स्नाति नरो नित्यं स याति वैष्णवं पदम्॥ <br>
तस्मात्त्वं भार्गवश्रेष्ठ तत्र गच्छस्व मा चिरम् ॥ ४२ ॥ <br>
पृथिव्यां यानि तीर्थानि पुण्यान्यायतनानि च ॥ <br>
तानि सर्वाणि तिष्ठंति कर्कराजजले सदा ॥ ४३ ॥ <br>
कर्कस्थे च दिवानाथे स्नानं कुर्वंति ये नरा ॥ <br>
न तेषां पुनरावृत्तिः कल्पकोटिशतैरपि ॥ ४४ ॥ <br>
चातुर्मास्यं समासाद्य तत्रैव निवसाम्य हम् ॥ <br>
नास्ति रेवासमा पुण्या नदी ब्रह्मांडभूतले ॥ ४५ ॥ <br>
महेशान्नाऽपरो देवो मुक्तिदो न जनार्दनात् ॥ <br>
उज्जयिनीसमा नास्ति पुरी कामवर प्रदा ॥ ४६ ॥ <br>
कर्कराजसमं तीर्थं नास्ति वत्स महीतले ॥ <br>
यस्य दर्शनमात्रेण मुक्तिभागी भवेन्नरः ॥ ४७ ॥ <br>
एवं व्यास समाख्यातं ब्रह्मणा भार्ग वाय च ॥ <br>
तस्मात्सर्वप्रयत्नेन महाकालवनं व्रज ॥ ४८ ॥ <br>
अस्माकं चाऽपि तत्रैव स्थानं परमशोभनम् ॥ <br>
चातुर्मास्ये हरौ सुप्ते यावद्यायात्प्रबो धिनी ॥ ४९ ॥ <br>
तावत्कालं हि तत्रैव मुक्तिरेव न संशयः ॥ <br>
चातुर्मास्ये हरौ सुप्ते जहाति चेत्कलेवरम् ॥ 5.1.69.५० ॥ <br>
यमलोके चिरं वासो जायते नाऽत्र संशयः ॥ <br>
तस्मात्तुलसिकाभागे शालिग्रामे सुरालये ॥ ५१ ॥ <br>
आत्मानं हि पणीकृत्य तत्रैव संनियोजयेत् ॥ <br>
यावत्प्रबोधिनी चैति द्वादशी द्विज्सत्तम ॥५२॥ <br>
पश्चाद्घृतसुवर्णेन मोचयित्वा स्वकं नयेत् ॥ <br>
चातुर्मास्योद्भवं दोषं बाधते न च मानवम् ॥५३॥ <br>
यस्य शिप्रोदके स्नानं कर्कराजेऽनुजायते ॥ <br>
एवं व्यास वरं तीर्थं सर्वतीर्थफलप्रदम् ॥ ५४ ॥ <br>
पृथिव्यां यानि तीर्थानि सरितः सागराश्च ये ॥ <br>
ते सर्वे च समायांति चातुर्मास्ये द्विजोत्तम॥ ५५ ॥<br>
तस्माच्च तद्वरं तीर्थं कर्कराज इति स्मृतम् ॥ ५६ ॥ <br>
य एतां वै कथां पुण्यां शृण्वंति श्रावयंति च ॥ <br>
न तेषां जायते दोषश्चातुर्मा स्योद्भवः कदा ॥ ५७ ॥ ॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये कर्कराजतीर्थ महिमवर्णनंनामैकोनसप्ततितमोऽध्यायः ॥ ६९ ॥ ॥ छ ॥ <br>
<br>
<br>
</span>
