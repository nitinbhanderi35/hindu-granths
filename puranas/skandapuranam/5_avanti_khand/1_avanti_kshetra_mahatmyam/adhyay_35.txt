<span style="font-size: 14pt; line-height: 175%"><br>
॥ सनत्कुमार उवाच ॥ ॥ <br>
स्वर्णक्षुरे नरः स्नात्वा दृष्ट्वा देवं महेश्वरम् ॥ <br>
कपिलाशतदानस्य फलमप्यधिकं भवेत् ॥ १ ॥ <br>
वाप्यां पितामह स्यापि यः स्नायाद्विजितेंद्रियः ॥ <br>
हंसयुक्तेन यानेन ब्रह्मलोकं स गच्छति ॥ २ ॥ <br>
तैलाभिधानमातॄणां रात्रौ यच्छति यो बलिम् ॥ <br>
तस्य सिद्धिर्भवे त्सद्यो मृतः शिवपुरं यजेत् ॥ ३ ॥ <br>
विष्णुवाप्यां नरः स्नात्वा चैत्रे वा फाल्गुनेऽथवा ॥ <br>
जागरं यस्तु कुर्वीत सोपवासो जितेन्द्रियः ॥ <br>
मुच्यते सर्व पापेभ्यो विष्णुलोकं स गच्छति ॥ ४ ॥ <br>
अभयेश्वरदेवस्य भक्त्या नियतमानसः ॥ <br>
पूजाबन्धमथो दृष्ट्वा रुद्रलोकं स गच्छति ॥ ५ ॥ <br>
लोके तु जायते दाता सार्वभौमो महीपतिः ॥ <br>
यस्त्वगस्त्वेश्वरं गच्छेदेकचित्तो नरो मुने ॥ ६ ॥ <br>
दृष्ट्वागस्त्येश्वरं देवं सोपवासो जितेंद्रियः ॥ <br>
अगस्त्योदयवेलायां मुच्यते सर्वपातकैः ॥ ७ ॥ <br>
कृत्वागस्त्यं च सौवर्णं रौप्यं वाथ स्वशक्तितः ॥ <br>
पञ्चरत्नसमायुक्तं वस्त्रेण च समन्वितम् ॥८॥ <br>
तत्कालीनैः फलैः पुष्पैः पूजनीयो विधानतः ॥ <br>
विधानं तस्य वक्ष्यामि चातुर्वर्ण्ये द्विजोत्तम ॥ ९ ॥ <br>
सप्तधान्यानि मुख्यानि तावन्त्येव फलानि च ॥ <br>
एकं धान्यं फलं चैकमग्रे त्याज्यं भवेन्मुने ॥ 5.1.35.१० ॥ <br>
यावद्वै सप्त वर्षाणि व्रतमेवं समाचरेत् ॥ ११ ॥ <br>
॥ अर्घ्यमन्त्रः ॥ ॥ <br>
काशपुष्पप्रतीकाश वह्निमारुतसं भव ॥ <br>
मित्रावरुणयोः पुत्र कुम्भयोने नमोऽस्तु ते ॥ १२ ॥ <br>
दत्तेऽर्घे यत्फलं व्यास तद्वै ह्येकमनाः शृणु ॥ <br>
पुत्रवान्धनवांश्चैव जायते नात्र संशयः ॥ १३ ॥ <br>
मृतः स्वर्गमवाप्नोति संपन्ने जायतेकुले ॥ <br>
मर्त्यलोकं पुनः प्राप्य महायोगीश्वरो भवेत् ॥ १४ ॥ <br>
यश्चैतच्छृणुयान्नित्यं पठेद्वा सुसमाहितः॥ <br>
सर्वपापविनिर्मुक्तो मुनिलोके स मोदते ॥ १५ ॥ <br>
॥ इति श्रीस्कांदे महापुराण एकाशीतिसाहस्र्यां संहितायां पञ्चम आवंत्य खण्डेऽवन्तीक्षेत्रमाहात्म्येऽगस्त्येश्वरमाहात्म्यवर्णनंनाम पञ्चत्रिंशोऽध्यायः ॥ ३५ ॥ ॥ छ ॥ <br>
<br>
</span>
