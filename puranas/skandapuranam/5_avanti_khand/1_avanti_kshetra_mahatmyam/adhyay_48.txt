<span style="font-size: 14pt; line-height: 175%"><br>
।। सनत्कुमार उवाच ।। ।। <br>
शृणुष्वावहितो व्यास स्थितिमेकाग्रमानसः ।। <br>
मया व्यासमुखात्प्राप्ता कल्पभेदे कथा शुभा ।। १ ।। <br>
गुह्याद्गुह्यतरा श्रेष्ठा न देया यस्य कस्यचित् ।। <br>
नास्तिकाय कृतघ्नाय नाशिष्याय कदाचन ।। ।। २ ।। <br>
एषा पुण्यतमा व्यास कथा पापहरा परा ।। <br>
यस्याः श्रवणमात्रेण कल्पदोषो न बाधते ।। ३ ।। <br>
प्रमाणं कल्पपर्यंतं ब्रह्मणः परमेष्ठिनः ।। <br>
मन्वंतरेषु सर्वेषु कल्पकल्पांतरेषु च ।। ४ ।। <br>
यावत्संख्या परिमिता तावती शृणु सत्तम ।। <br>
अहोरात्रं च भजते सूर्यो मानुषदैवतम् ।। ५ ।। <br>
तामुपादाय गणनां शृणु संख्या द्विजोत्तम ।। <br>
निमेषैः पंचदशभिः काष्ठा त्रिंशत्तु ताः कला ।। ६ ।। <br>
त्रिंशत्कला मुहूर्तस्तु त्रिंशता तैर्मनीषिणः ।। <br>
अहोरात्र मिति प्राहुश्चंद्रादित्यगतिस्तदा ।।७।। <br>
रविर्गतिविशेषेण सन्ध्यायां याति नित्यशः ।। <br>
तदहस्तु मनुष्याणां रात्रिश्चैव तु तादृशी ।। ८ ।। <br>
पक्षौ मासा ऋतुश्चाब्दमयने च प्रकीर्तिते ।। <br>
पितॄणां चैव देवानां ब्रह्मणश्च यथातथम् ।। ९ ।। <br>
यावत्संख्या समाख्याता आयुरंतश्च तादृशः ।। <br>
अहोरात्राः पंचदश पक्ष इत्यभिशब्दितः ।। 5.1.48.१० ।। <br>
पक्षौ द्वौ तौ कृतौ मासौ मासौ द्वावृतुरुच्यते ।। <br>
अयनं चर्तुभिस्त्रिभिरब्दं द्वे अयने स्मृतम् ।। ११ ।। <br>
दक्षिणं चोत्तरं चैव संख्यातत्त्वविशारदैः ।। <br>
मानेनानेन यो मासः पक्षद्वयसमन्वितः ।। १२ ।। <br>
पितॄणां तदहोरात्रमिति कालविदो विदुः ।। <br>
शुक्ल पक्षस्त्वहस्तेषां कृष्णपक्षस्तु शर्वरी ।। १३ ।। <br>
कृष्णपक्षे त्विह श्राद्धं पितॄणां वर्तते द्विज ।। <br>
मानुषेण तु मानेन यो वै संवत्सरः स्मृतः।।१४।। <br>
देवानां तदहोरात्रं दिवा चैवोत्तरायणम्।। <br>
दक्षिणायनं स्मृता रात्रिः प्राज्ञैस्तत्त्वार्थकोविदैः।।१५।। <br>
दिव्यमब्दं शतगुणं दिव्यमब्दसहस्रकम् ।। <br>
मुनिभिश्चैव तत्त्वज्ञैरहोरात्रं मनोः स्मृतम् ।। १६ ।। <br>
अहोरात्रं दशगुणं मानवः पक्ष उच्यते ।। <br>
पक्षाद्दशगुणो मासो मासा द्वादशभिर्गुणैः ।। १७ ।। <br>
ऋतुर्मनूनां संप्रोक्तः प्राज्ञैस्तत्त्वार्थदर्शिभिः ।। <br>
षड्भिस्तैर्वर्षं संप्रोक्तं तेन संख्या निबध्यते ।। १८ ।। <br>
चत्वार्येव सहस्राणि वर्षाणां तु कृतं युगम् ।। <br>
तावती तु भवेत्संध्या संध्यांशश्च तथाविधः ।। १९ ।। <br>
त्रीणि वर्षसहस्राणि त्रेता तत्परिमाणतः ।। <br>
तस्याश्च त्रिशती संध्या संध्यांशश्च तथा परः ।। 5.1.48.२० ।। <br>
तथा वर्षसहस्रे द्वे द्वापरं परिकीर्तितम् ।। <br>
तस्य च द्विशती संध्या संध्यांशश्च तथा। परः ।। २१ ।। <br>
कलिर्वर्षसहस्रं तु संख्या चोक्ता मनीषिभिः ।। <br>
तस्य चैकशती संध्या संध्यांशश्च तथाविधः ।। २२ ।। ( ४८०० कृतं, ३६००  त्रेता, २४०० द्वापरम्, १२०० कलिः) <br>
एषा द्वादशसाहस्री युगसंख्या प्रकीर्तिता ।। <br>
दिव्येनानेन मानेन युगसंख्यां निबोध मे ।। २३ ।। <br>
ससर्ज स पुनस्तात जगत्सर्वमिदं ततः ।। <br>
कृतं त्रेता द्वापरं च कलिश्चैव चतुर्युगम् ।। २४ ।। <br>
युगं तदेकसप्तत्या गुणितं द्विजसत्तम ।। <br>
मन्वंतरमिति प्रोक्तं संख्यानार्थविशारदैः ।। २५ ।। <br>
अयनं चापि तत्प्रोक्तं द्वेऽयने दक्षिणोत्तरे ।। <br>
मनुः प्रलीयते ह्यत्र संप्राप्ते जगतः प्रभौ ।। २६ ।। <br>
ततोऽपरो मनुः कालमेतावन्तं भवेत्पुनः ।। <br>
समतीते तु राजेंद्र प्रोक्तः संवत्सरस्य वै ।। २७ ।। <br>
तदैव चायनं प्रोक्तं मुनिना तत्त्वदर्शिना ।। <br>
ब्रह्मणस्तदहः प्रोक्तं कल्प श्चेति स उच्यते ।। २८ ।। <br>
सहस्रयुगपर्यंतं सा निशा प्रोच्यते बुधैः ।। <br>
निमज्जत्यत्र चोर्वी सा सशैलवनकानना ।। २९ ।। <br>
तस्मिन्युगसहस्रे तु पूर्णे वै द्विजसत्तम ।। <br>
ब्राह्मे दिवसपर्यंते कल्पो निःशेष उच्यते ।। 5.1.48.३० ।। <br>
युगानि सप्ततिं तानि साग्राणि कथितानि ते ।। <br>
कृतत्रेतादियुक्तानि मनोरंतर मुच्यते ।। ३१ ।। <br>
चतुर्दशैते मनवः कथिताः कीर्तिवर्धनाः ।। <br>
वेदेषु सपुराणेषु सर्वेषु प्रभविष्णवः ।। ३२ ।। <br>
प्रजानां पतयो व्यास धन्यमेषां प्रकीर्त नम् ।। ३३ ।। <br>
मन्वंतरेषु संहाराः संहारांतेषु संभवाः । <br>
न शक्यमंतस्तेषां वै वक्तुं वर्षशतैरपि ।। ३४ ।। <br>
विसर्गश्च प्रजानां वै संहारस्य च भारत ।।। <br>
मन्वंतरेषु संहारः श्रूयते भरतर्षभ ।। ३५ ।। <br>
यत्र तिष्ठंति वै देवाः सर्वे सप्तर्षिभिः सह ।। <br>
तपसा ब्रह्मचर्येण श्रुतेन च समन्विताः ।। ३६ ।। <br>
पूर्णे युगसहस्रे तु कल्पो निःशेष उच्यते ।। <br>
तत्र सर्वाणि भूतानि दग्धान्यादित्यरश्मिभिः ।। ३७ ।। <br>
ब्रह्माणमग्रतः कृत्वा सहादित्यैर्गणैर्द्विज ।। <br>
प्रविशंति सुरश्रेष्ठं हरिं नारायणं प्रभुम् ।। ३८ ।। <br>
स स्रष्टा सर्वभूतानां कल्पांते तु पुनःपुनः ।। <br>
अव्यक्तः शाश्वतो देवस्तस्य सर्वमिदं जगत् ।। ३९ ।। <br>
स एव विद्यते व्यास महेशा सह संयुतः ।। <br>
महाकालवने वासं चकार जगदीश्वरः ।। 5.1.48.४० ।। <br>
प्रलयो न बाधते व्यास महाकालवनोत्तमे ।। <br>
कल्पे कल्पे च वै रम्या पुरी ह्येषा कुशस्थली ।। ४१ ।। <br>
निरामया निरातंका निर्विकारा युगेयुगे ।। <br>
मार्कण्डेयोपदिष्टानि कल्पानि संभवंति  च ।। ४२ ।। <br>
अत्रैव च वने रम्ये ब्रह्मा लोकपितामहः ।।<br>
प्रजानां पतयो ये ते दक्षः प्राचेतसस्तथा।। ४३ ।। <br>
मरीचिः कश्यपो रुद्रो येऽन्ये भृग्वादयस्तथा ।। <br>
कल्पादौ ससृजे लोकांश्चराचरान्यथा तथा ।। ४४ ।। <br>
एवमादौ पुरा व्यास कल्पं कल्पायते तदा ।। <br>
वाराहवामनविष्णुपितॄणां वै तथैव च ।।४५।। <br>
कल्पभेदाः समाख्याता महाकालवने शुभे ।। <br>
चतुराशीतिकल्पानि संजातानि द्विजोत्तम ।। ४६ ।। <br>
तावंति योगलिंगानि वने तिष्ठन्ति सत्तम।। <br>
पुनर्जाता पुनः र्नष्टा महीसागरपर्वताः ।।४७।। <br>
पुनःपुनर्भविष्यंति पुरी ह्येषाऽचला स्मृता ।। <br>
तस्मात्सर्वेषु कालेषु सर्वलोकेषु गीयते ।।४८।। <br>
प्रतिकल्पेति विख्याता भुवि व्यास भविष्यति ।। <br>
येऽस्यां वै मानवा दांताः स्नानदानादिकं तथा ।। ४९ ।। <br>
जपं होमं तथा श्राद्धं पितॄनुद्दिश्य देवताः ।। <br>
न तेषां पुनरा वृत्तिः कोटिकल्पशतैरपि ।। 5.1.48.५० ।। <br>
प्रतिकल्पामनुप्राप्य दृष्ट्वा देवं महेश्वरम् ।। <br>
वैशाखे पौर्णमास्यां वै स्नापयंत्येकवासरम् ।। ५१ ।। <br>
प्रसंगतो रजः क्लांतः शिप्रांभसि च मानवाः ।। <br>
न तेषां दुष्कृतं किंचिद्विष्णुलोके वसंति ते ।।५२।। <br>
मन्वंतरसहस्रेषु काशिवासेषु यत्फलम् ।। <br>
तत्फलं प्राप्नुयाज्जंतुः प्रतिकल्पं क्षणादपि ।। ५३ ।। <br>
प्रतिकल्पे च कल्पांते सैवासीच्च पुरी शुभा ।। <br>
तस्मात्सर्वजनैः ख्याता प्रतिकल्पा द्विजोत्तम ।। ५४ ।। <br>
ये चैतस्य महाभागाः प्रीतिं कुर्वंति मानवाः ।। <br>
न तेषां कल्पभेदोऽयं स्वप्नवज्जायते क्षणात् ।। ५५ ।। <br>
यः शृणोति कथां पुण्यां प्रतिकल्पोद्भवां शुभाम् ।। <br>
श्रावयेद्वा प्रयत्नेन ब्रह्महत्यां व्यपोहति ।। ५६ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये प्रतिकल्पाभिधानकथनंनामाष्टाचत्वारिंशोऽध्यायः ।। ४८ ।।<br>
<br>
</span>
