<span style="font-size: 14pt; line-height: 175%"><br>
।। सनत्कुमार उवाच ।। ।। <br>
एकस्मिन्नंतरे व्यास यथोज्जयनी स्मृता पुरी ।। <br>
तथाहं संप्रवक्ष्यामि शृणुष्व त्वं समाहितः ।। १ ।। <br>
त्रिपुराख्यो महादैत्यः सर्वदैत्यजनेश्वरः ।। <br>
तपस्तेपे सुदुर्धर्षं ब्रह्मणस्तुष्टिकारणात्।। २ ।। <br>
आतपे चाग्निसेवां वै प्रावृषि मेघडंबरम् ।। <br>
दमयित्वा तदात्मानं शीतकाले जलाशये ।। ३ ।। <br>
शीर्णपत्र जलाहारो वायुभक्षी निराश्रयः ।। <br>
गायत्रीव्रतमास्थाय त्यक्तसर्वपरिग्रहः ।।४।। <br>
एवं वर्षसहस्रं तु तपस्तप्तं सुदुश्चरम् ।। <br>
पूर्णे वर्षसहस्रे तु ब्रह्मा प्रीततमो ऽब्रवीत्।।५।। <br>
व्रियतां भोऽसुरश्रेष्ठ वरं मत्तोभिवांछितम्।। <br>
तत्सर्वं सांप्रतं लोके वरं तुभ्यं ददामि वै।। ।। ६।। <br>
एवमुक्तः स विधिना दैत्यस्त्रिपुरसंज्ञितः।। <br>
उवाच वचनं सद्यो ब्रह्माणं संशितव्रतम्।। <br>
त्रिपुर उवाच।। <br>
यदि तुष्टमना ब्रह्मन्वरं मे दातुमिच्छसि।। <br>
देवदानगंधर्वपिशाचोरगराक्षसैः ।। <br>
अवध्योऽहं सदा भूयां वरमेतद्वृणोम्यहम् ।। ८ ।। <br>
।। ब्रह्मोवाच ।। ।। <br>
एवं भवतु भो वत्स विचरस्वाकुतोभयः ।। <br>
इत्युक्त्वा सहसा ब्रह्मा तत्रैवांतरधीयत ।।९।। <br>
तदारभ्य महादैत्यो देवानां कदनं महत् ।। <br>
चकार कोपपूर्णो वै पूर्ववैरमनुस्मरन् ।। 5.1.43.१० ।। <br>
वासयित्वा यत्र तत्र त्रिपुराणि चराणि च ।। <br>
अत्र वासकृतः सर्वे वर्णाश्रमपरा जनाः ।। ११ ।। <br>
तेषां वै कदनं चक्रे नानोपायेन पापधीः ।। <br>
तस्मिन्पुरे दुष्टवासे ब्राह्मणा वेदपारगाः ।। १२ ।। <br>
न जुहुयुश्चाग्निहोत्रं सोमपानं न कर्हिचित् ।। <br>
कुतश्चित्सुकृतं कर्म जनाः कुर्वंति नो मुने ।। १३ ।। <br>
स्वाहाकारस्वधाकारवषट्कारविवर्जिताः ।। <br>
नोत्सवो दृश्यते गेहे कस्यचिद्भुवि विस्तृतः ।। १४ ।। <br>
देवतायतनं नास्ति तथा नो शिवपूजनम् ।। <br>
नास्ति यज्ञो न दानानि न गोब्राह्मणपूजनम् ।। ।। १५ ।। <br>
सदाचारजनो नास्ति दया मानविवर्जिता ।। <br>
न दानी नोपकारी च तपस्वी नैव दृश्यते ।। १६ ।। <br>
एवं व्यास पुरे तस्मिन्नष्टप्रायमिदं जगत् ।। <br>
प्रजानां ब्राह्मणा मूलं वेदमूला हि ब्राह्मणाः ।। १७ ।। <br>
वेदमूलपरा यज्ञा यज्ञमूला हि देवताः ।। <br>
तस्माद्व्यास हतं सर्वं कृतं तेन दुरात्मना ।। ।। १६ ।। <br>
तेन देवगणाः सर्वे हतप्राया हतौजसः ।। <br>
विचरंति यथा मर्त्या भुवि तेन पराजिताः ।। १९ ।। <br>
अन्योन्यकृतसंधाना मंत्रं कृत्वा समा हिताः ।। <br>
जग्मुस्ते तत्र यत्रास्ते प्रजापतिरकल्मषः ।। 5.1.43.२० ।। <br>
त्रिदशाः कथयामासुरात्मव्यसनकारणम् ।। <br>
तज्ज्ञात्वा सहसोत्थाय ब्रह्मा लोकपिता महः ।। २१ ।। <br>
जगाम त्रिदशैः सार्धं महाकालवनोतमम् ।। <br>
यत्रास्ते सततं देव उमया सहितः शिवः ।। २२ ।। <br>
यत्रावंती पुरी दिव्या सर्वतीर्थनिषेविता ।। <br>
तत्रागत्य सुरैः साकं स्वयंभूश्चतुराननः ।।२३।। <br>
स्नानं दानं जपं होमं कृत्वा रुद्रसरे तदा ।। <br>
पूजयित्वा महाकालं ब्रह्मा वचनमब्रवीत् ।।२४।। ।। <br>
।। ब्रह्मोवाच ।। ।। <br>
देवदेव महादेव भक्तानामभयंकर ।। <br>
श्रूयतां भोः सुरश्रेष्ठ देवकार्यमनुत्तमम् ।।२५।। <br>
त्रिपुरोनाम दैत्येंद्रो देवानां कदनं महत् ।। <br>
करोति सततं दैत्यो देवब्राह्मणनिंदकः ।।२६।। <br>
वासयित्वा पुरस्तिस्रो विस्तीर्णा विचरत्यथ ।। <br>
तत्र स्थितानि भूतानि नाशं यांति दुरात्मना ।।२७।। <br>
एवं कृत्वा प्रजाः सर्वाः क्षयं नीताश्चराचराः ।। <br>
उद्वासितानि द्वीपानि ग्रामाश्च नगराणि च ।।२८।। <br>
ऋषीणामाश्रमाः सर्वे यतीनामायतनानि च ।। <br>
एवं कृत्वा सुराः सर्वे भ्रष्टराज्याः पराजिताः ।ऽ। २९ ।। <br>
विचरंति यथा मर्त्यास्त्रिपुरेण दुरात्मना ।। <br>
मत्तो लब्धवरो नित्यं व्रजत्येवाकुतोभयः ।। ।। 5.1.43.३० ।। <br>
तस्मात्सर्वप्रयत्नेन वधस्तस्य विचिंत्यताम् ।। ३१ ।। <br>
इति श्रुत्वा वचस्तस्य ब्रह्मणः संशितात्मनः ।। <br>
चिरं ध्यात्वा महादेवो ब्रह्माणं तमुवाच ह ।। ३२ ।। <br>
।। महादेव उवाच ।। ।। <br>
श्रूयतां भोः सुरश्रेष्ठा ब्रह्मशक्रपुरोगमाः ।। <br>
जयोपायं करिष्यामि दैत्यस्यास्य दुरात्मनः ।।३३।।<br>
तपश्चरत यूयं वा आत्मनो जयकांक्षिणः ।। <br>
अवंत्यां यद्धुतं दत्तं तत्सर्वं चाक्षयं भवेत् ।। ३४ ।। <br>
इत्युक्त्वा सर्वदेवानां तत्रैवांतर्हितः शिवः ।। <br>
गत्वा स्मशाननिलये भूतप्रेतनिषेविते ।। ३५ ।। <br>
जयार्थं तस्य दैत्यस्य त्रिपुरस्य दुरात्मनः ।। <br>
उपासांचक्रिरे तत्र चामुण्डायाः सुरेश्वराः।। ।। ३६ ।। <br>
महिषैश्च महामेध्यैः पशुपुष्पार्घतर्पणैः ।। <br>
बलिभिर्विविधैर्दानैर्धूपदीपाग्नितर्पणैः ।। <br>
पूजयित्वा तदा देवीं तामीडे वृषभध्वजः ।। ३७ ।। <br>
दुर्गां भगवतीं भद्रां दुर्गसंसारतारणीम् ।। <br>
त्रिपुरांतकारिणीं कृत्यां चंडमुंडवधोद्यमाम् ।। ३८ ।। <br>
दैत्यमेदोमदोन्मत्तां रक्ताख्यां रक्तदंतिकाम् ।। <br>
रक्तांबरधरां धीरां रक्तपुष्पावतीं सतीम् ।। ३९ ।। <br>
महिषवाहिनीं श्यामां यक्षासनपरिग्रहाम् ।। <br>
द्वीपिचर्मपरीधानां शुष्कमांसाति भैरवाम् ।। 5.1.43.४० ।। <br>
पूजयित्वा प्रसन्नात्मा ध्यानमास्थाय संस्थितः ।। <br>
तदा भगवती भद्रा ययेदं धार्यते जगत् ।। <br>
प्रसन्नवदना भूत्वा प्रत्यक्षं प्राह चंडिका ।। ४१ ।। <br>
।। देव्युवाच ।। ।। <br>
व्रियतां भोः सुरश्रेष्ठ वरं मत्तोऽभिवांछितम् ।। <br>
सर्वं त्वयोक्तं यच्छामि जगतामुपकारकम् ।। ४२ ।। <br>
।। श्रीहर उवाच ।। ।। <br>
यदि तुष्टासि वै देवि देहि मे वरमुत्तमम् ।। <br>
येन हन्मि महादैत्यं त्रिपुरं देवकंटक म् ।। ४३ ।। <br>
।। श्रीदेव्युवाच ।। ।। <br>
जय ह्येनं महादेव गृहाण पाशुपतं परम् ।। <br>
मया दत्तं सुरश्रेष्ठ दैत्यनाशकरं परम् ।। ४४ ।। <br>
महापाशुपतं शस्त्रं करे कृत्वा च शंकरः ।। ४५ ।। <br>
उज्जहार तदा शंभुर्दैत्यनाशाय सत्वरः ।। <br>
महाडंबरिको भूत्वा सर्वप्राणिभयंकरः ।। ४६ ।। <br>
स्तुतिं कृत्वा ययौ वाग्भिः पृष्ठतोऽनुययुः सुराः ।। <br>
शरेणैकेन वै रुद्रो जघान तं महासुरम् ।। ४७ ।। <br>
मायिनं तं त्रिधा भित्त्वा मायायुद्धेन शंकरः ।। <br>
पुनरागात्पुरीमेतामवंतीममरसेविताम् ।। ४८ ।। <br>
जयाशिषा प्रयुंजाना ऋषयः सिद्धचारणाः ।। <br>
तुष्टुवुश्च तदा देवा जयशब्देन हर्षिताः ।। ४९ ।। <br>
अप्सरा ननृतुस्तत्र गंधर्वा ललितं जगुः ।। <br>
ववौ तदा पुण्यतमो वायुः सुखप्रदो नृणाम् ।।5.1.43.५०।। <br>
जयशब्दस्तदा जातः प्राणिनां च गृहेगृहे ।। <br>
जज्वलुश्चाग्नयः शांताः शांता दिग्ज नितस्वनाः ।। ५१ ।। <br>
प्रवर्तंते तदा यज्ञा महोत्सवसदक्षिणाः ।। <br>
देवाः प्रपेदिरे स्थानं स्वकीयं पुनरादृतम् ।। ५२ ।। <br>
उज्जितो दानवो यस्मात्त्रैलोक्ये स्थापितं यशः ।।<br>
तस्मात्सर्वैः सुरश्रेष्ठैर्ऋषिभिः सनकादिभिः ।। ५३ ।। <br>
कृतं नाम ह्यवंत्या वा उज्जयिनी पापनाशिनी ।। <br>
अवंती च पुरा प्रोक्ता सर्वकामवरप्रदा ।। ५४ ।। <br>
अद्यप्रभृति पुरी व्यास उज्जयिनी समाश्रिताः ।। <br>
येऽस्यां च स्नानदानादि भुवि कुर्वंति मानवाः ।। ५५ ।। <br>
न तेषां दुष्कृतं किंचिद्देहे तिष्ठति पापजम् ।। ५६ ।। <br>
विद्यार्थी गिरीशं धनार्थी धनेशं सुतार्थी सुतेशं दिनेशं सुखार्थी ।। <br>
धियोर्थी गणेशं प्रियार्थी वसेद्वै गिरां ग्राह्य मानी जनश्चोज्जयिन्याम् ।। ५७ <br>
य एतस्यां महाभाग सदा वसति मानवः ।। <br>
भुक्त्वा कामान्मनोऽभीष्टान्मृतः शिवपुरं व्रजेत् ।। ५८ ।। <br>
तत्रैव वसते नित्यं कल्पकोटिशताधिकम् ।। ५९ ।। <br>
य एतां वै कथां पुण्यां पठते शृणुतेऽथ वा ।। <br>
मुच्यते सर्वपापेभ्यो गोसहस्रफलं लभेत् ।। 5.1.43.६० ।।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्ये उज्जयिन्यभिधानकथनंनाम त्रिचत्वारिंशो ऽध्यायः ।। ४३ ।। ।। छ ।। <br>
<br>
</span>
