<span style="font-size: 14pt; line-height: 175%"><br>
॥ सनत्कुमार उवाच ॥ ॥ <br>
शृणु व्यास प्रवक्ष्यामि तीर्थमेकमतः परम् ॥ <br>
तीर्थानामुत्तमं तीर्थं गयानामेति नामतः ॥ १ ॥ <br>
तत्र स्नात्वा नरो नित्यं मुच्यते च ऋणत्रयात् ॥ <br>
देवान्पितॄन्समभ्यर्च्य विष्णुलोकं स गच्छति ॥ २ ॥ <br>
॥ व्यास उवाच ॥ ॥ <br>
कीकटेषु गया पुण्या नदी पुण्या पुनः पुना ॥ <br>
च्यवनस्याश्रमः पुण्यः पुण्यो राजगिरिस्तथा ॥ ३ ॥ <br>
स कथं विदितो देशे महाकालवने शुभे ॥ <br>
एतद्वेदितुमिच्छामि विस्तरेण तपोधन ॥ ॥। ४ ॥ <br>
॥ सनत्कुमार उवाच ॥ ॥ <br>
शृणु व्यास कथां पुण्यां पवित्रां पापहारिणीम् ॥ <br>
यस्याः श्रवणमात्रेण पितरो यांति सद्गतिम् ॥ ५ ॥ <br>
पुरा कृतयुगे पुण्ये युगादिदेवनामतः ॥ <br>
राजासीत्स तु धर्मात्मा पुण्यश्रवणकीर्तनः ॥ ६ ॥ <br>
तस्य पालयतः सम्यक्प्रजाः पुत्रानिवौरसान् ॥ <br>
बभूवुः सर्वसंपन्ना वर्धमानाः समंततः ॥ ७ ॥ <br>
धर्मश्चतुष्पदो नित्यं यस्मिन्राज्ञि प्रशासति ॥ <br>
कालवर्षी च पर्जन्य ऋतवः स्वांगचारिणः ॥ ८ ॥ <br>
बहुसस्यफला पृथ्वी गावश्च बहुदुग्धदाः ॥ <br>
वेदवादरता विप्राः क्षत्त्रिया बाहुशालिनः ॥ ९ ॥ <br>
वैश्या धनपरा नित्यं शूद्राः शुश्रूषणे रताः ॥ <br>
वर्णाश्रमरताः सर्वे सर्वे धर्मोपदेशकाः ॥ 5.1.57.१० ॥ <br>
श्रुतिस्मृतिपरो धर्मो हृष्टपुष्टजनाकरः ॥ <br>
नाधिव्याध्यभिभूतश्च लक्ष्यते कोऽपि मानवः ॥ ११ ॥ <br>
दुःशीला दुर्भगा नारी विधवा नैव लक्ष्यते ॥ <br>
बहुपुत्राऽल्पपुत्रा च मृतपुत्रा न वंध्यका ॥१२॥ <br>
रूपशीलगुणोपेता पतिव्रतपरायणा ॥ <br>
नो मार्गः कंटसंकीर्णो दस्युदोषैश्च दूषितः ॥ १३ ॥ <br>
हूयतां भुज्यतां शश्वद्दीयतां च गृहेगृहे ॥ <br>
दयादानतपोहोमजपयज्ञक्रियापराः ॥ १४ ॥ <br>
जनाः सर्वत्र दृश्यंते सर्वधर्म परायणाः ॥ <br>
चतुष्पादचरो धर्मो ह्यधर्मोऽपादविग्रहः॥ १५ ॥ <br>
एवं राजा स धर्मात्मा युगादिदेवसंज्ञितः ॥ <br>
येनेयं पालिता पृथ्वी धर्मेण वर्धिताः प्रजाः ॥ १६ ॥ <br>
अवंत्यां च पुरा व्यास यज्ञकोटिं समाचरत् ॥ <br>
तस्मिन्कालेतिविक्रांतस्तुहंडो नाम दानवः ॥ १७ ॥ <br>
तेन सर्वं वशं नीतं चरा चरमिदंजगत् ॥ <br>
घोरं तप्त्वा तपः पुण्यं ब्रह्मलब्धवरः खलः ॥ १८ ॥ <br>
नैव देवा न यज्ञाश्च वेदमार्गविवर्जिताः ॥ <br>
देवतापूजनं नास्ति स्वधा स्वाहा न दृश्यते ॥ १९ ॥ <br>
उत्सन्नो धर्ममार्गोऽयं शाश्वतो वै दुरात्मना ॥ <br>
नष्टप्रायाः सुरास्तेन कृताः सर्वे द्विजोत्तमाः ॥5.1.57.२०॥ <br>
ब्रह्माणं शरणं जग्मुः पितृभिः सह साधुभिः ॥ <br>
किं कुर्मो वा क्व गच्छाम तुहंडेन पराजिताः ॥ २१ ॥ <br>
इति श्रुत्वा वचस्तेषां ब्रह्मा लोकपितामहः ॥ <br>
समुत्थाय ततः सर्वैर्विष्णुलोकं जगाम ह ॥ २२ ॥ <br>
तत्र गत्वा समाराध्य विष्णुं देवगणैः सह ॥ <br>
स्तुतिं पुरुषसूक्तेन विष्णोरतुलतेजसः ॥ २३॥ <br>
प्रचक्रुः सर्व एवैते ह्यात्मनोभ्युदयाय च ॥ <br>
तदा तेषां शमिच्छन्ती वागुवाचाशरीरिणी ॥ २४ ॥ <br>
श्रूयतां भोः सुरश्रेष्ठा भवतां श्रेय उत्तमम् ॥ <br>
यूयं यात क्षितौ क्षिप्रं महाकालवनं प्रति ॥ २५ ॥ <br>
गुह्याद्गुह्यतरं पुण्यं पवित्रं पापनाशनम् ॥ <br>
नो यत्र मायिनां माया प्रकाशयति भूतले ॥ २६ ॥ <br>
सर्वतीर्थमयं तीर्थं कोटितीर्थवरप्रदम् ॥ <br>
यत्र शिप्रा सरिच्छ्रेष्ठा सर्वकामफलप्रदा ॥ २७ ॥ <br>
दैत्यांतकारिणी दिव्या महाकाली कुलेश्वरी ॥ <br>
कोटिकोटिगणाकीर्णा मातॄ णां शक्तिवर्धिनी ॥ २८ ॥ <br>
यत्र गया महापुण्या फल्गुश्चैव महानदी ॥ <br>
पुरुषोत्तमगिरिश्रेष्ठो यत्र बुद्धगया स्मृता ॥ २९ ॥ <br>
तथैवाद्यगया ख्याता त्रिषु लोकेषु विश्रुता ॥ <br>
विष्णोः षोडशपदीतीर्थं गदाधरविनिर्मितम् ॥ 5.1.57.३० ॥ <br>
सर्वपापहरा पुण्या यत्र प्राची सरस्वती ॥ <br>
महासुरनदी प्रोक्ता यत्र तिष्ठति पुण्यदा ॥ ३१ ॥ <br>
न्यग्रोधश्चाक्षयो नित्यः पुरा प्रोक्तो महर्षिणा॥ <br>
तत्रैव सा शिला प्रोक्ता प्रेतमोक्षकरी शुभा ॥ ३२॥ <br>
तत्रैव संति ताः सर्वा देवताः पितृकल्पजाः ॥ <br>
सर्वाक्षरमयोंकारः सर्वदेवमयो हरिः ॥ ३३ ॥ <br>
सर्वतीर्थमया देवा गयातीर्थमनुत्तमम्॥ <br>
शीघ्रं गच्छत तत्रैव परां सिद्धि मवाप्स्यथ ॥ ३४ ॥ <br>
यत्र प्रविष्टमात्रेण पितरो निरयस्थिताः ॥ <br>
ते सर्वे स्वर्गमायांति ब्रह्मभूयाय कल्पते ॥ ३५ ॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्ये गयातीर्थमाहात्म्ये गयातीर्थप्रशंसावर्णनं नाम सप्तपञ्चा शत्तमोऽध्यायः ॥ ५७ ॥ ॥ छ ॥<br>
<br>
</span>
