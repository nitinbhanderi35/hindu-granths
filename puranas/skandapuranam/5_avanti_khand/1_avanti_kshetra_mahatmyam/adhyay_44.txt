<span style="font-size: 14pt; line-height: 200%">।। सनत्कुमार उवाच ।। ।। <br>
अथातः संप्रवक्ष्यामि पद्मावती यथाऽभवत् ।। <br>
शृणुष्व चादृतो व्यास बहुपुण्यकृतां कथाम् ।। १ ।। <br>
एकदा सर्वरत्नानां हानिर्जाता दुरात्मभिः।।<br>
धर्मग्लानिर्निरोधश्च जातो वै दुष्टदानवैः ।। २ ।। <br>
तदा सुरासुरैः सर्वैर्मिलित्वा मथितोंऽबु धिः ।। <br>
मेरुर्वंशोदधिः पात्रं रज्जुर्वासुकिपन्नगः ।। ३ ।। <br>
कूर्मपृष्ठे विधिं कृत्वा रत्नानि दुदुहुस्तदा ।। <br>
आदौ लक्ष्मीर्विनिर्याता कृष्णाय प्रतिपादिता ।। ।। ४ ।। <br>
तेन कृत्वा विषादोऽभूद्देवदानवयोस्तदा ।। <br>
एतस्मिन्नंतरे प्राप्तो नारदो देवदर्शनः।।। ५ ।। <br>
वारितः कलहस्तेन देवदैत्यसमुद्भवः ।। <br>
महाकालवने साऽस्तु पद्मा सिंधुसमुद्भवा ।। ६ ।। <br>
सागरांते च रत्नानि तिष्ठंति विविधानि च ।। <br>
तानि सर्वाणि चादाय भवतां वै ददाम्यहम् ।। ७ ।। <br>
मथ्यतामुदधिः शीघ्रं नात्र कार्या विचारणा।। <br>
पुनस्ते तूद्यमं चक्रुरमृतार्थं सुरासुराः ।। ८ ।। <br>
मथ्यमानेंऽबुधौ तेषां मणिः प्राप्तश्च कौस्तुभः ।। <br>
परिजाततरुः पश्चात्सुरा जाता ततः परम् ।। ९ ।। <br>
धन्वंतरिरथोत्पन्नश्चंद्रो जातोऽपि वै ततः ।। <br>
कामधेनुस्ततो जाता गजरत्नं ततः परम् ।। 5.1.44.१० ।। <br>
उच्चैःश्रवा हयश्रेष्ठः सुधा रंभा ततस्ततः ।। <br>
ततः परं च सारंगं धनुः सर्वास्त्रसंभवम् ।। ११ ।। <br>
पांचजन्यस्तथा शंखः करे तिष्ठति मुरद्विषः ।। <br>
निधिरेष महापद्मो विषं हालाहलं ततः ।। १२ ।। <br>
चतुर्दशापि रत्नानि प्राप्तानि विविधानि च ।। <br>
समादाय गतास्तत्र यत्र माहेश्वरं वनम् ।। १३ ।। <br>
गत्वा ते च समासीना मंत्रं चक्रुः परस्परम् ।। <br>
अहंपूर्वमहंपूर्वमिति ते समयंत्रिताः ।। १४ ।। <br>
कोलाहलस्तथोत्पन्नो नारदः पुनरभ्यगात् ।। <br>
तेषां कलिमलं दृष्ट्वा विष्णुमाराधयत्ततः ।। १५ ।। <br>
मोहनीरूपमास्थाय नारीभूत्वाभ्यगाद्धरिः ।। <br>
अतिरूपवती तन्वी तामालोक्य महासुराः ।। १६ ।। <br>
विह्वलांगाश्च ते सर्वे कामबाणवशंगताः ।। <br>
एतस्मिन्नंतरे तेषां सुरां प्रादात्सुरेश्वरः ।। १७ ।। <br>
हस्तलाघवयोगेन देवानाममृतं ददौ ।। <br>
एतस्मिन्नंतरे व्यास राहुस्तद्रू पधारकः ।। १८ ।। <br>
तेषामंतरगो भूत्वा पपौ चामृतमुत्तमम् ।। <br>
तज्ज्ञात्वा च द्रुतं विष्णुः शिरश्चक्रेण चाच्छिनत् ।।१९।। <br>
सुधास्पर्शप्रसंगेन न ममारासुरस्तदा ।। <br>
राहुः केतुरिति ख्यातौ क्षेत्रेऽस्मिन्मुनिसत्तम ।। 5.1.44.२० ।। <br>
राहुकायात्समुद्भूतं बहु सुस्राव शोणितम् ।। <br>
तस्मिन्क्षेत्रे महत्तीर्थं जातं तद्दोष नाशनम् ।। २१ ।। <br>
तत्र स्नात्वा शुचिर्भूत्वा राहोर्दर्शनतत्पराः ।। <br>
न तेषां जायते किंचिद्राहुपीडा कदाचन ।। २२ ।। <br>
वांछितार्थमवाप्नोति गोसहस्र फलं भवेत् ।। <br>
ततस्तानि च रत्नानि महाकालवने सुराः।। २३ ।। <br>
विभज्य भागांस्ते सर्वे प्राप्य रत्नभुजोऽभवन् ।। <br>
मणिं पद्मां धनुः शंखं विष्णवे नारदो ददौ ।। २४ ।। <br>
सूर्याय च ददौ ह्यश्वं सप्तास्यं चाब्धिसंभवम् ।। <br>
ऐरावतं गजश्रेष्ठं वासवाय समर्पयत् ।। २५ ।। <br>
पीयूषं दिविषद्गणान्ददौ चंद्रं च शंभवे ।। <br>
पारिजातं तरुश्रेष्ठं रंभां चैव वरांगनाम् ।। २६ ।। <br>
इंद्रक्रीडावने रम्ये नंदने च समर्पयत् ।। <br>
ऋषीणां समदाद्धेनुं कामदोग्ध्रीं यज्ञसिद्धये ।। २७ ।। <br>
निधिरेष महापद्मः कुबेरभवनं गतः ।। <br>
यत्तद्धालाहलं प्रोक्तं विषं केनापि नादृतम् ।। २८ ।। <br>
यतोयतः प्रसरति प्रलयं यांति जंतवः ।। <br>
दधार तद्विषं शंभुर्जगतां हितकाम्यया ।। २९ ।। <br>
तदाप्रभृति महादेवो नीलकंठ इति स्मृतः ।। <br>
रत्नकुंडे नरः स्नात्वा नीलग्रीवं च पश्यति ।। 5.1.44.३० ।। <br>
मुक्त्वा स सर्वपापेभ्यः सर्वरत्नभुजो भवेत् ।। <br>
शताश्वमेधिकं पुण्यं लब्ध्वा शिवपुरं व्रजेत् ।। ३१ ।। <br>
तदादाय सुराः सर्वे ब्रह्मविष्णुपुरोगमाः ।। <br>
ऊचुश्च ते तदा व्यास हर्षनिर्भरमानसाः ।। ३२ ।। <br>
उज्जयिनीं समासाद्य जाता रत्नभुजो वयम् ।। <br>
पद्मायाश्च निवासेन यस्मात्सर्वसुखावहा ।। ३३ ।। <br>
तस्मात्सर्वेषु कालेषु पद्मा वसतु निश्चला ।। <br>
अद्यप्रभृति पूरेषा पद्मावतीति च स्मृता ।। ३४ ।। <br>
य एतस्यां महाभागाः स्नानं दानं तथार्चनम् ।। <br>
तर्पणं चैव देवानां पितॄणां च विशेषतः ।। ३५ ।। <br>
न तेषां दुष्कृतं किंचिन्न दारिद्र्यं न दुर्गतिः ।। <br>
शतं कुलानि सर्वाणि तारयेन्निरयात्तदा ।। ३६ ।। <br>
धनार्थी चैव पुत्रार्थो विद्यार्थो बहुकामुकः ।। <br>
यत्रकुत्र स्थितो भूत्वा पद्मावतीति च स्मरेत् ।। ३७ ।। <br>
सर्वान्कामानवाप्नोति शिवः साक्षाद्भवेन्नरः ।। <br>
एतद्व्यास फलं नाम्नः किं चिरं सेवनेन वै ।। ३८ ।। <br>
ये शृण्वंति कथां पुण्यां ये श्रावयंति नित्यशः ।। <br>
न तेषां पातकं किंचिदश्वमेधफलं लभेत् ।। ।। ३९ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडेऽवन्तीक्षेत्रमाहात्म्ये पद्मावतीनामकथावर्णनंनाम चतुश्चत्वारिं शोऽध्यायः ।। ४४ ।। छ ।। <br>
<br>
</span>
