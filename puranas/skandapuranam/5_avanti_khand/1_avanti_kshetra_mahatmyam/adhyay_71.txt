<span style="font-size: 14pt; line-height: 175%">॥ व्यास उवाच ॥ ॥ <br>
भगव न्भवता सर्वं कथितं देवमूर्तिना ॥ <br>
अवंतीतीर्थमाहात्म्यं पवित्रं वेदसंमितम् ॥ १ ॥ <br>
भूयस्तु श्रोतुमिच्छामि त्वत्तो ब्रह्मविदां वर ॥ <br>
महाकालवने रम्ये अवंत्यां भुवि सत्तम ॥ <br>
तीर्थानि कतिसंख्यानि विद्यंते ह्यत्र सुव्रत ॥ २ ॥ <br>
॥ सनत्कुमार उवाच ॥ ॥ <br>
श्रूयतां भो द्विजश्रेष्ठ कथां पापहरां पराम् ॥ ॥३॥<br>
उमामहेश्वरसंवादं नारदस्य च धीमतः ॥ <br>
नारदेन पुरा पृष्टं प्रश्नमेतद्द्विजोत्तम ॥ ४ ॥ <br>
॥ नारद उवाच ॥ ॥ <br>
भगवञ्च्छ्रोतुमिच्छामि महाकाल वने शुभे ॥ <br>
तीर्थानि यानि वर्तंते तानि नो वद विस्तरात् ॥ ५ ॥ <br>
इति पृष्टस्तदा विप्र नारदेन पुराऽनघ ॥ <br>
उवाच श्लक्ष्णया वाचा उमया सहितो हरः ॥ ६ ॥ <br>
॥ श्रीमहादेव उवाच ॥ ॥ <br>
शृणुष्व भो ऋषिश्रेष्ठ महाकालवने शुभे ॥ <br>
तीर्थानि यानि तिष्ठंति तानि वक्ष्यामि सुव्रत ॥ ७ ॥ <br>
पुष्कराद्यानि तीर्थानि यानि कानि महीतले ॥ <br>
तानि सर्वाणि वर्तंते महाकालवनोत्तमे ॥ ८ ॥ <br>
असंख्यातसहस्राणि कोटिकोटीनि सत्तम ॥ <br>
रुद्रसरे निमज्जंति कोटितीर्थं तथोच्यते ॥ ९ ॥ <br>
नीहारकणिकावृष्टिं गिरौ वर्षंति किन्नराः ॥ <br>
हेमंते चैव दृश्यंते तीर्थे पैशाचमोचने ॥ 5.1.71.१० ॥ <br>
न हि संख्यां विजानामि तीर्थानां भुवि सत्तम ॥ <br>
कियन्ति संति तीर्थानि लिंगानि च तथैव च ॥ ११ ॥ <br>
तथाऽपि च प्राधान्येन कथयिष्यामि सत्तम ॥ <br>
संवत्सरस्य यावंति अहानि च द्विजोत्तम ॥ १२ ॥ <br>
तावंति प्रापणीयानि प्रसिद्धानि परंतप ॥ <br>
वत्सरे परिपूर्णे च जायतेऽवंतियात्रिका ॥ १३ ॥ <br>
विधिवत्कुरुते यस्तु साक्षाच्छंभुर्भवेच्च सः ॥ <br>
मन्वंतरसहस्रेषु काशीवासे च यत्फलम् ॥ १४ ॥ <br>
तत्फलं जायतेऽवंत्यां वैशाखे पंचभिर्दिनैः ॥ <br>
अवंती यात्रा कर्तव्या प्रयत्नेन मुमुक्षुणा ॥ १५ ॥ <br>
माधवेऽपि विशेषेण ह्यवंतीस्नानमाचरेत् ॥ <br>
यो हि वैशाखमासाद्य अवंत्यां व्यास मानवः ॥ १६ ॥ <br>
संवत्सरव्रती स्नातस्तीर्थेतींर्थे यथाविधि ॥ <br>
दत्त्वा दानानि सर्वाणि समूलं फलमश्नुते ॥ १७ ॥ <br>
भुक्त्वा भोगान्सुविपुलाञ्छिवलोके महीयते ॥१८॥ <br>
माहात्म्यमेतच्छिवभक्तिवर्द्धनं यशस्करं पुण्यविवर्द्धनं च ॥ <br>
यः श्रावयेद्वा शृणुयाच्च भक्त्या कुलं समुद्धृत्य हरः पदं व्रजेत् ॥ १९ ॥ <br>
इति श्रीस्कांदे महापुराण एकाशीतिसाहस्र्यां संहितायां पंचम आवंत्यखंडेऽवन्तीक्षेत्रमाहात्म्ये व्याससनत्कुमारसंवादे ऽवन्तीक्षेत्रमाहात्म्यवर्णनंनामैक सप्ततितमोऽध्यायः ॥ ७१ ॥ ॥ छ ॥<br>
&nbsp;॥ <br>
इति श्रीस्कांदे महापुराणे पञ्चम आवन्त्यखण्डेऽवन्तीक्षेत्रमाहात्म्यं प्रथमं सम्पूर्णम् ॥ ( ५-१) ॥<br>
<br>
<br>
</span>
