<span style="font-size: 14pt; line-height: 175%"><br>
।। सनत्कुमार उवाच ।। ।। <br>
अतः परं प्रवक्ष्यामि वीरेश्वरमथो शृणु ।। <br>
तस्मिंस्तीर्थे नरः स्नात्वा वीरलोकमवाप्नुयात् ।। १ ।। <br>
नागानां प्रवरं तीर्थं सर्वकामवरप्रदम् ।। <br>
कालभैरवमित्याख्यं तच्च तीर्थं परं स्मृतम् ।। २ ।। <br>
यस्य दर्शनमात्रेण सर्वदुःखातिगो भवेत् ।। ३ ।। <br>
।। व्यास उवाच ।। ।। <br>
कस्मिन्काले हि विख्यातं कालभैरवसंज्ञितम् ।। <br>
तीर्थं मुनिवरश्रेष्ठ एतद्विस्तरतो वद ।। ४ ।। <br>
।। सनत्कुमार उवाच ।। ।। <br>
पुराऽयं भैरवो योगी योगिनीत्रासकारकः ।। <br>
कालचक्रकृताः कृत्या योगिनीनां गणास्तदा ।। ५ ।। <br>
तासां कालीति विख्याता योगिनी परमोत्तमा ।। <br>
तयायं पालितो नित्यं पुत्रवद्भैरवोऽमलः ।। ६ ।। <br>
तेनैते च विनिर्धूता दोषोत्पाताश्च सत्तम ।। <br>
त्रिविधा भुवि विख्याताः सर्वविघ्नकराः पराः ।। ७ ।।<br>
कालकृत्यास्तदा तेन भ्रंशिताः परमात्मना।।<br>
महामारी पूतना कृत्या शकुनी रेवती खला।।८।। <br>
कोटरी तामसी माया नवैता मातृकाः स्मृताः।। <br>
दुष्टदोषवहा दुष्टाः सर्वप्राणिभयंकराः ।।९।। <br>
वशीचक्रे स धर्मात्मा सर्वकामवरप्रदाः ।। <br>
शिप्रातीरे स्थितो नित्यं कूले चोत्तरतः शुभे ।।5.1.64.१०।। <br>
ऊषरस्य परे पूर्वे सोऽपि तिष्ठति सर्वदा ।। <br>
आषाढस्य सिते पक्षे रविवारे समाहितः ।।११ ।। <br>
नवमीं चाऽष्टमीं प्राप्य चतुर्दश्यां विशेषतः ।। <br>
पूजां कुर्वंति ये केचिन्नरा निश्चलमानसाः ।। १२ ।। <br>
विवाहे पुत्रजनने मांगल्ये च शुभे परम् ।। <br>
पत्रपुष्पार्कगंधैश्च नैवेद्यैर्विविधैस्तथा ।। १३ ।। <br>
तांबूलवासगंधाद्यैः पूजयेद्वरद रूपिणम् ।। <br>
विप्राणां भोजनैर्होमैस्तर्पयेत्सततं विभुम् ।। १४ ।। <br>
एतत्परमकल्याणमेतत्परममंगलम् ।। <br>
नत्वा स्तुत्वा च तं देवं सर्वकामार्थसिद्धये ।। ।। १५ ।। <br>
सकलकलुषहारी धूर्तदुष्टांऽतकारी सुचिरचरितचारी मुंडमौंजीप्रचारी ।। <br>
करकलितकपाली कुण्डली दंडपाणिः स भवतु सुखकारी भैरवो भावहारी ।। १६ ।। <br>
विविधरासविलासविलासितं नववधूरवधूतपराक्रमम् ।। <br>
मदविघूर्णितगोष्पदगोष्पदं भवपदं सततं सततं स्मरे ।। १७ ।। <br>
अमलकमलनेत्रं चारुचंद्रावतंसं सकलगुणगरिष्टं कामिनीकामरूपम् ।। <br>
परिहृतपरितापं डाकिनीनाशहेतुं भज जन शिवरूपं भैरवं भूतनाथम् ।।। ।। १८ ।। <br>
सबलबलविघातं क्षेत्रपालैकपालं विकटकटिकरालं ह्यट्टहासं विशालम् ।। <br>
करगतकरवालं नागयज्ञोपवीतं भज जन शिवरूपं भैरवं भूतनाथम् ।। १९ ।। <br>
भवभयपरिहारं योगिनीत्रासकारं सकलसुरगणेशं चारुचंद्रार्कनेत्रम् ।।<br>
मुकुटरुचिरभालं मुक्तमालं विशालं भज जन शिवरूपं भैरवं भूतनाथम् ।। 5.1.64.२० ।। <br>
चतुर्भुजं शंखगदाधराऽऽयुधं पीतांबरं सांद्रपयोदसौभगम् ।। <br>
श्रीवत्सलक्ष्मं गलशोभिकौस्तुभं शीलप्रदं शंकररक्षणं भजे ।। २१ ।। <br>
लोकाऽभिरामं भुवनाभिरामं प्रियाभिरामं यशसाभिरामम् ।। <br>
कीर्त्याभिरामं तपसाऽभिरामं तं भूतनाथं शरणं प्रपद्ये ।। २२ ।। <br>
आद्यं ब्रह्मसनातनं शुचिपरं सिद्धिप्रदं कामदं सेव्यं भक्तिसमन्वितं हरिहरैः सृष्ट्यासहं साधुभिः ।। <br>
योग्यं योगविचारितं युगधरं योग्याननं योगिनं वंदेहं सकलं कलंकरहितं सत्सेवितं भैरवम् ।। २३ ।। <br>
भैरवाष्टकमिदं पुण्यं प्रातःकाले पठेन्नरः ।। <br>
दुःस्वप्ननाशनं तस्य वांछितार्थफलं भवेत्। ।। २४ ।। <br>
राजद्वारे विवादे च संग्रामे संकटेतथा।। <br>
राज्ञा कुद्धेन चाऽऽज्ञप्ते शत्रुबंधगते तथा ।। २५ ।। <br>
दारिद्र्यदुःखनाशाय पठितव्यं समाहितैः ।। <br>
न तेषां जायते किंचिद्दुर्लभं भुवि  वांछितम् ।।२६।। <br>
।। इति भैरवाष्टकम् ।। ।। <br>
अस्मिंस्तीर्थे प्रकर्तव्यं स्नानदानादिकं नरैः।।<br>
संसारभयभीतैश्च पूजितो भैरवो वरः ।। <br>
तस्मात्सर्वप्रयत्नेन कर्तव्यं तीर्थमुत्तमम्।। २७ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे ऽवन्तीक्षेत्रमाहात्म्ये कालभैरवतीर्थयात्रावर्णनंनाम चतुःषष्टितमोऽध्यायः ।। ६४ ।। <br>
<br>
</span>
