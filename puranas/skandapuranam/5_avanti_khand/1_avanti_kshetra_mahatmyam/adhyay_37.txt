<span style="font-size: 14pt; line-height: 175%"><br>
सनत्कुमार उवाच ।। ।। <br>
भिन्नेंऽधके त्रिशूलेन ध्वनी रुद्रस्य निर्गतः ।। <br>
तत्रोंकारः समुत्पन्नो देवदेवो महेश्वरः ।। १ ।। <br>
तत्र स्नात्वा शुचिर्भूत्वा समाधिनियमेन च ।। <br>
दृष्ट्वोंकारं महादेवं मुच्यते सर्वपातकैः ।। २ ।। <br>
हत्वांधके त्रिशूलश्च भोगवत्या जले ययौ ।। <br>
दृष्ट्वा शूलं सुतेजस्कं हाटको विस्मयं गतः ।। <br>
पप्रच्छ केन कार्येण भवानिह समागतः ।। ३ ।। <br>
कथयामास शूलोसौ शंकरेणाहमीरितः ।। <br>
अंधकस्य वधार्थाय पापवृत्तेः सुदु र्मतेः।।४।। <br>
भित्त्वा तमहमायातो भोगवत्या जले शुभे ।। <br>
गमिष्यामि पुनस्तत्र यत्र तिष्ठति शंकरः ।। ५ ।। <br>
शूलोक्तं वचनं श्रुत्वा परमेशदिदृक्षया ।। <br>
हाटकः शूलमार्गेण निर्जगाम जवेन सः ।। <br>
बहुवक्त्रसमाकीर्णं सुप्रभं सुमनोरमम्।। ६ ।। <br>
तं दृष्ट्वा त्रिदशाः सर्वे शूलेशं हाटकेश्वरम्।।। <br>
प्रणम्य हृष्टरोमाणो यथा प्रोत्फुल्लपंकजम् ।। ७ ।। <br>
तुष्टुवुर्विविधैः स्तोत्रैर्ब्रह्मविष्णुपुरोगमाः ।। <br>
हाटकेश्वरनामासीत्पाताले यो व्यवस्थितः ।। ८ ।। <br>
निर्गतः शूलमार्गेण तेन शूलेश्वरः स्मृतः ।। <br>
धूतपापं च यत्तीर्थं देवदेवस्य चोत्तरे ।। ९ ।। <br>
तत्र पापः स दैत्येंद्रो धूतः शूलेन वीर्यवान् ।। <br>
तेन तीर्थमिदं व्यास धूतपापं निगद्यते ।। 5.1.37.१० ।। <br>
अष्टम्यां वा पौर्णमास्यां चतुर्दश्यां शनौ तथा ।। <br>
उपोष्य रजनीमेकां शिवभक्तो जितेंद्रियः ।। ११ ।। <br>
धूतपापं तु यः पश्येद्देवदेवं महेश्वरम्।। <br>
विमुक्तः सर्वपापैः स सप्तजन्मकृतैरपि ।।१२।। <br>
कुलानां शतमुद्धृत्य शिवलोकं च गच्छति ।। <br>
कृताभिषेकं यः पश्येत्पौषे मासि स वै नरः ।। १३ ।। <br>
शूलेश्वरप्रभावेन मुच्यते ब्रह्महत्यया ।। <br>
विमानानां सहस्रेण मृतो याति परं पदम् ।। १४ ।। <br>
इति चांधकशूलोयं यावद्भोगवतीं गतः ।। <br>
तावत्समुत्थिता घोरा असुरा रुधिरोद्भवाः ।। १५ ।। <br>
खड्गहस्ता महावीर्या अनेकशतसंख्यया ।। <br>
चतुर्दिक्षु स्थितैर्घोरैर्हन्य मानो महेश्वरः ।। <br>
सिंहनादं मुमोचाथ पीडितस्तैर्दुरात्मभिः ।। १६ ।। <br>
सिंहनादेन ते पापा मूर्छिताः पतिता भुवि ।। <br>
पुनः समुत्थिता जग्मुर्देवदेवं महेश्वरम् ।। <br>
वित्रस्ताश्च ततो देवा ब्रह्मविष्णुपुरोगमाः ।। १७ ।। <br>
असाध्यांस्तांस्तथा मत्वा मंत्रं कृत्वा हितैषिणः ।। <br>
ततो देवा विचार्याथ स्त्रीं सृजाम इति स्वयम् ।। १८ ।। <br>
इत्युक्त्वोत्पादयामास ब्रह्मा हंसासनां शुभाम् ।। <br>
चतुर्वक्त्रां चतुर्हस्तां ब्रह्माणीं रूपधारिणीम् ।। १९ ।। <br>
कुमारश्चैव कौमारीं मयूरवरवाहनाम् ।। <br>
रक्तमाल्याबरधरां शक्तिकुक्कुटधारिणीम् ।। 5.1.37.२० ।। <br>
पुनः कुमारः कौमारीं पक्षींद्रवरवाहनाम् ।। <br>
कृष्णां करालदशनां धर्मराजस्य वाहनीम् ।। २१ ।। <br>
दैत्यदेहप्रमथनीं दंडमुद्गरधारिणीम् ।। <br>
ललाटलोचनां नीलां कपालकरभूषिताम् ।। २२ ।। <br>
सिंहाजिनधरां कृष्णां सर्वभूषणभूषिताम्।। <br>
कर्त्रीहस्तां खड्गहस्तां खेटखट्वांगधारिणीम् ।। <br>
चर्मास्थिकेशवपुषं चामुंडाममृजत्प्रभुः ।। २३ ।। <br>
वटस्य निकटे पूर्वं निर्मिता लोकमातरः ।। <br>
ततो लोके सुविख्याताः प्रत्यक्षा वटमातरः ।। २४ ।। <br>
तत्र स्नात्वा शुचिर्भूत्वा मातॄः पश्यति यो नरः ।। <br>
स मुक्तः सर्वपापेभ्यो मातृलोके महीयते ।। २५ ।। <br>
सिंहनादोऽपि देवेन कृतो यत्र महामुने ।। <br>
तत्र सिंहेश्वरो देवः सर्वदुष्कृतनाशनः ।। २६ ।। <br>
दर्शनात्तस्य देवस्य सिंहवत्स बली भवेत् ।। <br>
सिंहनादे कृते यत्र जातं कण्टकितं वपुः ।। २७ ।। <br>
तत्र कण्टेश्वरो देवो भक्तानां सर्वदः सदा ।। <br>
तत्र तीर्थे नरः स्नात्वा दृष्ट्वा कण्टेश्वरं शिवम् ।। २८।। <br>
ग्रहभूतपिशाचेभ्यो न भयं प्राप्नुयात्क्वचित् ।। <br>
ततस्ता मातरः सर्वा आदिष्टास्तु हरेण वै ।। २९ ।। <br>
अन्धासुरस्य रौद्रस्य पिबध्वं रुधिरं द्रुतम् ।। <br>
एतस्मिन्नन्तरे व्यास प्रज्वलज्ज्वलनोपमः ।। 5.1.37.३० ।। <br>
अभयं शक्र मा भैस्त्वं यत्रोवाचेति शंकरः ।। <br>
तत्र लिंगं समुद्भूतमभयेश्वरमुत्तमम् ।। ३१ ।। <br>
वंदितं देवगंधर्वैः सिद्धविद्याधरोरगैः ।। <br>
तत्र स्नात्वा शुचिर्भूत्वा सोपवासो जितेन्द्रियः ।। ३२ ।। <br>
अर्चये द्देवदेवेशमश्वमेधफलं लभेत् ।। <br>
भूतप्रेतपिशाचेभ्यो भयं तस्य न विद्यते ।। ३३ ।। <br>
सिंहयुक्तेन यानेन शिवलोकं स गच्छति ।। <br>
अन्धकस्य तु या माया रक्तासुरसमुद्भवा ।। ३४ ।। <br>
मातृभिर्युध्यमानाभिः क्षयमाशु जगाम सा ।। <br>
देव्यः पिबन्त्यो रक्तौघं दैतेयतनुतश्च्युतम् ।। ३५ ।। <br>
षट्तृप्तिं परमा जग्मुर्न तु तृप्ता ललाटजा ।। <br>
हतमायः शिष्टकस्तु भिन्नशूलतनुच्छदः ।। ३६ ।। <br>
उत्तराभिमुखं शूलमंधकोऽकर्षयद्बली ।। <br>
संनिरुद्धो महादेहो वारितो गणपेन सः ।। ३७ ।। <br>
महाविनायकः ख्यातस्तस्माल्लोकेऽभवन्मुने ।। <br>
दर्शनात्तस्य देवस्य न विघ्नैः पीड्यते नरः ।। ३८ ।। <br>
मासेमासे चतुर्थ्यां यो गणेशं पूजयेद्द्विज ।। <br>
न तस्य विघ्नं जायेत इह लोके परत्र च ।। ३९ ।। <br>
स्वेदबिंदुरथो तस्य ललाटादपतद्भुवि ।। <br>
तस्मादंगारको जातो रक्तमाल्यानुलेपनः ।। 5.1.37.४० ।। <br>
आवन्त्ये विषये जातो लोहितांगो धरासुतः ।। <br>
अंगारकस्तु रक्ताक्षो महादेवसुतस्तथा ।। ४१ ।। <br>
नामभिर्ब्रह्मणा स्तुत्वा ग्रहमध्येऽधिरोपितः ।। <br>
तत्र तीर्थमथोत्पन्नमंगारेश्वरमुत्तमम् ।। ४२ ।। <br>
ब्रह्मणा स्थापितं लिंगं गणगंधर्वसेवितम् ।। <br>
शुचिस्तत्र च यः स्नाति नरो ह्यंगारवासरे ।। ४३ ।। <br>
दृष्ट्वांगारेश्वरं सोथ मुच्यते सर्वपातकैः ।। <br>
चतुर्थ्यां मंगलदिने नक्ते चार्घ्यं निवेदयेत् ।। ४४ ।। <br>
यावत्पूर्णाश्चतस्रः स्युस्तावत्कार्याः प्रयत्नतः ।। <br>
पञ्च वै करकाः कार्यास्ताम्रपात्रेण संयुताः ।। ४५ ।। <br>
गुडपीठमयाः कार्या रक्तवस्त्रसमन्विताः ।। <br>
रक्तचंदनसंयुक्ता रक्तपुष्पैश्च पूजिताः ।। ४६ ।। <br>
तिलतण्डुलसंपूर्णमेकं तत्रैव कारयेत् ।। <br>
द्वितीयं लड्डुकैश्चैव तृतीयं पयसा तथा ।। ४७ ।। <br>
उत्तरीभिश्चतुर्थं च पञ्चमं मूलकैस्तथा ।। <br>
कृत्वा ह्येवं विधानेन मंत्रेणार्घ्यं निवेदयेत् ।। ४८ ।। <br>
कुजाय लोहितांगाय ग्रहमघ्यस्थिताय च ।। <br>
कार्तिकेयानुरूपाय सुरूपाय नमो नमः ।।४९।। <br>
शिवललाटसंभूत धरणीगर्भसंभव ।। <br>
रूपार्थं त्वां प्रपन्नोस्मि गृहाणार्घ्यं नमोऽस्तु ते ।।5.1.37.५०।। <br>
ज्वलितांगारवर्णाभ स्निग्धविद्रुमभा सुर ।। <br>
पुत्रार्थी त्वां प्रपन्नोस्मि गृहाणार्घ्यं धरात्मज ।। ५१ ।। <br>
आवन्त्यमण्डले जातो धरण्यां च शिवेन वै ।। <br>
पुत्रं देहि धनं देहि यशो देहि नमोऽस्तु ते ।। ५२ ।। <br>
एवं संपूजितो भौमश्चतुर्थ्यां मुनिसत्तम ।। <br>
भुक्त्वा भोगांस्तथा पुत्रान्प्राप्य वै क्षितिमंडले ।। ५३ ।। <br>
मृतः स्वर्गमवाप्नोति यावदिन्द्राश्चतुर्दश ।। ५४ ।। <br>
इति श्रीस्कांदे महापुराण एकाशीतिसाहस्र्यां संहितायां पंचम आवंत्यखण्डेऽवन्तीक्षेत्रमाहात्म्येऽङ्गारकीचतुर्थी व्रतमाहात्म्यवर्णनंनाम सप्तत्रिंशोऽध्यायः ।। ३७ ।। ।। छ ।। <br>
<br>
</span>
