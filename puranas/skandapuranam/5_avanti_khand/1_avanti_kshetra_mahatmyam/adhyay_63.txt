<span style="font-size: 14pt; line-height: 200%"><br>
।। सनत्कुमार उवाच ।। ।। <br>
कंथडेश्वर इति ख्यातं तत्र तीर्थमनुत्तमम् ।।<br>
तत्र तीर्थे नरः स्नात्वा दृष्ट्वा देवं महेश्वरम् ।। १ ।। <br>
मुच्यते सर्वपापेभ्यः शुचिः प्रयतमानसः ।। <br>
विमानशतसंयुक्तः शिवलोके महीयते ।। २ ।। <br>
भुवि पुण्यतमं तीर्थं सर्वपापहरं परम् ।। <br>
खगर्तासंगमो यत्र गंगेश्वरसमीपतः ।। ३ ।। <br>
महापापहरं पुण्यं महापुण्यफलप्रदम् ।। <br>
आकाशात्पतिता यत्र गंगा त्रैलोक्य पावनी ।। ४ ।। <br>
विधृता शिरसि सद्यो महादेवेन शंभुना ।। <br>
तस्मिंस्तीर्थे नरः स्नात्वा गंगेशमवलोकयेत् ।। ५ ।। <br>
गंगास्नानफलं प्राप्य विष्णु लोके महीयते ।। <br>
वीरेश्वरमनुप्राप्य तस्मिंस्तीर्थे नरो वसेत् ।। ६ ।। <br>
सर्वपापविशुद्धात्मा वीरलोकमवाप्नुयात्।। <br>
तीर्थमन्यन्महापुण्यं भुवि ख्यातं महर्षिभिः ।। ७ ।। <br>
वामनकुण्डेति विख्यातं त्रिषु लोकेषु विश्रुतम् ।। <br>
यस्य दर्शनमात्रेण ब्रह्महत्यां व्यपोहति ।। ८ ।। <br>
मनोरथशतं प्राप्य पश्चाद्विष्णु पुरं व्रजेत् ।। <br>
।। व्यास उवाच ।। ।। <br>
कदा काले समुत्पन्नं वामनाख्यं पुराऽनघ ।। ९ ।। <br>
तत्सर्वं श्रोतुमिच्छामि त्वत्तो ब्रह्मविदां वर ।। ।। <br>
।। सनत्कुमार उवाच ।। ।। <br>
शृणुष्व भो द्विजश्रेष्ठ कथां पापहरां पराम् ।। 5.1.63.१० ।। <br>
यस्य श्रवणमात्रेण सर्वपापात्प्रमुच्यते ।। <br>
दैत्येंद्रस्तु पुरा प्रोक्तो विष्णुभक्तिपरायणः ।। ११ ।। <br>
प्रह्राद इति विख्यातः सर्वधर्मभृतां वरः ।। <br>
आचारविजितो धर्मः सत्येन विजिता रमा ।। १२ ।। <br>
धैर्येण च धृता लोकाः क्षमया विधृता मही ।। <br>
गांभीर्येणाऽर्णवा दिव्याः शौर्येण शत्रुणा गणाः ।। १३ ।। <br>
प्रश्रयेणाभ्यागताश्च जितास्तेन महात्मना ।।। <br>
दक्षिणाभिर्जितो यज्ञो हविषा हव्यवाहनः ।। १४ ।। <br>
शौचाऽऽचारविशुद्धात्मा तपसा च हताऽशुभः ।। <br>
दानमानजिता विप्रा भोजनाच्छादना दिभिः ।। १५ ।। <br>
संस्कारेण जितं जन्म दमेनाऽऽत्मा सनातनः ।। <br>
प्राणायामजितो वायुर्योगध्यानजितो हरिः ।। १६ ।। <br>
ईदृशश्च महायोगी सत्यधर्म परायणः ।। <br>
प्रह्लादेन समो धीरो न भूतो न भविष्यति ।। १७ ।। <br>
तस्य पौत्रः सदाचारी बलिरित्यभिधीयते ।। <br>
तस्य पालयतः सम्यक्प्रजाः सम्यग्विवर्धिताः ।। १८ ।। <br>
नाल्पायुर्न जडो मूर्खो न रोगी न च मत्सरी ।। <br>
अपुत्रो द्रव्यहीनश्च कोऽपि नाऽस्ति महीतले ।। १९ ।। <br>
महाराजो महीपालो यज्वा विपुलदक्षिणः ।। <br>
सप्तद्वीपवती तेन पालिता वसुधा सदा ।। 5.1.63.२० ।। <br>
एकदा च समासीने सभामध्ये वरासने ।। <br>
जय शब्दे वर्तमाने गंधर्वा ललितं जगुः ।। २१ ।। <br>
वाद्यमानेषु वाद्येषु ननृतुश्चाऽप्सरोगणाः ।। <br>
कथायां कथ्यमानायां शुभायां च विचक्षणैः ।। २२ ।। <br>
सूता वैतालिकाः सिद्धाश्चारणाश्च बहुश्रुताः ।। <br>
ऋषयश्च समायातास्तत्रैव द्विजसत्तम ।। २३ ।। <br>
सुन्दोपसुन्दतुहुंडाद्या महिषासुरकोल्बणाः ।। <br>
शुम्भनिशुम्भधूम्राक्षकालकेयाश्च दानवाः ।। २४ ।। <br>
कालनेमिश्च विक्रांतो दौर्हृदो मूषको यमः ।। <br>
निकुम्भः कुम्भविशठो ह्यन्धकश्च महाबलः ।। ।। २५ ।। <br>
शंखो जलंधरो रौद्रो वातापी च बलाधिकः ।। <br>
सर्वजिद्विश्वहंता च कामचारी हलायुधः ।। २६ ।।<br>
एते चाऽन्ये च बहवो दनुवंशवि वर्धनाः ।। <br>
उपासांचक्रिरे तत्र बलिराजमकल्मषम् ।। २७ ।। <br>
सिद्धा नागाश्च यक्षाश्च किन्नराः किंपुरुषास्तथा ।। <br>
खेचरा भूचरा बाला राक्षसाश्चैव दारुणाः ।। २८ ।। <br>
एते चाऽन्ये च बहवो राजानं पर्युपासत ।। <br>
तत्र सभा महादिव्या शुशुभे च द्विजोत्तम ।। २९ ।। <br>
ग्रहैरुज्वलितैः कीर्णो शरदीव नभःस्थलम् ।। <br>
तत्सभायां समासीनो रराज बलिराट् तथा ।। 5.1.63.३० ।। <br>
मरुद्भिरिव संवीतो वासवो दिवि देवतैः ।। <br>
एकदा च सभामध्ये नारदो देवदर्शनः ।। ३१ ।। <br>
आगतस्तेषु सर्वेषु दानवेषु स्थितेषु च ।। <br>
दृष्ट्वा तमागतं सर्वे ह्युत्तस्थुर्दितिनंदनाः ।। ३२ ।। <br>
ववन्दिरे सर्वशस्तु बलिना किंनरोत्त मम्।। <br>
सकृत्य चासनं दत्त्वा पप्रच्छ कुशलं नृपः ।। ३३ ।। <br>
कृत्वाऽऽतिथ्यं समासीनो नारदः प्राह सत्तमः ।। <br>
मेघगंभीरया वाचा बलिं प्राहर्षिस त्तमः ।। ३४ ।। <br>
।। नारद उवाच ।। ।। <br>
श्रूयतां दितिजश्रेष्ठ गतोऽहं वृषमंदिरे ।। <br>
तत्र देवसभा रम्या दिव्याऽभिप्रायसंयुता ।। <br>
तत्र देवाः सगंधर्वाः पुरंदरपुरोगमाः ।। ३५ ।। <br>
समासीनाः कथां पुण्यां कथयंति परस्परम् ।। <br>
तत्र दैत्यकथां शुभ्रां मया ख्यातां न सेहिरे ।। ३६ ।। <br>
हिरण्यकशिपुर्दैत्यः पुराऽऽसीच्च प्रजापतिः ।। <br>
त्रैलोक्यविजयी नेता येनेयं वसुधा जिता ।। ३७ ।। <br>
सर्वलोकं वशीकृत्य बुभुजे च वसुन्धराम् ।। <br>
अतीव तेजःसंपन्नो महाबलपराक्रमः ।। ३८ ।। <br>
वशी सर्वत्रगः कामी नृसिंहेन निपातितः ।। <br>
बलिं कियद्बलं लोके नारद त्व प्रशंससि ।। ३९ ।। <br>
इति मां धर्षयित्वा च बिडौजा लोकसंग्रही ।। <br>
बहुधा वादयन्वादान्कटुकान्दानवोत्तम ।। 5.1.63.४० ।। <br>
तस्मात्त्वं दानवश्रेष्ठ पितृपर्यागतां महीम् ।। <br>
विजित्य सार्वभौमत्वं लभस्व वसुधाधिप ।। ४१ ।। <br>
कियद्बलधृता नूनं देवाश्च दनुजोत्तम ।। <br>
पलायनपरा दांता सदैव रणभीरवः ।। ४२ ।। <br>
मम वाक्यपरो भूत्वा त्रैलोक्याधिपतिर्भव ।। <br>
नारदस्य वचः श्रुत्वा वलिर्वैरोचनिस्तदा ।। ४३ ।। <br>
चकार कोपमतुलं त्रैलोक्यविजये द्विज ।। <br>
मंत्रयित्वाऽसुरान्सर्वान्सर्वदैत्यजनेश्वरः ।। ४४ ।। <br>
संग्राममकरोत्तीव्रं वासवेन बलीयसा ।। <br>
जित्वा च सकलाल्देवान्वशीचक्रे सवासवान् ।। ४५ ।। <br>
सर्वलोकेश्वरो जातो बलिर्वैरोचनोऽसुरः ।। <br>
हताधिकारास्त्रिदशा भ्रष्टराज्याः पराजिताः ।। ४६ ।। <br>
विचरंति यथा मर्त्यास्तेन देवगणा भुवि ।। <br>
किंचित्कालं समासाद्य ब्रह्माणं शरणं ययुः ।। ४७ ।। <br>
भो ब्रह्मन्बलिना भ्रष्टा देवलोकात्परंतप ।। <br>
किं कुर्मः क्व च गच्छामः कमुपा यं चरामहे ।। ४८ ।। <br>
।। ब्रह्मोवाच ।। ।। <br>
श्रूयतां भोः सुरश्रेष्ठा युष्माकं साधनं परम् ।। <br>
यूयं यात पुरीं रम्यां पद्मावतीमम रोत्तमाः ।। ४९ ।। <br>
तत्र तीर्थवरं श्रेष्ठं नाम्ना चोत्तरमानसम् ।। <br>
यत्राऽष्टसिद्धिदा ख्याता महासिद्धिप्रदा नृणाम् ।। 5.1.63.५० ।। <br>
निधयश्च नवैवापि तत्र तिष्ठंति सत्तम ।। <br>
तस्यैव दक्षिणे भागे विष्णुतीर्थमनुत्तमम्।।५१।। <br>
तत्र स्नात्वा नरः पश्येत्सिद्धेश्वरीं सुसिद्धिदाम् ।। <br>
ऋद्धिसिद्धिपरोभूत्वा विष्णु लोके महीयते ।। ५२ ।। <br>
आश्विनस्य सिते पक्षे दशम्यां दिवसे तथा ।। <br>
अष्टसिद्धिशमीदेशे गणेश्वरं प्रपूजयेत् ।। ५३ ।। <br>
विजयी सर्वलोकेषु जाय ते नात्र संशयः ।। <br>
शमीमूलस्थितं नित्यमृद्धिसिद्धिवरप्रदम्।। ५४ ।। <br>
पूजयेद्वै नरो नित्यं गणेशं सर्वकामदम् ।। <br>
सर्वकामवरं लब्ध्वा पुत्रवान्धनवान्भवेत् ।। ५५ ।। <br>
तस्मात्सर्वप्रयत्नेन महाकालवनं व्रजेत् ।। <br>
यत्र विष्णुसरस्तीर्थं तत्र गच्छत माचिरम् ।। 5६ ।। <br>
उपासनां सुरश्रेष्ठा विष्णोरतु लेतेजसः ।। <br>
कुरुध्वं सर्वभीतिभ्यस्त्राता स स्यात्सुरोत्तमाः ।। ५७ ।। <br>
इति श्रुत्वा वचस्तस्य ब्रह्मणः शंसितात्मनः ।। <br>
महाकालवने प्राप्ता देवास्ते कार्यसाधकाः ।। ५८ ।। <br>
अत्राऽऽगात्य शुचीभूय स्नानदानादिकर्मभिः ।। <br>
उपासांचक्रिरे सिद्धा विष्णुभक्तिपरायणाः ।। ५९ ।। <br>
ब्रह्माणमथ ते सर्वे पप्रच्छुर्विधिमादरात्।। <br>
उपासनाया देवस्य देवाः शक्रपुरोगमाः ।। 5.1.63.६० ।। <br>
।। देवा ऊचुः ।। ।। <br>
ब्रह्मन्केन प्रकारेण विष्णुभक्तिः परा भवेत्।।<br>
तत्सर्वं श्रोतु मिच्छामस्त्वत्तो ब्रह्मविदां वर ।। ६१ ।। <br>
।। ब्रह्मोवाच ।। ।। <br>
श्रूयतां भोः सुरश्रेष्ठा विष्णुभक्तिमनुत्तमाम् ।। <br>
शुक्लांबरधरं देवं शशिवर्णं चतुर्भुजम् ।। ६२ ।। <br>
प्रसन्नवदनं ध्यायेत्सर्वविघ्नोपशांतये ।। <br>
लाभस्तेषां जयस्तेषां कुतस्तेषां पराजयः ।। ६३ ।। <br>
येषामिंदीवरश्यामो हृदयस्थो जनार्दनः ।। <br>
अभीप्सितार्थसिद्ध्यर्थं पूज्यते यः सुरैरपि ।। ६४ ।। <br>
सर्वविघ्नहरस्तस्मै गणाधिपतये नमः ।। <br>
कल्पादौ सृष्टिकामेन प्रेरितोहं च शौरिणा ।। ६५ ।। <br>
न शक्तो वै प्रजाः कर्तुं विष्णुध्यानपरायणः ।। <br>
एतस्मिन्नंतरे सद्यो मार्कण्डेयो महाऋषिः ।। ६६ ।। <br>
सर्वसिद्धेश्वरो दांतो दीर्घायुर्विजितेंद्रियः ।। <br>
मया दृष्टो ऽथ गत्वा तं तदाहं समुपस्थितः ।। <br>
ततः प्रफुल्लनयनौ सत्कृत्य चेतरेतरम् ।। ६७ ।। <br>
पृच्छमानौ परं स्वास्थ्यं सुखासीनौ सुरोत्तमाः ।। <br>
तदा मया स पृष्टो वै मार्कण्डेयो महामुनिः ।। ६८ ।। <br>
भगवन्केन प्रकारेण प्रजा मेऽनामया भवेत् ।। <br>
तत्सर्वं श्रोतुमिच्छामि भगवन्मुनिवंदित ।। ६९ ।। <br>
।। श्रीमार्कण्डेय उवाच ।। ।। <br>
विष्णुभक्तिः परा नित्या सर्वार्तिदुःखनाशिनी ।। <br>
सर्वपापहरा पुण्या सर्वसुखप्रदायिनी ।। 5.1.63.७० ।। <br>
एषा ब्राह्मी महाविद्या  न देया यस्य कस्यचित् ।। <br>
कृतघ्नाय ह्यशिष्याय नास्तिकायानृताय च ।। ७१ ।। <br>
ईर्ष्यकाय च रूक्षाय कामिकाय कदाचन ।। <br>
तद्गतं सर्वं विघ्रंति यत्तद्धर्मं सनातनम् ।। ७२ ।।<br>
एतद्गुह्यतमं शास्त्रं सर्वपापप्रणाशनम् ।। <br>
पवित्रं च पवित्राणां पावनानां च पावनम् ।।७३।। <br>
<sup id="cite_ref-1" class="reference"><a href="#cite_note-1">[१]</a></sup>विष्णोर्नामसहस्रं च विष्णुभक्तिकरं शुभम् ।। <br>
सर्वसिद्धिकरं नृणां भुक्तिमुक्तिप्रदं शुभम् ।। ७४ ।। <br>
ॐ अस्य श्रीविष्णुसहस्रनामस्तोत्रमंत्रस्य मार्कंडेय ऋषिः विष्णुर्देवता अनुष्टुप्च्छंदः सर्वकामावात्यर्थे जपे विनियोगः ।। <br>
अथ ध्यानम् ।। <br>
सजलजलदनीलं दर्शितोदारशीलं करतलधृतशैलं वेणुवाद्ये रसालम् ।। <br>
व्रजजन कुलपालं कामिनीकेलिलोलं तरुणतुलसिमालं नौमि गोपालबालम् ।।७५ ।। <br>
ॐविश्वं विष्णुर्हषीकेशः सर्वात्मा सर्वभावनः ।। <br>
सर्वगः शर्वरीनाथो भूतग्रामाऽऽशयाशयः ।। ७६ ।। <br>
अनादिनिधनो देवः सर्वज्ञः सर्वसंभवः ।। <br>
सर्वव्यापी जगद्धाता सर्वशक्तिधरोऽनघः ।।७७। <br>
जगद्बीजं जगत्स्रष्टा जगदीशो जगत्पतिः ।। <br>
जगद्गुरुर्जगन्नाथो जगद्धाता जगन्मयः ।।७८।। <br>
सर्वाऽऽकृतिधरः सर्वविश्वरूपी जनार्दनः ।। <br>
अजन्मा शाश्वतो नित्यो विश्वाधा रो विभुः प्रभुः ।। ७९ ।। <br>
बहुरूपैकरूपश्च सर्वरूपधरो हरः ।। <br>
कालाग्निप्रभवो वायुः प्रलयांतकरोऽक्षयः ।। 5.1.63.८० ।। <br>
महार्णवो महामेघो जलबुद्बुदसं भवः ।। <br>
संस्कृतो विकृतो मत्स्यो महामत्स्यस्तिमिंगिलः ।। ८१ ।। <br>
अनंतो वासुकिः शेषो वराहो धरणीधरः ।। <br>
पयःक्षीरविवेकाढ्यो हंसो हेम गिरिस्थितः ।। ८२ ।। <br>
हयग्रीवो विशालाक्षो हयकर्णो हयाकृतिः ।। <br>
मंथनो रत्नहारी च कूर्मो धरधराधरः ।। ८३ ।। <br>
विनिद्रो निद्रितो नंदी सुनंदो नंदनप्रियः ।। <br>
नाभिनालमृणाली च स्वयंभूश्चतुराननः ।। ८४ ।। <br>
प्रजापतिपरो दक्षः सृष्टिकर्ता प्रजाकरः ।। <br>
मरीचिः कश्यपो दक्षः सुरासुरा गुरुः कविः ।। ८५ ।। <br>
वामनो वाममार्गी च वामकर्मा बृहद्वपुः ।। <br>
त्रैलोक्यक्रमणो दीपो बलियज्ञविनाशनः ।। ८६ ।। <br>
यज्ञहर्ता यज्ञकर्ता यज्ञेशो यज्ञभुग्विभुः ।। <br>
सहस्रांशुर्भगो भानुर्विवस्वान्रविरंशुमान् ।। ८७ ।। <br>
तिग्मतेजाश्चाल्पतेजाः कर्मसाक्षी मनुर्यमः ।। <br>
देवराजः सुरपतिर्दानवारिः शची पतिः ।। ८८ ।। <br>
अग्निर्वायुसखो वह्निर्वरुणो यादसां पतिः ।। <br>
नैर्ऋतो नादनोऽनादी रक्षयक्षोधनाधिपः ।। ८९ ।। <br>
कुबेरो वित्तवान्वेगो वसुपालो विलासकृत् ।। <br>
अमृतस्रवणः सोमः सोमपानकरः सुधीः ।। 5.1.63.९० ।। <br>
सर्वौषधिकरः श्रीमान्निशाकरदिवाकरः ।। <br>
विषारिर्विषहर्ता च विषकंठधरो गिरिः ।। ९१ ।। <br>
नीलकंठो वृषी रुद्रो भालचंद्रो ह्युमापतिः ।। <br>
शिवः शांतो वशी वीरो ध्यानी मानी च मानदः ।। ९२ ।। <br>
कृमिकीटो मृगव्याधो मृगहा मृगलाञ्छनः ।। <br>
बटुको भैरवो बालः कपाली दंडविग्रहः ।। ९३ ।। <br>
स्मशानवासी मांसाशी दुष्टनाशी वरांतकृत् ।। <br>
योगिनीत्रासको योगी ध्या नस्थो ध्यानवासनः ।। ९४ ।। <br>
सेनानीः सेनदेः स्कंदो महाकालो गणाधिपः ।। <br>
आदिदेवो गणपतिर्विघ्नहा विघ्ननाशनः ।। ९५ ।। <br>
ऋद्धिसिद्धिप्रदो दंती भालचन्द्रो गजाननः ।। <br>
नृसिंह उग्रदंष्ट्रश्च नखी दानवनाशकृत् ।। ९६ ।। <br>
प्रह्रादपोषकर्ता च सर्वदैत्यजनेश्वरः ।। <br>
शलभः सागरः साक्षी कल्प कल्पकः ।।९७ ।। <br>
हेमदो हेमभागीच हिमकर्ता हिमाचलः ।। <br>
भूधरो भूमिदो मेरुः कैलासशिखरो गिरिः ।। ९८ ।। <br>
लोकालोकांतरो लोकी विलोकी भुवनेश्वरः ।। <br>
दिक्पालो दिक्पतिर्दिव्यो दिव्यकायो जितेंद्रियः ।। ९९ ।। <br>
विरूपो रूपवान्रागी नृत्यगीतविशारदः ।। <br>
हाहा हूहूश्चित्ररथो देव र्षिर्नारदः सखा ।। 5.1.63.१०० ।। <br>
विश्वेदेवाः साध्यदेवा धृताशीश्च चलोऽचलः ।। <br>
कपिलो जल्पको वादी दत्तो हैहयसंघराट् ।। १ ।। <br>
वसिष्ठो वामदेवश्च सप्तर्षिप्रवरो भृगुः ।। <br>
जामदग्न्यो महावीरः क्षत्रियांऽतकरो ह्यृषिः ।। २ ।। <br>
हिरण्यकशिपुश्चैव हिरण्याक्षो हरप्रियः ।। <br>
अगस्तिः पुलहो दक्षः पौल  स्त्यो रावणो घटः ।।३।।<br>
देवारिस्तापसस्तापी विभीषणहरिप्रियः ।। <br>
तेजस्वी तेजदस्तेजी ईशो राजपतिः प्रभुः ।। ४ ।। <br>
दाशरथी राघवो रामो रघुवंश विवर्धनः।।<br>
सीतापतिः पतिः श्रीमान्ब्रह्मण्यो भक्तवत्सलः।।५।। <br>
सन्नद्धः कवची खड्गी चीरवासा दिगंबरः ।।<br>
किरीटी कुडली चापी शंखचक्री गदाधरः ।।६।।<br>
कौसल्यानंदनोदारो भूमिशायी गुहप्रियः ।। <br>
सौमित्रो भरतो बालः शत्रुघ्नो भरताऽग्रजः ।। ७ ।।<br>
लक्ष्मणः परवीरघ्नः स्त्रीसहायः कपीश्वरः ।। <br>
हनुमानृक्षराजश्च सुग्रीवो वालिनाशनः ।। ८ ।। <br>
दूतप्रियो दूतकारी ह्यंगदो गदतां वरः ।। <br>
वनध्वंसी वनी वेगो वानरध्वज लांगुली ।। ९ ।। <br>
रविदंष्ट्री च लंकाहा हाहाकारो वरप्रदः ।। <br>
भवसेतुर्महासेतुर्बद्धसेतू रमेश्वरः ।। 5.1.63.११० ।। <br>
जानकीवल्लभः कामी किरीटी कुण्डली खगी ।। <br>
पुण्डरीकविशालाक्षो महाबाहुर्घनाकृतिः ।। ११ ।। <br>
चंचलश्चपलः कामी वामी वामांगवत्सलः ।। <br>
स्त्रीप्रियः स्त्रीपरः स्त्रैणः स्त्रियो वामांगवासकः ।। १२ ।। <br>
जितवैरी जितकामो जितक्रोधो जितेंद्रियः ।। <br>
शांतो दांतो दयारामो ह्येकस्त्रीव्रतधारकः ।। १३ ।। <br>
सात्त्विकः सत्त्वसंस्थानो मदहा क्रोधहा खरः ।। <br>
बहुराक्षस संवीतः सर्वराक्षसनाशकृत् ।। १४ ।। <br>
रावणारी रणक्षुद्र दशमस्तकच्छेदकः ।। <br>
राज्यकारी यज्ञकारी दाता भोक्ता तपोधनः ।। १५ ।। <br>
अयोध्याधिपतिः कांतो वैकुंठोऽकुंठविग्रहः ।। <br>
सत्यव्रतो व्रती शूरस्तपी सत्यफलप्रदः ।। १६ ।। <br>
सर्वसाक्षीः सर्वगश्च सर्वप्राणहरोऽव्ययः ।। <br>
प्राणश्चाथाप्यपानश्च व्यानोदानः समानतः ।। १७ ।। <br>
नागः कृकलः कूर्मश्च देवदत्तो धनंजयः ।। <br>
सर्वप्राणविदो व्यापी योगधारकधारकः ।।१८।। <br>
तत्त्ववित्तत्त्वदस्तत्त्वी सर्वतत्त्वविशारदः ।।<br>
ध्यानस्थो ध्यानशाली च मनस्वी योगवित्तमः ।। १९ ।। <br>
ब्रह्मज्ञो ब्रह्मदो बह्मज्ञाता च ब्रह्मसंभवः ।। <br>
अध्यात्मविद्विदो दीपो ज्योतीरूपो निरंजनः ।। 5.1.63.१२० ।। <br>
ज्ञानदोऽज्ञानहा ज्ञानी गुरुः शिष्योपदेशकः ।। <br>
सुशिष्यः शिक्षितः शाली शिष्यशिक्षाविशारदः ।। २१ ।। <br>
मंत्रदो मंत्रहा मंत्री तंत्री तन्त्रजनप्रियः ।। <br>
सन्मंत्रो मन्त्रविन्मन्त्री यन्त्रमन्त्रैकभंजनः ।। २२ ।। <br>
मारणो मोहनो मोही स्तंभोच्चाटनकृत्खलः ।। <br>
बहुमायो विमायश्च महामायाविमोहकः ।। २३ ।। <br>
मोक्षदो बंधको बंदी ह्याकर्षणविकर्षणः ।। <br>
ह्रींकारो बीजरूपी च क्लींकारः कीलकाधिपः ।। । २४ ।। <br>
सौंकार शक्तिमाञ्च्छक्तिः सर्वशक्तिधरो धरः ।। <br>
अकारोकार ओंकारश्छंदोगायत्रसम्भवः ।। २५ ।।<br>
वेदो वेदविदो वेदी वेदाऽध्यायी सदाशिवः ।। <br>
ऋग्यजुःसामाथर्वेशः सामगानकरोऽकरी ।। २६ ।। <br>
त्रिपदो बहुपादी च शतपथः सर्वतोमुखः ।। <br>
प्राकृतः संस्कृतो योगी गीतग्रंथप्रहेलिकः ।। २७ ।। <br>
सगुणो विगुणश्छंदो निःसंगो विगुणो गुणी ।। <br>
निर्गुणो गुणवान्संगी कर्मी धर्मी च कर्मदः ।। २८ ।। <br>
निष्कर्मा कामकामी च निःसंगः संगवर्जितः ।। <br>
निर्लोभो निरहंकारी निष्किंचनजनप्रियः ।। २९ ।। <br>
सर्वसंगकरो रागी सर्वत्यागी बहिश्चरः ।। <br>
एकपादो द्विपादश्च बहु पादोऽल्पपादकः ।। 5.1.63.१३० ।। <br>
द्विपदस्त्रिपदोऽपादी विपादी पदसंग्रहः ।। <br>
खेचरो भूचरो भ्रामी भृंगकीटमधुप्रियः ।। ३१ ।। <br>
क्रतुः संवत्सरो मासो गणितार्को ह्यहर्निशः ।। <br>
कृतं त्रेता कलिश्चैव द्वापरश्चतुराकृतिः ।। ३२ ।। <br>
दिवाकालकरः कालः कुलधर्मः सनातनः ।। <br>
कला काष्ठा कला नाड्यो यामः पक्षः सितासितः ।। ३३ ।। <br>
युगो युगन्धरो योग्यो युगधर्मप्रवर्तकः ।। <br>
कुलाचारः कुलकरः कुलदैवकरः कुली ।। ३४ ।। <br>
चतुराऽऽश्रमचारी च गृहस्थो ह्यतिथिप्रियः ।। <br>
वनस्थो वनचारी च वानप्रस्थाऽऽश्रमोऽश्रमी ।। ३५ ।। <br>
बटुको ब्रह्मचारी च शिखासूत्री कमण्डली ।। <br>
त्रिजटी ध्यानवान्ध्यानी बद्रिकाश्रमवासकृत् ।। ३६ ।। <br>
हेमाद्रिप्रभवो हैमो हेमराशिर्हि माकरः ।। <br>
महाप्रस्थानको विप्रो विरागी रागवान्गृही ।। ३७ ।। <br>
नरनारायणोऽनागो केदारोदारविग्रहः ।। <br>
गंगाद्वारतपःसारस्तपोवन तपोनिधिः ।। ३८ ।। <br>
निधिरेष महापद्मः पद्माकरश्रियालयः ।। <br>
पद्मनाभः परीतात्मा परिव्राट्पुरुषोत्तमः ।। ३९ ।। <br>
परानंदः पुराणश्च सम्राड्राज विराजकः ।। <br>
चक्रस्थश्चक्रपालस्थश्चक्रवर्ती नराधिपः ।।5.1.63.१४०।। <br>
आयुर्वेदविदो वैद्यो धन्वंतरिश्च रोगहा।। <br>
औषधीबीजसंभूतो रोगी रोगविनाशकृत।। ।। ४१ ।।<br>
चेतनश्चेतकोऽचिंत्यश्चित्तचिंताविनाशकृत् ।। <br>
अतींद्रियः सुखस्पर्शश्चरचारी विहंगमः ।। ४२ ।। <br>
गरुडः पक्षिराजश्च चाक्षुषो विनता त्मजः ।। <br>
विष्णुयानविमानस्थो मनोमयतुरंगमः ।। ४३ ।। <br>
बहुवृष्टिकरो वर्षो ऐरावणविरावणः ।। <br>
उच्चैःश्रवाऽरुणो गामी हरिदश्वो हरिप्रियः ।।४४।। <br>
प्रावृषो मेघमाली च गजरत्नपुरंदरः ।। <br>
वसुदो वसुधारश्च निद्रालुः पन्नगाशनः ।। ४५ ।। <br>
शेषशायी जलेशायी व्यासः सत्यवतीसुतः ।। <br>
वेदव्यासकरो वाग्ग्मी बहुशाखाविकल्पकः ।। ४६ ।। <br>
स्मृतिः पुराणधर्मार्थी परावरविचक्षणः ।।<br>
सहस्रशीर्षा सहस्राक्षः सहस्रवदनोज्ज्वलः ।। ४७ ।।<br>
सहस्रबाहुः सहस्रांशुः सहस्रकिरणो नरः ।। <br>
बहुशीर्षैकशीर्षश्च त्रिशिरा विशिराः शिरी ।। ४८ ।। <br>
जटिलो भस्मरागी च दिव्यांबरधरः शुचिः ।। <br>
अणुरूपो बृहद्रूपो विरूपो विकराकृतिः ।। ४९ ।। <br>
समुद्रमाथको माथी सर्वरत्नहरो हरिः ।। <br>
वज्रवैडूर्यको वज्री चिंतामणिमहामणिः ।।5.1.63.१५०।। <br>
अनिर्मूल्यो महामूल्यो निर्मूल्यः सुरभिः सुखी ।। <br>
पिता माता शिशुर्बंधुर्धाता त्वष्टार्यमा यमः ।। ५१ ।। <br>
अंतःस्थो बाह्यकारी च बहिःस्थो वै बहिश्चरः ।। <br>
पावनः पावकः पाकी सर्वभक्षी हुताशनः ।। ५२ ।। <br>
भगवान्भगहा भागी भवभंजो भयंकरः ।। <br>
कायस्थः कार्यकारी च कार्यकर्ता करप्रदः ।। ५३ ।। <br>
एकधर्मा द्विधर्मा च सुखी दूत्योपजीवकः ।। <br>
बालकस्तारकस्त्राता कालो मूषकभक्षकः ।। ५४ ।। <br>
संजीवनो जीवकर्ता सजीवो जीवसंभवः।। <br>
षड्विंशको महा विष्णुः सर्वव्यापी महेश्वरः ।। ५५ ।। <br>
दिव्यांगदो मुक्तमाली श्रीवत्सो मकरध्वजः ।। <br>
श्याममूर्तिर्घनश्यामः पीतवासाः शुभाननः ।। ५६ ।। <br>
चीरवासा विवासाश्च भूतदानववल्लभः ।। <br>
अमृतोऽमृतभागी च मोहिनीरूपधारकः ।। ५७ ।। <br>
दिव्यदृष्टिः समदृष्टिर्देवदानववंचकः ।। <br>
कबंधः केतुकारी च  स्वर्भानुश्चंद्रतापनः ।। ५८ ।। <br>
ग्रहराजो ग्रही ग्राहः सर्वग्रहविमोचकः ।। <br>
दानमानजपो होमः सानुकूलः शुभग्रहः ।। ५९ ।। <br>
विघ्नकर्ताऽपहर्ता च  विघ्ननाशो विनायकः ।। <br>
अपकारोपकारी च सर्वसिद्धिफलप्रदः ।। 5.1.63.१६० ।। <br>
सेवकः सामदानी च भेदी दंडी च मत्सरी ।। <br>
दयावान्दानशीलश्च दानी यज्वा प्रतिग्रही ।। ६१ ।। <br>
हविरग्निश्चरुस्थाली समिधश्चानिलो यमः ।। <br>
होतोद्गाता शुचिः कुण्डः सामगो वैकृतिः सवः ।। ६२ ।। <br>
द्रव्यं पात्राणि संकल्पो मुशलो ह्यरणिः कुशः ।। <br>
दीक्षितो मंडपो वेदिर्यजमानः पशुः क्रतुः ।। ६३ ।। <br>
दक्षिणा स्वस्तिमान्स्वस्ति ह्याशीर्वादः शुभप्रदः ।। <br>
आदिवृक्षो महावृक्षो देववृक्षो वनस्पतिः ।। ६४ ।। <br>
प्रयागो वेणुमान्वेणी न्यग्रोधश्चाऽक्षयो वटः ।। <br>
सुतीर्थस्तीर्थकारी च तीर्थराजो व्रती वतः ।। ६५ ।। <br>
वृत्तिदाता पृथुः पुत्रो दोग्धा गौर्वत्स एव च ।। <br>
क्षीरं क्षीरवहः क्षीरी क्षीरभागविभामवित् ।। ६६ ।। <br>
राज्यभागविदो भागी सर्वभागविकल्पकः ।। <br>
वाहनो वाहको वेगी पादचारी तपश्चरः ।। ६७ ।। <br>
गोपनो गोपको गोपी गोपकन्याविहारकृत्।। <br>
वासुदेवो विशालाक्षः कृष्णोगोपीजनप्रियः ।। ६८ ।। <br>
देवकीनंदनो नंदी नंदगोपगृहाऽऽश्रमी ।। <br>
यशोदानंदनो दामी दामोदर उलूखली ।। ६९।। <br>
पूतनारिः पदाकारी लीलाशकटभंजकः ।। <br>
नवनीतप्रियो वाग्ग्मी वत्सपालकबालकः ।। 5.1.63.१७० ।। <br>
वत्सरूपधरो वत्सी वत्सहा धेनुकांतकृत्।।<br>
बकारिर्वनवासी च वनक्रीडाविशारदः ।। ७१ ।। <br>
कृष्णवर्णाऽऽकृतिः कांतो वेणुवेत्रविधारकः ।। <br>
गोपमोक्षकरो मोक्षो यमुनापुलिनेचरः ।। ७२ ।। <br>
मायावत्सकरो मायी ब्रह्ममायापमोहकः ।।<br>
आत्मसारविहारज्ञो गोपदारकदारकः ।। ७३ ।। <br>
गोचारी गोपतिर्गोपो गोवर्धनधरो बली ।। <br>
इन्द्रद्यु्म्नो मखध्वंसी वृष्टिहा गोपरक्षकः ।। ७४ ।।<br>
सुरभित्राणकर्ता च दावपानकरः कली । <br>
कालीयमर्दनः काली यमुनाह्रदविहारकः।।७५।। <br>
संकर्षणो बलश्लाघ्यो बलदेवो हलायुधः।। <br>
लांगली मुसली चक्री रामो रोहिणिनंदनः।।७६।। <br>
यमुनाकर्षणोद्धारो नीलवासा हलो हली।। <br>
रेवती रमणो लोलो बहुमानकरः परः ।। ७७ ।। <br>
धेनुकारिर्महावीरो गोपकन्याविदूषकः ।। <br>
काममानहरः कामी गोपीवासोऽपतस्करः ।। ७८ ।। <br>
वेणुवादी च नादी च नृत्यगीतविशारदः ।। <br>
गोपीमोहकरो गानी रासको रजनीचरः ।। ७९ ।। <br>
दिव्यमाली विमाली च वनमालाविभूषितः ।। <br>
कैटभारिश्च कंसारिर्मधुहा मधुसूदनः ।।5.1.63.१८०।। <br>
चाणूरमर्दनो मल्लो मुष्टी मुष्टिकनाशकृत् ।। <br>
मुरहा मोदका मोदी मदघ्नो नरकांतकृत ।।८१।। <br>
विद्याध्यायी भूमिशायी सुदामा सुसखा सुखी ।। <br>
सकलो विकलो वैद्यः कलितो वै कलानिधिः ।। ८२ ।। <br>
विद्याशाली विशाली च पितृमातृविमोक्षकः।। <br>
रुक्मिणी रमणो रम्यः कालिंदीपतिः शंखहा।।८३।।<br>
पांचजन्यो महापद्मो बहुनायकनायकः।।<br>
धुंधुमारो निकुंभघ्नः शंबरांतो रतिप्रियः।। ८४।।<br>
प्रद्युम्नश्चानिरुद्धश्च सात्वतां पतिरर्जुनः ।। <br>
फाल्गुनश्च गुडाकेशः सव्यसाची धनंजयः ।। ८५ ।। <br>
किरीटी च धनुष्पाणिर्धनुर्वेदविशारदः ।।  <br>
शिखंडी सात्यकिः शैब्यो भीमो भीमपराक्रमः ।। ८६ ।। <br>
पांचालश्चाभिमन्युश्च सौभद्रो द्रौपदीपति. ।। <br>
युधिष्ठिरो धर्मराजः सत्यवादी शुचिव्रतः ।। ८७ ।। <br>
नकुलः सहदेव श्च कर्णो दुर्योधनो घृणी ।। <br>
गांगेयोऽथ गदापाणिर्भीष्मो भागीरथीसुतः ।। ८८ ।। <br>
प्रज्ञाचक्षुर्धृतराष्ट्रो भारद्वाजोथ गौतमः ।। <br>
अश्वत्थामा विकर्णश्चजहु?र्युद्धविशारदः।।८९।। <br>
सीमंतिको गदी गाल्वो विश्वामित्रो दुरासदः ।। <br>
दुर्वासा दुर्विनीतश्च मार्कंडेयो महामुनिः ।।5.1.63.१९०।। <br>
लोमशो निर्मलोऽलोमी दीर्घायुश्च चिरोऽचिरी ।। <br>
पुनर्जीवी मृतो भावी भूतो भव्यो भविष्यकः ।। ९१ ।। <br>
त्रिकालोऽथ त्रिलिंगश्च त्रिनेत्रस्त्रिपदीपतिः ।। <br>
यादवो याज्ञवल्क्यश्च यदुवंशविवर्धनः ।। ९२ ।। <br>
शल्यक्रीडी विक्रीडश्च यादवांतकरः कलिः ।। <br>
सदयो हृदयो दायो दायदो दायभाग्दयी ।। ९३ ।।<br>
महोदधि र्महीपृष्ठो नीलपर्वतवासकृत ।। <br>
एकवर्णो विवर्णश्च सर्ववर्णबहिश्चरः ।। ९४ ।। <br>
यज्ञनिंदी वेदनिंदी वेदबाह्यो बलो बलिः ।। <br>
बौद्धारिर्बाधको बाधो जगन्नाथो जगत्पतिः ।। ९५ ।। <br>
भक्तिर्भागवतो भागी विभक्तो भगवत्प्रियः ।। <br>
त्रिग्रामोऽथ नवारण्यो गुह्योपनिषदासनः ।। ९६ ।। <br>
शालिग्रामः शिलायुक्तो विशालो गंडकाश्रयः ।। <br>
श्रुतदेवः श्रुतः श्रावी श्रुतबोधः श्रुतश्रवाः ।। ९७ ।। <br>
कल्किः कालकलः कल्को दुष्टम्लेच्छविनाश कृत्।। <br>
कुंकुमी धवलो धीरः क्षमाकरो वृषाकपिः ।।९८।। <br>
किंकरः किन्नरः कण्वः केकी किंपुरुषाधिपः ।। <br>
एकरोमा विरोमा च बहुरोमा बृहत्कविः ।। ।। ९९ ।। <br>
वज्रप्रहरणो वज्री वृत्रघ्नो वासवानुजः ।। <br>
बहुतीर्थकरस्तीर्थः सर्वतीर्थजनेश्वरः ।। 5.1.63.२०० ।। <br>
व्यतीपातोपरागश्च दानवृद्धिकरः शुभः ।। <br>
असंख्येयोऽप्रमेयश्च संख्याकारो विसंख्यकः ।। १ ।। <br>
मिहिकोत्तारकस्तारो बालचंद्रः सुधाकरः ।। <br>
किंवर्णः कीदृशः किञ्चित्किंस्वभावः किमाश्रयः ।।२।।  <br>
निर्लोकश्च निराकारी बह्वाकारैककारकः ।। <br>
दौहित्रः पुत्रिकः पौत्रो नप्ता वंशधरो धरः ।। ३ ।। <br>
द्रवीभूतो दयालुश्च सर्वसिद्धिप्रदो मणिः ।। ।। ४ ।। <br>
आधारोऽपि विधारश्च धरासूनुः सुमंगलः ।। <br>
मंगलो मंगलाकारो मांगल्यः सर्वमंगलः ।। ५ ।। <br>
नाम्नां सहस्रं नामेदं विष्णोरतुलतेजसः ।। <br>
सर्वसिद्धिकरं काम्यं पुण्यं हरिहरात्मकम् ।। ६ ।। <br>
यः पठेत्प्रातरुत्थाय शुचिर्भूत्वा समाहितः ।। <br>
यश्चेदं शृणुयान्नित्यं नरो निश्चलमानसः ।। ७ ।। <br>
त्रिसंध्यं श्रद्धया युक्तः सर्वपापैः प्रमुच्यते।। <br>
नंदते पुत्रपौत्रैश्च दारैर्भृत्यैश्च पूजितः ।। ८ ।। <br>
प्राप्नुते विपुलां लक्ष्मीं मुच्यते सर्वसंकटात् ।। <br>
सर्वान्कामानवाप्नोति लभते विपुलं यशः ।। ९ ।। <br>
विद्यावाञ्जायते विप्रः क्षत्रियो विजयी भवेत् ।। <br>
वैश्यश्च धनलाभाढ्यः शूद्रः सुखमवाप्नुयात् ।। 5.1.63.२१० ।। <br>
रणे घोरे विवादे च व्यापारे पारतंत्रके ।। <br>
विजयी जयमाप्नोति सर्वदा सर्वकर्मसु ।। ११ ।। <br>
एकधा दशधा चैव शतधा च सहस्रधा ।। <br>
पठते हि नरो नित्यं तथैव फलमश्नुते ।। १२ ।। <br>
पुत्रार्थी प्राप्नुते पुत्रान्धनार्थी धनमव्ययम् ।। <br>
मोक्षार्थी प्राप्नुते मोक्षं धर्मार्थी धर्मसंचयम् ।। १३ ।। <br>
कन्यार्थी प्राप्नुते कन्यां दुर्लभां यत्सुरैरपि ।। <br>
ज्ञानार्थी जायते ज्ञानी योगी योगेषु युज्यते ।। १४ ।। <br>
महोत्पातेषु घोरेषु दुर्भिक्षे राजविग्रहे ।। <br>
महामारीसमुद्भूते दारिद्र्ये दुःखपीडिते ।। १५ ।। <br>
अरण्ये प्रांतरे वाऽपि  दावाग्निपरिवारिते ।। <br>
सिंहव्याघ्राभिभूतेऽपि वने हस्तिसमाकुले ।। १६ ।। <br>
राज्ञा क्रुद्धेन चाज्ञप्ते दस्युभिः सह संगमे ।। <br>
विद्युत्पातेषु घोरेषु स्मर्तव्यं हि सदा नरैः ।। १७ ।। <br>
ग्रहपीडासु चोग्रासु वधबन्धगतावपि ।। <br>
महार्णवे महानद्यां पोतस्थेषु न चापदः ।। १८ ।। <br>
रोगग्रस्तो विवर्णश्च गतकेशनखत्वचः ।। <br>
पठनाच्छवणाद्वापि दिव्यकाया भवंति ते ।। १९ ।। <br>
तुलसीवनसंस्थाने सरोद्वीपे सुरालये ।। <br>
बद्रिकाश्रमे शुभे देशे गंगाद्वारे तपोवने ।। 5.1.63.२२० ।। <br>
मधुवने प्रयागे च द्वारकायां समाहितः ।। <br>
महाकालवने सिद्धे नियताः सर्वकामिकाः ।। २१ ।। <br>
ये पठंति शतावर्तं भक्तिमंतो जितेंद्रियाः ।। <br>
ते सिद्धाः सिद्धिदा लोके विचरंति महीतले ।। २२ ।। <br>
अन्योन्यभेदभेदानां मैत्रीकरणमुत्तमम् ।। <br>
मोहनं मोहनानां च पवित्रं पापनाशनम् ।। २३ ।। <br>
बालग्रहविनाशाय शांतीकरणमुत्तमम् ।। <br>
दुर्वृत्तानां च पापानां बुद्धिनाशकरं परम् ।। ।२४ ।। <br>
पतद्गर्भा च वंध्या च स्राविणी काकवन्ध्यका ।। <br>
अनायासेन सततं पुत्रमेव प्रसूयते ।। ।। २५ ।। <br>
पयःपुष्कलदा गावो बहुधान्यफला। कृषिः ।। <br>
स्वामिधर्मपरा भृत्या नारी पतिव्रता भवेत् ।। २६ ।। <br>
अकालमृत्युनाशाय तथा दुःस्वप्नदर्शने ।। <br>
शांतिकर्मणि सर्वत्र स्मर्तव्यं च सदा नरैः ।। २७ ।। <br>
यः पठत्यन्वहं मर्त्यः शुचिष्मान्विष्णुसन्निधौ ।। <br>
एकाकी च जिताहारो जितक्रोधो जितेंद्रियः ।। २८ ।। <br>
गरुडारोहसंपन्नः पीतवासाश्चतुर्भुजः ।। <br>
वाञ्छितं प्राप्य लोकेऽस्मिन्विष्णुलोके स गच्छति ।।२९ ।। <br>
एकतः सकला विद्या एकतः सकलं तपः ।। <br>
एकतः सकलो धर्मो नाम विष्णोस्तथैकतः ।। 5.1.63.२३० ।।<br>
यो हि नामसहस्रेण स्तोतुमिच्छति वै द्विजः।। <br>
सोऽयमेकेन श्लोकेन स्तुत एव न संशयः ।। ३१ ।। <br>
सहस्राक्षः सहस्रपात्सहस्रवदनोज्ज्वलः ।। <br>
सहस्रनामानंताक्षः सहस्रबाहुर्नमोस्तु ते ।। ३२ ।। <br>
विष्णोर्नामसहस्रं वै पुराणं वेदसम्मतम् ।। <br>
पठितव्यं सदा भक्तैः सर्वमंगलमंगलम् ।। ३३ ।। <br>
इति स्तवाभियुक्तानां देवानां तत्र वै द्विज ।। <br>
प्रत्यक्षं प्राह भगवान्वरदो वरदार्चितः ।। ३४ ।। <br>
।। श्रीभगवानुवाच ।। ।। <br>
व्रियतां भोः सुराः सर्वैर्वरोऽस्मत्तोभिवांछितः ।। <br>
तत्सर्वं संप्रदास्यामि नाऽत्र कार्या विचारणा ।। ३५ ।। <br>
।। देवा ऊचुः ।। ।। <br>
वरदोऽसि यदा विष्णो वरमेतं ददस्व नः ।। <br>
अदितेर्गर्भसंभूतः शक्रस्याऽप्यनुजो भव ।। ३६ ।। <br>
इति संप्रार्थितो देवैर्ब्रह्मशक्रपुरोगमेः ।। <br>
तथेत्युक्ता च भगवांस्तत्रैवांऽतरधीयत ।। ३७ ।। <br>
ततः कतिपये काले भगवानदितिनंदनः ।। <br>
विष्णुरूपधरो ऽनंतो वामनत्वाच्च वामनः ।। ३८ ।। <br>
बलिर्वैरोचनो व्यास वाजिमेधशतेन च ।। <br>
ईजे द्विजवरश्रेष्ठ इंद्रराज्यजिहीर्षया ।।३९।। <br>
ऋत्विजं कश्यपं कृत्वा होतारं भृगुसत्तमम् ।। <br>
ब्रह्मा तत्राभवच्चैव स्वयमेव पितामहः ।। 5.1.63.२४० ।। <br>
अध्वर्युर्भगवानत्रिर्बभूव मुनिसत्तमः ।। <br>
उद्गाता नारदश्चैव वसिष्ठश्च सभासदः ।। ४१ ।। <br>
ये यत्र विहिताः सर्वे तत्र तत्र मुनीश्वराः ।। <br>
बलिस्तत्राऽभवद्व्यास दीक्षितो राजसत्तमः ।। ४२ ।। <br>
एवं प्रवर्तमानेषु यज्ञेषु मुनिसत्तम ।। <br>
हूयतां भुज्यतां चैव दीयतां धीयतां तथा ।। ४३ ।। <br>
इति वाचः शुभास्तत्र श्रूयंते च द्विजोत्तम ।। <br>
तस्मिन्काले सुचित्रेषु वामनोऽगाच्छुचिस्मितः ।। ४४ ।। <br>
पठमानो मुखाग्रेण चातुर्वेदिकमंत्रकान् ।। <br>
द्वारे तिष्ठति राजेंद्र वामनो द्विजसत्तमः ।। ४५ ।। <br>
प्रतिहारेण वै व्यास सर्वं राज्ञे निवेदितम् ।। <br>
उत्थाय च महाराजो बलिर्वैरोचनिस्तदा ।। ४६ ।। <br>
अर्घ्यमादाय तत्सर्वं जगाम स्वैः सभासदैः ।। <br>
पूजयित्वा यथान्यायं वामनं लोकभावनम् ।। ४७ ।। <br>
आनयित्वा सभामध्ये दत्त्वाऽऽसनपरिग्रहम् ।। <br>
कुतस्त्वागमनं ब्रह्मन्किं तेऽभीष्टं ददामि वै ।। ४८ ।। ।। <br>
।। वामन उवाच ।। ।। <br>
राजराजाखिला सृष्टिर्ब्रह्मणः परमेष्ठिनः ।। <br>
ततोऽहमागतो भूमन्यज्ञं चैव दिदृक्षया ।। ४९ ।। <br>
वरुणस्य च यज्ञो वै दृष्टो मे वै पुरानघ ।। <br>
यक्षाधिपतेर्नूनं च यज्ञं वै दृष्टवानहम् ।। 5.1.63.२५० ।। <br>
धर्मस्याऽपि च यज्ञो मे प्रजापतेश्च सत्तम ।। <br>
वायोर्यज्ञो  महाराज दृष्टो मे विधिपूर्वकः ।। ५१ ।। <br>
राजर्षीणां च ये यज्ञा दृष्टास्तेऽपि महाव्रत ।। <br>
यादृशं वै महाराज यज्ञं ते दृष्टवानहम् ।। ५२ ।। <br>
ईदृशो राजराजेंद्र न भूतो न भविष्यति ।। <br>
तस्मादिहागतो राजन्याचनार्थं तवाऽनघ ।। ५३ ।। <br>
।। बलिरुवाच ।। ।। <br>
याचस्व त्वं द्विजश्रेष्ठ किं तेऽभीष्टं ददाम्य हम् ।।५४।। <br>
।। वामन उवाच ।। ।। <br>
देहि मे राजराजेंद्र पदानि त्रीणि मेदिनीम् ।। <br>
वासार्थं रोचते तेऽद्य यदि पार्थिवसत्तम ।।५५।। <br>
।। बलिरुवाच।। ।। <br>
किमिदं याचितं विप्र स्वल्पं ते नहि ते परम् ।। <br>
गजवाजिरथाः क्षोणी रत्नानि विविधानि च ।। ५६ ।। <br>
दासदासीर्वरारोहाः स्त्रियो नाना वसूनि च ।। <br>
द्रव्याणि वाससी शुभ्रे याचस्व त्वं द्विजोत्तम ।।५७।। <br>
पात्रोऽसि कृतकृत्योऽसि वेदवेदांगपारग।।५८।। <br>
।। वामन उवाच ।। ।। <br>
न मे किंचित्स्पृहा राज न्विद्यते भुवि मानद ।। <br>
देहि त्वं त्रिपदां भूमिं यदि श्रद्धाऽस्ति तेऽधुना ।। ५९ ।। <br>
इत्युक्ते वामनेनाथ बलिर्वचनमब्रवीत् ।। <br>
गृहाण त्रिपदां भूमिं वासस्यार्थं हि मानद ।। 5.1.63.२६० ।। <br>
इत्युक्त्वा स च राजर्षिर्ददौ भूमिं द्विजाय वै  ।। <br>
वारितोऽपि तदा व्यास भृगुणा दैवनोदितः ।। ६१ ।। <br>
दत्तमात्रे जले सद्यो ब्रह्माण्डं चाक्रमद्धरिः ।। <br>
सार्धं पादद्वयं जाता सशैलवनकानना ।। ६२ ।। <br>
वसुधेयं तदा व्यास बलिना चार्पितं वसु ।। <br>
जित्वाऽसुरगणान्त्सर्वा न्राज्यं दत्त्वा शतक्रतोः ।। ६३ ।। <br>
पश्चात्कुमुद्वतीं प्राप्तो विष्णुर्वामनरूपधृक् ।। ६४ ।। <br>
ऋद्धिसिद्ध्याश्रमे पुण्ये तीर्थं कृत्वाऽऽत्मसंभवम्।। <br>
निवासमकरोद्व्यास तत्रैव स सुरोत्तमः ।। ६५ ।। <br>
वामनेन कृतं तीर्थं वामनं कुण्डमुच्यते ।। <br>
भाद्रे मासि सिते पक्षे द्वादशी श्रवणान्विता ।। ६६ ।। <br>
वामन द्वादशी प्रोक्ता हत्याकोटिविनाशिनी ।। <br>
अस्मिंस्तीर्थे नरः स्नात्वा ह्युपोष्यैकादशीं यदा ।। ६७ ।। <br>
रात्रौ जागरणं कुर्याद्ब्रह्मभूयाय कल्पते ।। <br>
द्वादश्यां वै विशेषेण महादानानि कुर्वते ।। ६८ ।। <br>
न तेषां दुर्लभं किंचित्त्रिषु लोकेषु विद्यते ।। <br>
एवं वै वामनं तीर्थं पुरा प्रोक्तं महर्षिणा ।। ।। ६९ ।। <br>
सर्वपापहरं पुण्यं सर्वकामवरप्रदम् ।। <br>
प्राप्यते तेन सर्वं हि नात्र कार्या विचारणा ।। 5.1.63.२७० ।। <br>
इति श्रीस्कांदे महापुराण एकाशीति साहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये वामनकुण्डमहिमविष्णुसहस्रनामकथनंनाम त्रिषष्टितमोऽध्यायः ।। ६३ ।। ।। छ ।। ।। <br>
<br>
</span>
