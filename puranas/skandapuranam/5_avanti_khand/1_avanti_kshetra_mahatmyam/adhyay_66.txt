<span style="font-size: 14pt; line-height: 175%"><br>
॥ सनत्कुमार उवाच ॥ ॥ <br>
भूयः शृणु परं व्यास तीर्थानामुत्तमं वरम् ॥। <br>
तत्तीर्थं सर्वपापघ्नं नृसिंहस्य महात्मनः ॥ १ ॥ <br>
यस्य दर्शनमात्रेण सर्वपापं समुत्तरेत् ॥ <br>
दैत्यराजः समाख्यातो हिरण्यकशिपुः पुरा ॥ २ ॥ <br>
तेनेयं वसुधा सर्वा संप्राप्ता च दुरात्मना ॥ <br>
दुष्टदैत्यबलैर्व्याप्ता भाराक्रांता शुचार्दिता ॥ ३ ॥ <br>
गौर्भूत्वाऽश्रुमुखी देवैर्ब्रह्माणं शरणं ययौ ॥ <br>
भाराक्रांतां धरां दृष्ट्वा ब्रह्मा लोकपितामहः ॥ ४ ॥ <br>
उवाच श्लक्ष्णया वाचा तस्याः श्रमं व्यपोहितुम् ॥ <br>
श्रूयतां भोऽवने पुण्ये भवत्या उपकारकम् ॥ ५ ॥ <br>
वचो वदामि ते तथ्यं देशकालोचितं तथा ॥ <br>
पुराऽनेन तपश्चीर्णं दुष्करं सर्वदेहिनाम् ॥ ६ ॥ <br>
गायत्र्युपासना तेन कृता सुनियतात्मना ॥ <br>
मया चास्य वरो दत्तः प्रीतियुक्तेन चेतसा ॥ ७ ॥ <br>
न दिवा न तथा रात्रौ नांतरिक्षे न भूतले ॥ <br>
नातिशुष्केण चार्द्रेण न चास्त्रशस्त्रघातनैः ॥ ८ ॥ <br>
न देवासुर गंधर्वैर्न यक्षोरगकिन्नरैः ॥ <br>
पिशाचैर्गुह्यकाद्यैश्च राक्षसैर्न कदाचन ॥ ९ ॥ <br>
मानवैः पक्षिजातैश्च न मे मृत्युर्भवेदिति ॥ <br>
एककरतलाघातैः सकुलबलवाहनम् ॥ 5.1.66.१ ०॥ <br>
मारयिष्यति मां वीरः स मे मृत्युर्भविष्यति ॥ <br>
तथेत्युक्त्वाऽतिहृष्टात्मा तमहं च तदाऽवने ॥११॥ <br>
आगमं चैव लोकं स्वं स दैत्यो घोरशासनः ॥ <br>
बभूव सर्वलोकानां शास्ता चातुलविक्रमः ॥ १२ ॥ <br>
तस्यैवाऽधिकृता लोके बभूवुर्विगतज्वराः ॥ <br>
त्रैलोक्यं बुभुजे नित्यं सर्वदैत्यजनेश्वरः॥१३॥ <br>
तस्माद्यूयं वनं यात महाकालं महेशितुः॥ <br>
तत्र तीर्थं महच्चासीत्सर्वतीर्थवरोतमम् ॥१४॥ <br>
संगमेश्वरस्य दक्षिणे कर्कराजोत्तरे तथा ॥ <br>
शिप्रातीरे शुभे देशे पूर्वं वैकुण्ठसन्निभम् ॥ १५ ॥ <br>
नृसिंहाख्यं परं धाम तस्य तीर्थं प्रतिष्ठितम् ॥ <br>
तत्र गत्वा सुरश्रेष्ठाः स्नानदाना दिकाः क्रियाः ॥ १६ ॥ <br>
कुरुत सत्वरं सर्वे पुनर्लोकानवाप्स्यथ ॥ <br>
ते तस्य वचनं श्रुत्वा देवा इन्द्रपुरोगमाः ॥ १७ ॥ <br>
महाकालवनं प्राप्ता यत्र शिप्रा पयस्विनी ॥ <br>
नृसिंहतीर्थोपकूले उषित्वा शाश्वतीः समाः ॥ १८ ॥ <br>
स्नानदानादिकं कृत्वा नृसिंहस्याऽर्चनं तथा ॥ <br>
एवं कृत्वा विधानेन परां सिद्धिमितो गताः ॥ १९ ॥ <br>
नृसिंहस्य स्वरूपेण हतो दानवपुंगवः ॥ <br>
सभामध्ये तदा व्यास हरिणाऽमित्रघातिना ॥ 5.1.66.२० ॥ <br>
करेणैकप्रहारेण हिर ण्यकशिपुर्हतः ॥ <br>
ततः सुरगणाः सर्वे स्वाधिकारान्ययुस्तदा ॥ २१ ॥ <br>
तदारभ्य सुराः सर्वे मध्याह्नोह्नोपासनं सदा ॥ <br>
प्रकुर्वंति च तत्रैव यत्र तीर्थे हरिः परम् ॥ २२ ॥ <br>
एवं तीर्थं परं व्यास अवंत्यां विद्यते भुवि ॥ <br>
अस्मिंस्तीर्थे द्विजश्रेष्ठ स्नानदानादिकाः क्रियाः ॥ २३ ॥ <br>
ये कुर्वंति नराः पुण्यास्ते यांति परमां गतिम् ॥ <br>
सर्वदा सर्वकालेषु पुण्यदं तीर्थमुत्तमम् ॥ २४ ॥ <br>
कदाचिन्नृसिंहतिथिं प्राप्य चैव चतुर्दशीम् ॥ <br>
स्नानं कृत्वाऽर्चनं तस्य नृसिंहस्य च धीमतः ॥ २५॥ <br>
नृसिंहेश्वरदेवेशं पूजयेद्यः समाहितः ॥ <br>
तस्य हस्तगता लक्ष्मीर्भविष्यति न संशयः ॥ २६ ॥ <br>
ततोऽगस्त्येश्वरं देवं यः पश्येत्युसमाहितः ॥ <br>
तस्य व्यास क्षितौ किंचिद्दुर्लभं नैव दृश्यते ॥ २७ ॥ <br>
यत्र सिद्धिं परां प्राप्तो हनुमान्पवनात्मजः ॥ <br>
ब्रह्मचारी सदाचारो यतिः सर्वार्थसाधकः ॥ २८ ॥ <br>
तिष्ठति परदैवज्ञः सर्वकामार्थसिद्धये ॥ <br>
यस्मिन्वटे पुरा तप्तं तपः परमदुश्चरम् ॥ २९ ॥ <br>
मित्रावरुणपुत्रेण सिद्धिहेतोस्तपस्विना ॥ <br>
बोधी न्यग्रोध इत्याख्यो ह्यगस्तिवट एव च ॥ 5.1.66.३० ॥ <br>
नरो नारीसमायुक्तः सावित्रीव्रतमाचरेत् ॥ <br>
सौभाग्यं लभते नित्यं सावित्र्याश्च परंतप ॥३१॥ <br>
यस्मिंस्तीर्थे नरः स्नात्वा दत्त्वा दानं च सौभगम् ॥ <br>
अष्टसौभाग्यसंपूर्णं वंशपात्रं सवासकम् ॥ ॥ ३२ ॥ <br>
सप्तधान्यसमोपेतं पंचरत्नपरिष्कृतम् ॥ <br>
सौगंध्यादीनि माल्यानि मौलिसूत्रसमायुतम् ॥ ३३ ॥ <br>
सावित्रीं हाटकीं कृत्वा यथाशक्ति परंतप ॥ <br>
यो वै ददाति विप्राय वेदवेदांगधीमते ॥ ३४ ॥ <br>
लभते विपुलां लक्ष्मीं बहुभोगकरीं शुभाम् ॥ <br>
भुक्त्वा वै विविधान्भोगान्पुनः स्वर्गमवाप्नुयात् ॥ ३५ ॥ <br>
सावित्रीव्रतकृन्नारी जायते पतिवल्लभा ॥ <br>
पतिव्रता महाभागा विधवा न कदाचन ॥ ३६ ॥ <br>
इति श्रीस्कांदे महापुराण एका शीतिसाहस्र्यां संहितायां पञ्चम आवन्त्यखण्डे अवन्तीक्षेत्रमाहात्म्ये नृसिंहतीर्थमहिमवर्णनंनाम षट्षष्टितमोऽध्यायः ॥ ६६ ॥ ॥ सनत्कुमार उवाच ॥ ॥ <br>
<br>
</span>
