<span style="font-size: 14pt; line-height: 175%">॥ सनत्कुमार उवाच ॥ ॥ <br>
योऽवंत्यामंकपादाख्ये पश्येद्रामजनार्दनौ ॥ <br>
ययोर्दर्शनमात्रेण यमलोकं न पश्यति ॥ १ ॥ <br>
॥ व्यास उवाच ॥ ॥ <br>
कथं तावंकपादाख्ये यातावत्र महामुने ॥ <br>
न पश्येद्यमलोकं स यद्यपि ब्रह्महा भवेत् ॥ २ ॥ <br>
॥ सनत्कुमार उवाच ॥ ॥ <br>
भारावतारणार्थाय देवौ रामजनार्दनौ ॥ <br>
अवतीर्णौ यदोर्वंशे दिव्यरूपौ महाद्युतौ ॥ ३ ॥ <br>
कंसं हत्वा सचाणूरमुग्रसेनं नराधिपम् ॥ <br>
अभिषिच्य स्वयं राज्ये यदुसिंह उवाच तम् ॥ ४ ॥ <br>
किं कार्यं ते मया ब्रूहि कर्तव्यं ते सुते हते ॥ <br>
एवमुक्तः स राजा वां उग्रसेनोऽब्रवीदिदम्॥ ५ ॥ <br>
सर्वं संपत्स्यते कृष्ण भवतो हि न दुर्लभम् ॥ <br>
विज्ञाताखिलविज्ञानौ भवितारावुभावपि ॥ ६ ॥ <br>
गच्छेतमुज्जयिन्यां वै कृतविद्यौ भविष्यथ॥ <br>
ततः सांदीपनिं विप्रं जग्मतू रामकेशवौ॥७॥<br>
कण्ठस्थांश्चक्रतुर्वेदानाचारमखिलं च तौ॥<br>
सरहस्यं धनुर्वेदं ससंहारं तथैव च ॥८॥ <br>
अहोरात्रैश्चतुःषष्ट्या तदद्भुतमभूद्द्विज ॥ <br>
सांदीपनिरसंभाव्यं तयोः कर्मातिमानुषम् ॥ ९ ॥ <br>
विचिंत्य तौ तदा मेने प्राप्तौ चंद्र दिवाकरौ॥<br>
ततः किंचित्स नोवाच स्नातुं तीर्थमथाययौ ॥5.1.27.१०॥ <br>
शिष्यैस्तु सहितो विप्रो महाकालवनेऽविशत् ॥ <br>
शिष्यैः सह प्रविष्टौ द्वौ तदा तौ रामकेशवौ।११॥ <br>
वन्दमानौ महाकालं स तं केशवमव्रवीत्॥<br>
त्वया नाथेन देवानां मानुष्यत्वे हि तिष्ठता ॥ १२॥ <br>
सुखमासीच्च साधूनामज्ञानानां च सर्वदा ॥ <br>
जने पीडाकरा ये तु सदा वा बलदर्पिताः ॥१३॥ <br>
युवाभ्यां ते हताः सर्वे कंसप्रमुखतो नृपाः ।<br>
मुनिसिद्धसुरादीनां स्थितिः कार्या त्वयाऽनघ ॥१४॥<br>
करिष्यामि तमित्युक्त्वा स नमस्य ततो ययौ ॥ <br>
दृष्ट्वा सांदीपनिं शिष्या ऊचुरेवं दिनेदिने ॥ १५ ॥ <br>
कस्य न श्रद्दधे तेषां वचस्त्वत्यद्भुतं यतः ॥ <br>
स्वयं ययौ ततो द्रष्टुमाश्चर्यं शिष्यभाषितम् ॥ १६ ॥ <br>
ततस्तत्रोत्थितः शब्दः संश्लेषे च तथा तयोः॥ <br>
तावागतौ गृहं तत्र गुरुर्वचनमब्रवीत् ॥ १७ ॥ <br>
न वै ज्ञातौ मया वीरौ यदुवृष्णिकुलोद्भवौ ॥ <br>
ततः सांदीपनिं कृष्णः कृतकृत्योऽब्रवीद्वचः ॥ १८ ॥ <br>
गुर्वर्थं किं ददामीति सह रामेण हर्षितः ॥ <br>
तच्छुत्वा वचनं हृद्यं गुरुः प्रोवाच हर्षितः ॥ १९ ॥ <br>
पुत्रमिच्छाम्यहं त्वत्तो यो मृतो लवणांभसि ॥ <br>
पुत्र एको हि मे जातः स चापि तिमिना हृतः ॥ 5.1.27.२० ॥ <br>
प्रभासे तीर्थयात्रायां त्वमेव तमिहानय ॥ <br>
तथेति चाब्रवीत्कृष्णो रामस्यानुमते गतः ॥ २१ ॥ <br>
तं समुद्र उवाचेदं दैत्यः पंचजनो महान्॥ <br>
तिमि रूपेण तं बालं ग्रस्तवान्मयि संस्थितः ॥ २२ ॥ <br>
ततः पंचजनं हत्वा ग्राहरूपं महाबलम् ॥ <br>
तन्मध्यस्थं च जग्राह शंखं ग्रस्तो हि यः पुरा ॥ २३ ॥ <br>
जलेश्वरगृहात्तेन ग्राहेणातीव लीलया ॥ <br>
तस्योदरे यदा बालं नाप्तवांस्तु जनार्दनः ॥ २४ ॥ <br>
यमालयगतं मत्वा तदा वरुणमब्रवीत् ॥<br>
भगवान्यादसामीश रथो मे दीयतां महान्॥२५॥ <br>
पुराजिरे हता दैत्या दानवा बलदर्पिताः॥ <br>
मया येन रथेनाद्य मह्यं स दीयतां रथः॥२६॥ <br>
न्यासभूतो रथो यस्ते विधृतो निहतारिणा॥ <br>
मया धर्मं पुरस्कृ्त्य स दीयतामपांपते॥२७॥ <br>
येनाहवे प्रेतराजं जित्वा पश्यामि बालकम्॥ <br>
एतच्छ्रुत्वा प्रहृष्टात्मा ज्ञात्वा कार्यार्थिनं हरिम् ॥ <br>
ददौ तं रथमक्षोभ्यं रणे तस्मै सुरासुरैः ॥ २८ ॥ <br>
ततो हरिः समालोक्य रथं रत्नपरिष्कृतम् ॥ <br>
द्वीपिचर्मपरीधानं वैयाघ्रपरिवारितम् ॥ २९ ॥ <br>
नाना चित्रविचित्रांगं गरुडध्वजराजितम् ॥ <br>
संयुक्तं शैब्यसुग्रीवपुष्पदंतबलाहकैः ॥ 5.1.27.३० ॥ <br>
अजेयं देवदेवेंद्रदानवासुरराक्षसैः ॥ <br>
अनेकायुधसंपूर्णं मणिविद्रुमभूषितम् ॥३१॥ <br>
सहस्रसूर्यप्रतिमं चारुवक्त्रचतुर्युगम्॥ <br>
किंकिणीशतशोभाढ्यं घंटाचामरचं द्रिकम् ॥ ३२ ॥ <br>
संवर्ताकारविषमं खगेंद्रवरकेतनम् ॥ <br>
दृष्ट्वा कृष्णः सरामस्तु मुमुदे वीतविस्मयात् ॥ ३३ ॥ <br>
प्रदक्षिणमुपाकृत्य देवताभ्यः प्रणम्य च ॥ <br>
आरुरोह रथं विष्णुर्विमानं साग्रयोजनम् ॥ ३४ ॥ <br>
ततो जगाम त्वरितो जनार्दनो जगन्निवासो यमलोकमाश्रिताम् ॥ <br>
दिशं सहस्रैः किरणै र्वृतां पुरीं दध्मौ च शंखं परिगृह्य चाच्युतः ॥ ३५ ॥ <br>
तत्र प्रध्यापयामास शंखं शार्ङ्गधनुर्धरः ॥ <br>
तेन शब्देन वित्रस्ताः कृतांतालयवासिनः ॥। ३६ ॥ <br>
नरकांतर्गता मर्त्याः पापाचारपरायणाः ॥ <br>
सुखमापुः प्रसन्नाश्च वह्नयः कृष्णदर्शनात् ॥ ३७॥ <br>
शस्त्राणि कुंठतां प्रापुर्यंत्राणि विविधानि च ॥ <br>
विदीर्णानि तदा चासुर्देवदेवस्य दर्शनात् ॥ ३८ ॥ <br>
असिपत्रवनंनाम शीर्णपर्णमजायत ॥ <br>
रौरवनाम नरकमभैरवमभूत्तदा ॥ ३९ ॥ <br>
अभैरवं भैरवाख्यं कुंभीपाकमवाचिकम् ॥ <br>
शृंगाटं शृंगसदृशं लोहसूच्यप्यसूचिका ॥ 5.1.27.४० ॥ <br>
दुस्तरा सुतरा जाता नदी वैतरणी नृणाम् ॥ <br>
नरकांते तदा जाते गते विश्वेश्वरे विभौ । ४१ ॥ <br>
पापक्षयात्ततः सर्वे ते मुक्ता नारका नराः ॥ <br>
पदमव्ययमासाद्य दृष्ट्वा विष्णुं तमोऽपहम् ॥ ४२ ॥ <br>
विमानेषु सहस्रेषु ह्यारूढास्ते समंततः ॥ <br>
समीक्ष्य पुंडरीकाक्षं मुक्तास्ते सर्वपातकात् ॥ ४३ ॥ <br>
ततः शून्यं मुने जातं सर्वं निरयमंडलम् ॥ <br>
दर्शनात्तस्य देवस्य विष्णोर्विश्वस्वरूपिणः ॥ ४४ ॥ <br>
ततो दूताः कृतांतस्य कृष्णं च युद्धकारिणम् ॥ <br>
वारयामासुरत्युग्रा विशंतं नरकान्प्रति ॥ ४५ ॥ ॥ <br>
॥ किंकरा ऊचुः ॥ ॥ <br>
मा वीरानेन मार्गेण रथमानय मानवन् ॥ <br>
प्रयांत्यधोगतिं पापात्परस्त्रीस्वापहारकाः ॥ ४६ ॥ <br>
यमादिष्टा नराः पापा येऽमोच्या वर्षकोटिभिः ॥ <br>
दृष्ट्वा त एव सद्यस्त्वां गताः स्वर्गमपावृताः ॥ ४७ ॥ <br>
एतच्छ्रुत्वा वचस्तेषां कृपया पीडितो भृशम् ॥<br>
पुनः प्रोवाच मधुहा मोक्षायाहमुपागतः ॥ ४८ ॥ <br>
सर्वेषां स्वर्गदाताहं यमलोकनिवारकः ॥ <br>
अंजसा यमराड्दूता यमायाख्यात मे वचः ॥ ४९ ॥ <br>
एतच्छ्रुत्वा वचो दूताः सत्वरा यममागताः ॥ <br>
सर्वमाचक्षिरे वृत्तं यथा नारकमोक्षणम् ॥ 5.1.27.५० ॥ <br>
ततो यमो रुषाविष्टः प्राह तान्यमकिंकरान् ॥ <br>
यः कश्चिदागतो मर्त्यो मर्यादाभेदकृन्नरः ॥ ५१ ॥ <br>
तं गत्वा वारयध्वं वै गृहीत्वानीयतामिति ॥ <br>
अयं नरांतको यातु किंकरः सह किंकरैः ॥ ५२ ॥ <br>
एवमुक्तो यमेनाथ किंकरः स नरांतकः ॥ <br>
गत्वा तं वारयामास वाग्भिरुग्राभिरच्युतम् ॥ ५३ ॥ <br>
यदा न वारितस्तस्थौ तदा क्रुद्धो नरांतकः ॥ <br>
तदा शरैरतीवोग्रैस्ताडितस्तेन केशवः ॥ ५४ ॥ <br>
बलदेवोपि समरे ताडितो विविधैः शरैः ॥ <br>
तावुभौ ताडितौ घोरैः समंताद्यमकिंकरैः ॥ ५५ ॥ <br>
आदाय धनुषी दिव्ये जघ्नतुर्यमकिंकरान्॥ <br>
बाणैरनेकसाहस्रैः क्रुद्धौ रामजनादर्नौ ॥ ५६ ॥ <br>
नरांतकोऽपि समरे बलेन बलिनार्दितः ॥ <br>
पपात गदया भिन्नो मूर्ध्नि निर्यातलोचनः ॥ ५७ ॥ <br>
ततो नरांतके वीरे पतिते यमकिंकरे ॥ <br>
किंकराणामभूत्सैन्यमार्तं रणपराङ्मुखम् ॥ ५८ ॥ <br>
रामकृष्णाभ्यां ते दूता हन्यमाना भयातुराः ॥ <br>
यमाय कथयामासुर्नरांतकस्तु पातितः ॥ ५९ ॥ <br>
ततो यमो ययौ क्रुद्धः समंतात्किंकरैर्वृतः ॥ <br>
प्राह ततो यमः क्रुद्धो नो जितोहं पुरा परैः  ॥5.1.27.६० ॥ <br>
ततो वादित्रनिर्घोषैस्तुमुलानकगोमुखैः ॥ <br>
नानाडमरुकैश्चैव चित्रगुप्तैश्च गच्छति ॥ ६१ ॥ <br>
देवा विद्याधराः सिद्धा दृष्ट्वा यांतं महाबलम् ॥ <br>
कृतांतस्य रणेऽक्षोभ्यं कामपालं जगत्पतिम् ॥ ६२ ॥ <br>
ततस्ते किंकराः सर्वे चित्रगुप्तेन नोदिताः॥ <br>
रथमावृत्य बाणौघैः प्रविव्यधुः समंततः ॥ ६३ ॥ <br>
बलं च केशवं संख्ये जघ्नतुस्तावुभावपि ॥ <br>
रणे च विविधैर्बाणैश्चित्रगुप्तस्य पश्यतः ॥ ६४ ॥ <br>
विदार्य च सहस्राणि किंकराणां समंततः ॥ <br>
कृतांतानीकिनीमध्ये कृतांत इव केशवः ॥ <br>
चचार रणदुर्धर्षः कामपालेन पालितः ॥ ६५ ॥ <br>
ततश्चित्रगुप्तो रणे किंकराद्यं विदीर्णं निरीक्ष्यार्तनादं चकार ॥ ६६ ॥ <br>
शरैः पंचभिः कृष्णमायांतमाजौ जघानाष्टभिर्वक्त्रदेशे स भिन्नः ॥ <br>
शरार्तो रथोपस्थ आसीत्तदार्तस्तमालोक्य भिन्नं रणे नष्टसंज्ञम् ॥ ६७ ॥ <br>
रथं स्वं समादाय यातः कृतांतस्ततश्चित्रगुप्ते शरार्ते प्रसुप्ते ॥ <br>
रणे कीर्तिलुप्ते भयक्षोभयुक्तः स्वसैन्यैश्च युक्तो भयार्तो निषण्णः ॥ ६८ ॥ <br>
प्रधानाश्च भग्ना विचित्राश्च भग्रास्ततश्चित्रगुप्तं निशम्याथ भग्नम् ॥ <br>
स कालस्तमायांतमालोक्य दूराद्वरसैन्यमादाय देवारि शत्रुम् ॥ ६९ ॥ <br>
विनाशाय युध्यद्युगांते प्रजानां यथा वाडवो ज्वालवृद्धः प्रवृत्तः ॥ <br>
तमायांतमालोक्य कालं करालं शरैरावृणोदंतकं कालकल्पैः ॥ 5.1.27.७० ॥ <br>
स कालः करालं समादाय दंडं मुमोचाच्युते पश्यतां देवतानाम् ॥ <br>
ततः कालदंडः प्रजानां विनाशो हरेः संनिकाशं समभ्याजगाम ॥ ७१ ॥ <br>
ततो देवगंधर्वयक्षा मुनींद्राः परं विस्मयं प्रापुरावीक्ष्य रामम् ॥ <br>
ज्वलंतं च जग्राह कालस्य दंडं स रामो वरलीलयाऽनंतमूर्तिः ॥ ७२ ॥<br>
गृहीते बलेनाहवे कालदंडे मोक्तुकामे पुनः कालनाशाय वै। <br>
तूर्णमभ्येत्य तत्रांतरे रणे वारयामास कृष्णं तदा॥७३॥ <br>
मा मुंचेत्यब्रवीद्वेधाः कालं कालायुधं बल॥ <br>
त्वया बलवता वीर चराचरधरा धरा॥७४॥ <br>
धार्यते शिरसा देव संसारे नास्ति ते समः ॥ <br>
त्वया विश्वपतिर्विष्णुरुत्संगेन सदोह्यते॥<br>
कोऽन्योस्ति त्वत्समो राम यो जगद्दहने क्षमः ॥  <br>
जगत्स्रष्टा जगद्गोप्ता जगद्धर्ता जगत्पतिः ॥७६॥ <br>
पाल्यते यत्त्वया सोपि विष्णुर्विश्वैकनायकः ॥ <br>
कस्ते स्तुतिकरोऽस्तीह को गुणान्वक्तुमर्हति ॥ ७७ ॥ <br>
ततो वयं त्वदंकस्थविष्णुनाभिभवा यतः ॥ <br>
इत्युक्त्वा बलदेवं च वासुदेवं पुनर्वचः ॥ ७८ ॥ <br>
उवाच चतुरास्यस्तु स्तुतिश्च वृतः सुरैः ॥ <br>
कृष्णकृष्ण करालस्य कालस्यास्य कृपां कुरु ॥ ७९ ॥ <br>
यतो भवंतमायांतं विष्णुं विश्वैकनायकम् ॥ <br>
वेत्ति नायं जगन्नाथं नरकार्णवतारकम् ॥ 5.1.27.८० ॥ <br>
त्वया वै भगवन्पूर्वं यमः संस्थापितः पदे ॥ <br>
नृणां दुष्कृतकर्तॄणां नरकाय यमः प्रभो ॥ ८१ ॥ <br>
तस्मादस्य जगन्नाथ क्षम्यतां पुरुषोत्तम ॥ <br>
विभो कृपां कुरुष्वास्य ब्रूहि यत्ते विवक्षितम् ॥ ८२ ॥ <br>
एतच्छुत्वाऽब्रवीत्कृष्णो धातः शृणु गुरोर्मम ॥ <br>
सांदीपनेः समानीतः सुतस्तेनागताविह ॥ ८३ ॥ <br>
समर्प्यतां गुरुश्रेष्ठ श्रेष्ठाय गुरुदक्षिणा ॥ <br>
आवाभ्यां वै प्रतिज्ञातो तस्मात्सा पाल्यतां विभो ॥ ८४ ॥ <br>
एतत्पितामहः श्रुत्वा यमं समरनिर्जितम् ॥ <br>
समाहूयाब्रवीद्विष्णुर्यद्ब्रवीति कुरुष्व तत् ॥ ८५ ॥ <br>
तच्छ्रुत्वा धर्मराजस्तु विरंचिमिदमब्रवीत् ॥ <br>
भगवन्विश्वकृल्लोके नैष मार्गस्त्वया कृतः ॥ ८६ ॥ <br>
यमलोकमनुप्राप्य कायहीनः शरीरवान् ॥ <br>
यत्कायरहितो याति नैतदत्र प्रपद्यते ॥ ८७ ॥ <br>
तच्छुत्वा हि पुनर्ब्रह्मा विश्वस्यास्य विभुः स्वयम् ॥ <br>
विश्वकृद्विश्वहद्यस्माद्यदिच्छति करोतु तत् ॥ ८८ ॥ <br>
तस्मादर्पय पुत्रं त्वं मुनेः सांदीपनेश्च यः ॥ <br>
नरके यं पुनः कृत्वा तं चानय महामते ॥ ८९ ॥ <br>
तच्छुत्वा धर्मराजस्तु पुत्रं सांदीपनेस्तथा ॥ <br>
ससर्ज बाल रूपं च तदात्मानं तदुद्भवम् ॥ 5.1.27.९० ॥ <br>
अर्पयामास कृष्णस्य बालं रूपसमन्वितम् ॥ <br>
स सर्वदेवतानां च तदद्भुतमिवाभवत् ॥ ९१ ॥ <br>
ततः प्राप्य गुरोः पुत्रं प्रभुः प्रीतः प्रजापतिम् ॥ <br>
प्राह प्राप्तो मया ब्रह्मन्स्वरूपो द्विजदारकः ॥ ९२ ॥ <br>
॥ श्रीकृष्ण उवाच ॥ ॥ <br>
अद्यप्रभृति लोकेश देशे मच्चरणां किते ॥ <br>
अवंत्यामंकपादाख्ये मृता नेक्षंति ते यमम् ॥ ९३ ॥ <br>
महाकालपुरे देवमाद्यं वै पुरुषोत्तमम् ॥ <br>
विश्वरूपं च गोविंदं शंखोद्धारं च केश वम् ॥ ९४ ॥ <br>
ये पश्यंति कुशस्थल्यामेतेषां मूर्तिपंचकम् ॥ <br>
ते नरा न गमिष्यंति विरंचे निरयं क्वचित् ॥ ९५ ॥ <br>
तथैवागमनादत्र मम रामस्य ना रकाः ॥ <br>
विमुक्तास्ते त्वघाद्घोरात्प्राप्नुवंत्वखिला दिवम् ॥ ९६ ॥ <br>
इत्युक्ते वचने वेधाः प्रोवाच प्रीतिमान्हरिम् ॥ <br>
यत्त्वयोक्तं वचः कृष्ण तदस्तु सकलं सदा ॥ ९७ ॥ <br>
ये च त्वामादिपुरुषं प्रथमं पुरुषोत्तमम् ॥ <br>
प्रणम्य पश्चाद्रक्ष्यंति स्नात्वा शिवसरस्यपि ॥ ९८ ॥ <br>
अधोज्वालं महाकालं सोऽश्वमेधफलं लभेत् ॥ <br>
एवमुक्तो हरिः पुत्रमादाय बलिना सह ॥ ९९ ॥ <br>
संमान्य वेधसं कालं समारोहद्रथं ततः ॥ <br>
शंखमापूरयामास कृतकार्यो जनार्दनः ॥ 5.1.27.१०० ॥ <br>
मोक्षाय निरयस्थानां नृणां वै पापकर्मणाम् ॥ <br>
ततस्ते शंखशब्देन स्मरणेनाच्युतस्य च ॥ १ ॥ <br>
दिव्यान्विमानानारुह्य दिवमेवाखिला गताः ॥ <br>
शून्यं तन्मंडलं जातं नारायणसमागमे ॥ २ ॥ <br>
कालोऽपि दंडमासाद्य बलदेवात्पुनः पुरम् ॥ <br>
प्रविवेश ततो धाता तत्रैवांतरधीयत ॥ ३ ॥ <br>
कृष्णोपि बलवान्धीरः प्राप्त उज्जयिनीं पुरीम् ॥ <br>
बलदेवसहायस्तु सत्वरेणाशुगामिना ॥ ४ ॥ <br>
ततः सांदीपनेः पुत्रमर्पयामास केशिहा ॥ <br>
गुरवे यत्प्रतिज्ञातं स तस्मादनृणोऽभवत् ॥ ५ ॥ <br>
एवं सांदीपनिः पुत्रं दृष्ट्वा च पुनरागतम् ॥ <br>
नागरास्तत्र राजा च विस्मयं परमं ययुः ॥ ६ ॥ <br>
तौ वीरावर्चयामासुर्मत्वा देवोत्तमोत्तमौ ॥ <br>
सांदीपनिरुवाचेदं तौ च रामजनार्दनौ ॥ ७ ॥ <br>
इह स्थास्यति वां कीर्तिर्यावदाभूतसंप्लवम् ॥ <br>
स्थाने मदीय एतस्मिंस्तिष्ठंतौ यदुनंदनौ ॥८॥ <br>
न विज्ञातौ मया वीरौ यदुवृष्णिकुलोद्भवौ ॥ <br>
नरनारायणौ देवौ देवकार्यार्थमागतौ ॥९॥ <br>
नाल्पमृत्युर्भवेत्तस्य न व्याधिर्न च दुर्गतिः ॥ <br>
प्राप्य ह्यत्र च यः स्नाति स्वर्गलोके स मोदते ॥5.1.27.११०॥ <br>
शंखिनं विश्वरूपं च गोविदं चक्रिणं तथा ॥ <br>
चत्वारि विष्णुक्षेत्राणि अंकपादस्तु पंचमः ॥ ११ ॥ <br>
एषां यात्रां प्रवक्ष्यामि यथा कार्या मनीषिभिः ॥ <br>
मंदाकिन्यां कृतस्नानो दृष्ट्वा रामजनार्दनौ ॥ १२ ॥ <br>
शंखोद्धारे ततः स्नात्वा प्रपश्येद्बलकेशवौ ॥ <br>
स्नानं कृत्वा ततः कुंडे गोविंदं च समर्चयेत ॥ १३ ॥ <br>
चक्रिणं च ततो दृष्ट्वा देवदेवं च शंखिनम् ॥ <br>
अंकपादौ ततो दृष्ट्वा विश्वरूपं ततो व्रजेत् ॥ १४ ॥ <br>
तस्याग्रतः करीकुंडे स्नानं कृत्वा यथाविधि ॥ <br>
पुनस्तेन प्रकारेण प्रपश्येद्बलकेशवौ ॥ १५ ॥ <br>
स्नानं कृत्वा ततः कुंडे गोविंदं च समर्चयेत् ॥ <br>
तथैव चक्रिहलिनौ दृष्ट्वा तं केशवं व्रजेत् ॥ १६ ॥ <br>
शिप्रांभसि नरः स्नात्वा भक्त्या संपूज्य केशवम् ॥ <br>
परावृत्यांकपादे तु तां रात्रिं गमयेच्छुचिः ॥ १७ ॥ <br>
प्रातर्वै भोजयेत्तत्र पंच विप्रांश्च सुव्रतान् ॥ <br>
गोदक्षिणां शंखिने तु विश्वरूपाय वै हयम् ॥ १८ ॥ <br>
गोविंदाय गजं दद्यात्सर्वं दद्याच्च केशवे ॥ <br>
उपोष्य द्वादशीं विप्र योंऽकपादं समर्चयेत् ॥ १९ ॥ <br>
गंधपुष्पैश्च धूपैश्च नैवेद्यैर्विविधैस्तथा ॥ <br>
श्राद्धं यः कुरुते सर्वं तस्य पुण्यफलं शृणु ॥ 5.1.27.१२० ॥ <br>
कुलानां शतमुद्धृत्य विमानैः सर्वकामिकैः ॥ <br>
गीतनृत्यादिभोगैश्च वैकुंठे सुचिरं वसेत् ॥ २१ ॥ <br>
पुनर्लोक मिमं प्राप्य पवित्रे जायते कुले ॥ <br>
प्राप्नोत्यनंतसंतानं विष्णुलोकं पुनर्व्रजेत् ॥१२२॥ <br>
इति श्रीस्कांदे महापुराण एकाशीतिसाहस्र्यां संहितायां पंचम आवंत्सयखण्डेऽवंतीक्षेत्रमाहात्म्येंऽकपादमाहात्म्यवर्णनं नाम सप्तविंशोऽध्यायः ॥२७॥ ॥ छ ॥ <br>
<br>
</span>
