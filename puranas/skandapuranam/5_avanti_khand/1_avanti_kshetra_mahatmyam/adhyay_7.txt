<span style="font-size: 14pt; line-height: 175%"><br>
।। व्यास उवाच ।। ।। <br>
भगवन्केन विधिना महाकालवने नरैः ।। <br>
रुद्रलोकमभीप्सद्भिर्वस्तव्यं क्षेत्रवासिभिः ।।१ ।। <br>
किं मनुष्यैरुत स्त्रीभिः सिद्ध्यर्थं ह्याश्रमान्वितैः।। <br>
वसद्भिः किमनुष्ठेयमेतत्सर्वं ब्रवीहि नः ।। २ ।। <br>
नरैः स्त्रीभिश्च वस्तव्यं वर्णैश्चाश्रमवासिभिः ।। <br>
स्वधर्माचारनिरतैर्दंभमोहविवर्जितैः ।। ३ ।। <br>
कर्मणा मनसा वाचा रुद्रभक्तैर्यतेन्द्रियैः ।। <br>
अनुश्रुतिभिरक्षुद्रैः सर्वभूत हिते रतैः ।। <br>
किं कुर्वाणैर्नरैः कर्म रुद्रभक्तिं ब्रवीहि नः ।। ४ ।। <br>
।। सनत्कुमार उवाच ।। ।। <br>
त्रिविधा कथिता ह्यत्र मनोवाक्कायसंभवा ।। <br>
लौकिकी वैदिकी चान्या भवेदाध्यात्मिकी तथा ।। ५ ।। <br>
ध्यानधारणया बुद्ध्या रुद्राणां स्मरणं हि तत् ।। <br>
रुद्रभक्तिकरी चैषा मानसी भक्तिरु च्यते ।। ६ ।। <br>
व्रतोपवासनियमैर्यतेद्रियनिरोधिभिः ।। <br>
कायिका भक्ती रुद्रस्य ज्ञानध्यानस्य धर्मिणाम् ।। ७ ।। <br>
गोघृतक्षीरदधिभिर्गंधरक्तकुशो दकैः ।। <br>
गन्धमाल्यैश्च विविधैर्धातुभिश्चोपपादिता ।। ८ ।। <br>
घृतगुग्गुलधूपैश्च कृष्णागरुसुगंधिभिः ।। <br>
भूषणैर्हेमरत्नानां चित्राभिः स्रग्भिरेव च ।। ९ ।। <br>
वासप्रविसरास्तोत्रैः पताकाव्यजनोच्छ्रितैः ।। <br>
नृत्यवादित्रगीतैश्च सर्वप्रत्युपहारकैः ।। 5.1.7.१० ।। <br>
भक्ष्यभोज्यानुपानैश्च यावत्पूजाक्षतैर्नरैः ।। <br>
महेश्वरं पुरस्कृत्य भक्तिः सा लौकिकी मता ।। ११ ।। <br>
वेदमन्त्रहविर्यागैर्या क्रिया वैदिकी मता ।। १२ ।। <br>
दर्शे च पूर्णमास्यां वा कर्तव्यं चाग्निहोत्रकम् ।।। <br>
प्राशनं दक्षिणादानं पुरोडाशश्च सत्क्रिया ।। १३ ।। <br>
इष्टवृत्तिः सोमपानं याज्ञिकं सर्वकर्म च।। <br>
ऋग्यजुःसामजाप्यानि संहिताध्ययनानि च ।।१४।।। <br>
क्रियते रुद्रमुद्दिश्य सा भक्तिर्वैदिकी स्मृता ।। <br>
अग्निभूम्यनिलाकाशनिशाकरदिवाकरान् ।। १५ ।। <br>
समुद्दिश्य कृतं कर्म तत्सर्वं दैविकं भवेत् ।।। <br>
आध्यात्मिकी तु द्विविधा रुद्रभक्तिः स्थिता मुने ।। १६ ।। <br>
सांख्याख्या यौगिकी चान्या विभागं तत्र मे शृणु ।। <br>
चतुर्विंशतितत्त्वानि प्रधानादीनि संख्यया ।। १७ ।। <br>
अचेतनानि योज्यानि पुरुषः पञ्चविंशकः ।। <br>
चेतनः पुरुषो भोक्ता न कार्यं तस्य कर्मणः ।। १८ ।। <br>
रुद्रः षड्विंशकः कर्ता सर्वज्ञश्चेतनः प्रभुः ।। <br>
अजन्मा नित्यमव्यक्तमधिष्ठाता प्रयोजकः ।। १९ ।। <br>
पुरुषो नित्यव्यक्तः स्यात्कारणं च महेश्वरः ।। <br>
तत्त्वसर्गं भवेत्सर्गं भूतसर्गं च तत्त्वतः ।। 5.1.7.२० ।। <br>
संख्यया परिसर्गाय प्रधानं च गुणात्मकम् ।। <br>
साधर्म्यमात्मनैश्वर्यं प्रधानं वै विधर्मि च ।।२१ ।। <br>
कारणं तच्च रुद्रस्य काम्य त्वमिदमुच्यते ।। <br>
सर्वत्र कर्तृता रुद्रे पुरुषे चाप्यकर्तृता ।। २२ ।। <br>
अचैतन्यं प्रधाने च तच्च तत्त्वमिदं स्मृतम् ।। <br>
तत्त्वांतरेण मुच्यंते कार्यं कारणमेव च ।। २३ ।। <br>
प्रयोजने च वैजात्यं ज्ञात्वा तत्त्वमसंख्यया ।। <br>
संख्यास्तीत्युच्यते प्राज्ञै रुद्रतत्त्वार्थचिंतकैः ।। २४ ।। <br>
इति तस्य तत्त्वभावं तत्त्वसंख्या च तत्त्वतः ।। <br>
रुद्रतत्त्वाधिकं चापि ज्ञानतत्त्वं विदुर्बुधाः ।। २५ ।। <br>
सांख्ये कृता भक्तिरेषा सद्भिराध्यात्मिकी मता ।। <br>
योगिनामपि मे भक्त्या शृणु भक्तिं महासुर ।। २६ ।। <br>
प्राणायामपरो नित्यं ध्यायते नियतेंद्रियः ।। <br>
धारणां हृदये धृत्वा ध्यायते यो महेश्वरम् ।। २७ ।। <br>
हृत्कञ्जकर्णिकासीनं पञ्चवक्त्रं त्रिलोचनम् ।। <br>
शशांकज्योतिजठरं व्यालवृत्तकटीतटम् ।। २८ ।। <br>
श्वेतं दशभुजं भद्रं वरदाभयहस्तकम् ।। <br>
योगजा मानसी व्यास रुद्रभक्तिः परा स्मृता ।। २९ ।। <br>
य एव भक्तिमान्रुद्रे रुद्रभक्तः स उच्यते ।। <br>
विधिं तु शृणु मे व्यास यः स्मृतः क्षेत्रवासिनाम् ।। 5.1.7.३० ।। <br>
स्वयं रुद्रेण विहितो ब्रह्मादीनां समागमे ।। <br>
कथितो विस्तरात्पूर्वं सर्वेषां तत्र सन्निधौ ।।३१।। <br>
निर्ममा निरहंकारा निःसंगा निष्परिग्रहाः ।। <br>
बंधुवर्गेण निः स्नेहाः समलोष्टाश्मकांचनाः ।। ३२ ।। <br>
भूतानां कर्मभिर्नित्यं त्रिविधैरभयप्रदाः ।। <br>
सांख्ययोगविधिज्ञाश्च धर्मज्ञाश्छिन्नसंशयाः ।। ३३ ।। <br>
यजंतो विवि धैर्यज्ञैर्ये विप्राः क्षेत्रवासिनः ।। <br>
महाकालवने तेषां मृतानां यत्फलं शृणु ।। ३४ ।। <br>
व्रजंत्येव सुदुष्प्राप्यं ब्रह्मसायुज्यमक्षयम् ।। <br>
संप्राप्य न पुन र्जन्म लभंते मोक्षमव्ययम् ।। ३५ ।। <br>
पुनरावर्तनं हित्वा विधिं माहेश्वरं स्थिताः ।। <br>
पुनरावृत्तिरन्येषां प्रपंचाश्रमवासिनाम् ।। ३६  ।। <br>
गार्हस्थ्यं विधिमासाद्य षट्कर्मनिरताः सदा ।। <br>
जुह्वते विधिना सम्यङ्मंत्रस्तोत्रैर्नियंत्रिताः ।। ३७ ।। <br>
अधिकं फलमायांति सर्वदुःखविवर्जिताः ।। <br>
सर्व  लोकेषु चान्यत्र गतिस्तस्य न हन्यते ।। ३८ ।। <br>
दिव्येनैश्वर्ययोगेन स्वारूढः स्वपरिग्रहः ।। <br>
बहुसूर्यप्रकाशेन विमानेन सुवर्चसा ।। ३९ ।। <br>
वृतः स्त्रीणां सहस्रैश्च स्वच्छंदगमनालयः ।। <br>
विचरत्यविचार्यैव सर्वलोकान्दिवौकसाम् ।। 5.1.7.४० ।। <br>
स्पृहणीयतमः पुंसां सर्ववर्णोत्तमो धनी ।। <br>
स्वर्गाच्च्युतः प्रजायेत कुले महति रूपवान् ।। ४१ ।। <br>
धर्मज्ञो रुद्रभक्तश्च सर्वविद्यार्थपारगः ।। <br>
तथैव ब्रह्मचर्येण गुरुशुश्रूषणेन च ।। ४२ ।। <br>
वेदाध्ययनसंयुक्तो च भैक्षवृत्तिर्जितेंद्रियः ।। <br>
नित्यं सत्यव्रते युक्तः स्वधर्मे च प्रमोदवान् ।। ४३ ।। <br>
मृतः काले समृद्धेन सर्वभोगावलंबिना ।। <br>
सूर्येणेव द्वितीयेन विमानेन विचारितः ।। ४४ ।। <br>
गुह्यकोनाम रुद्रस्य गणः परमसंमतः ।। <br>
अप्रमेयबलैश्वर्यो देवदानवपूजितः ।। ४५ ।। <br>
तेषां च समतां याति तुल्यैश्वर्यसम न्वितः ।। <br>
देवदानवमर्त्येषु स च पूज्यतमो भवेत। ।। ४६ ।। <br>
वर्षकोटिसहस्राणि वर्षकोटिशतानि च ।। <br>
ऐवमैश्वर्यसंयुक्तो रुद्रलोके महीयते ।। ४७ ।। <br>
वसित्वासौ विभूत्या वै यदा च च्यवते नरः ।। <br>
रुद्रलोकाच्च्युतो भूमौ वसते नात्र संशयः ।। ४८ ।। <br>
महाकालवने क्षेत्रे ब्रह्मचर्याश्रमे स्थितः ।।। <br>
महेश्वरपरो नित्यं वसेद्वाऽथ म्रियेत वा ।। ४९ ।। <br>
मृतोऽसौ याति दिव्ये वै विमाने सूर्यवर्चसि ।। <br>
पूर्णचंद्रप्रकाशो वै शशिवत्प्रियदर्शनः ।। 5.1.7.५० ।। <br>
रुद्रलोकं समासाद्य गुह्यकैः सह मोदते ।। <br>
ऐश्वर्यं च महद्भुंक्ते सर्वस्य जगतः प्रभुः ।। ५१ ।। <br>
भुक्त्वा युगसहस्राणि रुद्रलोके महीयते ।। <br>
प्रच्युतस्तु पुनस्तस्माद्रुद्रलोकात्क्रमेण तु ।। ५२ ।। <br>
नित्यं प्रमुदितस्तत्र भुक्त्वा लोकमनामयम् ।। <br>
द्विजानां साधने नित्यं कुले महति जायते ।। ५३ ।।।  <br>
मानवेषु च धर्मेषु वसेद्भूयांश्च रूपवान् ।। <br>
स्पृहणीयवपुः स्त्रीणां महाभोगपतिर्भवेत् ।। ५४ ।। <br>
वानप्रस्थसमाचारो वनौषधिविवर्जितः ।। <br>
शीर्णपर्ण समाहारः फलपुष्पांबुभोजनः ।। ५५ ।। <br>
कणाशनोऽश्मकुट्टो वा दंतोलूखलकोऽथ वा ।। <br>
येन केनाप्युपायेन जीर्णवल्कलधारकः ।। ५६ ।। <br>
जटी त्रिषवणस्नायी मुक्तकेशः सुदंडवान् ।। <br>
जलशायी पंचतपा वर्षास्वभ्रावकाशकः ।। ५७ ।। <br>
कीटकंटकपाषाणभूम्यां तु शयनं तथा ।। <br>
स्थानं वीरासनरतः संविभागी दृढबतः ।। ५८ ।। <br>
अरण्यौषधिभोक्ता च सर्वभूताभयप्रदः ।। <br>
नित्यं धर्मपरो मौनी जितक्रोधो जितेंद्रियः ।। ५९ ।। <br>
रुद्रभक्तः क्षेत्रवासी महाकालवने मुनिः ।। <br>
सर्वसंगपरित्यागी स्वारामो विगतस्पृहः ।। 5.1.7.६० ।। <br>
यश्चात्र वसते व्यास शृणु तस्य हि या गतिः ।। <br>
तरुणार्कप्रदीप्तेन वेदिकास्तंभशोभिना ।। ६१ ।। <br>
रुद्रभक्तो विमानेन याति कामप्रचारिणा ।। <br>
विराजमानो नभसि द्वितीय इव चंद्रमाः ।। ६२ ।। <br>
गीतवादित्रशब्देन संवृतोऽप्सरसां गणै ।। <br>
वर्षकोटिशतं साग्रं रुद्रलोके महीयते ।। ६३ ।। <br>
रुद्रलोकाच्च्युतश्चापि विष्णुलोके महीयते ।। <br>
विष्णुलोकात्परिभ्रष्टो ब्रह्मलोकं स गच्छति ।। ६४ ।। <br>
तस्मादपि च्युतः स्थानाद्द्वीपेषु स हि जायते ।। <br>
स्वर्गषु च तथान्येषु भोगान्भुंक्ते यथेच्छया ।। ६५ ।। <br>
भुक्तैश्वर्यो नरस्तेषु मर्त्यामर्त्येषु जायते ।। <br>
राजा वा राजतुल्यो वा जायते धनवान्सुखी ।। <br>
सुरूपः सुभगः कांतः कीर्तिमान्रुद्रभावितः ।। ६६ ।। <br>
ब्राह्मणाः क्षत्रिया वैश्याः शूद्रा वा क्षेत्रवासिनः ।। <br>
स्वधर्मनिरता व्यास स्वभृत्या चारजीविनः ।। ६७ ।। <br>
सर्वात्मना रुद्रभक्ता भूतानुग्रहकारिणः ।। <br>
महाकालवने क्षेत्रे ये वसंति मुमुक्षवः ।। ६८ ।। <br>
मृतास्ते रुद्रभवने विमानैर्यांति शोभनैः ।। <br>
अप्सरोगणसंयुक्तैः कामगैः कामरूपिभिः ।। ६९ ।। <br>
अथवा संविदग्नौ च शरीरं विजुहोति यः ।। <br>
रुद्रध्यायी महासत्त्वः स रुद्र भवने वसेत्।। 5.1.7.७० ।। <br>
रुद्रलोकोऽक्षयस्तेषां शाश्वतो गुह्यकैः सह ।। <br>
सर्वलोकोत्तमो रम्यो भवतीष्टार्थसाधकः ।। ७१ ।। <br>
ये त्यजंति महाकाले प्राणान नशनैर्नराः ।। <br>
तेषामप्यक्षयो व्यास रुद्रलोको महात्मनाम् ।। ७२ ।। <br>
सांख्याः स्तुवंति ते रुद्रं सर्वदुःखविवर्जिताः ।। <br>
सर्वामरयुतं देवं नंदिदेवगणै र्युतम्।। <br>
अनाशकमृताः शूद्रा महाकालवने नराः ।। ७३ ।। <br>
सिंहयुक्तैस्तु ते यांति विमानैरर्कसन्निभैः ।। ७४ ।। <br>
नानावर्णसुवर्णाढ्यैर्हृष्टगंधाधिवा सितैः । <br>
अनौपम्यगुणै रम्यैरप्सरोगीतवादिभिः ।। ७५ ।। <br>
पताकाध्वजविन्यस्तैर्नानाघंटानिनादितैः।। <br>
सुप्रभैर्गुणसंपन्नैर्मयूरवरचारिभिः ।। ७६ ।। <br>
रुद्रलोके नरा धीराः  सर्वे चानशनैर्मृताः ।। <br>
तत्रोषित्वा चिरं कालं भोगान्भुक्त्वा यथेप्सितान् ।। <br>
धनी विप्रकुले भोगी जायते मर्त्यमागतः ।। ७७ ।। <br>
करीषं साधयेद्यस्तु महाकालवने नरः ।। <br>
सर्वभोगविनिर्मुक्तो रुद्रलोकं स गच्छति ।। ७८ ।। <br>
रुद्रलोके वसेत्तावद्यावत्कल्पक्षयो भवेत् ।। ७९ ।। <br>
तत्र भुक्त्वा महाभोगानिह जातो महीपतिः ।। <br>
पृथिव्याः सकलायाश्च रूपवान्सुभगो भवेत् ।। 5.1.7.८० ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्ये महाकालवनवासविधिवर्णनंनाम सप्तमोऽध्यायः ।। ७ ।। छ ।। <br>
<br>
</span>
