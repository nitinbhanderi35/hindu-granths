<span style="font-size: 14pt; line-height: 175%"><br>
॥ सनत्कुमार उवाच ॥ ॥ <br>
शृणु व्यास महाभाग पुरी ह्येषामरावती ॥ <br>
विशाला च समाख्याता सर्वलोकेषु गीयते ॥ १ ॥ <br>
तथाहं संप्रवक्ष्यामि ब्रह्मणा कथितं पुरा ॥ <br>
गुह्याद्गुह्यतरं क्षेत्रं सर्वपापप्रणाशनम् ॥ २ ॥ <br>
उमया सहितो देव एक एवाचरद्वने ॥ <br>
ततो भूतगणाः सर्वे पश्चात्सर्वे सुरासुराः ॥ ३ ॥ <br>
विष्णुर्दशाकृतिर्यत्र देव्यो वै लोकमातरः ॥ <br>
विनायकाश्च वैतालाः कूष्मांडा भैरवादयः ॥ ४ ॥ <br>
कल्पोद्भेदाश्च लिंगाश्च चतुराशीतिसंख्यकाः ॥ <br>
क्षेत्राणि क्षेत्रपालाश्च ऋद्धिः सिद्धिस्तथैव च ॥ ५ ॥ <br>
पितरो लोकपालाश्च सिद्धाः सिद्धिप्रदाश्च ये ॥ <br>
ऋषयश्च महाभागा ऋषिपत्न्योऽमलाशयाः ॥ ६ ॥ <br>
किंनरा देवगन्धर्वा ह्यप्सराश्च वरांगनाः ॥ <br>
मरुद्गणाश्च ये सर्वे साधकानां गणाश्च ये ॥ ७ ॥ <br>
यक्षा गुह्यकसंघाश्च पिशाचोरगराक्षसाः ॥ <br>
स्थावरा जंगमाः सर्वे ध्यानं मानसमाश्रिताः ॥ ८ ॥ <br>
उपासांचक्रिरे तत्र देवदेवमुमापतिम्॥ <br>
तान्दृष्ट्वा सा तदा देवी पार्वती गिरिजा तदा ॥ <br>
उवाच श्लक्ष्णया वाचा शंकरं जगदाश्रयम् ॥ ९ ॥ <br>
॥ पार्वत्युवाच ॥ ॥ <br>
देवदेव जगन्नाथ जगदाधारतत्पर ॥ <br>
पश्य एतान्महाभागान्ध्यायमानांस्तवाश्रितान् ॥5.1.47.१०॥ <br>
नानुपेक्ष्याश्च तान्सर्वान्वातवर्षातपार्दितान् ॥ <br>
कल्पय त्वं महा भाग एतेषामात्मनो हितम्॥११॥ <br>
यथायोग्यं वासनार्थं स्थानं परमशोभनम्॥ <br>
पुरीं कल्पय मे नाथ वासार्थं सर्वकामदाम् ॥१२॥ <br>
एषा मे वासना स्वामिन्भवतां यदि रोचते ॥ <br>
इति श्रुत्वा वचस्तस्याः पार्वत्याः परमेश्वरः ॥ <br>
कल्पयामास पुरीं रम्यां सर्वभूतमनोरमाम् ॥ १३ ॥।<br>
आत्मनोपि हितां पुण्यां शंभुः सर्वात्मना तदा॥ <br>
बहुयोजनविस्तीर्णां दिव्यां दिव्यजनप्रियाम्॥१४॥<br>
&nbsp;दिव्याभिप्रायसंयुक्तां दिव्यस्थानमनोरमाम्॥ <br>
दिव्यसर्वगुणोपेता विशालां विरजां शुभाम् ॥ १५ ॥ <br>
क्रयविक्रयसंपन्नहट्टाट्टालकचत्वराम् ॥ <br>
बहुहर्म्यगृहाकीर्णां सौधपंक्तिविराजिताम् ॥ १६ ॥ <br>
स्फाटिकाभित्तिरचितां वैडूर्यमणिभूमिकाम् ॥ <br>
प्रवालस्तंभप्रवरां हेमाभरणसंभराम् ॥ १७ ॥ <br>
आरक्तमणिदेहल्यां द्वारशाखाभिमंडिताम् ॥ <br>
जांबूनदकपाटाढ्यां वज्रार्गलसुसंस्कृताम् ॥ १८ ॥ <br>
मणिरत्नसमाभूमिद्वाराजिरगृहांतराम् ॥ <br>
घोषजालातिरम्यां च मुक्तादामविलंबिनीम् ॥ १९ ॥ <br>
हेमस्तं भध्वजोपेताः पताकाश्च गृहेगृहे ॥ <br>
कलशाश्च विराजंते मणिहेमाचिता गृहे ॥ 5.1.47.२० ॥ <br>
वापीकूपतडागानि सरांसि विमलानि च ॥ <br>
पद्मकिंजल्कगंधीनि जलयंत्रोपशोभिताम् ॥ २१ ॥ <br>
हंसकारंडवाकीर्णां शिखंडिगणशोभिताम् ॥ <br>
जलयंत्रकृताधारां गृहवापीवनाकराम् ॥ २२ ॥ <br>
क्वचिन्नृत्यंति मयूराः क्वचित्कूजंति कोकिलाः ॥ <br>
भ्रमरावलीढपुष्पाढ्यस्तबका वनराजयः ॥२३॥ <br>
नरनारीगणाकीर्णां वर्णाश्रमनिषेविताम् ॥ <br>
हर्म्यांतरागता नार्यो विलोकनपरा बभुः ॥ २४ ॥ <br>
चंद्रमालाकृतश्रेणीतोरणानीव च शोभते ॥ <br>
एवं व्यास पुरी रम्या आत्मयोगेन वासिता ॥ २५ ॥ <br>
यत्रालकापुरी रम्या कुबेरभवनांकिता ॥ <br>
धवला पुण्यजनैः कीर्णा पक्षिभिश्चोपशोभिता ॥ २६ ॥ <br>
तत्र भोगवती दिव्या वरुणालय उत्तमः ॥ <br>
नागकन्याभिरुग्राभि र्नागपत्नीभिः संकुला ॥ २७ ॥ <br>
संयमनीपुरी श्रेष्ठा धर्मराजेन पालिता ॥ <br>
सदाचारजनैः पूर्णा कृता कृतविचक्षणैः ॥ २८ ॥ <br>
देवतानां पुरी रम्या वासवेनाभिरक्षिता ॥ <br>
पुण्यस्त्रीणां गणाकीर्णा किन्नरोद्गीतमंडिता ॥ २९ ॥ <br>
एवंविधानि रम्याणि पुरा बहुतराणि च ॥ <br>
बहुविस्तीर्णमानानि शुभ्रा ण्यतितराणि च ॥ 5.1.47.३० ॥ <br>
क्वचिद्रंभाकृतद्वारा यवांकुरघटाः शुभाः ॥ <br>
क्वचिद्गायन्ति गन्धर्वाः क्वचिन्नृत्यंति नर्तकाः ॥ ३१ ॥ <br>
क्वचिद्बालाः पठंति स्म वेदाध्ययनका द्विजाः ॥ <br>
क्वचिद्यज्ञान्यजंति स्म यजमानाः सऋत्विजः ॥३२॥ <br>
क्वचिच्चावभृथस्नाताः क्वचिद्दानान्यकुर्वत ॥ <br>
क्वचित्क्वचित्तूपनयनं विवाहाग्निपरिग्रहम् ॥ ३३ ॥ <br>
क्वचिदारामपूर्तं वै क्वचिद्यात्रावधारणम् ॥ <br>
वापीकूपतडागानां तथैव विधिपूर्वकम् ॥ ३४ ॥ <br>
क्वचित्कथाप्रसंगांश्च परिशंसंति वाचकाः ॥ <br>
क्वचिद्गाथाः प्रकुर्वंति कवयः पुर उत्तमे ॥ ३५ ॥ <br>
क्वचिन्मल्ला नियुध्यंते नटा नाट्यपराः क्वचित् ॥ <br>
तडागानि विराजंते मणिसोपानपंक्तिभिः ॥ ३६ ॥ <br>
चंचलाश्चपला बालाः श्यामाः षोडशवार्षिकाः ॥ <br>
वारिहारपरास्तत्र मणिहेमघटोत्कटाः ॥ ३७ ॥ <br>
एवं व्यास पुरी रम्या निर्मिता योगमायया ॥ <br>
शंभुना सर्वपापघ्नी प्रियाप्रियचिकीर्षया ॥३८॥ <br>
विशाला बहुविस्तीर्णा पुण्या पुण्यजनाश्रया ॥ <br>
तस्मात्सर्वेषु कालेषु सर्वलोकेषु गीयते ॥ ३९ ॥ <br>
विशालेति समाख्याता पुरी रम्या सनातनी ॥ <br>
यत्रतत्र स्थितो वापि सर्वावस्थां गतोऽपि वा ॥ 5.1.47.४० ॥ <br>
विशालेति वदेन्नित्यं शिवलोके महीयते ॥ <br>
ईदृशी न पुरीव्यास भुवि ब्रह्मांडगोलके ॥ ४१ ॥ <br>
विशाला सदृशी चान्या भुक्तिमुक्तिप्रदा नृणाम् ॥ <br>
पितॄनुद्दिश्य कुर्वंति श्राद्धं काले नरा यदि ॥ ४२ ॥ <br>
तदक्षयं भवेत्तेषां पितृकल्पे च गीयते ॥ <br>
स्नानदानादिकं यैस्तु विशालायां प्रसंगतः ॥ ४३ ॥ <br>
यत्र कुत्र गतास्ते वै मृता यांति शिवालयम् ॥ <br>
धन्याः पुण्यतमा लोके प्रीतिर्येषां सदाचला ॥ ४४ ॥ <br>
विशालायां फलं शश्वच्छेषः शक्तो न वर्णितुम् ॥ <br>
कथाश्रवणमात्रेण वाच्यमानेन तत्क्षणात् ॥ <br>
महापापोद्भवात्पापान्मुच्यते नात्र संशयः ॥ ४५ ॥ <br>
एवं व्यास पुरी जाता विशाला च कुशस्थली ॥ <br>
प्रतिकल्पा यथा जाता तथा मे शृणु भाषतः ॥ ४६ ॥ <br>
इति श्रीस्कान्दे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्र माहात्म्ये विशालाभिधानकथनंनाम सप्तचत्वारिंशोऽध्यायः ॥ ४७ ॥ <br>
<br>
</span>
