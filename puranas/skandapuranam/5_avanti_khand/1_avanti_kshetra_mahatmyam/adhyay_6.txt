<span style="font-size: 14pt; line-height: 200%"><br>
।। सनत्कुमार उवाच ।। ।। <br>
प्रविश्याथ वनं देवाः सर्वपुष्पोपशोभितम् ।। <br>
इह देवो ऽत्र देवोऽत्र विविशुस्ते दिदृक्षवः ।। १ ।। <br>
अद्भुतस्य वनस्यांते न ते ददृशिरे सुराः ।। <br>
विचिन्वंतो महादेवं देवैर्बहुविलोकितः ।।२।। <br>
तमुवाच स भद्रं वै द्रक्ष्यध्वं न तपो विना ।। <br>
विचिन्वन्तो विरूपाक्षं नैनं पश्यत शंकरम् ।। ३ ।। <br>
स युक्तं हृदये स्मृत्वा ब्रह्मा देवांस्ततोऽब्रवीत् ।। <br>
त्रिविधो दर्शनोपायस्तस्य देवस्य सर्वदा ।। ४ ।। <br>
श्रद्धाज्ञानेन तपसा योगेनैव निगद्यते ।। <br>
सकलं निष्कलं चापि देवाः पश्यंति योगिनः ।। ५ ।। <br>
तपस्विनस्तु सकलं ज्ञानिनो निष्कलं परम् ।। <br>
समुत्पन्नेऽपि विज्ञाने मंदश्रद्धो न पश्यति ।। ६ ।। <br>
भक्त्या परमयोपेताः परं पश्यंति योगिनः ।। <br>
द्रष्टव्यो निर्विकारोऽसौ प्रधानपुरुषेश्वरः ।। ७ ।। <br>
नादीक्षितैरतो देवाः शैवीं दीक्षां प्रपद्यत ।। <br>
कर्मणा मनसा वाचा नित्ययुक्ता महेश्वरे ।। ८ ।। <br>
तपश्चरत भद्रं वो रुद्राराध नतत्पराः ।। <br>
शिवदीक्षां प्रपन्नानां भक्तानां च तपस्विनाम् ।। ९ ।। <br>
सर्वकालं विजानाति दातव्यं दर्शनं मया ।। <br>
ब्रह्मणो वचनं श्रुत्वा हितमेव यदु क्तवान् ।। 5.1.6.१० ।। <br>
शिवेक्षाविष्टमतयो ब्रह्माणमिदमबुवन् ।। <br>
मार्गेण विधिना चैव शिवदीक्षासु तत्पराः ।। ११. ।। <br>
प्रयच्छ ब्रह्मन्सर्वेषां दीक्षां नः शिवतोषदाम्।। <br>
श्रुत्वेति वचनं ब्रह्मा प्रत्युवाच विचारितम् ।। १२ ।। <br>
संदिदीक्षयिषुः क्षिप्रममराञ्छिवदीक्षया ।। <br>
शिवयज्ञार्थसंभारानानयध्वमलं सुराः ।। १३ ।। <br>
वेदी प्रकल्प्यतामत्र यष्टव्योऽष्टतनुः शिवः ।। <br>
पद्मयोनेर्वचः श्रुत्वा चक्रुः सर्वमतः सुराः ।। १४ ।। <br>
विनीतवेषाः प्रणता अनेन सस्तमन्वगुः ।। <br>
शिवप्रसादसंप्राप्त्यै पुष्करज्ञानमीरितम् ।। १५ ।। <br>
यज्ञं चकार विधिना वेधाश्चन्द्रार्धधारिणः ।। <br>
पद्मयोनिः पुरस्कृत्य तदा दीक्षां प्र योगतः ।।१६।। <br>
अनुग्रहेण देवांस्तानकारयत भावतः ।।<br>
ततो व्रतानां प्रवरं व्रतं दिव्यं महाप्रभुः ।।१७।। <br>
तेभ्यो ददौ देवताभ्यः स तदप्यविरोधवित् ।।<br>
पठ्यते शिवशालायां महापाशुपतं व्रतम्।।१८।। <br>
शैवं यथोदितं यच्च आगमाचारचेष्टितम् ।। <br>
शिवाराधनमुख्यानां मुनीनां तीव्रतेजसाम् ।।१९।। <br>
सर्वानुग्राहकः शंभुः सर्वदेवैः प्रकल्पितम् ।। <br>
तदेवं प्रार्थितं बुद्ध्या व्रतं रौद्रं शिवं समम् ।। 5.1.6.२० ।। <br>
तत्तेभ्यो विस्मयं त्यक्त्वा प्रायच्छत्कनकांडजः ।।<br>
कामिकं भस्मनामाढ्यं सर्वदा कीर्तितं शुभम्।। २१ ।।<br>
पापघ्रं दुःखशमनं पुष्टिश्रीबलवर्धनम्।।<br>
सिद्धिदं कीर्तिकृत्कांतं कलिकल्मषमोक्षणम्।।२२।।<br>
तस्मात्सर्वप्रयत्नेन भस्मस्नानं समाहिताः ।। <br>
कुर्वंतो मानवा दांता दीक्षिताः संयतेंद्रियाः ।। २३ ।। <br>
सर्वे कमंडलुधराः सर्वे रुद्राक्षधारिणः ।। <br>
अनिष्टदर्शनालाप संगत्या परिवर्जिताः ।। २४ ।। <br>
एवं व्रतधराः सर्वे वने तस्मिन्महेश्वरम् ।। <br>
आराधयंस्तमीशानं व्रतेनैव उमाधवम् ।। २५ ।।<br>
भक्त्या परमया युक्ता विधिना परमेण च ।। <br>
कालेन महता ध्यानादेवं ज्ञात्वा मनोगतम् ।। २६ ।। <br>
रुद्रध्यानाग्निनिर्दग्धकल्मषाश्च श्रियान्विताः ।। <br>
तदा हत्वाऽसुरं शंभुः प्रत्यक्षो भगवानभूत् ।। २७ ।। <br>
।। सनत्कुमार उवाच ।। ।। <br>
ब्रह्मदत्तं वरं देवाः सर्वे शर्वानुभाविताः ।। <br>
समचीकरन्प्रत्युक्ता ब्रह्मापीशानभावितः ।। २८ ।। <br>
गते वर्षसहस्रे स दिव्ये देवेश्वरेश्वरः ।। <br>
जातानुकंपो देवानां दीपो दर्शनमेयिवान् ।। २९ ।। <br>
गणैर्नानाविधैः सार्धं नानाभूषणभूषितैः।। <br>
सुदर्पोद्भूतदर्पघ्रैघोरैर्घोरविघातिभिः ।। 5.1.6.३० ।। <br>
कामरूपैरकामैश्च सर्वकामसमन्वितैः ।। <br>
करींद्रकरटाटोपपाटनैः सिंहदेहिभिः ।। ३१ ।। <br>
अणिमादि गुणैर्दिव्यैर्योगैश्वर्यादिनामभिः ।। <br>
व्यालोलकेशरशनादंष्ट्राकटकटोद्भवैः ।। ३२ ।। <br>
व्याघ्रव्यालाननै रौद्रैः काककंकवटैस्तथा ।। ३३ ।। <br>
अरूपैः समरूपैश्च सुरूपैर्बहुरूपकैः ।। <br>
एकद्वित्रिशिरोभिश्च बहुशीर्षैरशीर्षकैः ।। ३४ ।। <br>
एकद्वित्रिशिखैश्चैव नानारूपविराजितैः ।। <br>
बहुनेत्रैरनेत्रैश्च एकद्वित्रिविलो चनैः ।। ३५ ।। <br>
एककर्णैर्द्विकर्णैश्च बहुकर्णैर्विकर्णकैः ।। <br>
एकद्वित्रिसुनासैश्च बहुनासैरनासिकैः ।। ३६ ।। <br>
एकजंघैर्द्विजंघैश्च बहुजंघैरजंघकैः ।। <br>
एक पादैर्द्विपादैश्च बहुपादैरपादकैः ।। ३७ ।। <br>
गौरश्यामैः श्यामगौरैरसितैः कर्बुरैस्तथा ।। <br>
भुजंगहारवलयैः कृतयज्ञोपवीतकैः ।। ३८ ।। <br>
शूलासिपट्टिश धरैर्भुशुंडीपीरघायुधैः ।। <br>
चक्रक्रकचकोदंडकांडदंडास्त्रपाणिभिः ।। ३९ ।। <br>
गदामुद्गरपाषाणमुशलायुधहस्तकैः ।। <br>
वज्रशक्त्यशनिप्रासकुंतकर्तृक धारिभिः ।। 5.1.6.४० ।। <br>
भंभाभेरीर्वादयद्भिर्वीणापणववेणुकान् ।। <br>
मृदंगविमलाढक्काकाहलानकदुंदुभीन् ।। ४१ ।। <br>
हुडंकाशृंगिकाद्यानि नानावाद्यानि वादकैः ।। <br>
एवं नानाविधै रौद्रैर्भीमैर्भीमपराक्रमैः ।।४२।। <br>
गणेश्वरैः सुदुर्द्धर्षैर्वृतः सूर्यो ग्रहैरिव ।। <br>
आविर्भूतो महादेवः स्वगणैः परिवारितः ।। <br>
तं पश्य तां तदा व्यास ब्रह्मादीनां दिवौकसाम् ।। ४३ ।। <br>
अथ ब्रह्मादयो देवा दृष्ट्वाग्रे गणनायकम् ।। <br>
तेजसाध्यासितास्तस्य बभूवुर्भ्रांतचेतसः ।। ४४ ।। <br>
ततो ऽवलंब्य ते धैर्यं दृष्ट्वा देवं यथाविधि ।। <br>
षडंगवेदयोगेन हृष्टचित्तवपुर्धराः ।। ४५ ।। <br>
शिरोगतैरंजलिभिः पादेभ्यश्च महीं गतैः ।। <br>
तुष्टुवुः सृष्टिसंहार स्थितिकर्तारमीश्वरम् ।। ४६ ।। <br>
।। देवा ऊचुः ।। ।। <br>
नमः शिवाय शांताय सगणाय सनंदिने ।। <br>
वृषासनाय सौम्याय शूलशक्तिधराय ते ।।४७।। <br>
नमो दिक्चर्मवस्त्राय शुचये तीव्रतेजसे ।। <br>
ब्रह्मणे ब्रह्मदेहाय ब्रह्मणा योजिताय च ।। ४८ ।। <br>
नमोंधकविनाशाय परेशाय नमोनमः ।। <br>
रुद्राय पंच वक्त्राय सर्वरोगापहारिणे ।। ४९ ।। <br>
गिरिशाय सुरेशाय ईशानाय नमोनमः ।। <br>
भीमोग्रादिस्वरूपाय विजयाय नमोनमः ।। 5.1.6.५० ।। <br>
सुरासुराधिपतये यतीनां पतये नमः ।। <br>
चंडाय चंडदंडाय वरखट्वांगदंडिने ।। ५१ ।। <br>
विरूपाक्षशुभाख्याय विश्वरूपाय वै नमः ।। <br>
शांताय च मनोज्ञाय त्रिनेत्राय नमोनमः ।। ५२ ।। <br>
वेधसे विश्वरूपाय दैत्यसंहारिणे नमः ।। <br>
भक्तानुकंपिनेऽत्यर्थं रुद्रज्ञानपराय च ।। ५३ ।। <br>
विरूपाय सुरूपाय रूपाणां शतधारिणे ।। <br>
पंचास्याय शुभास्याय चन्द्रास्याय नमोनमः ।। ५४ ।। <br>
वरदाय वराहाय सुकूर्माय नमोनमः ।। ५५ ।। <br>
त्रिनेत्र त्राणमस्माकं त्रिपुरघ्न विधीयताम् ।। <br>
वाङ्मनःकायभावैस्त्वां प्रपन्नानां महेश्वर ।। ५६ ।। <br>
।। सनत्कुमार उवाच ।। ।। <br>
एवं स्तुतस्तदा देवैर्विरिंच्याद्यैस्तथा हरः ।। <br>
शरीराणि विलोक्येशः कृशान्यथ दिवौकसाम् ।। ५७ ।। <br>
दिव्यप्रतापधारेण त्रिवेधेनांतरात्मना ।। ५८ ।। <br>
आराधनं समीक्ष्याह ब्रह्मादीनां सुरेश्वरः ।। <br>
साधुसाधु महाभागाः शश्वद्व्रतमुपासितम् ।। ५९ ।। <br>
दिव्येनानेन विधिना भृशमाराधितो ह्यहम् ।। <br>
भवद्भिः श्र द्धयात्यर्थं मम दर्शनकांक्षया ।। 5.1.6.६० ।। <br>
व्रतस्था मां हि पश्यंति मानुषा देवता अपि ।। <br>
यदि यच्च प्रयच्छामि कांश्चिद्वो हि वराञ्छुभान् ।। ६१ ।। <br>
एकैकशो द्वित्रिशो वा समस्तेभ्यः समेन वः ।। <br>
सर्वकामप्रसिद्ध्यर्थं दास्याम्येनं वरं हि वः ।। ६२ ।। <br>
हिताय भवतां चाहमागामुज्जयिनीं प्रति ।। <br>
क्षिप्तं कपालं च मया किं पुनर्भद्रमस्तु वः ।। ६३ ।। <br>
।। देवा ऊचुः ।। ।। <br>
किं कृतं हितमस्माकं कपालं क्षिपता त्वया ।। ६४ ।। <br>
किमर्थं कंपिता भूमिस्त्रैलोक्यं व्याकुलीकृतम् ।। <br>
नैतन्निरर्थकं देव कथ्यतामत्र कारणम् ।। ६५ ।। <br>
।। महादेव उवाच ।। ।। <br>
युष्मद्धितार्थमेतद्वै भयं विनिहितं कृतम् ।। <br>
देवतानां तु रक्षार्थं श्रूयतामत्र कारणम् ।। ६६ ।। <br>
असुरो द्रोहणोनाम बलवान्योगमायिकः ।। <br>
अवस्थितस्त्ववष्टभ्य रसातलतला श्रयम् ।। ६७ ।। <br>
तस्य दैत्यस्य बलिनो दैत्याः परपुरंजयाः ।। <br>
युष्माञ्ज्ञात्वा तपस्थांश्चाप्यभ्यगुर्बहवो हि ते ।। ६८ ।। <br>
सेंद्रान्निहंतुमिच्छंतो माया प्रच्छन्नचारकाः ।। <br>
पुरीं कनकशृंगाढ्यामेनामधि कुशस्थलीम्।। <br>
समुद्ययुः सुरान्हंतुमुद्यता उद्यतायुधाः ।। ६९ ।। <br>
तेषां कपालपातेन भूमिनिष्कंपनेन च ।। <br>
शब्देन चातिघोरेण देहात्प्राणा विनिर्ययुः ।। 5.1.6.७० ।। <br>
लोकस्थितिविनाशाथ तेषामासीत्समुद्यमः ।। <br>
राज्यैश्वर्येण दर्पिष्ठास्तेन ते निहता मया ।। ७१ ।। <br>
।। देवा ऊचुः ।। ।। <br>
विश्वस्तानां पुनश्चैवमेव चानुग्रहः कृतः ।। <br>
देवानुग्रहकर्ता त्वं गुणस्मृतिनिषेवितः ।। ७२ ।। <br>
दिव्यदृष्टिभिरत्यर्थं यशोऽर्थं भीम नंदिताः ।। <br>
इत्युक्त्वा प्रणतान्देवानुत्थाप्योचे पुनर्भवः ।। ७३ ।। <br>
।। शिव उवाच ।। ।। <br>
परिचर्याभिसंयुक्तं नित्यमुग्रनिषेवितम्।। <br>
ध्यानसाधननिष्पन्नं यदन्येषां न विद्यते ।। ७४ ।। <br>
मनोवाक्कायभावेन दुष्करं दुश्चरं तपः ।। <br>
अनेन तपसा युक्ताः कष्टेन दुःसहेन च ।। ७५ ।। <br>
महता तनुसाध्येन बहुकालार्जितेन वः ।। <br>
समंतादभिवर्धेतां युष्मत्तेजस्तपोऽपि च ।। ७६ ।। <br>
।। सनत्कुमार उवाच ।। ।। <br>
इत्युक्ता देवदेवेन देवा ब्रह्मपुरोगमाः ।। <br>
ऊचुरुन्नाम्य वक्त्राणि स्थिता जानुभिरीश्वरम् ।। ७७ ।। <br>
।। देवा ऊचुः ।। ।। <br>
प्राणदस्त्वं कारणस्त्वं तपसां देव दृश्यसे ।। <br>
तदस्माकं प्रवृत्तानां मानुषाणां वरप्रद ।। ७८ ।। <br>
रक्षां कुरुष्व देवेश भक्तानामभयंकर ।। ७९ ।। <br>
।। ईश्वर उवाच ।। ।। <br>
यत्नेन विधिना दत्तं सुव्यक्तं दर्शनं हि वः ।। <br>
सुदुर्लभान्यपि पुनर्दास्यामि वो वरान्बहून् ।। 5.1.6.८० ।। <br>
एवमुक्ते भगवता ब्रह्मा वचनमब्रवीत् ।। <br>
देवानामग्रतः स्थित्वा श्रुतशब्दोद्भवं भवम् ।। ८१ ।। <br>
प्राप्ता वयं च भगवन्सुपर्याप्तो महावरः ।। <br>
जायतां नः सदैश्वर्यं वासस्थानमथाक्षयम् ।। ८२ ।। <br>
।। ।। शिव उवाच ।। ।। <br>
लोकेऽस्मिन्मम ये भक्ता मया विनिहताश्च ये ।। <br>
नैवं ते दुर्गतिं यांति लभंते सुमतिं पराम् ।। ८३ ।। <br>
सार्धं तत्र जटाजूटैः शिरोभिः शूलपाणयः ।। <br>
भांति मद्वामपार्श्वस्था इमे ते दारुणा गणाः ।। ८४ ।। <br>
येषां विनिग्रहार्थाय युष्मत्संबोधनाय च ।। <br>
सविकारं मया क्षिप्तं कपालं धरणीतले ।।८५।। <br>
कृतो मेऽनुग्रहस्तेषां भक्तानां भक्तिमिच्छताम् ।। <br>
वनेऽस्मिन्नित्यवासो मे वृक्षैरभ्यर्थितस्य च ।। ८६ ।। <br>
महाकालवने देवा आगतस्य ममानघाः ।। <br>
तपस्यतां च भवतां महाकालवनं ततः ।। ८७ ।। <br>
नामद्वययुतं गुह्यं लोके ख्यातं भविष्यति ।। <br>
गुह्यं वनं श्मशानं च क्षेत्राणां प्रवरं महत् ।।८८।। <br>
कपालव्रतचर्या च मया ह्येषा प्रकीर्तिता ।। <br>
कपालपात्रे भुंजानः कपालव्रतभूषणः ।।८९।। <br>
कपालपाणिः संतुष्टो भिक्षा व्रतसमन्वितः ।। <br>
श्मशाननिलयो रौद्रो व्रतोन्मत्तविमूढधीः।।5.1.6.९०।। <br>
नंदितः सर्वभूतेषु प्रियाप्रियसमः सदा ।। <br>
भस्मभूषितसर्वांगो ज्ञानी चैव विशेषतः ।।९१।।<br>
जितेंद्रियोऽसर्वसंगो मृद्भस्मोदकसंग्रही ।। <br>
नित्ययुक्तः सदाव्यापी जापी जितवरासनः ।। ९२ ।। <br>
पुण्यतीर्थाश्रमोपेतः स्वरे देवे समाहितः ।।<br>
लोकातीतं परं ज्ञानं महापाशुपतं व्रतम् ।। ९३ ।। <br>
कपालव्रतमास्थाय पुरा चीर्णं मया स्वयम् ।। <br>
कपालं परमं गुह्यं पवित्रं पापनाशनम् ।। ९४ ।। <br>
कपालव्रतमेतद्धि दुर्धरं परमाद्भुतम् ।। <br>
अत्यंतमुत्कटं रौद्रमघोरं लोमहर्षणम् ।। ९५ ।। <br>
महाव्रतं द्विषन्मोहात्पापेनैव स्थितो नरः ।। <br>
न मुच्यते स पापेन जन्मकोटिशतैरपि ।। ९६ ।। <br>
महापाशुपतं तस्मान्न हन्यान्न च दूषयेत् ।। <br>
एतस्मिन्निहते तस्मात्कोटिर्भवति घातिता ।। ९७ ।। <br>
एवं महाव्रतं यस्तु भोजयेच्छ्रद्धयान्वितः ।। <br>
तस्य भुक्ता भवेत्कोटिर्विप्राणां वेदपाठिनाम् ।। ९८ ।। <br>
कपालपूरणीं भिक्षां यतीनां यः प्रयच्छति ।। <br>
विमुक्तः सर्व पापेभ्यो नासौ दुर्गतिमाप्नुयात् ।। ९९ ।। <br>
कपाले भोजनं श्रेष्ठं मार्गोऽयं ब्रह्मसंभवः ।। <br>
वदंति लोके वेदेषु पूजितं देवदानवैः ।। 5.1.6.१०० ।। <br>
धारयिष्यंति ये विप्राः कपालं भूतमोहनम् ।। <br>
मम तुल्यास्तु ते ब्रह्मन्विचरंति महीतले ।। १ ।। <br>
जपैकनिरता धीराः कपालकृतभूषणाः ।। <br>
महापाशुपता लोके रुद्राः संसारतारकाः ।। २ ।। <br>
धर्माधर्मविमुक्ताश्च कृत्याकृत्यविवर्जिताः ।। <br>
दीक्षया ज्ञानयोगेन प्राणिनस्तारयंति ते ।। ३ ।। <br>
यानि तीर्थानि लोकेऽस्मिन्यज्ञकोटिशतानि च ।। <br>
विशुद्धस्य विज्ञानस्य कलां नार्हंति षोडशीम् ।। ४ ।। <br>
यथाहं सर्वदेवानां संपूज्यो वै पितामह ।। <br>
तथैव सर्वयोगेभ्यः संपूज्योऽयं महाव्रती ।। ५ ।। <br>
संसारबन्धमोक्षार्थं शिवगुह्यमिदं व्रतम् ।। <br>
यदेतत्सर्वधर्मेण अपुनर्भवकारणम्।। ६ ।। <br>
कपालव्रतमादाय यस्त्यजेदजिते न्द्रियः ।। <br>
रौरवं स प्रयात्याशु प्रणीतो यमकिंकरैः ।। ७ ।। <br>
आलापयति भावेन न तु कर्म करोति यः ।। <br>
सरागचित्तः शृंगारी न च धर्मप्रियंकरः ।। ८ ।। <br>
एकत्र भोजी मिष्टाश्ी कैतवेन प्रियस्तथा ।। <br>
कुग्रामनगरे वासी कृषिवाणिज्यसेवकः ।। ९ ।। <br>
इत्यादिदुष्टदोषश्च तस्य संभाषणादपि ।। <br>
नरो नरकगामी स्याद्यतो मद्व्रतदूषकः ।। 5.1.6.११० ।। <br>
दृष्ट्वा च शिष्टमथ ३ महाव्रतधरो नरः ।। <br>
न स्पृशेदंगमंगेन स्पृष्ट्वा स्नायात्तु चांबुभिः ।। ११ ।। <br>
एवं च सर्वमाख्यातं कपालस्य च मोक्षणम् ।। <br>
यथा मयात्र निक्षिप्तमज्ञानेन हतं स्वयम् ।। १२ ।। <br>
।। सनत्कुमार उवाच ।। ।। <br>
एवमुक्त्वा स भगवान्ब्रह्माद्यैरमरैः सह ।। <br>
क्षेत्रं निवासयामास यथावत्कथयामि ते ।।१३।। <br>
आद्यमेततत्स्मशानं च पठ्यते मुनिसत्तमैः ।। <br>
महाकालवनं व्यास यत्र सन्नि हितो हरः ।।१४।। <br>
अनुग्रहस्य भुवनं भूमिभागो न संशयः ।। <br>
अनुग्रहार्थं भूतानां क्षेत्रांतर्मृत्युधर्मिणाम् ।।१५।। <br>
सुवर्णवज्रपर्यंकवेदिका च महीकृता ।। <br>
विचित्रकुसुमारत्नैः कारिता सर्वशोभना ।।१६।। <br>
स्वर्णवज्रांकिततला श्रेष्ठा हरितशाद्वला ।। <br>
त्रिंशच्चत्वारिंशपूर्णाः कलशाः कोणसंस्थिताः ।। १७ ।। <br>
द्वाराणि तत्र चत्वारि प्रवर्णानि तपंति च ।। <br>
कुम्भाः शोभंति तत्रस्थाः उदिता भास्करा इव ।।१८।। <br>
रमते तत्र भगवान्वनानामुत्तमे वने ।। <br>
सनंदिदेवगणपः कालदंडादिसंयुतः ।।१९।।<br>
एतत्कृतयुगे सर्वं प्रत्यक्षं दृश्यते वने ।।<br>
त्रेतायां धर्मनिरतास्तापसा ब्रह्मचारिणः ।।5.1.6.१२०।। <br>
द्वापरे धर्मशीला ये श्रुतवि ज्ञानशालिनः ।।<br>
कलौ तु शुद्धविज्ञानशालिनः शंकरं हरम्।।२१।। <br>
तपोधिकाः प्रपश्यंति देवदेवं महेश्वरम् ।। <br>
महाकालवने नित्यं शूलपट्टिशधारिणम् ।। ।। २२ ।। <br>
एतत्ते तथ्यमाख्यातं लोकानुग्रहकारकम् ।। <br>
सहितानुक्रमेणात्र मन्त्रैश्च विधिपूर्वकम् ।। २३ ।। <br>
समर्चयंति ये विप्रा भक्त्या शंभुमहापदम् ।।। <br>
वसंतीह समीपं ते महाकालानुभाविताः ।। २४ ।।  <br>
पठति य इह लोके तस्य संस्थानमेतत्प्रथितगुणगणौघैरर्चितं दोषहं तत् ।। <br>
शुभमतिरभिषिक्तः सोऽमरैरर्च्यमानो व्रजति हरपुरं यः संशृणोत्येकचित्तः ।।१२५।। <br>
इति श्रीस्कान्दे महापुराण एकाशीतिसाहस्र्यां संहितायां पंचम आवंत्यखण्डेऽवन्ती क्षेत्रमाहात्म्यं कपालमोक्षणवर्णनंनाम षष्ठोऽध्यायः ।। ६ ।। छ ।। <br>
<br>
</span>
