<span style="font-size: 14pt; line-height: 175%">॥ सनत्कुमार उवाच ॥ ॥ <br>
एकानंशां नमस्कृत्य देवीं त्रैलोक्यविश्रुताम् ॥ <br>
पूजां कृत्वा विधानेन सर्वसिद्धिफलं लभेत् ॥ १ ॥ <br>
अणिमादिगुणान्सर्वान्गुटिकासिद्धिमंजनम् ॥ <br>
खड्गं च पादुके चैव विलवासं रसायनम् ॥ <br>
सर्वं तुष्टा प्रयच्छेत नात्र कार्या विचारणा ॥ २ ॥ <br>
सुरामांसोपहारैश्च भक्ष्यभोज्यैश्च पूजिता ॥ <br>
सर्वान्कामान्नृणां देवी तुष्टा दद्याच्च सर्वदा ॥ ३ ॥ <br>
महानवम्यां यो देवीं महिषेण प्रपूजयेत् ॥ <br>
मेषेण वा यथालाभं सर्वान्कामानवाप्नुया त् ॥ ४ ॥ <br>
॥ व्यास उवाच ॥ ॥ <br>
कथं देवी समुत्पन्ना एकानंशेति विश्रुता ॥ <br>
तत्सर्वं श्रोतुमिच्छामि सर्वपापप्रणाशिनी ॥ ५ ॥ ॥ <br>
॥ सनत्कुमार उवाच ॥ ॥ <br>
पुरा कृतयुगस्यादौ ब्रह्मा लोकपितामहः ॥ <br>
निशां सस्मार भगवान्स्वां तनूं पूर्वसंभवाम् ॥ ६ ॥ <br>
ततो भगवती रात्रिरुपतस्थे पितामहम् ॥ <br>
तां विविक्ते समालोक्य ब्रह्मोवाच विभावरीम् ॥ ७ ॥ <br>
॥ ब्रह्मोवाच ॥ ॥ <br>
विभावरी महामाये विबुधानामुपस्थितम् ॥ <br>
यत्कर्तव्यं त्वया देवि शृणु चार्थस्य निश्चयम्॥ ८ ॥ <br>
तारकोनाम दैत्येंद्रः सुरशत्रुरनिर्जितः ॥ <br>
तस्य भयेन वै देवास्त्रस्ताः सर्वे दिवौकसः ॥ ९॥ <br>
तस्माद्भद्रे महेशो वै जनयिष्यति चेद्वरम् ॥ <br>
सुतं स भविता तस्य तारकस्यांतकः किल ॥ 5.1.18.१० ॥ <br>
शंकरम्याभवत्पत्नी सती दक्षसुता तु या ॥ <br>
सा पितुः कुपिता भद्रे कस्मिंश्चित्कारणांतरे ॥ ११ ॥ <br>
भवित्री हिमशैलस्य दुहिता लोकपावनी ॥ <br>
विरहेण हरस्तस्या मत्वा शून्यंजगत्त्रयम् ॥ १२ ॥ <br>
अतपद्धिमशैलस्य कंदरे सिद्धसेविते ॥ <br>
प्रतीक्षमाणस्तज्जन्म किंचित्कालं वसिष्यति ॥ १३ ॥ <br>
तस्मात्सुतप्ततपसोर्भविता यो महाप्रभुः ॥ <br>
स भविष्यति दैत्यस्य तारकस्य निवारकः ॥ १४ ॥ <br>
जातमात्रा तु सा देवी स्वल्पसंज्ञैव भामिनी ॥ <br>
विरहोत्कंठिता गाढं हरसंगमलालसा ॥ १५ ॥ <br>
तयोः सुतप्ततपसोः संयोगः स्यात्सुयुक्तयोः ॥ <br>
पार्वतीहरयोस्तस्मात्सुरतं शक्तिकारणम् ॥ १६ ॥ <br>
भवेत्तत्र सुराणां च कार्यार्थे विप्रमाचर ॥ <br>
विघ्नं त्वया विधातव्यं यथा ताभ्यां तथा शृणु ॥ १७ ॥ <br>
गर्भस्थानेऽथ तां मातः स्वेन रूपेण रंजय ॥ <br>
ततो रहसि शर्वस्तां बिभ्रदानंदपूर्वकम् ॥१८॥ <br>
हासयिष्यति कालीति ततः सा कुपिता सती ॥ <br>
प्रयास्यति तपः कर्तुं ततः सा तपसा युता ॥ १९ ॥ <br>
जनयिष्यति यं शर्वादिंदुवज्ज्योतिमंड लम् ॥ <br>
स भविष्यति हंता वै सुरारीणां न संशयः ॥ 5.1.18.२० ॥ <br>
त्वयापि दानवा देवि हंतव्या लोकदुर्जयाः ॥ <br>
यावच्च न सती देहे संक्रांतगुणसंचया ॥ २१ ॥ <br>
तत्संगमेन तावत्त्वं दैत्यान्हंतुं भविष्यसि ॥ <br>
एवं कृते त्वया देवि तपः काली करिष्यति ॥ २२ ॥ <br>
समाप्तनियमा सा च यदा गौरी भविष्यति ॥ <br>
तदा तवापि सारूप्यं शैलजा संप्रदास्यति ॥ २३ ॥ <br>
ततस्तवापि सहजा सैकानंशा भविष्यति ॥ <br>
रूपांशेन च संयुक्ता त्वमुमाख्या भविष्यसि ॥ २४ ॥ <br>
एकानंशेति लोकस्त्वां वरदे पूजयिष्यति ॥ <br>
भेदैर्बहुविधाकारैः सर्वगां कामसाधनीम् २५ ॥ <br>
ॐकारवक्त्रा गायत्री त्वमेव ब्रह्मवादिनी ॥ <br>
आक्रांतरुचिराकारा राज्ञां चाहवशालिनी ॥२६॥ <br>
विशां त्वं कमलादेवी शूद्राणां जननी स्वयम् ॥ <br>
ज्ञानिनां ज्ञेयरूपा त्वं त्वं गतिः सर्वदेहिनाम् ॥ २७ ॥ <br>
त्वं च कीर्तिमतां कीर्तिस्त्वं भूतिः सर्वदेहिनाम् ॥ <br>
रतिदा रक्तचित्तानां प्रीतिस्त्वं स्नेहवर्तिनाम्॥ २८ ॥ <br>
त्वं कांतिः कृतभूषा णां त्वं शांतिर्हृष्टकर्मणाम् ॥ <br>
त्वं च भ्रांतिरबोधानां त्वं कीर्तिः क्रमयाजिनाम् ॥ २९ ॥ <br>
महावेला समुद्राणां विलासस्त्वं विलासिनाम् ॥ <br>
संभूतिस्त्वं पदार्थानां स्थितिस्त्वं लोकशालिनाम् ॥ 5.1.18.३० ॥ <br>
इत्यनेकविधैर्देवि रूपैर्लोकेषु चर्चिता ॥ <br>
ये त्वां पश्यंति वरदे पूजयिष्यंति चापि ये ॥ <br>
कामा नाप्स्यंति ते सर्वे नियतं नात्र संशयः ॥ ३१ ॥ <br>
इत्येवं सा समुत्पन्ना ब्रह्मणा संस्तुता सती ॥ <br>
एकानंशा महादेवी ध्यातव्या सापि भक्तितः ॥३२॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्य एकानंशामाहात्म्यवर्णनंनामाष्टादशो ऽध्यायः ॥ १८ ॥ ॥ छ ॥ <br>
<br>
</span>
