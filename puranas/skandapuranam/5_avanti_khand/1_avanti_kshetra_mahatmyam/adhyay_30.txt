<span style="font-size: 14pt; line-height: 175%"><br>
।। व्यास उवाच ।। ।। <br>
दीपेऽस्मिन्यत्फलं चास्ति विधिना येन दीयते ।। <br>
तत्सर्वं ब्रूहि मे तात दीपोत्पत्तिं च शोभनाम् ।। १ ।। <br>
।। सनत्कुमार उवाच ।। ।। <br>
पुरा कृतयुगे व्यास पार्वतीं शंकरोऽग्रतः ।। <br>
अभिप्रयाचितुं यातस्तयापि सोऽभियाचितः ।। २ ।। <br>
।। पार्वत्युवाच ।। ।। <br>
शरीरे कृष्णता शंभो ममास्ति रूपहारिणी ।। <br>
तस्माद्याचे भृशं शंभो प्रसीद दिव्य लोचन ।। ३ ।। <br>
भवेन वर्णिता सा वै अतीव शोभना मम ।। <br>
लोचने पक्ष्ममालायाः शोभसेऽतितरां सदा ।। ४ ।। <br>
सिताब्जसंस्थितो भृंगो यथा शोभयते च तम् ।। <br>
तया तथा याचितोसौ धूर्जटिर्वृषभासनः ।। ५ ।। <br>
विरूपरूपकर्तासि न शृणोषि वचो यदा ।।<br>
तदा त्वहं सवै राग्या चरेयं दुष्करं तपः ।। ६ ।। <br>
भवस्तयेति चोक्तस्तु तस्या वै पाणिमग्रहीत् ।। <br>
कदाचिच्छंकरो देवो रतिं याचितवान्प्रियाम् ।। ७ ।। <br>
रतिं दत्तवती सा तु जहास नाम कीर्तयन् ।। <br>
सुदुःखिताऽभवत्सा तु पराङ्मुखी विहाय तम् ।। ८ ।। <br>
उवाच रोषसंयुक्ता संस्मृत्य देवभाषितम् ।। <br>
तपोवनं व्रजाम्यद्य सुगौरत्वोपलब्धये ।। ९ ।। <br>
सुवर्णरूपरूपा च यदा पुनर्भवामि च ।। <br>
तदा तव सानुरागा भवामि चैव नान्यथा ।। 5.1.30.१० ।। <br>
इतीदमेव जल्पंती जगाम विंध्यपर्वतम् ।। <br>
हरः शुशोच ततस्तां क्व गता सा विहाय माम् ।। ११ ।। <br>
स्मरंस्तदेव चेष्टितं तदेव पूर्वभाषितम् ।। <br>
तदैव मे वृथा मतिर्मुदा यदा न मानिता ।। १२ ।। <br>
यतो मया हिमाद्रिजा समस्तलोकसुन्दरी ।। <br>
पुरैव नाभिनंदिता गता विहाय मामिति ।। १३ ।। <br>
इतीदमेव सोऽवदद्गतस्त्वद्दर्शनं ततः ।। <br>
प्रियावियोगमीदृशं गुरुं न सोढुमुत्सहे ।। १४ ।। <br>
ततो जगद्धि संकुलं महाभयेन संयुतम् ।। <br>
सुरासुरा महर्षयः परं विषादमभ्यगुः ।। १५ ।। <br>
विहाय मंदिराणि ते परं विषादमागताः ।। <br>
हरस्तुतिं परां च ते प्रचक्रुरद्भुतोपमाः ।। १६ ।। <br>
।। सनत्कुमार उवाच ।। ।। <br>
न दृश्यते यदा देवो रुद्रो बालेंदुशेखरः ।। <br>
नष्टालोकं जगत्सर्वं कांतारमभवत्तदा ।। १७ ।। <br>
त्रीणि नेत्राणि रुद्रस्य यतः सूर्येंदुव ह्नयः ।। <br>
गते रुद्रे न ते भांति जगत्यस्मिंश्चराचरे ।। १८ ।। <br>
ततस्तमसि दुस्तारे संभूते लोमहर्षणे ।। <br>
अन्योन्यं हि न पश्यंति सुरासुरास्तमोवृताः ।। ।। १९ ।। <br>
एषा बुद्धिस्ततस्तेषामुत्पन्ना कार्यसिद्धये ।। <br>
यया बुद्ध्या जगन्नाथो ज्ञायते पार्वतीपतिः ।। 5.1.30.२० ।। <br>
न ह्यालोको विना तेन शशिसूर्याग्निच क्षुषा ।। <br>
परस्परं ब्रुवंति स्म दुःखितास्ते विसंज्ञया ।। २१ ।। <br>
हे देव हे मुने सिद्धे हे ऋषे हे निशाचर ।। <br>
हे दैत्य हे दनुश्रेष्ठ हे मनुष्यनिदेशक ।। ।। २२ ।। <br>
गतोऽसि कां दिशं तात को वा लब्धस्त्वया विभो ।। <br>
क्वचिद्विश्रामभूमिस्ते क्वचिदालंबनेऽपि वा ।। २३ ।। <br>
पाथेयमस्ति किंचित्ते दिशि किं वाथ कुत्रचित् ।। <br>
प्रकाशं वाहनं छत्रमशनं शयनं गृहम् ।। २४ ।। <br>
क्वचिद्वासि कथं तोयमथवा चित्तनिर्वृतिः ।। <br>
बन्धुः पुत्रोऽसि वा तात वृक्ष च्छाया सुशीतला ।। २५ ।। <br>
एवं प्रकारं करुणं समाभाष्य परस्परम् ।। <br>
भूयश्चिन्तापराः सर्वे देवाश्चेंद्रपुरोगमाः ।। २६ ।। <br>
भूमेर्विवरमाश्रित्य प्राणिनो ये वसंत्यपि ।। <br>
रसातले च दैतेयाः संस्थिताः पन्नगाश्च ये ।। २७ ।। <br>
न तेषां विद्यते सूर्यो नेन्दुर्नान्ये महाग्रहाः ।। <br>
नाग्निर्देवमुखं विद्युन्नैव तारकको टयः ।। २८ ।। <br>
केनालोकेन पश्यंति समानि विषमाणि च ।। <br>
नरकस्था नरा लोके न पश्यंत्यन्यलोकगाः ।। २९ ।। <br>
विचरन्तः समं को वा मनो रथशतप्रदः ।। <br>
तृष्णांभः क्षुधितान्नं च श्रांतानामथ वाहनम् ।। 5.1.30.३० ।। <br>
समे शय्या जले नौश्च रोगे सत्परिचारकः ।। <br>
श्रेष्ठौषधीभिः सन्मंत्रैः संपदो व्याधिसंकटे ।। ३१ ।। <br>
सुहृद्विदेशे च्छायोष्णे निर्धूमः शिशिरे शिखी ।। <br>
महाभये परित्राणं प्रकाशश्च महानिशि ।। ३२ ।। <br>
सर्वदश्चैव सर्वेषां मनोरथशतप्रदः ।। <br>
एक एव भवान्द्योतस्त्वां च जानीमहे वयम् ।। ३३ ।। <br>
ब्रुवंत इति ते व्यास शुश्रुवुर्मधुरां गिरम् ।। <br>
श्रुतपूर्वां तमोमध्याद्विष्णोर तुलकर्मणः ।। ३४ ।। <br>
न जानंति स्थितः कुत्र भाषते केशवो विभुः ।। <br>
शृणुध्वमिति मे वाक्यं सर्वे चैव समाहिताः ।। ३५ ।। <br>
दानमेकं सदा सम्य क्चिंतामणिसमं स्मृतम् ।। <br>
सर्वेषामेव दानानां दीपदानं प्रशस्यते ।। ३६ ।। <br>
तच्च देयमतः सर्वैः शृणुध्वं तत्त्वतो भृशम् ।। <br>
मया रसातले पूर्वं नागा नामनुकंपया ।। ३७ ।। <br>
उत्पादितो दीपवरो येन ध्वस्तमिदं तमः ।। <br>
एवंभूतस्तु वायूनामप्रधृष्यो महाप्रभः ।।३८।। <br>
निष्कंपो निर्मलो हृद्यः सुस्थिरो भास्करप्रभः ।। <br>
नात्युष्णो नातिशीतश्च देव्या योगसमुद्भवः ।।<br>
तेन दीपप्रकाशेन गोकर्णो निर्वृतिं ययौ ।। ३९ ।। <br>
नागाः शेषादयः सर्वे नोद्यमानाश्च संघशः ।। <br>
दीपाद्दीपसहस्राणि ददुस्ते वै शिवाग्रतः ।। 5.1.30.४० ।। <br>
पर्वतेषु समुद्रेषु वनेषूपवनेषु च ।।<br>
नदीतीरेषु सर्वत्र दीपान्प्रज्वाल्य रेमिरे ।। ४१ ।। <br>
भुंजानाः पञ्च मूलानि दिव्यानि क्षीरसंयुतम् ।। <br>
परमान्नं च मांसानि मकरंदं घृतौदनम् ।। ४२ ।। <br>
चन्द्रशालिभवं भक्तं तांबूलं सप्तधा गतम् ।। <br>
मद्यमष्टप्रकारं तु भार्यापीतावशेषकम्।। ४३ ।। <br>
शयनेषु महार्हेषु हृद्यासु वनराजिषु ।। <br>
वृक्षमूलेषु सर्वेषु वनच्छायोपशोभिषु ।। ४४ ।। <br>
रमन्ते स्म च ते सर्वे ह्युद्वेष्टंतः परस्परम् ।। <br>
कामतन्त्रोपदिष्टैस्तु शास्त्रैश्च चुंबनादिभिः ।। ४५ ।। <br>
सूर्यतापभयान्मुक्ताश्चंद्ररश्मिभयाच्च ते ।। <br>
विमुक्ताश्च भयाद्धोरात्पिपीलिकोद्भवात्तथा ।। ४६ ।। <br>
सूर्यतापेन दाहः स्याच्छीतं चंद्रमरीचिभिः ।। <br>
मयूरनकुलाद्यैश्च पिपीलीमरणाद्भयम् ।। ४७ ।। <br>
सौवर्णान्दीपका न्कृत्वा द्विजेभ्यस्ते ददुः पुनः ।। <br>
तेन पातालमाश्रित्य कृत्वा भोगवतीं पुरीम् ।। ४८ ।। <br>
वसंति सुखिनस्तत्र स्वर्गादष्टगुणैः सुखैः ।। <br>
एवमंधं तमो देवाः पातालाद्दीपतो गतम् ।। ४९ ।। <br>
एतद्गुह्यं मया ख्यातं भवतां चानुकम्पया ।। <br>
दीपदानमतोयूयं कुरुध्वं सुसमाहिताः ।। 5.1.30.५० ।। <br>
दीपाग्निना विना नैव तमोदारु प्रदह्यते ।। <br>
नारायणपरा देवा निशम्याथ समाहिताः ।। ५१ ।। <br>
पप्रच्छुस्ते  पुनः सर्वे हृष्टा दामोदरं विभुम् ।। <br>
ब्रूहि नोग्निं जगन्नाथ स दीपो येन जायते ।। ५२ ।। <br>
घोरे तमसि वै मग्ना नाग्निं जानीमहे वयम् ।। <br>
देवानां मानसो वह्निरथ कृष्णेन कीर्तितः ।। ५३ ।। <br>
तेन दीपं प्रतिज्वाल्य देवाः शिवपरायणाः ।। <br>
ददुस्ते शिवमुद्दिश्य सर्वाभीष्टफलप्रदम् ।। ५४ ।। <br>
दत्ते दीपे ततो देवैर्दृष्टो हृष्टो महेश्वरः ।। <br>
तिमिरं तद्गतं चापि जगद्येन जडीकृतम् ।। ५५ ।। <br>
ततो देवाः सुखं प्रापुः स्वर्गे सेन्द्रपुरोगमाः ।। <br>
राज्यं भोगान्वितं प्राप्य सार्धं स्त्रीभिश्च रेमिरे ।। ५६ ।। <br>
दीपदानफलं ज्ञात्वा दैतेयाश्चापि विस्मिताः ।। <br>
तथैव तत्फलं ज्ञात्वा व्यास यक्षाश्च विस्मिताः ।। ५७ ।। <br>
पूजयित्वा महादेवं पुष्पैश्च निर्मलैर्जलैः ।। <br>
ददुर्दीप सहस्राणि सर्वे शिवपरायणाः ।। ५८ ।। <br>
स्वस्थाने चाभवन्सर्वे दीपदानाच्च शोभनाः ।। <br>
स्वेच्छया भुंजते भोगान्बन्धुभृत्यादिसंयुताः ।। ५९ ।।  <br>
निराहारास्ततो व्यास पिशाचा वै निराश्रयाः ।। <br>
दीपदानफलं ज्ञात्वा सर्वे तेऽतीव विस्मिताः ।। 5.1.30.६० ।। <br>
चंडालादग्निमानीय ददुर्दीपं शिवे रताः ।। । <br>
दीपदानफलं ते वै पुत्रदारसमन्विताः ।। ६१ ।। <br>
लीढमन्नं गतरसं पूति पर्युषितं तथा ।। <br>
उच्छिष्टं सूतिकास्पृष्टं न मेध्यं चातिलंघितम् ।। ६२ ।।  <br>
भुंजानास्ते सदा हृष्टा रमंते दुष्टभूमिषु ।। <br>
विद्याधरास्तथा मर्त्याः सिद्धाश्च शिवमानसाः ।। ६३ ।। <br>
दीपदानफलं ज्ञात्वा ददुर्दीपं शिवाग्रतः ।। <br>
दीपदानात्ततः सर्वे सर्वभोगसमन्विताः ।। ६४ ।। <br>
स्थानेषु मुदितास्तेषु रमंते सुखिनस्तदा ।। <br>
तिमिरं तद्गतं चैव व्यास लोकेषु दीपतः ।। ६५ ।। <br>
ततो घोरं स्थितं सम्यक्प्रेतलोकेषु सर्वदा ।। <br>
प्रेतलोकं तदा दृष्ट्वा घोरेण तमसा वृताः ।। ६६ ।। <br>
दामोदरं जगन्नाथमूचुः सर्वे सुरोत्तमाः ।। <br>
घोरं चैव तमो हत्वा प्रसन्नास्ते सदा विभो ।। ६७ ।। <br>
गंधर्वाश्च तथा यक्षाः सिद्धा विद्याधरोरगाः ।। <br>
वयं चैव तथा मर्त्याः सर्वभोगैश्च संयुताः ।। ।। ६८ ।। <br>
स्थानेषु च सदा ह्येषु सुखिनश्च रमामहे ।। <br>
प्रेतलोके नरा ये वै घोरेण तमसा वृताः ।। ६९ ।। <br>
वसंति च जगन्नाथ वर्तंते तेऽतिदुःखिताः ।। <br>
यैर्नो कृतं हि तत्कर्म कृष्णालं पापमोहितैः ।। 5.1.30.७० ।। <br>
न तेषां विद्यते किंचिद्यत्प्रकाशं करोति च ।। <br>
घोरे तमसि ते मग्नास्तत्र नार्केन्दुवह्नयः ।। ७१ ।। <br>
न सहायो न जायेयं नालंबो न च देशिकाः ।। <br>
न वाहनं न शय्या च केवलं तु महत्तमः ।। ७२ ।। <br>
तत्राष्टाविंशतिः ख्याता घोरा नरककोटयः ।। <br>
तमोमयाश्च ताः सर्वाः पापिनां भयदाः सदा ।। ७३ ।। <br>
सुखं तत्र कथं कृष्ण लभंते दुःखिता नराः ।। <br>
दारिद्र्यदुःखरोगैश्च मायामोहैश्च सर्वदा ।। ७४ ।। <br>
।। सनत्कुमार उवाच ।। ।। <br>
इति श्रुत्वा तु देवानां प्रार्थनां गरुड ध्वजः ।। <br>
उवाच वचनं हृद्यं मनोरथफलप्रदम् ।।७५।। <br>
शृणुध्वं त्रिदशाः सर्वे यत्प्रवक्ष्यामि वो वचः।।७६।। <br>
अवंत्यां वर्तते तीर्थं सद्यः पापहरं परम् ।।<br>
अनरकाख्यं महापुण्यं सर्वतीर्थोत्तमोत्तमम् ।। ७७ ।। <br>
कार्तिकस्यासिते पक्षे चतुर्दश्यां समाहितः ।। <br>
तत्र स्नात्वा नरो यस्तु यमध्यानपरायणः ।। ७८ ।। <br>
संगृह्य वै तिलान्कृष्णान्पितृभक्तो जितेंद्रियः ।। <br>
दक्षिणाभिमुखो भूत्वा मध्याह्ने सुरसत्तमाः ।। ७९ ।। <br>
अपसव्यं तथा कृत्वा मंत्रैः संतर्प येद्यमम् ।। <br>
यमाय धर्मराजाय मृत्यवे चांतकाय च ।। 5.1.30.८० ।। <br>
वैवस्वताय कालाय दक्षाय मनवे तथा ।। <br>
कृष्णाय कृष्णगुप्ताय प्रेतलोकपराय च ।। ८१ ।। <br>
हरये रविपुत्राय कालिंदीसोदराय च ।। <br>
तथा वै श्राद्धदेवाय पितृणां पतये तथा ।। ८२ ।। <br>
मंत्रैरेभिर्नमःप्रोक्तैरोंकाराद्यैः सुशोभनैः ।। <br>
जलांजलिं सदर्भं वै दद्याच्च तिलसंयुतम् ।। ८३ ।। <br>
संतर्पयेद्यमं देवं तिलपात्रं समाहितः ।। <br>
प्राज्ञो विप्राय वै दद्याद्वित्तशाठ्यविवर्जितः ।। ८४ ।। <br>
अनेन विधिना यस्तु संतर्पयेद्यमं विभुम् ।। <br>
पितरस्तस्य मुच्यंते निरये ये गता अपि ।। ८५ ।। <br>
रात्रिं तत्राथ संप्राप्य मानवः कामसंयुतः ।। <br>
नमः पितृभ्यः प्रेतेभ्यो नमो धर्माय विष्णवे ।। ८६ ।। <br>
नमः सूर्याय रुद्राय कालांतपतये नमः ।। <br>
एभिर्मंत्रैर्यमे दीपं यो दद्याद्धृतपूरितम् ।। ८७ ।। <br>
कार्तिकं हि समग्रं तु वर्धंते तस्य संपदः ।। <br>
संपूर्णे कार्तिके चैव दीपोद्यापनमाचरेत् ।। ८८ ।। <br>
दिवाकराह्नेऽस्तमिते च सूर्ये दीपस्य वर्त्तिं पुरुष प्रमाणाम् ।। <br>
यूपाकृतौ दारुमये करोति यया च धीमान्यमभक्तिचित्तः ।।८९।। <br>
निक्षिप्य भूमावथ हस्तमात्रं मूर्ध्नि द्विहस्ताष्टदलान्वितस्य ।। <br>
धार्याश्चतस्रः शुभपट्टिकाश्च च्छिद्रेण युक्ताश्चतुरंगुलेन ।। 5.1.30.९० ।। <br>
तत्कर्णिकायां तु महाप्रकाशो देयो हि दीपः परया च भक्त्या ।। <br>
उदङ्मुखान्दीपवरांस्त थाष्टौ दलेषु तस्या घृतपूर्यमाणाः ।। ९१ ।। <br>
अनंगलग्नं धवलं च वस्त्रं नवं सुरक्तं ह्यथवा सुशुक्लम् ।। <br>
वर्त्यां प्रदेयं च स्वके च दद्यात्स्निग्धे त्वखण्डे सुसमे प्रशस्ते ।। ९२ ।। <br>
तच्छालिपिष्टोपरि संनिधाय यथा न निर्याति न कंपते च ।। <br>
सर्वं प्रकुर्यात्त्रिगुणप्रमाणं मध्यस्थितस्तस्य च दीपराजः ।। ९३ ।। <br>
दलेषु शोभार्थमतीव कुर्यान्मनोरथप्रत्युपलब्धये च ।। <br>
घंटाष्टकं लंबितपुष्पदाम सवस्त्रशोभान्वितमंत्र कार्यम् ।। ९४ ।। <br>
संलिप्य भूमिं त्वथ गोमयेन पुनः सुगंधेन जलेन लिप्त्वा ।। <br>
कुर्याद्विचित्रं त्वथ मंडले च दलाष्टकं वै कमलं च रम्यम् ।। ९५ ।। <br>
ततो जलं शीतलमानयित्वा आपूर्य चाष्टौ कलशांस्तु रम्यान् ।।<br>
निधाय मूर्ध्नि क्रमशो हि धीमान्फलानि मूलानि तथेक्षुकानि ।। ९६ ।। <br>
मध्वाज्ययुक्ता दधिदुग्धपूर्णा नैर्ऋत्यकोणादथ दक्षिणांतम् ।। <br>
धर्माय दद्यादथ शंकराय दामोदरायाप्यथ वेधसे च ।।९७।। <br>
प्रजापतिभ्यः क्रमशो हि भक्त्या प्रेतेभ्य इंद्राय तथा पितृभ्यः ।। <br>
होमादिपात्रं तिलचूर्णमेव दद्याद्द्विजानां च सदक्षिणं च ।। ९८ ।। <br>
गावो हिरण्यं रजतं च वस्त्रं फलानि मूलानि यवाश्च धान्यम्।। <br>
गृहं रथं कुंजरमश्वमेव मनोज्ञमन्यं हृदयप्रियं यत् ।। ९९ ।। <br>
विद्याधिकेभ्यो द्विजसत्तमेभ्यः पौराणिकेभ्यश्च तथा द्विजेभ्यः ।। <br>
एकैकसु प्रीणनमत्र कुर्याद्दीपैर्दलस्थैश्च यमादिकानाम् ।। 5.1.30.१०० ।। <br>
धर्माय देयस्त्वथ मध्यदीप आज्ञां च लब्ध्वा व्रतदेशिकस्य ।। <br>
नृत्येन गीतेन सुशोभने न युक्तं सुवाद्येन च कारयेच्च ।। १ ।। <br>
एतत्समग्रं विधिवच्च कुर्यात्सशक्तिमादौ स्वधनं समीक्ष्य ।। <br>
आहूय विप्राञ्छुभभावयुक्तान्वदेच्च धीमान्परया च भक्त्या ।। २ ।। <br>
दीपान्समग्रान्नव वर्जयित्वा सर्वं नयेयुः स्थितमत्र विप्राः ।। <br>
प्रदक्षिणीकृत्य विसृज्य विप्रांस्ततो भवद्वै स च नक्तभोजी ।। ३ ।। <br>
एवं कृते नागलोकाद्विशिष्टं सुखं भवेत्प्रेतलोकेस्थितानाम् ।। ४ ।। <br>
एवं ह्यनरके व्यास दीपदानं करोति यः ।। <br>
तस्यैव यत्फलं प्रोक्तं तदिहैकमनाः शृणु ।। ५ ।। <br>
विमानैः कामिकैर्दिव्यैरप्सरोगणसेवितैः ।। <br>
उह्यमानो दिवं याति यावच्चंद्रदिवाकरौ ।। १०६ ।। <br>
इति श्रीस्कांदे महापुराण एकाशीति साहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्येऽनरकेश्वरदीपदानमाहात्म्यवर्णनंनाम त्रिंशोऽध्यायः ।। ३० ।। ।। छ ।। ।। ।।<br>
<br>
</span>
