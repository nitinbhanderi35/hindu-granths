<span style="font-size: 14pt; line-height: 175%"><br>
॥ सनत्कुमार उवाच ॥ ॥ <br>
तीर्थस्याऽनरकस्यास्य माहात्म्यं शृणु सांप्रतम् ॥ <br>
तीर्थे चानरके स्नात्वा दृष्ट्वा देवं महेश्वरम् ॥ <br>
न पश्येन्नरकं क्वापि यद्यपि ब्रह्महा भवेत् ॥ १ ॥ <br>
॥ व्यास उवाच ॥ ॥ <br>
कियंतो नरकास्तात कस्मिन्स्थाने प्रतिष्ठिताः॥ <br>
पतन्ति केन पापेन पापिनस्तेषु दुःखिताः ॥ २ ॥ <br>
तत्कथं प्राणिनस्तत्र गच्छन्ति पापकारिणः ॥ <br>
एतत्सर्वं समाख्याहि यदि तुष्टोऽसि मे प्रभो ॥ ३ ॥ ॥ <br>
॥ सनत्कुमार उवाच ॥ ॥ <br>
शृणुष्व नरकान्व्यास तावन्तो यत्र संस्थिताः ॥ <br>
न लभ्यंते यथा चैते सत्यमेतद्वदामि ते ॥ ४ ॥ <br>
पातालनि लयाः सर्वे विख्याता दुःखदाः सदा ॥ <br>
पुण्यप्लावेन ते सर्वे तिर्यग्यांति स्वकर्मभिः ॥ ५ ॥ <br>
रौरवः सूकरो रौद्रस्तालो विनशकस्तथा ॥ <br>
तप्तकुम्भस्तु तप्तायो महाज्वालस्तथैव च ॥ ६ ॥ <br>
कुंभीपाकः क्रकचनस्तथा देवातिदारुणः ॥ <br>
कृमिभुक्तिश्च रक्ताख्यो लालाभक्षश्च गंडकः ॥ ७ ॥ <br>
अधोमुखश्चास्थिभंगो यंत्रपीडनकस्तथा ॥ <br>
संदंशो रुधिरांगश्च श्वभोज्यश्च कुभोजनः ॥ ८ ॥ <br>
इत्येवमादयः सर्वे नरका भृशदारुणाः ॥ <br>
यमस्य विषये संति स्तुता हि भयदायिनः ॥९॥ <br>
पतंति पुरुषास्तेषु पापकर्मरताश्च ये ॥ <br>
पतिताश्च प्रपच्यंते नराः कर्मानुरूपतः ॥5.1.29.१०॥ <br>
यातनाभिर्विचित्राभी रौद्रकर्म क्षयाद्भृशम् ॥ <br>
सुगाढं हस्तयोर्बद्धास्तप्तशृंखलया नराः ॥ ११ ॥ <br>
महावृक्षाग्रशृंगेषु लंब्यंते यमकिंकरैः ॥ <br>
शोचंतः स्वानि कर्माणि तूष्णीं तिष्ठंति निश्चलाः ॥ १२ ॥ <br>
अग्निवर्णैः शंकुभिश्च लोहदंडैः सकंटकैः॥ <br>
हन्यंते किंकरैर्घोरैः समंतात्पापकारिणः ॥ १३ ॥ <br>
तत्तत्क्षणात्प्रदीप्तेन वह्निना च विशेषतः ॥ <br>
समंततः प्रक्षिप्यंते कृत्ताश्च जर्जरीकृताः ॥ १४ ॥ <br>
कूटसाक्षी तथाऽसम्यक्पक्षपातेन यो वदेत् ॥ <br>
यश्चान्यदनृतं ब्रूयात्स नरो याति रौरवम् ॥ १५ ॥ <br>
सुरापो ब्रह्महा हर्ता सुवर्णस्य च सूचकः ॥ <br>
प्रयांति नरकांश्चैव तैः संसर्गमुपैति यः ॥ १६ ॥ <br>
भ्रूणहा गुरुहंता च गोघ्नश्च मुनिसत्तम ॥ <br>
यांत्येते नरकं रौद्रं ये च विश्वासघातकाः ॥ १७ ॥ <br>
तप्तलोष्ठेषु पच्यंते यस्तु भक्तं परित्यजेत् ॥ <br>
स्नुषां सुतां च यो गच्छेन्महा ज्वाले स पात्यते ॥ १८ ॥ <br>
कुंभीपाके प्रयात्येव पादैरूर्ध्वैरधोमुखः ॥ <br>
करोति कर्म वै नित्यं यश्च गां प्रतिषेधयेत् ॥ १९ ॥ <br>
स्वामिद्रोही च यो रौद्रस्तप्तकुंभे स पात्यते ॥ <br>
देवदूषयिता यश्च वेदविक्रयिकस्तथा ॥ 5.1.29.२० ॥ <br>
परस्त्रीगामिनो ये च यांति क्रकचने तु ते ॥ <br>
चौरोऽतिदारुणे याति मर्यादाभेदकस्तथा ॥ २१ ॥ <br>
देवद्विजपितृद्वेष्टा रत्नदूषयिता च यः ॥ <br>
स याति कृमिभक्षे वै रक्ताख्ये च पतंति ते ॥ २२ ॥ <br>
पितृदेवगुरूणां च सपर्यां न करोति यः ॥ <br>
लालाभक्षे स यात्युग्रे कूटकर्म करोति यः ॥ २३ ॥ <br>
अंत्यजेभ्यो ग्रहीता च नरके यात्यधोमुखे ॥ <br>
अस्थिभंगे प्रयात्येव एको मिष्टान्नभुङ्नरः ॥ २४ ॥ <br>
कृतघ्नः पिशुनः क्रूरः कूटमानी विडंबकः ॥ <br>
यंत्रपीडनके याति परगुह्यप्रकाशकः ॥ २५ ॥ <br>
लाक्षामांसरसानां च तिलानां रसकस्य च ॥ <br>
विक्रयी ब्राह्मणो याति श्वदंशे नात्र संशयः ॥ २६ ॥ <br>
मधुहा ग्रामहंता च याति वैतरणीं नरः ॥ <br>
वर्णाश्रमविरुद्धं च कर्म कुर्वंति ये नराः ॥ २७ ॥ <br>
कर्मणा मनसा वाचा महानद्यां प्रयांति ते ॥ <br>
गुरूणामवमंता च शास्त्रदूषयिता च यः ॥ २८ ॥ <br>
असिपत्रे प्रयात्येव तथा पर्वविलंघकः ॥ <br>
धनयौवनमत्ता ये मर्यादाभेदिनो नराः ॥ २९ ॥ <br>
ते यांति नरके घोरे कृष्णसूत्रेऽतिदारुणे ॥ <br>
असंस्कृतश्च यो विप्रो वृषलीं सेवते तु वै ॥ 5.1.29.३० ॥ <br>
वृषलीमिथुनो यश्च पततस्तावुभावपि ॥ <br>
उच्छिष्टा ये स्पृशंतीह गावोऽग्निं जननीं द्विजान् ॥ ३१ ॥ <br>
ते पच्यंते कुभोज्ये च मित्र द्वेषी विशेषतः ॥ <br>
पंक्तिभेदे दिवास्वप्रे ये नरोऽब्रह्मचारिणः ॥ ३२ ॥ <br>
पुत्रैरध्यापिता ये तै ते पतंति श्वभोजने ॥ <br>
एते चान्ये च नरकाः शतशोऽ थ सहस्रशः ॥ ३३ ॥ <br>
तत्र दुष्कृतकर्माणः पच्यंते यातनागताः ॥ <br>
नृणां स्वर्गाश्च यावंतस्तावंतो निरयास्तथा ॥ ३४ ॥ <br>
पापं कृत्वा तु बहुलं प्रायश्चित्तपराङ्मुखाः ॥ <br>
कृते पापे च वै तापो यस्य पुंसः प्रजायते ॥ ३५ ॥ <br>
प्रायश्चित्तं तु तस्यैकं शिवसंस्मरणं परम् ॥ <br>
तस्मादहर्निशं शंभुं संस्मरन्पुरुषोत्तमः ॥ ३६ ॥ <br>
न याति नरकं शुद्धः संक्षीणाखिलपातकः ॥ <br>
कार्तिकस्यासिते पक्षे कृष्णा या च चतुर्दशी ॥ <br>
तस्यां दीपः प्रदातव्यो देवदेवस्य चाग्रतः ॥ ३७ ॥ <br>
इति श्रीस्कान्दे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्ये नरकऽकथनं नामैकोनत्रिंशोऽध्यायः ॥ २९ ॥ ॥ छ ॥ <br>
<br>
</span>
