<span style="font-size: 14pt; line-height: 200%">।। सनत्कुमार उवाच ।। ।। <br>
अथान्यत्संप्रवक्ष्यामि नरादित्यं दिवाकरम् ।। <br>
यस्य दर्शनमात्रेण सर्वरोगैर्विमुच्यते ।। १ ।। <br>
स्थापनां ते प्रवक्ष्यामि नरादित्यस्य यादृशी ।। <br>
युद्धे निवारिते तस्मिन्रक्तस्वेदजयोः पुरा ।। २ ।। <br>
नरनारायणौ देवाववतीर्णौ धरातले ।। <br>
कुंत्यां देव्यां च देवक्यां मथुरायामजायताम् ।। ३ ।। <br>
एवं तौ वर्तितौ लोके कांतौ वृद्धिं परां गतौ ।। <br>
अन्यस्मात्कारणात्कृष्णो ऽन्यस्माज्जातो धनंजयः ।।४।। <br>
कंसादीन्दानवान्सर्वान्निजघान रणे हि सः ।। <br>
स्वर्गं गतस्ततः पार्थो वासवादस्त्रसिद्धये ।। ५ ।। <br>
कृतास्त्रेण तु वीरेण देवराजस्य दक्षिणा ।। <br>
संस्तुता देवराजस्तु ययाचे तां हि दक्षिणाम् ।। ६ ।। <br>
निवातकवचा ह्युग्रा हिरण्यपुरवासिनः ।। <br>
वध्यंतामर्जुन क्षिप्रमेषा मे गुरुदक्षिणा ।। ७ ।। <br>
अर्जुनेन प्रतिज्ञातो वधस्तेषां दुरात्मनाम् ।। <br>
ऐंद्रं स रथमास्थाय गृहीत्वा सशरं धनुः ।। ८ ।। <br>
निहत्य तांस्ततः पार्थः कृत्वा कर्म सुदुष्करम् ।। <br>
प्रीतिमुत्पादयामास सर्वेषां च दिवौकसाम् ।। ९ ।। <br>
कृतकार्यं तदा शक्रस्त्वर्जुनं वाक्यमब्रवीत् ।। <br>
यत्तेऽभिरुचिरं वीर मृत्युलोके सुदुर्लभम् ।। 5.1.32.१० ।। <br>
मनसा कांक्षितं पार्थ वरं त्वं वरयोत्तमम् ।। <br>
स वव्रे प्रतिमे द्वे तु येऽर्चिते ब्रह्मणा स्वयम् ।। ११ ।। <br>
ब्रह्मणा प्रीतियुक्तेन दक्षाय प्रतिपादिते ।। <br>
दक्षेणापि युगं साग्रं पूजिते तिमिरापहे ।। १२ ।। <br>
सुराणामसुराणां च विग्रहे समुपस्थिते ।। <br>
दानवैर्निर्जितः शक्रो हृतराज्यो  वनं गतः ।। १३ ।। <br>
तपश्चचार दुर्धर्षमेकपादः शतक्रतुः ।। <br>
दिव्यवर्षसहस्रं तु धिषणस्तं ददर्श ह ।। १४ ।। <br>
दृष्ट्वा तु देवराजं तं बृहस्पतिरुवाच ह ।। <br>
हित्वा त्रिदिवमायातः कथं शक्र त्विदं वनम् ।। १५ ।। <br>
एकाकिना वनस्थेन न साध्याः शत्रवस्त्वया ।। <br>
ज्ञात्वैवं देवराज त्वं शीघ्रं दक्षाश्रमं व्रज ।। १६ ।। <br>
पूजार्थे ब्रह्मणा दत्ते पारिजातसमुद्भवे ।। <br>
चकार विश्वकर्मा ये ते याचस्व प्रजापतिम् ।। १७ ।। <br>
शत्रूणां च क्षयो भावी प्रसादादर्चयो स्तयोः ।। <br>
गुरोस्तु तेन वाक्येन हृष्टो देवः शतक्रतुः ।।१८।। <br>
जगाम सत्वरस्तत्र यत्र दक्षः प्रजापतिः ।। <br>
विनयावनतो भूत्वा ययाचे प्रतिमे शुभे ।। १९<br>
पूजिते प्रतिमे व्यास शक्रेण शरदां शतम् ।। <br>
तयोस्तु तेजसा सर्वे विनाशं दानवा गताः।।5.1.32.२०।।। <br>
प्रतिमे चोचुतुः शक्रं वरयस्व वरोत्तमम्।। <br>
भक्त्यानया परं तुष्टावावां जानीहि वासव।।२१।। <br>
वरं वव्रे तदा शक्रः प्रसन्नात्मा द्विजोत्म।।   <br>
अस्माकं प्रतिपक्षा ये दानवाः पापचेतसः ।। २२ ।। <br>
सर्वे ते नाशमृच्छंतु वर एष मतो मम ।। <br>
युवां पूजितुमिच्छामि यावदिंद्रो भवाम्यहम् ।। २३ ।। <br>
तथेति चोक्त्वा प्रतिमे ते नाकं प्रति जग्मतुः ।। <br>
तत्तु याचे ह्यवश्यार्थे वरार्थे प्रतिमाद्वयम् ।। २४ ।। <br>
।। इंद्र उवाच ।। ।। <br>
साधु पार्थ पुनः साधु यत्रेत्थं प्रतितिष्ठतः ।। <br>
इमे च प्रतिमे पार्थ शंकरेण महात्मना ।। २५ ।। <br>
सुरक्तैः शतपत्रैश्च पूजिते ब्रह्मणो दिनम् ।।। <br>
त्रैलोक्यपालनार्थाय पूजिते विष्णुना पुरा ।। २६ ।। <br>
नीलोत्पलैः सुगंधैश्च सहस्रपरिवत्सरान् ।। <br>
ततः प्रजापतिः सृष्टिं कर्तुकामः समा हितः ।। २७ ।। <br>
पूजयामास प्रतिमे पद्मै रक्तोत्पलैः शुभैः ।। <br>
त्वमेव हि कथं पार्थ मृत्युलोके नयिष्यति ।। २८ ।। <br>
एताभ्यां रहितः स्वर्गो मृत्युतुल्यो भविष्यति ।। <br>
अदातुकामं देवेंद्रं प्रणिपत्य तमर्जुनः ।। २९ ।। <br>
उवाच नाहमर्थ्यस्मिन्वरेणानेन वै प्रभो ।। <br>
ततः शक्रः पुनः पार्थमुवाच मुनिपुंगव ।। 5.1.32.३० ।। <br>
गृहीत्वा त्वमिमे वीर कुशस्थल्यां निवेशय ।। <br>
शिप्राया उत्तरे तीरे केशवार्कं तु केशवः ।। ३१ ।। <br>
प्रति तिष्ठति वै यत्र सर्वपापप्रणाशनः ।। <br>
संस्थापयस्व वै तत्र सर्वपापप्रणाशने ।। <br>
भविष्यति तदा यात्रा आषाढी चाथ कौमुदी ।। ३२ ।। <br>
आगमिष्याम्यहं तत्र सहितोऽप्सरसां गणैः ।। <br>
मरुतश्चागमिष्यंति मेघाश्चैव सविद्युतः ।। ३३ ।। <br>
मेघखण्डे समुद्भूते मयि तत्र प्रवर्षति ।। <br>
प्रवदिष्यंति वै लोकाः प्राप्तो देवः पुरंदरः ।। ३४ ।। <br>
भास्करं च नमस्कृत्य ब्रह्माद्यैः पूजितं विभुम् ।। <br>
प्रतियामि तु बीभत्सो पुनरेव यथागतम् ।। ३५ ।। <br>
एवं मृर्तिद्वयं व्यास दत्त्वा पार्थाय वासवः ।। <br>
भूर्लोकं प्रेषयामास सूतेन सह पांडवम् ।। ३६ ।। <br>
नारदो द्वारकायां तु कृष्णस्याह्वानकारणात् ।। <br>
देवराजस्य तद्वाक्यं सरहस्यं च केशवम् ।। ३७ ।। <br>
श्रावयामास विप्रेंद्रं एहि कृष्ण कुशस्थलीम् ।। <br>
अर्च्चे हि पारिजातस्य विश्वकर्मसुकारिते ।। ३८ ।। <br>
इंद्रेणाथ प्रदत्ते वै ते तुभ्यं पांडवाय च ।। <br>
श्रुत्वा शौरिस्तु तद्वाक्यं प्रतस्थेऽवंतिनीपुरीम् ।। ३९ ।। <br>
अवातरच्च आकाशात्तमालिंग्य च पांडवम् ।। <br>
प्रीतः प्रोवाच वचनं परिष्वज्य च फाल्गुनम् ।। 5.1.32.४० ।। <br>
जन्म मे सफलं जातं प्रीतिर्मे जनितार्जुन ।। <br>
यतो मे प्रीतिरतुला क्रियतां कार्यमुत्तमम्।। ।। ४१ ।। <br>
इत्युक्त्वा तौ तदा व्यास समायातौ कुशस्थलीम् ।। <br>
पार्थं प्राह तदा कृष्णः सुसंपूर्णमनोरथः ।। ४२ ।। <br>
गत्वार्जुन दिशं प्राचीं मूर्तिमेकां निवेशय ।। <br>
पूर्वाह्ने हि शुभं लग्नं भविष्यति मनोरमम् ।। ४३ ।। <br>
अहमप्युत्तरां यामि स्थापनार्थं नदीं मुने ।। <br>
मम शंखस्य नादेन प्रतितिष्ठ रविं प्रभुम् ।। ४४ ।। <br>
पूर्वां गत्वा ततः पार्थ शुभं स्थानं व्यलोकयत् ।। <br>
व्यास संस्थापयामास दिननाथं च सुस्थिरम् ।। ४५ ।। <br>
अर्कं देवं स्थापयामि यावद्दध्यौ च पांडवः ।। <br>
तावत्स चाब्रवीदेनं स्थानं कारय शोभनम् ।। ४६ ।। <br>
कथयामास पार्थाय तेजसा तेन दुःसहम् ।। <br>
सव्यसाची ततो भीतो दृष्ट्वार्च्चां तां प्रजल्पतीम् ।। ४७ ।। <br>
तेजस्त्वसहमानो वै देवं वचनमब्रवीत् ।। <br>
क्व देव त्वां स्थापयामि किं स्थानं तव रोचते ।। ४८ ।। <br>
सौम्य रूपः सुदर्शश्च प्रजाभ्यो भव गोपते ।। <br>
दिविसंस्थाश्च ये देवा नागाः पातालसंश्रयाः ।। ४९ ।। <br>
भुविस्था मानवाः पूता भवंतु तव दर्शनात् ।। <br>
सोऽर्जुनमब्रवीद्देवो मा भैस्त्वं मम दर्शनात् ।। 5.1.32.५० ।। <br>
दक्षिणेन करेणाथ ह्यभयेनाभयप्रदः ।। <br>
समाश्वास्याथ तं शांतं सौम्यमूर्तिर्बभूव ह ।। ५१ ।। <br>
प्रभाकरेण देवेन निजं तेजः प्रदर्शितम ।। <br>
ततः सूर्योऽब्रवीत्स्थानमेतदेवाचलं मम ।। ५२ ।। <br>
प्राप्ते लग्ने च हरिणा शंखश्चापूरितो महान् ।। <br>
नरेण च स वै सूर्यः स्थापितोऽमरसंस्तुतः ।। ५३ ।। <br>
।। अर्जुन उवाच ।। ।। <br>
जयति किरणमाली भासुरः श्रांतसप्तिः सकलभुवनधामा प्राग्दिगंताट्टहासः ।। <br>
भवति विगतपापं कीर्तनादेव यस्य प्रचुरकलुषदोषैर्ग्रस्तमंगं नराणाम् ।। ५४ ।। <br>
ब्रह्माद्यैर्मुनिभिरभिष्टुतं पतंगं कः स्तोतुं कविरभिवांछते प्रकामम् ।। <br>
स्तोष्येहं तदपि सुविस्तरात्सुबुद्धे किं दीपो ज्वलति हि नोदिते शशांके ।। ५५ ।। <br>
शास्त्रार्थकामनिपुणैर्मुनिभिः स्तुतस्य किं वस्तु यन्न रचितं विविधैः प्रयोगैः ।। <br>
द्वैपायनप्रभृतिभिर्मुनिभिः पुराणैरापीतसारमिह भाति जगत्समस्तम् ।। ५६ ।। <br>
कामं तथाप्यहमतीव विचार्य ब्रुद्ध्या भानोस्त्रिलोकगुरुपूजितपादयुग्मम् ।। <br>
वृत्तैः स्फुटार्थमधुराक्षरसंधियुक्तैस्त्वां वै विचित्रगतिभिः परिकीर्तयिष्ये ।। ५७ ।। <br>
तावज्जगद्भवति निश्चलमेव सर्वं तावत्क्रियाश्च विविधा न च यांति सिद्धिम् ।। <br>
यावच्च नाथ कमलामलमंडल त्वमुत्तिष्ठसे व्यपनयन्किरणैस्तमांसि ।। ५८ ।। <br>
तावन्न भांति शिखराणि महीरुहाणां गुच्छैस्तु फुल्लवनमीलितलोचनानि ।। <br>
सुप्तानि बोधयसि षट्चरणाकुलानि यावन्न भाभिरमलाभिरनुत्तमाभिः ।। ५९ ।। <br>
उद्यंतमंबरतले सुरसिद्धसंघाः सब्रह्मदैत्यमुनिकिन्नरनागयक्षाः ।। <br>
त्वामर्चयंति विबुधाः प्रणतैः शिरोभिश्चञ्चत्किरीटमणिभाभिरनुत्तमाभिः ।। 5.1.32.६० ।। <br>
अस्तं गते त्वयि जगद्भवति प्रसुप्तं भूयस्त्वयि प्रतपति प्रतिबोधमेति ।। <br>
एवं सदा वरद लोकहितार्थहेतोरेकस्त्वमेव भगवंस्तिमिरस्य हंता ।। ६१ ।। <br>
उत्साहशक्तिनयशौर्यसमन्वितानां सेवाप्रयोगरचनाविधितत्पराणाम् ।। <br>
कार्याणि यन्न फलदानि भवंति पुंसां हेतुस्त्वभक्तिरिह नाथ वेति नूनम् ।।६२ ६२ ।। <br>
यत्संयुगेषु रथकुञ्जरकुन्तशक्तिनाराचचक्रशरतोमरभीमखड्गैः ।। <br>
क्षिप्रं नराः समुपयांति विजित्य शत्रून्सर्वं सदा प्रणतवत्सल वेष्टितं ते ।। ६३ ।। <br>
कांतारदुर्गविषमेष्वपि वर्तमाना ऋक्षेभसिंहबहुकण्टकतस्करेषु ।। <br>
तृष्णान्विताश्च बहुशोकविमूढचित्तास्त्वत्कीर्तनाद्धि गतमृत्यु भया भवंति ।। ६४ ।। <br>
तेजोराशिस्त्वमिह शरणं सर्वतोदुःखितानां <br>
त्वत्तुल्योऽन्यो जगति सकले नास्ति कश्चिद्दयालुः ।। <br>
त्वय्येकस्मिन्भवति सकला भक्तिरन्विष्यमाणा <br>
त्वामासाद्य प्रभवति कुतो व्याधिदुःखं नराणाम्।। ६५ ।। <br>
कः कुष्ठाभिहतः क्व चारिभिरथो को व्याधिभिः पीडितः <br>
के पंग्वंधजडाः क्व शीर्णचरणः को वा विपन्नक्रियः ।। <br>
इत्येवं प्रसमीक्ष्य देव कृपया दोषात्परित्रायसे <br>
कस्यान्यस्य परोपकारनिरता चेष्टा यथैषा तव ।। ६६ ।। <br>
धर्मः परत्र किल तिष्ठति सेवितोऽसौ  <br>
कालांतरेण विबुधा वरदा भवंति ।। <br>
त्वं सेवितः प्रणतवत्सल भूतिकामैः <br>
सद्यः प्रयच्छसि फलं यदभीप्सितं तैः ।। ६७ ।। <br>
विभ्रांतकांतहरिणीसदृशेक्षणाभिः <br>
कांतोरुहारमणिकुण्डलमेखलाभिः ।। <br>
तेषां भवंति भवनानि विलासिनीभिर्येषां नृणां त्वमसि वै वरदः प्रसन्नः ।। ६८ ।। <br>
यैस्त्वं नरैः सकृदपि प्रणतः कथंचिद्ध्यातोऽथवा भुवननाथ तथांतकाले ।। <br>
निष्कल्मषा जगति दुष्कृतिनो भवंति ते निर्मलाः सुकृतिनो गतिमाप्नुवंति ।। ६९ ।। <br>
ये त्वां कुतर्कमतिभिर्न नमंति भक्त्या रोमांचकंचुकशताकुलितैः शरीरैः ।। <br>
ते निर्धनाः परगृहेष्ववभूतमन्नं क्षुत्क्षामकण्ठवदनाः परितर्कयंति ।। 5.1.32.७० ।। <br>
उदधिजलतरंगक्षोभलोलाक्षियुग्मैः सफणिमणिमयूखोद्भासितैर्लेलिहद्भिः ।। <br>
प्रणिपतितशिरोभिर्नागमुख्यैरजस्रं श्रुतिभिरनुपमाभिः स्तूयसे पुष्कलाभिः ।। ७१ ।। <br>
तव सुरवर गच्छतोऽनुसरंति त्रिदशनदीकमलोद्ग तानि वातैः ।। <br>
कनककमलरेणुपिंजरितानि भ्रमरकुलानि पतंग चामराणि ।। ७२ ।। <br>
तत्त्वध्यानं जलनिधिनिवहे स्थित्वा स्थित्वा चरणनिवहैः ।। <br>
आजीवार्थं प्रतपसि भगवन्कस्ते तुल्यस्त्रिभुवनसमये ।। ७३ ।। <br>
उदयाद्रिनितंबसंस्थितस्य ह्युदयेष्वस्तमयेषु चावृतस्य ।। <br>
किरणास्तपनीयसप्रभास्ते विलसन्तस्तडितो विडंबयंति ।। ७४ ।। <br>
यथायथा व्रजति रथस्तवांबरे विपाटयन्धनतिमिरौघसंचयान् ।। <br>
तथातथा क्षुभितमहानिलासृतं प्रतीयते मुहुरिव दुन्दुभिर्यथा ।। ७५ ।। <br>
चारुपद्मविनिमीलितेक्षणां चक्रवाककलहंसमेखलाम् ।। <br>
कामिनीमिव रतिश्रमालसां तां विबोधयसि पद्मिनीं करैः ।। ७६ ।। <br>
नीललोलमतिकान्तमुत्पलं भृंगतुंगचरणाकुलीकृतम् ।। <br>
त्वत्प्रभाभिरनुरागरंजितं पद्मरागमिव शोभते भृशम् ।। ७७ ।। <br>
स्फुरच्छशांकहारनिर्मलं खग त्वदंकेष्वचंचलम् ।। <br>
विभात्यतीव कांतमंबरं समं बृहच्चैक पाटलम्।। ७८ ।। <br>
हरिति च तावन्मुहिर्निषेविततमस्यशुभं भवति च यावदैव किरणैस्तव पूजिततरम् ।। <br>
ऋषिभिर्मुनिभिरुदारधीभिः शाश्व तमार्गपरैर्वरद न शक्यते तव गुणस्तुतिराश्रयितुम् ।। ७९ ।। <br>
त्वं विष्णुस्त्वं शशांकस्त्वमसुरमथनः शण्मुखस्त्वं धनेशस्त्वं कालस्त्वं च धाता क्षितिधरमलयापाश्रयस्त्वं हुताशः ।। <br>
ॐकारस्त्वं द्विजानां त्वमिह जलनिधित्वं शरस्त्वं च रुद्रस्त्वं मुख्यस्त्वं पयोदो व्रतयमनियमास्त्वं जगत्सर्वमेव ।। 5.1.32.८० ।। <br>
त्वमनिंद्य गोपते त्रिपुरमथन मन्मथदाहकरस्त्वमसुरभीमदर्पहा पाहि माम् ।। <br>
त्रिदशाधिपकमलवराननस्त्वमिह देवगुरुर्भगवां स्त्रिभुवनमण्डलेऽस्ति कतमस्तव तुल्यगुणः ।। ८१ ।। <br>
आदित्य भास्कर दिवाकर सप्तसप्ते मार्तंड सूर्य हरिदश्वपते च भानो ।। <br>
अश्रांतवाहन खरूप गभस्तिमालिंस्त्वां लोकनाथ शरणं प्रतिपद्यतेऽसौ ।। ८२ ।। <br>
प्राग्दिग्वधूतिलकभासुरकर्णपूर मंदाकिनीदयितनाथ जगत्प्रदीप ।। <br>
हेमाद्रितापन नभस्तलहारिरत्न सन्ध्यांगनावदनराग नमोनमस्ते ।। ८३ ।। <br>
ब्रह्मैव सत्य शुभमंगल लोकनाथ व्योमांगणेश मुनिसंस्तुत विश्वमूर्ते ।। <br>
आर्तस्य शोकहर किंकरपालकश्च त्वं मे प्रसीद भगवञ्छरणागतस्य ।। ८४ ।। <br>
कृत्वांजलिं शिरसि पंकजकुड्मलाभं यत्संस्तुतस्त्वमिह देव मयाद्य भक्त्या ।। <br>
तेन प्रभो भव ममोपरि सौम्यमूर्तिर्धर्मे मतिं कुरु सदा श्रियमूर्जितां च ।। ८५ ।। <br>
नमः सवित्रे जगदेकचक्षुषे जगत्प्रसूतिस्थितिनाशहे तवे ।। <br>
त्रयीमयाय त्रिगुणात्मधारणे विरंचिनारायणशंकरात्मने ।। ८६ ।। <br>
।। सूर्य उवाच ।। ।। <br>
तुष्टोहमधुना पार्थ स्तोत्रेणानेन सुव्रत ।। <br>
वरं दास्यामि यत्नेन यत्ते मनसि वर्तते ।। ८७ ।। <br>
मद्दर्शनं हि विफलं न कदाचित्प्रजायते ।। <br>
शूराणां च विशेषेण ह्यदेयं नास्ति यत्नतः ।। ८८ ।। ।। <br>
।। अर्जुन उवाच ।। ।। <br>
एष एव वरो मह्यं वराणामुत्तमोत्तमः ।। <br>
अत्र संनिहितो देव सर्वकालं भव प्रभो ।। ८९ ।। <br>
ये च त्वां मानवा भक्त्या स्तो ष्यंति प्रणताः सदा ।। <br>
तेषां धनं च धान्यं च पुत्रदारादिकं वसु ।।5.1.32.९० ।। <br>
मनसश्चेप्सितं सर्व दातव्यं हि वरो मम ।। <br>
सनत्कुमार उवाच ।। <br>
आदित्यो ऽस्मै वरं दत्त्वा ह्युवाच वचनं शुभम्।। ९१ ।। <br>
यस्त्वत्कृतेन स्तोत्रेण मां स्तोष्यति नरोत्तमः ।। <br>
श्रिया न विच्युतिस्तस्य भवेदेष वरो मम ।। ९२ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये नरादित्यमाहात्म्येऽर्जुनस्तुतिवर्णनंनाम द्वात्रिं शोऽध्यायः ।। ३२ ।। ।। छ ।। <br>
<br>
</span>
