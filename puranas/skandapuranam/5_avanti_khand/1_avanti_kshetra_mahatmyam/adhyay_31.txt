<span style="font-size: 14pt; line-height: 175%"><br>
।। सनत्कुमार उवाच ।। ।। <br>
अथान्यत्संप्रवक्ष्यामि केदारेश्वरमुत्तमम् ।। <br>
प्रवरं सर्वतीर्थानां त्रिषु लोकेषु विश्रुतम् ।। १ ।। <br>
तत्र स्नात्वा शुचिर्भूत्वा यः पश्यति महेश्वरम् ।। <br>
केदारे यत्फलं प्रोक्तं तदत्रापि लभेन्नरः ।। २ ।। <br>
सर्वपापविनिर्मुक्तः स्वकीयकुलसंयुतः ।। <br>
विमानेनार्कवर्णेन शिव लोके स मोदते ।। ३ ।। <br>
जटाशृंगे नरः स्नात्वा शुचिर्भूत्वा जितेंद्रियः ।। <br>
दृष्ट्वा जटेश्वरं देवं ततः पापाद्विमुच्यते ।। ४ ।। <br>
महातपनमादौ च कृत्वा गच्छेच्छिवं प्रति ।। <br>
मातृकं पितृकं चैव कुलानां तारयेच्छतम् ।। ५ ।। <br>
इंद्रतीर्थे नरः स्नात्वा दृष्ट्वा चेंद्रेश्वरं शिवम् ।। <br>
विमुक्तः सर्वपापेभ्यः शक्रलोके महीयते ।। ६ ।। <br>
कुंडेश्वरं तु यः पश्येच्छिवध्यानपरायणः ।। <br>
लभते स नरो व्यास शिवदीक्षाफलं शिवम् ।। ७ ।। <br>
गोपतीर्थे नरः स्नात्वा दृष्ट्वा गोपेश्वरं शिवम् ।। <br>
शिवलोकं नरो याति ह्यमृतादमरो यथा ।। ८ ।। <br>
स्नात्वा तु चिपिटातीर्थे शिवं देवं प्रणम्य च ।। <br>
तिर्यग्योनिं नरो नैव प्रयाति मुनिपुंगव ।। ९ ।। <br>
विजये च नरः स्नात्वा आनंदेश्वरपूजनात् ।। <br>
विमुक्तः सर्वपापेभ्यः स्वर्लोके विजयी भवेत् ।। 5.1.31.१० ।। <br>
अथान्यं संप्रवक्ष्यामि कुशस्थल्यां विनिर्मितम् ।। <br>
देवं रामेश्वरं व्यास भुक्तिमुक्तिप्रदायकम् ।। ११ ।। <br>
चित्रकूटात्पुरा रामो मैथिल्या लक्ष्मणेन च ।। <br>
समन्वितः समागत्य पप्रच्छ मुनिसत्तमम् ।। १२ ।। <br>
।। राम उवाच ।। ।। <br>
कानि तीर्थानि पुण्यानि किं वा क्षेत्रं महामुने ।। <br>
यत्र गत्वा न चाप्नोति वियोगं सह बांधवैः ।। १३ ।। <br>
अनेन वनवासेन मरणेन पितुः प्रभो ।। <br>
भरतस्य वियोगेन प्रतप्येऽहं त्रिभिर्मुने ।। १४ ।। <br>
तद्वाक्यं राघवेणोक्तं श्रुत्वा विप्रर्षभस्तदा ।। <br>
ध्यात्वा तु सुचिरं कालमिदं वचनमब्रवीत् ।। १५ ।। <br>
साधु पृष्टं त्वया वीर रघूणां वंशवर्धन ।। <br>
मम पित्रा कृतं क्षेत्रं प्रयाच्य शिवमादरात ।। १६ ।। <br>
अवंतीविषये राम पुरी तस्मिन्कुशस्थली ।। <br>
उज्जयिनीति वै नाम्ना ख्यातिं लोके गता विभो ।। १७ ।। <br>
तस्यां गत्वा दशरथं पिंडदानेन तर्पय ।। <br>
सुरासुरगुरुस्तत्र महाकालो व्यवस्थितः ।। १६ ।। <br>
देवः स वै सदा राजन्वांछितार्थफलप्रदः ।। <br>
दृष्टे तस्मिञ्जगन्नाथे वियोगो नैव जायते ।। १९ ।। <br>
तत्र गच्छंति ये विप्रा राजा चैव महावलः ।। <br>
लभंते परमं स्थानं यत्र देवो महेश्वरः ।। 5.1.31.२० ।। <br>
तीर्थानामपि तत्तीर्थं प्रविष्टोऽवंतिमंडले ।। <br>
आजगाम ततोवंतीं सा शिप्रा यत्र पुण्यदा ।। २१ ।। <br>
तस्यां स्नात्वा ततो रामस्तर्पयामास पूर्वजान् ।। <br>
महाकालं यदा द्रष्टुं प्रतस्थे रघुनंदनः।।२२।। <br>
वाण्या ततोऽशरीरिण्या देवदेवेन भाषितम् ।। <br>
भो भो राघव भद्रं ते स्वनाम्ना स्थापयस्व माम् ।।२३।। <br>
अत्र स्थानं मया दत्त मा विचारय राघव ।। <br>
ततो द्दृष्टमना रामो लक्ष्मणं वाक्यमब्रवीत् ।। २४ ।। <br>
अनुगृहीताः सौमित्रे देवदेवेन शंभुना ।। <br>
तस्मात्स्थापय तीर्थेऽस्मिँल्लिंगं रामेश्वरं शुभम्।। २५ ।। <br>
वाक्यं तल्लक्ष्मणः श्रुत्वा स्थापयामास शंकरम् ।। <br>
दृष्ट्वा देवं पुरा रामो लक्ष्मणं वाक्यमब्रवीत् ।। २६ ।। <br>
एहि लक्ष्मण शीघ्रं त्वं शिप्राया जलमानय ।। <br>
करिष्यामि यतोऽत्राहं देवस्य स्नपनं शुभम् ।। २७ ।। <br>
लक्ष्मणस्त्वब्रवीद्वाक्यं सीतया किं करिष्यसि ।। <br>
राम नाहं सर्वकालं दासभावं करोमि ते ।। २८ ।। <br>
इयं च पुष्टा सुदृढा पीवरा च ममाग्रतः ।। <br>
वद राघव सत्येन अनया किं करिष्यसि ।। २९ ।। <br>
श्रुत्वा रामो हि तद्वाक्यं लक्ष्मणेन प्रभाषितम्।। <br>
विमना राघवस्तस्थौ सीता चापि वरानना ।। 5.1.31.३० ।। <br>
यदुक्तं लक्ष्मणेनाथ तच्च सीता चकार ह ।। <br>
स्नात्वा भुक्त्वा च तौ वीरौ महाकालमुपागतौ ।। ३१ ।। <br>
नीत्वा विभावरीं तत्र गमनाय मनो दधे ।। <br>
उत्तिष्ठ वत्स सौमित्रे व्रजामो दक्षिणां दिशम्।। ।। ३२ ।। <br>
सौमित्रिरब्रवीद्वाक्यं नाहं गन्ता कथंचन ।। <br>
व्रज त्वमनया सार्धं भार्यया कमलेक्षण ।। ३३ ।। <br>
नाहमग्रे वनं यामि न वायोध्यां कथं चन ।। <br>
एवं ब्रुवाणं सौमित्रिमुवाच रघुनंदनः ।। ३४ ।। <br>
कथं पूर्वमूयोध्याया निर्गतोऽसि मया सह ।। <br>
वने वसाम्यहं राम नव वर्षाणि पंच च ।। ३५ ।। <br>
प्रमादः क्रियतां मह्यं नय मामपि राघव ।। <br>
इदानीं त्वमर्धपथे कथं स्थातासि शत्रुहन् ।। ३६ ।। <br>
लक्ष्मणस्त्वब्रवीद्राम नाहं गन्ता वनं पुनः ।। <br>
लक्ष्मणं विकृतं ज्ञात्वा रामो वचनमब्रवीत् ।। ३७ ।। <br>
मा माऽनुव्रज सौमित्रे ह्येको यास्यामि काननम् ।। <br>
द्वितीयापि त्वियं सीता उक्तो रामेण लक्ष्मणः ।। ३८ ।। <br>
धनुः संगृह्य विमना उत्तस्थौ लक्ष्मणस्तदा ।। <br>
प्राप्तौ प्राकारमर्यादां क्षेत्रसीमां परंतपौ ।। ।। <br>
क्षेत्रसीमां  समुल्लंघ्य रामो लक्ष्मणमब्रवीत् ।। 5.1.31.४० ।। <br>
निवर्तयस्व सौमित्रे समर्पय च मे धनुः ।। <br>
रामवाक्यमुपश्रुत्य सीतां वै लक्ष्मणोऽब्रवीत् ।। ४१ ।। <br>
किमर्थं हि परित्यक्तः कोऽपराधः कृतो मया ।। <br>
रामेण हि परित्यक्तः प्राणांस्त्यक्ष्याम्यसंशयम् ।। ४२ ।। <br>
रामं ततोऽब्रवीत्सीता किमर्थं लक्ष्मणस्त्वया ।। <br>
देव संत्यज्यते वीरः सुमित्रानंदिवर्धनः ।। ४३ ।। <br>
राघवस्त्वब्रवीत्सीतां नाहं त्यक्ष्यामि लक्ष्मणम् ।। <br>
न कदाचिदपि स्वप्ने लक्ष्मणसदृशं प्रियम् ।। ४४ ।। <br>
श्रुतपूर्वं तु सुश्रोणि क्षेत्रस्यास्य विचेष्टितम् ।। <br>
अस्मिन्क्षेत्रे न सौभ्रात्रं सर्वो हि स्वार्थतत्परः ।। ४५ ।। <br>
परस्परं न मन्यंते स्वार्थनिष्ठैकहेतवः ।। <br>
न शृण्वंति पितुः पुत्राः पुत्राणां वा तथा पिता ।। ४६ ।। <br>
न च शिष्यो गुरोर्वाक्यं गुरुर्वा शिष्यकर्म च ।। <br>
अर्थानुबंधिनी प्रीतिर्न कश्चित्कस्यचि त्प्रियः ।।४७।। <br>
एवमुक्त्वा ययौ रामो लक्ष्मणो जानकी तथा ।। <br>
लिंगं तत्र प्रतिष्ठाप्य स्वनाम्ना रघुनंदनः ।।४८।। <br>
रामतीर्थे नरः स्नात्वा दृष्ट्वा रामेश्वरं शिवम्।। <br>
विमुक्तः सर्वपापेभ्यः शिवलोकं स गच्छति ।।४९।। ।। <br>
इति रामेश्वरमाहात्म्यम् ।। <br>
।। सनत्कुमार उवाच ।। ।। <br>
तीर्थे सौभाग्यके स्नात्वा दृष्ट्वा सौभाम्यमीश्वरम् ।। <br>
सर्वपापविनिर्मुक्तः सौभाग्यं परमं लभेत् ।। 5.1.31.५० ।। <br>
घृततीर्थे नरः स्नात्वा घृतेन स्नापयेच्छिवम् ।। <br>
घृतमग्नावथो हुत्वा रुद्रलोके महीयते।।५१।। <br>
देवीं योगीश्वरीं पूज्य सुरासुरनमस्कृताम् ।। <br>
सर्वपापविनिर्मुक्तः परं योगमवाप्नुयात्।।५२।।<br>
शंखावर्ते नरः स्नात्वा सर्वपापविवर्जितः ।।। <br>
धनधान्यसमायुक्तो जायते निर्मले कुले ।। ५३ ।। <br>
सुधोदके चतुर्दश्यां मुक्त्यर्थं स्नापयेन्नरः।।  <br>
शिवं सुधेश्वरं दृष्ट्वा ततो मोक्षगतिर्भवेत् ।।५४।। <br>
तथान्य त्संप्रवक्ष्यामि तीर्थं त्रैलोक्यविश्रुतम् ।। <br>
किं पुनेति च विख्यातं ब्रह्महत्याविमोचनम् ।।५५।। <br>
पूर्वं त्रेतायुगे व्यास सुनेत्रो नाम वै द्विजः।।<br>
तस्य पुत्रः समु त्पन्नो विश्वावसुरिति स्मृतः ।।५६।। <br>
यवक्रीतस्य शापेन स्वपिता तेन घातितः ।। <br>
ब्रह्महत्यान्वितो व्यास तीर्थात्तीर्थं परिभ्रमन् ।।५७।। <br>
तीर्थे किंपुनके स्नात्वा धारातीर्थे गतो द्विजः ।। <br>
ततः कपिलधारायां चिंतयत्यात्मना स्वयम् ।। ५८ ।। <br>
कथं मे पतिता धारा अनृता वा श्रुतिस्तथा ।। <br>
एवं ह्यचिंत यत्सोऽथ पुनरायादवंतिकाम् ।। ५९ ।। <br>
अत्र तीर्थे पुनः स्नाति यावद्वाणीं ततोऽशृणोत् ।। <br>
किं पुनर्ध्यायसि ब्रह्मन्येन जातो द्विजोत्तमः ।। 5.1.31.६० ।। <br>
न तेऽस्ति ब्रह्महत्या वै तीर्थस्नानेन नाशिता ।। <br>
गच्छ शीघ्रं गृहं विप्र पापहीनो यथासुखम् ।। ६१ ।। <br>
।। इति किंपुनामाहात्म्यम् ।। ।। ।। <br>
।। सनत्कुमार उवाच ।। ।।<br>
पुनरन्यत्प्रवक्ष्यामि पत्तनेश्वरमुत्तमम् ।। <br>
तत्र स्थित्वा महेशेन पुनः पत्तनमीक्षितम् ।। ६२ ।। <br>
पत्तनेश्वर इत्याख्यो देवदेवो महेश्वरः ।। <br>
यस्तु गंधैश्च पुष्पैश्च धूपैर्दीपैर्मनोरमैः ।। ६३ ।। <br>
भावयुक्तो नरो व्यास पूजयेद्विधिवत्सदा ।। <br>
यथावत्तिष्ठते लिंगं वंशच्छेदो न जायते ।। ६४ ।। <br>
हंसयुक्तेन यानेन शिवलोकं स गच्छति ।। <br>
तथान्यत्संप्रवक्ष्यामि तीर्थं त्रैलोक्यविश्रुतम् ।। ६५ ।। <br>
दुर्धर्षमिति विख्यातं ब्रह्महत्याविमोचनम् ।। <br>
पुरा दिवाकरो व्यास चक्रे दुर्धर्षनामतः ।। ६६ ।। <br>
तीर्थमासीन्नदीतीरे विख्यातं सूर्यसंस्कृतम् ।। <br>
तेजःपुंजं भवेल्लिंगं गणगं धर्वपूजितम् ।। ६७ ।। <br>
सप्तम्यामथवाष्टम्यां संक्रातौ रविवासरे ।। <br>
तत्र स्नात्वा शुचिर्भूत्वा दिनमेकमुपोषितः ।। ६८ ।। <br>
दृष्ट्वा महेश्वरं तत्र शिप्राकूले व्यवस्थितम् ।। <br>
पूजयित्वा तु भावेन यत्फलं तच्छ्रणुष्व मे ।। ६९ ।। <br>
पितृमातृकुलं सर्वं समुद्धृत्य शिवं व्रजेत् ।। <br>
तत्र यच्छति यो दानं गोहेमादि विशेषतः ।। 5.1.31.७० ।। <br>
तावत्तदक्षयं लोके यावच्चंद्रदिवाकरौ ।। <br>
तथान्यत्संप्रवक्ष्यामि गोपींद्रं तीर्थमुत्तमम् ।। ७१ ।। <br>
गौतमेन पुरा यत्र इन्द्रः शापाद्भ गीकृतः ।। <br>
भगव्रीडायुतः शक्रः प्रविश्य वनमुत्तमम् ।। ७२ ।। <br>
अतोषयत्तदोग्रेण तपसा शंकरं पुरा ।। <br>
तुष्टेन शंभुना विप्र ये भगास्तच्छरीरगाः ।।। ।। ७३ ।। <br>
गोसहस्रीकृतास्तेन गोपींद्रस्तेन कथ्यते ।। <br>
तत्र स्नात्वा दिवं याति शक्रतुल्यपराक्रमः ।। ७४ ।। <br>
ये मृतास्ते पुनर्जन्म नाप्नुवंति महीतले ।।। <br>
गंगातीर्थे नरः स्नात्वा पुण्यमाप्नोति पुष्कलम् ।। ७५ ।। <br>
ज्येष्ठशुक्लदशम्यां तु गंगायां फलमादिशेत् ।। <br>
स्नात्वा पुष्पकरंडे च दृष्ट्वा पुष्पकरण्डकम् ।। ७६ ।। <br>
पुष्पकेन विमानेन प्रयातो दिवि मोदते ।। <br>
नरकादुद्धरत्याशु नरः स्नात्वोत्तरेश्वरे।।७७।। <br>
इष्टभोगसमापन्नो याति स्वर्गं न संशयः ।। <br>
भूतेश्वरे नरः स्नात्वा भूतेश्वरमथार्चयेत् ।। ७८ ।। <br>
गंधपुष्पादिनैवेद्यैर्मृतो रुद्रपुरं व्रजेत् ।। <br>
शिप्रायां तु नरः स्नात्वा कैलासं तु नमस्यति ।। ७९ ।।। <br>
सूर्याऽऽहतं तमो यद्वत्तद्वत्पापं प्रणश्यति ।। <br>
अंबालिकां च यः पश्येत्समाधिनियमेन च ।। 5.1.31.८० ।। <br>
स मुक्तः सर्वपापेभ्यः कंचुकेन फणी यथा ।। <br>
घण्टेश्वरं प्रवक्ष्यामि यत्सुरैरपि पूजितम् ।। ८१ ।। <br>
यत्र कूपोदकं पीत्वा सौभाग्यमतुलं लभेत् ।। <br>
अर्चयेद्यस्तु देवेशं गंधपुष्पैरनुक्रमात् ।। ८२ ।। <br>
शिवलोके वसेत्तावद्यावदिंद्राश्चतुर्दश ।। <br>
पुण्येश्वरं तु यः पश्येच्छुचिः स्नातो जितेंन्द्रियः ।। ८३ ।। <br>
स गाणपत्यमाप्नोति यत्सुरैरपि दुर्लभम् ।। <br>
लंपेश्वरे नरः स्नात्वा समभ्यर्च्य महेश्वरम्।।८४।।<br>
न याति नरकं मर्त्यः स्वर्गलोके महीयते।।<br>
तथान्यत्संप्रवक्ष्यामि यत्सुरैरपि दुर्लभम् ।।८५।। <br>
पूजितं ब्रह्मणा पूर्वं स्थविराख्यं विनायकम् ।। <br>
तत्र स्नात्वा शुचिर्भूत्वा पूजयेद्यो विनायकम्।।८६।।<br>
गंधैर्धूपैश्च नैवेद्यैर्भक्ष्यैर्भोज्यैः फलं शृणु ।। <br>
समीहिता भवेत्सिद्धिर्मृतः शिवपुरं व्रजेत्।।८७।। <br>
नवनद्याः समीपे तु पार्वतीं पूजयेद्बुधः।। <br>
गंधपुष्पैश्च धूपैश्च सौभाग्यमतुलं लभेत्।।८८।।<br>
कामोदके नरः स्नात्वा दृष्ट्वा कामं रतिप्रियम् ।। <br>
स्वर्गे च देवगंधर्वस्पृहणीयवपुर्भवेत् ।।८९।। <br>
प्रयागे तु नरः स्नात्वा प्रयागेशं तु पश्यति ।। <br>
सर्वलोकानतिक्रम्य शिवलोके मही यते ।। 5.1.31.९० ।।<br>
इति श्रीस्कान्दे महापुराण एकाशीतिसाहस्र्यां संहितायां पंचम आवंत्यखण्डेऽवन्तीक्षेत्रमाहात्म्ये सौभाग्येश्वरादिनानातीर्थमाहात्म्य वर्णनंनामैकत्रिंशोऽध्यायः ।। ३१ ।। ।। छ ।। <br>
<br>
</span>
