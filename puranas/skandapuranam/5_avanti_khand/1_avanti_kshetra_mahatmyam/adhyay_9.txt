<span style="font-size: 14pt; line-height: 175%">॥ व्यास उवाच ॥ ॥ <br>
कथं तन्माहिषं कुण्डं मातॄणामाकृतिः कथम्॥ <br>
रुद्रस्यैव कथं क्षेत्रे महिषो दानवो हतः ॥१॥ <br>
॥ सनत्कुमार उवाच ॥ ॥ <br>
कपालखंडमादायं महादेवोऽप्यतिप्रभम् ।<br>
ब्रह्मतेजो मयं दिव्यं ज्वलंतमिव चार्चिषा ॥२॥ <br>
क्रीडमानो जगन्नाथो मोहयामास वै सुरान्॥ <br>
निमेषात्स इमं लोकं योगात्मा योगलीलया॥३॥ <br>
प्राप्य पुण्यतमं क्षेत्रं यत्रातिष्ठन्महाप्रभुः ॥ <br>
तत्रतत्र महद्दिव्यं कपालं देवताधिपः ॥ ४ ॥ <br>
स्थापयामास दीप्तार्चिर्गणानामग्रतः प्रभुः ॥ <br>
त्वत्स्थापितमथो दृष्ट्वा गताः सर्वे महौजसः ॥ ५ ॥ <br>
विनदत्समहानादं नादयंत दिशो दश ॥ <br>
क्षोभार्णवाशनिप्रख्यं नभो येन विदीर्यते ॥ ६ ॥ <br>
तेन शब्देन घोरेण दानवो देवकंटकः ॥ <br>
हालाहल इति ख्यातो देशं तमभिधावितः ॥ ७ ॥ <br>
अमृष्यमाणः क्रोधार्तो दुरात्मा दुर्जयः सुरैः ॥ <br>
ब्रह्मदत्तवरश्चैव माहिषं वपुरास्थितः ॥ ८ ॥ <br>
दैत्यैः परिवृतो घोरै कोटिभिश्चोद्यतायुधैः ॥ <br>
तमायांतं तु सक्रोधं महिषं देवकंटकम् ॥ ९ ॥ <br>
समावेक्ष्याह वै देवो गणान्सर्वा न्पिनाकधृक् ॥ <br>
मायावी गणपा दैत्यस्त्रैलोक्यस्यापि कंटकः ॥ 5.1.9.१० ॥ <br>
आयाति त्वरितो यूयं तस्मादेनं विनिघ्नथ ॥ <br>
कपालस्य गतिं सर्व आश्रिता गणनायकाः ॥ ११ ॥ <br>
ततो देवगणा दृष्ट्वा तमायांतं महासुरम् ॥ <br>
गर्जमानं महानादं भ्रममाणं महाभुजम् ॥ १२ ॥ <br>
बिभिदुः शलसंघातैरसिभि र्मुसलैस्तथा ॥ <br>
संमुह्य शरजालेन ततो भूमौ न्यपातयन् ॥ १३ ॥ <br>
हते तस्मिन्महादेवो देवान्प्रोवाच वै तदा ॥ <br>
अहो दर्पातिमूढः स दर्पेण निधनं गतः ॥ १४ ॥ <br>
एतस्मिन्नंतरे व्यास तत्कपालात्सुभैरवाः ॥ <br>
दीप्तास्या मातरः सर्वाः प्रचंडास्त्रा महाबलाः ॥ १५ ॥ <br>
अभ्यधावंस्तमुद्देशं महादेवं निवेद्य वै ॥ <br>
दैत्यं ता भक्षयंति स्म भित्त्वा भित्त्वा महाबलाः ॥ १६ ॥ <br>
कपालमातरस्तस्मात्ख्याताः क्षेत्रे महाबलाः ॥ <br>
महाकपालस्तस्माद्वै तादृशः परि कीर्तितः ॥ १७ ॥ <br>
स्थापितस्य कपालस्य भित्त्वा समभवत्पुरा ॥ <br>
ख्यातं शिवतडागं च सर्वपापप्रणाशनम् ॥ १८ ॥ <br>
तदद्यापि महद्दिव्यं सरस्तत्र प्रकाशते ॥ <br>
त्रिषु लोकेषु विख्यातं गणगंधर्वसेवितम् ॥ १९ ॥ <br>
पात्रस्थमुद्धुतं वापि शीतोष्णं क्वथितं जलम् ॥ <br>
रौद्रं सरः पुनातीहाश्वमेधावभृथो यथा ॥ 5.1.9.२० ॥ <br>
प्रागाद्ब्रह्मापि तं देशं देवतानां शतैर्वृतः ॥ <br>
स्वर्गलोकस्य निःश्रेणी कीर्तिता ब्रह्मणा स्वयम् ॥ २१ ॥ <br>
अत्र त्यजंति ये प्राणान्रुद्र लोकं व्रजंति ते ॥ <br>
धन्या व्यास नरा मर्त्ये महाकालवने स्थिताः ॥ २२ ॥ <br>
रौद्रे सरसि ये स्नांति जलं वापि पिबंति ये ॥ <br>
स्वधर्माचारनिरताः पश्यंतीशानमीश्वरम् ॥ २३ ॥ <br>
इति स्वर्गगता देवाः स्पृहां कुर्वंति नित्यशः ॥ २४ ॥ <br>
इदं शुभं दिव्यमधर्मनाशनं महाकपालं सुरदैत्यपूजितम् ॥ <br>
महाप्रभं पापहरं सनातनं सुरेशलोकादपि दुर्लभं सदा ॥ २५ ॥ <br>
तपोरतैः सिद्धगणैरभिष्टुतं यथा नभःस्थं दिननाथमंडलम् ॥ <br>
य एकचित्तः शृणुयात्प्रसादतस्त्रिविष्टपं गच्छति सोऽभिनंदितः ॥२६॥ <br>
इति श्रीस्कान्दे महापुराण एकाशीतिसाहस्र्यां सहितायां पंचम आवन्त्यखण्डेऽवन्तीक्षेत्र माहात्म्ये महिषकुण्डरुद्रसरोमाहात्म्यवर्णनंनाम नवमोऽध्यायः ॥ ९ ॥ ॥ छ ॥ <br>
<br>
</span>
