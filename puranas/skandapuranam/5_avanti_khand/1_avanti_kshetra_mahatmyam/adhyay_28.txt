<span style="font-size: 14pt; line-height: 200%"><br>
॥ सनत्कुमार उवाच ॥ ॥ <br>
अथान्यं संप्रवक्ष्यामि देवं त्रैलोक्यविश्रुतम्॥ <br>
चंद्रादित्यमिति ख्यातं चंद्रादित्यार्चितं पुरा ॥१॥ <br>
यस्तं समर्चयेद्देवं सुरासुरनमस्कृतम् ॥ <br>
गंधपुपोस्तथा धूपैर्नैवेद्यैविविधैस्तथा ॥ २ ॥ <br>
चंद्रादित्यादिसालोक्यं प्रयाति सर्वकामिकम् ॥ <br>
विमानं सूर्यसंकाशैर्यावच्चंद्रदिवाकरौ ॥ ३ ॥ ॥ <br>
इति चन्द्रादित्यमाहात्म्यम् ॥ <br>
॥ सनत्कुमार उवाच ॥ ॥ <br>
करभेशं ततो गच्छेद्देवदेवं महेश्वरम् ॥ <br>
यस्य दर्शनमात्रेण कुयोनौ नैव जायते ॥ ४ ॥ <br>
॥ व्यास उवाच ॥ ॥ <br>
करभेशमहं देवं श्रोतुमिच्छामि तत्त्वतः ॥ <br>
कथं देवः समुत्पन्नः करभेशेतिसंज्ञितः ॥ ५ ॥ <br>
॥ सनत्कुमार उवाच ॥ ॥ <br>
पुरा देवगणैः सार्धं देवदेवो महेश्वरः ॥ <br>
वनेऽस्मिन्क्रीडयामास परमाह्लादसंयुतः ॥ ६ ॥ <br>
क्रीडन्बहुतिथे काले शंकरः करभोऽभवत् ॥ <br>
ज्ञायते च स नो देवैः शंकरः करभाकृतिः ॥ ७ ॥ <br>
अन्वेषयंति ते देवास्ततो विस्मयसंयुताः ॥ <br>
न पश्यंति यदा तत्र तं देवं शूलपाणिनम् ॥ ८ ॥ <br>
देवैः पृष्टस्ततो ब्रह्मा क्वास्ति देवो महेश्वरः ॥ <br>
ध्यात्वाथ ब्रह्मणा दृष्टो गुप्तो योगप्रभुर्हरः ॥ ९ ॥ <br>
देवैः सार्धं ततो ब्रह्मा पप्रच्छ गणनायकम् ॥ <br>
न दृष्टः शंकरोऽस्माभिर्गतः कुत्र विनायक ॥ 5.1.28.१० ॥ <br>
कथयस्व नमस्तुभ्यं दास्यामो लड्डुकान्विभो ॥ <br>
एवमुक्तस्तदा हृष्टः प्रोवाच गणनायकः ॥ ११ ॥ <br>
करभोऽयं महाऽदेवो दृश्यते विबुधो त्तमाः ॥ <br>
श्रुत्वा चैवं वचो देवाः प्रहृष्टाः करभं ययुः ॥ १२ ॥ <br>
ज्ञातोऽस्माभिर्महादेव जल्पंत इति ते स्वयम् ॥ <br>
गत्वा चैव ततः सर्व चतुर्दिक्षु स्थिताः स्वयम् ॥१३॥ <br>
विचिंत्येति कथं ज्ञातः शंकरो विस्मयं गतः ॥ <br>
त्यक्त्वाथ कारभं रूपं देवदेवो महेश्वरः ॥ १४ ॥ <br>
लिंगमुत्पादयामास दिव्यं यत्करभे श्वरम् ॥ <br>
ते दृष्ट्वाऽथ सुराः सर्वे साष्टांगप्रणतिस्थिताः ॥ १५ ॥ <br>
ततःप्रभृति विख्यातः शंकरः करभेश्वरः ॥ <br>
कोटितीर्थादुत्तरस्मिन्स्थापयामास विघ्नपम् ॥ १६ ॥ <br>
स्वनाम्ना प्रथितं चक्रे करभं चातिपूजितम् ॥ <br>
स्नात्वा तत्र शुचिर्भूत्वा यस्तमर्चयते शिवम् ॥ १७ ॥ <br>
गंधपुष्पैश्च नैवेद्यैः शृणु तेषां च यत्फलम् ॥ <br>
सर्वमेधेषु यत्पुण्यं सर्वदानेषु यत्फलम् ॥ १८ ॥ <br>
ततोऽधिकं स लभते नात्र कार्या विचारणा ॥ <br>
महाकालं ततो गच्छन्संपूर्णं फलमाप्नुयात् ॥ १९ ॥ <br>
ततः प्रसिद्धो लोकेऽस्मिन्नृद्धिदः करभेश्वरः ॥ 5.1.28.२० ॥ ॥ <br>
इति करभेश्वरमाहात्म्यम् ॥ ॥ छ ॥ ॥ <br>
॥ सनत्कुमार उवाच ॥ ॥ <br>
लइडुकैश्च ततो देवैर्विघ्ननाथः समर्चितः ॥ <br>
तदाप्रभृति विख्यातो विश्वेशो लड्डुकप्रियः ॥ २१ ॥<br>
&nbsp;यः समर्चयते भक्त्या तस्य विघ्नो न जायते ॥ <br>
तस्मै ददाति संतुष्टः सर्वान्कामान्विनायकः ॥ २२ ॥ <br>
निराहारश्चतुर्थ्यां च स्नात्वा शिप्रां विशेषतः ॥ <br>
रक्तांबरधरोभूत्वा रक्तपुष्पैर्विनायकम् ॥ २३ ॥ <br>
रक्तचंदनतोयेन मंत्रैः स्नपनपूर्वकम् ॥ <br>
चंदनेनापि रक्तेन तं विलेप्य प्रपूजयेत् ॥ २४ ॥ <br>
धूपं दद्यात्तथा दिव्यं सुगंधं लड्डुकप्रिये ॥ <br>
नैवेद्ये लड्डुका देया आज्यखंडपरिप्लुताः ॥ २५ ॥ <br>
न तस्य जायते व्याधिर्भयं विघ्नं कदाचन ॥ <br>
लभते च सदाभीष्टं मृतः शिवपुरं व्रजेत्॥ २६ ॥ <br>
अवतीर्णः पुनर्लोके जायते वसुधाधिपः ॥ <br>
मतिमान्पुत्रवाञ्छूरो नात्र कार्या विचारणा ॥ २७ ॥ ॥ <br>
इति गणेशमा हात्म्यम् ॥ <br>
॥ सनत्कुमार उवाच ॥ ॥ <br>
कुसुमेशं सुरद्वारे सुरासुरनमस्कृतम् ॥ <br>
श्रद्धया पूजयेद्यस्तु शिवलोके स मोदते ॥ २८ ॥ <br>
जयेश्वरं तु यः पश्येद्देवदेवं महेश्वरम् ॥ <br>
जयी स्यात्सर्वकार्येषु शिवलोकं स गच्छति ॥ २९ ॥ <br>
शिवद्वारे शिवं लिंगमर्चयेन्मानवो यदि ॥ <br>
त्रिदिवं याति यानेन गाणपत्यं च विंदति ॥ 5.1.28.३० ॥ <br>
अथान्यं संप्रवक्ष्यामि मार्कंडेश्वरमुत्तमम् ॥ <br>
मार्कण्डेयो मुनिर्यत्र तप्तवान्सुमहत्तपः ॥ ३१ ॥ <br>
दृष्ट्वा तं शंकरं देवं वाजपेयफलं लभेत् ॥ <br>
सर्वपापविशुद्धात्मा चिरायुर्जायते नरः ॥ ३२ ॥ <br>
शृणु व्यास महास्थानं यस्यां पुर्यामनुत्तमम् ॥ <br>
यत्र तिष्ठति सा देवी ब्रह्माणी हंसवाहिनी ॥ ३३ ॥ <br>
भक्तानां पूरयेदाशां पुत्रवत्परिपालयेत् ॥ <br>
यथा माता तथा देवी दृष्टा शांतिपरैरपि ॥ ३४ ॥ <br>
अर्चिता ब्रह्मणा सा तु स्तुता देवी सुरोत्तमैः ॥ <br>
अर्चयेद्गंधृपुष्पैश्च नैवेद्यैः सर्वसिद्धिदाम् ॥ <br>
अपि या ब्रह्मणः पूर्वमभूदेव सुसिद्धिदा ॥ ३५ ॥ <br>
यः स्नात्वा ब्रह्मसरसि पश्ये द्ब्रह्मेश्वरं शिवम्॥ <br>
भवबंधविनिर्मुक्तो ब्रह्मलोके स मोदते ॥ ३६ ॥ <br>
अथान्यां संप्रवक्ष्यामि यज्ञवापीमनुत्तमाम् ॥ <br>
यत्र वै ब्रह्मणा पूर्वमिष्टो यज्ञः सदक्षिणः ॥ ३७ ॥ <br>
यज्ञार्थं यत्कृतं कुंडं यज्ञवापी च सा स्मृता ॥ <br>
पशुश्च पतितो यस्मात्तस्मात्पशुपतिः स्मृतः ॥ ३८ ॥ <br>
तस्यां स्नात्वा शुचिर्भूत्वा पश्येत्पशुपतिं तु यः ॥ <br>
उद्धरेत्स पितॄन्व्यास पशुयोनिगतानपि ॥ ३९ ॥ <br>
सुवर्णमणिमुक्ताद्यैर्विमानैः सर्वकामगैः ॥ <br>
याति रुद्रपुरं दिव्यं यत्र देवो महेश्वरः ॥ 5.1.28.४० ॥ <br>
रूपकुंडे नरः स्नात्वा सुरूपो जायतेनरः ॥ <br>
स्वर्गे स देवगंधर्वैः स्पृहणीयवपुर्भवेत् ॥ ४१ ॥ <br>
कुंडे स्नात्वाप्यनंगे यः शुचिर्भूत्वा समाहितः ॥ <br>
पश्येच्च देवदेवेशमनंगेनार्चितं पुरा ॥ <br>
कामं स लभतेऽभीष्टं मृतो याति शिवालयम् ॥ ४२ ॥ <br>
आषाढे तु सिताष्टम्यां जागरं यस्तु कारयेत् ॥ <br>
केदारे यत्फलं प्रोक्तं तत्समानमवाप्नुयात् ॥ ४३ ॥ <br>
करीकुंडे नरः स्नात्वा विश्वरूपं तु योऽर्चयेत् ॥ <br>
मुच्यते सर्वपापेभ्यो विष्णुलोकं स गच्छति ॥ ४४ ॥ <br>
अजागंधे नरः स्नात्वा दृष्ट्वा ब्रह्मेश्वरं शिवम् ॥ <br>
ब्रह्महत्यासमं पापं तत्क्षणात्संव्यपोहति ॥ ४५ ॥ <br>
चक्रतीर्थे नरः स्नात्वा चक्र स्वामिनमर्चयेत् ॥ <br>
जायते स नरो व्यास चक्रवर्ती सदा भुवि ॥ ४६.॥ <br>
सिद्धेश्वरं यदा पश्येत्स्नात्वा सुविधिपूर्वकम् ॥ <br>
कामिकेन विमानेन रुद्रलोकं स गच्छति ॥ ४७ ॥ ॥ <br>
इति यज्ञवापीमाहात्म्यम् ॥ ॥ <br>
सोमवत्यां नरः स्नात्वा यः सोमेश्वरमर्चयेत् ॥ <br>
सोमवन्निर्मलो भूत्वा सोमलोके स मोदते ॥ ४८ ॥ <br>
॥ व्यास उवाच ॥ ॥ <br>
तीर्थं सोमवतीनाम लिंगं सोमेश्वरं तथा ॥ <br>
अभूदेतत्कथं नाम श्रोतुमिच्छामि तत्त्वतः ॥ ४९ ॥<br>
॥ सनत्कुमार उवाच ॥ ॥ <br>
शृणु व्यास यथोत्पन्नं सोमतीर्थं सुशोभनम् ॥ <br>
सोमेश्वरं यथा लिंगमेतत्सत्यं वदामि ते ॥5.1.28.५०॥ <br>
यो देवो भगवान्सोमो लोकस्याप्यायनं परम् ॥ <br>
आसीत्तस्य पुरा व्यास पिता विप्रो महातपाः ॥ ५१ ॥ <br>
अवन्त्यां च महाभागो योऽत्रिर्नामा तपोनिधिः ॥ <br>
वर्षाणां त्रीणि दिव्यानि सहस्राणि तपो महत् ॥ ५२ ॥  <a rel="nofollow" class="external text" href="http://puranastudy.page.tl/Atri-%26%232309%3B%26%232340%3B%26%232381%3B%26%232352%3B%26%232367%3B.htm">अत्रि शब्दोपरि टिप्पणी</a><br>
ऊर्ध्वबाहुः स वै तेपे ब्रह्मध्यानपरायणः ॥ <br>
ऊर्ध्वं गतं ततो व्यास ब्राह्म्यं तेजो महात्मनः ॥ ५३ ॥ <br>
नेत्राभ्यां तेन सुस्राव भासयच्च दिशो दश ॥ <br>
तेजस्तत्सहसा दृष्ट्वा दिशो दशोद्धतं स्वतः ॥ ५४ ॥ <br>
दिशश्च तद्यदा व्यास सर्वा धर्तुं न चाशकन् ॥ <br>
असुस्रवत्तदा दिग्भ्यस्तद्धि तेजोतिदुःसहम् ॥ ५५ ॥ <br>
लोकांश्च भासयत्सर्वान्धरण्यां वै पपात ह ॥ <br>
सोमो जातस्ततस्तेन शीतांशुश्च जनप्रियः ॥ ५६ ॥ <br>
वारि सोमात्समुत्पन्नं व्यास तेनैव तेजसा ॥ <br>
प्रविष्टा सा नदी शिप्राममृतेनातिपूरिता ॥ ५७ ॥ <br>
ततः सोमवती शिप्रा विख्याता सर्वसि द्धिदा ॥ <br>
सोमयुक्तां नदीं शिप्रां दृष्ट्वा पापं व्यपोहति ॥ ५८ ॥ <br>
ख्याता च त्रिषु लोकेषु पापिनां पुण्यदायिनी ॥ <br>
ब्रह्महा वा सुरापो वा स्तेयी वा गुरुतल्पगः ॥ ५९ ॥ <br>
चत्वारोऽप्यत्र पापेन मुच्यंते दर्शनाद्ध्रुवम् ॥ <br>
अमासोमौ यदा युक्तौ सोमवत्यां तदा मुने ॥ 5.1.28.६० ॥ <br>
स्नानं दानं च यो धीमाञ्जपं होमं समाचरेत् ॥ <br>
अक्षयं तस्य तत्सर्वं यावच्चंद्रदिवाकरौ ॥ ६१ ॥ <br>
तिलोदकप्रदानेन पिंडदानेन कारिता ॥ <br>
अकाले कालिकी तृप्तिः पितॄणां च यतो मता ॥ ६२ ॥ <br>
सर्वत्र दुर्लभा सिप्रा सोमं सोमग्रहस्तथा ॥ <br>
सोमेश्वरः सोमवारः सकाराः पंच दुर्लभाः ॥ ६३ ॥ <br>
शिप्रासोमजलं व्यास कोटितीर्थफलप्रदम् ॥ <br>
अमासोमसमायोगे पितृतीर्थसमं स्मृतम् ॥ ६४ ॥ <br>
अमायां सोमवारश्चेद्व्यतीपातो यदा भवेत् ॥ <br>
शतगुणं गयायास्तु सोमवत्यां प्रकीर्तितम् ॥ ६५ ॥ <br>
एवं सोमवतीतीर्थं जातमत्र महामुने ॥ <br>
सोमं दृष्ट्वाथ पतितं क्षितौ ब्रह्मा जगद्गुरुः ॥ ६६ ॥ <br>
रथे तं स्थापयामास लोकानां हितकाम्यया ॥ <br>
सं तु वेदमयो व्यास धर्माक्षः सत्यसंग्रहः ॥ ६७ ॥ <br>
युक्तो वाजिसहस्रेण ब्रह्मणा प्रेरितस्तदा ॥ <br>
दृष्ट्वा सोमं ततो देवा रथे तं ब्रह्मणा युतम् ॥ ६८ ॥ <br>
तुष्टुवुः सर्वभावेन हृष्टाः सर्वे समाहिताः ॥ <br>
तस्य संस्तूयमानस्य तेजः सोमस्य भास्वरम् ॥ ६९ ॥ <br>
आप्यायमानं त्रीँल्लोकान्पपात धरणीतले ॥ <br>
ब्रह्मा तेन रथेनाथ सागरांतां वसुन्धराम् ॥ 5.1.28.७० ॥ <br>
त्रिःसप्तकृत्वोऽतिशयाच्चकाराब्धिप्रदक्षिणम् ॥ <br>
तस्य तत्पतितं तेजो व्यास सोमस्य शीतलम् ॥ ७१॥ <br>
तदेवौषधयो दिव्या जाता भुवि सुनिर्मलाः ॥<br>
याभिर्धार्यो ह्ययं लोकः प्रजाश्चैव चतुर्विधाः ॥ ७२ ॥ <br>
तुष्टोऽथ भगवान्सोमो जगतेः सर्वदा मुने ॥ <br>
दशवर्षसहस्राणि तेपेऽतिदुःसहं तपः ॥ ७३ ॥ <br>
ततस्तस्मै ददौ वाक्यं ब्रह्मा लोकपितामहः ॥ <br>
बीजौषधानि विप्राणां सोमो राजा बभूव ह ॥ ७४ ॥ <br>
सप्तविंशतिं सोमाय दाक्षायणीर्महाव्रताः ॥ <br>
पत्नीः प्राचेतसो दक्षो ददौ नक्षत्रसंज्ञकाः ॥ ७५ ॥ <br>
स तत्प्राप्य महद्राज्यं सोमो भार्यायुतस्तदा ॥ <br>
समारेभे राजसूयं सहस्रशतदक्षिणम् ॥ ७६ ॥ <br>
होता च भगवानत्रिरध्वर्युर्भगवान्भृगुः ॥ <br>
हिरण्यगर्भश्चोद्गाता ब्रह्मा ब्रह्मत्वमेयिवान् ॥ ७७ ॥ <br>
सदस्यो भगवान्विष्णुः सनकादिमुखैर्युतः ॥ <br>
ददौ स दक्षिणां सोमस्त्रीँल्लोकान्सुसमाहितः ॥ ७८ ॥ <br>
सिनीवाली कुहूश्चैव धृतिः पुष्टिः प्रभा वसुः ॥ <br>
कीर्तिर्धृतिश्च लक्ष्मीस्तं देव्यो दिव्याः सिषेविरे ॥ ७९ ॥ <br>
प्राप्यावभृथमव्यग्रः सर्वदेवर्षिपूजितः ॥ <br>
अतीव राजते चन्द्रो दशधा भासयन्दिशः ॥ 5.1.28.८० ॥ <br>
तस्य तत्प्राप्य दुष्प्राप्यमैश्वर्यमृषिसंस्कृतम् ॥ <br>
विबभ्राम मतिर्व्यास विनयाद्यमपास्य च ॥ ८१ ॥ <br>
बृहस्पतेस्तदा भार्यां तारानाम्नीं यशस्विनीम् ॥ <br>
जहार तमसा साध्वीमवमान्यां गिरःसुतम् ॥ ८२ ॥ <br>
वाच्यमानस्तदा सोमो देवदेवर्षिभिस्तथा ॥ <br>
नैव व्यसर्जयत्तारां तस्मा आंगिरसाय च ॥ ८३ ॥ <br>
बृहस्पतेस्ततः पक्षं शक्रो जग्राह कोपतः ॥ <br>
स हि शिष्यो महातेजा गुरोः पूर्वं वृहस्पतेः ॥ ८४ ॥ <br>
ततो युद्धमभूत्तत्र सुघोरं शक्रसोमयोः ॥ <br>
देवानां दानवानां च व्यास त्रासकरं महत् ॥ ८५ ॥ <br>
सर्वे भीतास्ततो देवा ब्रह्माणं शरणं गताः ॥ <br>
अग्रतो ब्रह्मणो युद्धं कथितं शक्रसोमयोः ॥ ८६ ॥ <br>
देवानां वचनं श्रुत्वा सार्द्धं देवैः पितामहः ॥ <br>
आगत्य युद्धभूमिं सोऽवारयद्देवदानवान्॥ ८७ ॥ <br>
वारितास्ते स्थितास्तत्र युद्धं त्यक्त्वा सुरासुराः ॥ <br>
तारामादाय स तदा ददा वांगिरसे द्विजे ॥ ८८ ॥ <br>
तामंतःप्रसवां दृष्ट्वा प्राह भार्यां बृहस्पतिः ॥ <br>
मदीयायां न ते योन्यां गर्भो धार्यः कथंचन ॥ ८९ ॥ <br>
उत्ससर्ज ततस्तारा कुमारं देवरूपिणम् ॥ <br>
इषीकास्त्रं समासाद्य ज्वलंतमिव पावकम्॥ 5.1.28.९० ॥ <br>
स तेजो जातमात्रोऽपि देवानामाक्षिपच्छिशुः ॥ <br>
ततः संशयमापन्ना ऊचुस्तारां दिवौकसः ॥ ९१ ॥ <br>
कस्यायं ब्रूहि सुभगे सोमस्याथ बृहस्पतेः ॥ <br>
नाचचक्षे तु देवानां वेधाः पप्रच्छ तां पुनः ॥ ९२ ॥ <br>
यदत्र सत्यं तद्ब्रूहि तारे कस्य सुतो ह्ययम् ॥ <br>
सा प्रांजलिरुवाचेदं ब्रह्माणं वरदं विभुम् ॥ ९३ ॥ <br>
सोमस्येति रहः सोऽयं कुमारो देवसंनिभः ॥ <br>
सोमस्य तं सुतं ज्ञात्वा परिष्वज्य पितामहः ॥ ९४ ॥ <br>
बुध इत्यकरोन्नाम तस्य पुत्रस्य वै तदा ॥ <br>
परदारापहाराच्च यत्पापं तेन दुःसहम् ॥ ९५ ॥ <br>
तेन सोमोऽभवत्कुष्ठी क्षयरोगयुतस्तदा ॥ <br>
ततो राज्ये स्वकं पुत्रं स्थापयित्वा यथाविधि ॥ ९६ ॥ <br>
अवन्तीमाजगामाशु सोमो देवदिदृक्षया ॥<br>
सोमाहे सोमवत्यां च अमायोगे जितेंद्रियः ॥ ९७ ॥ <br>
स्नात्वा संपूजयामास सोमः सोमेश्वरं ततः ॥ <br>
तस्य भक्त्या च सन्तुष्टः प्राह सोमं महे श्वरः ॥ ९८ ॥ <br>
मत्प्रसादाद्वपुः कांतं तव सोम भविष्यति ॥ <br>
सोमेश्वरमिति ख्यातं भुक्तिप्रदायकम् ॥ ९९ ॥ <br>
एवं व्यास तु तत्तीर्थं लिंगं चैवाति दुर्लभम् ॥ <br>
कथितं तथ्यभावेन मया तुष्टेन सांप्रतम् ॥ 5.1.28.१०० ॥ <br>
श्रावणं प्राप्य यो मासं सोमनाथं जितेंद्रियः ॥ <br>
नित्यं पश्येन्नरो व्यास तस्य पुण्यफलं शृणु ॥ १०१ ॥ <br>
सौराष्ट्रे सोमनाथस्य पूजायाः प्रत्यहं फलम् ॥ <br>
लभते स नरो व्यास नात्र कार्या विचारणा ॥ १०२ ॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये सोमवतीतीर्थमाहात्म्यवर्णनंनामाष्टाविंशो ऽध्यायः ॥ २८ ॥ ॥ छ ॥ <br>
<br>
</span>
