<span style="font-size: 14pt; line-height: 200%"><br>
।। व्यास उवाच ।। ।। <br>
योऽसौ कपाल उत्पन्नो नरोनाम धनुर्धरः।।  <br>
किमेवं सोऽधुना जात उत्पत्तौ विश्वकर्मणः।।१।। <br>
कथं रुद्रेण जनितः प्रभुणा बुद्धिपूर्वकम्।।<br>
विष्णुना वा भगवता ब्रह्मणा भाव भेदतः ।।२।। <br>
केन कस्मात्समुत्पन्नः शंकराच्युतब्रह्मणाम् ।। <br>
ब्रह्मा हिरण्यगर्भो यो यो जातश्च चतुर्मुखः ।। ३ ।। <br>
अद्भुतं पंचमं वक्त्रं कथं तस्याप्युपस्थितम् ।। <br>
स तस्थौ भगवान्ब्रह्मा कथं रुद्रे मनोऽदधत् ।। ४ ।। <br>
मूढात्मना नरो येन हंतुं स प्रहितो हरम् ।। ५ ।। <br>
।। सनत्कुमार उवाच ।। ।। <br>
महेश्वरहरी एतौ द्वावेव सति तिष्ठतः ।। <br>
तयोरविदितं नास्ति सिद्धासिद्धं महात्मनोः ।। ६ ।। <br>
ब्रह्मणः पंचमं वक्त्रं यत्तदासीन्महात्मनः ।। <br>
तस्यैव मानसः सोग्निः शिरसा तेन वै धृतः ।। ७ ।। <br>
यो नरो ब्रह्मणः प्रोक्तः सोऽप्यग्निस्तस्य मानसः ।। <br>
दधार तं महादेवः कृत्वांगुल्यंतरांतरे ।। ८ ।। <br>
पूर्वं दृष्ट्वा समुत्पत्ति मेवं तस्य महान्नरः ।। <br>
तस्मात्कपालमंगुल्यां घट्टमानमजायत ।। ९ ।। <br>
स तं हत्वा शरेणाजौ ब्रह्मणो निहितं रजः ।। <br>
मुमोह रजसा सत्त्वं यदृच्छा कृत्प्रभुर्यतः ।। 5.1.4.१० ।। <br>
।। व्यास उवाच ।। ।। <br>
कथमग्निः समुत्पन्नो योनिः सर्वेण धारितः ।। <br>
विस्तरेण तदाचक्ष्व भगवन्मुनिवंदित ।। ११ ।। ।। <br>
।। सनत्कुमार उवाच ।। ।। <br>
अव्यक्तादीन्ससर्जादावंडं हि तदजायत ।। <br>
जज्ञे सौवर्णवर्णाभो ब्रह्मा लोकपितामहः ।। १२ ।। <br>
स्वयंभूः स तपस्तप्त्वा दिव्यं  वर्षशतं महत् ।। <br>
स तपःस्थो व्याजहार भूर्भुवःस्वरिति श्रुतीः ।। १३ ।। <br>
श्रुतियोगात्तु मनसः पश्चादग्निरजायत ।। <br>
अधोमुखः पपाताग्निः पृथिवीं निर्दहन्यदा ।। १४ ।। <br>
पाणिभ्यां ब्रह्मणा सोग्निर्भूमेरूर्ध्वं निवेशितः ।। <br>
ततो दक्षिणहस्तेन वेद्यामग्निः प्रणीयते ।। १५ ।। <br>
पुरापतन्नधोज्वाल ऊर्ध्वज्वालो यदा धृतः ।। <br>
उत्तानश्च कृतो यस्माद्ब्रह्मणा निर्मितो मिथः ।। १६ ।।  <br>
ज्वालाभिः प्रज्वलन्नूर्ध्वं सर्वशब्दस्फुलिंगवान् ।। <br>
हिरण्यवर्णं ब्रह्माणं तदोवाचानिरुत्कटः ।। १७ ।। <br>
किमर्थं तु त्वया देव भूमिभक्षं निवारितम् ।। <br>
बुभुक्षयाहमाविष्ट आहारो मे प्रदीयताम् ।। १८ ।। <br>
एवमुक्तोऽग्नये ब्रह्मा स्वरोमाणि जुहाव सः ।। <br>
कृशश्चखाद अग्निस्तु सर्वरोमाणि ब्रह्मणः ।। १९ ।। <br>
अब्रवीच्च न मे तृप्तिर्न च मे देहनिर्वृतिः ।। <br>
त्वचं जुहाव ब्रह्मा च चखादाग्निस्त्वचं तदा ।। 5.1.4.२० ।। <br>
अब्रवीत्तं तदा वह्निस्तृप्तिर्नास्ति ममेति हि ।। <br>
जुहाव स्वानि मांसानि त्वचोत्कृत्य प्रजापतिः ।। २१ ।। <br>
अब्रवीच्च न मे तृप्तिर्न च मे देहनिर्वृतिः।।  <br>
जुहाव ब्रह्मा चास्थीनि तान्यश्नात्स बुभुक्षितः ।। २२ ।। <br>
ततो धात्रा हुताशाय कृतो देहो विधातुकः । <br>
तमदेहमथो दृष्ट्वा ब्रह्माणमवदच्च सः ।। २३ ।। <br>
अहो ब्रह्मन्न मे तृप्तिर्न च मे देहनिर्वृतिः। <br>
कुद्धेण ब्रह्मणा सोऽग्निर्हुंकारेण द्विधा कृतः ।। २४ ।। <br>
आहतू रुदतावग्नी आहारार्थं प्रजापतिम् ।। <br>
हुंकारेण पुनर्ब्रह्मा द्विधैकैकं चकार वै ।। २५ ।। <br>
त्रयस्तेषां रुदंति स्म रुदन्ह्येको ह्यसंवृतः ।। <br>
क्रुद्धेन ब्रह्मणा व्यास हुंकारेणैव ताडितः ।। २६ ।। <br>
रोरूयमाणे चाग्नौ तु पुनर्ब्रह्मा कृपान्वितः ।। <br>
प्राह कामाभिभूतानां भुंक्ष्व त्वं देहधातुकम् ।। २७ ।। <br>
स कालस्तस्य कामस्य सा वृत्तिः संप्रकल्पिता ।। <br>
अकाराग्निं सन्निविष्टं दृष्ट्वा मनसि मानसः ।। २८ ।। <br>
हुंकाराग्निः प्रजज्वाल किमेतदिति चाब्रवीत् ।। <br>
ब्रह्मा तमाह त्वमपि यथेष्टां वृत्तिमाश्रय ।। २९ ।। <br>
देवमध्ये बहिर्वापि मुनीनामाश्रमेषु च ।। <br>
इत्येवमुक्तस्तेनाशु वृत्तिमेतामरोचयत् ।। 5.1.4.३० ।। <br>
अहमेवं प्रदास्यामि पुनः पुनरुवाच ह ।। <br>
यस्मादेष द्वितीयोग्निर्हुंकारात्समजायत ।। ३१ ।। <br>
साभिमानोऽपमानो वा हुंकारो यत्र कथ्यते ।। <br>
सा च वृत्तिर्ममादेशाद्बुभुक्षाशांतये तव ।। ३२ ।। <br>
इकाराग्निं समाहूय ब्रह्मा वचनम ब्रवीत्।। <br>
भवतोग्ने त्वियं वृत्तिरन्नं भुक्तं दहेरिति ।।३३।। <br>
उकाराग्निं  समाहूय ब्रह्मा वचनमब्रवीत् ।। <br>
यत्पृथिव्यां गुरुध्यानं भगवंस्तत्समाश्रय।।३४।। <br>
अहं च ते विधास्यामि स्थानमाहारमेव च ।। <br>
इत्युक्तः स तु तेनाग्निर्यत्पृथिव्यां शिलाचयः ।। ३५ ।। <br>
यतोऽग्निर्व्यास तेनोक्तो गिरौ दुर्गे महामुने ।। <br>
उकाराग्निः स चाप्येष समुद्रे वडवामुखः ।। ३६ ।। <br>
सोऽपि भिन्नः समाहूतो ब्रह्मणा स्थानलिप्सया ।। <br>
त्वं चक्षुः सर्वलोकस्य ब्रह्मा वचनमब्रवीत् ।। ३७ ।। <br>
तस्मात्त्वं संस्कृतां वाणीं द्विजातीनां प्रकाशय ।। <br>
दैवी पुण्या हि पापांश्च आयुष्यं हंत्यसंस्कृता ।। ३८ ।। <br>
तस्माद्द्विजातेर्विज्ञेया वाणी पुण्या प्रकाशिता ।। <br>
वाक्च माता द्विजातीनां मुखे सा संप्रतिष्ठिता ।। ३९ ।। <br>
अनृताक्षरविन्यासादमंगल्या ह्यसंस्कृता ।। <br>
वक्तारं हंत्यतो ह्यग्निः सदा संस्कृतकृद्द्विजः ।। 5.1.4.४० ।। <br>
आहूय भूयोऽकाराग्निं  प्रजापतिरचक्षुषम् ।। <br>
वाग्वेदवाणीमवदत्सोपि संमीलितेक्षणः ।। ४१।। <br>
ब्रह्माणमाह वह्निस्तु वाचोहं मुखमस्मि हे ।। <br>
स्थानं मम प्रयच्छस्व सर्वतेजोवरं परम् ।। ४२ ।। <br>
ब्रह्मा तमाह यस्मात्त्वं तेजःस्थानं समीहसे ।। <br>
तस्मात्तेजोमयं यत्ते रविस्थानं भविष्यति ।।४३।। <br>
यस्मात्तेजः प्रपश्यंति चक्षुर्भवति दुर्बलम् ।। <br>
तस्मात्तत्तेजसा युक्तं पश्येदनिमिषं क्वचित् ।। ४४ ।। <br>
इकारमथ संभिन्नमग्निमाह पितामहः ।। <br>
सौम्यदृष्ट्या तु ब्रह्माणं समुदीक्षमुपागतम्।। ४५ ।। <br>
यस्माच्छीघ्रं महासत्त्व सौम्यदृष्टिरिहागतः ।। <br>
तस्माद्दास्याम्यहं स्थानं सर्वभूतमनोरमम् ।। ४६ ।। <br>
संशीतात्मा शीतरश्मिश्चंद्रमास्त्वं भविष्यसि ।।<br>
सर्वतेजोधिको दिव्यः सौम्यः परमभासुरः ।। ४७ ।। <br>
तरुस्थः सर्वतेजांसि तेजसाऽभिभविष्यसि ।। <br>
इत्युक्त्वा तं विसृज्याथ उकाराग्निमथाह्वयत ।। ४८ ।। <br>
इहैहीतीति शिरसि समादाय न्यवेशयत् ।। <br>
तत्रस्थं पंचमं वक्त्रं ऊर्ध्वमेतत्प्रजायते ।। ४९ ।। <br>
स एवं रूपवानग्निरुकाराग्निः प्रतिष्ठितः ।। <br>
तस्मादग्निश्च सूर्यश्च एकमेतौ विनिर्दिशेत् ।। 5.1.4.५० ।। <br>
भवाग्निरूपं परमं ब्रह्माणमिदमब्रवीत् ।। <br>
ममापि रुचिरं स्थानं प्रयच्छस्व यथा स्वयम् ।। ५१ ।। <br>
ब्रह्मा तमाह कतमं स्थानं ते रोचतेऽनल ।। <br>
अग्निस्तं प्रत्युवाचेदं स्थानं कथय मे परम्।।५२।। <br>
स्थानं नैवास्ति ते भव्यं ततो ह्येवं भविष्यति।। <br>
अत्र ते स्थातुमिच्छास्ति यदि संस्थास्यते त्विह।।५३।। <br>
लोके नित्यं समाचार लोकसंस्थितिहेतुकः।। <br>
संभवार्थमिहास त्वं निजसत्त्वपराक्रमः।।५४।। <br>
यदिह त्वं महाज्वालाभाभिः कलितशोभनः।। <br>
प्राप्स्यसे सर्व जंतूनां भासुरत्वमनुत्तमम्।। <br>
न ह्येष धर्मश्चैवाद्यो मायामोहितकाम्यया ।।५५।। <br>
इत्युक्ते ब्रह्मणा सोऽग्निः प्रजज्वाल सहस्रशः ।। <br>
अनंतज्वालाभि ततो नानावर्णादिभिः श्रितः ।। ५६ ।। <br>
अकारेकार ऊकारो ब्रह्मा तमथ दृष्टवान् ।। <br>
नैवासौ शाम्यतां याति वह्निर्भूयो व्यवर्धत ।। ५७ ।। <br>
व्याप्तं भवाग्निना सर्वं तिर्यगूर्ध्वमधस्तथा ।। <br>
ज्वालाभिरुपरि क्षिप्तं दृष्ट्वात्मानं समंततः ।। ५८ ।। <br>
चिंतयंतं तु ब्रह्माणं भीतं चैव विशेषतः ।। <br>
शिरस्यंजलिमाधाय तुष्टावाथ प्रणम्य तम् ।। ५९ । <br>
तेजोनिधिं च सर्वेशं ज्ञातुमिच्छन्प्रजापतिः ।। <br>
निरुक्तसूक्तराहस्यैर्ऋग्यजुःसामभाषितैः ।। 5.1.4.६० ।। <br>
।। ब्रह्मोवाच ।। ।। <br>
सप्ततेजो नमस्तेऽस्तु परस्य परमात्मने ।। <br>
अद्भुतानां प्रतिश्रोत्रे तेजसा निधये नमः ।। ६१ ।। <br>
बीजं यो विश्वभावानां संमोहनविमोहनम् ।। <br>
अंधकारो युगावर्तकाले काले च दुःसह ।। ६२ ।। <br>
ऊर्ध्ववक्त्र नमस्तेस्तु सत्त्वात्मक धरात्मक ।। <br>
ज्वलज्ज्वालोत्पन्नजल जलजेश जलेचर ।। ६३ ।। <br>
जलजोत्फुल्लपत्राक्ष जलदेव हुताशन ।। <br>
कृष्णकांते कृष्णमार्ग स्वर्गमार्गप्रदायक ।। ६४ ।। <br>
यज्ञाहुतिसमाचार यज्ञरूप नमोनमः।। <br>
स्वर्णगर्भ शमीगर्भ जय देव सनातन।।६५।। <br>
तमोहार महाहार स्वाप्रिय तमोहर।। <br>
प्रदीप्तरोचिर्देवेश चित्रभानो नमोस्तु ते।।६६।।<br>
वैश्वानरानलोदग्र ऊर्ध्वपावक सर्वग?? <br>
विभावसो महाभाग कृष्णवर्त्मन्नमोनमः ।। ६७ ।। <br>
।। सनत्कुमार उवाच ।। ।। <br>
एवं स्तुतस्तदा सोग्निर्विरंचिमब्रवीद्वचः।। <br>
तुष्टोऽहं भवतो ब्रह्मन्भावकर्म प्रसिध्यति ।। ६८ ।। <br>
एवमुक्तस्तदा ब्रह्मा नमस्कृत्याब्रवीत्पुनः।। <br>
ज्ञातुमिच्छाम्यहं देव  को हि त्वं भगवानिति ।। ६९ ।। <br>
अब्रवीत्सोऽथ ब्रह्माणं पुरुष स्त्वं प्रजापतिः ।। <br>
अज्ञेयं परमं रूपं तेन योग्येन पश्य मे ।। 5.1.4.७० ।। <br>
अथापश्यत्स दिव्येन भगवंतं सनातनम् ।। <br>
सर्वज्ञं विधिकर्तारमीश्वरं सदसत्प रम् ।। ७१ ।। <br>
ज्वलनं गगनं भूमिं दृश्यादृश्यं  परं पदम् ।। <br>
भूतं भव्यं भविष्यं च जगत्स्थावरजंगमम् ।। <br>
सदैव कुरुते देवो भुंक्ते सर्वं यतः प्रभुः ।। ।। ७२ ।। <br>
अतिसंभूतिभव्येन स्तोत्रेणाथ प्रजापतिः ।। <br>
तुष्टाव देवं प्रकृतं पुराणमजमव्ययम् ।। ७३ ।। <br>
ततोऽतिरक्तवर्णं च दृष्ट्वा देवः प्रजापतिः ।। <br>
विश्वतोबाहुचरणं विश्वतोऽग्निशिरोमुखम् ।।७४।।<br>
&nbsp;व्यक्ताव्यक्तप्रणेतारं प्रणमञ्छिरसा स्वयम्।। <br>
पश्यतेऽथ नमस्तेऽस्तु तुभ्यं विश्वभवात्मने ।। ७५ ।। <br>
पृथिवी वायुराकाशं यच्चान्यद्भुवनत्रयम् ।। <br>
लोकालोकेश्वरं चैव जगत्स्थावरजंगमम् ।। ७६ ।। <br>
तत्त्वसर्गं भूतसर्गं भावसर्गं तथैव च ।। <br>
ब्रह्मतेजोमयात्मानं संपश्यंश्चक्षुषा स्वतः ।। ७७ ।। <br>
यत्किंचिद्वस्तुजातं हि तत्सर्वमचरं चरम् ।। <br>
एवं स्तुतः स तु तदा अनादिर्भगवान्प्रभुः।। ७८ ।। <br>
अथेशः प्राह ब्रह्माणं त्वया दृष्टं यथातथम् ।। <br>
सृजेदानीं प्रजाः सर्वाः स च त्वं विनयान्वितः ।। ७९ ।। <br>
कर्ताहमनुकर्ता त्वं लोकानां स्थितिकारणे ।। <br>
कुरुष्वैतत्तथा भाव्यं मया पूर्वं विनिर्मितम् ।। 5.1.4.८० ।। <br>
इत्युक्तो देवदेवेन ब्रह्मा वचनमब्रवीत् ।। <br>
नमस्तेऽस्तु महादेव भव शर्व नमोऽस्तु ते ।। ८१ ।। <br>
त्वत्प्रसादात्प्रजासर्गं कुर्वतो मे महेश्वर ।। <br>
सखायं प्राप्तुमिच्छामि त्वया दत्तं जगत्पते ।।८२।। <br>
।। महे३वर उवाच ।। ।। <br>
ध्यायतः पुत्रकामस्य स्रष्टु कामस्य ते यतः ।। <br>
कल्पितं भविता देव मदुत्पत्तिं यदीप्स्यसि ।। ८३ ।। <br>
पुत्रत्वं प्राप्य हीशस्ते छेत्स्यामि पंचमं शिरः ।। <br>
तत्र चोत्पादयिष्यामि नरनारायणावुभौ ।। ८४ ।। <br>
।। ब्रह्मोवाच ।। ।। <br>
कथं नारायणो देवस्तपसा मन्यते स नः ।। <br>
कीर्तयस्व सखा धन्यः स नः पूज्यो भविष्यति ।। ।। ८५ ।। <br>
अथापश्यत्ततो ब्रह्मा तेजसा हरिमच्युतम् ।। <br>
तं सर्वगमनं गम्यं शिवं नारायणात्मकम् ।। ८६ ।। <br>
महेश्वरस्य तेजोर्ध्वं संतं नारायणं प्रभुम् ।। <br>
चकार व्याहरन्नार्तं श्रीरूपं शक्तिसाम्यतः ।। ८७ ।। <br>
अंगुल्या संस्पृशन्देवो ब्रह्माणमब्रवीद्वचः ।। <br>
ब्रह्मंस्ते परमं धाम ऋषिर्नारायणानुगः ।। ।। ८८ ।। <br>
भविता लोकरक्षार्थं श्रेष्ठः सर्वधनुष्मताम् ।। <br>
नारायण महावीर्य शक्तिरेषा मदीयिका ।। ८९ ।। <br>
इत्युक्त्वा भगवान्देवस्तमग्निं पाणिनाऽ ग्रहीत् ।। <br>
दक्षहस्तांगुलिनखमध्यस्थं समचीकरत् ।। 5.1.4.९० ।। <br>
इति सत्कृत्य सततं नरं चैव महेश्वरः ।। <br>
ब्रह्मणो दर्शयित्वाथ तत्रैवांतरधीयत ।। ९१ ।।<br>
अथाब्रवीत्ततो ब्रह्मा अग्निं तं तु युगक्षये ।। <br>
स्पृशन्दक्षिणवामाभ्यां सांत्वयन्निव तं गिरा ।। ९२ ।। <br>
भृगुश्चैवांगिराः पुत्रौ भवितारौ न संशयः ।। <br>
अत्रैव मम भवतां वंशे विख्यातकर्मणौ ।। ९३ ।। <br>
द्विधा संभज्य तेनाग्निं सृष्टेर्यज्ञो भविष्यति ।। <br>
भवंतौ तिष्ठतस्तत्र पृथिव्यां दानमाश्रितौ ।। ९४ ।। <br>
ब्रह्मणाऽग्नी समेतौ तु ब्रह्माणमनुनोदितौ ।। <br>
तस्मादेवं विधातव्यौ निर्मथ्य विधिपूर्वकम् ।। ९५ ।। <br>
अतोऽश्वत्थे शमीगर्भे संयोगस्तत्र पठ्यते ।। <br>
भार्गवांगिरसश्चैव द्विविधो दैव उच्यते ।। ९६ ।। <br>
तस्मात्सुतहितः श्रेष्ठश्चतुर्थ इति कथ्यते ।। <br>
एवं व्यास समुत्पन्नो नरोऽसौ पूर्वजन्मनि ।। ९७ ।। <br>
एवं तु ब्रह्मणो वक्त्रं पञ्चमं समपद्यत ।। ९८ ।। <br>
एतद्यो बुध्यते देव तेजःसर्गमनुत्तमम् ।। <br>
ब्रह्मणो याति सालोक्यं शांतो दांतो जितेन्द्रियः ।। ९९ ।। <br>
एतद्योग्निसमुद्भवं पशुपतेर्माहात्म्यसंसूचकं वह्नेः साधुमतिः शृणोति सततं यः श्रद्धया भावितम्। <br>
यो व्यास द्विजदेवताप्रमुखतः संश्रावयेद्भक्तितः सोऽत्यर्थं भवभावितः शिवपुरे संपूज्यते दैवतैः ।। 5.1.4.१०० ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये वैश्वानरोत्पत्ति वर्णनंनाम चतुर्थोऽध्यायः ।। ४ ।। छ ।। <br>
<br>
</span>
