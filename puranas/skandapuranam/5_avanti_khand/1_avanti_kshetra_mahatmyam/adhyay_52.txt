<span style="font-size: 14pt; line-height: 175%">॥ सनत्कुमार उवाच ॥ ॥। <br>
भूयः शृणु महाभाग शिप्रामाहात्म्यमुत्तमम् ॥ <br>
यस्य श्रवणमात्रेण हयमेधफलं भवेत् ॥ १ ॥ <br>
शिप्रा च सर्वतः पुण्या पवित्रा पापहारिणी ॥ <br>
अवंत्यां च विशेषेण शिप्रा चोत्तरवाहिनी ॥ २ ॥ <br>
तथापि तत्समुत्पत्तिं विस्तराद्गदतो मम ॥ <br>
यथा वाराहतनया विष्णुदेहोद्भवा शिवा ॥ <br>
शृणु व्यास महापुण्यां कथां पौराणिकीं शुभाम् ॥९३ ॥ <br>
पुरा महासुरो जातो हिरण्याक्षो महाबलः ॥ ४ ॥ <br>
स चेमां सकलां पृथ्वीं वशीकृत्वा चकार ह ॥ <br>
राज्यं च सार्वभौमानां दानवैश्च दुरात्मभिः ॥ ५ ॥ <br>
जित्वा च सकलाँल्लोकान्सुरानिंद्रपुरोगमान् ॥ <br>
दिक्पालान्वसुपालांश्च तिरस्कृत्यसुरा धिपः ॥ ६ ॥ <br>
स सर्वान्सर्वलोकेभ्यः स्वयमेवाधितिष्ठति ॥ <br>
स्वर्गान्निराकृताः सर्वे तेन देवगणा भुवि ॥ ७ ॥ <br>
विचरंति यथा मर्त्या भ्रष्टराज्याः पराजिताः ॥ <br>
अलब्धशरणाः सर्वे ब्रह्माणं शरणं ययुः ॥ ८ ॥ <br>
तत्र गत्वा नमस्कृत्य दैत्यकृत्यं न्यवेदयन् ॥ <br>
भगवन्किमिदं कार्यं भवता परमेष्ठिना ॥ ॥ ९ ॥ <br>
येन देवगणाः सर्वे नष्टप्रायाश्च तत्क्षणात् ॥ <br>
हिरण्याक्षेण दैत्येन हृतं स्वर्गमकण्टकम् ॥ 5.1.52.१० ॥ <br>
यज्ञभागांश्च वै सर्वानुपाश्नाति पृथक्पृथक् ॥ <br>
केनोपायेन जीवाम कथं तिष्ठाम भूतले ॥ ११ ॥ <br>
इति विक्लवितं तेषां देवानां स पितामहः ॥ <br>
उवाच वचनं रम्यं तत्कालसमयोचितम् ॥ १२ ॥ <br>
॥ ॥ ब्रह्मोवाच ॥ ॥ <br>
शृणुध्वं भोः सुरश्रेष्ठा यूयं सर्वे समाहिताः ॥ <br>
पुरायं पार्षदश्रेष्ठो द्वारपालः समाहितः ॥ १३ ॥ <br>
वैकुण्ठभवने रम्ये विष्णोरतुलतेजसः ।<br>
जयोनाम महाबाहुर्विजयेन समन्वितत॥ १० ॥ <br>
द्वावेव सचिवौ दांतौ विष्णुवेषधरावुभौ॥ <br>
आत्तयष्टी च विक्रांतौ द्वारे संतिष्ठतः सदा ॥ ॥१५॥ <br>
एकदा वै मुनिश्रेष्ठ ब्रह्मणो मानसात्मजाः॥ <br>
स्वैरं चरंतो लोकानां विष्णोर्भवनमागताः ॥१६॥ <br>
सनकादयो महाभागा भगवद्दर्शनलालसाः॥ <br>
ताभ्यां निवारिताः सर्वे पेतुर्वै धरणीतले ॥ १७ ॥ <br>
मुमुहुश्च तदा व्यास कुमारा भृशदुःखिताः ॥ <br>
ततोऽगात्स महाबाहुर्भगवान्कमलेक्षणः ॥ १८ ॥ <br>
ददर्श सहसा विष्णुः कुमारान्भुवि दुःखितान् ॥ <br>
उत्थाप्यांकं समारोप्य सस्वजे मधुसूदनः ॥ १९ ॥ <br>
मूर्ध्नि चाघ्राय बाहुभ्यां परिष्वज्य ह्युवाच ह॥ <br>
कस्माद्वः कश्मलमिदं केनापि दुःखिता भृशम् ॥ 5.1.52.२० ॥ <br>
सर्वं तत्कारणं बाला ब्रूत नो धर्मवित्तमाः ॥ २१ ॥ <br>
॥ कुमारा ऊचुः ॥ ॥ <br>
श्रूयतां भो महाराज अस्माकं दुःखमीदृशम् ॥ <br>
येन प्राप्ता वयं ब्रह्मन्दशामेतां शृणुष्व ह ॥ २२ ॥ <br>
आयाता भ्रातरो ह्येते चत्वारो लोकपर्यटाः ॥ <br>
दर्शनार्थं रमानाथ साभिलाषाः शुचार्दिताः ॥ २३ ॥ <br>
निवारिताश्च सहसा ताभ्यां वै द्वारपालनात् ॥ <br>
तेनैवेयं दशा प्राप्ता भवता परिपालिताः ॥ २४ ॥ ॥ <br>
॥ भगवानुवाच ॥ ॥ <br>
अतः प्रभृति स्थानेस्मिन्स्थितिर्नास्ति च शाश्वती ॥ <br>
एतयोरासुरी योनिः प्राप्स्यते यन्ममाहितौ ॥ २५ ॥ <br>
सद्यः प्राप्तौ तदा व्यास आसुरीं योनिमेव तौ ॥ <br>
जयविजयनामाख्यौ दुष्टभावसमाश्रितौ ॥ २६ ॥ <br>
जन्मांतरसहस्रेण तपोदानसमाधिभिः ॥ <br>
नराणां  क्षीणपापानां कृष्णे भक्तिः प्रजायते ॥ २७ ॥ <br>
दुष्टभावेन सद्यो वै जन्मभिर्जायते त्रिभिः ॥ <br>
भविष्यति च तस्माद्वो विष्णुभक्तिः परा स्मृता ॥२८॥ <br>
जन्मजन्मांतरे जातौ तामसीं योनिमुद्धतौ ॥ <br>
हिरण्यकशिपुश्चैव हिरण्याक्षो महाबलः ॥ २९ ॥ <br>
तथैव कुंभकर्णाख्यो रावणो लोकरावणः ॥ <br>
दंत वक्त्रः शिशुपालश्च जन्मत्रयमिति स्मृतम् ॥ 5.1.52.३० ॥ <br>
योऽसौ महाबली दैत्यो हिरण्याक्ष इति स्मृतः ॥ <br>
दुष्टभावसमापन्नो देवब्राह्मणनिंदकः ॥ ॥ ३१ ॥ <br>
जित्वा च सकलान्देवान्स्वयमेवाधितिष्ठति ॥ ३२ ॥ <br>
स्वर्गान्निराकृताः सर्वे भ्रष्टराज्याः पराजिताः ॥ <br>
विचरंति यथा मर्त्यास्तेन देव गणा भुवि ॥ ३३ ॥ <br>
स्वधाकारो वषट्कारः स्वाहाकारो न दृश्यते ॥ <br>
देवपूजार्चनं नास्ति ब्राह्मणानां विशेषतः ॥ ३४ ॥ <br>
नैव तीर्थं प्रकाशेत पुण्यान्यायतनानि च ॥ <br>
आश्रमेषु च सर्वेषु ऋषीणां च महात्मनाम् ॥ ३५ ॥ <br>
उद्वृत्तं च प्रकुर्वंति दुष्टदैत्याः प्रहारिणः ॥ <br>
वर्णाश्रमवतां धर्माः स्त्रीणां चैव सुशीलता॥ १८ ॥ <br>
उच्छिन्ना हि तदा जातास्तस्मिन्राज्ञि दुरात्मनि ॥ <br>
दुष्टाचारा दुरात्मानो मायिनो बहुमानिनः ॥ ३७ ॥ <br>
पाखंडिनोऽपरा क्रांताः सर्वे धर्मबहिर्मुखाः ॥ <br>
पशुधर्मरताः सर्वे सर्वे ब्रह्मेतिशंसिनः ॥ ३८ ॥ <br>
बहुम्लेच्छा बहुक्लेशा बह्वाबाधावनी कृता ॥ <br>
को वेदः का स्मृतिः को यज्ञः का च दक्षिणा ॥ ३९ ॥ <br>
तमीभूतं जगत्सर्वं दृश्यते वसुधातले ॥ <br>
एवं व्यास यदा जातं दुष्टं सर्वं जगत्त्रयम् ॥ 5.1.52.४० ॥ <br>
यदा यदा हि धर्मस्य ग्लानिर्भवति भारत ॥ <br>
अभ्युत्थानमधर्मस्य तदात्मानं सृजाम्यहम् ॥ ४१ ॥ <br>
इति ज्ञात्वा महाविष्णुर्वाराहं वपुरात्मवान् ॥ <br>
दधार लीलया दिव्यं श्वेतद्वीपोपमं शुभम् ॥ ४२ ॥ <br>
यूपदंष्ट्रो हविर्गंधो बीजौषधितनूरुहः ॥ <br>
वेदपादः शुचिर्दंडी जिह्वाग्निस्तालुकाहुतिः ॥ ४३ ॥ <br>
अंतरास्यरुचादार्ढो यज्ञकायः सुदक्षिणः ॥ <br>
उद्गानघुर्घुरोन्नादो विहार ऋत्विजाकृतिः ॥ ४४ ॥ <br>
हौत्रश्वासपरो दक्षसदस्यावयवः स्मृतः ॥ <br>
पुच्छ कर्माशनो नित्यं यजमानसुमानदः ॥ ४५ ॥ <br>
वेदिपल्वलसंस्तारो ब्रह्माध्वर्युर्वनाकरः ॥ <br>
लोककल्पो लोकसाक्षी परावरवहः शुचिः ॥ ४६ ॥ <br>
आद्यः पुरुष ईशानः पुरुहूतः पुरुष्टुतः ॥ <br>
तेनासौ निहतो दैत्यो हिरण्याक्षो दुरासदः ॥ ४७ ॥ <br>
संग्रामान्सुबहून्कृत्वा बहुकष्टेन विष्णुना ॥ <br>
दैत्येन पीडिता पृथ्वी रसातलतलंगता ॥ ४८ ॥ <br>
उद्धृता च वराहेण दंष्ट्रया चंद्ररेखया ॥ <br>
हतास्ते दानवाः सर्वे शेषाः पातालमाययुः ॥ ४९ ॥ <br>
ववुः पुण्यास्तथा वाताः सुप्रभोऽभूद्दिवाकरः ॥ <br>
जज्वलुश्चाग्नयः शांताः शांता दिग्जनितस्वनाः ॥ 5.1.52.५० ॥ <br>
सरितो मार्गवाहिन्यः सागराः प्रकृतिं गतः ॥ <br>
दृष्ट्वा देवोऽखिलं व्यास प्रसन्नात्मा बभूव ह ॥ ५१ ॥ <br>
वाराहमूर्तिर्भगवान्सर्वकामफलप्रदः ॥ <br>
आनंदनिर्भरो देवो हतदैत्यो वरप्रदः ॥ ५२ ॥ <br>
तस्यापि हृदयाज्जाता नदी ह्येषा सनातनी ॥ <br>
आनंदजलसंपूर्णा सर्वानंदवरप्रदा ॥५३॥ <br>
बहुयोजनविस्तारा बहुला कामचारिणी ॥ <br>
पद्माकरसमाकीर्णा हंसकारण्डसंकुला ॥५४॥ <br>
सरला तरलच्छाया यक्षगंधर्वसेविता ॥ <br>
किन्नरीगीयमाना च गीयमाना खगालिभिः ॥५५॥ <br>
अप्सरोभिर्नृत्यमाना स्तूयमाना महर्षिभिः॥ <br>
हूयमाना हुताग्निभी राजर्षिभिः समाश्रिता ॥ ५६ ॥ <br>
तुंगस्तनभराक्रांतयोषिद्भिः क्रीडितान्तरा ॥ <br>
क्वचित्कीरवरांदोलै रम्यमाणा विराजिता ॥५७॥। <br>
वेदविद्भिर्द्विजैः सेव्या ऋषिभिस्संशितात्मभिः ॥ <br>
सर्वदा सर्वकाले च सिद्धैः सिद्धिप्रदा नृणाम् ॥ ५८ ॥ <br>
महाकालवने रम्ये रम्या पद्मावती पुरी ॥ <br>
सुन्दरं कुण्डमपरं रम्यं प्राचीनकं शुभम् ॥ ५९ ॥ <br>
यत्र स्नात्वा नरा यांति शिवलोकं सनातनम् ॥ <br>
यत्र नीला परा व्यास शिप्रा वै लोकपावनी ॥ 5.1.52.६० ॥ <br>
वाराहेण कृतं सर्वं दुष्टदैत्यनिबर्हणम् ॥ <br>
तेन देवा निरातंकाः कृता वाराहमूर्तिना ॥ ६१ ॥ <br>
कृतप्रांजलयः सर्वे देवा इंद्रपुरोगमाः ॥ <br>
स्तुतिं कृत्वा महाविष्णोः सततं पुरतः स्थिताः ॥ ६२ ॥ <br>
देवदेव जगन्नाथ पुण्यश्रवणकीर्तन ॥ <br>
किं दानं किं तपः पुण्यं किं तीर्थं का च देवता ॥ ॥ ६३ ॥ <br>
येन पुण्यप्रभावेन पुनः स्वर्गो ह्यवाप्स्यते ॥ <br>
एतन्निश्चित्य नो ब्रूहि सर्वं गुह्यतरं विभो ॥ ६४ ॥ <br>
॥ विष्णुरुवाच ॥ ॥ <br>
शृणुध्वं भोः सुराः सर्वे युष्माकं सिद्धिकारणम् ॥ <br>
गुह्याद्गुह्यतरं पुण्यं महाकालवनं शुभम् ॥ ६५ ॥ <br>
मम देहोद्भवा शिप्रा यत्र लीना पयस्विनी ॥ <br>
नीलगंगा सरिच्छ्रेष्ठा यत्र प्राची सरस्वती ॥ ६६ ॥ <br>
पुष्करं च गयातीर्थं पुरुषोत्तमसरः शुभम् ॥ <br>
तत्रैव गच्छत क्षिप्र पुनर्लोकानवाप्स्यथ ॥ ६७ ॥ <br>
इति श्रुत्वा परं वाक्यं देवदेवजगद्गुरोः ॥ <br>
तत्र देवगणाः सर्वे ब्रह्मशक्रपुरोगमाः ॥ ६८ ॥ <br>
महाकालवने रम्ये यत्र शिप्रा सरिद्वरा ॥ <br>
स्नानदानादिकं कृत्वा श्राद्धं कृत्वा यथोचितम् ॥ ६९ ॥ <br>
तेन पुण्यप्रभावेन स्वकाँल्लोकान्गताः सुराः ॥ <br>
एवं व्यास समाख्याता शिप्रा वै लोकपावनी ॥ 5.1.52.७० ॥ <br>
जातं सरो वराहस्य विष्णोरतुलतेजसः ॥ <br>
यस्य दर्शनमात्रेण ब्रह्महत्यां व्यपोहति ॥ ७१ ॥ <br>
अत्र स्नात्वा पयः पीत्वा श्राद्धं कृत्वा यथोचितम् ॥ <br>
पयस्विनीं च गां दत्त्वा विष्णुलोके महीयते ॥ ७२ ॥ ॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्ती क्षेत्रमाहात्म्ये शिप्रामाहात्म्यवर्णनंनाम द्विपञ्चाशत्तमोऽध्यायः ॥ ५२ ॥ ॥ छ ॥ <br>
<br>
</span>
