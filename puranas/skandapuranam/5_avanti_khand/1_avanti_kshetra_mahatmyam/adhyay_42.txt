<span style="font-size: 14pt; line-height: 175%"><br>
।। सनत्कुमार उवाच ।। ।। <br>
पुरा चैशानकल्पे तु स्मृतावंती यथा पुरी ।। <br>
तथा शृणु सुरैः पूर्वं दैत्यसैन्यपराजितैः ।। १ ।। <br>
आश्रितं मेरुशिखरं वनकंदगुहावृतम्।। <br>
तत्र गत्वा द्विजश्रेष्ठ मंत्रं च चक्रुरुद्यताः।।२।। <br>
अन्योन्यं च समासाद्य समभ्यर्च्य परस्परम्।। <br>
जग्मुः सर्वे सुरगणा यत्र ब्रह्मा प्रजापतिः।।३।। <br>
निवेदयांचक्रिरे सर्वं तत्रागमनकारणम्।। <br>
तेषां तद्वचनं श्रुत्वा देवानां स प्रजेश्वरः।।४।। <br>
जगाम त्रिदशैः साकं देवदेवं महेश्वरम्।।<br>
स चापि ह्यगमत्तत्र वैकुठं धाम यत्र वै ।। ५ ।। <br>
ऋद्धिसिद्धिप्रदं नित्यं मुनिचारणसेवितम् ।। <br>
किन्नरैर्गीयमानं च अप्सरोगणसेवितम् ।। ६ ।। <br>
ऋषिभिर्भार्गवादिभिर्देवर्षिनारदोत्तमैः ।। <br>
सिद्धगंधर्वमुख्यैश्च कुमारैः सनकादिभिः ।। ७ ।। <br>
प्रजापतिगणाकीर्णं मानवैश्च चतुर्दशैः ।। <br>
वसुभिर्विश्वेदेवैश्च पितॄणामुत्तमैर्गणैः ।। ८ ।। <br>
संसेव्यं च सदाचारैः पुण्यवद्भिर्जनैस्तथा ।। <br>
दिव्यं दिव्यैश्च प्रासादैर्दिव्यपादपशोभितम् ।। ९ ।। <br>
मणिरत्नैश्च सोपानै र्दिव्यं सरसशोभितम् ।। <br>
हंसकारंडवाकीर्णं मणिभाभिः सुभास्वरम् ।। 5.1.42.१० ।। <br>
षडूर्मिरहितं स्थानं यत्र तिष्ठन्ति पक्षिणः ।। <br>
तत्र गत्वा सुराः सर्वे वासु देवदिदृक्षया ।। <br>
स्तुतिमारेभिरे कर्तुं देवदेवजगत्पतेः ।।११ ।। <br>
।। देवा ऊचुः ।। ।। <br>
नमोऽनंताय बृहते कूर्माय वै नमोनमः ।। १२ ।। <br>
नृसिंहरूपायोग्राय नमो वाराहरूपिणे ।। <br>
राघवाय च रामाय ब्रह्मणेऽनंतशक्तये ।। १३ ।। <br>
वासुदेवाय शांताय यदूनां पतये नमः ।। <br>
नमो बुद्धाय शुद्धाय कल्कये म्लेच्छनाशिने ।। १४ ।। <br>
इति स्तवाभियुक्तानां वागुवाचाशरीरिणी ।। <br>
शृणुध्वं भोः सुराः सर्वे भूत्वा चैकाग्रमानसाः ।। १५ ।। <br>
महाकालवने रम्ये ब्रह्मर्षिगणसेविते ।। <br>
तत्र पुण्या पुरी ह्येका सर्वकामफलप्रदा ।। १६ ।। <br>
नाम्ना कुशस्थली रम्या सिद्धगंधर्वसेविता ।। <br>
कल्पादौ कल्पमध्ये वा यत्र संनिहितो हरः ।। १७ ।। <br>
कल्पक्षये क्षयं यांति स्थावराणि चराणि च ।। <br>
तीर्थानि चैव सर्वाणि पुण्यान्यायतनानि च ।। १८ ।। <br>
सरितः सागराः सर्वे सरांस्युपवनानि च ।। <br>
औषधीर्वृक्षवल्लीश्च यंत्रं मंत्रं शुभाशुभम् ।। १९ ।। <br>
ज्योतींषि चंद्रसूर्यौ च सर्वं विष्णुमयं जगत् ।। <br>
तेषां बीजं च पुण्यं च जीवकर्माशय तथा ।। 5.1.42.२० ।। <br>
सर्वमादाय भगवाञ्छंकरस्तत्र तिष्ठति ।। <br>
सर्वतीर्थमयी गंगा सर्वदेवमयो हरिः ।। २१ ।। <br>
सर्वयज्ञमयो वेदः सर्वधर्ममयी दया ।। <br>
रेवा च सरितां श्रेष्ठा भुवि पुण्यकृताधिका ।। २२ ।। <br>
तस्माद्धितकरं क्षेत्रं कुरूणां वै सुरोत्तमाः ।। <br>
तस्माद्दशगुणं मन्ये प्रयागं तीर्थमुत्तमम् ।। २३ ।। <br>
तस्माद्दशगुणा काशी काश्या दशगुणा गया ।। <br>
ततो दशगुणा प्रोक्ता कुशस्थली च पुण्यदा ।। २४ ।। <br>
उपरागसहस्राणि व्यतिपातायुतानि च ।। <br>
अमालक्षं तु एतस्याः कलां नार्हंति षोडशीम् ।। २५ ।। <br>
लक्षमिंदुक्षये दानं सहस्रं चायनद्वये ।। <br>
व्यतीपाते च कोटिः स्याद्रा कायां च ह्यनंतकम् ।। २६ ।। <br>
तस्माद्धितकरा देवा पुरी ह्येषा कुशस्थली ।। <br>
अनंताऽनंतसंख्यातं दानं किंचित्कृतं नरैः ।। २७ ।। <br>
तत्सर्वं भोः सुरश्रेष्ठाः सर्वं तच्चाक्षयं भवेत् ।। <br>
तस्मात्सर्वप्रयत्नेन यूयं यात हि मा चिरम् ।। २८ ।। <br>
क्षीणपुण्या भवंतो वै बाधंते तेन वः सुराः ।। <br>
महाकालवने रम्ये पुरी ह्येषा कुशस्थली ।। २९ ।। <br>
तत्र गत्वा भवंतो वै स्नानदानादिकं भुवि ।। <br>
आचरध्वं सुविधिना पुण्यात्स्वर्गमवाप्स्यथ ।। 5.1.42.३० ।। <br>
एतच्छुत्वा वचस्तस्या वाण्याश्चाकाशगं तदा ।। <br>
प्रणम्य शिरसा तस्यै ब्रह्मेशानपुरोगमाः ।। ३१ ।। <br>
पुनर्जग्मुः सुराः सर्वे यत्र माहेश्वरं वनम् ।। <br>
पुरीं चैव द्विजश्रेष्ठ सर्वकामफलप्रदाम् ।। ३२ ।। <br>
चातुर्वर्ण्यसमाकीर्णामृषिगंधर्वसेविताम् ।। <br>
पुण्यवद्भिर्जनैः पूर्णां सिद्धचारणसेविताम् ।। ३३ ।। <br>
दरिद्रो न जडो मूर्खो न रोगी न च मत्सरी ।। <br>
न व्याधितो नापकारी जनः क्वचित्प्रदृश्यते ।। ३४ ।। <br>
दाता शांताः सुशीलाश्च जरारोगविवर्जिंताः ।। <br>
स्वधर्मनिरता नित्यं सदाचारातिथिप्रियाः ।। ३५ ।। <br>
नरा यत्र निवसंति नार्यश्चैव पतिव्रताः ।। <br>
महोत्सवाः सुगीतानि हव्यं कव्यं गृहेगृहे ।। ३६ ।। <br>
ईदृशीं च पुरीं दृष्ट्वा देवा हर्षं परं गताः ।। <br>
तत्र तीर्थं समाख्यातं नाम्ना पैशाचमोचनम् ।। ३७ ।। <br>
पुण्यवद्भिः सदा सेव्यं सर्वतीर्थनिषे वितम् ।। <br>
तस्मिन्स्नात्वा च जप्त्वा च हुत्वा दत्त्वा च देवताः ।। ३८ ।। <br>
पुण्यं चाथाक्षयं लब्ध्वा पुनर्याताः सुरालयम् ।। <br>
जित्वाऽसुरान्महादुष्टान्स्थानं प्राप्ताः स्वकंस्वकम्।। ३९ ।। <br>
येऽस्यां कुर्युर्महाभागाः स्नानं दानं तथार्चनम् ।। <br>
हवनं तर्पणं पितॄंस्तत्सर्वं स्याद्ध्यनंतकम् ।। 5.1.42.४० ।। <br>
तस्मात्सर्वप्रयत्नेन एतत्कार्यं सदा बुधैः।। <br>
देवतीर्थोषधीबीजभूतानां चैव पालनम् ।। ४१ ।। <br>
कल्पेकल्पे च यस्यां वै तेनावंती पुरी स्मृता ।। <br>
अद्यप्रभृति पुरी ह्येषा नाम्नावंती कुशस्थली ।।४२ ।। <br>
इत्युक्त्वा वै तदा देवाः स्वधाम परमं गताः ।। <br>
तदारभ्य द्विजश्रेष्ठ ह्यवंती भुवि विश्रुता ।। ४३ ।। <br>
य एतां सुकथां दिव्यां पुण्यां च पापहारिणीम्।। <br>
शृणुयाच्छ्रावयेद्यो वै सर्वपापैः स मुच्यते ।। ४४ ।। <br>
अपुत्रो लभते पुत्रमधनो धनमाप्नुयात् ।। <br>
वाजपेयसहस्राणां राजसूयशताधिकम् ।। ४५ ।। <br>
पुण्यं लब्ध्वा नरो नित्यं शिवलोके महीयते ।। ४६ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्येऽवंत्यभिधानकथावर्णनंनाम द्विचत्वारिंशोऽध्यायः ।। ४२ ।। ।। छ ।।<br>
<br>
</span>
