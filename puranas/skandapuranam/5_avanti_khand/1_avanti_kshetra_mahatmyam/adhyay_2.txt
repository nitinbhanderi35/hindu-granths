<span style="font-size: 14pt; line-height: 200%"><br>
॥ सनत्कुमार उवाच ॥ ॥ <br>
पुरा त्वेकार्णवे प्राप्ते नष्टे स्थावरजंगमे ॥ <br>
नाग्निर्न वायुरादित्यो न भूमिर्न दिशो नभः ॥१॥<br>
&nbsp;न नक्षत्राणि न ज्योतिर्न द्यौर्नेंदुर्ग्रहा स्तथा ॥ <br>
न देवासुरगंधर्वाः पिशाचोरगराक्षसाः ॥ २ ॥ <br>
सरांसि नैव गिरयो नापगा नाब्धयस्तथा ॥ <br>
सर्वमेवतमोभूतं न प्राज्ञायत किंचन ॥ ३ ॥ <br>
तदैको हि महाकालो लोकानुग्रहकारणात् ॥ <br>
तस्थौ स्थानान्यशेषाणि काष्ठास्वालोकयन्प्रभुः ॥ ४ ॥ <br>
सृष्ट्यर्थं स महाकालः करे कामं प्रतिष्ठितम्॥ <br>
दक्षिणस्य तु तर्जन्यां स ममंथाविशोषितम् ॥५॥ <br>
कललं बुद्बुदं भूत्वा तविवेगविवर्द्धितम् ॥ <br>
जज्ञे तदंडं सुदृढं सुष्ठु वृत्तं हिरण्मयम् ॥६॥<br>
करेण ताडितं तद्धि बभूव द्विदलं महत् ॥ <br>
अधःखंडं स्मृता भूमिरूर्ध्वं द्यौस्तारकान्वितम् ॥ ७ ॥ <br>
मध्येऽभवत्तदा ब्रह्मा पंचवक्त्रश्चतुर्भुजः ॥ <br>
महेश्वरोऽनुमान्यैव तमयोजदनंतरम् ॥ ८ ॥ <br>
कुरु सृष्टिं महाबाहो विचित्रां मदनुग्रहात् ॥ <br>
इत्युक्त्वांतर्हितः क्वापि देवो ब्रह्मा न जग्मिवान् ॥ ९ ॥ <br>
प्रेर्यमाणोऽपि वै स्रष्टुं ब्रह्मा देवमचिंतयत् ॥ <br>
ब्रह्मणा ध्यायमानश्च ज्ञानार्थं भगवान्भवः ॥ 5.1.2.१० ॥ <br>
ब्रह्मणस्तपसा दृष्टः प्रादाद्वेदं षडंगकम् ॥ <br>
लब्धे वेदेऽपि न चिरात्सष्टिं कर्तुं शशाक सः ॥११॥<br>
तपसाऽतिष्ठदा भूयः समाराधयितुं भवम् ॥ <br>
नापश्यत्स यदा देवं तदा तुष्टाव भावितः ॥ १२ ॥।<br>
॥ ब्रह्मोवाच ॥ ॥ <br>
नमः शिवायामलसत्त्वचेतसे गुणत्रयातीतविसारितेजसे ॥ <br>
षडंगवेदस्य ममापि वेधसे परस्वरूपानुभवाय चक्षुषे ॥ १३ ॥ <br>
नमोऽ स्तु ते सृष्टिविधौ रजोजुषे जगत्स्थितौ सत्त्वमधिष्ठिताय ते ॥<br>
&nbsp;विनाशहेतौ तमसा महीयसे शिवाय निर्वाणसुखप्रदायिने ॥१४॥ <br>
अशेषभूतप्रकृतेः परा य वै परात्मरूपाय नमः शिवाय वै ॥ <br>
नृबुद्ध्यहंकारमनोविधायिने भर्त्रे च षड्विंशकरूपकाय वै ॥ १५ ॥ <br>
भूतोयवह्न्यम्बरवायुचंद्रसूर्यात्मरूपाभिरिदं तनूभिः ॥ <br>
व्याप्तं जगद्यस्य नमोऽस्तु तस्मै भूतं भविष्यमथ वर्तमानम् ॥ १६ ॥ <br>
यानीह तेजांसि जगंति यानि भूतानि भव्यान्यथ कारणानि ॥ <br>
भवंति सृष्टौ विलयं विनाशे व्रजंति यस्यात्मनि तं नमामि ॥ १७ ॥ <br>
॥ सनत्कुमार उवाच ॥ ॥ <br>
एवं संस्तुवतो व्यास ब्रह्मणो भगवान्परः ॥ <br>
अन्तर्हित उवाचेदं ब्रह्मन्संयाच्यतां वरः ॥ १८ ॥ <br>
स वव्रे मनसा पुत्रं भवं गौरवकारणात् ॥ <br>
विज्ञायांतर्गतं तस्य परमेश उवाच तम् ॥ १९ ॥ <br>
यस्मान्मां मनसा पुत्रं चतुर्मुख समीहसे ॥ <br>
कस्मिंश्चित्कारणे तस्मादहं छेत्स्यामि ते शिरः ॥ 5.1.2.२० ॥ <br>
अयाच्यं याचितं यस्मान्ममांशो नीललोहितः ॥ <br>
रुद्रो भविष्यति सुतः स च ते हिंस्यति प्रभाम् ॥ २१ ॥ <br>
अन्यद्यस्मात्स्मृतो भक्त्या त्वयाहं पितृभावतः ॥ <br>
परब्रह्मस्वरूपेण जिज्ञासा मम या कृता ॥ ॥ २२ ॥ <br>
तस्माद्ब्रह्मेति लोकेऽत्र नाम ख्यातं भविष्यति ॥ <br>
पितामहत्वं तेनापि पितामहस्ततो ह्यसि ॥ २३ ॥ <br>
लब्ध्वा शापवरावेवं पुत्रसृष्टिं चकार सः ॥ <br>
स्वतेजोजनितं वह्निं जुह्वतः स्वेदमावहत् ॥२४॥ <br>
समिद्युक्तेन हस्तेन ललाटं मार्जतोऽभवत् ॥ <br>
स्विन्नभ्रष्टस्ततो रक्तबिंदुरेको विभावसौ ॥२५॥। <br>
स नीललोहितोऽभूद्वै स च रुद्रो भवाज्ञया ॥ <br>
तदनन्तरमासाद्य  उत्ततार सुतोंऽतिकात् ॥ २६ ॥ <br>
पंचवक्त्रो दशभुजः शूलचापासिशक्तिमान् ॥ <br>
त्रिपंच  नयनो रौद्रो व्यालयज्ञोपवीतकः ॥ २७ ॥ <br>
सेन्दुः कपर्दं बिभ्राणः सिंहचर्मांबरंधरः ॥ <br>
जातमेवं स दृष्ट्वा तु ब्रह्मा नामाकरोत्तदा ॥ २८ ॥ <br>
नीललोहितनामेति भव रुद्र पिनाकधृक् ॥ <br>
ततः प्रववृते सृष्टिः स्रष्टुर्लोकपितामहात् ॥ २९ ॥ <br>
सप्तादौ मानसाञ्जज्ञे सनकादींस्ततोऽपरान् ॥ <br>
मरीचि दक्षप्रभृतीन्मन्वादींश्च प्रजासृजः ॥ 5.1.2.३० ॥ <br>
अष्टभेदान्सुरान्कृत्वा तिर्यग्योनिं च पंचधा ॥ <br>
मनुष्यानेकभेदांश्च सृष्टिमेवं ससर्ज ह ॥ ३१ ॥ <br>
सृष्टिः सुरादिका जाता कृत्वा ब्रह्माणमप्यधः ॥ <br>
प्रणम्याथ सिषेवुस्ते केवलं नीललोहितम् ॥ ३२ ॥ <br>
ततो ब्रह्माऽवदद्रुद्रमपूज्यो हि त्वया कृतः ॥ <br>
स्वतेजसा भवान्पूज्यो यतो याहि हिमालयम् ॥३३॥ <br>
तं नीललोहितः प्रोचे भवता नार्चितो ह्यहम् ॥ <br>
ततो जगाम रुद्रोऽसौ स यत्र भगवान्भवः ॥३४॥ <br>
ततो ब्रह्माऽभवन्मूढो रजसा चोपबृंहितः ॥ <br>
तताप तेजसा सृष्टिं मन्यमानो मया कृताम् ॥ ३५॥<br>
&nbsp;मत्तुल्यो नास्ति वै देवो येन सृष्टिः प्रवर्द्धिता ॥ <br>
सदेवासुरगन्धर्वा पशु पक्षिमृगाकुला ॥ ३६ ।<br>
एवं मूढः स पंचास्यो विरंच्योऽभवद्दर्पितः ॥ <br>
प्राग्वक्त्रं सुस्वरं तस्य सामवेदप्रवर्तकम् ॥ ३७ ॥ <br>
द्वितीयं वदनं तस्य ऋग्वे दस्य प्रवर्तकम्॥ <br>
यजुर्वेदधरं चान्यदथर्वाख्यं चतुर्थकम् ॥ ३८ ॥ <br>
सांगोपांगेतिहासांश्च सरहस्यान्ससंग्रहान् ॥ <br>
वेदानधीते वक्त्रेण पंचमेनोपचक्षुषा ॥ ॥ ३९ ॥ <br>
तस्याऽसुराः सुराः सर्वे वक्त्रस्याद्भुततेजसः ॥ <br>
तेजसा न प्रकाशंते दीपः सूर्योदये यथा ॥ 5.1.2.४० ॥ <br>
सपुत्रा अपि सोद्वेगा बभूवुर्नष्ट चेतसः ॥ <br>
नाभिगन्तुं न च द्रष्टुं चिरं तेजोऽपसर्पितुम् ॥ ४१ ॥ <br>
अभिभूतमिवात्मानं मन्यमाना अविद्विषः ॥ <br>
सर्वे ते मन्त्रयामासुर्देवा वै हितमा त्मनः ॥ ४२ ॥ <br>
गच्छाम शरणं देवं निस्तेजा ब्रह्मतेजसा ॥ <br>
किं तु तस्य न जानीमः स्थानं यत्र व्यवस्थितः ॥ ४३ ॥ <br>
तं भीममत्र दक्ष्यामो भक्त्या नान्येन केनचित् ॥ <br>
एवं संमन्त्र्य ते देवाः कृतांजलिपुटास्तदा ॥ <br>
चक्रुः स्तोत्रं महेशस्य परया स्वरसंपदा ॥ ४४ ॥ <br>
॥ देवा ऊचुः ॥। <br>
नमस्ते देवदेवेश महेश्वर नमोनमः ॥ ४५ ॥ <br>
न विद्मः परमं मूढा महिमानं तवातुलम् ॥ <br>
यद्योगेन परं ब्रह्म भूतानां त्वं सनातनः ॥ ४६ ॥ <br>
प्रतिष्ठा सर्वभूतानां हेतुः सर्वस्य सर्जने ॥ <br>
बिभर्षि चैव नेत्रस्थान्सोमसूर्यविभावसून् ॥ ४७ ॥ <br>
नामसंकीर्तनादेव मुच्यन्ते जंतवोऽशुभात् ॥ <br>
पृथिव्यबग्निचन्द्रार्कव्योमवायूपलक्षणाः ॥ ४८ ॥ <br>
मूर्तयस्ते महादेव व्याप्तमाभिरशेषतः ॥ <br>
रजःसत्त्वतमोभावैर्भ्राम्यमाणं त्वया जगत् ॥ ४९ ॥ <br>
नावबुध्यति सर्वेश सर्वमूर्तिधरो यतः ॥ <br>
ब्रह्मादीनां सुरेशानां संमोहनविमोहनम् ॥ <br>
त्वं करोषि युगावर्तकाले काले च दुःसहम् ॥ 5.1.2.५० ॥ <br>
॥ सनत्कुमार उवाच ॥ ॥ <br>
प्रत्यक्षं दर्शनं दत्त्वा देवानामनुकंपया ॥ <br>
प्रसन्नवदनो भूत्वा देवैश्चापि नमस्कृतः ॥ ५१ ॥ <br>
वासयन्मोहनाम्ना तु सह देवैर्महेश्वरः ॥५२॥ <br>
एवं संस्तूयमानोऽसौ देवर्षिपितृमानवैः ॥ <br>
अन्तर्हित उवाचेदं देवा ब्रूत यथेप्सितम् ॥ ५३ ॥ <br>
॥ देवा ऊचुः ॥ ॥ <br>
प्रत्यक्षं दर्शनं स्थाणो प्रार्थयाम सदा तव ॥ <br>
त्वया कारुण्यतोऽस्माकं वरश्चापि प्रदीयताम् ॥ ५४ ॥ <br>
यदस्माकं महद्वीर्यं तेजश्चैव पराक्रमम् ॥ <br>
तत्सर्वं ब्रह्मणा ग्रस्तं पंचमास्यस्य तेजसा ॥ ५५ ॥ <br>
विनेशुः सर्वतेजांसि त्वत्प्रसादात्पुनः प्रभो ॥ <br>
जायते तद्यथापूर्वं तथा कुरु महेश्वर ॥ ५६ ॥ <br>
॥ सनत्कुमार उवाच ॥ ॥ <br>
प्रत्यक्षमेत्य वै पश्चाच्चलितः शर्व एव हि ॥ <br>
जगाम तत्र यत्रासौ रजोऽहंकारमूर्त्तिमान्॥ <br>
देवाः स्तुवंतो देवेशं परिवार्य उपाविशन् ॥ ॥ ५७ ॥ <br>
ब्रह्मा तमागतं देवं नाजानात्तमसा वृतः ॥ <br>
सूर्यकोटिसहस्राणां तेजसा रंजयञ्जगत् ॥ ५८ ॥<br>
तदाऽदृश्यत विश्वात्मा विश्वसृग्विश्वभाव नः ॥ <br>
स पितामहमासीनं सकले देवमण्डले ॥ ५९ ॥ <br>
तेजसाभिभवन्रुद्रस्तेन मत्तोऽग्रतः स्थितः ॥ <br>
रुद्रतेजोभिभूतं च ब्रह्मवक्त्रं न राजते ॥ 5.1.2.६० ॥ <br>
रात्रौ प्रकाशकिरणश्चंद्रः सूर्योदये यथा ॥ <br>
सगर्वोथात्मजं दृष्ट्वा रुद्रदेवं सनातनम् ॥ ६१ ॥ <br>
अवन्दत करेणैव प्राह वै सस्मितं वचः ॥ <br>
प्रत्युवाच विरूपाक्षो ब्रह्माणं तं हसन्निव ॥ ६२ ॥ <br>
यतो न वेद परमं देवं तत्तेजसावृतः ॥ <br>
ततोऽट्टहासं भगवान्मुमोच शशिशेखरः ॥ ६३ ॥ <br>
पश्यतां सर्वदेवानां शृण्वतां वाचमुक्तवान् ॥ <br>
तेनादृहासशब्देन मोहयित्वा पितामहम् ॥ ६४ ॥<br>
&nbsp;तेजोराशिशशांकाभः शशांकार्काग्निलोचनः ॥ <br>
वामांगुष्ठनखाग्रेण ब्रह्मणः पञ्चमं शिरः ॥ ६५ ॥ <br>
चकर्त कदलीगर्भं नरः कररुहैरिव ॥ <br>
छिद्यमानं च तद्वक्त्रं बुबुधे न पितामहः ॥ ६६ ॥ <br>
रुद्रस्य तेजसा तस्मान्मो हितो न नतिं गतः ॥ <br>
छिन्नं तस्य शिरः पश्चाद्रुद्रहस्ते स्थितं तदा ॥ ६७ ॥ <br>
अपश्यद्दैवतैः सार्धं रौद्रमतिभयाज्ज्वलत् ॥ <br>
महेश्वरकरांतस्थनखै र्वक्त्रं विराजते ॥ ६८ ॥ <br>
ग्रहमण्डलमध्यस्थो द्वितीय इव चन्द्रमाः ॥ <br>
उत्क्षिप्य तत्कपालेन ननर्त शशिशेखरः ॥ ६९ ॥ <br>
शिखरस्थेन सूर्येण कैलास इव पर्वतः ॥ <br>
छिन्ने वक्त्रे ततो देवा हृष्टपुष्टा वृषध्वजम् ॥ <br>
तुष्टुवुर्विविधैः स्तोत्रैर्देवदेवं कपालिनम् ॥ 5.1.2.७० ॥ <br>
॥ देवा ऊचुः ॥ ॥ <br>
नमः कपालिने नित्यं महाकालाय शंखिने ॥ ७१ ॥ <br>
ऐश्वर्यज्ञानयुक्ताय सर्वभोगप्रदायिने ॥ <br>
नमो दर्पविनाशाय सर्वदेवमयाय च ॥ ७२ ॥ <br>
कालसंहारकर्ता त्वं महाकालस्ततो ह्यसि ॥ <br>
भक्तानां दुःखशमनो दुःखांतस्तेन रोचसे ॥ ७३ ॥ <br>
शंकरोप्याशु भक्तानां तेन त्वं शंकरः स्मृतः ॥ <br>
छित्त्वा ब्रह्मशिरो यस्मात्कपालं च बिभर्षि च ॥७४॥ <br>
तेन देव कपाली त्वं स्तुतो ह्यसि प्रसीद नः ॥ <br>
एवं स्तुतः प्रसन्नात्मा देवानुत्थाप्य शंकरः ॥७५॥ <br>
कृपानिधिः स भगवांस्तत्रैवांतरधीयत ॥ <br>
शशिशकलमयूखैर्भासित यत्कपर्दं द्रवति गगनगंगातोयवीचीविचेयम्॥ <br>
सितविधृतकपालो मालया रुद्रपार्श्वे स जयति जितवेधा ऊर्जितः प्राज्यतेजाः ॥७६॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चमआवंत्यखण्डेऽवन्तीक्षेत्रमाहात्म्ये ब्रह्मशिरश्छेद वर्णनं नामद्वितीयोऽध्यायः ॥ २ ॥।छ॥। <br>
<br>
</span>
