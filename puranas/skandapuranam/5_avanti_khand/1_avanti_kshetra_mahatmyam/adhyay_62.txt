<span style="font-size: 14pt; line-height: 175%"><br>
।। व्यास उवाच ।। <br>
गोमतीकुण्डं त्वया प्रोक्तं पुरा ब्रह्मन्सनातनम् ।। <br>
कस्मिन्काले कदा जातं तन्नो वद सुविस्तरात् ।। १ ।। <br>
।। सनत्कुमार उवाच ।। <br>
शृणुष्व भो महाप्राज्ञ कथां पापहरां पराम् ।। <br>
गोमतीकुण्डोद्भवां पुण्यां पुरा रुद्रेण भाषिताम् ।। २ ।। <br>
नैमिषे च समासीना ऋषयः शौनकादयः ।। <br>
कथयंति कथां पुण्यां सर्वतीर्थोद्भवां शुभाम् ।। ३ ।। <br>
तस्मिन्नवसरे पुण्ये काशीमाहात्म्यमुत्तमम् ।। <br>
कथितं नारदेनैव पवित्रं पापहारकम् ।। ४ ।। <br>
ऊषरः पुण्य पापानां धन्या वाराणसी पुरी ।। <br>
ध्रुवं लभंते मोक्षं च समं चंडालपंडिताः ।। ५।। <br>
असीवरुणयोर्मध्ये पंचक्रोशी महाफलम् ।। <br>
अमरा मरणमिच्छन्ति का कथा इतरे जनाः ।। ६ ।। <br>
इति स्मृत्वा तदा व्यास स्वयंभूः प्रत्यभाषत ।। <br>
शृण्वतां सर्वदेवानामृषीणां च परंतप ।। ७ ।। <br>
नदी न गोमतीतुल्या कृष्णतुल्या न देवता ।। <br>
सर्वपातालभूमध्ये न द्वारकासमा पुरी ।। ८ ।। <br>
इति ते निश्चयं ज्ञात्वा ऋषयः शौनकादयः ।। <br>
यत्र तत्र स्थिताः सर्वे प्रातःसंध्यामुपासितुम्।। ९ ।। <br>
तत्रैव गोमतीतीरे चक्रुस्ते ला धृतव्रताः ।। <br>
सांदीपनोऽपि तत्रैव प्रातःसंध्यां समाचरत् ।। 5.1.62.१० ।। <br>
एवं बहुतिथे काले चरतस्तस्य वै व्रतम्।। <br>
सांदीपनस्य वै व्यास ह्यवंतीपुरवासिनः।।११।। <br>
तस्यैव कामपूर्त्यर्थं विद्यार्थिनौ रामजनार्दनौ ।। <br>
समायातौ सुकुमारांगौ सततं ब्रह्मचारिणौ ।। १२ ।। <br>
निवासं चक्रतुस्तस्य गुरोर्गेहे परंतप ।। <br>
तस्य पाठयतः सम्यग्विद्यां सर्वश्रुतीः परम् ।। १३ ।। <br>
उषस्युषसि तत्रैव दृश्यते न तदा गुरुः ।। <br>
विद्योपदेशकालोऽयं क्व गतो नौ गुरुर्वरः ।। १४ ।। <br>
इति पृष्टे तयोरेवं गुरुपत्नी ह्युवाच ह ।। <br>
सदैव कुरुते वत्स प्रातःसंध्याद्युपास नम् ।। १५ ।। <br>
तत्रैव याति वै नित्यं गुरुस्ते स्नानकारणात् ।। <br>
गोमती वै सरिच्छ्रेष्ठा द्वारकायां च पावनी ।।१६।। <br>
इति श्रुत्वा तदा कृष्णो रामेण सह संयुतः ।। <br>
किं कर्तव्यमिहास्माभिरात्मनो हितमुत्तमम् ।। १७ ।। <br>
गुरोरागमनं कांक्षे अत्रैव स्थितिकांक्षया ।। <br>
एतस्मिन्नेव काले तु सांदीपनिरगा द्गृहम्।। १८ ।। <br>
तत उत्थाय तौ वीरौ गुरोरावंदनं ततः ।। <br>
प्रश्रयावनतौ कृत्वा ह्यब्रूतां वचनं गुरुम् ।। १९ ।। <br>
श्रूयतां भो महायोगिन्नस्माकं वासकार णम्।। <br>
विद्यार्थिनाविह प्राप्तौ युष्माकं च गृहोत्तमे ।। 5.1.62.२० ।। <br>
प्रातःकाले च ते ब्रह्मन्समयो नास्ति नौ प्रभो ।। <br>
एतच्छुत्वा वचस्तस्य कृष्णस्य च बलस्य च ।। २१ ।। <br>
उवाच भगवान्व्यास आत्मनो व्रतकारणम् ।। <br>
अस्माकं परमं वत्स व्रतं वै शाश्वतं मतम् ।। २२ ।। <br>
गोमतीस्नानं कर्तव्यं प्रातःकाले सदा बुधैः ।। <br>
तत्रैवोपासनं पुण्यं संध्याया इति निश्चितम् ।। २३ ।। <br>
इति निश्चित्य युष्माभिर्यद्योग्यं क्रियतां तथा ।। <br>
तच्छ्रुत्वा भगवान्विष्णुर्मायामानुषरूपवान् ।। २४ ।। <br>
गोमत्याराधनं चक्रे कुशस्थल्यां द्विजोत्तम ।। <br>
यत्र शिवेश्वरो देवो यज्ञकुण्डमनुत्तमम् ।। २५ ।। <br>
कंथडेश्वरस्योत्तरे भागे गोमती सा समागता ।। <br>
पातालतलमाभेद्य सरस्वत्या सहागता ।। २६ ।। <br>
प्रातरुत्थाय ते सर्वे गोमतीं सरितां वराम् ।। <br>
ददृशुः सुचिरापांगीं व्यास स्वाश्रमगामिनीम् ।। २७ ।। <br>
।। श्रीकृष्ण उवाच ।। ।। <br>
अत्रैव चागता ब्रह्मन्गोमती सरितांवरा ।। <br>
स्नानदानादिकं सर्वमत्रैव समुपासय।। २८ ।। <br>
गोमत्यत्र समालीना यज्ञकुण्डे सरस्वती ।। <br>
तदाप्रभृति लोकेऽस्मिन्गोमतीकुण्डमुच्यते ।। २९ ।। <br>
सर्वेषामपि लोकानां मार्गोऽ त्रैव च विद्यते ।। <br>
तस्माद्व्यास महापुण्यं भुवि तीर्थमनुत्तमम्।। 5.1.62.३० ।। <br>
गोमतीकुण्डमाख्यातं सर्वपापप्रणानशनम् ।। <br>
भाद्रे मास्यसिताऽष्टम्यां कृष्ण जन्मसमुद्भवम् ।। ३१।। <br>
तत्र स्नात्वा नरो नित्यं रात्रौ जागरणं चरेत् ।। <br>
उपोष्य विधिवद्व्यास सशिष्यं व्यासमर्चयेत् ।। ३२ ।। <br>
वैष्णवांश्च नरांश्चैव कृष्णजन्मोत्सुकान्वरान्।। <br>
नानासुगंधपुष्पाद्यैर्वस्त्रालंकारसंयुतैः ।। ३३ ।। <br>
गोब्राह्मणानां पूजाश्च क्रियते यैः समाहितैः ।। <br>
न तेषां दुर्लभं किंचित्सर्वलोकेषु विद्यते ।। ३४ ।। <br>
गोमतीस्नानजात्पुण्याद्वासुदेवसमागमात् ।। <br>
मनोरथफलप्राप्तिर्जायते नाऽत्र संशयः ।। ३५ ।। <br>
तथा चैत्रसिते पक्षे यावच्चैकादशी भवेत् ।। <br>
तद्दिने च नरः स्नात्वा गोमत्यां च विशेषतः ।। ३६ ।। <br>
रात्रौ जागरणं कृत्वा विष्णुपूजां तथैव च ।। <br>
आमलकीं ततो गत्वा प्रदक्षिणात्पदेपदे ।। ३७ ।। <br>
गोसहस्रफलं तेषां प्राप्यते नाऽत्र संशयः ।। <br>
ये शृण्वंति कथां पुण्यां पवित्रां पापहारिणीम् ।। ३८ ।। <br>
सर्वपापविनिर्मुक्ता विष्णुलोकं प्रयांति ते ।। ३९ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्ये गोमतीतीर्थकुण्डमाहात्म्यवर्णनंनाम द्विषष्टितमोऽध्यायः ।। ६२ ।। <br>
<br>
</span>
