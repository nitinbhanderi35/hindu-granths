<span style="font-size: 14pt; line-height: 175%"><br>
।। सनत्कुमार उवाच ।। ।।<br>
&nbsp;छिन्ने वक्त्रे ततो ब्रह्मा क्रोधेन तमसा वृतः ।। <br>
ललाटे स्वदमुत्पन्नं गृहीत्वाऽताडयद्भुवि ।। १ ।। <br>
तत्स्वेदात्कुंडली जज्ञे सधनुः समहेषुधिः ।। <br>
सहस्रकवचो वीरः किं करोमीत्युवाच ह ।। २ ।। <br>
तमुवाच विरंचिस्तु दर्शयन्रुद्रमोजसा ।। <br>
वध्यतामेष दुर्बुद्धिर्जायते न यथा पुनः ।। ३ ।। <br>
ब्रह्मणो वचनं श्रुत्वा धनुरुद्यम्य पृष्ठतः ।। <br>
स प्रतस्थे महेशस्य बाणहस्तोऽतिरोषभृत् ।। ४ ।। <br>
स दृष्ट्वा पुरुषं चोग्रमगमद्विस्मितो भवः ।। <br>
दिव्यबाणधनुर्हस्तं वेगविक्रांतगामिनम् ।। ५ ।। <br>
मया न वध्योऽतिबलः सखा विष्णोर्भविष्यति ।। <br>
अनुग्राह्यो ह्यहं तेन सख्यार्थं तपसि स्थितः ।। ६ ।। <br>
चिंतयन्नित्थमीशोऽपि विष्णोराश्रममभ्यगात् ।। <br>
हुंकारध्वनिना ब्रह्मन्मोहयित्वा ततो नरम् ।। ७ ।। <br>
प्रपात्य च तदा हृष्टः क्रीडां कुर्वञ्जगत्स्थितौ ।। <br>
यत्र नारायणः श्रीमांस्तपस्तेपे प्रतापवान् ।। ८ ।। <br>
अदृश्यः सर्वभूतानां विश्वात्मा विश्वसृग्विभुः ।। <br>
तत्र प्राप्तो विरूपाक्षो ददर्श मधुसूदनम् ।। ९ ।। <br>
एकांगुष्ठस्थितं भूमौ तपोऽत्यंतमनातुरम् ।। <br>
युगांतार्कसहस्रस्य तेजसा वृतमद्भुतम् ।। 5.1.3.१० ।। <br>
पुण्या धारसमायुक्तं पुराणपुरुषोत्तमम् ।। <br>
दृष्ट्वा नारायणं देवं भिक्षां देहीत्युवाच ह ।। ११ ।। <br>
कपालं दर्शयित्वाग्रे ज्वलज्ज्वलनसोत्कटम् ।। <br>
कपालपाणिं संप्रेक्ष्य रुद्रं विष्णुरचिंतयत् ।। १२ ।। <br>
कोऽन्यो योग्यो भवेद्भिक्षुर्भिक्षादानस्य सांप्रतम् ।। <br>
योग्योऽयमिति संकल्प्य दक्षिणं भुजमर्पयत् ।। १३ ।। <br>
तं बिभेदांतर्गतज्ञः शूलेन शशिशेखरः ।। <br>
ततः प्रवाह उत्पन्नः शोणितस्य विभोर्भुजात् ।। १४ ।। <br>
जांबूनदरसाकारा वह्निज्वालेव निर्मला ।। <br>
निष्पपात कपालांते शंभुना संप्रतीच्छिता ।। १५ ।। <br>
ऋज्वी वेगवती शिप्रा दीधितीवांबरे रवेः ।। <br>
पंचाशद्योजना दीर्घा विस्तारे दशयोजना ।। १६ ।। <br>
दिव्यं वर्षसहस्रं सा समुवाह हरेर्भुजात् ।। <br>
कियंतं कालमीशो हि भिक्षां जग्राह भावितः ।। १७ ।। <br>
दत्तां नारायणेनाथ सत्पात्रे पात्र उत्तमे ।। <br>
ततो नारायणः प्राह हरं परमिदं वचः ।। १८ ।। <br>
संपूर्णं तव पात्रं हि ततो वै परमेश्वरः ।। <br>
सतोयांबुदनिर्घोषं श्रुत्वा वाक्यं हरेर्हरः ।। १९ ।। <br>
शशिसूर्याग्नि नयनः शशिशेखरशोभितः ।। <br>
कपाले दृष्टिमावेश्य त्रिनेत्रैश्च जनार्दनम् ।। 5.1.3.२० ।। <br>
अंगुल्या घटयन्प्राह कपालं चातिपूरितम् ।। <br>
श्रुत्वा हरिरिदं वाक्यं रक्तधारां समाहरत् ।। २१ ।। <br>
पार्श्वतोथ हरेरीशः स्वांगुल्या रुधिरं तदा ।। <br>
दिव्यं वर्षसहस्रं च दृष्टिपातं ममंथ वै ।। २२ ।। <br>
मथ्यमाने ततो रक्ते कललं बुद्बुदं क्रमात् ।। <br>
बभूव च ततः पश्चात्किरीटी सशरासनः ।। २३ ।। <br>
सहस्रबाहू रक्ताक्षो धनुर्ज्यां संस्पृशन्मुहुः ।। <br>
बभूव तूणीरगलो वृषस्कंधोंऽगुलित्रवान् ।। २४ ।। <br>
पुरुषोऽर्जुनसंकाशः कपाले संप्रकाशयन् ।। <br>
तं दृष्ट्वा भगवान्विष्णुः प्राह रुद्रमिदं वचः ।। २५ ।। <br>
कपाले भगवन्कोऽयं प्रादुर्भूतोऽभवन्नरः ।। <br>
उक्तिं श्रुत्वा हरेरीशस्तमुवाच हरे शृणु ।। २६ ।। <br>
नरो नामेति पुरुषः परमास्त्रविदांवरः ।। <br>
यस्त्वयोक्तो नर इति नरस्तस्माद्भ विष्यति ।। २७ ।। <br>
नरनारायणौ चोभौ युगे ख्यातौ भविष्यतः ।। <br>
संग्रामे देवकार्येषु लोकानां परिपालने ।। २८ ।। <br>
एष नारायण सखा नरस्तव भविष्यति ।। <br>
तव एकाकिनः संख्ये तपसश्च महामुनिः ।। २९ ।। <br>
विज्ञानस्य परीक्षायै तेजो लोके भविष्यति ।। <br>
तेजोधिकमिदं दिव्यं ब्रह्मणः पंचमं शिरः ।। 5.1.3.३० ।। <br>
तेजसा ब्रह्मणो दीप्तो भुजस्य तव शोणितात् ।। <br>
मम दृष्टिनिपाताच्च त्रीणि तेजांसि यान्यतः ।। ३१ ।। <br>
तत्संयोगात्समुत्पन्नः शत्रूनुद्वेजयिष्यति ।। <br>
अवध्या ये भविष्यंति दुर्जयास्तव चापरे ।। ३२ ।। <br>
शक्रस्य चामरारीणां तेषामेव भयंकरः ।। <br>
एवमुक्तवतः शंभोर्विस्मितस्तस्य तेजसा ।। ३३ ।। <br>
हरिरपि स तत्रैव तुष्टाव हरकेशवौ ।। <br>
नमो हर हरे तुभ्यं नमः शंकर विष्णवे ।। ३४ ।। <br>
नमस्ते शूलहस्ताय नमस्ते खङ्गपा णये ।। <br>
नमोनमस्ते मेध्याय हृषीकेश नमोऽस्तु ते ।। ३५ ।। <br>
नमोऽस्तु वाचां पतये श्रीधराय नमोनमः ।। <br>
एवं स्तुवन्तं तं भक्त्या कृतांजलि पुटं नरम्।। ३६ ।। <br>
तथैवांजलिसंबद्धं गृहीत्वाशु करद्वयम्।। <br>
उद्धृत्याथ कपालात्तु  पुनर्वचनमब्रवीत् ।। ३७ ।। <br>
य एव पुरुषो रौद्रो ब्रह्मणः स्वेदसं भवः ।। <br>
मम हुंकारशब्देन मोहनिद्रामुपागतः ।। ३८ ।। <br>
निबोध तं च त्वरितमित्युक्त्वांतर्हितो हरः ।। <br>
नारायणस्य प्रत्यक्षं बोधयित्वा द्रुतं हि तम्।। ३९ ।। <br>
वामपादेन हत्वा च समुत्तस्थौ नरो रुषा ।। <br>
तयोर्युद्धं समभवत्स्वेदरक्तजयोर्महत् ।। 5.1.3.४० ।। <br>
विस्फारितधनुःशब्दैर्नादिताशेषभूत लम्।। <br>
कवचं स्वेदजस्यैकं रक्तजस्य तथा भुजौ ।।४१।। <br>
एवं समेन वै युद्धं दिव्यं जातं तु भूतले ।। <br>
त्रिवर्षोनानि वर्षाणां शतानि दश सुद्विज।।४२।। <br>
युध्यतो समतीतानि स्वेदरक्तजयोर्मुने ।। <br>
रक्तजो द्विभुजो दृष्ट्वा कवचैकेन स्वेदजम् ।। ४३ ।। <br>
बिभेद बाणवेगेन ब्रह्मणस्तं नरं परम् ।। <br>
ससंभ्रममु वाचेदं ब्रह्माणं मधुसूदनः ।। ४४ ।। <br>
मन्नरेणोच्छ्रितो ब्रह्मंस्त्वदीयो विनिपातितः ।। <br>
श्रुत्वा तदाकुलो ब्रह्मा बभाषे मधुसूदनम् ।। ४५ ।। <br>
हरेऽन्यजन्मनि नरो मदीयो यदि हीयते ।। <br>
तेन तुष्टेन संप्रोक्तं हरिणैवं भविष्यति ।। ४६ ।। <br>
कृत्वा तयो रणमपि निवार्य तावुवाच ह ।। <br>
अथान्यजन्मनि नरो मदीयो भविता कलौ ।। ४७ ।। <br>
ततो महारणे जाते तत्राहं योजयामि तम् ।। <br>
विष्णुनाथ समाहूय महेश्वरसुरेश्वरौ ।। ४८ ।। <br>
उक्ताविमौ नरौ रुद्रौ पालनीयौ स्वशक्तितः ।। <br>
स्वेदजातासृग्जातौ तु स्वकीयांशौ धरातले ।। <br>
स्वांशभूतौ द्वापरांते नियोज्यौ भूतले त्वया ।। ४९ ।। <br>
ततोऽब्रवीत्तदा विष्णुं सुरेशो दुःखितं वचः ।। 5.1.3.५० ।। <br>
अस्मिन्मन्वंतरे देव त्रेतायुगं तदा यदा ।। <br>
त्वद्रूपेणेह महता सूर्यपुत्रहितार्थिना ।। <br>
वालीनाम महाबाहुः सुग्रीवार्थे निपातितः ।। ५१ ।। <br>
तेन दुःखेन तप्तोऽहं नाहं गृह्णामि ते नरम् ।। <br>
अगृह्णमानं देवेशं कारणांतरवादिनम् ।। ५२ ।। <br>
विष्णुः प्रोवाच मघवन्भुवो भारावतारणे।। <br>
अवतारं करिष्यामि मर्त्यलोकेऽप्यहं विभो।।५३।। <br>
ततो हृष्टोऽभवच्छक्रो विष्णुवाक्येन तेन वै।। <br>
प्रतिगृह्य नरं हृष्टः सत्यमस्तु वचस्तव ।। ५४ ।। <br>
इत्युक्त्वा तु रवीन्द्रौ स प्रेषयित्वा च तौ पुनः ।। <br>
गत्वा च पुण्डरीकाक्षो ब्रह्माणं ब्रह्मवेश्मनि ।। ५५ ।। <br>
कृतं जुगुप्सितं कर्म ब्रह्मन्नीशं जिघांसता ।। <br>
यत्त्वया देवदेवेश पुमान्कोपेन भाषितः ।। ५६ ।। <br>
शुद्ध्यर्थमस्य पापस्य प्रायश्चित्तं परं कुरु ।। <br>
गृह्णन्वह्नित्रयं ब्रह्मन्नग्नि होत्रमुपास्व ह ।। ५७ ।। <br>
एको वै गार्हपत्योऽस्तु द्वितीयाहवनीयकः ।। <br>
दक्षिणाग्निस्तृतीयस्तु त्रिकुण्डेषु प्रकल्पय ।। ५८ ।। <br>
वर्तुले तर्पयात्मानं मामथो धनुषाकृतौ ।। <br>
चतुष्कोणे हरं देवमृग्यजुःसामनामभिः ।। ५९ ।। <br>
हुत्वा त्वग्निं च तपसा हरमेवार्च्य तत्क्षणात् ।। <br>
दिव्यं वर्षसहस्रं तु हुत्वाग्निं सिद्धिमाप्स्यसि ।। 5.1.3.६० ।। <br>
प्रायश्चित्तविशुद्धात्मा प्रतिपद्य महेश्वरम्।। <br>
ततो निष्कल्मषो भूत्वा विषादस्ते गमिष्यति ।। ६१ ।। <br>
इत्येवमुक्त्वा हरिरुग्रतेजा गतः स्वकीयं निलयं महात्मा ।। <br>
ब्रह्मापि चित्तं तपसे निधाय समादधे सर्वमथाच्युतोक्तम् ।।६२।। <br>
इति श्रीस्कांदे महापुराण एकाशीतिसाह स्र्यां संहितायां पंचम आवंत्यखण्डेऽवंतीक्षेत्रमाहात्म्ये ब्रह्मणः प्रायश्चित्तवर्णनंनाम तृतीयोऽध्यायः ।। ३ ।।छ।।। <br>
<br>
</span>
