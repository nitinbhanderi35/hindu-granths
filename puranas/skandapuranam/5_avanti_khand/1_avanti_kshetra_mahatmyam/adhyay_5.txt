<span style="font-size: 14pt; line-height: 175%"><br>
।। व्यास उवाच ।। ।। <br>
युद्धे निवारिते तत्र रक्तस्वेदजयोः पुरा ।। <br>
किं कृतं ब्रह्मणा तत्र प्रायश्चित्तं च कर्मणाम् ।। १ ।। <br>
जनार्दनेन किं कर्म शंकरेण च यन्मुने ।। <br>
एतत्सर्वं समाख्याहि प्रसीद वदतांवर ।। २ ।। <br>
।। सनत्कुमार उवाच ।। ।। <br>
ब्रह्मा जुह्वन्नग्निहोत्रं वनौषधिफलच्छदैः ।। <br>
शस्तैः कुशसमिद्भिश्च यथोक्तं हरिणा पुरा ।। ३ ।। <br>
बदर्याश्रममासाद्य नरनारायणावृषी ।। <br>
तेपतुस्तौ तपश्चोग्रं हितार्थं सर्वदेहिनाम् ।। ४ ।। <br>
कपालपाणिर्देवेशः पर्यटन्वसुधामिमाम् ।। <br>
कुशस्थलीं समासाद्य प्रविष्टस्तद्वनोत्तमम् ।। ५ ।। <br>
नानाद्रुमलताकीर्णं नानापुष्पोपशोभितम् ।। <br>
नानापक्षिरवाकीर्णं नानामृगसमाकुलम् ।। ६ ।। <br>
द्रुमपुष्पभरामोदवासितं यत्सुवायुना ।। <br>
बुद्धिपूर्वमिव  न्यस्तैः फलपुष्पैः सुपूजितम्।। ७ ।। <br>
नानागंधरसाढ्यैश्च पक्वापक्वफलोद्भवैः ।। <br>
फलैः सुवर्णरूपाढ्यैरासमन्तान्मनोरमैः ।। ८ ।। <br>
जीर्णपत्रतृणादीनि शुष्क काष्ठफलानि च ।। <br>
बहिः क्षिपंति जातानि मरुतोनुग्रहाणि च ।। ९ ।। <br>
नानापुष्पसमूहानां गन्धमादाय मारुतः ।। <br>
शीतलो वाति तं भूमिदेशं यत्र विवेश सः ।। 5.1.5.१० ।। <br>
हरितस्निग्धनिच्छिद्रैः पर्णैरञ्छिद्रकोटरैः ।। <br>
वृक्षैरनेकसंख्यैश्च भूषितं शिरसान्वितैः ।। ११ ।। <br>
अरोगिदर्शनीयैश्च सुवृत्तैः क्वचि दुद्धतैः ।। <br>
कुटुम्बैरिव विप्राणां सिद्धिर्वै भाति सर्वतः ।। १२ ।। <br>
शोभनैर्वायुसंकीर्णैरंकुरैः प्रावृता द्रुमाः ।। <br>
कुलीनैरिव निच्छिद्रैः स्वगणैः प्रावृता नराः ।। १३ ।। <br>
पवनोद्धूतशिखरैः स्पर्शयंति परस्परम् ।। <br>
आरात्पवनतोऽन्योन्यस्पृष्टशाखावतंसकाः ।। १४ ।। <br>
नागवृक्षाः क्वचित्पुष्पैर्भ्रमरालीनकेस रैः ।। <br>
नयनैरिव शोभंते धवलैः कृष्णतारकैः ।। १५ ।। <br>
पुष्पसन्नद्धशिखराः कर्णिकारद्रुमाः क्वचित् ।। <br>
युग्मयुग्मविवाहे च शोभंते साधु दंपतीः।।१६।। <br>
सुपुष्पविभवाटोपैः सिन्दुवारस्य पंक्तयः ।। <br>
मूर्तिमत्य इवाभांति पूजिता वनदेवताः ।। १७ ।। <br>
क्वचित्क्वचित्कुन्दलताः सुपुष्पाभरणोज्ज्वलाः ।। <br>
दिक्षुदिक्षु प्रशोभन्ते बालचन्द्रा इवोद्यताः ।। १८ ।। <br>
अतिविद्रुमशोभाढ्या कासंत्यो यूथिकालताः ।। <br>
पुष्पिताः पुष्पविटपान्वीज यंत्य इवोत्थिताः ।। १९ ।। <br>
शालार्जुनाः क्वचिद्भांति वनोद्देशेषु पुष्पिताः ।। <br>
धौतकौशेयवासोभिः प्रावृताः पुरुषोत्तमाः ।। 5.1.5.२० ।। <br>
अविमुक्तं तु वल्लीभिः पुष्पितास्तु द्रुमास्तथा ।। <br>
उपगूढा विराजन्ते नारीभिरिव सुप्रिया ।। २१ ।। <br>
चूताश्च तिलकाश्चैव मञ्जरीभिः करैरिव ।। <br>
वायुप्रत्ताभिरन्योन्यं ढौकन्तीव हि सज्जनान् ।। २२ ।। <br>
परस्परं च संयुक्तैस्तिलकाशोकपल्लवैः ।। <br>
हस्तैर्हस्तान्स्पृशंतीव सुहृदश्चित्तसंगताः ।। २३ ।। <br>
फलपुष्पनगा नम्राः पेशलेनेव सज्जनाः ।। <br>
अन्योन्यमर्पयंतीव सपुष्पाणि फलानि च ।। २४ ।। <br>
मारुताश्लिष्टसंतुष्टैः पादपाः शालिवारिभिः ।। <br>
आर्याः समागता लोके प्रीतिदाय इव स्थिताः ।। २५ ।। <br>
पुष्पाणामिव वेगेन स्वशोभार्थं व्रजंति वै ।। <br>
समसन्नाहमासाद्य पुरुषाः स्पर्धयेव हि ।। २६ ।। <br>
पुष्पशोभाभरनतैः शिखरैः कंपसंयुतैः ।। <br>
नृत्यन्ति पक्षिणो मत्ता युक्ताः शोभनशेखरैः ।। २७ ।। <br>
भृंगाः पवनविक्षिप्तामृतवल्लीलताश्रिताः ।। <br>
सवल्लिकाः प्रनृत्यन्ति मानवा इव सप्रियाः ।। २८ ।। <br>
पुष्पाभिः कुन्दवल्लीभिः पादपाः क्वचिदावृताः ।। <br>
भाति तारागणैश्चित्रैः शरदीव नभस्तलम् ।। २९ ।। <br>
द्रुमा णामप्यथाग्रेषु पुष्पिता माधवी लता ।। <br>
शिखरा इव शोभन्ते रचिता बुद्धिपूर्वकम् ।।5.1.5.३०।। <br>
हरिताः कांचनच्छायाः फलिताः पुष्पिता द्रुमाः।। <br>
सौहृदं दर्शयन्तीव नराः साधुसमागमे ।। ३१ ।। <br>
पुष्पकिंजल्कबहुलाः किंजल्कबहुलोदराः ।। <br>
किंजल्कमत्तमधुपा विशदा इव शारिका ।। ३२ ।। <br>
शिरीष पुष्पसंकाशाः शुका मिथुनतः क्वचित्।। <br>
कीर्तयंति गिरश्चित्राः पूजिता ब्राह्मणा यथा ।। ३३ ।। <br>
संयुक्ताः सहचारिण्या मयूराश्चित्रबर्हिणः ।। <br>
वनांतरे व्यतिष्ठंत एकांत इव संस्थिताः ।। ३४ ।। <br>
कूजंति पत्रिसंघाता नानाद्भुतविराविणः ।। <br>
कुर्वंति रमणीयं हि रमणीयतरं वनम् ।। ३५ ।। <br>
नाना मृगगणाकीर्णं नित्यं समुदितांडजम् ।। <br>
तद्वनं नंदनसमं मनोदृष्टिविवर्धनम् ।। ३६ ।। <br>
कपालपाणिर्भगवांस्तथारूपं वनोत्तमम् ।। <br>
ददर्श शंकरो दृष्ट्या सौम्यया नंदनोपमम् ।। ३७ ।। <br>
ता वृक्षपंक्तयः सर्वा दृष्ट्वा रुद्रं समागतम् ।। <br>
निवेद्य शंभवे भक्त्या मुमुचुः पुष्पसंपदम् ।। ३८ ।। <br>
पुष्पप्रतिग्रहं कृत्वा पादपानां महेश्वरः ।। <br>
वरं वृणीध्वं भद्रं वः पादपानित्युवाच सः ।। ३९ ।। <br>
एवमुक्ते भगवता तरवो निरवग्रहाः ।। <br>
ऊचुः प्रांजलयः सर्वे नमस्कृत्य महेश्वरम् ।। 5.1.5.४० ।। <br>
वरं ददासि देवेश प्रसन्न जनवत्सल ।। <br>
इहैव भगवन्नित्य वने सन्निहितो भव ।। ४१ ।। <br>
एष नः परमः कामो देवदेव नमोऽस्तु ते ।। <br>
त्वं चेद्वससि देवेश वनेऽस्मिन्विश्वभावन ।। ४२ ।। <br>
सर्वात्मना प्रपन्ना वै याचामहे वरोत्तमम् ।। <br>
किमन्यवरकोटीभिरेष नो दीयतां वरः ।। ४३ ।। <br>
इत्युक्तः पादपैः सर्वैः शरणागतवत्सलः ।। <br>
वरं ददौ पादपेभ्यः प्रोच्यमानं मया शृणु ।। ४४ ।। <br>
।। महेश्वर उवाच ।। ।। <br>
बाढं मे मनसा वासो नित्यमत्र वनोत्तमे ।। <br>
वरं ददामि भूयो वो न वृथा दर्शनं मम ।। ४५ ।। <br>
नाग्निर्न वायुर्न जलं न सूर्यकिरणातपः ।। <br>
न विद्युदशनिः शीतं रुजं वो जनयिष्यति ।। ४६ ।। <br>
नित्यं पुष्पवरोपेता नित्यं सुस्थिरयौवनाः ।। <br>
कामगाः कामरूपाश्च कामरूपफलप्रदाः ।। ४७ ।। <br>
कामसंदर्शनाः पुंसां तपःसंध्याज्वलदृशाम् ।। <br>
श्रिया परमया युक्ता मत्प्रसादाद्भविष्यथ ।। ४८ ।। <br>
एवं स वरदः शंभुरनुजग्राह पादपान् ।। <br>
स्थित्वा वर्षसहस्रं तु कपालं चाक्षिपद्भुवि ।। ४९ ।। <br>
क्षितिं निपतता तेन कंपते स्म रसातलम् ।। <br>
विवशास्तत्यजुर्वेलां सागराः क्षुभितोर्मयः ।। 5.1.5.५० ।। <br>
शक्राशनिहतानीव व्याघ्रव्यालान्वितानि च ।। <br>
शिखराणि व्यशीर्यंत पर्वतानां सहस्रशः ।। ५१ ।। <br>
देवसिद्धविमानानि गंधर्वनगराणि च ।। <br>
प्रस्फुरन्ति विनिष्पेतुर्विनिनेशुर्धरातले ।। ५२ ।। <br>
कपोतमेषाश्चात्यंतं पुनः संघातदर्शनाः ।। <br>
ज्योतिर्ग्रहाश्छादयंतो बभूवुस्तीर्णभास्कराः ।। ५३ ।। <br>
महता तस्य शब्देन जडांधबधिरं कृतम् ।। <br>
बभूव व्याकुलं सर्वं त्रैलोक्यं सचराचरम् ।। ५४ ।। <br>
सुरासुराणां सर्वेषां शरीराणि मनांसि च ।। <br>
अवसे दुश्चकंपुश्च किमेतदिति जज्ञिरे ।। ५५ ।। <br>
धैर्यमालंब्य सर्वेऽपि समागम्येंद्रपूर्वकाः ।। <br>
ब्रह्मलोकं समासाद्य ब्रह्माणमिदमूचिरे ।। ५६ ।। <br>
किं निमित्तं तु भगवन्नेतदुत्पातदर्शने ।। <br>
त्रैलोक्यं कंपितं येन संयुक्तं कालकर्मणा ।। ५७ ।। <br>
जातं कल्पावसानं च भिन्नमर्यादसागरम् ।। <br>
चत्वारो दिग्गजाः किं नु बभूवुरचलाश्चलाः ।। ५८ ।। <br>
धरा समाधृता कस्मात्सप्तसागरवारिणा ।। <br>
उत्पत्तिर्नास्ति सर्वस्य भगवन्न प्रयोजनम् ।। ५९ ।। <br>
यादृशोऽयं श्रुतः शब्दो न भूतो नापि विश्रुतः ।। <br>
त्रैलोक्यमाकुलं येन चक्रे रौद्रेण भूयसा ।। 5.1.5.६० ।। <br>
एवमुक्तोऽब्रवीद्ब्रह्मा परमेशानुभावितः ।। <br>
तत्प्रसादात्प्रति ज्ञानी ज्ञात्वा रुद्रमुपस्थितम् ।। ६१ ।। <br>
यत्पृष्टं मरुतः सर्वे शृणुध्वं तत्र कारणम् ।। <br>
निश्चयेनात्र विज्ञेयं श्रद्दधानैर्यथाविधि ।। ६२ ।। <br>
मुखं छित्त्वा नखाग्रेण मद्देहात्पंचमं शिरः ।। <br>
कपालपाणिर्भगवान्विष्णोराश्रममभ्यगात् ।। ६३ ।। <br>
ययाचे पात्रमादाय भिक्षां नारायणं प्रभुम् ।। <br>
उत्पपात मुनिस्तत्र नरोनाम धनुर्धरः ।। ६४ ।। <br>
ततः कुशस्थलीमेत्य भगवांस्तद्वनोत्तमम् ।। <br>
विवेश तरुमार्गेण पुष्पामोदाभिनंदितः ।। ६५ ।। <br>
अनुगृह्याथ भगवान्वनं तत्सर्वगांडजम् ।। <br>
जगतोऽनुग्रहार्थाय तत्र वासमरोचयत् ।। ६६ ।। <br>
तत्कपालं करस्थं यन्न्यस्तं भगवता क्षितौ ।। <br>
तेनैषा कम्पिता भूमिः कृतं त्रैलोक्यमाकुलम् ।। ६७ ।। <br>
तद्द्रक्ष्यथ विरूपाक्षं प्रपद्यत मया सह ।। <br>
आराध्यमानो भग वान्प्रदास्यति वरं हि वः ।। ६८ ।। <br>
इत्युक्त्वा भगवान्ब्रह्मा सह तैर्देवदानवैः ।। <br>
जगाम तद्वनोद्देशं यत्रास्ते वृषभध्वजः ।। ६९ ।। <br>
प्रहृष्टमनसः सर्वे कोकिलालापलापिताम् ।। <br>
पुष्पोच्चयोक्षितां सीमां विविशुः शंकरेप्सवः ।। 5.1.5.७० ।। <br>
संप्राप्तं सर्वमेतैस्तद्वनं नंदनसंमितम् ।। <br>
सुवल्लीगृहशोभाढ्यं सुदृढं शुशुभे तदा ।। ७१ ।। <br>
दृष्ट्वा तद्वनमुत्तमं तनुभृतामाह्रादकं चेतसां नानासत्फलपुष्पपादपवनैरासेवितं सर्वतः ।। <br>
तस्मिन्बर्हिणहंससारसकुलै र्मंडूकमत्स्यैर्युते द्रक्ष्यामो हरमत्र चेतसि सुराः प्रापुर्मुदं ते तदा ।। ७२ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्य खण्डेऽवन्तीक्षेत्रमाहात्म्ये देवागमनवर्णनंनाम पंचमोऽध्यायः ।।५।। <br>
<br>
</span>
