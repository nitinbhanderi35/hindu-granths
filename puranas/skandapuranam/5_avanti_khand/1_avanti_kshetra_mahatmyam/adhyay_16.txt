<span style="font-size: 14pt; line-height: 175%">॥ सनत्कुमार उवाच ॥ ॥ <br>
अथान्यत्सं प्रवक्ष्यामि तीर्थानां तीर्थमुत्तमम् ॥ <br>
स्थापितं परमं तीर्थं स्वनाम्ना मुनिसत्तम ॥ १ ॥ <br>
एकदा समये व्यास कपालक्षालनाय वै ॥ <br>
शीर्षोदकं गृहीत्वा तु कपालेन महेश्वरः ॥ २ ॥ <br>
प्रक्षाल्य चाक्षिपद्भूमौ तत्र तीर्थमनुत्तमम् ॥ <br>
नाम्ना गन्धवती पुण्या नदी त्रैलोक्यविश्रुता ॥३॥ <br>
ब्रह्मणो रुधिरेणाशु परि पूर्णाभवत्क्षणात् ॥ <br>
तस्यां स्नानं सदा शस्तं स्वयं देवेन भाषितम्॥ ४ ॥ <br>
श्राद्धं च तर्पणं कृत्वा तत्सर्वं चाक्षयं भवेत् ॥ <br>
वायुभूतास्तु पितरस्तस्यास्ती रे तु दक्षिणे ॥ ५ ॥ <br>
तिष्ठंति मुनिशार्दूल चिंतयंति स्वगोत्रजम् ॥ <br>
आगमिष्यति पुत्रोऽद्य नप्ता वा संतताविह ॥ ६ ॥ <br>
संयावं पायसं वापि श्यामाकं सनिवारकम् ॥ <br>
सकृत्क्षौद्रतिलैर्युक्तं पिण्डं दास्यति वै कदा ॥ ७ ॥ <br>
तेन पिंडप्रदानेन तृप्तिर्भवति चाक्षया ॥ <br>
यस्तु स्नात्वा च वै पिंडं दद्याद्वै चंद्रं पर्वणि ॥ ६ ॥ <br>
पितरौ द्वादशाब्दानि तृप्तिं यास्यंति तस्य वै ॥ <br>
येऽत्रागत्य सुविद्वांसो मानवा वा तथा द्विजाः ॥ ९ ॥ <br>
पितॄन्संतर्पयिष्यंति स्वर्गस्तेषां सदाऽक्षयः ॥ <br>
तत्र यद्दीयते दानं त्रुटिमात्रं तु कांचनम् ॥ 5.1.16.१० ॥ <br>
अक्षयं तस्य तत्प्रोक्तं ब्रह्मणा वै स्वयंभुवा ॥ <br>
गंगाद्वारे प्रयागे च कुरुक्षेत्रेऽथ पुष्करे ॥ ११ ॥ <br>
वाराणस्यां गयायां च सा न तृप्तिर्भविष्यति  ॥ <br>
तुष्टाश्च पितरो नृणां दास्यंति कांक्षितान्वरान्॥ १२ ॥ <br>
यो यमुद्दिश्य वैकाममिह श्राद्धं करिष्यति ॥ <br>
तस्य तज्जायते सर्वं मृतस्य परमा गतिः ॥ १३ ॥ <br>
नवमी अष्टमी चैव अमावास्याथ पूर्णिमा ॥ <br>
सर्वाण्येतानि वै व्यास रवेः संक्रम एव च ॥ १४ ॥ <br>
ब्रह्मेंद्र रुद्रदेवांश्च सूर्याग्निब्रह्मदैवतान् ॥ <br>
विश्वेदेवान्सगन्धर्वान्यक्षाश्च मनुजान्पशून् ॥ १५ ॥ <br>
सरीसृपान्पितृगणान्यच्चान्यद्भुवि संस्थितम् ॥ <br>
श्राद्धं वै श्रद्धया कुर्वन्प्रीणयत्यखिलं जगत् ॥ १६ ॥ <br>
मासिमास्यसिते पक्षे पंचदश्यां द्विजोत्तम ॥ <br>
इन्दुक्षये यदा मैत्रं विशाखां चैव रोहिणीम् ॥ १७ ॥ <br>
श्राद्धे पितृगणास्तृप्तिं प्रयांति पितरोऽर्जिताम् ॥ <br>
वासवाजैकपादर्क्षे पितॄणां तृप्तिमिच्छता ॥ १८ ॥ <br>
भक्त्या श्राद्धं प्रकर्तव्यं पित रस्तेन तर्पिताः ॥ <br>
अपि धन्याः कुले जाता अस्माकं मतिशालिनः ॥ १९ ॥ <br>
ये कुर्वंति च वै श्राद्धं पिंडान्ये निर्वपंति च ॥ <br>
तेन पिंडप्रदानेन तृप्तिर्नो भविताऽक्षया ॥ 5.1.16.२० ॥ <br>
इहैत्य वै पुण्यजलेषु सम्यक्स्नात्वा नरस्तांस्तु लभेत कामान् ॥ <br>
यान्प्राप्य च प्रेतगणैः समेतः स मोदते देववृ तोऽथ सिद्धः ॥ २१ ॥ <br>
चित्तं च वित्तं च नृणां च शुद्धं शस्तश्च कालः कथितो विधिश्च ॥ <br>
पात्रं यथोक्तं परमा च भक्तिर्नृणां प्रयच्छंति हि वांछितानि ॥ २२ ॥ <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये नीलगन्धवतीप्रभाववर्णनंनाम षोडशोऽध्यायः ॥ १६ ॥<br>
<br>
<br>
</span>
