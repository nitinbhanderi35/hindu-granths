<span style="font-size: 14pt; line-height: 175%">।। सनत्कुमार उवाच ।। ।। <br>
स्नात्वा चतुःसमुद्रे तु पश्येद्राजस्थलं शिवम् ।। <br>
यस्य दर्शनमात्रेण पुत्रवाञ्जायते नरः ।। १ ।। <br>
समुद्राः संति चत्वारः क्षारक्षीरदधीक्षवः ।। <br>
समीपे तस्य देवस्य सुद्युम्नेन प्रतिष्ठिताः ।। २ ।। <br>
।। व्यास उवाच ।। ।। <br>
राजस्थल समीपे तु समुद्राः केन हेतुना ।। <br>
कथय त्वं मुनिश्रेष्ठ सुद्युम्नेन प्रतिष्ठिताः ।। ३ ।। <br>
लक्षयोजनपर्यंतं जंबुद्वीपं सुशोभनम् ।। <br>
मर्यादायां स्थापितोऽयं समुद्रः क्षारसंज्ञितः ।।४।। <br>
शाकद्वीपे द्विलक्षे तु क्षीराब्धिः संप्रतिष्ठितः ।।<br>
दध्यब्धिस्तु कुशद्वीपे चतुर्लक्षः प्रतिष्ठितः।। <br>
शाल्मले त्विक्षुजलधिर्ह्यष्टलक्षः प्रतिष्ठितः ।। ५ ।। <br>
चत्वारस्ते समाख्याताः समुद्रा भूमिमंडले ।।<br>
राजस्थलसमीपे तु कथमेकत्र संगताः ।। ६ ।। <br>
।। सनत्कुमार उवाच ।। ।। <br>
सुद्युम्नो नाम राजासीत्पुरा कल्पे सुधार्मिकः ।। <br>
तस्य पत्नी वरारोहा नाम्ना ख्याता सुदर्शना ।। ७ ।। <br>
मुनिं दाल्भ्यं च सा दृष्ट्वा पप्रच्छ सुतकाम्यया ।। <br>
भगवन्केन दानेन स्नानेन विधिनाऽथवा ।। ८ ।। <br>
सर्वलक्षणसंपूर्णः पुत्रो लभ्यो मया कथम् ।। <br>
एतदाख्याहि विप्रर्षे याथातथ्यं सविस्तरम् ।। ।। ९ ।। <br>
।। दाल्भ्य उवाच ।। ।।<br>
विहितास्ते पुरा पुत्र्यब्धयः पुत्रेप्सयोत्तमाः ।। <br>
स्वयंभुवेन देवेन ब्रह्मणा लोककारिणा ।। 5.1.14.१० ।। <br>
तेषु राज्ञा कृते स्नाने तव पुत्रो भविष्यति ।। <br>
शंकराराधने पुत्रि तस्मात्प्रेरय वल्लभम् ।। ११ ।। <br>
दाल्भ्यस्यैव तु वाक्येन विचित्राख्यानकेन च ।। <br>
प्रस्थापयामास पतिं शंकराराधने द्रुतम्।। १२ ।। <br>
स गत्वा तोषयामास शंकरं गंधमादने ।। <br>
संतुष्टः शंकरः प्राह शशिसूर्याग्निलोचनः ।।१३।। <br>
अवंतीं गच्छ राजेद्र पुत्रं  प्राप्स्यसि शोभनम्।। <br>
मच्छासनाज्जलधयो गमिष्यंति कुशस्थलीम् ।। १४ ।। <br>
मेरुरूपे स्थले राजन्समीपे शंकरस्य च ।। <br>
द्रक्ष्यसि त्वं नरश्रेष्ठ जलधींस्तत्र संगतान्।। <br>
अभ्यर्थितास्त्वया तत्र स्थास्यंति कलया सदा ।। १५ ।। <br>
एवमुक्त्वा महादेवो जगामादर्शनं विभुः ।। <br>
सुद्युम्नो भार्यया सार्धमाजगाम कुशस्थलीम् ।। १६ ।। <br>
आगतस्तु कुशस्थल्यां समुद्रांश्च ददर्श ह ।। <br>
तांस्तु दृष्ट्वा नमश्चक्रे राजस्थलसमीपतः ।। १७ ।। <br>
ते वै दृष्ट्वा च सुद्युम्नं प्रणतं भक्तवत्सलम् ।। <br>
प्रोचुर्वारिधयः सर्वे वरं वरय सुव्रत ।।१६।। <br>
स वव्रे मनसा पुत्रं सर्वलक्षणसंयुतम् ।। <br>
उवाच च पुना राजा यावत्ति ष्ठति मेदिनी ।। <br>
तावदत्रैव स्थातव्यं राजस्थलसमीपतः ।। १९ ।। <br>
।। समुद्रा ऊचुः ।। ।। <br>
तावत्स्थास्यामहेऽत्रैव यावत्कल्पावसानकम् ।। 5.1.14.२० ।। <br>
भविष्यति च ते पुत्रः सर्वलक्षणसंयुतः ।। <br>
अत्र ते स्नानमात्रेण तस्मात्स्नानं समाचर ।। २१ ।। <br>
स्थले चात्र शुभे राजन्स्थास्यामः कलया सह ।।। <br>
एवं व्यास समुद्रास्तु सुद्युम्नेनावतारिताः ।। २२ ।। <br>
कुरुते तेषु यो यात्रां तस्य पुण्यफलं शृणु ।। <br>
स्नानं कृत्वा महापुण्ये समुद्रे क्षारसंज्ञके ।।। ।। २३ ।। <br>
कुर्याच्छाद्धं ततो व्यास पितॄणां भक्तितत्परः ।। <br>
पूजयेच्च महादेवं स्थलस्थं पार्वतीपतिम् ।। २४ ।। <br>
मंडकांश्च ततो दद्याद्ब्राह्मणे वेदपारगे ।।। <br>
पात्रं ताम्रमयं कार्यं लवणेन प्रपूरितम् ।। २५ ।। <br>
सहिरण्यं च दातव्यं ब्राह्मणे वेदपारगे ।। <br>
सप्तधान्यसमायुक्तं वेणुजं वस्त्रवेष्टितम् ।। २६ ।। <br>
सदक्षिणं फलैर्युक्तमर्घ्यं दद्यात्प्रयत्नतः ।। <br>
क्षीराब्धिं च ततो गत्वा स्नानं कुर्याच्च पूर्ववत् ।। २७ ।। <br>
क्षीरं तत्र प्रदातव्यं ताम्रपात्रेण पूरितम् ।। <br>
दध्यब्धौ च तथा कृत्वा दद्याद्दध्योदनं शुभम् ।। २८ ।। <br>
इक्ष्वब्धौ  च तथा कृत्वा दद्याद्विप्रे गुडं शुभम् ।। <br>
यात्रां कृत्वा तु वै व्यास गां च दद्यात्पयस्विनीम् ।। २९ ।।। <br>
एवं यः कुरुते यात्रां राजस्थलसमीपतः ।। <br>
भव्यां हि लभते लक्ष्मीं पुत्रांश्चापि मनोरमान् ।। 5.1.14.३० ।। <br>
मृते स्वर्गमवाप्नोति यावदिंद्राश्चतुर्दश ।। <br>
तावत्स्वर्गफलं भुक्त्वा पश्चान्मोक्षं प्रयास्यति ।। ३१ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहा त्म्ये राजस्थलेश्वरसमीपे चतुःसमुद्रमाहात्म्यवर्णनंनाम चतुर्दशोऽध्यायः ।। १४ ।। छ ।।<br>
<br>
</span>
