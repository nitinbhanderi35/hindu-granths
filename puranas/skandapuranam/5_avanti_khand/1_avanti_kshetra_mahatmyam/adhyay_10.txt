<span style="font-size: 14pt; line-height: 200%"><br>
।। सनत्कुमार उवाच ।। ।। <br>
अथातः संप्रवक्ष्यामि तीर्थ त्रैलोक्य विश्रुतम्।। <br>
स्वयंभूतं महेशस्य विख्यातं कुटुंबिकेश्वरम्।। १ ।। <br>
मुच्यते सर्वपापैस्तु सप्तजन्मकृतैरपि ।। <br>
शुचिः पश्यति यो देवं कृत्वा श्राद्धं यथा विधि ।। २ ।। <br>
सर्वाँल्लोकानतिक्रम्य शिवलोकं स गच्छति ।। <br>
यस्तु सर्वाणि शाकानि कन्दानि विविधानि च ।। ३ ।। <br>
तीरे तस्य प्रयच्छेत स प्राप्नोति परां गतिम् ।। <br>
पौषे प्रतिपदि सिते अष्टम्यां वा समाहितः ।। ४ ।। <br>
एकेनैवोपवासेन अश्वमेधफलं लभेत् ।। <br>
आश्विन्यां पौर्णमास्यां च शुचिः पश्यति मानवः ।। ५ ।। <br>
पट्टबंधं महेशस्य स विपाप्मा दिवं व्रजेत् ।। <br>
चैत्रे मासि सिते पक्षे पञ्चम्यां समुपोषितः ।। ६ ।। <br>
कर्पूरं कुङ्कुमं चैव मृगनाभि सचन्दनम्।। <br>
निवेदयति देवाय नैवेद्यं घृतपायसम् ।। ७ ।। <br>
स्वरूपं चैव विप्रेन्द्र सभार्यं भोजयेद्द्विजम् ।। <br>
रुद्रलोकमवाप्नोति यावदिंद्राश्चतु र्दश ।। ८ ।। <br>
इति श्रीस्कांदे महापुराणएकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये कुटुम्बिकेश्वरमाहात्म्यवर्णनंनाम दशमोऽध्यायः ।। १० ।। ।। छ ।। ।। <br>
<br>
</span>
