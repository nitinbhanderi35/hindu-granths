<span style="font-size: 14pt; line-height: 175%"><br>
।। सनत्कुमार उवाच ।। ।। <br>
शुक्रेश्वरं समभ्यर्च्य सितपुष्पैर्विलेपनैः ।। <br>
प्रणिपत्य ततो भक्त्या रुद्रलोके महीयते ।। १ ।। <br>
भीमेश्वरं नरो दृष्ट्वा भक्त्या संपूज्य यत्नतः ।। <br>
न भयं लभते व्यास रणे रात्रौ जलेऽनले ।। २ ।। <br>
गर्गेश्वरं स्नापयित्वा तिलतैलेन मानवः ।। <br>
बिल्वपत्रैस्तु संपूज्य धर्मवृद्धिमवाप्नुयात् ।। ३ ।। <br>
उपोषितश्चतुर्दश्यां तिलप्रस्थतिलांभसा ।। <br>
स्नापयित्वा तिलैरिष्ट्वा सदा सौख्यमवाप्नुयात् ।। ४ ।। <br>
गोसहस्रं नरो दत्त्वा भावं कृत्वा विशेषतः ।। <br>
भवबंधविनिर्मुक्तो रुद्रलोकं स गच्छति ।। ५ ।। <br>
कामेश्वरं समभ्यर्च्य कुंकुमादिविलेपनैः ।। <br>
कामिकेन विमानेन याति स्वर्गं न संशयः ।। ६ ।। <br>
चूडामणिं नमस्कृत्य नवम्यां कार्तिके सिते ।। <br>
न वियोनिं नरो याति धर्मबुद्धिः स जायते ।। ७ ।। <br>
चंडीश्वरं समभ्यर्च्य कृष्णाष्टम्यामुपोषितः ।। <br>
निर्माल्योल्लंघनोत्थेन न शोकेनापि लिप्यते ।। ८ ।। <br>
इत्यादितीर्थानि महेश्वरस्य पुण्यानि सर्वाणि नरोऽभिगम्य ।। <br>
विशुद्धचित्तो भुवि भावितात्मा प्रयाति शंभोर्भुवनं सुरम्यम्।। ९ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्ये शुक्रेश्वरभीमेश्वर गर्गेश्वरकामेश्वर चूडामणीश्वर चण्डीश्वरादितीर्थमाहात्म्यवर्णनं नाम पञ्चविंशोऽध्यायः ।। २५ ।। । छ ।।<br>
<br>
</span>
