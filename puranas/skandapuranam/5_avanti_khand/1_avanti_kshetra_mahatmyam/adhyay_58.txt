<span style="font-size: 14pt; line-height: 200%"><br>
।। व्यास उवाच ।। ।। <br>
विचित्रमिदमाख्यातं गयामाहात्म्यमुत्तमम् ।। <br>
भगवन्भवता सर्वं विदितं विश्वमूर्तिना ।। १ ।। <br>
तत्सर्वं श्रोतुमिच्छामि श्राद्धस्य फलमुत्तमम् ।। <br>
क्षेत्रस्य च द्विजश्रेष्ठ विस्तरेण तपोधन ।। २ ।। <br>
कियंतः पितरो नित्यं तृप्ता यांति सुरालयम् ।। <br>
केषां के पितरः प्रोक्ताः किमुद्देश्याः पुराऽनघ ।। ३ ।। <br>
।। सनत्कुमार उवाच ।। ।। <br>
धन्योऽसि कृतकृत्योऽसि यस्य ते नैष्ठिकी मतिः ।। <br>
तथापि शृणु वै वत्स श्राद्धस्य विधिमुत्तमम् ।। ४ ।। <br>
श्राद्धे प्रकल्पिता लोकाः श्राद्धे धर्मः प्रतिष्ठितः ।। <br>
श्राद्धे यज्ञा हि तिष्ठंति सर्वकर्मफलप्रदाः ।। ५ ।। <br>
श्रद्धया दीयते किंचिद्दैवं ब्रह्माग्नितर्पणम् ।। <br>
श्राद्धं तु तद्विजानीयात्पुरा प्रोक्तं मह र्षिणा ।। ६ ।। <br>
मनुष्या ऋषयः सर्वे सुरसिद्धाश्च राक्षसाः ।। <br>
गंधर्वाः किन्नरा नागा ब्रह्मेशानसुरेश्वराः ।। ७ ।। <br>
त्रीन्पितॄंश्च समुद्दिश्य श्राद्धं दद्युः समाहिताः ।। <br>
प्राप्नुवन्त्यखिलान्कामान्सर्वान्व्यास मनोगतान् ।। ८ ।। <br>
एवं परंपरामार्गं प्रवर्तंते सनातनम् ।। <br>
तथापि पितरो ह्येते समाख्याततमा भुवि ।। ९ ।। <br>
तत्सर्वं संप्रवक्ष्यामि यथा श्रुतं तथा शृणु ।। <br>
त एते पितरो देवा देवाश्च पितरस्तथा ।। 5.1.58.१० ।। <br>
अन्योन्यं पितरो ह्येते देवाः पितृगणैः सह ।।<br>
मार्कंडेन पुरा पृष्टं प्रश्नमेतद्द्विजोत्तम ।। ११ ।। <br>
निबोध त्वं मतं सर्वं यदुक्तं तत्समाहितः ।। <br>
यावंतस्ते पितृगणास्तस्मिँल्लोके च ये गताः ।। १२ ।। <br>
।। सनत्कुमार उवाच ।। ।। <br>
सप्तैते यजतां श्रेष्ठाः सर्वे पितृगणाः स्मृताः ।। <br>
चत्वारो मूर्तिमंतो वै त्रयस्तेषां च मूर्तयः ।। ।। १३ ।। <br>
तेषां लोकं विसर्गं च कीर्तयिष्यामि तच्छणु ।। <br>
प्रभावं त्वं महत्त्वं च विस्तरेण तपोधन ।। १४ ।। <br>
धर्ममूर्तिधरास्तेषां तपो ये परमं गताः।। <br>
तेषां नामानि लोकांश्च कीर्तयिष्यामि तच्छृणु।। १५ ।। <br>
लोकाः सनातना नाम यत्र तिष्ठंति भास्वराः ।। <br>
अमूर्तयः पितृगणास्ते वै पुत्राः प्रजापतेः ।। १६ ।। <br>
विराजस्य द्विजश्रेष्ठ वैराजा इति नः श्रुतम् ।। <br>
यजन्ते तान्देवगणा विधिदृष्टेन कर्मणा ।। १७ ।। <br>
एते वै योगविभ्रष्टा लोकान्प्राप्य सनातनान् ।। <br>
पुनर्युगसहस्रांति जायंते ब्रह्मवादिनः ।। १८ ।। <br>
ते प्राप्य तां स्मृतिं भूयः सांख्ययोगमनुत्तमम् ।। <br>
यांति योगगतिं सिद्धाः पुनरावृत्तिदुर्लभाम् ।। १९ ।। <br>
एते स्युः पितरस्तात योगिनां योगवर्धनाः ।। <br>
आप्याययन्ति ये पूर्वं सोमं योगबलेन वै ।। 5.1.58.२० ।। <br>
तस्माच्छ्राद्धानि देयानि योगिनां द्विजसत्तम ।। <br>
एष वै प्रथमः कल्पः सोमपानामनुत्तमः ।। २१ ।। <br>
एतेषां मानसी कन्या मेना नाम महागिरेः ।। <br>
पत्नी हिमवतः श्रेष्ठा यस्यां मैनाक उच्यते ।। २२ ।। <br>
मैनाकस्य सुतः श्रीमान्क्रौंचो नाम महागिरिः ।। <br>
अग्निष्वात्ताः पितृगणास्तत्र तिष्ठंति भास्वराः ।। २३ ।। <br>
याम्यां बर्हिषदश्चासन्यमाश्च पश्चिमां दिशम् ।। <br>
सोमपाश्चोत्तरां प्राप्ता दिशं धनदपालिताम्।। २४ ।। <br>
अमूर्तिमंतावाकाशे कव्यवाडनलौ क्षितौ ।। ।। २५ ।। <br>
यक्षरक्षःपिशाचाश्च यजंते भावितात्मनः ।। <br>
साध्या देवान्यजन्ति स्म विश्वेदेवा ऋषींस्तथा ।। २६ ।। <br>
मानवाः श्राद्धदेवं च ऋषयो ब्रह्म सनातनम् ।। <br>
एवं परंपराप्राप्तः श्राद्धधर्मः सनातनः ।। २७ ।। <br>
देवकार्यात्परं कार्यं पितृकार्यं विशिष्यते ।। <br>
भरद्वाजात्मजाः सप्त श्राद्धधर्मपराय णाः ।। २८ ।। <br>
जातिस्मरत्वमापन्ना निर्वाणपदवीं गताः।। <br>
गुरोश्च दोग्ध्रीं गां हत्वा सप्तैते वै द्विजाधमाः ।। २९ ।। <br>
पितॄनुद्दिश्य ते सर्वे भक्षयंतः क्षुधा र्दिताः ।। <br>
तेन पुण्यप्रभावेन योगभ्रष्टा दिवं गताः ।। 5.1.58.३० ।। <br>
सप्त जातिस्मरास्ते वै योगयुक्ता बभूविरे ।। <br>
तस्माच्छ्राद्धं परं प्रोक्तं सूरिभिः परमात्मभिः ।। ३१ ।। <br>
श्राद्धे प्रतिष्ठिता लोकाः श्राद्धे योगः परंतप ।। <br>
एवं ते पितरः प्रोक्ताः श्राद्धस्य च विधिं शृणु ।। ३२ ।। <br>
ब्रह्मचर्यरतो दांतो न क्रोधी न च मत्सरी ।। <br>
शौचाचारपरो धीरः शास्त्रदृष्टिर्जितेंद्रियः ।।३३ ।। <br>
एवं यः कुरुते श्राद्धं तीर्थे चैव विशेषतः ।। <br>
ततोऽधिकतरा प्रोक्ता तृप्तिर्व्यास क्षयेऽहनि ।। ३४ ।। <br>
वृद्धिश्राद्धे तथा प्रोक्ता महालये शताधिका ।। <br>
ततो दशगुणा प्रोक्ता प्रयागे द्विजसत्तम ।। ३५ ।। <br>
प्रयागाद्दशगुणा तृप्तिः कुरुक्षेत्रे च सत्तम ।। <br>
कुरुक्षेत्रात्ततो व्यास दशाधिका गया स्मृता ।। ३६ ।। <br>
ततो दशाधिका व्यास महाकालवने शुभे ।। <br>
अवंत्यां सर्वतः पुण्यं गयातीर्थे च सर्वदा ।। ३७ ।। <br>
येषां निरयमापन्नाः पितरो जन्मजन्मनि ।। <br>
तेषामुद्धरणार्थाय तीर्थमेतत्सुदुर्लभम्।।३८।। <br>
सकृत्स्मरणमात्रेण पितॄणा दत्तमक्षयम् ।। <br>
ये नरा रणमध्यस्थाः पितृवंशविवर्जिताः ।। ३९ ।। <br>
गर्भपाते मृता ये च नामगोत्रच्युतास्तथा ।। <br>
स्वगोत्रे परगोत्रे वा आत्मघातमृताः परे ।। 5.1.58.४० ।। <br>
तेषामुद्धरणार्थाय तत्र श्राद्धं विधीयताम् ।। <br>
उद्बंधनमृता ये च विषशस्त्रैर्मृताश्च ये।। ४१ ।। <br>
दष्ट्रिभिर्व्यंगतो वापि दौर्ब्राह्मण्ये मृताश्च ये।। <br>
तेषामुद्धर णार्थाय अत्र श्राद्धं विधीयते ।। ४२ ।। <br>
अग्निदग्धाश्च ये जीवा नाग्निदग्धास्तथा परे ।। ४३ ।। <br>
विद्युद्धातेन ये केचिन्मुद्गराभिहताः परे ।। <br>
तेषामुद्धरणार्थाय अत्र श्राद्धं विधीयते ।। ४४ ।। <br>
रौरवे चांधतामिस्रे कालसूत्रे च ये गताः ।। <br>
अनेकयातनासंस्थाः प्रेतलोके च ये गताः ।। ४५ ।। <br>
असिपत्रवने घोरे कुंभीपाके च ये गताः ।। <br>
पशुयोनिगता ये च पक्षिकीटसरीसृपाः ।। <br>
तेषामुद्धरणार्थाय अत्र श्राद्धं विधीयते ।। ४६ ।। <br>
उदकेषु मृता ये च नारीसूतीमृतास्तथा ।। ४७ ।। <br>
अश्वसूकूरकृमिदंष्ट्रिश्वशृंगिशकटाहताः ।। <br>
तेषामुद्धरणार्थाय अत्र श्राद्धं विधीयते ।। ४८ ।। <br>
भग्नदंष्ट्राश्च शस्त्रास्त्रैर्व्याघ्राहिगजभूमिपैः ।। <br>
शलभैर्वृश्चिकैर्दंष्ट्रिचोरैर्ये चापि घातिताः ।। <br>
तेषामुद्धरणार्थाय अत्र श्राद्धं विधीयते ।। ४९ ।। <br>
अष्टशल्यैर्मृता ये च शौचाचारविवर्जिताः ।। <br>
विषूचिकामृता ये च ये चातीसारतो मृताः ।। <br>
तेषामुद्धरणार्थाय अत्र श्राद्धं विधीयते ।। 5.1.58.५० ।। <br>
शाकिन्यादि ग्रहग्रस्तजलमध्ये च ये मृताः ।।<br>
अस्पृश्यस्पर्शसंस्पृष्टाः पापा अपत्यवर्जिताः ।। <br>
तेषामुद्धरणार्थाय अत्र श्राद्धं विधीयते ।। ५१ ।। <br>
जन्मांतरसहस्राणि भ्रमंति स्वेन कर्मणा ।। <br>
मानुषं दुर्लभं येषां तेभ्यः श्राद्धं विधीयताम् ।।५२।। <br>
येऽन्यजन्मन्यबांधवा येऽन्यजन्मनि बांधवाः।। <br>
येऽन्यजन्मनि संबद्धा मित्रामित्रे तथा परे ।। <br>
तेषामुद्धरणार्थाय अत्र श्राद्धं विधीयते ।। ५३ ।। <br>
पितृवंशे मृता ये च मातृवंशे तथैव च ।। <br>
गुरुश्वशुरबंधूनां ये चान्ये बांधवा मृताः ।। <br>
तेषामुद्धरणार्थाय अत्र श्राद्धं विधीयते ।। ५४ ।। <br>
ये मे कुले लुप्तर्पिडाः पुत्रदारादिवर्जिताः ।। <br>
क्रियालोपगता ये च तेभ्यः श्राद्धं विधीयते।। ५५ ।।<br>
पंगुकुब्जा विरूपाश्च आमगर्भाश्च ये मृताः।। <br>
ज्ञाताऽज्ञाताः कुले ये च तेभ्यः श्राद्धं विधीयते।।५६।। <br>
आब्रह्मभुवनाद्ये च अन्यैर्दुर्मरणैर्मृताः।। <br>
तेषामुद्धरणार्थाय अत्र श्राद्धं विधीयते।।५७।। <br>
तृषार्ताः क्षुधिताश्चैव हापिताश्चैव ये मृताः।। <br>
प्रेतयोनिं गताश्चैव म्लेच्छयोनिं गताश्च ये।। <br>
तेषामुद्धरणार्थाय अत्र श्राद्धं विधीयते ।। ५८ ।। <br>
एवं श्राद्धविधिं व्यास तस्मिंस्तीर्थे समाचरेत् ।। <br>
ऋणत्रयविनिर्मुक्तो वांछितार्थं लभेत सः ।। <br>
गयायां च समासाद्य सुरा इंद्रपुरोगमाः ।। <br>
चक्रुश्च विधिवत्सर्वे यदुक्तं देवभाषया ।। ५९ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्ये गयामाहात्म्ये श्राद्धविधिवर्णनंनामाष्टापञ्चाशत्तमोऽध्यायः ।।५८ ।। ।। छ ।। <br>
<br>
</span>
