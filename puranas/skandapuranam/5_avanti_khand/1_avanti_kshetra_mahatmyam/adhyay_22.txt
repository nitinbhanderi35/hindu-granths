<span style="font-size: 14pt; line-height: 175%"><br>
।। श्रीसनत्कुमार उवाच ।। ।। <br>
यमेश्वरं तु यः पश्येत्स्नापयित्वा तिलांभसा ।। <br>
कुंकुमेन समालिप्य पूजयेदुत्पलैस्ततः ।। १ ।। <br>
दहेत्कृष्णागरुं धूपं दापयेत्तिलतण्डुलान् ।। <br>
य एवमर्चयेद्देवमीश्वरं शूलहस्तकम्।। २ ।। <br>
यत्र कुत्र मृतस्यापि यमः पितृसमो भवेत् ।। ३ ।। <br>
।। इति यमेश्वरमाहात्म्यम्।। <br>
।। सनत्कुमार उवाच ।। ।। <br>
कथयामि परं व्यास तीर्थं तीर्थेषु चोत्तमम् ।। <br>
नाम्ना रुद्रसरः प्रोक्तं त्रिषु लोकेषु विश्रुतम् ।। ४ ।। <br>
तत्र स्नात्वा शुचिर्भूत्वा पश्येत्कोटेश्वरं शिवम् ।। <br>
मुच्यते सर्वपापेभ्यो रुद्रलोकं स गच्छति ।। ५ ।। <br>
श्राद्धं तत्रैव कृत्वा तु शृणु यत्फलमाप्नुयात् ।। <br>
दशानामश्वमेधानां वाजपेयशतस्य च।।६।।<br>
फलं कोटिगुणं व्यास लभते नात्र संशयः।।<br>
पितॄनुद्दिश्य यत्किंचित्कोटितीर्थे प्रदीयते।।७।।<br>
तत्सर्वं कोटिगुणितं जायते नात्र संशयः।।<br>
कोटितीर्थे नरः स्नात्वा ध्यायेद्यः परमाक्षरम्।।८।।<br>
मुच्यते सर्वपापेभ्यो निर्मोकेन यथोरगः ।। <br>
प्रातरुत्थाय यो विप्र तत्र स्नानं करोति वै ।।९।। <br>
दृष्ट्वा देवं महाकालं गोसहस्रफलं लभेत्।। <br>
कोटितीर्थे नरः स्नात्वा सप्तरात्रोषितः शुचिः ।।5.1.22.१०।। <br>
चांद्रायणसहस्रस्य फलं प्राप्नोति मानवः ।। <br>
जागरं तत्र कुर्याद्यो ह्यनंतफलमश्नुते ।। ११ ।। <br>
गन्धपुष्पार्चनं कृत्वा महास्नपनपूर्वकम् ।। <br>
य एवं नयते रात्रिं सोपवासो जितेंद्रियः ।। १२ ।। <br>
लभते सर्वकामित्वं यत्सुरैरपि दुर्लभम् ।। <br>
कार्तिक्यामथ वैशाख्यां देवं तत्र प्रपूजयेत् ।। १३ ।। <br>
गंधपुष्पैश्च कालीनैस्तथा वस्त्रैः सुशोभनैः ।। <br>
कर्पूरं कुंकुमं चैव श्रीखण्डमगरुं तथा ।। १४ ।। <br>
समभागानि कृत्वा तु शिलापृष्ठे च पेषयेत् ।। <br>
अनुलिप्य महाकालं रुद्रस्यानुचरो भवेत् ।। १५ ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्ये रुद्रसरोमाहात्म्यवर्णनंनाम द्वाविंशोऽध्यायः ।। ।। २२ ।। ।। छ ।।<br>
<br>
</span>
