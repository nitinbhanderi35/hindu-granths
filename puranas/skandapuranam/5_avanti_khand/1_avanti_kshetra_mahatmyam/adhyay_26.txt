<span style="font-size: 14pt; line-height: 175%"><br>
।। व्यास उवाच ।। ।। <br>
गुह्यस्थाने पवित्राणि कीर्तितानि त्वया मुने ।। <br>
प्रमाणं कथयस्वाद्य महाकालवनस्य मे ।। १ ।। <br>
।। सनत्कुमार उवाच ।। ।। <br>
यथाश्रुतं मया पूर्वं गदतो ब्रह्मणः स्वयम् ।। <br>
तत्तेऽहं संप्रवक्ष्यामि शृणु त्वं गदतो मम ।। २ ।। <br>
योजनस्यैव पर्यंतं चतुर्दिक्षूपशोभितम् ।। <br>
सौवर्णैस्तोरणैश्चैव मुक्तादामविलंबिभिः ।। ३ ।। <br>
द्वाराणि तत्र शोभंते कांचनैः कलशैः स्थितैः ।। <br>
सितपद्ममुखैर्द्वारैरनेकमणिमंडितैः ।। ४ ।। <br>
महेश्वरप्रयुक्ताश्च द्वाराध्यक्षा महाबलाः ।। <br>
द्वारेषु तेषु शोभंते लोकानुग्रहकारकाः ।। ५ ।। <br>
पिंगलेशः स्थितः पूर्वे बालरूपो विभावसुः ।। <br>
तीर्थस्याभिमुखो गौरो गुरुर्गणैरथानुगः ।। ।। ६ ।। <br>
दक्षिणेऽपि महायोगी कायावरोहणेश्वरः ।। <br>
वित्तेशः पश्चिमे द्वारे क्षेत्रस्याभिमुखः स्थितः ।। ७ ।। <br>
नियुक्तो वै महेशेन वारुणीं दिशमास्थितः ।। <br>
उत्तरां दिशमाश्रित्य स्थितश्चैवोत्तरेश्वरः ।। ८ ।। <br>
साधकः सर्वकार्याणामादिष्टः शंकरेण सः ।। <br>
मानवा ये वसंत्यत्र क्षेत्रमध्ये सुधार्मिकाः ।। ९ ।। <br>
मृता रुद्रपुरं यांति विमानैः सार्वकामिकैः ।। <br>
कृष्णपक्षे चतुर्दश्यामथ वार्केन्दुसंगमे ।। 5.1.26.१० ।। <br>
पंचेशानीं नमस्कृत्य प्रतिलोमानु लोमतः ।। <br>
उपोषितो दिनैकेन ध्यायमानो महेश्वरम् ।। ११ ।। <br>
मुच्यते सर्वपापैस्तु बहुजन्मकृतैरपि ।। <br>
एवं च विप्र यो यात्रां पंचेशानीं समारभेत् ।। १२ ।। <br>
अनेनैव स्वदेहेन रुद्रलोकं स गच्छति ।। <br>
पंचेशानीमथान्यां ते सुखेन क्रियते यथा ।। १३ ।। <br>
तथा शृणु प्रवक्ष्यामि सर्वपापप्रणाशिनीम् ।। <br>
प्रातः स्नात्वा रुद्रसरस्येकादश्यां समाहितः ।। १४ ।। <br>
श्राद्धं कृत्वा महाकालं नत्वा चेशानमीश्वरम् ।। <br>
पिंगलेशं ततः प्राप्य स्नात्वा श्राद्धं समाचरेत् ।। १५ ।। <br>
उपगम्य ततो देवं गणेशं पिंगलेश्वरम् ।। <br>
गन्धैः पुष्पैश्च धूपैश्च तमभ्यर्च्य निवर्तयेत् ।। १६ ।। <br>
महाकालेश्वरं प्राप्य भूयः स्नातो जितेंद्रियः ।। <br>
अर्चयेद्देवदेवेशं स्वयंभुवं सनातनम् ।। १७ ।। <br>
ईशाने गमयेद्रात्रिं कृत्वा वै नक्तभोजनम् ।। <br>
ध्यायमानो महेशानं भूमौ विन्यस्य विग्रहम् ।। १८ ।। <br>
द्वादश्यां पूर्ववत्सर्वं प्रातः स्नात्वा व्रजेन्नरः ।। <br>
कायावरोहणं गत्वा पिंगलेश्वरवद्यजेत् ।। १९ ।। <br>
त्रयोदश्यामथाप्येवं बिल्वेशं पश्चिमेऽर्चयेत् ।। <br>
चतुर्दश्यां तथा सौम्ये पूजयेदुत्तरेश्वरम् ।। 5.1.26.२० ।। <br>
अमावास्यां शुचिः स्नातो महाकालेश्वरं यजेत् ।। <br>
गन्धैः पुष्पैश्च धूपैश्च नैवेद्यैर्विविधैस्तथा ।। २१ ।। <br>
गीतनृत्यादिकं कृत्वा प्रणिपत्य क्षमापयेत् ।। <br>
यात्रां कृत्वा तु पूर्वोक्तां ततो निजगृहं व्रजेत् ।। २२ ।। <br>
ब्राह्मणान्भोजयेत्पञ्च शिवभक्तिपरायणान् ।। <br>
प्रणम्य देवतारूपान्महाकालोषितान्द्विजान् ।। २३ ।। <br>
पूजयित्वा हिरण्येन सूक्ष्मवस्त्रगुणैर्नवैः ।। <br>
रथं पिंगलके दद्याद्गजं कायावरोहणे ।। २४ ।। <br>
दत्त्वा बिल्वेश्वरे चाश्वं वृषं दत्त्वा तु चोत्तरे ।। <br>
धेनुं दत्त्वा महाकाले सर्वोपस्करसंयुतम् ।। २५ ।। <br>
य एवं कुरुते व्यास तस्य पुण्यफलं शृणु ।। २६ ।। <br>
पितृकैर्मातृकैः सार्धं कुलैः स दिवि मोदते ।। <br>
अप्सरोगीतनृत्याद्यैर्विमानैः सार्वकामिकैः ।। २७ ।। ।। <br>
इति पंचेशानीयात्रामाहात्म्यम् ।। ।। <br>
यस्तु प्रदक्षिणां कुर्यान्नियमेन कुशस्थलीम् ।। <br>
प्रदक्षिणीकृता तेन सप्तद्वीपा वसुन्धरा ।। २८ ।। <br>
यस्तु पद्मावतीं पश्येद्दर्चयेत्पंकजैर्नरः ।। <br>
दत्त्वा धूपं सनैवेद्यं मृतो ब्रह्मपुरं व्रजेत् ।। २९ ।। <br>
स्वर्णशृंगाटिकां व्यास कुसुमैः स्वर्णसंनिभैः ।। <br>
समभ्यर्च्य महाभक्त्या स याति शिवमन्दिरम् ।। 5.1.26.३० ।। <br>
अवन्तिनीं तु यः पश्येद्देवीं त्रैलोक्यविश्रुताम् ।। <br>
कामिकेन विमानेन याति पौरंदरं पुरम् ।। ३१ ।। <br>
अर्चयेत्पंकजैर्भक्त्या यो देवीममरावतीम् ।। <br>
अमरैः सह संहृष्टो मोदते दिवि सर्वदा ।। ३२ ।। <br>
देवीमुज्जयनीं भक्त्या यः पश्यति समाहितः ।। <br>
सर्वैश्वर्यसमायुक्तो रुद्रलोके महीयते ।। ३३ ।। <br>
विशालां चैव यः पश्येद्रुद्रभक्त्या समाहितः ।। <br>
मुच्यते त्रिविधैः पापैर्नात्र कार्या विचारणा ।। ३४ ।। ।। <br>
इति श्रीकल्पसप्तकमहिमा ।। ।। <br>
शृणु व्यास महातीर्थं पुरा यद्ब्रह्मणार्चितम् ।। <br>
अकूरेश्वरमित्याख्यं यत्र सिद्धः पितामहः ।। ३५ ।। <br>
तत्र देवार्चनं कृत्वा कृष्णाष्टम्यामुपोषितः ।। <br>
जितेंद्रियः शुचिर्दांतो रुद्रलोकमवाप्नुयात् ।। ३६ ।। <br>
न वदेत्केनचित्सार्धं नरः प्रातर्गृहे स्थितः ।। <br>
दृष्ट्वाऽक्रूरेश्वरं देवं हेमदानफलं लभेत् ।।३७।। ।। <br>
इत्यक्रूरेश्वरमाहात्म्यम् ।। ।। <br>
यस्तु पश्यति ब्रह्माणं शुचिः स्नातो जितेंद्रियः ।। <br>
मुच्यते पातकाद्धोराद्ब्रह्मलोकं मृतो व्रजेत् ।। ३८ ।। <br>
पद्मासनस्थितो ब्रह्मा ध्यायमानः परं पदम् ।। <br>
वसिष्ठाद्यैर्मुनिवरैर्विज्ञप्तः कर्मसंभवान् ।। ३९ ।। <br>
।। ऋषय ऊचुः ।। ।। <br>
आदित्या मरुतः साध्यास्तथा चैवाश्विनावुभौ ।। <br>
पितरो ये च लोकानां पूज्यंते भुवि मानवैः ।। 5.1.26.४० ।। <br>
ग्रहार्कतारका यक्षा दिग्गजाश्च्यानलानिलाः ।। <br>
अमी देवा वयं सर्वे त्वदंशाः परिपठ्यते ।। ४१ ।। <br>
कथं ध्यायसि देवेश एतत्सर्वं ब्रवीहि नः ।। ४२ ।। <br>
।। ब्रह्मोवाच ।। ।। <br>
द्वे विद्ये तत्त्वरूपे ये परा चैवापरा तथा ।। <br>
ते द्वे च मम रूपे द्वे नित्ये मूर्तात्मिके मम ।। ४३ ।। <br>
।। ऋषय ऊचुः ।। ।। <br>
पितामह कथं विद्मो भवंतं परमं विभुम् ।। <br>
येनास्माकं परा सिद्धिर्जायते तव दर्शनात् ।। ४४ ।। <br>
।। ब्रह्मोवाच ।। ।। <br>
माहेश्वरं परं क्षेत्रं कुशस्थलीति शब्दितम् ।। <br>
यज्ञार्थिना मया देवः श्रीकंठः पार्वती पतिः ।। ४५ ।। <br>
याचितस्तेन देवेन उक्तोऽहं परमेष्ठिना ।। <br>
समंताद्योजनं साग्रं क्षेत्रमेतत्पितामहः ।। ४६ ।। <br>
मया दत्तं तव विभो महाकालवनादृते ।। <br>
वारितः स मया तत्र वने गुप्तो हि रोषतः ।। <br>
कपर्दिना च तत्रोक्तो यास्यामो न तवांतिकम् ।। ४७ ।। <br>
आरब्धो वै ततो यज्ञो नारायणपरिग्रहात् ।। <br>
ज्ञातस्तथापि मे यज्ञो देवदेवेन शंभुना ।। ४८ ।। <br>
यज्ञवाटं कपर्दीशस्ततो भिक्षार्थमागतः ।। <br>
याज्ञिकैः सोऽथ तत्रोक्तो मात्र तिष्ठ जुगुप्सितः ।। ४९ ।। <br>
कपर्दिना च  ते तत्र उक्ता यास्याम्यहं पुनः ।। <br>
एवमुक्त्वा कपालं स भूमौ संस्थाप्य तत्र हि ।।5.1.26.५०।। <br>
स्नातुं नदीं ययौ शिप्रां कपर्दी परमेश्वरः।। <br>
उक्तं तस्मिन्गते शिप्रां कपर्दिनि द्विजातिभिः।।५१।। <br>
कथं हि क्रियते होमः कपाले सदसि स्थिते।। <br>
अकपालानि शौचानि पुरा प्रोक्तं मनीषिभिः ।। ५२ ।। <br>
तत्कपालं सदस्येन उक्षिप्तं पाणिना स्वयम् ।। <br>
तस्मिन्क्षिप्तेऽभवच्चान्यत्पुनः क्षिप्तेऽभवत्पुनः ।। ५३ । <br>
एवं नांतं कपालानां प्राप्यते मुनिसत्तमाः ।। <br>
रुद्रं कपर्दिनं मत्वा शरणं तं समागताः ।। ५४ ।। <br>
ततः स दर्शनं प्रादाद्भक्त्या तुष्टो महेश्वरः ।। <br>
कपालपाणिर्भगवान्मामुवा च ततः प्रभुः ।। ५५ ।। <br>
वरं वरय भो ब्रह्मन्यत्ते मनसि वर्तते ।। <br>
नास्त्यदेयं मया तुभ्यं सर्वं दास्यामि तत्त्वतः ।।५६।। <br>
ब्रह्मोत्तरमिदं स्थानं मया दत्तं चतुर्मुख ।। <br>
कारयस्व यथाकामं यथावर्णचतुष्टयम् ।। ५७ ।। <br>
एवं वदंतं वरदमीशानं परमेश्वरम् ।। <br>
तथेति चोक्त्वा सदसि न मयाऽन्यो वरो वृतः । ।। ५८ ।। <br>
उज्जयिनीति वै नाम कुशस्थल्या निवेशितम् ।। <br>
कुंडं मंदाकिनी तत्र मया कृतमनंतरम् ।। ५९ ।।<br>
&nbsp;तत्र विप्राः कृते स्नाने सर्वपापैः प्रमुच्यते ।। <br>
तस्यां संस्थापयेद्दिक्षु चतुरोऽर्थघटाञ्छुभान् ।। 5.1.26.६० ।। <br>
सतिलास्तान्सवस्त्रांश्च सफलान्मंडकैः सह ।। <br>
कार्तिक्यामथ माघ्यां च चातु र्विद्ये प्रदापयेत् ।। ६१ ।। <br>
प्रथमं च ऋग्वेदाय यजुर्वेदाय दक्षिणम् ।। <br>
पश्चिमं सामवेदाय अथर्वणे तथोत्तरम् ।। ६२ ।। <br>
वेदानुद्दिश्य चाप्येवं प्रीयतां मे पितामहः ।। <br>
कृते चैवं हि यत्पुण्यं तच्छृणुध्वं समाहिताः ।। ६३ ।। <br>
सर्वतीर्थेषु यत्पुण्यं मंदाकिन्यां तथा भवेत् ।। <br>
सहस्रगुणितं स्नानं जाप्यं लक्षगुणं भवेत् ।। ६४ ।। <br>
दानं कोटिगुणं ज्ञेयं मंदाकिन्यां न संशयः ।। <br>
कौमुदे मासि संप्राप्ते गोदानं तत्र कारयेत् ।। ६५ ।। <br>
घृतधेनुं च कार्तिक्यां माघ्यां तिलमयीं तथा ।। <br>
जलधेनुं तु वैशाख्यां दत्त्वा मुच्येत पातकैः ।। ६६ ।। <br>
वाचिकं मानसं पापं कर्मजं यच्च दुष्कृ तम् ।। <br>
विनश्येत्किल्बिषं सर्वं मंदाकिन्यास्तु दर्शनात् । ६७ ।। <br>
मंदाकिनीसमं तीर्थं पृथिव्यां नैव दृश्यते ।। <br>
यस्य दर्शनमात्रेण ब्रह्मलोके स मोदते ।। ६८ ।। <br>
मंदाकिन्यां तु यः स्नानं कृत्वा श्राद्धं प्रदास्यति ।। <br>
दर्शे च पूर्णिमायां वा पितृलोके स मोदते ।। ।। ६९ ।। <br>
पितामहं तु यो भक्त्या नित्यं पश्यति मानवः ।। <br>
अश्वमेधसहस्रेण राजसूयशतेन च ।। 5.1.26.७० ।। <br>
युज्यते नात्र संदेहः सत्यमेतत्तपोधनाः ।। <br>
ततो मन्वंतरेऽतीते प्राप्ते वैवस्वते पुनः ।। ७१ ।। <br>
तेनैवोन्मत्तवेषेण ऊर्ध्वशेषो महेश्वरः ।। <br>
प्रविष्टो ब्रह्मणः सत्रे दृष्टस्तैर्द्विज सत्तमैः ।। ७२ ।। <br>
ते ब्राह्मणाः शपंति स्म निन्दां कुर्वंति चापरे ।। <br>
अपरे पांशुभिः शिश्नं घ्नंति तस्याशपन्द्विजाः ।। ७३ ।।<br>
लोष्ठैर्लगुडकैश्चा न्ये घ्नंति तं बलगर्विताः ।। <br>
जटामुकुटकं केचिद्धृत्वा कर्षंति चापरे ।। ७४ ।। <br>
पृच्छंति व्रतचर्यां वै केन व्रतं च दर्शितम् ।। <br>
अत्र चैव स्त्रियः संति कथमेतत्त्वया कृतम् ।। ७५ ।। <br>
ब्रह्मणा चेदृशी चर्या विष्णुना वा कृता स्वयम् ।। <br>
गिरिशेनापि देवेन केनेदं दुष्कृतं कृतम् ।। ७६ ।। <br>
मा विडम्बय देवेशं वध्यो हि नस्त्वमद्य वै ।। <br>
एवं तैर्हन्यमानस्तु ब्राह्मणैस्तत्र शंकरः ।। ७७ ।। <br>
स्मितं कृत्वाऽब्रवीत्सर्वान्ब्राह्मणान्परमेश्वरः ।। <br>
किं यूयं मामभि हथ ह्युन्मत्तं नष्टचेतसम् ।। ७८ ।। <br>
यूयं कारुणिकाः सर्वे मैत्रभावे व्यवस्थिताः ।। <br>
तमेवं वादिनं देवं जाल्मरूपधरं हरम् ।। ७९ ।। <br>
मायया तस्य देवस्य मोहितास्ते द्विजातयः ।। <br>
पुनः कपर्दिनं जघ्नुः पाणिपादेन वै द्विजाः ।। 5.1.26.८० ।। <br>
ताड्यमानस्तु तैर्विप्रैः परं कोपमुपागमत् ।। <br>
ततो देवेन ते शप्ता यूयं वेदविवर्जिताः ।। ८१ ।। <br>
ऊर्ध्वजूटाः सलगुडाः परदारोपजीविनः ।। <br>
रता द्यूते च वेश्यायां पितृमातृविवर्जिताः ।। ८२ ।। <br>
न पुत्रे पितृ वित्तं च विद्या वापि भविष्यति ।। <br>
शेषो मम हतो यैश्च ते सर्वेंद्रियवर्जिताः ।। ८३ ।। <br>
रौद्रां भिक्षां तु भिक्षंतः परपिंडोपजीविनः ।। <br>
आत्मानं वर्णयिष्यंति धनधान्यविवर्जिताः ।। ८४ ।। <br>
यैश्च तत्र कृता विप्रैर्हन्यमाने कृपा मयि ।। <br>
तेषां धनं च पुत्राश्च दासीदासादयश्च वै ।।८५।। <br>
कुलोत्पन्नाश्च वै नार्यो भविष्यंति वरान्मम ।। <br>
एवं शापं वरं दत्त्वा गतोंऽतर्धानमीश्वरः ।। ८६ ।। <br>
ततो द्विजा गते देवे मत्वा तं शंकरं विभुम् ।। <br>
अन्वेषयंतो यत्नेन महाकालवनं गताः ।। ८७ ।। <br>
स्नात्वा सरसि रुद्रस्य जपतः शतरुद्रियम् ।। <br>
जाप्यावसाने तान्देवोऽशरीरिण्या गिराऽब्रवीत् ।। ८८ ।। <br>
अनृतं न मया प्रोक्तं स्वैरेष्वेपि कुतः सुखम् ।। <br>
भूयोऽप्यनुग्रहं विप्रा युष्माकं करवाण्यहम् ।। ८९ ।। <br>
शांता दांताश्च ये विप्रा भक्तिमंतो मयि स्थिताः ।। <br>
न तेषां छिद्यते वंशो न धनं न च संततिः ।। 5.1.26.९० ।। <br>
अग्निहोत्ररता ये च भक्तिमंतो जनार्दने ।। <br>
पूजयंति च ब्रह्माणं तेजोराशिं दिवाकरम् ।।९१।। <br>
नाशुभं विद्यते तेषां येषां सख्ये स्थिता मतिः ।। <br>
एतावदुक्त्वा देवेशस्तूष्णीमासीज्जगत्प्रभुः ।। ९२ ।। <br>
एवं शापं वरं लब्ध्वा देवदेवान्महेश्वरात् ।। <br>
आजग्मुः सहिताः सर्वे यत्र देवः पितामहः ।। ९३ ।। <br>
विरंचिमथ ते जाप्यैस्तोषयन्तोऽग्रतः स्थिताः ।। <br>
तुष्टस्तानब्रवीद्ब्रह्मा मत्तोऽपि व्रियतां वरः ।। ९४ ।। <br>
ब्रह्मणस्तेन वाक्येन तुष्टाः सर्वे द्विजोत्तमाः ।। <br>
को वरो याच्यतां विप्राः परितुष्टे पितामहे ।। ९५ ।। <br>
एके तत्राब्रुवन्विप्रा वेदान्वै वृणवामहै ।। <br>
ततोऽन्ये च धनं धान्यं व्रियतामविशंकितैः ।। ९६ ।। <br>
अन्ये प्राहुः किमस्माकं धनैस्तुष्टे पितामहे ।। <br>
अग्निहोत्राणि वेदाश्च शास्त्राणि विविधानि च ।। ९७ ।। <br>
शांता आढ्याश्च लोकाश्च वरदानाद्भवंतु नः ।। <br>
एवं प्रजल्पतां तत्र विप्राणां कोप आविशत् ।। ९८ ।। <br>
परस्परं वरार्थेऽथ युद्धं कर्तुं समुद्यताः ।। <br>
युध्यंते सायुधाः केचित्केचित्तत्रोपसर्पकाः ।। ९९ ।। <br>
केचिद्विप्रा उदासीनाः केचिद्वै मौनमास्थिताः ।। <br>
दृष्ट्वैवं भगवान्प्राह विप्रान्युद्धं प्रकुर्वतः ।। 5.1.26.१०० ।। <br>
यस्मात्कुमंत्रिता विप्राः शालाया बाह्यसंस्थिते ।। <br>
तस्मादामूलतो विप्रा गुल्मे युद्धोपसर्पकाः ।। १ ।। <br>
उदासीनस्तु यो गुल्मो वृत्तिहीनो भविष्यति ।। <br>
वेदास्तस्य भवेयुर्वै यस्त्वस्ति मौनसंस्थितः ।। २ ।। <br>
तृतीयः सायुधो गुल्मो योद्धुकामस्तु यः स्थितः ।। <br>
परदारेषु वेश्यायां द्यूते चौर्ये सदा रतः ।।३।। <br>
चतुर्विधः स वै विप्रो वृत्तिहीनो भविष्यति ।। <br>
एवमुक्त्वा ययौ ब्रह्मा वैराजं भवनोत्तमम् ।। ४ ।। <br>
एवं मे परमं क्षेत्रं मुनयोऽवंतिमंडले ।। <br>
यां देवनगरीं लोके प्रवदन्तीह मानवाः ।। ५ ।। <br>
तस्यां तु ये द्विजाः शांता वसंति क्षेत्रवासिन ।। <br>
न तेषां दुर्लभं किंचिन्म म लोके भविष्यति ।। ६ ।। <br>
कोलामुखे कुरुक्षेत्रे नैमिषे पुष्करेषु च ।। <br>
वाराणस्यां प्रभासे च तथा बदरिकाश्रमे ।। ७ ।। <br>
गंगाद्वारे प्रयागे च गंगासा गरसंगमे ।। <br>
रुद्रकोट्यां विरूपाक्षे मित्रस्यापि तथा वने ।। ८ ।। <br>
तीर्थेष्वेतेषु क्षेत्रेषु या सिद्धिर्द्वादशाब्दिका ।। <br>
प्राप्यते मानवैर्लोके सा मासेनेह लभ्यते ।।<br>
उज्जयिन्यां न संदेहो ब्रह्मचर्ये मनो यदि ।। ९ ।। <br>
तीर्थानां प्रवरं तीर्थं क्षेत्राणामपि चोत्तमम् ।। <br>
सदाभिरुचितं मह्यमेतद्वै मुनिसत्तमाः ।। 5.1.26.११०।। <br>
मंदाकिन्यास्तु माहात्म्यं क्षेत्रस्योत्पत्तिरुत्तमा ।। <br>
भूयः किमन्यदिच्छास्ति श्रोतुं वै द्विजसत्तमाः ।। ११ ।। <br>
।। सनत्कुमार उवाच ।। ।। <br>
एतत्ते ब्रह्मणो वाक्यं श्रुत्वा व्यास तथाविधम् ।। <br>
वसिष्ठाद्याश्च मुनयः परं ध्यानमथो गताः ।। १२ ।। <br>
ध्यात्वा तु सुचिरं कालं तत्र वासे मनो दधुः ।। <br>
साग्निहोत्राः सपत्नीका गताश्चावंतिमंडले ।। १३ ।। <br>
महाकालवनं दृष्ट्वा शिप्रां चैव महानदीम् ।। <br>
श्मशानमूषरं चैव नदीं गन्धवतीं तथा ।। १४ ।। <br>
कोटितीर्थमुपस्पृश्य चकुर्वासं च तत्र वै ।। <br>
स्मृत्वा तद्ब्रह्मणो वाक्यं रुचिस्तेषां तदाऽभवत् ।। १५ ।। <br>
अरुन्धत्या वसिष्ठश्च गमनं प्रति नोदितः ।। <br>
उवाच तां महात्मासौ स्वां भार्यां मुनिसत्तमाः ।। १६ ।। <br>
महाकालः सरिच्छिप्रा गतिश्चैव सुनिर्मला ।। <br>
उज्जयिन्यां विशालाक्षि वासः कस्य न रोचते ।। १७ ।। <br>
स्नानं कृत्वा नरो यस्तु महानद्यां हि दुर्लभम् ।। <br>
महाकालं नमस्कृत्य नरो मृत्युं न शोचयेत् ।। १८ ।। <br>
मृतः कीटः पतंगो वा रुद्र स्यानुचरो भवेत् ।। <br>
यत्रैषा श्रूयते मुक्तिः कथं सा त्यजते मया ।। १९ ।। <br>
एवं प्रजल्प्याथ मुनिप्रधानस्तत्रैव वासं सहसा चकार ।। <br>
वनस्य व्युष्टिं परिकीर्तयंस्तु स्थितः सहैवात्र मुनिप्रधानैः ।। 5.1.26.१२० ।। <br>
इति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षे त्रमाहात्म्ये मंदाकिनीक्षेत्रमाहात्म्यवर्णनंनाम षड्विंशोऽध्यायः ।। २६ ।। ।।छ।।<br>
<br>
</span>
