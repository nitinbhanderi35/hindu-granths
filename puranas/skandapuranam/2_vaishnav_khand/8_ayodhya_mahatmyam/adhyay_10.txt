<span style="font-size: 14pt; line-height: 200%">।। अगस्त्य उवाच ।। ।। <br>
निराहारो नरो भूत्वा क्षीराहारोऽपि वा पुनः ।। <br>
अजितं पूजयेद्विप्र तस्य सिद्धिः करे स्थिता ।। १ ।। <br>
महोत्सवस्तु कर्तव्यो गीतवादित्रसंयुतः ।। <br>
एवं यः कुरुते धीमान्सर्वान्कामानवाप्नुयात् ।। २ ।। <br>
एतस्मादुत्तरे विद्वन्वीरस्य शुभसूचकम् ।। <br>
स्थानं मत्तगजेन्द्रस्य वर्तते नियतव्रत ।। ३ ।। <br>
तदग्रे सरसि स्नात्वा वसेत्तत्र सुनिश्चितम् ।। <br>
पूर्णा सिद्धिमवाप्नोति यामवाप्य न शोचति ।। ४ ।। <br>
अयोध्यारक्षको वीरः सर्वकामार्थसिद्धिदः ।। <br>
नवरात्रिषु पंचम्यां यात्रा सांवत्सरी भवेत् ।। ५ ।। <br>
गंधपुष्पादिधूपादि नैवेद्यादिविधानतः ।। <br>
पूजनीयः प्रयत्नेन सर्वकामार्थसिद्धिदः ।। <br>
यंयं काममिहेच्छेत तंतं काममवाप्नुयात् ।। ६ ।। <br>
एतस्माद्द्क्षिणेभागे सुरसानाम राक्षसी ।। <br>
विष्णुभक्ता सदा विप्र वर्तते सिद्धिदायिका ।। ७ ।। <br>
तां संपूज्य नरो भक्त्या सर्वान्कामानवाप्नुयात् ।। ८ ।।<br>
लंकास्थानादिहानीता रामेणोत्कृष्टकर्मणा ।। <br>
अयोध्यायां स्थापिता सा रक्षार्थं नियतव्रतैः ।। ९ ।। <br>
संपूज्य विधिवत्तस्या दर्शनं कार्यमादरात् ।। <br>
सर्वकामार्थसिद्ध्यर्थमुत्सवोऽपि शुभप्रदः ।। <br>
कर्त्तव्यः सुप्रयत्नेन गीतवादित्रसंयुतैः ।। 2.8.10.१० ।। <br>
नवरात्रे तृतीयायां यात्रा सांवत्सरी भवेत् ।। <br>
सर्वदा सुखसंतानसिद्धये परमार्थदा ।। <br>
नानासंगीतवादित्रनृत्योत्सवमनोहरा ।। ११ ।। <br>
एवं कृते न संदेहः सर्वदा रक्षितो भवेत् ।। १२ ।। <br>
एतत्पश्चिमदिग्भागे वर्तते परमो मुने ।। <br>
पिंडारक इति ख्यातो वीरः परमपौरुषः ।। <br>
पूजनीयः प्रयत्नेन गंधपुष्पाक्षतादिभिः ।। १३ ।। <br>
यस्य पूजावशान्नॄणां सिद्धयः करसंश्रिताः ।। <br>
तस्य पूजाविधानेन कर्तव्यं पूजनं नरैः ।। १४ ।। <br>
सरयूसलिले स्नात्वा पिंडारकं च पूजयेत् ।। <br>
पापिनां मोहकर्त्तारं मतिदं कृतिनां सदा ।। १५ ।। <br>
तस्य यात्रा विधातव्या सपुष्या नवरात्रिषु ।। <br>
तत्पश्चिमदिशाभागे विघ्नेशं किल पूजयेत् ।। १६ ।। <br>
यस्य दर्शनतो नॄणां विघ्नलेशो न विद्यते ।। <br>
तस्माद्विघ्नेश्वरः पूज्यः सर्वकामफलप्रदः ।। १७ ।। <br>
तस्मात्स्थानत ऐशाने रामजन्म प्रवर्त्तते ।। <br>
जन्मस्थानमिदं प्रोक्तं मोक्षादिफलसाधनम् ।। १८ ।। <br>
विघ्नेश्वरात्पूर्वभागे वासिष्ठादुत्तरे तथा ।। <br>
लौमशात्पश्चिमे भागे जन्मस्थानं ततः स्मृतम् ।। १९ ।। <br>
यद्दृष्ट्वा च मनुष्यस्य गर्भवासजयो भवेत् ।। <br>
विना दानेन तपसा विना तीर्थैर्विना मखैः ।। 2.8.10.२० ।। <br>
नवमीदिवसे प्राप्ते व्रतधारी हि मानवः ।। <br>
स्नानदानप्रभावेण मुच्यते जन्मबन्धनात् ।। २१ ।। <br>
कपिलागोसहस्राणि यो ददाति दिनेदिने ।। <br>
तत्फलं समवाप्नोति जन्मभूमेः प्रदर्शनात् ।। २२ ।। <br>
आश्रमे वसतां पुंसां तापसानां च यत्फलम् ।। <br>
राजसूयसहस्राणि प्रतिवर्षाग्निहोत्रतः ।। २३ ।। <br>
नियमस्थं नरं दृष्ट्वा जन्मस्थाने विशेषतः ।। <br>
मातापित्रोर्गुरूणां च भक्तिमुद्वहतां सताम् ।। २४ ।। <br>
तत्फलं समवाप्नोति जन्मभूमेः प्रदर्शनात् ।। २५ ।। <br>
।। अथ सरयूवर्णनम् ।। ।। <br>
पितॄणामक्षया तृप्तिर्गयाश्राद्धाधिकं फलम् ।। २६ ।। <br>
मन्वंतरसहस्रैस्तु काशीवासेषु यत्फलम् .।। <br>
तत्फलं समवाप्नोति सरयूदर्शने कृते ।। २७ ।। <br>
गयाश्राद्धं च ये कृत्वा पुरुषोत्तम दर्शनम् ।। <br>
कुर्वंति तत्फलं प्रोक्तं कलौ दाशरथीं पुरीम् ।। २८ ।। <br>
मथुरायां कल्पमेकं वसते मानवो यदि ।। <br>
तत्फलं समवाप्नोति सरयूदर्शने कृते ।।।। २९ ।। <br>
पुष्करेषु प्रयागेषु माघे वा कार्त्तिके तथा ।। <br>
तत्फलं समवाप्नोति सरयूदर्शने कृते ।। 2.8.10.३० ।। <br>
कल्पकोटिसहस्राणि ह्यवन्तीवासतो हि यत् ।। <br>
तत्फलं समवाप्नोति सरयूदर्शने कृते ।। ३१ ।। <br>
षष्टिवर्षसहस्राणि भागीरथ्यवगाहजम् ।। <br>
तत्फलं निमिषार्द्धेन कलौ दाशरथीं पुरीम् ।। ।। ३२ ।। <br>
निमिषं निमिषार्द्धं वा प्राणिनां रामचिन्तनम् ।। <br>
संसारकारणाज्ञाननाशकं जायते धुवम् ।। ३३ ।। <br>
यत्र कुत्र स्थितो यस्तु ह्ययोध्यां मनसा स्मरेत्।। <br>
न तस्य पुनरावृत्तिः कल्पांतरशतैरपि ।। ३४ ।। <br>
जलरूपेण ब्रह्मैव सरयूर्मोक्षदा सदा ।। <br>
नैवात्र कर्मणो भोगो रामरूपो भवेन्नरः ।। ।। ३५ ।। <br>
पशुपक्षिमृगाश्चैव ये चान्ये पापयोनयः ।। <br>
तेऽपि मुक्ता दिवं यांति श्रीरामवचनं यथा ।। ३६ ।। <br>
इत्युक्त्वा विरते तस्मिन्मुनौ कलशजन्मनि ।। <br>
कृष्णद्वैपायनव्यासः पुनरूचे तपोधनः ।। ३७ ।। <br>
दुर्लभा सर्वजन्तूनां कथा विस्तरतः क्रमात् ।। <br>
यात्राक्रमोऽपि च मया श्रुत आगच्छतां नृणाम्।। ३८ ।। <br>
इदानीं श्रोतुमिच्छामि क्षेत्रस्थानं यथाविधि ।। <br>
यात्राक्रमं मुनिश्रेष्ठ सम्यक्त्वस्तपोधन ।। ३९ ।। <br>
फलं ब्रूहि क्रमेणैव विस्तरात्पृच्छतो मम ।। <br>
यद्यस्ति मयि ते विद्वन्कृपा कारुणिकोत्तम ।। 2.8.10.४० ।। <br>
यथा श्रुत्वा क्रमेणैव यात्रां विश्वविदां वर ।। <br>
करोमि त्वत्प्रसादेन तथा कुरु यतव्रत ।। ४१ ।। <br>
।। अगस्त्य उवाच ।। ।। <br>
शृणु वक्ष्यामि तत्त्वेन यात्राक्रममथादितः ।। <br>
अयोध्यां सप्ततीर्थानां यथावदनुपूर्वशः ।। ।। ४२ ।। <br>
मनोवाक्कायशुद्धेन निर्दोषेणांतरात्मना ।। <br>
मानसेषु सुतीर्थेषु स्नात्वा किल जितेंद्रियः ।। <br>
यः करोति विधिं सम्यक्स तीर्थफलमश्नुते ।। ।। ४३ ।। <br>
।। व्यास उवाच ।। ।। <br>
मानसान्येव तीर्थानि कथयस्व तपोधन ।। <br>
येषु स्नातवतां नॄणां विशुद्धिर्मनसो भवेत् ।। ४४ ।। <br>
।। ।। अगस्त्य उवाच ।। ।। <br>
शृणु तीर्थानि गदतो मानसानि ममानघ ।। <br>
येषु सम्यङ्नरः स्नात्वा प्रयाति परमां गतिम् ।। ४५ ।। <br>
सत्यतीर्थं क्षमातीर्थं तीर्थमिंद्रियनिग्रहः ।। <br>
सर्वभूतदयातीर्थं तीर्थानां सत्यवादिता ।। ४६ ।। <br>
ज्ञानतीर्थं तपस्तीर्थं कथितं तीर्थसप्तकम् ।। <br>
सर्वभूतदयातीर्थे विशुद्धिर्मनसो भवेत्।। ४७ ।। <br>
न तोयपूतदेहस्य स्नानमित्यभिधीयते ।। <br>
स स्नातो यस्य वै पुंसः सुविशुद्धं मनो मतम् ।। <br>
भौमानामपि तीर्थानां पुण्यत्वे कारणं शृणु ।। ४८ ।। <br>
यथा शरीरस्योद्देशाः केचिन्मध्योत्तमाः स्मृताः ।। <br>
तथा पृथिव्यामुद्देशाः केचित्पुण्यतमाः स्मृताः ।। ४९ ।। <br>
तस्माद्भौमेषु तीर्थेषु मानसेषु च संवसेत्।। <br>
उभयेषु च यः स्नाति स याति परमां गतिम् ।। 2.8.10.५० ।। <br>
तस्मात्त्वमपि विप्रेंद्र विशुद्धेनांतरात्मना ।। <br>
यात्रां कुरु प्रयत्नेन यात्रा वै नोदिता मया ।। <br>
तं तु वक्ष्यामि विप्रेंद्र तीर्थयात्राविधिं क्रमात् ।। ५१ ।। <br>
जायन्ते च जलेष्वेव म्रियंते च जलौकसः ।। <br>
न च गच्छंति ते स्वर्गमशुद्धमनसो मलाः ।। ५२ ।। <br>
विषयेष्वनिशं रागो मनसो मल उच्यते ।। <br>
तेष्वेव हि न संगम्य नैर्मल्यं समुदाहृतम् ।। ५३ ।। <br>
चित्तमन्तर्गतं दुष्टं तीर्थस्नानं न शुध्यति ।। <br>
शतशोऽपि जलैर्धौते सुराभाण्डमपावनम् ।। ५४ ।। <br>
दानमिज्या तपः शौचं तीर्थसेवा श्रुतिस्तथा ।। <br>
सर्वाण्येतानि तीर्थानि यदि भावेन निर्मलः ।। ५५ ।। <br>
निगृहीतेंद्रियग्रामो यत्रैव वसते नरः ।। <br>
तत्र तस्य कुरुक्षेत्रं नैमिषं पुष्करं तथा ।। ५६ ।।  <br>
एतत्ते कथितं विप्र मानसं तीर्थलक्षणम् ।। <br>
स्नाते यस्मिन्क्रियाः सर्वाः सफलाः स्युः क्रियावताम् ।। ५७ ।। <br>
प्रातरुत्थाय मतिमान्संगमे स्नानमाचरेत् ।। <br>
विभुं विष्णुहरिं दृष्ट्वा स्नायाद्वै ब्रह्मकुण्डके ।। ५८ ।। <br>
चक्रतीर्थे नरः स्नात्वा दृष्ट्वा चक्रहरिं विभुम् ।। <br>
ततो धर्महरिं दृष्ट्वा सर्वपापैः प्रमुच्यते ।। ५९ ।। <br>
एकादश्यामेकादश्यामियं यात्रा शुभावहा ।। <br>
प्रातरुत्थाय मतिमान्स्वर्गद्वारजलप्लुतः ।। 2.8.10.६० ।। <br>
विधाय नित्यजं कर्म अयोध्यां च विलोकयेत् ।। <br>
सरयूं तु ततो दृष्ट्वा पश्येन्मत्तगजं ततः ।। ६१ ।। <br>
बंदीं च शीतलां चैव वटुकं च विलोकयेत् ।। <br>
तदग्रसरसि स्नात्वा महाविद्यां विलोकयेत् ।। ६२ ।। <br>
पिण्डारकं ततो दृष्ट्वा ततो भैरवदर्शनम्।। <br>
अष्टम्यां च चतुर्दश्यामेषा यात्रा फलप्रदा ।। ६३।। <br>
अंगारकचतुर्थ्यां तु पूर्वोक्ता देवता अपि ।। <br>
विघ्नेशं च ततः पश्येत्सर्वकामार्थसिद्धये।। ६४ ।।<br>
प्रातरुत्थाय मतिमान्ब्रह्मकुण्डजले प्लुतः ।।<br>
विष्णुं विष्णुहरिं दृष्ट्वा मनोवाक्कायशुद्धिमान्।।।।६५।। <br>
मंत्रेश्वरं ततो दृष्ट्वा महाविद्यां विलोकयेत् ।। <br>
अयोध्यां च ततो दृष्ट्वा सर्वकामार्थसिद्धये।।६६।।<br>
स्वर्गद्वारे नरः स्नात्वा सचैलो विजितेंद्रियः ।। <br>
नानाविधानि पापानि बहुजन्मकृतानि च ।। <br>
सचैलस्नानतो यांति तस्मात्सचैलमाचरेत् ।। ६७ ।। <br>
एषा वै गदिता यात्रा सर्वपापहरा शुभा ।। ।। ६८ ।। <br>
य एवं कुरुते यात्रां नित्यं शुभफलप्रदाम् ।। <br>
न तस्य पुनरावृत्तिः कल्पकोटिशतैरपि ।। ६९ ।। <br>
तस्मात्त्वमपि विप्रेंद्रः अयोध्यां व्रज मा चिरम् ।। <br>
तत्र गत्वा क्रमेणैव यात्रां कुरु यतेंद्रियः ।। 2.8.10.७० ।। <br>
अयोध्या परमं स्थानमयोध्या परमं महत् ।। <br>
अयोध्यायाः समा काचित्पुरी नैव प्रदृश्यते ।। ७१ ।। <br>
अयोध्या परमं स्थानं विष्णुचक्रे प्रतिष्ठितम् ।। ७२ ।। <br>
इत्येतत्कथितं विप्र मया पृष्टं हि यत्त्वया ।।<br>
समाश्रय मुने तां त्वमनुजानीहि मामतः ।। ७३ ।। <br>
।। सूत उवाच ।। ।। <br>
इत्येतदुक्त्वा विरते मुनौ कलशजन्मनि ।। <br>
उवाच मधुरं वाक्यं व्यासः स तपसां निधिः ।। ७४ ।। <br>
।। ।। व्यास उवाच ।। ।। <br>
धन्योऽस्म्यनुगृहीतोऽस्मि कृतकृत्योऽस्म्यहं मुने ।। <br>
सत्यं शौचं श्रुतं विप्र सुशीलं च क्षमार्जवम् ।। <br>
सर्वं च निष्फलं तस्य अयोध्यां नागतो यदि ।। ७५ ।। <br>
यस्मिन्मयि प्रसन्नेन त्वयोक्तो धर्मनिर्णयः ।। <br>
इदानीमपि गच्छामि ह्ययोध्यां निर्मलां पुरीम्।। <br>
त्वमपि व्रज विप्रेंद्र स्वमाश्रमपदं निजम् ।। ७६ ।। <br>
।। सूत उवाच ।। ।। <br>
इत्यैवमुक्त्वा क्रमशो यात्राविधिमनुत्तमम्।। <br>
जगाम तपसां राशिरगस्त्यः कुंभसंभवः ।। ७७ ।। <br>
स्वमाश्रमपदं धीरो विस्मयोत्फुल्ललोचनः ।। <br>
व्यासोऽपि महसां राशिर्जगाम विजितेन्द्रियः ।। ७८ ।। <br>
अयोध्यामागतो विप्रः सर्वकामार्थसिद्धये ।। <br>
आगत्यैतद्विधानेन कृत्वा यात्रां यथाक्रमम् ।। ७९ ।। <br>
दृष्ट्वा महाश्चर्यकरं कारणं तीर्थमुत्तमम् ।। <br>
आनंदतुंदिलस्तत्र सम्यगाचम्य बुद्धिमान्।। 2.8.10.८० ।।<br>
ततो जगाम विप्रेंद्रः स्वमाश्रमपदं मुनिः ।। <br>
व्यासेन कथितं मह्यं माहात्म्यं क्रमशस्तदा ।। ८१ ।। <br>
मया श्रुत्वा च माहात्म्यं यात्रां कृत्वा विधानतः ।। <br>
कुरुक्षेत्रे समागत्य भवदग्रे निरूपितम् ।। ८२ ।। <br>
इदं माहात्म्यमतुलं यः पठेत्प्रयतो नरः ।। <br>
श्रद्धया यश्च शृणुयात्स याति परमां गतिम् ।। ८३ ।। <br>
तस्मादेतत्प्रयत्नेन श्रोतव्यं च जनैः सदा ।। <br>
द्विजपूजा विष्णुपूजा विधातव्या प्रयत्नतः ।। ८४ ।। <br>
दातव्यं च सुवर्णादि यथाशक्त्या द्विजन्मने ।। <br>
पुत्रार्थी लभते पुत्रान्धर्म्मार्थी धर्ममाप्नुयात् ।। ८५।। <br>
अतिविपुलविधानैर्वर्णितं धर्म्यमाद्यं कलयति परभक्त्या क्षेत्रमाहात्म्यमेतत् ।। <br>
य इह मनुजवर्यः श्रीसनाथः स सम्यग्व्रजति हरिनिवासं सर्वभोगांश्च भुक्त्वा ।। ८६ ।। <br>
यः पाठकस्यापि कदाचिदेव ददाति वित्तं च यथात्मशक्त्या ।। <br>
पात्राणि वस्त्राणि मनोहराणि रौप्यं सुवर्णं च गवीः स मुच्येत् ।। ८७ ।। <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डेऽयोध्यामाहात्म्येऽगस्त्यव्याससंवादेऽयोध्यायात्राविधिक्रमवर्णनंनाम दशमोऽध्यायः ।। १० ।। ।। छ ।।<br>
इति श्रीस्कान्दे महापुराणे द्वितीये वैष्णवखण्डेऽयोध्यामाहात्म्यं सम्पूर्णम् ।। ( २-८)<br>
<br>
<br>
</span>
