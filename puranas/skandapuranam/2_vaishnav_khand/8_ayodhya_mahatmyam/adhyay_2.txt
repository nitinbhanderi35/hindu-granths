<span style="font-size: 14pt; line-height: 200%">।। सूत उवाच ।। ।। <br>
अगस्त्यमुनिरित्युक्त्वा चक्रतीर्थाश्रयां कथाम् ।। <br>
विभोर्विष्णुहरेश्चापि पुनराह द्विजोत्तमाः ।। १ ।। <br>
।। ।। अगस्त्य उवाच ।। ।। <br>
पुरा ब्रह्मा जगत्स्रष्टा विज्ञाय हरिमच्युतम् ।। <br>
अयोध्यावासिनं देवं तत्र चक्रे स्थितिं स्वयम् ।। २ ।। <br>
आगत्य कृतवांस्तत्र यात्रां ब्रह्मा यथाविधि ।। <br>
यज्ञं च विधिवच्चक्रे नानासंभारसंयुतम् ।। ३ ।। <br>
ततः स कृतवांस्तत्र ब्रह्मा लोकपितामहः ।। <br>
कुण्डं स्वनाम्ना विपुलं नानादेवसमन्वितम् ।। ४ ।। <br>
विस्तीर्णजलकल्लोलकलितं कलुषापहम् ।। <br>
कुमुदोत्पलकह्लारपुंडरीककुलाकुलम् ।। ५ ।। <br>
हंससारसचक्राह्व विहंगममनोहरम् ।। <br>
तटांतविटपोल्लासि पतत्त्रिगणसंकुलम् ।। ६ ।। <br>
तत्र कुण्डे सुराः सर्वे स्नाताः शुद्धिसमन्विताः ।। <br>
बभूवुरद्धा विगतरजस्का विमलत्विषः ।। ७ ।। <br>
तदाश्चर्य्यं महद्दृष्ट्वा ते सर्वे सहसा सुराः ।। <br>
ब्रह्माणं प्रणिपत्योचुर्भक्त्या प्रांजलयस्तदा ।। ८ ।। <br>
।। देवा ऊचुः ।। ।। <br>
भगवन्ब्रूहि तत्त्वेन माहात्म्यं कमलासन ।। <br>
अस्य कुण्डस्य सकलं खातस्य विमलत्विषः ।। ९ ।। <br>
अत्र स्नानेन सर्वेषामस्माकं विगतं रजः ।। <br>
महदाश्चर्यमेतस्य दृष्ट्वा कुंडस्य विस्मिताः ।। <br>
सर्वे वयं सुरश्रेष्ठ कृपया त्वमतो वद ।। 2.8.2.१० ।। <br>
।। ब्रह्मोवाच ।। ।। <br>
शृण्वन्तु सर्वे त्रिदशाः सावधानाः सविस्मयाः ।। <br>
कुण्डस्यैतस्य माहात्म्यं नानाफलसमन्वितम् ।। ११ ।। <br>
अत्र स्नानेन विधिवत्पापात्मानोऽपि जंतवः ।। <br>
विमानं हंससंयुक्तमास्थाय रुचिरांबराः ।। <br>
निवसंति ब्रह्मलोके यावदाभूतसंप्लवम् ।। १२ ।।<br>
अत्र दानेन होमेन यथाशक्त्या सुरोत्तमाः ।। <br>
तुलाश्वमेधयोः पुण्यं प्राप्नुयुर्मुनिसत्तम ।। १३ ।। <br>
ममास्मिन्सरसि श्रीमाञ्जायते स्नानतो नरः ।। <br>
तस्मादत्र विधानेन स्नानं दानं जपादिकम् ।। १४ ।। <br>
सर्वयज्ञसमं स्याद्वै महापातकनाशनम्।। <br>
ब्रह्मकुण्डमिति ख्यातिमितो यास्यत्यनुत्तमाम्।।१५।। <br>
अस्मिन्कुण्डे च सांनिध्यं भविष्यति सदा मम ।। <br>
कार्त्तिके शुक्लपक्षस्य चतुर्दश्यां सुरोत्तमाः ।। १६ ।। <br>
यात्रा भविष्यति सदा सुराः सांवत्सरी मम ।। <br>
शुभप्रदा महापापराशिनाशकरी तदा ।। १७ ।। <br>
स्वर्णं चैव सदा देयं वासांसि विविधानि च ।। <br>
निजशक्त्या प्रकर्तव्या सुरास्तृप्तिर्द्विजन्मनाम्।।१८।। <br>
।। अगस्त्य उवाच ।। ।। <br>
इत्युक्त्वा देवदेवोऽयं ब्रह्मा लोकपितामहः ।। <br>
अन्तर्दधे सुरैः सार्द्धं तीर्थं दृष्ट्वा तपोधन ।। १९ ।। <br>
तदाप्रभृति तत्कुण्डं विख्यातं परमं भुवि ।। <br>
चक्रतीर्थाच्च पूर्वस्यां दिशि कुण्डं स्थितं महत् ।। 2.8.2.२० ।। <br>
।। ।। सूत उवाच ।। ।। <br>
इत्युक्त्वा स तपोराशिरगस्त्यः कुंभसंभवः ।। <br>
पुनः पृष्टो मुनिवरो व्यासायावीवदत्कथाम् ।। २१ ।। <br>
।। अगस्त्य उवाच ।। ।। <br>
अन्यच्छृणु महाभाग तीर्थं दुष्कृतिदुर्ल्लभम् ।। <br>
ऋणमोचनसंज्ञं तु सरयूतीरसंगतम् ।। २२ ।। <br>
ब्रह्मकुण्डान्मुनिवर धनुःसप्तशतेन च ।। <br>
पूर्वोत्तरदिशाभागे संस्थितं सरयूजले ।। २३ ।। <br>
तत्र पूर्वं मुनिवरो लोमशो नाम नामतः ।। <br>
तीर्थयात्राप्रसंगेन स्नानं चक्रे विधानतः ।। २४ ।। <br>
ततः स ऋणनिर्मुक्तो बभूव गतकल्मषः ।। <br>
तदाश्चर्यं महद्दृष्ट्वा मुनीन्सानन्दमब्रवीत् ।। २५ ।। <br>
पश्यन्त्वेतस्य महतो गुणांस्तीर्थवरस्य वै ।। <br>
भुजावूर्ध्वं तथा कृत्वा हर्षेणाहाऽश्रुलोचनः ।। २६ ।। <br>
।। लोमश उवाच ।। ।। <br>
ऋणमोचनसंज्ञं तु तीर्थमेतदनुत्तमम् ।। <br>
यत्र स्नानेन जंतूनामृणनिर्यातनं भवेत् ।। २७ ।। <br>
ऐहिकं पारलौकिक्यं यदृणत्रितयं नृणाम् ।। <br>
तत्सर्वं स्नानमात्रेण तीर्थेऽस्मिन्नश्यति क्षणात् ।।।। २८ ।। <br>
सर्वतीर्थोत्तमं चैतत्सद्यः प्रत्ययकारकम् ।। <br>
मया चास्य फलं सम्यगनुभूतमृणादिह ।। २९ ।। <br>
तस्मादत्र विधानेन स्नानं दानं च शक्तितः ।। <br>
कर्त्तव्यं श्रद्धया युक्तैः सर्वदा फलकांक्षिभिः ।। 2.8.2.३० ।। <br>
स्नातव्यं च सुवर्णं च देयं वस्त्रादि शक्तितः ।। ३१ ।। <br>
।। ।। अगस्त्य उवाच ।। ।। <br>
इत्युक्त्वा तीर्थमाहात्म्यं लोमशो मुनिसत्तमः ।। <br>
अन्तर्दधे मुनिश्रेष्ठः स्तुवंस्तीर्थगुणान्मुदा ।। ३२ ।। <br>
इत्येतत्कथितं विप्र ऋणमोचनसंज्ञकम् ।। <br>
यत्र स्नानेन जन्तूनामृणं नश्यति तत्क्षणात् ।। <br>
ऋणमोचनतीर्थं तु पूर्वतः सरयूजले ।। ३३ ।। <br>
धनुर्द्विशत्या तीर्थं च पापमोचनसंज्ञकम्।। <br>
सर्वपापविशुद्धात्मा तत्र स्नानेन मानवः ।। <br>
जायते तत्क्षणादेव नात्र कार्या विचारणा ।। ३४ ।। <br>
मया तत्र मुनिश्रेष्ठ दृष्टं माहात्म्यमुत्तमम् ।। ३५ ।। <br>
पांचालदेशसंभूतो नाम्ना नरहरिर्द्विजः ।। <br>
असत्संगप्रभावेन पापात्मा समजायत ।। ३६ ।। <br>
नाना विधानि पापानि ब्रह्महत्यादिकानि च ।। <br>
कृतवान्पापिसंगेन त्रयीमार्गविनिन्दकः ।। ३७ ।। <br>
स कदाचित्साधुसंगात्तीर्थयात्राप्रसंगतः ।। <br>
अयोध्यामागतो विप्र महापातककृद्द्विजः ।। ३८ ।। <br>
पापमोचनतीर्थे तु स्नातः सत्संगतो द्विजः ।। <br>
पापराशिर्विनष्टोऽस्य निष्पापः समभूत्क्षणात् ।। ३९ ।। <br>
दिवः पपात तन्मूर्ध्नि पुष्पवृष्टिर्मुनीश्वर ।। <br>
दिव्यं विमानमारुह्य विष्णुलोके गतो द्विजः ।। 2.8.2.४० ।। <br>
तद्दृष्ट्वा महदाश्चर्यं मया च द्विजपुंगव ।। <br>
श्रद्धया परया तत्र कृतं स्नानं विशेषतः ।।४१।। <br>
माघकृष्णचतुर्दश्यां तत्र स्नानं विशेषतः ।। <br>
दानं च मनुजैः कार्य्यं सर्वपापविशुद्धये ।।४२।। <br>
अन्यदा(?) तु कृते स्नाने सर्वपापक्षयो भवेत् ।। ४३ ।। <br>
पापमोचनतीर्थे तु पूर्वं तु सरयूजले ।। <br>
धनुःशतप्रमाणेन वर्त्तते तीर्थमुत्तमम् ।। ४४ ।। <br>
सहस्रधारासंज्ञं तु सर्वकिल्बिषनाशनम् ।। <br>
यस्मिन्रामाज्ञया वीरो लक्ष्मणः परवीरहा ।। <br>
प्राणानुत्सृज्य योगेन ययौ शेषात्मतां पुरा ।। ४५ ।। <br>
सार्द्धंहस्तत्रयेणैव प्रमाणं धनुषो विदुः ।। <br>
चतुर्भिर्हस्तकैः संख्या दण्ड इत्यभिधीयते ।। ४६ ।। <br>
।। सूत उवाच ।। ।। <br>
इत्थं तदा समाकर्ण्य कुम्भयोनिमुनेस्तदा ।। <br>
कृष्णद्वैपायनो व्यासः पुनः पप्रच्छ कौतुकात् ।। ४७ ।। <br>
।। व्यास उवाच ।। ।। <br>
सहस्रधारामाहात्म्यं विस्तराद्वद सुव्रत ।। <br>
शृण्वंस्तीर्थस्य माहात्म्यं न तृप्यति मनो मम ।। ४८ ।। <br>
।। अगस्त्य उवाच ।। ।। <br>
सावधानः शृणु मुने कथां कथयतो मम ।। <br>
सहस्रधारातीर्थस्य समुत्पत्तिं महोदयात् ।। ४९ ।। <br>
पुरा रामो रघुपतिर्देवकार्यं विधाय वै ।। <br>
कालेन सह संगम्य मंत्रं चक्रे नरेश्वरः ।। 2.8.2.५० ।। <br>
आवां मन्त्रयमाणौ हि यः पश्येदन्तिकागतः।।४९।। <br>
मया त्याज्यो भवेत्क्षिप्रमित्थं चक्रे स संविदम् ।।५१।। <br>
तस्मिन्मंत्रयमाणे हि द्वारे तिष्ठति लक्ष्मणे ।। <br>
आगतः स तपोराशिर्दुर्वासास्तेजसां निधिः ।। ५२ ।। <br>
आगत्य लक्ष्मणं शीघ्रं प्रीत्योवाच क्षुधाऽऽकुलः।। ५३ ।। <br>
।। दुर्वासा उवाच ।। ।। <br>
सौमित्रे गच्छ शीघ्रं त्वं रामाग्रे मां निवेदय ।। <br>
कार्यार्थिनमिदं वाक्यं नान्यथा कर्तुमर्हसि ।। ५४ ।। <br>
।। अगस्त्य उवाच ।। ।। <br>
शापाद्भीतः स सौमित्रिर्द्रुतं गत्वा तयोः पुरः ।। <br>
मुनिं निवेदयामास रामाग्रे दर्शनार्थिनम् ।। <br>
दुर्वाससं तपोराशिमत्रिनन्दनमागतम् ।। ५५ ।। <br>
रामोऽपि कालमामंत्र्य प्रस्थाप्य च बहिर्ययौ ।। <br>
दृष्ट्वा मुनिं तं प्रणतः संभोज्य प्रभुरादरात् ।। ५६ ।। <br>
दुर्वाससं मुनिवरं प्रस्थाप्य स्वयमादरात् ।। <br>
सत्यभंगभयाद्वीरो लक्ष्मणं त्यक्तवांस्तदा ।। ५७ ।। <br>
लक्ष्मणोऽपि तदा वीरः कुर्वन्नवितथं वचः ।। <br>
भ्रातुर्ज्येष्ठस्य सुमतिः सरयूतीरमाययौ ।। ५८ ।। <br>
तत्र गत्वाथ च स्नात्वा ध्यानमास्थाय सत्वरम् ।। <br>
चिदात्मनि मनः शान्तं संगम्यावस्थितस्तदा ।। ५९ ।। <br>
ततः प्रादुरभूत्तत्र सहस्रफणमण्डितः ।। <br>
शेषश्चक्षुःश्रवाः श्रेष्ठः क्षितिं भित्त्वा सहस्रधा ।। <br>
सुरलोकात्सुरेन्द्रोऽपि समागादमरैः सह ।। 2.8.2.६० ।। <br>
ततः शेषात्मतां यातं लक्ष्मणं सत्यसंगरम् ।। <br>
उवाच मधुरं शक्रः सुराणां तत्र पश्यताम् ।। ६१ ।।<br>
।। ।। इन्द्र उवाच ।। ।। <br>
लक्ष्मणोत्तिष्ठ शीघ्रं त्वमारोह स्वपदं स्वकम् ।। <br>
देवकार्यं कृतं वीर त्वया रिपुनिषूदन ।। ६२ ।। <br>
वैष्णवं परमं स्थानं प्राप्नुहि त्वं सनातनम् ।। <br>
भवन्मूर्तिः समायातः शेषोऽपि विलसत्फणः ।। ६३ ।। <br>
सहस्रधा क्षितिं भित्त्वा सहस्रफणमण्डलैः ।। <br>
क्षितेः सहस्रच्छिद्रेषु यस्माद्भित्त्वा समुद्गताः ।। ६४ ।। <br>
फणसाहस्रमणिभिर्दग्धाः शेषस्य सुव्रत ।। <br>
तस्मादेतन्महातीर्थं सरयूतीरगं शुभम् ।। <br>
ख्यातं सहस्रधारेति भविष्यति न संशयः ।। ६५ ।। <br>
एतत्क्षेत्रप्रमाणं तु धनुषां पञ्चविंशतिः ।। <br>
अत्र स्नानेन दानेन श्राद्धेन श्रद्धयान्वितः ।। <br>
सर्वपापविशुद्धात्मा विष्णुलोकं व्रजेन्नरः ।। ६६ ।। <br>
अत्र स्नातो नरो धीमाञ्छेषं संपूज्य चाव्ययम् ।। <br>
तीर्थं संपूज्य विधिवद्विष्णुलोकमवाप्नुयात् ।। ६७ ।। <br>
तस्मादत्र प्रकर्तव्यं स्नानं विधिपुरःसरम् ।। <br>
शेषरूपाहिवद्ध्येयाः पूज्या विप्रा विशेषतः ।। ६८ ।। <br>
स्वर्णं चान्नं च वासांसि देयानि श्रद्धयान्वितैः ।। <br>
स्नानं दानं हरेः पूजा सर्वमक्षयतां व्रजेत् ।। ६९ ।। <br>
तस्मादेतन्महातीर्थं सर्वकामफलप्रदम् ।। <br>
क्षितौ भविष्यति सदा नात्र कार्या विचारणा ।। 2.8.2.७० ।। <br>
श्रावणे शुद्धपक्षस्य या तिथिः पञ्चमी भवेत् ।। <br>
तस्यामत्र प्रकर्तव्यो नागानुद्दिश्य यत्नतः ।। ७१ ।। <br>
उत्सवो विपुलः सद्भिः शेषपूजापुरःसरम् ।। <br>
उत्सवे तु कृते तत्र तीर्थे महति मानवैः ।। ७२ ।। <br>
सन्तोष्य च द्विजान्भक्त्या नागपूजापुरस्सरम् ।। <br>
सन्तुष्टाः फणिनः सर्वे पीडयन्ति न मानुषान् ।। ७३ ।। <br>
वैशाखमासे ये स्नानं कुर्वंत्यत्र समाहिताः ।। <br>
न तेषां पुनरावृत्तिः कल्पकोटिशतैरपि ।। ७४ ।। <br>
तस्मादत्र प्रकर्तव्यं माधवे यत्नतो नरैः ।। <br>
स्नानं दानं हरिः पूज्यो ब्राह्मणाश्च विशेषतः ।। <br>
तीर्थे कृतेऽत्र मनुजैः सर्वकामफलप्रदः ।। ७५ ।। <br>
विष्णुमुद्दिश्य यो दद्यात्सालंकारां पयस्विनीम् ।। <br>
सवत्सामत्र सत्तीर्थे सत्पात्राय द्विजन्मने ।। ७६ ।। <br>
तस्य वासो भवेन्नित्य विष्णुलोके सनातने ।। <br>
अक्षयं स्वर्गमाप्नोति तीर्थ स्नानेन मानवः ।। ७७ ।। <br>
अत्र पूज्यौ विशेषेण नरैः श्रद्धासमन्वितः ।। <br>
वैशाखे मास्यलंकारैर्वस्त्रैश्च द्विजदंपती ।। ७८ ।। <br>
लक्ष्मीनारायणप्रीत्यै लक्ष्मीप्रात्यै विशेषतः ।। <br>
वैशाखे मासि तीर्थानि पृथिवीसंस्थितानि वै ।। ७९ ।। <br>
सर्वाण्यपि च संगत्य स्थास्यंत्यत्र न संशयः ।। <br>
तस्मादत्र विशेषेण वैशाखे स्नानतो नृणाम् ।। <br>
सर्वतीर्थावगाहस्य भविष्यति फलं महत् ।। 2.8.2.८० ।। <br>
।। अगस्त्य उवाच ।। ।। <br>
इत्युक्त्वा मुनिराजेंद्रो लक्ष्मणं सुरसं गतम् ।। <br>
शेषं संस्थाप्य तत्तीर्थे भूभारहरणक्षमम् ।। <br>
लक्ष्मणं यानमारोप्य प्रतस्थे दिवमादरात् ।। ८१ ।। <br>
तदाप्रभृति तत्तीर्थं विख्यातिं परमां ययौ ।। <br>
वैशाखे मासि तीर्थस्य माहात्म्यं परमं स्मृतम् ।। ८२ ।। <br>
पञ्चम्यामपि शुक्लायां श्रावणस्य विशेषतः ।। <br>
अन्यदा पर्वणि श्रेष्ठं विशेषं स्नानमाचरेत् ।। <br>
सहस्रधारातीर्थे च नरः स्वर्गमवाप्नुयात्।। ८३ ।। <br>
विधिवदिह हि धीमान्स्नानदानानि तीर्थे नरवर इह शक्त्या यः करोत्यादरेण ।। <br>
स इह विपुलभोगान्निर्मलात्मा च भक्त्या भजति भुजगशायिश्रीपतेरात्मनैक्यम् ।। ८४ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डेऽयोध्यामाहात्म्ये ब्रह्मकुण्डसहस्रधारातीर्थमाहात्म्यवर्णनंनाम द्वितीयोऽध्यायः ।। २ ।।<br>
<br>
<br>
</span>
