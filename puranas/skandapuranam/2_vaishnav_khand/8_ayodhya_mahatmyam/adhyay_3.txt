<span style="font-size: 14pt; line-height: 200%">।। सूत उवाच ।। ।। <br>
इति श्रुत्वा वचो धीमानादरात्कुंभजन्मनः ।। <br>
प्रोवाच मधुरं वाक्यं कृष्णद्वैपायनो मुनिः ।। १ ।। <br>
।। व्यास उवाच ।। ।। <br>
भगवन्नद्भुतमिदं तीर्थमाहात्म्यमुत्तमम्।। <br>
श्रुत्वा त्वत्तो मम मनः परमानंदमाययौ ।। २ ।। <br>
अन्यत्तीर्थवरं ब्रूहि तत्त्वेन मम शृण्वतः ।। <br>
न तृप्तिरस्ति मनसः शृण्वतो मम सुव्रत ।। ३ ।। <br>
।। ।। अगस्त्य उवाच ।। ।। <br>
शृणु विप्र प्रवक्ष्यामि तीर्थमन्यदनुत्तमम् ।। <br>
स्वर्गद्वारमिति ख्यातं सर्वपापहरं सदा ।। ४ ।। <br>
स्वर्गद्वारस्य माहात्म्यं विस्तराद्वक्तुमीश्वरः ।। <br>
नहि कश्चिदतो वत्स संक्षेपाच्छृणु सुव्रत ।। ५ ।। <br>
सहस्रधारामारभ्य पूर्वतः सरयूजले ।। <br>
षट्त्रिंशदधिका प्रोक्ता धनुषां षट्शती मितिः ।। ६ ।। <br>
स्वर्गद्वारस्य विस्तारः पुराणज्ञैर्विशारदैः ।। <br>
स्वर्गद्वारसमं तीर्थं न भूतं न भविष्यति ।। ७ ।। <br>
सत्यंसत्यं पुनः सत्यं नासत्यं मम भाषितम्।। <br>
स्वर्गद्वारसमं तीर्थं नास्ति ब्रह्माण्डगोलके ।। ८ ।। <br>
हित्वा दिव्यानि भौमानि तीर्थानि सकलान्यपि ।। <br>
प्रातरागत्य तिष्ठन्ति तत्र संश्रित्य सुव्रत ।। ९ ।। <br>
तस्मादत्र प्रकर्तव्यं प्रातः स्नानं विशेषतः ।। <br>
सर्वतीर्थावगाहस्य फलमात्मन ईप्सता ।। 2.8.3.१० ।। <br>
त्यजंति प्राणिनः प्राणान्स्वर्गद्वारांतरे द्विज ।। <br>
प्रयांति परमं स्थानं विष्णोस्ते नात्र संशयः ।। ११ ।। <br>
मुक्तिद्वारमिदं पश्य स्वर्गप्राप्तिकरं नृणाम् ।। <br>
स्वर्गद्वारमिति ख्यातं तस्मात्तीर्थमनुत्तमम् ।। १२ ।। <br>
स्वर्गद्वारं सुदुष्प्राप्यं देवैरपि न संशयः ।। <br>
यद्यत्कामयते तत्र तत्तदाप्नोति मानवः ।। १३ ।। <br>
स्वर्गद्वारे परा सिद्धिः स्वर्गद्वारे परा गतिः ।। <br>
जप्तं दत्तं हुतं दृष्टं तपस्तप्तं कृतं च यत् ।। <br>
ध्यानमध्ययनं सर्वं दानं भवति चाक्षयम् ।। १४ ।। <br>
जन्मांतरसहस्रेण यत्पापं पूर्वसंचितम्।। <br>
स्वर्गद्वारप्रविष्टस्य तत्सर्वं व्रजति क्षयम् ।। १५ ।। <br>
ब्राह्मणाः क्षत्रिया वैश्याः शूद्रा वै  वर्णसंकराः।। <br>
कृमिम्लेच्छाश्च ये चान्ये संकीर्णाः पापयोनयः।१६।। <br>
कीटाः पिपीलिकाश्चैव ये चान्ये मृगपक्षिणः।। <br>
कालेन निधनं प्राप्ताः स्वर्गद्वारे शृणु द्विज ।।१७।। <br>
कौमोदकीकराः सर्वे पक्षिणो गरुडध्वजाः ।। <br>
शुभे विष्णुपुरे विष्णुर्जायते तत्र मानवाः ।। १८ ।। <br>
अकामो वा सकामो वा अपि तीर्थगतोपि वा ।। <br>
स्वर्गद्वारे त्यजन्प्राणान्विष्णुलोके महीयते ।। १९ ।। <br>
मुनयो देवताः सिद्धाः साध्या यक्षा मरुद्गणाः ।। <br>
यज्ञोपवीतमात्रेण विभागं चक्रिरे तु ये ।। 2.8.3.२० ।। <br>
मध्याह्नेऽत्र प्रकुर्वंति सान्निध्यं देवतागणाः ।। <br>
तस्मात्तत्र प्रकुर्वंति मध्याह्ने स्नानमादरात् ।। २१ ।। <br>
कुर्वंत्यनशनं ये तु स्वर्गद्वारे जितेंद्रियाः ।। <br>
प्रयांति परमं स्थानं ये च मासोपवासिनः ।। २२ ।। <br>
अन्नदानरता ते च रत्नदा भूमिदा नराः ।। <br>
गोवस्त्रदाश्च विप्रेभ्यो यांति ते भवनं हरेः ।।२३।। <br>
यत्र सिद्धा महात्मानो मुनयः पितरस्तथा ।। <br>
स्वर्गं प्रयांति ते सर्वे स्वर्गद्वारं ततः स्मृतम् ।। २४ ।। <br>
चतुर्द्धा च तनुं कृत्वा देवदेवो हरिः स्वयम् ।। <br>
अत्र वै रमते नित्यं भ्रातृभिः सह राघवः ।। २५ ।। <br>
ब्रह्मलोकं परित्यज्य चतुर्वक्त्रः सनातनः ।। <br>
अत्रैव रमते नित्यं देवैः सह पितामहः ।। २६ ।। <br>
कैलासनिलयावासी शिवस्तत्रैव संस्थितः ।। २७ ।। <br>
मेरुमन्दरमात्रोऽपि राशिः पापस्य  कर्मणः ।। <br>
स्वर्गद्वारं समासाद्य स सर्वो व्रजति क्षयम् ।। २८ ।। <br>
या गतिर्ज्ञानतपसां या गतिर्यज्ञयाजिनाम्।। <br>
स्वर्गद्वारे मृतानां तु सा गतिर्विहिता शुभा ।। २९ ।। <br>
ऋषिदेवासुरगणैर्जपहोमपरायणैः ।। <br>
यतिभिर्मोक्षकामैश्च स्वर्गद्वारो निषेव्यते ।। 2.8.3.३० ।। <br>
षष्टिवर्षसहस्राणि काशीवासेषु यत्फलम् ।। <br>
तत्फलं निमिषार्द्धेन कलौ दाशरथीं पुरीम् ।। ३१ ।। <br>
या गतिर्योगयुक्तानां वाराणस्यां तनुत्यजाम्।। <br>
सा गतिः स्नानमात्रेण सरय्वां हरिवासरे ।। ३२ ।। <br>
स्वर्गद्वारे मृतः कश्चिन्नरकं नैव पश्यति ।। <br>
केशवानुगृहीता हि सर्वे यांति परां गतिम् ।। ३३ ।। <br>
भूलोके चांतरिक्षे च दिवि तीर्थानि यानि वै ।। <br>
अतीत्य वर्तते तानि तीर्थान्येतद्द्विजोत्तम ।। ३४ ।। <br>
विष्णुभक्तिं समासाद्य रमन्ते तु सुनिश्चिताः ।। <br>
संहृत्य शक्तितः कामं विषयेषु हि संस्थितम् ।।३५ ।। <br>
शक्तितः सर्वतो युक्त्वा शक्तिस्तपसि संस्थिता ।। <br>
न तेषां पुनरावृत्तिः कल्पकोटिशतैरपि ।। ३६ ।। <br>
हन्यमानोऽपि यो विद्वान्वसेच्छस्त्रशतैरपि ।। <br>
स याति परमं स्थानं यत्र गत्वा न शोचति ।।३७।। <br>
स्वर्गद्वारे वियुज्येत स याति परमां गतिम् ।। <br>
उत्तरं दक्षिणं वापि अयनं न विकल्पयेत् ।। ३८ ।। <br>
सर्वस्तेषां शुभः कालः स्वर्गद्वारं श्रयंति ये ।। <br>
स्नानमात्रेण पापानि विलयं यांति देहिनाम् ।। ३९ ।। <br>
यावत्पापानि देहेन ये कुर्वंति जनाः क्षितौ ।। <br>
अयोध्या परमं स्थानं तेषामीरितमादरात् ।। ।। 2.8.3.४० ।। <br>
ज्येष्ठे मासि सिते पक्षे पंचदश्यां विशेषतः ।। <br>
तस्य सांवत्सरी यात्रा देवैश्चन्द्रहरेः स्मृता ।। ४१ ।। <br>
तस्मिन्नुद्यापनं चन्द्रसहस्रं व्रतयोगिभिः ।। <br>
कार्यं प्रयत्नतो विप्र सर्वयज्ञफलाधिकम्।। ४२ ।। <br>
तस्मिन्कृते महापापक्षयात्स्वर्गो भवेन्नृणाम् ।। ४३।। <br>
।। श्रीव्यास उवाच ।। ।। <br>
भगवन्ब्रूहि तत्त्वेन तस्य चन्द्रहरेः शुभाम्।। <br>
उत्पत्तिं च तथा चंद्रव्रतस्योद्यापने विधिम् ।। ४४ ।। <br>
।। अगस्त्य उवाच ।। ।। <br>
अयोध्यानिलयं विष्णुं नत्वा शीतांशुरुत्सुकः ।। <br>
आगच्छत्तीर्थमाहात्म्यं साक्षात्कर्तुं सुधानिधिः ।। <br>
अत्रागत्य च चन्द्रोऽथ तीर्थयात्रां चकार सः ।। ४५ ।। <br>
क्रमेण विधिपूर्वं च नानाश्चर्यसमन्वितः ।। <br>
समाराध्य ततो विष्णुं तपसा दुश्चरेण वै ।। ४६ ।। <br>
तत्प्रसादं समासाद्य स्वाभिधानपुरस्सरम् ।। <br>
हरिं संस्थापयामास तेन चंद्रहरिः स्मृतः ।। ४७ ।। <br>
वासुदेवप्रसादेन तत्स्थानं जातमद्भुतम् ।। <br>
तद्धि गुह्यतमं स्थानं वासुदेवस्य सुव्रत ।। ४८ ।। <br>
सर्वेषामिव भूतानां भर्तुर्मोक्षस्य सर्वदा ।। <br>
अस्मिन्सिद्धाः सदा विप्र गोविंदव्रतमास्थिताः ।। ४९ ।। <br>
नानालिंगधरा नित्यं विष्णुलोकाभिकांक्षिणः ।। <br>
अभ्यस्यंति परं योगं मुक्तात्मानो जितेंद्रियाः ।।2.8.3.५०।। <br>
यथा धर्ममवाप्नोति अन्यत्र न तथा क्वचित् ।। <br>
दानं व्रतं तथा होमः सर्वमक्षयतां व्रजेत ।।५१।। <br>
सर्वकामफलप्राप्तिर्जायते  प्राणिनां सदा ।। <br>
तस्मादत्र विधातव्यं प्राणिभिर्यत्नतः क्रमात् ।। <br>
दानादिकं विप्रपूजा दंपत्योश्च विशेषतः ।। ५२ ।। <br>
सर्वयज्ञाधिकफलं सर्वतीर्थावगाहनम् ।। <br>
सर्वदेवावलोकस्य यत्पुण्यं जायते नृणाम् ।। ५३ ।। <br>
तत्सर्वं जायते पुण्यं प्राणिनामस्य दर्शनात् ।। <br>
तस्मादेतन्महाक्षेत्रं पुराणादिषु गीयते ।। ५४ ।। <br>
उद्यापनविधिश्चात्र नृभिर्द्विजपुरस्सरम् ।। <br>
अग्रे चंद्रहरेश्चन्द्र सहस्रव्रतसंज्ञकः ।। ५५ ।। <br>
गते वर्षद्वये सार्द्धे पंचपक्षे दिनद्वये ।। <br>
दिवसस्याऽष्टमे भागे पतत्येकोऽधिमासकः ।। ५६ ।। <br>
त्र्यधिके वा अशीत्यब्दे चतुर्मासयुते ततः ।। <br>
भवेच्चन्द्रसहस्रं तु तावज्जीवति यो नरः ।। <br>
उद्यापनं प्रकर्त्तव्यं तेन यात्रा प्रयत्नतः ।। ५७ ।। <br>
यत्पुण्यं परमं प्रोक्तं सततं यज्ञयाजिनाम्।। <br>
सत्यवादिषु यत्पुण्यं यत्पुण्यं हेमदायिनि ।। <br>
तत्पुण्यं लभते विप्र सहस्राब्दस्य जीविभिः ।। ५८ ।। <br>
सर्वसौख्यप्रदं तादृक्पुण्यव्रतमिहोच्यते ।। ५९ ।। <br>
चतुर्दश्यां शुचिः स्नात्वा दन्तधावनपूर्वकम् ।। <br>
चरितब्रह्मचर्य्यश्च जितवाक्कायमानसः ।। <br>
पौर्णमास्यां तथा कृत्वा चंद्रपूजां च कारयेत् ।। 2.8.3.६० ।। <br>
पूर्वं च मातरः पूज्या गौर्यादिकक्रमेण च ।। <br>
ऋत्विजः पूजयेद्भक्त्या वृद्धिश्राद्धपुरस्सरम् ।। ६१ ।। <br>
प्रयतैः प्रतिमा कार्या चंद्रमंडलसन्निभा ।। <br>
सहस्रसंख्या ह्यथवा तदर्द्धं वा तदर्द्धकम् ।। <br>
निजवित्तानुमानेन तदर्धेन तदर्द्धिकम् ।। ६२ ।। <br>
ततः श्रद्धानुमानाद्वा कार्या वित्तानुमानतः ।। <br>
अथवा षोडश शुभा विधातव्याः प्रयत्नतः ।। ६३ ।। <br>
चंद्रपूजां ततः कुर्यादागमोक्तविधानतः ।। <br>
माषैः षोडशभिः कार्या प्रत्येकं प्रतिमा शुभा ।। ६४ ।। <br>
सोममंत्रेण होमस्तु कार्यो वित्तानुमानतः ।। <br>
प्रतिमास्थापनं कुर्यात्सोममंत्रमुदीरयेत् ।। ६५ ।। <br>
सोमोत्पत्तिं सोमसूक्तं पाठयेच्च प्रयत्नतः ।। <br>
चंद्रपूजां ततः कुर्यादागमोक्तविधानतः ।। ६६ ।। <br>
चंद्रन्यासं कलान्यासं कारयेन्मंडले जलम् ।। <br>
एकादशेंद्रियन्यासं तथैव विधिपूर्वकम् ।। ६७ ।। <br>
चंद्रबिंबनिभं कार्य्यं मंडलं शुभतंडुलैः।। <br>
मध्ये च कलशः स्थाप्यो गव्येन पयसाप्लुतः ।। ६८ ।। <br>
चतुरस्रेषु संपूर्णान्कलशान्स्थापयेद्बहिः ।। <br>
मंडले चंद्रपूजा च कर्तव्या नामभिः क्रमात् ।। ६९ ।। <br>
हिमांशवे नमश्चैव सोमचंद्राय वै नमः ।। ५४ ।। <br>
चंद्राय विधवे नित्यं नमः कुमुदबंधवे ।। 2.8.3.७० ।। <br>
सुधांशवे च सोमाय ओषधीशाय वै नमः ।। <br>
नमोऽब्जाय मृगांकाय कलानां निधये नमः ।। ७१ ।। <br>
नमो नक्षत्रनाथाय शर्वरीपतये नमः ।। <br>
जैवातृकाय सततं द्विजराजाय वै नमः ।। ७२ ।। <br>
एवं षोडशभिश्चंद्रः स्तोतव्यो नामभिः क्रमात् ।। ७३ ।। <br>
ततो वै प्रयतो दद्याद्विधिवन्मंत्रपूर्वकम् ।। <br>
शंखतोयं समादाय सपुष्पं फलचंदनम् ।। ७४ ।। <br>
नमस्ते मासमासांते जायमान पुनःपुनः ।। <br>
गृहाणार्घ्यं शशांक त्वं रोहिण्या सहितो मम ।।७५।। <br>
एवं संपूज्य विधिवच्छशिनं प्रणतो भवेत् ।। <br>
षोडशान्ये च कलशा दुग्धपूर्णाः सरत्नकाः ।।७६।। <br>
सवस्त्राच्छादनाः शांत्यै दातव्यास्ते द्विजन्मने ।। <br>
अभिषेकं ततः कुर्यात्पायसेन जलेन तु ।। ७७ ।। <br>
ऋत्विजां मनसस्तुष्टिः कार्या वित्तानुमानतः ।। <br>
ब्राह्मणं भोजयेत्तत्र सकुटुंबं विशेषतः ।। ७८ ।। <br>
पूजनीयौ प्रयत्नेन वस्त्रैश्च द्विजदंपती ।। <br>
कर्तव्यं च ततो भूरिदक्षिणादानमुत्तमम् ।। ७९ ।। <br>
प्रतिमाश्च प्रदातव्या द्विजेभ्यो धेनुपूर्विकाः ।। <br>
सुवर्णं रजतं वस्त्रं तथान्नं च विशेषतः ।। <br>
दातव्यं चंद्रसुप्रीत्यै हर्षादेवं द्विजन्मने ।। 2.8.3.८० ।। <br>
उपवासविधानेन दिनशेषं नयेत्सुधीः ।। <br>
अनंतरे च दिवसे कुर्याद्भगवदर्चनम् ।। <br>
बांधवैः सह भुञ्जीत नियमं च विसर्ज्जयेत् ।। ८१ ।। <br>
एवं च कुरुते चंद्रसहस्रं व्रतमुत्तमम् ।। <br>
ब्रह्मघ्नोऽपि सुरापोऽपि स्तेयी च गुरुतल्पगः ।। <br>
व्रतेनानेन शुद्धात्मा चंद्रलोकं व्रजेन्नरः ।। ८२ ।। <br>
यादृशश्च भवेद्विप्र प्रियो नारायणस्य च ।। <br>
एवं करोति नियतं कृतकृत्यो भवेन्नरः ।। ८३ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डेऽयोध्यामाहात्म्ये चन्द्रसहस्रव्रतोद्यापनविधिवर्णनं नाम तृतीयोऽध्यायः ।। ३ ।। <br>
<br>
<br>
</span>
