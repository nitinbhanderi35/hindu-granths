<span style="font-size: 14pt; line-height: 200%">।। अयोध्यामाहात्म्यं प्रारभ्यते ।। ।। <br>
जयति पराशरसूनुः सत्यवतीहृदयनंदनो व्यासः ।। <br>
यस्यास्यकमलगलितं वाङ्मयममृतं जगत्पिबति ।। १ ।। <br>
नारायणं नमस्कृत्य नरं चैव नरोत्तमम्।। <br>
देवीं सरस्वतीं चैव ततो जयमुदीरयेत् ।। २ ।। <br>
।। व्यास उवाच ।। ।। <br>
हिमवद्वासिनः सर्वे मुनयो वेदपारगाः ।। <br>
त्रिकालज्ञा महात्मानो नैमिषारण्यवासिनः ।। ३ ।। <br>
येऽर्बुदारण्यनिरता दण्डकारण्यवासिनः ।। <br>
महेन्द्राद्रिरता ये वै ये च विन्ध्यनिवासिनः ।। ४ ।। <br>
जंबूवनरता ये च ये गोदावरिवासिनः ।। <br>
वाराणसीश्रिता ये च मथुरावासिनस्तथा ।। ५ ।। <br>
उज्जयिन्यां रता ये च प्रथमाश्रमवासिनः ।। <br>
द्वारावतीश्रिता ये च बदर्य्याश्रयिणस्तथा।। ६ ।। <br>
मायापुरीश्रिता ये च ये च कान्तीनिवासिनः ।। <br>
एते चान्ये च मुनयः सशिष्या बहवोऽमलाः ।। ७ ।। <br>
कुरुक्षेत्रे महाक्षेत्रे सत्रे द्वादशवार्षिके ।। <br>
वर्तमाने च रामस्य क्षितीशस्य महात्मनः ।। <br>
समागताः समाहूताः सर्वे ते मुनयोऽमलाः ।। ८ ।। <br>
सर्वे ते शुद्धमनसो वेदवेदांगपारगाः ।। <br>
तत्र स्नात्वा यथान्यायं कृत्वा कर्म जपादिकम् ।। ९ ।। <br>
भारद्वाजं पुरस्कृत्य वेदवेदांगपारगम् ।। <br>
आसनेषु विचित्रेषु बृष्यादिषु ह्यनुक्रमात् ।। 2.8.1.१० ।। <br>
उपविष्टाः कथाश्चक्रुर्नानातीर्थाश्रितास्तदा ।। <br>
कर्मांतरेषु सत्रस्य सुखासीनाः परस्परम् ।। ११ ।। <br>
कथांतेषु ततस्तेषां मुनीनां भावितात्मनाम् ।। <br>
आजगाम महातेजास्तत्र सूतो महामतिः ।। १२ ।। <br>
व्यासशिष्यः पुराणज्ञो समः हर्षणसंज्ञकः ।। <br>
तान्प्रणम्य यथान्यायं मुनीनुपविवेश सः ।। <br>
उपविष्टो यथान्यायं मुनीनां वचनेन सः ।। १३ ।। <br>
व्यासशिष्यं मुनिवरं सूतं वै रोमहर्षणम् ।। <br>
तं पप्रच्छुर्मुनिवरा भारद्वाजादयोऽमलाः ।। १४ ।। <br>
।। ऋषय ऊचुः ।। ।। <br>
त्वत्तः श्रुता महाभाग नानातीर्थाश्रिताः कथाः ।। <br>
सरहस्यानि सर्वाणि पुराणानि महामते ।। १५ ।। <br>
सांप्रतं श्रोतुमिच्छामः सरहस्यं सनातनम् ।। <br>
अयोध्याया महापुर्या महिमानं गुणोज्ज्वलम् ।। १६ ।। <br>
कीदृशी सा सदा मेध्याऽयोध्या विष्णुप्रियापुरी ।। <br>
आद्या सा गीयते वेदे पुरीणां मुक्तिदायिका ।। १७ ।। <br>
संस्थानं कीदृशं तस्यास्तस्यां के च महीभुजः ।। <br>
कानि तीर्थानि पुण्यानि माहात्म्यं तेषु कीदृशम् ।। १८ ।। <br>
अयोध्यासेवनान्नृणां फलं स्यात्सूत कीदृशम् ।। <br>
किं चरित्रं सूत तस्याः का नद्यः के च संगमाः ।।१९।। <br>
तत्र स्नानेन किं पुण्यं दानेन च महामते ।। <br>
तत्सर्वं श्रोतुमिच्छामस्त्वत्तः सूत गुणाधिक।। 2.8.1.२० ।।<br>
एतत्सर्वं क्रमेणैव तथ्यं त्वं वेत्थ सांप्रतम्।। <br>
अयोध्याया महापुर्य्या माहात्म्यं वक्तुमर्हसि ।। २१ ।। <br>
।। सूत उवाच ।। ।। <br>
व्यासप्रसादाज्जानामि पुराणानि तपोधनाः ।। <br>
सेतिहासानि सर्वाणि सरहस्यानि तत्त्वतः ।। २२ ।। <br>
तं प्रणम्य प्रवक्ष्यामि माहात्म्यं भवदग्रतः ।। <br>
अयोध्याया महापुर्या यथावत्सरहस्यकम् ।। २३ ।। <br>
विद्यावन्तं विपुलमतिदं वेदवेदांगवेद्यं श्रेष्ठं शान्तं शमितविषयं शुद्धतेजोविशालम् ।। <br>
वेदव्यासं सततविनतं विश्ववेद्यैकयोनिं पाराशर्य्यं परमपुरुषं सर्वदाऽहं नमामि ।।२४।।<br>
ॐ नमो भगवते तस्मै व्यासायामिततेजसे ।। <br>
यस्य प्रसादाज्जानामि ह्ययोध्यामहिमामहम् ।।२५।। <br>
शृण्वन्तु मुनयः सर्वे सावधानाः सशिष्यकाः ।। <br>
माहात्म्यं कथयिष्यामि अयोध्याया महोदयम् ।। २६ ।। <br>
उदीरितमगस्त्याय स्कन्देनाश्रावि नारदात् ।। <br>
अगस्त्येन पुरा प्रोक्तं कृष्णद्वैपायनाय तत् ।।२७।। <br>
कृष्णद्वैपायनाच्चैतन्मया प्राप्तं तपोधनाः ।। <br>
तदहं वच्मि युष्मभ्यं श्रोतुकामेभ्य आदरात् ।। २८ ।। <br>
नमामि परमात्मानं रामं राजीवलोचनम्।। <br>
अतसीकुसुमश्यामं रावणांतकमव्ययम् ।।२९।। <br>
अयोध्या सा परा मेध्या पुरी दुष्कृतिदुर्ल्लभा ।। <br>
कस्य सेव्या च नाऽयोध्या यस्यां साक्षाद्धरिः स्वयम् ।। 2.8.1.३० ।। <br>
सरयूतीरमासाद्य दिव्या परमशोभना ।। <br>
अमरावतीनिभा प्रायः श्रिता बहुतपोधनैः ।।३१।। <br>
हस्त्यश्वरथपत्त्याढ्या संपदुच्चा च संस्थिता ।। <br>
प्राकाराढ्यप्रतोलीभिस्तोरणैः कांचनप्रभैः ।। ३२ ।। <br>
सानूपवेषैः सर्वत्र सुविभक्तचतुष्टया ।। <br>
अनेकभूमिप्रासादा बहुभित्तिसुविक्रिया ।।३३।। <br>
पद्मोत्फुल्लशुभोदाभिर्वापीभिरुपशोभिता।। <br>
देवतायतनैर्दिव्यैर्वेदघोषैश्च  मण्डिता ।।३४ ।। <br>
वीणावेणुमृदंगादिशब्दैरुत्कृष्टतां गता। <br>
शालैस्तालैर्नालिकेरैः पनसामलकैस्तथा।। ३५।। <br>
तथैवाम्रकपित्थाद्यैरशोकैरुपशोभिता ।। <br>
आरामैर्विविधैर्युक्ता सर्वर्तुफलपादपैः।। ३६ ।। <br>
मालतीजातिबकुलपाटलीनागचंपकैः ।। <br>
करवीरैः कर्णिकारैः केतकीभिरलंकृता ।। ३७ ।। <br>
निम्बजंवीरकदलीमातुलिंगमहाफलैः ।। <br>
लसच्चंदनगंधाढ्यैर्नागरैरुपशोभिता ।।३८।। <br>
देवतुल्यप्रभायुक्तैर्नृपपुत्रैश्च संयुता ।। <br>
सुरूपाभिर्वरस्त्रीभिर्देवस्त्रीभिरिवावृता।। ३९।। <br>
श्रेष्ठैः सत्कविभिर्युक्ता बृहस्पतिसमैर्द्विजैः।। <br>
वणिग्जनैस्तथा पौरैः कल्पवृक्षैरिवावृता।। 2.8.1.४०।। <br>
अश्वैरुच्चैःश्रवस्तुल्यैर्दंतिभिर्दिग्गजैरिव।। <br>
इति नानाविधैर्भावैरुपेतेन्द्रपुरी समा।।४१ ।। <br>
यस्यां जाता महीपालाः सूर्यवंशसमुद्भवाः।। <br>
इक्ष्वाकुप्रमुखाः सर्वे प्रजापालनतत्पराः।। ४२।। <br>
यस्यास्तीरे पुण्यतोया कूजद्भृंगविहंगमा ।। <br>
सरयूर्नाम तटिनी मानसप्रभवोल्लसा ।।४३।। <br>
धर्मद्रवपरीता सा घर्घरोत्तमसंगमा ।। <br>
मुनीश्वराश्रिततटा जागर्ति जगदुच्छ्रिता ।। ४४ ।। <br>
दक्षिणाच्चरणांगुष्ठान्निःसृता जाह्नवी हरेः ।। <br>
वामांगुष्ठान्मुनिवराः सरयूर्निर्गता शुभा ।। ४५ ।। <br>
तस्मादिमे पुण्यतमे नद्यौ देवनमस्कृते ।। <br>
एतयोः स्नानमात्रेण ब्रह्महत्यां व्यपोहति ।। ४६ ।। <br>
तामयोध्यामथ प्राप्तोऽगस्त्यः कुम्भोद्भवो मुनिः ।। <br>
यात्रार्थं तीर्थमाहात्म्यं ज्ञात्वा स्कन्दप्रसादतः ।। ।। ४७ ।। <br>
आगत्य तु इतः सोऽपि कृऽत्वा यात्रां क्रमेण च ।। <br>
यथोक्तेन विधानेन स्नात्वा संतर्प्य तान्पितॄन् ।। ४८ ।। <br>
पूजयित्वा यथान्यायं देवताः सकला अपि ।। <br>
सर्वाण्यपि च तीर्थानि नमस्कृत्य यथाविधि ।।४९।। <br>
कृतकृत्योर्ज्जितानन्दस्तीर्थमाहात्म्यदर्शनात् ।। <br>
अभूदगस्त्यो रूपेण पुलकां चितविग्रहः ।। 2.8.1.५० ।। <br>
स त्रिरात्रं स्थितस्तत्र यात्रां कृत्वा यथाविधि ।। <br>
स्तुवन्नयोध्यामाहात्म्यं प्रतस्थे मुनिसत्तमः ।। ५१ ।। <br>
तमायांतं विलोक्याशु बहुलानन्दसुन्दरम् ।। <br>
कृष्णद्वैपायनो व्यासः पप्रच्छानंदकारणम् ।। ५२ ।। <br>
।। व्यास उवाच ।। ।। <br>
कुतः समागतो ब्रह्मन्सांप्रतं मुनिसत्तमः ।। <br>
परमानंदसंदोहः समभूत्सांप्रतं तव ।। ५३ ।। <br>
कस्मादानंदपोषोऽभूत्तव ब्रह्मन्वदस्व मे ।। <br>
ममापि भवदानंदात्प्रमोदो हृदि जायते ।। ५४ ।। ।। <br>
।। अगस्त्य उवाच ।। ।। <br>
अहो महदथाश्चर्य्यं विस्मयो मुनिसत्तम ।। <br>
दृष्ट्वा प्रभावं मेऽद्याभूदयोध्यायास्तपोधन ।। ५५ ।। <br>
तस्मादानंदसंदोहः समभून्मम सांप्रतम् ।। <br>
तच्छ्रुत्वागस्त्यवचनं व्यासः प्रोवाच तं मुनिम् ।। ५६ ।। <br>
।। व्यास उवाच ।। ।। <br>
भगवन्ब्रूहि तत्त्वेन विस्तरात्सरहस्यकम् ।। <br>
अयोध्याया महापुर्या महिमानं गुणाधिकम् ।। ५७ ।। <br>
कः क्रमस्तीर्थयात्रायाः कानि तीर्थानि को विधिः ।। <br>
कि फलं स्नानतस्तत्र दानस्य च महामुने ।। <br>
एतत्सर्वं समाचक्ष्व विस्तराद्वदतां वर ।। ५८ ।। <br>
।। अगस्त्य उवाच ।। ।। <br>
अहो धन्यतमा बुद्धिस्तव जाता तपोधन ।। <br>
दृश्यते येन पृच्छा ते ह्ययोध्यामहिमाश्रिता ।। ५९ ।। <br>
अकारो ब्रह्म च प्रोक्तं यकारो विष्णुरुच्यते ।। <br>
धकारो रुद्ररूपश्च अयोध्यानाम राजते ।। 2.8.1.६० ।। <br>
सर्वोपपातकैर्युक्तैर्ब्रह्महत्यादिपातकैः ।। <br>
नायोध्या शक्यते यस्मात्तामयोध्यां ततो विदुः ।। ६१ ।। <br>
विष्णोराद्या पुरी येयं क्षितिं न स्पृशति द्विज ।। <br>
विष्णोः सुदर्शने चक्रे स्थिता पुण्यकरी क्षितौ ।। ६२ ।। <br>
केन वर्णयितुं शक्यो महिमाऽस्यास्तपोधन ।। <br>
यत्र साक्षात्स्वयं देवो विष्णुर्वसति सादरः ।। ६३ ।। <br>
सहस्रधारामारभ्य योजनं पूर्वतो दिशि ।। <br>
प्रतीचि दिशि तथैव योजनं समतोवधिः ।। ६४ ।। <br>
दक्षिणोत्तरभागे तु सरयूतमसावधिः ।। <br>
एतत्क्षेत्रस्य संस्थानं हरेरन्तर्गृहं स्थितम् ।। <br>
मत्स्याकृतिरियं विप्र पुरी विष्णोरुदीरिता ।। ६५ ।। <br>
पश्चिमे तस्य मूर्द्धा तु गोप्रतारासिता द्विज ।। ६६ ।। <br>
पूर्वतः पृष्ठभागो हि दक्षिणोत्तरमध्यमः ।। <br>
तस्यां पुर्य्यां महाभाग नाम्ना विष्णुर्हरिः स्वयम् ।। <br>
पूर्वंदृष्टप्रभावोऽसौ प्राधान्येन वसत्यपि ।। ६७ ।। <br>
।। व्यास उवाच ।। ।। <br>
भगवन्किं प्रभावोऽसौ योऽयं विष्णुहरिस्त्वया ।। <br>
कीर्तितो मुनिशार्दूल प्रसिद्धिं गतवान्कथम् ।। <br>
एतत्सर्वं समाचक्ष्व विस्तरेण ममाग्रतः ।। ६८ ।। <br>
।। ।। अगस्त्य उवाच ।। ।। <br>
विष्णुशर्मेति विख्यातः पुराभूद्ब्राह्मणोत्तमः ।। <br>
वेदवेदांगतत्त्वज्ञो धर्मकर्मसमाश्रितः ।। ६९ ।। <br>
योगध्यानरतो नित्यं विष्णुभक्तिपरायणः ।। <br>
स कदाचित्तीर्थयात्रां कुर्वन्वैष्णवसत्तमः ।। <br>
अयोध्यामागतो विष्णुर्विष्णुःसाक्षाद्वसेदिति ।। 2.8.1.७० ।। <br>
चिंतयन्मनसा वीरस्तपः कर्तुं समुद्यतः ।। <br>
स वै तत्र तपस्तेपे शाकमूलफलाशनः ।। ७१ ।। <br>
ग्रीष्मे पंचाग्निमध्यस्थो ह्यतपत्स महातपाः ।। <br>
वार्षिके च निरालम्बो हेमन्ते च सरोवरे ।। ७२ ।। <br>
स्नात्वा यथोक्तविधिना कृत्वा विष्णोस्तथार्चनम् ।। <br>
वशीकृत्येन्द्रियग्रामं विशुद्धेनांतरात्मना ।। ७३ ।। <br>
मनो विष्णौ समावेश्य विधाय प्राणसंयमम् ।। <br>
ॐकारोच्चारणाद्धीमान्हृदि पद्मं विकासयन् ।। ७४ ।। <br>
तन्मध्ये रविसोमाग्निमण्डलानि यथाविधि ।। <br>
कल्पयित्वा हरिं मूर्तं यस्मिन्देशे सनातनम् ।। ७५ ।। <br>
पीतांबरधरं विष्णुं शंखचक्रगदाधरम् ।। <br>
तं च पुष्पैः समभ्यर्च्य मनस्तस्मिन्निवेश्य च ।। ७६ ।। <br>
ब्रह्मरूपं हरिं ध्यायञ्जपन्वै द्वादशाक्षरम् ।। <br>
वायुभक्षः स्थितस्तत्र विप्रस्त्रीन्वत्सरान्वसन् ।। ७७ ।। <br>
ततो द्विजवरो ध्यात्वा स्तुतिं चक्रे हरेरिमाम् ।। <br>
प्रणिपत्य जगन्नाथं चराचरगुरुं हरिम् ।। <br>
विष्णुशर्माथ तुष्टाव नारायणमतंद्रितः ।। ७८ ।। <br>
।। विष्णुशर्म्मोवाच ।। ।। <br>
प्रसीद भगवन्विष्णो प्रसीद पुरुषोत्तम ।। <br>
प्रसीद देवदेवेश प्रसीद कमलेक्षण ।। ७९ ।। <br>
जय कृष्ण जयाचिंत्य जय विष्णो जयाव्यय ।। <br>
जय यज्ञपते नाथ जय विष्णो पते विभो ।। 2.8.1.८० ।। <br>
जय पापहरानंत जय जन्मज्वरापह ।। <br>
नमः कमलनाभाय नमः कमलमालिने ।।८१।। <br>
नमः सर्वेश भूतेश नमः कैटभसूदन ।। <br>
नमस्त्रैलोक्यनाथाय जगन्मूल जगत्पते ।। ८२ ।। <br>
नमो देवाधिदेवाय नमो नारायणाय वै ।। <br>
नमः कृष्णाय रामाय नमश्चक्रायुधाय च ।। ८३ ।। <br>
त्वं माता सर्वलोकानां त्वमेव जगतः पिता ।। <br>
भयार्त्तानां सुहृन्मित्रं त्वं पिता त्वं पितामहः ।। ८४ ।। <br>
त्वं हविस्त्वं वषट्कारस्त्वं प्रभुस्त्वं हुताशनः ।। <br>
करणं कारणं कर्त्ता त्वमेव परमेश्वरः ।। ८५ ।। <br>
शंखचक्रगदापाणे मां समुद्धर माधव ।। ८६ ।। <br>
प्रसीद मंदरधर प्रसीद मधुसूदन ।। <br>
प्रसीद कमलाकान्त प्रसीद भुवनाधिप ।। ८७ ।। <br>
।। अगस्त्य उवाच ।। ।। <br>
इत्येवं स्तुवतस्तस्य मनोभक्त्या महात्मनः ।। <br>
आविर्बभूव विश्वात्मा विष्णुर्गरुडवाहनः ।। ८८ ।। <br>
शंखचक्रगदापाणिः पीतांबरधरोऽच्युतः ।। <br>
उवाच स प्रसन्नात्मा विष्णुशर्माणमव्ययः ।। ८९ ।। <br>
।। श्रीभगवानुवाच ।। ।। <br>
तुष्टोऽस्मि भवतो वत्स महता तपसाऽधुना ।। <br>
स्तोत्रेणानेन सुमते नष्टपापोऽसि सांप्रतम् ।।2.8.1.९०।। <br>
वरं वरय विप्रेन्द्र वरदोऽहं तवाग्रतः ।। <br>
नाऽतप्ततपसा द्रष्टुं शक्यः केनाप्यहं द्विज ।। ९१ ।। <br>
।। विष्णुशर्म्मोवाच ।। ।। <br>
कृतकृत्योऽस्मि देवेश सांप्रतं तव दर्शनात् ।। <br>
त्वद्भक्तिमचलामेकां मम देहि जगत्पते ।। ९२ ।। <br>
।। ।। श्रीभगवानुवाच ।। ।। <br>
भक्तिरस्त्वचला मे वै वैष्णवी मुक्तिदायिनी ।। <br>
अत्रैवास्त्वचला मे वै जाह्नवी मुक्तिदायिनी ।। ९३ ।। <br>
इदं स्थानं महाभाग त्वन्नाम्ना ख्यातिमेष्यति ।। ९४ ।। <br>
।। अगस्त्य उवाच ।। ।। <br>
इत्युक्त्वा देवदेवेशश्चक्रेणोत्खाय तत्स्थलम् ।। <br>
जलं प्रकटयामास गांगं पातालमंडलात् ।। ९५ ।। <br>
जलेन तेन भगवान्पवित्रेण दयांबुधिः ।। <br>
नीरजस्तु भूमितलं क्षणाच्चक्रे कृपावशात् ।। ९६ ।। <br>
चक्रतीर्थमिति ख्यातं ततः प्रभृति तद्द्विज ।। <br>
जातं त्रैलोक्यविख्यातमघौघध्वंसकृच्छुभम् ।। ९७ ।। <br>
तत्र स्नानेन दानेन विष्णुलोकं व्रजेन्नरः ।। ९८ ।। <br>
ततः स भगवान्भूयो विष्णुशर्माणमच्युतः ।। <br>
कृपया परया युक्त उवाच द्विजवत्सलः ।। ९९ ।। <br>
।।श्रीभगवानुवाच ।। ।। <br>
त्वन्नामपूर्विका विप्र मन्मूर्तिरिह तिष्ठतु ।। <br>
विष्णुहरीति विख्याता भक्तानां मुक्तिदायिनी ।।2.8.1.१००।। <br>
।। अगस्त्य उवाच ।। ।। <br>
इति श्रुत्वा वचो विप्रो वासुदेवस्य बुद्धिमान्।। <br>
स्वनामपूर्विकां मूर्तिं स्थापयामास चक्रिणः ।।१०१।। <br>
ततः प्रभति विप्रेश शंखचक्रगदाधरः ।। <br>
पीतवासाश्चतुर्बाहुर्नाम्ना विष्णुहरिः स्थितः।।१०२।। <br>
कार्तिके शुक्लपक्षस्य प्रारभ्य दशमी तिथिम् ।। <br>
पूर्णिमामवधिं कृत्वा यात्रा सांवत्सरी भवेत् ।। १०३ ।। <br>
चक्रतीर्थे नरः स्नात्वा सर्वपापैः प्रमुच्यते ।। <br>
बहुवर्षसहस्राणि स्वर्गलोके महीयते ।। १०४ ।। <br>
पितॄनुद्दिश्य यस्तत्र पिंडान्निर्वापयिष्यति ।। <br>
तृप्तास्तु पितरो यान्ति विष्णुलोकं न संशयः ।। १०५ ।। <br>
चक्रतीर्थे नरः स्नात्वा दृष्ट्वा विष्णुहरिं विभुम् ।। <br>
सर्वपापक्षयं प्राप्य नाकपृष्ठे महीयते ।। १०६ ।। <br>
स्वशक्त्या तत्र दानानि दत्त्वा निष्कल्मषो नरः ।। <br>
विष्णुलोके वसेद्धीमान्यावदिन्द्राश्चतुर्दश ।। १०७ ।। <br>
अन्यदापि नरस्तत्र चक्रतीथे जितेंद्रियः ।। <br>
दृष्ट्वा सकृद्धरिं देवं सर्वपापैः प्रमुच्यते ।। १०८ ।। <br>
इति सकलगुणाब्धिर्ध्येयमूर्तिश्चिदात्मा हरिरिह परमूर्त्या तस्थिवान्मुक्तिहेतोः ।। <br>
तमिह बहुलभक्त्या चक्रतीर्थाभिषेकी वसति सुकृतिमूर्त्तिर्योऽर्चयेद्विष्णुलोके ।। ।। १०९ ।। <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखंडेऽयोध्यामाहात्म्ये विष्णुहरिमाहात्म्यवर्णनंनाम प्रथमोऽध्यायः ।। १ ।। <br>
<br>
</span>
