<span style="font-size: 14pt; line-height: 200%">।। अगस्त्य उवाच ।। ।। <br>
जटाकुण्डत आग्नेयदिग्दल संश्रितं महत् ।। <br>
गयाकूपमिति ख्यातं सर्वाभीष्टफलप्रदम् ।। १ ।। <br>
यत्र स्नात्वा च दत्त्वा च यथाशक्त्या जितेंद्रियः ।। <br>
सर्वकाममवाप्नोति श्राद्धं कृत्वा द्विजोत्तमः ।। २ ।। <br>
नरकस्थाश्च ये केचित्पितरश्च पितामहाः ।। <br>
विष्णुलोके तु गच्छन्ति तस्मिञ्च्छ्राद्धे कृते तु वै ।। ३ ।। <br>
तस्मिञ्छ्राद्धे कृते विप्र पितॄणामनृणो भवेत् ।। <br>
शक्तिभिः पिंडदानं तु सयवैः पायसेन च ।। ४ ।। <br>
कर्त्तव्यमृषिनिर्दिष्टं पिण्याकेन गुडेन वा ।। <br>
श्राद्धं तत्तीर्थके प्रोक्तं पितॄणां तुष्टिकारकम् ।। ५ ।। <br>
तत्र श्राद्धं प्रकर्त्तव्यं नरैः श्रद्धासमन्वितैः ।। <br>
तुष्यंति पितरस्तेषां तुष्टाः स्युः सर्वदेवताः ।। ६ ।। <br>
तुष्टेषु पितृषु श्रीमाञ्जायतेपुत्रवाँस्तथा ।। <br>
श्राद्धेन पितरस्तुष्टाः प्रयच्छंति सुतान्बहून् ।। ७ ।। <br>
श्रियं च विपुलान्भोगाञ्छ्राद्धकृद्भयो न संशयः ।। <br>
तस्मादत्र विधानेन विधातव्यं प्रयत्नतः ।। ८ ।। <br>
श्राद्धं श्रद्धायुतैः सम्यगभीष्टफलकांक्षिभिः ।। <br>
गयाकूपे विशेषेण पितॄणां दत्तमक्षयम् ।। ९ ।। <br>
सोमवारेण संयुक्ता अमावास्या यदा भवेत् ।। <br>
तत्रानंतफलं श्राद्धं पितॄणां दत्तमक्षयम् ।। 2.8.9.१० ।। <br>
अन्यदा सोमवारेण तत्र श्राद्धं विधानतः ।। <br>
पितृसंतोषदं नित्यं तत्र दत्ताक्षयो भवेत् ।। ११ ।। <br>
तत्र पूर्वदिशाभागे तीर्थं सर्वोत्तमोत्तमम् ।। <br>
पिशाचमोचनंनाम विद्यते च फलप्रदम् ।। १२ ।। <br>
तत्र स्नात्वा च दत्त्वा च पिशाचो नैव जायते ।। <br>
तत्र स्नानं तथा दानं श्राद्धं चैव विशेषतः ।। <br>
कर्त्तव्यं च प्रयत्नेन नरैः श्रद्धासमन्वितैः ।। १३ ।। <br>
मार्गशीर्षे शुक्लपक्षे चतुर्दश्यां विशेषतः ।। <br>
स्नानं तत्र प्रकर्त्तव्यं पिशाचत्वविमुक्तये ।। १४ ।। <br>
तत्संनिधौ पूर्वभागे मानसंनाम नामतः ।। <br>
तीर्थं पुण्यनिवासाग्र्यं स्नातव्यं च विशेषतः ।। <br>
तत्र स्नानेन दानेन सर्वान्कामानवाप्नुयात् ।। १५ ।। <br>
नानाविधानि पापानि मेरुतुल्यानि वै पुनः ।। <br>
तत्र स्नानात्क्षयं यांति नात्र कार्या विचारणा ।। १६ ।। <br>
यत्किञ्चिद्विद्यते पापं मानसं कायिकं तथा ।। <br>
वाचिकं च तथा पापं स्नानतो विलयं व्रजेत् ।। १७ ।। <br>
प्रौष्ठपद्यां सदा कार्य्या पौर्णमास्यां विशेषतः ।। <br>
यात्रा तस्य नृभिर्विप्र पुण्यवद्भिः क्रियापरैः ।। १८ ।। <br>
तस्माद्दक्षिणदिग्भागे वर्त्तते सुकृतैकभूः ।। <br>
तमसानाम तटिनी महापातकनाशिनी ।। १९ ।। <br>
यत्र स्नानं तथा दानं सर्वपापहरं सदा ।। <br>
यस्यास्तटे तथा रम्ये सर्वदा फलदायके ।। 2.8.9.२० ।। <br>
नानाविधानि स्थानानि मुनीनां भावितात्मनाम् ।। <br>
माण्डव्यस्य मुनेः स्थानं वर्त्तते पापनाशनम् ।। २१ ।। <br>
यस्यास्तीरे मुनिश्रेष्ठ सर्वत्र सुमनोहरम् ।। <br>
तस्याश्रमपदं रम्यं नानावृक्षमनोहरम् ।। २२ ।। <br>
यस्मात्स्थानात्समुद्भूता तमसा सुतरंगिणी ।। <br>
तद्वनं पुण्यमधिकं पावनं पदमुत्तमम् ।। २३ ।। <br>
यस्य दर्शनतो नॄणां सर्वपापक्षयो भवेत् ।। २४ ।। <br>
प्रफुल्लनानाविधगुल्मशोभितं लताप्रतानावनतं मनोहरम् ।। <br>
विरूढपुष्पैः परितः प्रियंगुभिः सुषुष्पितैः कण्टकितैश्च केतकैः ।। २५ ।।<br>
तमालगुल्मैर्निचितं सुगंधिभिः सकर्णिकारैर्बकुलैश्च सर्वतः ।। <br>
अशोकपुन्नागवरैः सुपुष्पितैर्द्विरेफमालाकुल पुष्पसंचयैः ।। २६ ।। <br>
क्वचित्प्रफुल्लांबुजरेणुभूषितैर्विहंगमैश्चारुफलप्रचारिभिः ।। <br>
विनादितं सारसमुत्कुलादिभिः प्रमत्तदात्यूहकुलैश्च वल्गुभिः ।। ।। २७ ।। <br>
क्वचिच्च चक्राह्वरवोपनादितं क्वचिच्च कादम्बकदम्बकैर्युतम् ।। <br>
क्वचिच्च कारण्डवनादनादितं क्वचिच्च मत्तालिकुलाकुलीकृतम् ।। २८ ।। <br>
मदाकुलाभिर्भ्रमरीभिरारान्निषेवितं चारुसुगंधिपुष्पवत् ।। <br>
क्वचिच्च पुष्पैः सहकारवृक्षैर्लतोपगूढैस्तिलकद्रुमैश्च ।। २९ ।। <br>
प्रहृष्टनानाविधपक्षिसेवितं प्रमत्तहारीतकुलोपनादितम् ।। <br>
समंततः सुन्दरदर्शनीयतां समुद्वहत्तद्वनमुल्लसन्महत् ।। 2.8.9.३० ।। <br>
निबिडनिचुलनीलं नीलकण्ठाभिरामं मदमुदितविहंगीवृन्दनादाभिरामम्।। <br>
कुसुमिततरुशाखालीनमत्तद्विरेफंनवकिसलयशोभाशोभितं सत्फलाढ्यम् ।। ३१ ।। <br>
इत्यादिबहुशोभाढ्यं सर्वदिक्षु मनोहरम् ।। <br>
यत्र मांडव्यमुनिना तपस्तप्तं महत्किल ।। <br>
यत्प्रभावादभूत्तीर्थं पावनं तत्सदा महत् ।। ३२ ।। <br>
तत्पूर्वं गौतमस्यर्षेराश्रमं पावनं महत् ।। <br>
तत्पूर्वं च्यवनस्यर्षेः पराशरमुनेरिदम् ।। <br>
प्रथमं ते मुनिश्रेष्ठ पितुः किल तपोनिधेः ।। ३३ ।। <br>
नानाविधानि तीर्थानि चाश्रमाश्चैव सर्वशः ।। <br>
वर्तंते तापसानां च यस्यास्तीरे समंततः ।। ३४ ।। <br>
तमसानाम सा ज्ञेया वर्तते तटिनी शुभा ।। <br>
यज्ञयूपान्समुत्खाय शोभिता बहुशोऽभितः ।। ३५ ।। <br>
तत्र स्नानेन दानेन श्राद्धेन च विशेषतः ।। <br>
सर्वकामार्थसिद्धिः स्यान्नात्र कार्या विचारणा ।। ३६ ।। <br>
मार्गशीर्षे शुक्लपक्षे पञ्चदश्यां विशेषतः ।। <br>
स्नानं तस्य फलप्राप्तिदायकं सर्वदा नृणाम्।। ३७ ।। <br>
तस्मादत्र प्रकर्तव्यं स्नानं निर्मलमानसैः ।। <br>
प्रयत्नतो मुनिश्रेष्ठ सर्वकामार्थसिद्धिदम् ।। ३८ ।। <br>
अतः परं प्रवक्ष्यामि तमसापरमं शुभम्।। <br>
सीताकुंडमितिख्यातं श्रीदुग्धेश्वरसन्निधौ ।। ३९ ।। <br>
भाद्रे शुक्लचतुर्थ्यां तु तस्य यात्रा शुभावहा ।। <br>
सर्वकामार्थसिद्ध्यर्थं पूज्यो विप्रेश्वरस्तथा ।। <br>
तस्य स्मरणमात्रेण सर्वविघ्नविनाशनम् ।। 2.8.9.४० ।। <br>
तस्माद्दक्षिणदिग्भागे भैरवो नाम नामतः ।। <br>
यं दृष्ट्वा सर्वपापेभ्यो मुच्यते नात्र संशयः ।। ४१ ।। <br>
रक्षितो वासुदेवेन क्षेत्ररक्षार्थमादरात् ।। <br>
तस्य पूजा विधातव्या प्रयत्नेन यथाविधि ।। <br>
मनोभीष्टफलप्राप्तिर्भैरवस्य सदाऽऽदरात् ।। ४२ ।। <br>
मार्गशीर्षस्य कृष्णायामष्टम्यां तस्य निर्मिता ।। <br>
यात्रा सांवत्सरी तत्र सर्वकामार्थसिद्धये ।। ४३ ।। <br>
पशूपहारसंभूति कर्तव्यं पूजनं जनैः ।। <br>
सर्वकामफलप्राप्तिर्जायते नात्र संशयः ।। ४४ ।। <br>
निर्विघ्नं तीर्थवसतिर्भैरवस्य प्रसादतः ।। <br>
जायते तेन कर्तव्या पूजा तस्य प्रयत्नतः ।। ४५ ।। <br>
एतस्मिन्नुत्तरे भागे रम्यं भरतकुण्डकम् ।। <br>
यत्र स्नात्वा नरः पापैर्मुच्यते नात्र संशयः ।। ४६ ।। <br>
तत्र स्नानं तथा दानं सर्वमक्षयतां व्रजेत् ।। <br>
अन्नं बहुविधं देयं वासांसि विविधान्यपि ।। ४७ ।। <br>
यत्नतो देवताः पूज्या वस्त्रादिभिरलंकृतैः ।। <br>
नंदिग्रामे वसन्पूर्वं भरतो रघुवंशजः ।। ४८ ।। <br>
रामचन्द्रं हृदि ध्यायन्निर्मलात्मा जितेन्द्रियः ।। <br>
ततः स्थित्वा प्रजाः सर्वा ररक्ष क्षितिवल्लभः ।। ४९ ।। <br>
तत्र चक्रे महत्कुण्डं भरतो नाम भूपतिः ।। <br>
राममूर्तिं च संस्थाप्य चचार विजितेन्द्रियः ।। 2.8.9.५० ।। <br>
तत्कुंडे सुमहत्पुण्यं नानापुण्यसमन्वितम् ।। <br>
कुमुदोत्पलकह्लारपुण्डरीकसमन्वितम् ।। ५१ ।। <br>
हंससारसचक्राह्व विहंगमविराजितम् ।। <br>
उद्यानपादपच्छायासच्छायममलं सदा ।। ५२ ।। <br>
तत्र स्नानं महापुण्यं प्रमोदानन्दनिर्मलम् ।। <br>
तत्र स्नानं तथा श्राद्धं पितॄनुद्दिश्य कुर्वतः ।। <br>
पितरस्तस्य तुष्यंति तुष्टाः स्युः सर्वदेवताः ।। ५३ ।। <br>
स्वर्णं चान्नं विधानेन दातव्यं च द्विजन्मने ।। <br>
श्रद्धापूर्वकमेतत्तु कर्तव्यं प्रयतैर्नरैः ।। ५४ ।। <br>
तत्पश्चिमदिशाभागे जटाकुण्डमनुत्तमम् ।। <br>
यत्र रामादिभिः सर्वैर्जटाः परिहृता निजाः ।। ५५ ।। <br>
जटाकुण्डमिति ख्यातं सर्वतीर्थोत्तमोत्तमम्।। <br>
यत्र स्नानेन दानेन सर्वान्कामानवाप्नुयात् ।। ५६।। <br>
पूर्वकुण्डेषु संपूज्यो भरतः श्रीसमन्वितः ।। <br>
जटाकुण्डेषु संपूज्यौ ससीतौ रामलक्ष्मणौ ।। <br>
चैत्रकृष्णचतुर्दश्यां यात्रा सांवत्सरी भवेत् ।। ५७ ।। <br>
इति परमविधानैः पूजयेद्रामसीते तदनु भरतकुण्डे लक्ष्मणं च प्रपूज्य ।। <br>
विधिवदमृतकुण्डे द्वंद्वंसमज्जनेन वसति सुकृतिमूर्तिर्वैष्णवे तत्र लोके ।। ५८ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डेऽयोध्यामाहात्म्ये गयाकूप पिशाचमोचन मानसतीर्थ तमसानदी माण्डव्याद्याश्रम सीताकुण्ड दुग्धेश्वर भैरवभारतकुण्ड जटाकुण्ड माहात्म्यवर्णनंनाम नवमोऽध्यायः ।। ९ ।। ।। छ ।। ।। ।। <br>
<br>
</span>
