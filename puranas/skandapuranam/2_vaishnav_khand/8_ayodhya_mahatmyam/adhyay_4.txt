<span style="font-size: 14pt; line-height: 200%">॥ अगस्त्य उवाच ॥ ॥ <br>
तस्माच्चंद्रहरिस्थानादाग्नेय्यां दिशि संस्थितः ॥ <br>
देवो धर्महरिर्न्नाम कलिकल्मषनाशकः ॥ १ ॥ <br>
वेदवेदाङ्गतत्त्वज्ञः स्वकर्मपरिनिष्ठितः ॥ <br>
पुरा समागतो धर्मस्तीर्थयात्राचिकीर्षया ॥ २ ॥ <br>
आगत्य च चकारोच्चैर्यात्रां तत्रादरेण सः ॥ <br>
दृष्ट्वा माहात्म्यमतुलमयोध्यायाः सविस्मयः ॥ ३ ॥ <br>
विधाय स्वभुजावूर्ध्वौ  विप्रोऽवोचन्मुदान्वितः ॥ <br>
अहो रम्यमिदं तीर्थमहो माहात्म्यमुत्तमम् ॥ ४ ॥ <br>
अयोध्यासदृशी कापि दृश्यते नापरा पुरी ॥ <br>
या न स्पृशति वसुधां विष्णुचक्रस्थिताऽनिशम् ॥॥ ५ ॥ <br>
यस्यां स्थितो हरिः साक्षात्सेयं केनोपमीयते ॥ <br>
अहो तीर्थानि सर्वाणि विष्णुलोकप्रदानि वै ॥ ६ ॥ <br>
अहो विष्णुरहो तीर्थमयोध्याऽहो महापुरी ॥ <br>
अहो माहात्म्यमतुलं किं न श्लाघ्यमिहास्थितम् ॥ ७ ॥ <br>
इत्युक्त्वा तत्र बहुशो ननर्त प्रमदाकुलः ॥ <br>
धर्मो माहात्म्यमालोक्य अयोध्याया विशेषतः ॥ ८ ॥ <br>
तं तथा नर्तमानं वै धर्मं दृष्ट्वा कृपान्वितः ॥ <br>
आविर्बभूव भगवान्पीतवासा हरिः स्वयम् ॥ <br>
तं प्रणम्य च धर्मोऽथ तुष्टाव हरिमादरात् ॥ ९ ॥ <br>
॥ धर्म उवाच ॥ ॥ <br>
नमः क्षीराब्धिवासाय नमः पर्यंकशायिने ॥ <br>
नमः शंकरसंस्पृष्टदिव्यपादाय विष्णवे ॥ 2.8.4.१० ॥ <br>
भक्त्यार्च्चितसुपादाय नमोऽजादिप्रियाय ते ॥ <br>
शुभांगाय सुनेत्राय माधवाय नमो नमः ॥ ११ ॥ <br>
नमोऽरविन्दपादाय पद्मनाभाय वै नमः ॥ <br>
नमः क्षीराब्धिकल्लोलस्पृष्टगात्राय शार्ङ्गिणे ॥ १२ ॥ <br>
ॐ नमो योगनिद्राय योगर्क्षैर्भावितात्मने ॥ <br>
तार्क्ष्यासनाय देवाय गोविन्दाय नमोनमः ॥ १३ ॥ <br>
सुकेशाय सुनासाय सुललाटाय चक्रिणे ॥ <br>
सुवस्त्राय सुवर्णाय श्रीधराय नमोनमः ॥ १४ ॥ <br>
सुबाहवे नमस्तुभ्यं चारुजंघाय ते नमः ॥ <br>
सुवासाय सुदिव्याय सुविद्याय गदाभृते ॥ १५ ॥ <br>
केशवाय च शांताय वामनाय नमोनमः ॥ <br>
धर्मप्रियाय देवाय नमस्ते पीतवाससे ॥ १६ ॥ <br>
॥ अगस्त्य उवाच ॥ ॥ <br>
इति स्तुतो जगन्नाथो धर्मेण श्रीपतिर्मुदा ॥ <br>
उवाच स हृषीकेशः प्रीतो धर्ममुदारधीः ॥ १७ ॥ <br>
॥ श्रीभगवानुवाच ॥ ॥ <br>
तुष्टोऽहं भवतो धर्म स्तोत्रेणानेन सुव्रत ॥ <br>
वरं वरय धर्मज्ञ यस्ते स्यान्मनसः प्रियः ॥ १८ ॥ <br>
स्तोत्रेणानेन यः स्तौति मानवो मामतन्द्रितः ॥ <br>
सर्वान्कामानवाप्नोति पूजितः श्रीयुतःसदा॥ १९ ॥ <br>
॥ धर्म उवाच ॥ ॥ <br>
यदि तुष्टोसि भगवन्देवदेव जगत्पते ॥ <br>
त्वामहं स्थापयाम्यत्र निजनाम्ना जगद्गुरो ॥ 2.8.4.२० ॥ <br>
॥ अगस्त्य उवाच ॥ ॥ <br>
एवमस्त्विति संप्रोच्याभवद्धर्महरिर्विभुः ॥ <br>
स्मरणादेव मुच्येत नरो धर्महरेर्विभोः ॥ २१ ॥ <br>
सरयूसलिले स्नात्वा सुचिंताकुलमानसः ॥ <br>
देवं धर्महरिं पश्येत्सर्वपापैः प्रमुच्यते ॥ २२ ॥ <br>
अत्र दानं तथा होमं जपो ब्राह्मणभोजनम् ॥ <br>
सर्वमक्षयतां याति विष्णुलोके निवासकृत् ॥ २३ ॥ <br>
अज्ञानाज्ज्ञानतो वापि यत्किंचिद्दुष्कृतं भवेत् ॥ <br>
प्रायश्चित्तं विधातव्यं तन्नाशाय प्रयत्नतः ॥ २४ ॥ <br>
प्रायश्चित्तेन विधिना पापं तस्य प्रणश्यति॥ <br>
तस्मादत्र प्रकर्त्तव्यं प्रायश्चित्तं विधानतः ॥ २५ ॥ <br>
अज्ञानाज्ज्ञानतो वापि राजादेर्निग्रहात्तथा ॥ <br>
नित्यकर्मनिवृत्तिः स्याद्यस्य पुंसोऽवशात्मनः ॥ <br>
तेनाप्यत्र विधातव्यं प्रायश्चित्तं प्रयत्नतः ॥ २६ ॥ <br>
अत्र साक्षात्स्वयं देवो विष्णुर्वसति सादरः ॥ <br>
तस्माद्वर्णयितुं शक्यो महिमा न हि मानवैः ॥ २७ ॥ <br>
आषाढे शुक्ल पक्षस्य एकादश्यां द्विजोत्तम ॥ <br>
तस्य सांवत्सरी यात्रा कर्तव्या तु विधानतः ॥ २८ ॥ <br>
स्वर्गद्वारे नरः स्नात्वा दृष्ट्वा धर्महरिं विभुम् ॥ <br>
सर्वपापविशुद्धात्मा विष्णुलोके वसेत्सदा ॥ २९ ॥ <br>
तस्माद्दक्षिणदिग्भागे स्वर्णस्य खनिरुत्तमा ॥ <br>
यत्र चक्रे स्वर्णवृष्टिं कुबेरो रघुजाद्भयात् ॥ 2.8.4.३० ॥ ॥ <br>
॥ व्यास उवाच ॥ ॥ <br>
भगवन्ब्रूहि तत्त्वज्ञ स्वर्णवृष्टिरभूत्कथम् ॥ <br>
कुबेरस्य कथं भीतिरुत्पन्ना रघुभूपतेः ॥ ३१ ॥ <br>
एतत्सर्वं समाचक्ष्व विस्तरान्मम सुव्रत ॥ <br>
श्रुत्वा कथारहस्यानि न तृप्यति मनो मम ॥ ३२ ॥ <br>
॥ अगस्त्य उवाच ॥ ॥ <br>
शृणु विप्र प्रवक्ष्यामि स्वर्णस्योत्पत्तिमुत्तमाम् ॥ <br>
यस्य श्रवणतो नृणां जायते विस्मयो महान् ॥ ३३ ॥ <br>
आसीत्पुरा रघुपतिरिक्ष्वाकुकुलवर्द्धनः ॥ <br>
रघुर्निजभुजोदारवीर्यशासितभूतलः ॥ ३४ ॥ <br>
प्रतापतापितारातिवर्गव्याख्यातसद्यशाः ॥ <br>
प्रजाः पालयता सम्यक्तेननीतिमता सता ॥३५॥ <br>
यशःपूरेण समलिप्ता दिशो दश सितत्विषा ॥ <br>
स चक्रे प्रौढविभवसाधनां विजयक्रमात् ॥ ३६ ॥ <br>
नानादेशान्समाक्रम्य चतुरंगबलान्वितः ॥ <br>
भूतानि वशमानीय वसु जग्राह दण्डतः॥३७॥ <br>
उत्कृष्टान्नृपतीन्वीरो दंडयित्वा बलाधिकान् ॥ <br>
रत्नानि विविधान्याशु जग्राहातिबलस्तदा ॥३८॥<br>
स विजित्य दिशः सर्वा गृहीत्वा रत्नसंचयम्॥ <br>
अयोध्यामागतो राजा राजधानीं च तां शुभाम्॥ ३९ ॥<br>
तत्रागत्य च काकुत्स्थो यज्ञायोत्सुकमानसः ॥ <br>
चकार निर्मलां बुद्धिं निजवंशोचितक्रियाम॥2.8.4.४०॥ <br>
वसिष्ठं मुनिमाज्ञाय वामदेवं च कश्यपम् ॥ ४१ ॥ <br>
अन्यानपि मुनिश्रेष्ठान्नानातीर्थसमाश्रितान् ॥ <br>
समानयद्विनीतेन द्विजवर्येण भूपतिः ॥ ४२ ॥ <br>
दृष्ट्वा स्थितान्स तान्सर्वान्प्रदीप्तानिव पावकान् ॥ <br>
तानागतान्विदित्वाथ रघुः परपुरंजयः ॥ <br>
निश्चक्राम यथान्यायं स्वयमेव महायशाः ॥ ४३ ॥ <br>
ततो विनीतवत्सर्वान्काकुत्स्थो द्विजसत्तमान् ॥ <br>
उवाच धर्मयुक्तं च वचनं यज्ञसिद्धये ॥ ४४ ॥ <br>
॥ रविरुवाच ॥ <br>
मुनयः सर्व एवैते यूयं शृणुत मद्वचः ॥ <br>
यज्ञं विधातुमिच्छामि तत्राज्ञां दातुमर्हथ ॥ ४५ ॥ <br>
सांप्रतं मामको यज्ञो युक्तः स्यान्मुनिसत्तमाः ॥ <br>
एतद्विचार्य्य तत्त्वेन ब्रूत यूयं मुनीश्वराः ॥ ॥ ४६ ॥ <br>
॥ मुनय ऊचुः ॥ ॥ <br>
राजन्विश्वजिदाख्यातो यज्ञानां यज्ञ उत्तमः ॥ <br>
सांप्रतं कुरु तं यत्नान्मा विलंबं वृथा कृथाः ॥ ४७ ॥ ॥ <br>
॥ अगस्त्य उवाच ॥  <br>
नृपश्चक्रे ततो यज्ञं विश्वदिग्जयसंज्ञितम् ॥ <br>
नानासंभारमधुरं कृतसर्वस्वदक्षिणम् ॥ ४८ ॥ <br>
नानाविधेन दानेन मुनिसंतोषहर्षकृत् ॥ <br>
सर्वस्वमेव प्रददौ द्विजेभ्यो बहुमानतः ॥४९॥ <br>
तेषु विश्वेषु यातेषु पूजितेषु गृहान्स्वकान् ॥ <br>
बन्धुष्वपि च तुष्टेषु मुनिषु प्रणतेषु च ॥ 2.8.4.५० ॥ <br>
तेन यज्ञेन विधिवद्विहितेन नरेश्वरः ॥ <br>
शुशुभे शोभनाचारः स्वर्गे देवेंद्रवत्क्षणात् ॥ ५१ ॥ <br>
तत्रांतरे समभ्यायान्मुनिर्यमवतां वरः ॥ <br>
विश्वामित्रमुनेरंतेवासी कौत्स इति स्मृतः ॥ ५२ ॥ <br>
दक्षिणार्थं गुरोर्द्धीमान्पावितुं तं नरेश्वरम् ॥ <br>
चतुर्दशसुवर्णानां कोटीराहर सत्वरम् ॥ ॥ ५३ ॥ <br>
मद्दक्षिणेति गुरुणा निर्बन्धाद्याचितो रुषा ॥ <br>
आगतः स मुनिः कौत्सस्ततो याचितुमादरात् ॥ <br>
रघुं भूपालतिलकं दत्तसर्वस्वदक्षिणम् ॥ ॥ ५४ ॥ <br>
तमागतमभिप्रेत्य रघुरादरतस्तदा ॥ <br>
उत्थाय पूजयामास विधिवत्स परंतपः ॥ <br>
सपर्य्यासीत्तस्य सर्वा मृत्पात्रविहितक्रिया ॥ ५५ ॥ <br>
पूजासंभारमालोक्य तादृशं तं मुनीश्वरः ॥ <br>
विस्मितोऽभून्निरानन्दो दक्षिणाऽऽशां परित्यजन् ॥ <br>
उवाच मधुरं वाक्यं वाक्यज्ञानविशारदः ॥ ॥ ५६ ॥ <br>
॥ कौत्स उवाच ॥ ॥ <br>
राजन्नभ्युदयस्तेऽस्तु गच्छाम्यन्यत्र सांप्रतम् ॥ ५७ ॥ <br>
गुर्वर्थाहरणायैव दत्तसर्वस्वदक्षिणम् ॥ <br>
त्वां न याचे धनाभावादतोऽन्यत्र व्रजाम्यहम् ॥ ५८ ॥ <br>
॥ अगस्त्य उवाच ॥ ॥ <br>
इत्युक्तस्तेन मुनिना रघुः परपुरंजयः ॥ <br>
क्षणं ध्यात्वाऽब्रवीदेनं विनयाद्विहितांजलिः ॥ ५९ ॥<br>
॥ रघुरुवाच ॥ ॥ <br>
भगवंस्तिष्ठ मे हर्म्ये दिनमेकं मुनिव्रत ॥ <br>
यावद्यतिष्ये भगवन्भवदर्थार्थमुच्चकैः ॥ 2.8.4.६० ॥ <br>
॥ अगस्त्य उवाच ॥ ॥ <br>
इत्युक्त्वा परमोदारवचो मुनिमुदारधीः ॥ <br>
प्रतस्थे च रघुस्तत्र कुबेरविजिगीषया ॥ ६१ ॥ <br>
तमायांतं कुबेरोऽथ विज्ञाप्य वचनोदितैः ॥ <br>
प्रसन्नमनसं चक्रे वृष्टिं स्वर्णस्य चाक्षयाम् ॥ ६२ ॥ <br>
स्वर्णवृष्टिरभूद्यत्र सा स्वर्णखनिरुत्तमा ॥ <br>
स मुनिं दर्शयामास खनिं तेन निवेदिताम्॥ ६३ ॥ <br>
तस्मै समर्पयामास तां रघुः खनिमुत्तमाम् ॥ <br>
मुनीन्द्रोऽपि गृहीत्वाशु ततो गुर्वर्थमादरात् ॥ ६४ ॥ <br>
राज्ञे निवेदयामास सर्वमन्यद्गुणाधिकः ॥ <br>
वरानथ ददौ तुष्टः कौत्सो मतिमतां वरः ॥ ६५ ॥ <br>
॥ कौत्स उवाच ॥ ॥ <br>
राजँल्लभस्व सत्पुत्रं निजवंशगुणान्वितम् ॥ <br>
इयं स्वर्णखनिस्तूर्णं मनोभीष्टफलप्रदा ॥ ६६ ॥ <br>
भूयादत्र परं तीर्थं सर्वपापहरं सदा ॥ <br>
अत्र स्नानेन दानेन नृणां लक्ष्मीः प्रजायते ॥ ६७ ॥ <br>
वैशाखे शुक्लद्वादश्यां यात्रा सांवत्सरी स्मृता ॥ <br>
नानाभीष्टफलप्राप्तिर्भूयान्मद्वचसा नृणाम् ॥ ६८ ॥ <br>
॥ अगस्त्य उवाच ॥ ॥ <br>
इति दत्त्वा वरान्राज्ञे कौत्सः संतुष्टमानसः ॥ <br>
प्रतस्थे निजकार्यार्थे गुरोराश्रममुत्सुकः ॥ ६९ ॥ <br>
राजा स कृतकृत्योऽथ शेषं संगृह्य तद्धनम्॥ <br>
द्विजेभ्यो विधिवद्दत्त्वा पालयामास वै प्रजाः ॥ 2.8.4.७० ॥ <br>
एवं स्वर्णखनेर्जातं माहात्म्यं च मुनीश्वरात् ॥ ७१ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डेऽयोध्यामाहात्म्ये धर्महरिस्वर्णखनिमाहात्म्यवर्णनंनाम चतुर्थोऽध्यायः ॥ ४ ॥<br>
<br>
<br>
</span>
