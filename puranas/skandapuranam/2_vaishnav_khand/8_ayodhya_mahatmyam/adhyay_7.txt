<span style="font-size: 14pt; line-height: 200%">॥ अगस्त्य उवाच ॥ ॥ <br>
तीर्थमन्यत्प्रवक्ष्यामि क्षीरोदकमिति स्मृतम् ॥ <br>
सीताकुण्डाच्च वायव्ये वर्त्तते गुणसुन्दरम् ॥ <br>
पुण्यैकनिचयस्थानं सर्वदुःखविनाशनम् ॥ १ ॥ <br>
पुरा दशरथो राजा पुत्रेष्टिनाम नामतः ॥ <br>
चकार विधिवद्यज्ञं पुत्रार्थं यत्र चादरात् ॥ २ ॥ <br>
क्रतुं समापयामास सानन्दो भूरिदक्षिणम् ॥ <br>
यज्ञान्ते क्रतुभुक्तत्र मूर्तिमान्समदृश्यत ॥ ३ ॥ <br>
हस्ते कृत्वा हेमपात्रं हविःपूर्णमनुत्तमम् ॥ <br>
तस्मिन्हविषि संकीर्णं वैष्णवं तेज उत्तमम् ॥ <br>
चतुर्विधं विभज्यैव पत्नीभ्यो दत्तवान्नृपः ॥ ४ ॥ <br>
यत्र तत्क्षीरसंप्राप्तिर्जाता परमदुर्लभा ॥ <br>
क्षीरोदकमिति ख्यातं तत्स्थानं पापनाशनम् ॥ <br>
उदकेनाभिव्यक्तं च उत्तमं च फलप्रदम् ॥ ५ ॥ <br>
तत्र स्नात्वा नरो धीमान्विजितेन्द्रिय आदरात् ॥ <br>
सर्वान्कामानवाप्नोति पुत्रांश्च सुबहुश्रुतान् ॥ ६ ॥ <br>
आश्विने शुक्लपक्षस्य एकादश्यां जितव्रतः ॥ <br>
तत्र स्नात्वा विधानेन दत्त्वा शक्त्या द्विजन्मने ॥ ७ ॥ <br>
विष्णुं संपूज्य विधिवत्सर्वान्कामानवाप्नुयात् ॥ <br>
पुत्रानवाप्नुयाद्विद्धि धर्मांश्च विधिवन्नरः ॥ ८ ॥ <br>
तस्मात्क्षीरोदकस्थानान्नैर्ऋते दिग्दले श्रितम् ॥ <br>
ख्यातं बृहस्पतेः कुण्डमुद्दंडाचंडमंडितम् ॥ ९ ॥ <br>
सर्वपापप्रशमनं पुण्यामृततरंगितम् ॥ <br>
यत्र साक्षात्सुरगुरुर्निवासं किल निर्ममे ॥ 2.8.7.१० ॥ <br>
यज्ञं च विधिवच्चक्रे बृहस्पतिरुदारधीः ॥ <br>
नानामुनिगणैर्युक्तं रम्यं बहुफलप्रदम् ॥ <br>
सुपर्णच्छायसंपन्नं कुण्डं तत्पापिदुर्ल्लभम् ॥ ११ ॥ <br>
इन्द्रादयोऽपि विबुधा यत्र स्नात्वा प्रयत्नतः ॥ <br>
मनोभीष्टफलं प्राप्ताः सौंदर्यौदार्यतुंदिलाः ॥ १२ ॥ <br>
यत्र स्नानेन दानेन नरो मुच्येत किल्बिषात् ॥ १३ ॥ <br>
भाद्रे शुक्ले तु पंचम्यां यात्रा तत्र फलप्रदा ॥ <br>
अन्यदापि गुरोर्वारे स्नानं बहुफलप्रदम् ॥ १४ ॥ <br>
बृहस्पतेस्तथा विष्णोः पूजां तत्र य आचरेत् ॥ <br>
सर्वपापविनिर्मुक्तो विष्णुलोके स मोदते ॥ १५ ॥ <br>
भवेद्बृहस्पतेः पीडा यस्य गोचरवेधतः ॥ <br>
तेनात्र विधिवत्स्नानं कार्यं संकल्पपूर्वकम् ॥ १६ ॥ <br>
होमं कृत्वा गुरोर्मूर्तिः सुवर्णेन विनिर्मिता ॥ <br>
स्थित्वा जले प्रदेया वै पीतांबरसमन्विता ॥ १७ ॥ <br>
वेदज्ञायातिशुचये स्नात्वा पीडापनुत्तये ॥ <br>
होमं च कारयेत्तत्र ग्रहजाप्यविधानतः ॥ १८ ॥ <br>
एवं कृते न संदेहो ग्रहपीडा प्रणश्यति ॥ १९ ॥ <br>
तद्दक्षिणे मुनिश्रेष्ठ रुक्मिणीकुण्डमुत्तमम् ॥ <br>
चकार यत्स्वयं देवी रुक्मिणी कृष्णवल्लभा ॥ 2.8.7.२० ॥<br>
तत्र विष्णुः स्वयं चक्रे निवासं सलिले तदा ॥ <br>
वरप्रदानात्स्नेहेन भार्यायाः प्रगुणीकृतम् ॥ २१ ॥ <br>
तत्र स्नानं तथा दानं होमं वैष्णवमंत्रकम् ॥ <br>
द्विजपूजां विष्णुपूजां कुर्वीत प्रयतो नरः ॥ २२ ॥ <br>
तत्र सांवत्सरी यात्रा कर्त्तव्या सुप्रयत्नतः ॥ <br>
ऊर्जकृष्णनवम्यां च सर्वपापापनुत्तये ॥ ॥ २३ ॥ <br>
पुत्रवाञ्जायते वन्ध्यो यात्रां कृत्वा न संशयः ॥ <br>
नारीभिर्वा नरैर्वापि कर्त्तव्यं स्नानमादरात् ॥ २४ ॥ <br>
भुक्त्वा भोगान्समग्रांश्च विष्णुलोके स मोदते ॥ <br>
लक्ष्मीकामनया तत्र स्नातव्यं च विशेषतः ॥ २५ ॥ <br>
सर्वकाममवाप्नोति तत्र स्नानेन मानवः ॥ <br>
रुक्मिणीश्रीपतिप्रीत्यै दातव्यं च स्वशक्तितः ॥ २६ ॥ <br>
कर्त्तव्या विधिवत्पूजा ब्राह्मणानां विशेषतः ॥ <br>
ध्येयो लक्ष्मीपतिस्तत्र शंखचक्रगदाधरः ॥ २७ ॥ <br>
पीतांबरधरः स्रग्वी नारदादिभिरीडितः ॥ <br>
तार्क्ष्यासनो मुकुटवान्महेन्द्रादिविभूषितः ॥ २८ ॥ <br>
सर्वकामफलावाप्त्यै वक्षोलक्षितकौस्तुभः ॥ <br>
अतसीकुसुमश्यामः कमलामललोचनः ॥ २९ ॥ <br>
एवं कृते न संदेहः सर्वान्कामानवाप्नुयात् ॥ <br>
इह लोके सुखं भुक्त्वा हरिलोके स मोदते ॥ 2.8.7.३० ॥ <br>
अतः परं प्रवक्ष्यामि तीर्थमन्यदघापहम् ॥ <br>
कलिकिल्विषसंहारकारकं प्रत्ययात्मकम् ॥ ३१ ॥ <br>
परं पवित्रमतुलं सर्वकामार्थसिद्धिदम् ॥ <br>
धनयक्षइतिख्यातं परं प्रत्ययकारकम् ॥ ३२ ॥ <br>
रुक्मिणीकुण्डवायव्यदिग्दले संस्मृतं शुभम् ॥ <br>
हरिश्चन्द्रस्य राजर्षेरासीत्तत्र धनं महत् ॥ ३३ ॥ <br>
तस्य रक्षार्थमत्यर्थं रक्षितो यक्षउच्चकैः ॥ <br>
विश्वामित्रो मुनिः पूर्वं यदा चैव पराजयत् ॥ ३४ ॥ <br>
हरिश्चंद्रं नरपतिं राज्यसूयकरं परम् ॥ <br>
राज्यं जग्राह सकलं चतुरंगबलान्वितम् ॥ ॥ ३५ ॥ <br>
तद्वशेऽदाच्च स मुनिर्धनं सकलमुत्तमम् ॥ <br>
तद्रक्षायै प्रयत्नेन यक्षं स्थापितवानसौ ॥ ३६ ॥ <br>
प्रमंथुर इति ख्यातं प्रमोदानन्दमंदिरम् ॥ <br>
रक्षां विदधतस्तस्य बहुयत्नेन सर्वशः ॥ ३७ ॥<br>
तुतोष स मुनिर्द्धीमान्कदाचिद्विजितेन्द्रियः ॥ <br>
उवाच मधुरं वाक्यं प्रीत्या परमया युतः ॥ ३८ ॥ <br>
॥ विश्वामित्र उवाच ॥ <br>
वरं वरय धर्मज्ञ क्षिप्रमेव विमत्सरः॥ <br>
भक्त्या परमया धीर संतुष्टोऽस्मि विशेषतः॥३९॥<br>
॥यक्ष उवाच ॥॥ <br>
वरं प्रयच्छसि यदि विप्रवर्य मदीप्सितम्॥<br>
ममांगमतिदुर्गंधि शापाच्च नृपतेरभूत्॥ <br>
सुगन्धयितुं ब्रह्मर्षे तत्प्रसीद मुनीश्वर ॥2.8.7.४०॥ <br>
॥ अगस्त्य उवाच ॥ ॥ <br>
एवमुक्ते तु यक्षेण मुनिर्ध्यानस्थलोचनः॥ <br>
तं विविच्यानया भक्त्या अभिषेकं चकार सः॥४१॥<br>
तीर्थोदकेन विधिवत्कृत्वा संकल्पमादरात्॥ <br>
ततः सोऽभूत्क्षणेनैव सुगन्धोत्तरविग्रहः ॥ ४२ ॥ <br>
तथाभूतः स मधुरं प्रोवाच प्रांजलिस्ततः ॥ <br>
पुनः पुरः स्थितो धीमान्विनयावनतस्तदा ॥४३॥ <br>
॥ यक्ष उवाच ॥ ॥ <br>
त्वत्कृपाभिरहं धीर जातः सुरभिविग्रहः॥ <br>
एतत्स्थानं यथा ख्यातिं याति सर्वज्ञ तत्कुरु ॥ ४४ ॥ <br>
त्वत्प्रसादेन विप्रर्षे तथा यत्नं विधेहि वै ॥ ४५ ॥ <br>
॥ अगस्त्य उवाच ॥ ॥ <br>
एवमुक्तः क्षणं ध्यात्वा मुनिः स्तिमितलोचनः ॥ <br>
यक्षं प्रति प्रसन्नात्मा ह्युवाच श्लक्ष्णया गिरा ॥ ४६ ॥ <br>
॥ विश्वामित्र उवाच ॥ ॥ <br>
प्रसिद्धिमतुलां यक्ष एतत्स्थानं गमिष्यति ॥ <br>
धनयक्ष इति ख्यातिमेतत्तीर्थं गमिष्यति ॥ ४७ ॥ <br>
सौंदर्य्यदं शरीरस्य परं प्रत्ययकारकम् ॥ <br>
यत्र स्नात्वा विधानेन दौर्गंध्यं त्यजति क्षणात् ॥ <br>
तत्र स्नानं प्रयत्नेन कर्त्तव्यं पुण्यकांक्षिभिः ॥ ४८ ॥ <br>
दानं श्रद्धास्वशक्तिभ्यां लक्ष्मीपूजा विशेषतः ॥ <br>
तत्र स्नानेन दानेन लक्ष्मीप्रीत्यै विशेषतः ॥ ४९ ॥ <br>
पूजया तु निधीनां च नवानामपि सुव्रत ॥ <br>
इह लोके सुखं भुक्त्वा परलोके स मोदते ॥ 2.8.7.५० ॥ <br>
महापद्मस्तथा पद्मः शंखो मकरकच्छपौ ॥ <br>
मुकुन्दकुंदनीलाश्च खर्वश्च निधयो नव ॥ ५१ ॥ <br>
एतेषामपि कुण्डेऽत्र संनिधिर्भविताऽनघ ॥ <br>
एतेषां तु विशेषेण पूजा बहुफलप्रदा॥५२॥<br>
जलमध्ये प्रकर्त्तव्यं निधिलक्ष्मीप्रपूजनम्॥५३॥<br>
अन्नं बहुविधं देयं वासांसि विविधानि च॥५४॥ <br>
सुवर्णादि यथाशक्त्या वित्तशाठ्यं विवर्जयेत् ॥ <br>
गुप्तं दानं प्रयत्नेन कर्त्तव्यं सुप्रयत्नतः ॥५५॥ <br>
फलानि च सुवर्णानि देयानि च विशेषतः ॥५६॥ <br>
कृष्णपक्षे चतुर्दश्यां स्नानं बहुफलप्रदम् ॥ <br>
श्रद्धया परया युक्तैः कर्त्तव्यं श्रद्धयाधिकम् ॥ ५७ ॥ <br>
माघे कृष्णचतुर्दश्यां यात्रा सांवत्सरी भवेत् ॥ <br>
तत्र स्नानं पितॄणान्तु तर्पणं च विशेषतः ॥ ५८ ॥ <br>
आब्रह्मस्तम्बपर्यंतं जगत्तृप्यत्विति ब्रुवन् ॥ <br>
अपसव्येन विधिवत्तर्प्पयेदंजलित्रयम् ॥ ५९ ॥ <br>
एवं कुर्वन्नरो यक्ष न मुह्यति कदाचन ॥ <br>
अत्र स्नातो दिवं याति अत्र स्नातः सुखी भवेत् ॥2.8.7.६०॥ <br>
अत्र स्नातेन ते यक्ष कर्त्तव्यं पूजनं पुरः ॥ <br>
त्वत्पूजनेन विधिवन्नृणां पापक्षयो भवेत् ॥ ६१ ॥ <br>
नमः प्रमथराजेति पूजामन्त्र उदाहृतः ॥ <br>
तीर्थमध्ये प्रकर्त्तव्यं पूजनं श्रवणादिकम् ॥ ६२ ॥ <br>
निधिलक्ष्म्यो तथा यक्ष तव पूजा विशेषतः ॥ <br>
एवं यः कुरुते धीरः सर्वान्कामानवाप्नुयात् ॥६३॥ <br>
धनार्थी धनमाप्नोति पुत्रार्थी पुत्रमाप्नुयात् ॥ <br>
मोक्षार्थी मोक्षमाप्नोति तत्किं न यदिहाप्यते ॥ ६४ ॥<br>
यस्तु मोहान्नरो यक्ष स्नानं न कुरुते किल ॥ <br>
तस्य सांवत्सरं पुण्यं त्वं ग्रहीष्यसि सर्वशः ॥ ६५ ॥ <br>
इति दत्त्वा वरांस्तस्मै विश्वामित्रो मुनीश्वरः॥ <br>
अन्तर्दधे मुनिवरस्तदा स च तपोनिधिः ॥६६॥ <br>
तदाप्रभृति तत्स्थानं परमां ख्यातिमाययौ ॥ <br>
तस्य तीर्थस्य सकला भूमिः स्वर्णविनिर्मिता ॥६७ ॥ <br>
दिव्यरत्नौघखचिता समंतादुपशोभिता ॥ <br>
एवं यः कुरुते विद्वन्स याति परमां गतिम् ॥ ६८ ॥ <br>
धनयक्षादुत्तरस्मिन्दिग्भागे संस्थितं द्विज ॥ <br>
वसिष्ठकुण्डं विख्यातं सर्वपापापहं सदा ॥ ६९ ॥ <br>
वसिष्ठस्य सदा तत्र निवासः सुतपोनिधेः ॥ <br>
अरुन्धती सदा यस्य वर्तते निर्मलव्रता ॥ 2.8.7.७० ॥ <br>
अत्र स्नानं विशेषेण श्राद्धपूर्वमतंद्रितः ॥ <br>
यः कुर्यात्प्रयतो धीमांस्तस्य पुण्यमनुत्तमम् ॥ ७१ ॥ <br>
वामदेवस्य तत्रैव संनिधिर्वर्ततेऽनघ ॥ <br>
वशिष्ठवामदेवौ तु पूजनीयौ प्रयत्नतः ॥ ७२ ॥ <br>
पतिव्रता पूजनीयाऽरुन्धती च विशेषतः ॥ <br>
स्नातव्यं विधिना सम्यग्दातव्यं च स्वशक्तितः ॥ ७३ ॥ <br>
सर्वकामफलप्राप्तिर्जायते नात्र संशयः ॥ <br>
अत्र यः कुरुते स्नानं स वशिष्ठसमो भवेत् ॥ ७४ ॥ <br>
भाद्रे मासि सिते पक्षे पंचम्यां नियतव्रतः ॥ <br>
तस्य सांवत्सरी यात्रा कर्त्तव्या विधिपूर्विका ॥ ७५ ॥ <br>
विष्णुपूजा प्रयत्नेन कर्तव्या श्रद्धयात्र वै ॥ <br>
सर्वपापविशुद्धात्मा विष्णुलोके महीयते ॥ ७६ ॥ <br>
वसिष्ठकुण्डाद्विप्रेंद्र प्रत्यग्दिग्दलमाश्रितम् ॥ <br>
विख्यातं सागरं कुण्डं सर्वकामार्थसिद्धिदम् ॥ <br>
यत्र स्नानेन दानेन सर्वकामानवाप्नुयात् ॥ ७७ ॥ <br>
पौर्णमास्यां समुद्रस्य स्नानाद्यत्पुण्यमाप्नुयात् ॥ <br>
तत्पुण्यं पर्वणि स्नातो नरश्चाक्षयमाप्नुयात् ॥ ७८ ॥ <br>
तस्मादत्र विधानेन स्नातव्यं पुत्रकांक्षया ॥ <br>
आश्विने पौर्णमास्यां तु विशेषात्स्नानमाचरेत् ॥ ७९ ॥ <br>
एवं कुर्वन्नरो विद्वान्सर्वपापैः प्रमुच्यते ॥ <br>
अत्र स्नात्वा नरो दत्त्वा यथाशक्त्या दिवं व्रजेत् ॥ 2.8.7.८० ॥ <br>
सागरान्नैर्ऋते भागे योगिनीकुण्डमुत्तमम् ॥ <br>
यत्राऽऽसते चतुःषष्टियोगिन्यो जलसंस्थिताः ॥ ८१ ॥ <br>
सर्वार्थसिद्धिदाः पुंसां स्त्रीणां चैव विशेषतः ॥ <br>
परसिद्धिप्रदाः सर्वाः सर्वकामफलप्रदाः ॥ ८२ ॥ <br>
आश्विने शुक्लपक्षस्य अष्टम्यां च विशेषतः ॥ <br>
स्नातव्यं च प्रयत्नेन योगिनीप्रीतये नृभिः ॥ ८३ ॥ <br>
अत्र स्नानं तथा दानं सर्वं सफलतां व्रजेत् ॥ <br>
यक्षिणीप्रभृतयः सिद्धा भवंत्यत्र न संशयः ॥ ॥ ८४ ॥ <br>
योगिनीकुंडतः पूर्वमुर्वशीकुण्डमुत्तमम् ॥ <br>
यत्र स्नातो नरो विद्वन्नुर्वशीं दिवि संश्रयेत् ॥ ८५ ॥ <br>
पुरा किल मुनिर्धीरो रैभ्यो नाम तपोधनः ॥ <br>
चचार हिमवत्पार्श्वे निराहारो जितेन्द्रियः ॥ ८६ ॥ <br>
तत्तपो विपुलं दृष्ट्वा भीतः सुरपतिस्ततः ॥ <br>
उर्वशीं प्रेषयामास तपोविघ्नाय चादरात् ॥ ८७ ॥ <br>
ततः सा प्रेषिता तेनाजगाम गजगामिनी ॥ <br>
उवास हिमवत्पार्श्वे रैभ्याश्रममनुत्तमम् ॥ ८८ ॥ <br>
वनफुल्ललताकुञ्जे मञ्जुकूजद्विहंगमे ॥ <br>
किन्नरीकेलिसंगीतस्तिमितांगकुरंगके ॥ ८९ ॥ <br>
पुन्नागकेशराशोकच्छिन्नकिजल्कपिंजरे ॥ <br>
कल्पिते कांचनगिरौ द्वितीय इव वेधसा ॥ 2.8.7.९० ॥ <br>
सा बभौ कांतिसर्वस्वकोशः कुसुमधन्वनः ॥ <br>
उर्वश्यनल्पसामान्यलावण्यामृतवाहिनी ॥ ९१ ॥ <br>
अंगप्रभासुवर्णेन सितमौक्तिकशोभिता ॥ <br>
तारुण्यरुचिरत्वेन तारुण्येन विभूषिता ॥ ९२ ॥ <br>
विलोमलोचनापांगतरंगधवलत्विषा ॥ <br>
नवपल्लवसच्छायं कल्पयन्ती निजाधरम् ॥ ९३ ॥ <br>
कर्णोपलम्बिसंघुष्यद्भृङ्गाढ्यचूतमञ्जरी ॥ <br>
सुधागर्भसमुद्भूता पारिजातलता यथा ॥ ९४ ॥ <br>
तनुमध्या पृथुश्रोणिर्वर्णोद्भिन्नपयोधरा ॥ <br>
निःशाणितशरस्येव शक्तिः कुसुमधन्वनः ॥ ९५ ॥ <br>
अपश्यदाश्रमे तस्मिन्मुनिरायतलोचनाम् ॥ <br>
नयनानलदाहेन विदग्धेन मनोभुवा ॥ ९६ ॥ <br>
त्रिनेत्रवंचनायैव कल्पितां ललनातनुम् ॥ <br>
तामाश्रमलतापुष्पकांचीरचितकुण्डलाम् ॥ ९७ ॥ <br>
विलोक्य तां विशालाक्षीं मुनिर्व्याकुलितेन्द्रियः ॥ <br>
बभूव रोषसंतप्तः शशाप च बहु ज्वलन् ॥९८॥ <br>
॥ रैभ्य उवाच ॥ ॥ <br>
कुरूपतां व्रज क्षिप्रं या त्वं सौंदर्यगर्विता ॥ <br>
समागता तपोविघ्नहेतवे मम सन्निधौ ॥ ९९ ॥ <br>
॥ अगस्त्य उवाच ॥ ॥ <br>
इति शप्ता रुषा तेन मुनिना सा शुभेक्षणा ॥ <br>
उवाच वनिता भूत्वा प्रांजलिर्मुनिमादरात् ॥॥ 2.8.7.१०० ॥ <br>
॥ उर्वश्युवाच ॥ ॥ <br>
भगवन्मे प्रसीद त्वं पराधीना यतस्त्वहम् ॥ <br>
त्वच्छापस्य कथं मुक्तिर्भविता नियतव्रत ॥ १०१ ॥ <br>
॥ रैभ्य उवाच ॥ ॥ <br>
अयोध्यायामस्ति तीर्थं पावनं परमं महत् ॥ <br>
तत्र स्नानं कुरुष्वाद्य सौंदर्यं परमाप्नुहि ॥ १०२ ॥ <br>
त्वन्नाम्नैव च विख्यातिं तोयं यास्यति तद्ध्रुवम् ॥ १०३ ॥ <br>
॥ अगस्त्य उवाच ॥ ॥ <br>
एवं सा विप्रवचसा विदधे सर्वमादरात् ॥ <br>
सुन्दरी साऽभवत्क्षिप्रं तत्स्थानं ख्यातिमाययौ ॥१०४॥ <br>
अत्र स्नानं मुनिश्रेष्ठ यः कुर्याद्विधिवज्जनः ॥ <br>
सौंदर्यं परमं तस्य भवेत्तत्र न संशयः ॥१०५॥ <br>
भाद्रे शुक्लतृतीयायां यात्रा सांवत्सरी भवेत् ॥ <br>
विष्णुरत्र जनैः पूज्यः सर्वकामार्थसिद्धये ॥ १०६ ॥ <br>
एवं कुर्वन्नरो विद्वान्विष्णुलोके वसेत्सदा ॥ <br>
नरो वा यदि वा नारी सर्वान्कामानवाप्नुयात् ॥ ॥१०७॥ <br>
घोषार्ककुंडं परममुर्वशीकुंडदक्षिणे ॥ <br>
वर्तते मुनिशार्दूल सर्वपापापहं सदा ॥१०८॥ <br>
यत्र स्नानेन दानेन सूर्यलोके महीयते ॥ <br>
एतत्तीर्थस्य सदृशं नापरं विद्यते क्वचित् ॥ १०९ ॥ <br>
व्रणी कुष्ठी दरिद्री वा दुःखाक्रांतोऽपि यो नरः ॥ <br>
करोति विधिवत्स्नानं सर्वान्कामानवाप्नुयात् ॥ 2.8.7.११० ॥ <br>
रविवारे विशेषेण कर्त्तव्यं स्नानमादरात् ॥ <br>
भाद्रे मासि तथा माघे शुक्लषष्ठ्यां प्रयत्नतः ॥ १११ ॥ <br>
कर्त्तव्यं विधिवत्स्नानं सूर्यलोकाभिकांक्षया ॥ <br>
पौषे मासि तथा स्नानं सूर्यवारे विशेषतः ॥ ११२ ॥ <br>
सप्तम्यां रवियुक्तायां स्नानं बहुफलप्रदम् ॥ <br>
घोषाभिधोऽभवत्पूर्वं सूर्यवंशे नरेश्वरः ॥ ११३ ॥ <br>
समुद्रमेखलामेकः पृथिवीं समपालयत् ॥ <br>
यस्य कीर्त्या प्रकाशंते त्रिलोकीमंडलानि वै ॥ ११४ ॥ <br>
यः प्रतापात्स्फुरन्भाति प्रभाकर इवापरः ॥ <br>
प्रचंडतरदोर्दंडखंडितारातिमंडलः ॥ ११५ ॥ <br>
स कदाचित्प्रजापालो मंत्त्रिविन्यस्तभूतलः ॥ <br>
बभ्राम मृगयासक्तो वनेऽतिगहनद्रुमे ॥ ११६ ॥ <br>
स राजा पूर्वजन्मोत्थपापैरशुभसूचकैः ॥ <br>
कृमिव्याप्तकरांभोजः सुन्दरोपि गतस्मयः ॥ ११७ ॥ <br>
मृगयायामभूदेकः कदाचित्पर्यटन्वने ॥ <br>
वराहसिंहहरिणान्निघ्नन्गच्छन्नितस्ततः ॥ ११८ ॥ <br>
तृषाक्रान्तो म्लानतनुः सरोऽपश्यत्पुरो नृपः ॥ <br>
ददर्श तत्र च मुनीन्स्नानसंध्यादितत्परान् ॥ ११९ ॥ <br>
ततो विधिवदाचम्य स्नानं चक्रे नरेश्वरः ॥ <br>
ततो दिव्यशरीरोऽभूदानंदामलमानसः ॥ 2.8.7.१२० ॥ <br>
मुनिभिस्तीर्थमाज्ञाय चक्रे सूर्य्यस्तुतिं प्रियाम् ॥ १२१ ॥ ॥ <br>
॥ राजोवाच ॥ ॥ <br>
भगवन्देवदेवेश नमस्तुभ्यं चिदात्मने ॥ <br>
नमः सवित्रे सूर्याय जगदानंददायिने ॥ १२२ ॥ <br>
प्रभागेहाय देवाय त्रयीभूताय ते नमः ॥ <br>
विवस्वते नमस्तुभ्यं योगज्ञाय सदात्मने ॥१२३॥ <br>
पराय परमेशाय त्रिलोकीतिमिरच्छिदे ॥ <br>
अचिन्त्याय सदा तुभ्यं नमो भास्करतेजसे ॥ ॥ १२४ ॥ <br>
योगप्रियाय योगाय योगज्ञाय सदा नमः ॥ <br>
ॐकाराय वषट्काररूपिणे ज्ञानरूपिणे ॥ १२५ ॥ <br>
यज्ञाय यज्ञमानाय हविषे ऋत्विजे नमः ॥ <br>
रोगघ्नाय स्वरूपाय कमलानंददायिने ॥ १२६ ॥ <br>
अतिसौम्यातितीक्ष्णाय सुराणां पतये नमः ॥ <br>
सत्राशाय नमस्तुभ्यं भक्तत्राय प्रियात्मने ॥ १२७ ॥ <br>
प्रकाशकाय सततं लोकानां हितकारिणे ॥ <br>
प्रसीद प्रणतायाद्य मह्यं भक्तिकृते स्वयम् ॥ १२८ ॥ <br>
॥ अगस्त्य उवाच ॥ ॥ <br>
इत्येवं ब्रुवतस्तस्य स प्रसन्नो रविः स्वयम् ॥ <br>
आविर्बभूव सहसा भक्तस्य प्रियकाम्यया ॥ <br>
उवाच मधुरं वाक्यं प्रश्रयानतमूर्द्धजम् ॥ १२९ ॥ ॥ <br>
॥ रविरुवाच ॥ ॥ <br>
वरं वरय राजेंद्र प्रसन्नोऽस्मि तवाग्रतः ॥ <br>
ददामि तद्वरं तेऽद्य यत्त्वया मनसेप्सितम् ॥ 2.8.7.१३० ॥ <br>
॥ राजोवाच ॥ ॥ <br>
भगवन्भास्करानंत प्रयच्छसि वरं यदि ॥ <br>
मन्नाम्ना कृतमूर्त्तिस्ते तिष्ठत्वत्र सदा विभो ॥ १३१ ॥ <br>
॥ रविरुवाच ॥ ॥ <br>
एवमस्तु मनुष्येंद्र तव वांछा मनोहरा ॥ <br>
एतत्स्तोत्रं त्वयोक्तं मे ये पठिष्यंति मानवाः ॥ १३२ ॥ <br>
तेभ्यस्तुष्टः प्रदास्यामि सर्वान्कामान्नरेश्वर ॥ <br>
एतत्स्थानं परां ख्यातिं त्वन्नाम्ना यास्यति क्षितौ ॥ १३३ ॥ <br>
सर्वान्कामानवाप्नोति योऽत्र स्नानं समाचरेत्॥ <br>
मद्भक्तेन सदा राजन्कर्त्तव्यं स्नानमत्र वै ॥ १३४ ॥ <br>
यंयं काममिहेच्छेत तंतं काममवाप्नुयात् ॥ १३५ ॥ <br>
॥ अगस्त्य उवाच ॥ ॥ <br>
इति दत्त्वा वरं देवः कृपया परया युतः ॥ <br>
भास्वान्सहस्रकिरणस्तदान्तर्द्धानमाययौ ॥ १३६ ॥ <br>
राजा भास्करदेहोत्थां रविमूर्त्तिमनुत्तमाम् ॥ <br>
तत्र संस्थापयामास पूजयामास च स्वयम् ॥ १३७ ॥ <br>
घोषार्ककुण्डं तन्नाम्ना तत्र ख्यातिं जगाम ह ॥ <br>
यत्र स्नानान्नरो राजन्सूर्य्यलोके वसेत्सदा ॥ १३८ ॥ <br>
इति रुचिरविधानैस्तूर्णमादित्यमूर्त्तिं विमलपरमभक्त्या पूजयित्वाऽऽदरेण ॥ <br>
तदमृतमयकुण्डे स्नानमादौ विधाय प्रचुरविमलकीर्तिः सूर्यलोके वसेत्सः ॥ १३९ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डेऽयोध्यामाहात्म्ये बृहस्पतिकुण्डरुक्मिणीकुण्डधनयक्षतीर्थ वसिष्ठकुण्डसागरकुण्ड योगिनीकुण्डोर्वशीकुण्डघोषार्ककुंड माहात्म्यवर्णनंनाम सप्तमोऽध्यायः ॥ ७ ॥ ॥ छ ॥ <br>
<br>
</span>
