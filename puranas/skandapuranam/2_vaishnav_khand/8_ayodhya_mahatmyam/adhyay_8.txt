<span style="font-size: 14pt; line-height: 200%">।। अगस्त्य उवाच ।। ।। <br>
घोषार्कतीर्थाद्विप्रर्षे पश्चिमे दिक्तटे स्थितम् ।। <br>
रतिकुण्डमिति ख्यातं सर्वपापहरं सदा ।। १ ।। <br>
यत्र स्नानेन दानेन परां कांतिमवाप्नुयात् ।। <br>
तत्पश्चिमदिशाभागे कुसुमायुधनामकम् ।। २ ।। <br>
कुंडं प्रसिद्धमतुलं सर्वकामार्थसिद्धये ।। <br>
यत्र स्नानेन दानेन कन्दर्पसदृशाकृतिम् ।। <br>
लभते ना विधानेन मुने नास्त्यत्र संशयः ।। ३ ।। <br>
रतिकुंडे तथा विप्र कुसुमायुधकुण्डके ।। <br>
श्रद्धया कुरुते स्नानं स सौख्यपरमो भवेत् ।। ४ ।। <br>
कुण्डद्वयेऽत्र मिथुनं यत्स्नानं कुरुते किल ।। <br>
रतिकामाविव ख्यातौ सदा तौ सुंदरौ तदा ।। ५ ।। <br>
तस्मादत्र विधानेन स्नातव्यं धर्मकांक्षिभिः ।। <br>
दानं देयं यथाशक्त्या रतिकंदर्पतुष्टये ।। ६ ।। <br>
भवेतां नियतं तस्य संतुष्टौ रतिमन्मथौ ।। <br>
माघे विशदपंचम्यां यत्र स्नानं शुभप्रदम् ।। ७ ।। <br>
रतिकुंडे पुरः स्नात्वा पश्चात्कंदर्प्पकुंडके ।। <br>
स्नातव्यं तद्दिने विप्र मिथुनेन प्रयत्नतः ।। ८ ।। <br>
रतिकंदर्प्पयोः पूजा विधातव्या विशेषतः ।। <br>
वस्त्रादिभिरलंकारैः संपूज्यौ द्विजदंपती ।। ९ ।। <br>
सर्वान्कामानवाप्नोति नात्र कार्या विचारणा ।। 2.8.8.१० ।। <br>
चंदनागुरुकर्पूरकस्तूरीकुंकुमादिभिः ।। <br>
वासोभिर्विविधैः पुष्पैः पूजयेद्द्विजदम्पती ।। ११ ।। <br>
एवं कृते न संदेहो रतिकंदर्पतुष्टये ।। <br>
तद्व्रजेन्मिश्रुनं विप्र रतिकंदर्प्पतुल्यताम् ।। १२ ।। <br>
कुसुमायुधकुंडात्तु प्रतीच्यां दिशि संस्थितम् ।। <br>
मन्त्रेश्वर इति ख्यातं तत्स्थानं भुवि दुर्लभम् ।। १३ ।। <br>
तत्र तीर्थे नरः स्नात्वा दृष्ट्वा मन्त्रेश्वरं विभुम् ।। <br>
न तेषां पुनरावृत्तिः कल्पकोटिशतैरपि ।। १४ ।। <br>
पुरा रामो देवकार्यं विधायामलकर्मकृत् ।। <br>
कालेन सह संगम्य मन्त्रं चक्रे नरेश्वरः ।। १५ ।। <br>
स्वर्गं प्रति प्रयाणाय यत्र स्नातौ जितेंद्रियः ।। <br>
तत्रैव स्थापितं लिंगं मन्त्रेश्वर इति श्रुतम् ।। १६ ।। <br>
तदुत्तरे सरो रम्यं कुमुदोत्पलमंडितम् ।। <br>
तत्र स्नानं तथा दानं नानाफलदमुत्तमम् ।। १७।। <br>
चैत्रशुक्लचतुर्दश्यां यात्रा सांवत्सरी स्मृता ।। <br>
तत्र स्नानेन दानेन ब्राह्मणानां च पूजनात् ।। <br>
अक्षयं स्वर्गमाप्नोति तत्र कार्या विचारणा ।। १६ ।। <br>
मंत्रेश्वरस्य महिमा नहि केनापि शक्यते ।। <br>
सम्यग्वर्णयितुं विप्र य उत्तमफलप्रदः ।। <br>
मंत्रेश्वरसमं लिंगं न भूतं न भविष्यति ।। १९ ।। <br>
सुगंधिपुष्पधूपादिकुसुमाद्यनुलेपनैः ।। <br>
पूजनीयः प्रयत्नेन सर्वकामार्थसिद्धिदः ।। 2.8.8.२० ।। <br>
एवं कृते न संदेहो मुक्तिस्तस्य करे स्थिता ।। <br>
तत्रैवोत्तरभागे तु शीतला वर्ततेऽनघ ।। २१ ।। <br>
तां संपूज्य नरो विद्वान्सर्वपापैः प्रमुच्यते ।। <br>
सर्वदा पूजनं तस्याः सोमवारे विशेषतः ।।<br>
कर्त्तव्यं सुप्रयत्नेन नृभिः सर्वार्थसिद्धये ।। २२ ।।<br>
विस्फोटकादिकभये नरैश्च समुपस्थिते ।। <br>
कर्तव्यं पूजनं सम्यग्रोगादिभयनाशनम् ।। २३ ।। <br>
तदुत्तरे तु तत्रैव देवी वन्दीति विश्रुता ।। <br>
यस्याः स्मरणमात्रेण निगडादिभयं नहि ।।२४।। <br>
राज्ञा क्रुद्धेन ये बद्धाः शृंखलानिगडादिभिः ।। <br>
बन्दी संस्मृत्य देवीं तु मुक्ताः स्युस्तत्क्षणाद्धि ते ।।२५।। <br>
यात्रा तस्याः प्रयत्नेन कर्तव्या यत्नतो नरैः ।। <br>
मंगले हि विशेषेण सर्वकामार्थसिद्धिदा ।।२६।। <br>
गंधैः पुष्पैस्तथा धूपैर्दीपैरपि च सुव्रत ।। <br>
नैवेद्यैर्विविधैर्वापि पूजनीया प्रयत्नतः ।। २७ ।। <br>
बन्दीप्रीत्यै मुनिश्रेष्ठ देयं ब्राह्मणभोजनम् ।। <br>
एवं कृते न संदेहः सर्वान्कामानवाप्नुयात् ।। २८ ।। <br>
तदुत्तरस्मिंस्तत्रैव चुडकी भुवि कीर्तिता ।। <br>
वर्तते परमा सिद्धिरूपिणी स्मरणान्नृणाम् ।। २९ ।। <br>
सुसंदिग्धेषु कार्येषु भये च समुपस्थिते ।। <br>
यस्याः स्मरणतो नॄणां सर्वसिद्धिः प्रजायते ।। 2.8.8.३० ।। <br>
अग्रे तस्याः सदा कार्या नृभिरंगुष्ठतो ध्वनिः ।। <br>
दीपदानं प्रयत्नेन कर्त्तव्यं नियतात्मभिः ।। ३१ ।। <br>
सर्वाभीष्टप्रदं नॄणां दीपदानं प्रशस्यते ।। <br>
चतुर्दश्यां चतुर्दश्यां तस्या यात्रा विनिर्मिता ।। ३२ ।। <br>
ततः पूर्वदिशाभागे वर्त्तते तीर्थमुत्तमम् ।। <br>
महारत्न इति ख्यातं सर्वतीर्थोत्तमोत्तमम् ।। ३३ ।। <br>
यत्र स्नानेन दानेन पूजया च द्विजन्मनाम् ।। <br>
सर्वकर्मार्थसिद्धिः स्यान्नात्र कार्या विचारणा ।। ३४ ।। <br>
भाद्रे कृष्णचतुर्दश्यां यात्रा सांवत्सरी स्मृता ।। <br>
यात्राऽऽस्ते किल मुख्याऽस्य महारत्ना इति श्रुता ।। ३५ ।। <br>
महारत्न इति ख्यातं तस्मात्तीर्थमनुत्तमम् ।। <br>
तत्र दानं प्रकर्त्तव्यं द्विजसंतोषकारकम् ।। ३६ ।। <br>
नारीभिरपि विप्रर्षे कर्त्तव्यो जागरोत्सवः ।। <br>
वीर्यसौभाग्यसंपन्नसर्वसौख्याय सर्वदा ।। <br>
तत्र स्नानं प्रयत्नेन कर्त्तव्यं श्रद्धया नरैः ।। ३७ ।। <br>
ततो नैऋत्यदिग्भागे दुर्भराख्यं सरा शुभम् ।। <br>
वर्तते सुकृतोदारं महाभरसरस्तथा ।। ३८ ।। <br>
तत्र स्नानादवाप्नोति सदा स्वर्गपदं नरः ।। <br>
धनं बहुविधं देयं वासांसि विविधानि च ।। ।। ३९ ।। <br>
शिवपूजा प्रकर्त्तव्या स्नात्वा कुण्डद्वये नरैः ।। <br>
नानाविधेन भावेन भक्त्या परमया युतैः ।। 2.8.8.४० ।। <br>
गन्धादिभिः शुभैः पुष्पैरर्च्चनीयो महेश्वरः ।। <br>
नीलकंठोंऽधकारातिराराध्यो योगिनामपि ।। ४१ ।। <br>
इति ध्यात्वा शिवं सार्द्धं निष्पापं प्रयतो नरः ।। <br>
सर्वकामानवाप्याशु शिवलोके वसेत्सदा ।। ४२ ।। <br>
एवं कृत्वा नरो विप्र सर्वपापैः प्रमुच्यते ।। <br>
महाभरे वरे तीर्थे तथा दुर्भरसंज्ञके ।। ४३ ।। <br>
भाद्रकृष्णचतुर्दश्यां यः कुर्य्याच्छ्रद्धयाऽन्वितः ।। <br>
शिवपूजां च विधिवद्द्विजपूजां विशेषतः ।। ४४ ।। <br>
यः करोति नरो भक्त्या शिवलोके स संवसेत् ।। <br>
एवं कुर्वन्नरो विद्वान्न मुह्यति कदाचन ।। ४५ ।। <br>
विष्णुरुद्रौ च तस्यातिसुप्रसन्नौ सनातनौ ।। <br>
तयोः स्मरणमात्रेण सर्वपापैः प्रमुच्यते ।। ४६ ।। <br>
अतः किं बहुनोक्तेन विप्रतीर्थमनुत्तमम् ।। <br>
सर्वपापौघशमनं सर्वाभीष्टकरं सदा ।। ४७ ।। <br>
अतः परं प्रवक्ष्यामि तीर्थमन्यच्छुभावहम् ।। <br>
यत्र यात्रा तथा दानं विना भाग्यं न संभवेत् ।। ४८ ।। <br>
ईशाने दुर्भरस्थानान्महाविद्याभिधं महत् ।। <br>
तस्य दर्शनतो नॄणां सिद्धयः स्युः करे स्थिताः ।। ४९ ।। <br>
तदग्रे सरसि स्नात्वा महाविद्यां तु यो नरः ।। <br>
पश्यति श्रद्धया भक्त्या स याति परमां गतिम् ।। 2.8.8.५० ।। <br>
सिद्धपीठं तथा ख्यातं सम्यक्प्रत्ययकारकम् ।। <br>
तत्र पूजा विधातव्या भक्त्या परमया द्विज ।। ५१ ।। <br>
मंत्रं यः श्रद्धया विप्र शैवं शाक्तमथापि वा ।। <br>
गाणपत्यं वैष्णवं वा तत्र यः प्रयतो नरः ।। ५२ ।। <br>
एकाग्रमानसो विद्वन्नाराध्यावर्तयेत्सदा ।। <br>
तस्य सिद्धिर्भवेन्नित्यं चमत्कारो भवेद्द्विज ।। ५३ ।। <br>
तस्मादत्र प्रकर्तव्यं जपादिकमतंद्रितैः ।। <br>
अष्टम्यां च नवम्यां च यात्रा स्यात्प्रतिमासिकी ।। ५४ ।। <br>
देयान्यन्नानि बहुशो नानाविधफलानि च ।। <br>
क्षीरेण स्नपनं कार्यं पूजनीया प्रयत्नतः ।। ५५ ।। <br>
उच्चाटनादीन्यपि च मोहनादि विशेषतः ।। <br>
अत्र स्थाने विशेषेण दुष्टमन्त्रोऽपि सिध्यति ।। ५६ ।। <br>
सिद्धस्थाने परं मोक्षं वशीकरणमुत्तमम् ।। <br>
जपो होमस्तथा दानं सर्वमक्षयतां व्रजेत् ।। ५७ ।। <br>
आश्विने शुक्लपक्षस्य नवरात्रिषु सुव्रत ।। <br>
यत्र गत्वा नरो विप्र सर्वपापैः प्रमुच्यते ।। ५८ ।। <br>
यदा पूर्वं विनिर्जित्य रावणं लोकरावणम् ।। <br>
समागतो रघुपतिः सीतालक्ष्मणसंयुतः ।। ५९ ।। <br>
यत्र गत्वा पदा वीरो भरतो रामकांक्षया ।। <br>
स्थितः सानुचरः श्रीमाञ्छ्रिया परमया युतः ।। 2.8.8.६० ।। <br>
तत्रागमत्सुरगवी प्रादुर्भूता स्रवत्स्तनी ।। <br>
तत्स्तनेभ्यः प्रसुस्राव दुग्धं बहुगुणाधिकम् ।। ६१ ।। <br>
तद्भूमिपतितं दुग्धं दृष्ट्वा वानरराक्षसाः ।। <br>
विस्मयं परमं जग्मुः प्रपपुस्ते चराचरम् ।। ६२ ।। <br>
किमेतदिति राजेंद्र तानुवाच रघूद्वहः ।। <br>
वसिष्ठो वेत्ति तत्सर्वं पृच्छामस्तं मुनिं वयम् ।। ६३ ।। <br>
इत्युक्तास्तु ततः सर्वे वसिष्ठप्रमुखे स्थिताः ।। <br>
ते पप्रच्छुः प्रांजलयः कृत्वा चाग्रेसरं नृपम् ।। ६४ ।। <br>
वसिष्ठोऽपि क्षणं ध्यात्वा तमुवाच निराकुलम् ।। <br>
राघवं प्रति संबोध्य सर्वेषामग्रतो मुनिः ।। ६५ ।। <br>
।। ।। वसिष्ठ उवाच ।। ।। <br>
शृणु राम महाबाहो कामधेनुरियं शुभा ।। <br>
समागता तव स्नेहात्प्रस्रवंती स्तनात्पयः ।। ६६ ।। <br>
दुग्धमध्ये समुद्भूतो रुद्रस्त्वां द्रष्टुमागतः ।। <br>
निष्पन्नकार्य्यं देवानां निर्जितारातिमुत्तमम् ।। ६७ ।। <br>
इमं संपूजय क्षिप्रमेतत्कुण्डस्य सन्निधौ ।। <br>
शीघ्रं त्वमपि यत्नेन पूजयेमं शिवं शुभम् ।। <br>
दुग्धेश्वरमिति ख्यातं क्षीरकुण्डे पवित्रकम् ।। ६८ ।। <br>
।। अगस्त्य उवाच ।। ।। <br>
ततो रघुपतिः श्रीमान्वसिष्ठोक्तविधानतः ।। <br>
पूजयामास तल्लिंगं दुग्धेश्वरमिति स्मृतम् ।।६९।। <br>
सीतया सत्कृतं यस्मात्तत्कुण्डं क्षीरसंगमम् ।। <br>
सीताकुंडमिति ख्यातिं जगामानुपमां ततः।।2.8.8.७० ।। <br>
सीताकुण्डे नराः स्नात्वा दृष्ट्वा दुग्धेश्वरं प्रभुम् ।। <br>
सर्वपापैः प्रमुच्यंते नात्र कार्या विचारणा ।।७१।। <br>
अत्र स्नानं जपो होमो दानं चाक्षयतां व्रजेत् ।। <br>
सीताकुंडे तु संपूज्य सीतारामौ सलक्ष्मणौ ।।७२।।<br>
दुग्धेश्वरं च संपूज्य सर्वान्कामानवाप्नुयात् ।। <br>
ज्येष्ठे मासि चतुर्दश्यां यात्रा सांवत्सरी स्मृता।।७३।।<br>
एवं यो विधिवत्कुर्याद्दयाधर्मविशारदः ।।<br>
स याति परमं स्थानं यत्र गत्वा न शोचति ।। ७४ ।। <br>
तत्र पूर्वदिशाभागे सुग्रीवरचितं महत् ।। <br>
तीर्थं तपोनिधेस्तत्र वर्तते सन्निधौ शुभम् ।। ७५ ।। <br>
यत्र स्नात्वा च दत्त्वा च रामं संपूज्य यत्नतः ।। <br>
तस्मिन्नेव दिने तत्र सर्वान्कामानवाप्नुयात् ।। ७६ ।। <br>
तत्प्रत्यग्दिशि वै स्थानं हनुमत्कुण्डमित्यपि ।। <br>
तस्य पश्चिमतो विप्र विभीषणसरः दूरर ।। ७७ ।। <br>
तयोः स्नानेन दानेन रामसंपूजनेन च ।। <br>
सर्वान्कामानवाप्नोति तस्मिन्नेव विधानतः ।। <br>
इयं सा परमा मेध्याऽयोध्या धर्मनिधिः स्मृता ।। ७८ ।। <br>
इत्युक्तास्तु ततः सर्वे वसिष्ठमुनिमादरात् ।। <br>
पप्रच्छुर्विनयात्क्षिप्रं विभीषणपुरःसराः ।। <br>
कथयस्व तपोराशे कथामेतां सुदुर्लभाम् ।। ७९ ।। <br>
अयोध्यायाः परं विप्र माहात्म्यं कथयंति यत् ।। <br>
तत्सर्वं कथय क्षिप्रं श्रुत्वा माहात्म्यमुत्तमम् ।। 2.8.8.८० ।। <br>
यथा यात्रां विधास्यामः क्रमेण च विधानतः ।। <br>
तदस्मासु कृपां कृत्वा कथयस्व तपोनिधे ।। ८१ ।। <br>
।। वसिष्ठ उवाच ।। ।। <br>
शृण्वन्तु मुनयः सर्वे अयोध्यामहिमाद्भुतम् ।। <br>
यच्छ्रुत्वा सर्वपापेभ्यो मुच्यते नात्र संशय ।। ।। ८२ ।। <br>
इदं गुह्यतरं क्षेत्रमयोध्याभिधमुत्तमम् ।। <br>
सर्वेषामेव भूतानां हेतुर्मोक्षस्यः सर्वदा ।। ८३ ।। <br>
अस्मिन्सिद्धाः सदा देवा वैष्णवं व्रतमास्थिताः ।। <br>
नानालिंगधरा नित्यं विष्णुलोकाभिकांक्षिणः ।। ८४ ।। <br>
अभ्यस्यंति परं योगं युक्तप्राणा जितेन्द्रियाः ।। <br>
नानावृक्षसमाकीर्णे नानाविहगवासिनि ।। ८५ ।। <br>
कमलोत्पलशोभाढ्ये सरोभिः समलंकृते ।। <br>
अप्सरोगणसंकीर्णे सर्वदा सेविते शुभे ।। ८६ ।। <br>
रोचते हि सदा वासः क्षेत्रे नित्यं हरेरिह ।। <br>
मन्यमाना विष्णुभक्ता विष्णौ सर्वेऽर्पितक्रियाः।।८७।।<br>
यथा मोक्षमिहायांति नान्यत्र हि तथा क्वचित् ।। <br>
अतः श्रेष्ठतमं क्षेत्रं यस्माच्च वसतिर्हरेः ।। <br>
महाक्षेत्रमिदं यस्मादयोध्याभिधमुत्तमम् ।। ८८ ।। <br>
नैमिषे च कुरुक्षेत्रे गंगाद्वारे च पुष्करे ।। <br>
स्नानात्संसेवनाद्वापि न मोक्षः प्राप्यते तथा ।। ८९ ।। <br>
इह संप्राप्यते यद्वत्तत एव विशिष्यते ।। <br>
प्रयागे वा भवेन्मोक्ष इह वा हरिसंश्रयात् ।। <br>
सर्वस्मादपि तीर्थाग्र्यादिदमेव महत्कृतम् ।। 2.8.8.९० ।। <br>
अव्यक्तलिंगैर्मुनिभिः सर्वैः सिद्धैर्महर्षिभिः ।। <br>
इह संप्राप्यते मोक्षो दुर्ल्लभोऽन्यत्र यो मतः ।। ।। ९१ ।। <br>
तेभ्यः प्रयच्छति हरिर्योगमैश्वर्य्यमुत्तमम् ।। <br>
आत्मनश्चैव सायुज्यमीप्सितं स्थानमुत्तमम् ।। ९२ ।। <br>
ब्रह्मा देवर्षिभिः सार्द्धं श्रीश्च वायुर्दिवाकरः ।। <br>
देवराजस्तथा शक्रो ये चान्येऽपि दिवौकसः ।। ९३ ।। <br>
उपासते महात्मानः सर्वत्र हरिमादरात् ।। <br>
अन्येपि योगिनः सिद्धाः क्षेत्ररूपा महाव्रताः ।। <br>
अनन्यमनसो भूत्वा सर्वदोपासते हरिम् ।। ९४ ।। <br>
विषयासक्तचित्तोऽपि त्यक्तधर्मरतिर्नरः ।। <br>
इह क्षेत्रे मृतः सोपि संसारी न पुनर्भवेत् ।। ९५ ।। <br>
ये पुनर्निगमाधीनाः सत्रस्था विजितेंद्रियाः ।। <br>
व्रतिनश्च निरारंभाः सर्वे ते हरिभाविताः ।। ९६ ।। <br>
देहभंगं समापद्य धीमंतः संगवर्जिताः ।। <br>
गतास्ते च परं मोक्षं प्रसादात्सर्वदा हरेः ।। ९७ ।। <br>
जन्मान्तरसहस्रेषु युञ्जन्योगी न चाप्नुयात् ।। <br>
तमिहैव परं मोक्षं मरणादपि गच्छति ।। ९८ ।। <br>
एतत्संक्षेपतो वच्मि क्षेत्रस्य महिमाद्भुतम् ।। <br>
एतदेव परं स्थानमेतदेव परं पदम् ।। <br>
एतादृङ्नापरं स्थानं पुनरन्यत्र दृश्यते ।। ९९ ।। <br>
अत्र गत्वा प्रयत्नेन यात्रा पुण्याभिकांक्षिभिः ।। <br>
कर्तव्या विधिवद्धीराः क्रमेण श्रद्धयान्वितैः ।। ।। 2.8.8.१०० ।। <br>
प्रथमेऽहनि कर्त्तव्य उपवासो यतात्मभिः ।। <br>
नियमेन ततः स्नानं दानं चैव स्वशक्तितः ।। १०१ ।। <br>
उपावृत्तस्तु पापेभ्यो यस्य वासो गुणैः सह ।। <br>
उपवासः स विज्ञेयः सर्वभोगविवर्जितः ।। १०२ ।। <br>
उपवासं विधायासौ चक्रतीर्थे नरः कृती ।। <br>
उपवासदिने स्नायाद्दद्याच्चैव स्वशक्तितः ।। १०३ ।। <br>
विप्रं संपूज्य विधिवत्पश्येद्विष्णुहरिं विभुम् ।। <br>
स्वर्गद्वारे नरः स्नात्वा विष्णुं संपूज्य यत्नतः ।। १०४ ।। <br>
क्षौरं च कारयेत्तत्र व्रती धर्माभिधे ततः ।। <br>
पापमोचनके स्नानमृणमोचनके ततः ।। १०५ ।। <br>
स्नात्वा सहस्रधारायां शेषं संपूज्य यत्नतः ।। <br>
दृष्ट्वा चंद्रहरिं देवं ततो धर्महरिं विभुम्।। १०६ ।। <br>
ततश्चक्रहरिं दृष्ट्वा दद्याच्चैव स्वशक्तितः ।। <br>
ब्रह्मकुण्डे नरः स्नात्वा सर्वकामार्थसिद्धये ।। <br>
महाविद्यासमीपे तु रात्रौ जागरणं चरेत् ।। १०७ ।। <br>
ततः प्रभाते विमले पुनरुत्थाय सद्व्रती ।। <br>
स्वर्गद्वारे प्रयत्नेन विधिवत्स्नानमाचरेत् ।। १०८ ।। <br>
श्राद्धं च विधिवत्कृत्वा दत्त्वा चैव स्वशक्तितः।। <br>
विष्णुं संपूज्य विधिवद्विप्रानपि पुनःपुनः ।।१०९।। <br>
दंपती च प्रयत्नेन पूज्यौ वस्त्रादिभिस्तथा ।। <br>
श्रद्धया परया युक्तैर्दातव्या भूरिदक्षिणा ।। 2.8.8.११० ।। <br>
विप्रान्संपूज्य विधिवद्भुंजीत प्रयतो नरः ।। १११ ।। <br>
अन्येद्युरपि चोत्थाय श्रद्धया परया युतः ।। <br>
रुक्मिणीप्रभृतीन्यत्र पश्येत्तीर्थानि च क्रमात् ।। ११२ ।। <br>
तत्रतत्र नरः स्नात्वा दत्त्वा चैव स्वशक्तितः ।। <br>
विष्णुं संपूज्य यत्नेन मनोवाक्कायनिर्मलः ।। ११३ ।। <br>
यात्रां समापयेत्सम्यङ्नियतात्मा शुचिव्रतः ।। <br>
यत्र क्वापि मृतो धीरः परं मोक्षमवाप्नुयात् ।। ११४ ।। <br>
।। अगस्त्य उवाच ।। ।। <br>
वसिष्ठोक्तमिति श्रुत्वा कृत्वा चैव यथाविधि ।। <br>
विभीषणपुरोगास्ते बभूवुर्निर्मलास्तदा ।। ११५ ।। <br>
इति बहुलविधानैस्तीर्थयात्रां विधाय प्रचुरसुकृतपूर्णास्ते च सुग्रीवमुख्याः ।। <br>
गतमलिनसुदेहाः स्वर्गचर्याप्रयत्नादुपगुणितगुणौघास्ते बभूवुः समस्ताः ।। ११६ ।। <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखंडेऽयोध्यामाहात्म्ये महारत्नतीर्थदुर्भरमहाभरतीर्थमहाविद्यातीर्थ सिद्धपीठक्षीरेश्वरसीताकुण्ड सुग्रीवतीर्थहनुमत्कुण्ड विभीषणसरस्तीर्थायोध्यायात्राविधिक्रमवर्णनंनामाष्टमोऽध्यायः ।। ८ ।। <br>
<br>
<br>
</span>
