<span style="font-size: 14pt; line-height: 200%">॥ अगस्त्य उवाच ॥ ॥ <br>
तस्मात्संगमतो विप्र पश्चिमे दिक्तटे स्थितम् ॥ <br>
सीताकुण्डमितिख्यातं सर्वकामफलप्रदम् ॥ १ ॥ <br>
यत्र स्नात्वा नरो विप्र सर्वपापैः प्रमुच्यते ॥ <br>
सीतया किल तत्कुण्डं स्वयमेव विनिर्मितम् ॥ <br>
रामेण वरदानाच्च महाफलनिधीकृतम् ॥ २ ॥ <br>
॥ श्रीराम उवाच ॥ ॥ <br>
शृणु सीते प्रवक्ष्यामि माहात्म्यं भुवि यादृशम् ॥ <br>
त्वत्कुण्डस्यास्य सुभगे त्वत्प्रीत्या कथयाम्यहम्॥ ३ ॥ <br>
अत्र स्नानं च दानं च जपो होमस्तपोऽथवा॥ <br>
सर्वमक्षयतां याति विधानेन शुचिस्मिते ॥ ४ ॥ <br>
मार्गकृष्णचतुर्दश्यां तत्र स्नानं विशेषतः ॥ <br>
सर्वपापहरं देवि सर्वदा स्नायिनां नृणाम् ॥ ५ ॥ <br>
इति रामो वरं प्रादात्सीतायै च प्रजाप्रियः ॥ <br>
तदाप्रभृति सर्वत्र तत्तीर्थं भुवि वर्त्तते ॥ ६ ॥ <br>
सीताकुण्डमिति ख्यातं जनानां परमाद्भुतम् ॥ <br>
तस्मिंस्तीर्थे नरः स्नात्वा नूनं राममवाप्नुयात् ॥ ७ ॥ <br>
तत्र स्नानेन दानेन तपसा च विशेषतः ॥ <br>
गन्धैर्माल्यैर्धूपदीपैर्न्नानाविभवविस्तरैः ॥ <br>
रामं संपूज्य सीतां च मुक्तः स्यान्नात्र संशयः ॥ ८ ॥ <br>
मार्गे मासि च स्नातव्यं गर्भवासो न जायते ॥ <br>
अन्यदापि नरः स्नात्वा विष्णुलोकं स गच्छति ॥ ९ ॥ <br>
विभोर्विष्णुहरेर्विप्र रम्ये पश्चिमदिक्तटे ॥ <br>
देवश्चक्रहरिर्नाम सर्वाभीष्टफलप्रदः ॥ 2.8.6.१० ॥ <br>
तस्य चक्रहरेर्विप्र महिमा न हि मानवैः ॥ <br>
शक्यो वर्णयितुं धीरैरपि बुद्धिमतां वरैः॥११॥ <br>
ततः पश्चिमदिग्भागे नाम्ना पुण्यं हरिस्मृति ॥ <br>
विष्णोरायतनं ख्यातं परमार्थफलप्रदम्॥ <br>
यस्य दर्शनमात्रेण सर्वपापैः प्रमुच्यते ॥ १२ ॥ <br>
तयोर्दर्शनतो यांति तेषां पापानि देहिनाम् ॥ <br>
तानि पापानि यावंति कुर्वते भुवि ये नराः ॥ १३ ॥ <br>
पुरा देवासुरे जाते संग्रामे भृशदारुणे ॥ <br>
दैत्यैर्वरमदोत्सिक्तैर्देवा युधि पराजिताः ॥ १४ ॥ <br>
तेषां पलायमानानां देवानामग्रणीर्हरः ॥ <br>
संस्तभ्य चैव तान्सर्वान्पुरस्कृत्यांबुजासनम् ॥ १५ ॥ <br>
क्षीरोदशायिनं विष्णुं शेषपर्य्यंकशायिनम् ॥ <br>
लक्ष्म्योपविष्टं पार्श्वे च चरणांबुजहस्तया ॥ १६ ॥ <br>
नारदाद्यैर्मुनिवरैरुद्गीतगुगौरवम् ॥ <br>
गरुडेन पुरःस्थेनानिशमंजलिना स्तुतम् ॥ १७ ॥ <br>
क्षीराब्धिजलकल्लोलमदबिन्द्वंकिताम्बरम् ॥ <br>
तारकोत्करविस्फारतारहारविराजितम् ॥ ॥ १८ ॥ <br>
पीतांबरमतिस्मेरविकाशद्भावभावितम् ॥ <br>
बिभ्रतं कुण्डलं स्थूलं कर्णाभ्यां मौक्तिकोज्ज्वलम् ॥ १९ ॥ <br>
रत्नवल्लीमिव स्वच्छां श्वेतद्वीपनिवासिनीम् ॥ <br>
किरीटं पद्मरागाणां वलयं दधतं परम् ॥ 2.8.6.२० ॥ <br>
मित्रस्य राहुवित्रासनिवर्त्तनमिवापरम् ॥ <br>
सकौस्तुभप्रभाचक्रं बिभ्राणं प्रवलारुणम् ॥ २१ ॥ <br>
परां चतुर्मुखोत्पत्तिकल्पसंकल्पनामिव ॥ <br>
शरणं स जगामाशु विनीतात्मा स्तुवन्निति ॥ २२ ॥ <br>
तस्मिन्नवसरे शंभुः सर्वदेवगणैः सह ॥ <br>
तुष्टाव प्रयतो भूत्वा विष्णुं जिष्णुं सुरद्विषाम् ॥ २३ ॥ <br>
॥ ईश्वर उवाच ॥ ॥ <br>
संसारार्णवसंतारसुपर्णसुखदायिने ॥ <br>
मोह तीव्रतमो हारि चन्द्राय हरये नमः ॥ २४ ॥ <br>
स्फुरत्संविन्मणिशिखां चित्तसंगतिचंद्रिकाम् ॥ <br>
प्रपद्ये भगवद्भक्तिमानसोद्यानवाहिनीम् ॥ २५ ॥ <br>
हेलोल्लसत्समुत्साहशक्तिं व्याप्तजगत्त्रयाम् ॥ <br>
या पूर्वकोटिर्भावानां सत्त्वानां वैष्णवीति वा ॥ २६ ॥ <br>
पवनांदोलितांभोजदलपर्वांतवर्त्तिनाम् ॥ <br>
पततामिव जन्तूनां स्थैर्यमेका हरिस्मृतिः ॥ २७ ॥ <br>
नमः सूर्य्यात्मने तुभ्यं संवित्किरणमालिने ॥ <br>
हृत्कुशेशयकोषश्रीसमुन्मेषविधायिने ॥ २८ ॥ <br>
नमस्तस्मै यमवते योगिनां गतये सदा ॥ <br>
परमेशाय वै पारे महसां तमसां तथा ॥ २९ ॥ <br>
यज्ञाय भुक्तहविष ऋग्यजुःसामरूपिणे ॥ <br>
नमः सरस्वतीगीतदिव्यसद्गणशालिने ॥ 2.8.6.३० ॥ <br>
शांताय धर्मनिधये क्षेत्रज्ञायामृतात्मने ॥ <br>
शिष्ययोगप्रतिष्ठाय नमो जीवैकहेतवे ॥ <br>
घोराय मायाविधये सहस्रशिरसे नमः ॥ ३१ ॥ <br>
योगनिद्रात्मने नाभिपद्मोद्भूतजगत्सृजे ॥ <br>
नमः सलिलरूपाय कारणाय जगत्स्थितेः ॥ ३२ ॥ <br>
कार्यमेयाय बलिने जीवाय परमात्मने ॥ <br>
गोप्त्रे प्राणाय भूतानां नमो विश्वाय वेधसे ॥ ३३ ॥ <br>
दृप्ताय सिंहवपुषे दैत्यसंहारकारिणे ॥ <br>
वीर्यायानंतमनसे जगद्भावभृते नमः ॥ ३४ ॥ <br>
संसारकारणाज्ञानमहासंतमसच्छिदे ॥ <br>
अचिन्त्यधाम्ने गुह्याय रुद्रायात्युद्विजे नमः ॥ ३५ ॥ <br>
शान्ताय शान्तकल्लोलकैवल्यपददायिने ॥ <br>
सर्वभावातिरिक्ताय नमः सर्वमयात्मने ॥ ३६ ॥ <br>
इन्दीवरदलश्यामं स्फूर्जत्किंजल्कविभ्रमम्॥ <br>
बिभ्राणं कौस्तुभं विष्णुं नौमि नेत्ररसायनम् ॥ ३७ ॥ <br>
॥ अगस्त्य उवाच ॥ ॥ <br>
इति स्तुतः प्रसन्नात्मा वरदो गरुडध्वजः ॥ <br>
ववर्ष दृष्टिसुधया सर्वान्देवान्कृपान्वितः ॥ <br>
उवाच मधुरं वाक्यं प्रश्रयावनतान्सुरान् ॥ ॥ ३८ ॥ <br>
॥ श्रीभगवानुवाच ॥ ॥ <br>
जानामि विबुधाः सर्वमभिप्रायं समाधितः ॥ <br>
दैतेयैर्विक्रमाक्रान्तं पदं समरदर्पितैः ॥ ३९ ॥ <br>
सबलैर्बलहीनानां प्रतापो विजितः परैः ॥ <br>
सांप्रतं तु विधास्यामि तपो युष्मद्बलाय वै ॥ 2.8.6.४० ॥ <br>
अयोध्यानगरे गत्वा करिष्ये तप उत्तमम् ॥ <br>
गुप्तो भूत्वा भवत्तेजोविवृद्ध्यै दैत्यशान्तये ॥ ४१ ॥ <br>
भवन्तोऽपि तपस्तीव्रं कुर्वंत्वमलमानसाः ॥ <br>
अयोध्यां प्राप्यतां देवा दैत्यनाशाय सत्वरम् ॥ ४२ ॥ ॥ <br>
॥ अगस्त्य उवाच ॥ ॥ <br>
इत्युक्त्वांतर्दधे देवान्देवो गरुडवाहनः ॥ <br>
अयोध्यामागतः क्षिप्रं चकार तप उत्तमम् ॥ ४३ ॥ <br>
गुप्तो भूत्वा यदा विद्वन्सुरतेजोभिवृद्धये ॥ <br>
तेन गुप्तहरिर्नाम देवो विख्यातिमागतः ॥ ४४ ॥ <br>
आगतस्य हरेः पूर्वं यत्र हस्ततलाच्च्युतम् ॥ <br>
सुदर्शनाख्यं तच्चक्रं तेन चक्रहरिः स्मृतः ॥ ४५ ॥ <br>
तयोर्दर्शनमात्रेण सर्वपापैः प्रमुच्यते ॥ <br>
हरस्तेन प्रभावेण देवाः प्रबलतेजसः ॥ ४६ ॥ <br>
जित्वा दैत्यान्रणैः सर्वान्संप्राप्य स्वपदान्यथ ॥ <br>
रेजिरे विपुलानंदैरसुरानार्दयंस्ततः ॥ ४७ ॥ <br>
ततः सर्वे समेत्याशु बृहस्पतिपुरस्सराः ॥ <br>
देवाः सर्वेऽनमन्मौलिमालार्च्चित पदाम्बुजम् ॥ <br>
हरिं द्रष्टुमथागच्छन्नयोध्यायां समुत्सुकाः ॥ ४८ ॥ <br>
आगत्य च ततः श्रुत्वा नानाविधगुणादरम् ॥ <br>
भावैः पुण्यैः समभ्यर्च्य नत्वा प्रांजलयस्तदा ॥ <br>
हरिमेकाग्रमनसा ध्यायन्तो ध्याननिष्ठिताः ॥ ४९ ॥ <br>
तानागतान्समालोक्य पदभक्त्या कृतानतीन् ॥ <br>
प्रसन्नः प्राह विश्वात्मा पीतवासा जनार्दनः ॥ 2.8.6.५० ॥ <br>
॥ श्रीभगवानुवाच ॥ ॥ <br>
भोभो देवा भवन्तश्च चिराद्दिष्टयाद्यसंगताः ॥ <br>
अधुना भवतामिच्छां कां करोमि सुरा अहम् ॥ <br>
तद्ब्रूत त्वरिता मह्यं किं विलंबेन निर्भयाः ॥ ५१ ॥ <br>
देवा ऊचुः ॥ ॥ <br>
भगवन्देवदेवेश त्वया संप्रति सर्वशः ॥ <br>
सर्वं समभवत्कार्यं निष्पन्नं वै जगत्पते ॥ ५२ ॥ <br>
तथापि सर्वदा भाव्यं नित्यं देव त्वया विभो ॥ <br>
अस्मद्रक्षार्थमत्रैव विजितेन्द्रियवर्त्मना ॥५३॥ <br>
एवमेव सदा कार्यं शत्रुपक्षविनाशनम् ॥५४॥ <br>
॥ श्रीभगवानुवाच ॥ ॥ <br>
एवमेतत्करिष्यामि भवतामरिसंजयम् ॥ <br>
श्रीमतां तेजसो वृद्धिं करिष्यामि सदासुराः ॥ <br>
कथेयं च सदा ख्यातिं लोके यास्यति चोत्तमाम् ॥ ५५ ॥ <br>
अयं नाम्ना गुप्तहरिर्देवो भुवनविश्रुतः ॥ <br>
मदीयं परमं गुह्यं स्थानं ख्यातिं समेष्यति ॥५६ ॥ <br>
अत्र यः प्राणिनां श्रेष्ठः पूजायज्ञजपादिकम् ॥ <br>
करोति परया भक्त्या स याति परमां गतिम्॥ ५७॥ <br>
अत्र यः कुरुते दानं यथाशक्त्या जितेन्द्रियः ॥ <br>
स स्वर्गमतुलं प्राप्य न शोचति कदाचन ॥ ५८ ॥ <br>
अत्र मत्प्रीतये देवाः प्राणिभिर्धर्मकांक्षिभिः ॥ <br>
दातव्या गौः प्रयत्नेन सवत्सा विधिपूर्वकम् ॥ ॥ ५९ ॥ <br>
स्वर्णशृंगी रौप्यखुरी वस्त्रद्वयसमावृता ॥ <br>
कांस्योपदोहना ताम्रपृष्ठी बहुगुणान्विता॥ 2.8.6.६०॥ <br>
रत्नपुच्छा दुग्धवती घंटाभरणभूषिता ॥ <br>
अर्चिता गंधपुष्पाद्यैः सुप्रसन्नाऽमृतप्रजा ॥ ६१ ॥ <br>
द्विजाय वेदविज्ञाय गुणिने निर्मलात्मने ॥ <br>
विष्णुभक्ताय विदुषे आनृशंस्यरताय च ॥ ६२ ॥ <br>
ब्राह्मणाय च गौर्देया सर्वत्रसुखमश्नुते ॥ <br>
न देया द्विजमात्राय दातारं सोऽवपातयेत् ॥ ६३ ॥ <br>
मत्प्रीतयेऽत्र दातव्या निर्मलेनांतरात्मना ॥ ६४ ॥ <br>
स्नातं यैश्च विशुद्ध्यर्थमत्र मद्भक्तितत्परैः ॥<br>
तेषां स्वर्गतयो नित्यं मुक्तिः करतले स्थिता ॥ ६५ ॥ <br>
तथा चक्रहरेः पीठे मत्प्रीत्यै दानमुत्तमम् ॥ <br>
जपहोमादिकं चापि कर्त्तव्यं यत्नतो नरैः ॥ ६६ ॥ <br>
भवन्तोऽपि विधानेन यात्रां कुर्वंतु सत्तमाः ॥ <br>
अस्माद्गुप्तहरेः स्थानान्निकटे संगमे शुभे ॥ ६७ ॥ <br>
प्रत्यग्भागे गोप्रताराद्योजनत्रयसंमिते ॥ <br>
घर्घरांबुतरंगिण्या सरयूः संगता यतः ॥ ६८ ॥ <br>
अत्र स्नात्वा विधानेन द्रष्टव्योऽत्र प्रयत्नतः ॥ <br>
देवो गुप्तहरिर्नाम सर्वकामार्थसिद्धिदः ॥ ६९ ॥ <br>
॥ अगस्त्य उवाच ॥ ॥ <br>
इत्युक्त्वांतर्दधे देवः पीताम्बरधरोऽच्युतः ॥ <br>
देवा अपि विधानेन कृत्वा यात्रां प्रयत्नतः ॥ <br>
अयोध्यायां स्थिता नित्यं हरेर्गुणविमोहिताः ॥ 2.8.6.७० ॥ <br>
तदाप्रभृति विप्रेंद्र तत्स्थानं भुवि पप्रथे ॥ <br>
कार्तिक्यां तु विशेषेण यात्रा सांवत्सरी भवेत् ॥ ७१ ॥ <br>
विभोर्गुप्तहरेस्तत्र संगमस्नानपूर्विका ॥ <br>
गोप्रतारे च तीर्थेऽस्मिन्सरयूघर्घराश्रिते ॥ <br>
स्नात्वा देवोऽर्चनीयोऽयं सर्वकामफलप्रदः ॥ ७२ ॥ <br>
तथा चक्रहरेर्यात्रा कर्त्तव्या सुप्रयत्नतः ॥ <br>
मार्गशार्षस्य विशदे पक्षे हरितिथौ नरैः ॥ ७३ ॥ <br>
एवं यः कुरुते यात्रां विष्णुलोके स मोदते ॥७४ ॥ <br>
॥ श्रीसूत उवाच ॥ ॥ <br>
एवमुक्त्वा तु विरते मुनौ कलशजन्मनि ॥ <br>
कृष्णद्वैपायनो व्यासः पुनराह सविस्मयः ॥ ७५ ॥ <br>
॥ व्यास उवाच ॥ ॥ <br>
अत्याश्चर्य्यमयीं ब्रह्मन्कथामेतां तपोधन ॥ <br>
उक्तवानसि येनैतत्साश्चर्य्यं मम मानसम् ॥ ७६ ॥ <br>
विस्तरेण मम ब्रूहि माहात्म्यं परमाद्भुतम् ॥ ७७ ॥ <br>
शृणु संगममाहात्म्यं विप्रेंद्र परमाद्भुतम् ॥ <br>
स्कन्ददेवाच्छ्रुतं सम्यक्कथयामि तथा तव ॥ ७८ ॥ <br>
दशकोटिसहस्राणि दशकोटिशतानि च ॥ <br>
तीर्थानि सरयूनद्या घर्घरोदकसंगमे ॥ <br>
निवसंति सदा विप्र स्कन्दादवगतं मया ॥७९ ॥ <br>
देवतानां सुराणां च सिद्धानां योगिनां तथा ॥ <br>
ब्रह्मविष्णुशिवानां च सान्निध्यं सर्वदा स्थितम् ॥ 2.8.6.८० ॥ <br>
तस्मिन्संगमसलिले नरः स्नात्वा समाहितः ॥ <br>
संतर्प्य पितृदेवांश्च दत्त्वा दानं स्वशक्तितः ॥ ८१ ॥ <br>
हुत्वा वैष्णवमंत्रेण शुचिर्यत्फलमाप्नुयात् ॥ <br>
तदिहैकमना विप्र शृणु यत्कथयामि ते ॥ ८२ ॥ <br>
अश्वमेधसहस्रस्य वाजपेयशतस्य च ॥ <br>
कुरुक्षेत्रे महाक्षेत्रे राहुग्रस्ते दिवाकरे ॥ ८३ ॥ <br>
सुवर्णदाने यत्पुण्यमहन्यहनि तद्भवेत् ॥ ८४ ॥ <br>
अमावास्यां पौर्णमास्यां द्वादश्योरुभयोरपि ॥ <br>
अयने च व्यतीपाते स्नानं वैष्णवलोकदम् ॥ ८५ ॥<br>
तिष्ठेद्युगसहस्रं तु पादेनैकेन यः पुमान् ॥ <br>
विधिवत्संगमे स्नायात्पौष्यां तदविशेषतः ॥ ८६ ॥ <br>
लंबतेऽवाक्छिरा यस्तु युगानामयुतं पुमान् ॥ <br>
स्नातानां शुचिभिस्तोयैः संगमे प्रयतात्मनाम् ॥ ८७ ॥ <br>
व्युष्टिर्भवति या पुंसां न सा क्रतुशतैरपि ॥ ८८ ॥ <br>
पौषे मासि विशेषेण स्नानं बहुफलप्रदम् ॥ ८९ ॥ <br>
पौषे मासि विशेषेण यः कुर्यात्स्नानमादृतः ॥ <br>
ब्राह्मणः क्षत्रियो वैश्यः शूद्रो वा वर्णसंकरः ॥ <br>
स याति ब्रह्मणः स्थानं पुनरावृत्तिवर्जितम् ॥2.8.6.९० ॥ <br>
पौषे मासे तु यो दद्याद्घृताढ्यं दीपमुत्तमम् ॥ <br>
विधिवच्छ्रद्धया विप्र शृणु तस्यापि यत्फलम् ॥९१॥ <br>
नानाजन्मार्जितं पापं स्वल्पं बह्वपि वा भवेत् ॥ <br>
तत्सर्वं नश्यति क्षिप्रं तोयस्थं लवणं यथा ॥ ॥ ९२ ॥ <br>
आयुरारोग्यमैश्वर्यं संततीः सौख्यमुत्तमम् ॥ <br>
प्राप्नोति फलदं नित्यं दीपदः पुण्यभाङ्नरः ॥ ९३ ॥ <br>
यस्तु शुक्लत्रयोदश्यां पौषेऽत्र प्रयतो व्रती ॥ <br>
जागरं कुरुते धीरः स गच्छेद्भवनं हरेः ॥ ९४ ॥ <br>
जागरं विदधद्रात्रौ दीपं दत्त्वा तु सर्वशः ॥ <br>
होमं च कारयेद्विप्रो नियतात्मा शुचिव्रतः ॥ ९५ ॥ <br>
वैष्णवो विष्णुपूजां च कुर्वञ्छृण्वन्हरेः कथाम् ॥ <br>
गीतवादित्रनृत्यैश्च विष्णुतोषणकारकैः ॥ <br>
कथाभिः पुण्ययुक्ताभिर्जागृयाच्छर्वरीं नरः ॥ ९६ ॥ <br>
ततः प्रभाते विमले स्नात्वा विधिवदादरात् ॥ <br>
विष्णुं संपूज्य विप्रांश्च देयं स्वर्णादि शक्तितः ॥ ९७ ॥ <br>
स्वर्णं चान्नं च वासांसि यो दद्याच्छ्रद्धयाऽन्वितः ॥ <br>
संगमे विधिवद्विद्वान्स याति परमां गतिम् ॥ ९८ ॥ <br>
वर्षेवर्षे तु कर्तव्यो जागरः पुण्यतत्परैः ॥ ९९ ॥ <br>
हरिः पूज्यो द्विजाः सम्यक्संतोष्याः शक्तितो नरैः ॥ <br>
तेन विष्णोः परा तुष्टिः पापानि विफलानि च ॥ <br>
भवंति निर्विषाः सर्पा यथा तार्क्ष्यस्य दर्शनात् ॥ ॥ 2.8.6.१०० ॥ <br>
तत्र स्नातो दिवं याति अत्र स्नातः सुखी भवेत ॥ १०१ ॥ <br>
त्रिषु लोकेषु ये केचित्प्राणिनः सर्व एव ते ॥ <br>
तर्प्यमाणाः परां तृप्तिं यांति संगमजैर्जलैः ॥ १०२ ॥  <br>
भूतानामिह सर्वेषां दुःखोपहतचेतसाम् ॥ <br>
गतिमन्वेषमाणानां न संगमसमा गतिः ॥ १०३ ॥ <br>
सप्तावरान्सप्तपरान्पुरुषश्चात्मनासह ॥ <br>
पुंसस्तारयते सर्वान्संगमे स्नानमाचरन् ॥ १०४ ॥ <br>
जात्यंधैरिह ते तुल्यास्तथा पंगुभिरेव च ॥ <br>
समेत्यात्र च न स्नान्ति सरयूघर्घरसंगमे ॥ १०५ ॥ <br>
वर्णानां ब्राह्मणो यद्वत्तथा तीर्थेषु संगमः ॥ <br>
सरयूघर्घरायोगे वैष्णवस्थो नरः सदा ॥ १०६ ॥ <br>
अत्र स्नानेन दानेन यथा शक्त्या जितेंद्रियः ॥ <br>
होमेन विधिपुक्तेन नरः स्वर्गमवाप्नुयात् ॥ १०७ ॥ <br>
नरो वा यदि वा नारी विधिवत्स्नानमाचरेत् ॥ <br>
स्वर्गलोकनिवासो हि भवेत्तस्य न संशयः ॥ १०८ ॥ <br>
यथा वह्निर्दहेत्सर्वं शुष्कमार्द्रमथापि वा ॥ <br>
भस्मीभवंति पापानि तत्समागममज्जनात् ॥ १०९ ॥ <br>
एकतः सर्वतीर्थानि नानाविधिफलानि वै ॥ <br>
सरयूघर्घरोत्पन्नसंगमस्त्वधिको भवेत् ॥ 2.8.6.११० ॥ <br>
सर्वतीर्थावगाहस्य फलं यादृक्स्मृतं श्रुतौ ॥ <br>
तादृक्फलं नृणां सम्यग्भवेत्संगममज्जनात् ॥ १११ ॥ <br>
गोप्रताराभिधं तीर्थमपरं वर्ततेऽनघ ॥ <br>
सन्निधौ संगमस्यैव महापातकनाशनम् ॥ ११२ ॥ <br>
यत्र स्नानेन दानेन न शोचति नरः क्वचित् ॥ <br>
गोप्रतारसमं तीर्थं न भूतं न भविष्यति ॥ ११३ ॥ <br>
वाराणस्यां यथा विद्वन्वर्त्तते मणिकर्णिका ॥ <br>
उज्जयिन्यां यथा विप्र महाकालनिकेतनम् ॥ ११४ ॥ <br>
नैमिषे चक्रवापी तु यथा तीर्थतमा स्मृता ॥ <br>
अयोध्यायां तथा विप्र गोप्रताराभिधं महत् ॥ ११५ ॥ <br>
यत्र रामाज्ञया विद्वन्साकेतनगरीजनाः ॥ <br>
अवापुः स्वर्गमतुलं निमज्ज्य परमांभसि ॥ ११६ ॥ <br>
॥ व्यास उवाच ॥ ॥ <br>
अवापुस्ते कथं स्वर्गं साकेतनगरीजनाः ॥ <br>
कथं च राघवो विद्वन्नेतत्कथय सुव्रत ॥ ११७ ॥ <br>
॥ अगस्त्य उवाच ॥ ॥ <br>
सावधानः शृणु मुने कथामेतां सुविस्तरात् ॥ <br>
यथाजगाम रामोऽसौ स्वर्गं स च पुरीजनः ॥ ११८ ॥ <br>
पुरा रामो विधायैव देवकार्य्यमतंद्रितः ॥ <br>
स्वर्गं गंतुं मनश्चक्रे भ्रातृभ्यां सह वीरधीः ॥ ११९ ॥ <br>
ततो निशम्य चारेण वानराः कामरूपिणः ॥ <br>
ऋक्षगोपुच्छरक्षांसि समुत्पेतुरनेकशः ॥ 2.8.6.१२० ॥ <br>
देवगंधर्वपुत्राश्च ऋषिपुत्राश्च वानराः ॥ <br>
रामक्षयं विदित्वा तु सर्व एव समागताः ॥ १२१ ॥ <br>
ते राममनुगत्योचुः सर्वे वानरयूथपाः ॥ <br>
तवानुगमने राजन्संप्राप्ताः स्म इहानघ ॥ १२२ ॥ <br>
यदि राम विनास्माभिर्गच्छेस्त्वं पुरुषर्षभ ॥ <br>
सर्वे खलु हताः स्याम दण्डेन महता नृप ॥ १२३ ॥ <br>
श्रुत्वा तु वचनं तेषामृक्षवानररक्षसाम्॥ <br>
विभीषणमुवाचाथ राघवस्तत्क्षणं गिरा ॥ २२४ ॥ <br>
यावत्प्रजा धरिष्यंति तावदेव विभीषण ॥ <br>
कारयस्व महद्राज्यं लंकां त्वं पालयिष्यसि ॥ १२५ ॥ <br>
शाधि राज्यं च खल्वेतन्नान्यथा मे वचः कुरु ॥ <br>
प्रजास्त्वं रक्ष धर्मेण नोत्तरं वक्तुमर्हसि ॥ १२६॥ <br>
एवमुक्त्वा तु काकुत्स्थो हनुमंतमथाब्रवीत् ॥ <br>
वायुपुत्र चिरं जीव मा प्रतिज्ञां वृथा कृथाः ॥ १२७ ॥ <br>
यावल्लोका वदिष्यंति मत्कथां  वानरर्षभ ॥ <br>
तावत्त्वं धारय प्राणान्प्रतिज्ञां प्रतिपालयन् ॥ १२८ ॥ <br>
मैन्दश्च द्विविदश्चैव अमृतप्राशनावुभौ ॥ <br>
यावल्लोका धरिष्यंति तावदेतौ धरिष्यतः ॥ १२९ ॥ <br>
पुत्रपौत्राश्च येऽस्माकं तान्रक्षन्त्विह वानराः ॥ <br>
एवमुक्त्वा तु काकुत्स्थः सर्वानथ च वानरान् ॥ <br>
मया सार्धं प्रयातेति तदा तान्राघवोऽब्रवीत् ॥ 2.8.6.१३० ॥ <br>
प्रभातायां तु शर्वर्य्यां पृथुवक्षा महाभुजः ॥ <br>
रामः कमलपत्राक्षः पुरोधसमथाब्रवीत् ॥ १३१ ॥ <br>
अग्निहोत्राणि यांत्वग्रे दीप्यमानानि सर्वशः ॥ <br>
वाजपेयातिरात्राणि निर्यातु च ममाग्रतः ॥ १३२ ॥ <br>
ततो वसिष्ठस्तेजस्वी सर्वं निश्चित्य चेतसा ॥ <br>
चकार विधिवत्कर्म महाप्रास्थानिकं विधिम् ॥ १३३ ॥ <br>
ततः क्षौमाम्बरधरो ब्रह्मचर्यसमन्वितः ॥ <br>
कुशानादाय पाणिभ्यां महाप्रस्थानमुद्यतः ॥ ॥ १३४ ॥ <br>
न व्याहरच्छुभं किंचिदशुभं वा नरेश्वरः ॥ <br>
निष्क्रम्य नगरात्तस्मात्सागरादिव चंद्रमाः ॥ १३५ ॥ <br>
रामस्य सव्यपार्श्वे तु सपद्मा श्रीः समाश्रिता ॥ <br>
दक्षिणे ह्रीर्विशालाक्षी व्यवसायस्तथाग्रतः ॥ १३६ ॥ <br>
नानाविधायुधान्यत्र धनुर्ज्याप्रभृतीनि च ॥ <br>
अनुव्रजंति काकुत्स्थं सर्वे पुरुष विग्रहाः ॥ १३७ ॥ <br>
वेदो ब्राह्मणरूपेण सावित्री सव्यदक्षिणे ॥ <br>
ॐकारोऽथ वषङ्कारः सर्वे रामं तदाऽव्रजन् ॥ १३८ ॥ <br>
ऋषयश्च महात्मानः सर्वे चैव महीधराः ॥ <br>
अनुगच्छन्ति काकुत्स्थं स्वर्गद्वारमुपस्थितम् ॥ १३९ ॥ <br>
तथानुयांति काकुत्स्थमंतःपुरगताः स्त्रियः ॥ <br>
सवृद्धाबालदासीकाः सपर्षद्द्वाररक्षकाः ॥ 2.8.6.१४० ॥  <br>
सान्तःपुरश्च भरतः शत्रुघ्नसहितो ययौ ॥ <br>
रामं व्रजंतमागम्य रघुवंशमनुव्रताः ॥ १४१ ॥ <br>
ततो विप्रा महात्मानः साग्निहोत्राः समंततः ॥ <br>
सपुत्रदाराः काकुत्स्थमनुगच्छति सर्वशः ॥ १४२ ॥ <br>
मंत्रिणो भृत्ययुक्ताश्च सपुत्राः सहबांधवाः ॥ <br>
सर्वे ते सानुगाश्चैव ह्यनु गच्छंति राघवम् ॥ १४३ ॥ <br>
ततः सर्वाः प्रकृतयो हृष्टपुष्टजनावृताः ॥ <br>
गच्छंतमनुगच्छंतिराघवं गुणरंजिताः ॥ १४४ ॥ <br>
तथा प्रजाश्च सकलाः सपुत्राश्च सवबांधवाः ॥ <br>
राघवस्यानुगाश्चासन्दृष्ट्वा विगतकल्मषम् ॥ १४५ ॥ <br>
स्नाताः शुक्लाम्बरधराः सर्वे प्रयतमानसाः ॥ <br>
कृत्वा किलकिलाशब्दमनुयाताश्च राघवम् ॥ १४६ ॥ <br>
न कश्चित्तत्र दीनोऽभून्न भीतो नातिदुःखितः ॥ <br>
प्रहृष्टा मुदिताः सर्वे वभूवुः परमाद्भुताः ॥ १४७ ॥ <br>
द्रष्टुकामाश्च निर्वाणं राज्ञो जनपदास्तथा ॥ <br>
संप्राप्तास्तेऽपि दृष्ट्वैव नभोमार्गेण चक्रिणम् ॥ १४८ ॥ <br>
ऋक्षवानररक्षांसि जनाश्च पुरवासिनः ॥ <br>
आगत्य परया भक्त्या पृष्ठतः समुपाययुः ॥ १४९ ॥ <br>
तानि भूतानि नगरे ह्यन्तर्धानगतान्यपि ॥ <br>
राघवं तेऽप्यनुययुः स्वर्गद्वारमुपस्थितम् ॥ 2.8.6.१५० ॥ <br>
यानि पश्यंति काकुत्स्थं स्थावराणि चराणि च ॥ <br>
सत्त्वानि स्वर्गगमने मतिं कुर्वंति तान्यपि ॥ १५१ ॥ <br>
नासीत्सत्त्वमयोध्यायां सुसूक्ष्ममपि किंचन ॥ <br>
यद्राघवं नानुयाति स्वर्गद्वारमुपस्थितम् ॥ १५२ ॥ <br>
अथार्द्धयोजनं गत्वा नदीं पश्चान्मुखो ययौ ॥ <br>
सरयूं पुण्यसलिलां ददर्श रघुनंदनः॥ १५३ ॥ <br>
अथ तस्मिन्मुहूर्ते तु ब्रह्मा लोकपितामहः ॥ <br>
सर्वैः परिवृतो देवैर्ऋषिभिश्च महात्मभिः ॥ <br>
आययौ तत्र काकुत्स्थं स्वर्गद्वारमुपस्थितम् ॥ १५४ ॥ <br>
विमानशतकोटीभिर्दिव्याभिः सर्वतो वृतः ॥ <br>
दीपयन्सर्वतो व्योम ज्योतिर्भूतमनुत्तमम् ॥ १५५ ॥ <br>
स्वयंप्रभैश्च तेजोभिर्महद्भिः पुण्यकर्मभिः ॥ <br>
पुण्या वाता ववुस्तत्र गन्धवंतः सुखप्रदाः ॥ १५६ ॥ <br>
सपुण्यपुष्पवर्षं च वायुयुक्तं महाजवम् ॥ <br>
गन्धर्वैरप्सरोभिश्च तस्मिन्सूर्यउपस्थितः ॥१५७ ॥ <br>
शरयूसलिलं रामः पद्भ्यां स समुपास्पृशत् ॥ <br>
ततो ब्रह्मा सुरैर्युक्तः स्तोतुं समुपचक्रमे ॥१५८॥ <br>
त्वं हि लोकपतिर्देव न त्वां जानाति कश्चन ॥ <br>
अहं ते वै विशालाक्ष भूतपूर्वपरिग्रहः ॥ १५९ ॥ <br>
त्वमचिंत्यं महद्भूतमक्षयं लोकसंग्रहे ॥ <br>
यामिच्छसि महावीर्य तां तनुं प्रविश स्वकाम् ॥ 2.8.6.१६० ॥ <br>
पितामहस्य वचनादिदमेवाविशत्स्वयम् ॥ <br>
सुदिव्यं वैष्णवं तेजः संसारं स सहानुजः ॥ <br>
ततो विष्णुतनुन्देवाः पूजयन्तः सुरोत्तमम् ॥ १६१ ॥ <br>
साध्या मरुद्गणाश्चैव सेन्द्राः साग्निपुरोगमाः ॥ <br>
ये च दिव्या ऋषिगणा गन्धर्वाप्सरसस्तथा ॥ <br>
सुपर्णा नागयक्षाश्च दैत्यदानवराक्षसाः ॥ १६२ ॥ <br>
देवाः प्रहृष्टा मुदिताः सर्वे पूर्णमनोरथाः ॥ <br>
साधुसाध्विति ते सर्वे त्रिदिवस्था बभाषिरे ॥ १६३ ॥ <br>
अथ विष्णुर्महातेजाः पितामहमुवाच ह ॥ <br>
एषां लोकं जनौघानां दातुमर्हसि सुव्रत ॥ १६४ ॥ <br>
इमे तु सर्वे मत्स्नेहादायाताः सर्वमानवाः ॥ <br>
भक्ताश्च भक्तिमन्तश्च त्यक्तात्मानोऽपि सर्वशः ॥ १६५ ॥ <br>
तच्छ्रुत्वा विष्णुकथितं सर्वलोकेश्वरोऽब्रवीत् ॥ <br>
लोकं सन्तानिकं नाम संस्थास्यंति हि मानवाः ॥ १६६ ॥ <br>
स्वर्गद्वारेऽत्र वै तीर्थे राममेवानुचिन्तयन् ॥ <br>
प्राणांस्त्यजति भक्त्या वै स संतानं परं लभेत् ॥ १६७ ॥ <br>
सर्वे संतानिकंनाम ब्रह्मलोकादनन्तरम् ॥ <br>
वानराश्च स्वकां योनिं राक्षसाश्चापि राक्षसीम्॥१६८॥ <br>
यस्या विनिःसृता ये वै सुरासुरतनूद्भवाः ॥ <br>
आदित्यतनयश्चैव सुग्रीवः सूर्यमण्डलम् ॥ १६९ ॥ <br>
ऋषयो नागयक्षाश्च प्रयास्यन्ति स्वकारणम् ॥ <br>
तथा ब्रुवति देवेशे गोप्रतारमुपस्थितम् ॥ 2.8.6.१७० ॥ <br>
तज्जलं सरयूं भेजे परिपूर्णं ततो जलम् ॥ <br>
अवगाह्य जलं सर्वे प्राणांस्त्यक्त्वा प्रहृष्टवत् ॥ १७१ ॥ <br>
मानुषं देहमुत्सृज्य ते विमानान्यथारुहन् ॥ <br>
तिर्यग्योनिगता ये च प्रविश्य सरयूं तदा ॥ १७२ ॥ <br>
देहत्यागं च ते तत्र कृत्वा दिव्यवपुर्द्धराः ॥ <br>
तथान्यान्यपि सत्त्वानि स्थावराणि चराणि च ॥ १७३ ॥ <br>
प्राप्य चोत्तमदेहं वै देवलोकमुपागमन् ॥ <br>
तस्मिंस्तत्र समापन्ने वानरा ऋक्षराक्षसाः ॥ <br>
तेऽपि प्रविविशुः सर्वे देहान्निक्षिप्य वै तदा ॥ १७४ ॥ <br>
तदा स्वर्गं गताः सर्वे स्मृत्वा लोकगुरुं विभुम् ॥ <br>
जगाम त्रिदशैः सार्द्धं रामो हृष्टो महामतिः ॥ १७५ ॥<br>
अतस्तद्गोप्रताराख्यं तीर्थं विख्यातिमागतम् ॥ <br>
गोप्रतारे परो मोक्षो नान्यतीर्थेषु विद्यते ॥ १७६ ॥ <br>
जन्मान्तरशतैर्विप्र योगोऽयं यदि लभ्यते ॥ <br>
मुक्तिर्भवति तत्त्वेकजन्मना लभ्यते न वा ॥ १७७ ॥ <br>
गोप्रतारे न सन्देहो हरिर्भक्त्या सुनिष्ठितः ॥ <br>
एकेन जन्मनान्योऽपि योगमोक्षं च विन्दति ॥ १७८ ॥ <br>
गोप्रतारे नरो विद्वान्योऽपि स्नाति सुनिश्चितः ॥ <br>
विशत्यसौ परं स्थानं योगिनामपि दुर्लभम् ॥ ॥ १७९ ॥ <br>
कार्तिक्यां च विशेषेण स्नातव्यं विजितेन्द्रियैः ॥ <br>
कार्तिके मासि विप्रर्षे सर्वे देवाः सवासवाः ॥ <br>
स्नातुमायान्त्ययोध्यायां गोप्रतारे विशेषतः ॥ 2.8.6.१८० ॥ <br>
गोप्रतारसमं तीर्थं न भूतं न भविष्यति ॥ <br>
यत्र प्रयागराजोऽपि स्नातुमायाति कार्तिके ॥ १८१ ॥ <br>
निष्पापः कलुषं त्यक्त्वा शुक्लांगः सितकंचुकः ॥ <br>
शुद्ध्यर्थं साधुकामोऽसौ प्रयागे मुनिसत्तमः ॥ १८२ ॥ <br>
यानि कानि च तीर्थानि भूमौ दिव्यानि सुव्रत ॥ <br>
कार्तिक्यां तानि सर्वाणि गोप्रतारे वसन्ति वै ॥ १८३ ॥ <br>
गोप्रतारे जपो होमः स्नानं दानं च शक्तितः ॥ <br>
सर्वमक्षयतां याति श्रद्धया नियमव्रतम् ॥ १८४ ॥ <br>
कार्तिके प्राप्य तद्यन्ति तीर्थानि सकलान्यपि ॥ <br>
गोप्रतारं गमिष्यामः पापं त्यक्तुमितीच्छया ॥ १८५ ॥ <br>
गोप्रतारे कृतं स्नानं सर्वपापप्रणाशनम् ॥ <br>
गोप्रतारे नरः स्नात्वा दृष्ट्वा गुप्तहरिं विभुम् ॥ <br>
सर्वपापैः प्रमुच्येत नात्र कार्या विचारणा ॥ १८६ ॥ <br>
विष्णुमुद्दिश्य विप्राणां पूजनं च विशेषतः ॥ <br>
कर्त्तव्यं श्रद्धया युक्तैः स्नानपूर्वं यतव्रतैः ॥ १८७ ॥ <br>
पयस्विनी च गौर्देया सालंकारा च शक्तितः ॥ <br>
विप्राय वेदविदुषे नियमव्रतशालिने ॥ <br>
ब्राह्मणायातिशुचये विष्णुप्रीत्यै यतात्मना ॥ १६८ ॥ <br>
अन्नं बहुविधं हेम वासांसि विविधानि च ॥ <br>
दातव्यानि हरेः प्राप्त्यै भक्त्या परमया युतैः ॥ १८९ ॥ <br>
सूर्यग्रहे कुरुक्षेत्रे नर्मदायां शशिग्रहे ॥ <br>
तुलादानस्य यत्पुण्यं तदत्र दीपदानतः ॥ 2.8.6.१९० ॥ <br>
घृतेन दीपको यस्य तिलतैले न वा पुनः ॥ <br>
ज्वलते मुनिशार्दूल हयमेधेन तस्य किम् ॥ १९१ ॥ <br>
तेनेष्टं क्रतुभिः सर्वैः कृतं तीर्थावगाहनम् ॥ <br>
दीपदानं कृतं येन कार्त्तिके केशवाग्रतः ॥ १९२ ॥ <br>
नानाविधानि तीर्थानि भुक्तिमुक्तिप्रदानि च ॥ <br>
गोप्रतारस्य तान्यत्र कलां नार्हंति षोडशीम् ॥ १९३ ॥ <br>
स्वर्णमल्पं च यो दद्याद्ब्राह्मणे वेदपारगे ॥ <br>
शुभां गतिमवाप्नोति ह्यग्निवच्चैव दीप्यते ॥१९४॥ <br>
गोप्रताराभिधे तीर्थे त्रिलोकीविश्रुते द्विज ॥ <br>
दत्त्वान्नं च विधानेन न स भूयोऽभिजायते ॥ १९५ ॥ <br>
तत्र स्नानं तु यः कुर्याद्विप्रान्संतर्पयेन्नरः ॥ <br>
सौत्रामणेश्च यज्ञस्य फलं प्राप्नोति मानवः ॥ १९६ ॥ <br>
एकाहारस्तु यस्तिष्ठेन्मासं तत्र यतव्रतः ॥ <br>
यावज्जीवकृतं पापं सहसा तस्य नश्यति ॥ १९७ ॥<br>
अग्निप्रवेशं ये कुर्युर्गोप्रतारे विधानतः ॥ <br>
ते विशंति पदं विष्णोर्निःसंदग्धं तपोधन ॥ १९८ ॥ <br>
कुर्वंत्यनशनं येऽत्र विष्णुभक्त्या सुनिश्चिताः ॥ <br>
न तेषां पुनरावृत्तिः कल्पकोटिशतैरपि ॥ १९९ ॥ <br>
अर्चयेद्यस्तु गोविंदं गोप्रतारे हि मानवः ॥ <br>
दशसौवर्णिकं पुण्यं गोप्रतारे प्रकथ्यते ॥ 2.8.6.२०० ॥ <br>
अग्निहोत्रफलो धूपो गोविंदस्य समर्पितः ॥ <br>
भूमिदानेन सदृशं गंधदानफलं स्मृतम् ॥ २०१ ॥ <br>
अत्यद्भुतमिदं विद्वन्स्थानमेतत्प्रकीर्तितम् ॥ <br>
कार्त्तिक्यां तु विशेषेण अत्र स्नात्वा शुचिव्रतः ॥ २०२ ॥ <br>
स्वर्गद्वारे नरः स्नात्वा दशस्वर्णफलं लभेत् ॥ <br>
स्वर्णदः स्वर्गवासी च यो दद्याच्छ्रद्धयान्वितः ॥ २०३ ॥ <br>
सुतीर्थे पर्वणि श्रेष्ठे दशस्वर्णफलप्रदे ॥ <br>
ज्येष्ठशुक्लचतुर्दश्यां रात्रौ जागरणं चरेत् ॥ २०४ ॥ <br>
उपोषितः शुचिः स्नातो विष्णुपूजनतत्परः ॥ <br>
दीपं दद्यात्प्रयत्नेन नानाफलविधायिनम् ॥ २०५ ॥ <br>
तावद्गर्जंति पुण्यानि स्वर्गे मर्त्ये रसातले ॥ <br>
यावद्दद्याज्जले दीपं कार्त्तिके केशवाग्रतः ॥ २०६ ॥ <br>
पौर्णमास्यां प्रभाते तु स्नात्वा निर्मलमानसः ॥ <br>
हरिं संपूज्य विधिवद्विधाय श्राद्धमादरात् ॥ २०७ ॥ <br>
दत्त्वान्नं च यथाशक्त्या संतोष्य ब्राह्मणांस्ततः ॥ <br>
वस्त्रादिभिरलंकारैः संपूज्य द्विजदंपती ॥ २०८ ॥ <br>
विभुं गुप्तहरिं दृष्ट्वा संपूज्य तु विशेषतः ॥ <br>
नमस्कृत्यानु तत्तीर्थं शुचिस्तद्गतमानसः ॥ २०९ ॥ <br>
स्वर्गद्वारे च विधिवन्मध्याह्ने स्नानमाचरेत् ॥ <br>
सर्वपापविशुद्धात्मा विष्णुलोके महीयते ॥ 2.8.6.२१० ॥ <br>
इति परमविधानैर्गोप्रतारे विधाय प्रथितसुकृतमूर्त्तिः स्नानमुच्चैः प्रयत्नात् ॥ <br>
कलितनिखिलपापः पूजयित्वादरेणाच्युतममलविकाशो विष्णुसायुज्यमेति ॥ २११ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डेऽयोध्यामाहात्म्ये स्वर्गद्वारगोप्रतारतीर्थमाहात्म्यवर्णनंनाम षष्ठोऽध्यायः ॥ ६ ॥ <br>
<br>
<br>
</span>
