<span style="font-size: 14pt; line-height: 200%">।। व्यास उवाच ।। ।। <br>
भगवन्ब्रूहि तत्त्वेन कथं निर्बंधतो मुनिः ।। <br>
विश्वामित्रो निजं शिष्यं कौत्सं क्रोधेन तादृशम् ।। १ ।। <br>
दुष्प्राप्यमर्थं यत्नेन बहु प्रार्थितवांस्तदा ।। <br>
एतत्सर्वं च कथय मयि यद्यस्ति ते कृपा ।। २ ।। <br>
।। अगस्त्य उवाच ।। ।। <br>
शृणु द्विज कथामेतां सावधानेंद्रियः स्वयम् ।। <br>
विश्वामित्रो मुनिश्रेष्ठः स दिव्यज्ञानलोचनः ।। ३ ।। <br>
निजाश्रमे तपो दुर्गं चकार प्रयतो व्रती ।। <br>
एकदा तमथो द्रष्टुं दुर्वासा मुनिरागतः ।। ४ ।। <br>
आगत्य च क्षुधाक्रांत उच्चैः प्रोवाच स द्विजः ।। <br>
भोजनं दीयतां मह्यं क्षुधापीडितचेतसे ।। <br>
पायसं शुचि चोष्णं च शीघ्रं क्षुधार्त्तिने द्विज ।। ५ ।। <br>
इति श्रुत्वा वचः क्षिप्रं विश्वामित्रः प्रयत्नतः ।। <br>
स्थाल्यां पायसमादाय तं समर्प्य ततः स्वयम्।। ६ ।। <br>
तदादायोत्थितं दृष्ट्वा दुर्वासास्तं विलोकयन् ।। <br>
उवाच मधुरं वाक्यं मुनिं लक्षणतत्परः ।। ७ ।। <br>
क्षणं सहस्व विप्रेन्द्र यावत्स्नात्वा व्रजाम्यहम् ।। <br>
तिष्ठतिष्ठ क्षणं तिष्ठ आगच्छाम्येष साप्रतम् ।। ८ ।। <br>
इत्युक्त्वा स जगामैव दुर्वासाः स्वाश्रमं तदा ।। ९ ।। <br>
विश्वामित्रस्तपोनिष्ठस्तदा सानुरिवाऽचलः ।। <br>
दिव्यं वर्षसहस्रं स तस्थौ स्थिरमतिस्तदा ।। 2.8.5.१० ।।<br>
तस्य शुश्रूषणपरो मुनिः कौत्सो यतव्रतः ।। <br>
बभूव परमोदारमतिर्विगतमत्सरः ।। ११ ।। <br>
पुनरागत्य स मुनिर्दुर्वासा गतकल्मषः ।। <br>
भुक्त्वा च पायसं सद्यः स जगाम निजाश्रमम् ।। १२ ।। <br>
तस्मिन्गते मुनिवरे विश्वामित्रस्तपोनिधिः ।। <br>
कौत्सं विद्यावतां श्रेष्ठं विससर्ज गृहान्प्रति ।। १३ ।। <br>
स विसृष्टो गुरुं प्राह दक्षिणा प्रार्थ्यतामिति ।। <br>
विश्वामित्रस्तु तं प्राह किं दास्यसि दक्षिणाम् ।। <br>
दक्षिणा तव शुश्रूषा गृहं व्रज यतव्रत ।। १४ ।। <br>
पुनःपुनर्गुरुं प्राह शिष्यो निर्बन्धवान्यदा ।। <br>
तदा गुरुर्गुरुक्रुद्धः शिष्यं प्राह च निष्ठुरम् ।। १५ ।। <br>
सुवर्णस्य सुवर्णस्य चतुर्दश समाहर ।। <br>
कोटीर्मे दक्षिणा विप्र पश्चाद्गच्छ गृहं प्रति ।। १६ ।। <br>
इत्युक्तो गुरुणा कौत्सो विचार्य समुपागमत् ।। <br>
काकुत्स्थं दिग्विजेतारं ययाचे गुरुदक्षिणाम्।। १७ ।। <br>
इत्युक्तं ते मुनिवर त्वया पृष्टं हि यत्पुनः ।। <br>
अतोऽन्यच्छृणु ते वच्मि तीर्थकारणमुत्तमम् ।। १८ ।। <br>
तस्माद्दक्षिणदिग्भागे संभेदः सिद्धसेवितः ।। <br>
तिलोदकीसरय्वोश्च संगत्या भुवि संश्रुतः ।। १९ ।। <br>
तत्र स्नात्वा महाभाग भवन्ति विरजा नराः ।। <br>
दशानामश्वमेधानां कृतानां यत्फलं भवेत् ।। <br>
तदाप्नोति स धर्मात्मा तत्र स्नात्वा यतव्रतः ।। 2.8.5.२० ।। <br>
स्वर्णादिकं च यो दद्याद्ब्राह्मणे वेदपारगे ।। <br>
शुभां गतिमवाप्नोति अग्निवच्चैव दीप्यते ।। २१ ।। <br>
तिलोदकीसरय्वोश्च संगमे लोकविश्रुते ।। <br>
दत्त्वान्नं च विधानेन न स भूयोऽभिजायते ।। २२ ।। <br>
उपवासं च यः कृत्वा विप्रान्संतर्पयेन्नरः ।। <br>
सौत्रामणेश्च यज्ञस्य फलमाप्नोति मानवः ।। २३ ।। <br>
एकाहारस्तु यस्तिष्ठेन्मासं तत्र यतव्रतः ।। <br>
यावज्जीवकृतं पापं सहसा तस्य नश्यति ।। २४ ।। <br>
नभस्य कृष्णामावस्यां यात्रा सांवत्सरी भवेत् ।। <br>
रामेण निर्मिता पूर्वं नदी सिंधुरिवापरा ।। २५ ।। <br>
सिंधुजानां तुरंगाणां जलपानाय सुव्रत ।। <br>
तिलवच्छ्याममुदकं यतस्तस्यां सदा बभौ ।। २६ ।। <br>
तिलोदकीति विख्याता पुण्यतोया सदा नदी ।। <br>
संगमादन्यतो यस्यां तिलोदक्यां शुचिव्रतः ।। <br>
स्नातो विमुच्यते पापैः सप्तजन्मार्जितैरपि ।। २७ ।। <br>
तस्मात्तिलोदकीस्नानं सर्वपापहरं मुने ।। <br>
कर्त्तव्यं सुप्रयत्नेन प्राणिभिर्धर्मकांक्षिभिः ।। <br>
स्नानं दानं व्रतं होमं सर्वमक्षयतां व्रजेत् ।। २८।। <br>
इति विविधविधानैस्तीर्थयात्रांक्रमेण प्रथितगुणविकासः प्राप्तपुण्योविधाय ।। <br>
हरिमुपहृतभावः पूजयन्सर्वतीर्थं व्रजति परमधाम न्यस्तपापः कथञ्चित् ।। २९ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डेऽयोयामाहात्म्ये तिलोदर्काप्रभाववर्णनंनाम पञ्चमोऽध्यायः ।। ५ ।।<br>
<br>
</span>
