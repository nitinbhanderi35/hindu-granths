<span style="font-size: 14pt; line-height: 200%">॥ श्रीभगवानुवाच ॥ ॥ <br>
शृणु पुत्र प्रवक्ष्यामि जागरस्य च लक्षणम् ॥ <br>
येन विज्ञातमात्रेण सुलभोऽहं सदा कलौ ॥ १ ॥ <br>
गीतं वाद्यं च नृत्यं च पुराणपठनं तथा ॥ <br>
धूपं दीपं च नैवेद्यं पुष्पं गन्धानुलेपनम् ॥ २ ॥ <br>
फलार्पणं च श्रद्धां च दानमिंद्रियसंयमम् ॥ <br>
सत्यान्वितं विनिद्रं च मुदा मद्यजनान्वितम् ॥ ३ ॥ <br>
साश्चर्यं चैव सोत्साहं पापालस्यादिवर्जनम् ॥ <br>
प्रदक्षिणासमायुक्तं नमस्कारपुरःसरम् ॥ ४ ॥ <br>
नीराजनसमायुक्तमतिहृष्टेन चेतसा ॥ <br>
यामेयामे महाभाग कुर्यादारार्तिकं मम ॥ ५ ॥ <br>
षड्विंशद्गुणसंयुक्तमेकादश्यां च जागरम् ॥ <br>
यः करोति नरो भक्त्या न पुनर्जायते भुवि ॥ ६ ॥ <br>
य एवं कुरुते भक्त्या वित्तशाठ्यविवर्जितः ॥ <br>
जागरं परया भक्त्या स लीनो जायते मयि ॥ ७ ॥ <br>
दष्टाः कलिभुजंगेन स्वपन्ते ये दिने मम ॥ <br>
कुर्वंति जागरं नैव मायापाशविमोहिताः ॥ ८ ॥ <br>
प्राप्ताप्येकादशी येषां कलौ जागरणं विना ॥ <br>
ते विनष्टा न संदेहो यस्माज्जीवितमध्रुवम् ॥ ९ ॥ <br>
उद्धृतं नेत्रयुग्मं च दत्त्वा वै हृदये पदम् ॥ <br>
कृतं ये नैव पश्यंति पापिनो मम जागरम् ॥ 2.5.13.१० ॥ <br>
अभावे वाचकस्याऽथ गीतं नृत्यं च कारयेत् ॥ <br>
वाचके सति देवेश पुराणं प्रथमं पठेत् ॥ ११ ॥ <br>
अश्वमेधसहस्रस्य वाजपेयशतस्य च ॥ <br>
पुण्यं कोटिगुणं पुत्र मम जागरणे कृते ॥ १२ ॥ <br>
पितृपक्षे मातृपक्षे भार्यापक्षे च मानद ॥ <br>
कुलान्युद्धरते चैतन्मम जागरणे कृते ॥ ॥ १३ ॥ <br>
उपोषणदिने विघ्ने प्रारब्धे जागरे सति ॥ <br>
विहाय स्थानं तत्राहं शापं दत्त्वा व्रजाम्यहम् ॥ १४ ॥ <br>
अविद्धवासरे ये मे प्रकुर्वंति हि जागरम् ॥ <br>
तेषां मध्ये प्रहृष्टः सन्नृत्यं वै प्रकरोम्यहम् ॥ १५ ॥ <br>
यावद्दिनानि कुरुते जागरं मम सन्निधौ ॥ <br>
युगाऽयुतानि तावंति वसते मम वेश्मनि ॥॥ १६ ॥ <br>
न गयापिंडदानेन न तीर्थैर्बहुभिर्मखैः ॥ <br>
पूर्वजा मुक्तिमायांति विनैकादशिजागरात् ॥ १७ ॥ <br>
यः कुर्याज्जागरे पूजां कुसुमैर्मम वासरे । <br>
पुष्पेपुष्पेऽश्वमेधस्य फलमाप्नोति मानवः ॥१-॥ <br>
यः कुर्याद्दीपदानं च रात्रौ जागरणे मम ॥ <br>
निमिषे निमिषे पुत्र लभते गोऽयुतं फलम् ॥ १९ ॥ <br>
यो दद्याज्जागरे पुत्र हविष्यान्नसमुद्भवम् ॥ <br>
नैवेद्यं लभते पुण्यं शालिशैलसमुद्भवम् ॥ 2.5.13.२० ॥ <br>
पक्वान्नानि च यो दद्यात्फलानि विविधनि च ॥ <br>
जागरे मे चतुर्वक्त्र लभते गोशतं फलम् ॥ २१ ॥ <br>
कर्पूरेण च तांबूलं ददाति मम जागरे ॥ <br>
मद्भक्तो मत्प्रसादेन सप्तद्वीपाऽधिपो भवेत्॥ २२ ॥ <br>
जागरे मम देवेश यः कुर्यात्पुष्पमण्डपम् ॥ <br>
स पुष्पकविमानेन क्रीडते मम सद्मनि ॥ २३ ॥ <br>
जागरे मे तु यो धूपं सकर्पूरं सगुग्गुलम्॥ <br>
ददाति दहते पापं जन्मलक्षसमुद्भवम् ॥ २४ ॥<br>
स्नापयेज्जागरे यो मां दधिक्षीरघृतांबुकैः ॥ <br>
भोगानिह लभेद्वै स ह्यन्ते च परमां गतिम् ॥ २५ ॥ <br>
दिव्यांऽबराणि यो दद्यात्फलानि विविधानि च ॥ <br>
स चिरं वसते स्वर्गे तं तु संख्यासमानि वै ॥ २६ ॥ <br>
दद्यादाभरणं यो मे हेमजं रत्नसंभवम् ॥<br>
सप्तकल्पानि वसते सोत्संगे मत्प्रियो मम ॥ २७ ॥ <br>
घृतेन दीपकं यो मे गव्येन च विशेषतः ॥ <br>
ज्वालयेज्जागरे रात्रौ निमिषे गोयुतं फलम् ॥ २८ ॥ <br>
जागरे मे चतुर्वक्त्र कर्पूरेण च दीपकम् ॥ <br>
यो ज्वालयेत नीराजं कपिलादानजं फलम्॥ २९ ॥ <br>
यः पुनः कुरुते दीपं गीतं नृत्यं च पूजनम् ॥ <br>
शतक्रतुसमं पुण्यं व्रतैर्दानशतैरपि ॥ 2.5.13.३० ॥ <br>
स्वयं यः कुरुते गीतं विलज्जो नृत्यते यदि ॥ <br>
स लभेन्निमिषार्धेन कोटियज्ञकृतं फलम् ॥ ३१ ॥ <br>
निवारयति यो गीतं नृत्यं जागरणे मम ॥ <br>
षष्टियुगसहस्राणि पच्यते रौरवादिषु ॥ ३२ ॥ <br>
नृत्यमानस्य मर्त्यस्य ये केचिन्निकटे गताः ॥ <br>
विमुक्ता धर्मराजेन मुक्ता यांति च मत्पदम् ॥३३॥ <br>
नृत्यमानस्य मर्त्यस्य उपहासं करोति यः ॥ <br>
जागरे यांति निरयं यावदिंद्राश्चतुर्दश ॥ ॥ ३४ ॥ <br>
जागरे मम यः कुर्याद्भक्त्या पुस्तकवाचनम् ॥ <br>
श्लोकसंख्यायुगान्येव स वसेन्मम सन्निधौ ॥ ३५ ॥ <br>
प्रदक्षिणाप्रदानेन यत्फलं कथितं बुधैः ॥ <br>
न तत्कोटिमखैः पुण्यं युगसंख्यैरवाप्यते ॥ ३६ ॥ <br>
दीपमाला ममाग्रे वै यः कुर्याज्जागरे सुत ॥ <br>
विमानकोटिसंयुक्त आकल्पं वसते दिवि ॥॥ ३७ ॥। <br>
मम बालचरित्राणि जागरे पठते हि यः॥ <br>
युगकोटिसहस्राणि श्वेतद्वीपे वसेन्नरः॥३८॥ <br>
तस्माज्जागरणं कार्यं पक्षयोः शुक्लकृष्णयोः ॥ ३९॥ <br>
यो गीतां पठते रात्रौ मम नामसहस्रकम्॥ <br>
वेदोक्तानां पुराणानां जागरात्पुण्यमाप्नुयात्॥ 2.5.13.४०॥ <br>
धेनुदानं तु यः कुर्याज्जागरे मम पु्त्रक॥ <br>
लभते नात्र संदेहः सप्तद्वीपवतीफलम् ॥ ४१ ॥ <br>
सर्वेषामेव पुण्यानां महत्पुण्यं महीतले ॥ <br>
द्वादशीजागरं पुत्र प्रसिद्धं भुवनत्रये ॥ ४२ ॥ <br>
जागरं ये च कुर्वंति कर्मणा मनसा गिरा ॥ <br>
न तेषां पुनरावृत्तिर्मम लोकात्कथंचन ॥ ४३ ॥ <br>
प्रोत्साहयित्वा लोकान्यः कुरुते जागरं निशि ॥ <br>
प्राप्नोति चक्रवर्तित्वं सत्यं मे व्याहृतं सुत ॥४४ ॥ <br>
संमानिताः ककुत्स्थेन रात्रौ जागरकारिणः॥ <br>
स्वशक्त्या चैव दानेन प्राप्तं राज्यं सुदुर्लभम्॥ ४५॥ <br>
ये केचिद्गायका विप्रा वादका नर्तकाश्च ये ॥ <br>
नर्तकीसहिता यांति मम लोके सनातने॥४६॥ <br>
दुर्योनिषु गतैः सर्वैः कृत्वा जागरणं मम॥ <br>
संप्राप्तं पृथिवीशत्वं कामुकैर्मुनिसत्तम॥४७॥ <br>
निष्कामा मुक्तिमापन्नाः श्वपचाद्याश्च जागरात्॥ <br>
विवेको नास्ति वर्णानां मम जागरकारिणाम्॥ ॥ ४८ ॥ <br>
न कलौ पावनं ध्यानं न कलौ जाह्नवीजलम् ॥ <br>
न कलौ पावनं जाप्यं मुक्त्वैकं जागरं मम ॥ ४९ ॥ <br>
द्वादशीदिवसे प्राप्ते ये कुर्वंति हि जागरम् ॥ <br>
ते धन्यास्ते कृतार्था वै कलिकाले न संशयः ॥ 2.5.13.५० ॥ <br>
न भूयान्मानुषे लोके द्वादशीविमुखो नरः ॥ <br>
अतीतानागतान्वाऽपि पातयेन्नरके हि सः ॥ ५१ ॥<br>
वरमेको गुणैर्युक्तः किं जातैर्बहुभिः सुतैः ॥ <br>
द्वादशीजागरात्सर्वांस्तारयेद्यो हि पूर्वजान् ॥ ५२ ॥ <br>
माहात्म्यं पठते भक्त्या मयोक्तं जागरोद्भवम् ॥ <br>
द्वादशीसंभवः पुत्रः कुलानां तारयेच्छतम् ॥ ५३ ॥ <br>
अगम्यागमने पापमभक्ष्यस्यापि भक्षणे ॥ <br>
पापं विलयमायाति कृते जागरणे सुत ॥ ५४ ॥ <br>
अज्ञानाद्यत्कृतं पापं ज्ञात्वा यत्पातकं कृतम् ॥ <br>
पूर्वजन्मार्जितं पापमिह जन्मनि यत्कृतम् ॥ ॥ ५५ ॥ <br>
सिद्ध्यंति सर्वकार्याणि मनसा चिंतितान्यपि ॥ <br>
द्वादश्यां वै चतुर्वक्त्र रात्रौ जागरणे कृते ॥ ५६ ॥ <br>
द्वादशीजागरेणैव मुक्तिं गच्छंति मानवाः ॥ ५७ ॥ <br>
न तत्पुण्यं कुरुक्षेत्रे प्रयागे वसतां कलौ ॥ <br>
माहात्म्यं वसतां पुंसां यत्फलं द्वादशीषु च ॥ ५८ ॥ <br>
नाऽश्वमेधसहस्रैस्तु तीर्थकोट्यवगाहनात् ॥ <br>
तत्फलं प्राप्यते पुत्र द्वादशीजागरे कृते ॥ ५९ ॥ <br>
पठेद्वा शृणुयाद्वाऽपि माहात्म्यं द्वादशीभवम् ॥ <br>
सर्वपापविशुद्धात्मा स लभेच्छाश्वतीं गतिम् ॥ 2.5.13.६० ॥ <br>
सर्वे दुष्टाः समस्ताश्च सौम्यास्तस्य सदा ग्रहाः ॥ <br>
संततेर्न वियोगस्तु द्वादशी यस्य कारणम् ॥ ६१ ॥ <br>
मम कीर्तिरुचिर्नित्यं न विपद्येत कर्हिचित् ॥ <br>
रणे राजकुले चैव सर्वदा विजयी भवेत् ॥ ६२ ॥ <br>
धर्मोपरि मतिर्नित्यं भक्तिर्मयि सुनिर्मला ॥ <br>
पातकं नैव लिप्येत द्वादशीभक्तितो नरम् ॥ ६३ ॥ <br>
प्रेतत्वं नैव तस्याऽस्ति कृते जागरणे मम ॥ <br>
एकादश्या विहीनस्य परलोकगतिर्नहि ॥ <br>
तस्मात्सर्वप्रयत्नेन कलौ कार्यं हि तद्दिनम् ॥ ६४ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे ब्रह्मविष्णु संवादे मार्गशीर्षमासमाहात्म्य एकादशीव्रतजागरणफलकथनंनाम त्रयोदशोऽध्यायः ॥ १३ ॥ <br>
<br>
<br>
</span>
