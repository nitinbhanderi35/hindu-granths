<span style="font-size: 14pt; line-height: 200%">।। ब्रह्मोवाच ।। ।। <br>
त्वयोक्तो विधिसंयुक्तो मार्गशीर्षो मदापनः ।। <br>
को विधिस्तस्य देवेश सर्वं मे ब्रूहि केशव ।। १ ।। <br>
।। ।। श्रीभगवानुवाच ।। ।। <br>
रात्रावन्ते समुत्थाय उपस्पृश्य यथाविधि ।। <br>
नमस्कृत्या गुरुं स्वीयं संस्मरेन्मामतंद्रितः ।। २।। <br>
सहस्रनामभिर्भक्त्या कीर्तयेद्वाग्यतः शुचिः ।। <br>
बहिर्ग्रामात्समुत्सृज्य मलमूत्रं यथाविधि ।। ३ ।। <br>
शौचं कृत्वा यथान्यायमाचम्य प्रयतः शुचिः ।। <br>
दंतधावनपूर्वं च स्नानं कृत्वा यथाविधि ।। ४ ।। <br>
आदाय तुलसीमूलमृदं तत्पत्रसंयुताम् ।। <br>
मूलमंत्रेणाऽभिमंत्र्य गायत्र्या वा महामते ।। ५ ।। <br>
मंत्रेणैवाऽनुलिप्तांगः स्नायादप्स्वघमर्षणम् ।। <br>
अनुद्धृतैरुद्धृतैर्वा जलैः स्नानं विधीयते ।। ६ ।। <br>
तीर्थं प्रकल्पयेद्विद्वान्मन्त्रेणाऽनेन मन्त्रवित् ।। <br>
ॐनमो नारायणायेति मूलमन्त्र उदाहृतः ।। ७ ।। <br>
दर्भपाणिस्तु विधिना आचांतः पुरतः शुचिः ।। <br>
चतुर्हस्तसमायुक्तं चतुरस्रं समंततः ।। <br>
प्रकल्प्याऽऽवाहयेद्गंगामेभिर्मंत्रैर्विचक्षणः ।। ८ ।। <br>
विष्णुपादप्रसूताऽसि वैष्णवी विष्णुदेवता ।। <br>
त्राहि नस्त्वमघादस्मादाजन्ममरणांतिकात् ।। ९ ।। <br>
तिस्रः कोट्योऽर्धकोटी च तीर्थानां वायुरब्रवीत् ।। <br>
दिवि भुव्यंतरिक्षे च तानि ते संति जाह्नवि ।। 2.5.2.१० ।। <br>
नंदिनीत्येव ते नाम देवेषु नलिनीति च ।। <br>
दक्षपुत्री च विहगा विश्वगा योगिनां मता ।। ११ ।। <br>
विद्याधरी सुप्रसन्ना तथा लोकप्रसादिनी ।। <br>
क्षेमा च जाह्नवी चैव शांता शांतिप्रदायिनी ।।१२।। <br>
एतानि पुण्यनामानि स्नानकाले सदा पठेत् ।। <br>
सदा संनिहिता तत्र गंगा त्रिपथगामिनी ।। १३ ।। <br>
सप्तवाराभिजप्तेन करसंपुटयोजितम् ।। <br>
मूर्ध्ना कृतांजलिर्भूयस्त्रिचतुः पंच सप्त वा ।। <br>
स्नानं कुर्यान्मृदा तद्वदामंत्र्याऽनुविधानतः ।। १४ ।। <br>
अश्वक्रांते रथक्रांते विष्णुक्रांते वसुन्धरे ।। <br>
मृत्तिके हर मे पापं यन्मया दुष्कृतं कृतम् ।। १५ ।। <br>
उद्धृताऽसि वराहेण कृष्णेन शतबाहुना ।। <br>
नमस्ते सर्वभूतानां प्रभवाऽरणि सुव्रते ।। १६ ।। <br>
एवं स्नात्वा ततः पश्चादाचम्य च विधानतः।। <br>
उत्थाय वाससी शुक्ले कूले वै परिधाय च ।। १७ ।। <br>
आचम्य तर्पयेद्देवान्पितॄंश्चैव ऋषींस्तथा ।। <br>
निष्पीड्य वस्त्रमाचम्य धौतवस्त्रेण वेष्टितः ।। १८ ।। <br>
विमलां मृत्तिकां रम्यामादाय द्विजसत्तम ।। <br>
मन्त्रेणैवाऽभिमंत्र्याऽथ ललाटादिषु वैष्णवः ।। <br>
धारयेदूर्ध्वपुण्ड्राणि यथासंख्यमतंद्रितः ।। १९ ।। <br>
ब्रह्मन्द्वादशपुण्ड्राणि ब्राह्मणः सततं वहेत् ।। <br>
चत्वारि भूभृतां पुत्र पुण्ड्राणि द्वे विशां स्मृते ।। <br>
एकं पुंड्रं च नारीणां शूद्राणां च विधीयते ।। 2.5.2.२० ।। <br>
ललाट उदरे चैव वक्षो वै कण्ठकूबरे ।। <br>
कुक्ष्योर्बाह्वोः कर्णयोश्च पृष्ठे त्रिके च वै शिरः ।। <br>
तिलका द्वादश प्रोक्ता ब्राह्मणस्य सदाऽनघ ।।२१।। <br>
ललाटे हृदि बाह्वोश्च क्षात्रः पुंड्राणि धारयेत्।। <br>
ललाटे हृदये वैश्यो भाले वै शूद्रयोषिताम्।।२२।। <br>
ललाटे केशवं ध्यायेन्नारायणमथोदरे।।<br>
वक्षःस्थले माधवं च गोविंदं कण्ठकूबरे।।२३।।<br>
विष्णुं च दक्षिणे कुक्षौ बाहौ च मधुसूदनम् ।। <br>
त्रिविक्रमं कर्णमूले वामनं वामपार्श्वके ।।२४।। <br>
श्रीधरं वामबाहौ च हृषीकेशं च कर्णके ।। <br>
पृष्ठे तु पद्मनाभः स्यात्त्रिके दामोदरं न्यसेत्।।२५।।<br>
तत्प्रक्षालनतोयेन वासुदेवं तु मूर्धनि।।<br>
एवं कार्यं ब्राह्मणस्य क्षत्रियस्योपधारयेत्।।२६।। <br>
ललाटे केशवं ध्यायेद्धृदये माधवं तथा ।। <br>
बाह्वोश्च उभयोर्वत्स स्मरेद्वै मधुसूदनम् ।।२७।। <br>
क्षत्रियस्य विधिः प्रोक्तो वैश्यकृत्यं निशामय ।। <br>
ललाटे केशवं ध्यायेद्धृदये माधवं तथा ।। २८ ।। <br>
योषिच्छूद्रौ स्मरेतां च केशवं भालदेशके ।। <br>
अनेन विधिना कुर्यात्पुंड्राणि मम तुष्टये ।। २९ ।। <br>
श्यामं शांतिकरं प्रोक्तं रक्तं वश्यकरं तथा ।। <br>
श्रीकरं पीतमित्याहुः श्वेतं मोक्षकरं शुभम्।।2.5.2.३०।। <br>
एकांतिनो महाभागाः सर्वलोकहिते रताः ।। <br>
सांऽतरालं प्रकुर्वंति पुण्ड्रं हरिपदाकृतिम् ।।३१।। <br>
मध्ये छिद्रेण संयुक्तमेतद्धि हरिमंदिरम् ।। <br>
ऊर्ध्वं सौम्यमृजुं सूक्ष्मं सुपार्श्वं सुमनोहरम्।। ३२ ।। <br>
निरंतरालं यः कुर्यादूर्ध्वपुंड्रं द्विजाऽधमः ।। <br>
स हि तत्र स्थितं लक्ष्म्या सह मां च व्यपोहति ।। ३३ ।। <br>
अच्छिद्रमूर्ध्वपुंड्रं तु ये कुर्वंति द्विजाधमाः ।। <br>
तैर्ललाटे शुनः पादं निक्षिप्तं वै न संशयः ।। ३४ ।। <br>
तस्माच्छिद्रान्वितं पुंड्रं महच्छिद्रं शुभान्वितम् ।। <br>
धारयेद्ब्राह्मणो नित्यं हरिसालोक्यसिद्धये ।। ३५ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे ब्रह्मविष्णुसंवादे मार्गशीर्षमाहात्म्ये त्रिपुंड्रधारणविधिकथनंनाम द्वितीयोऽध्यायः ।। २ ।। <br>
<br>
</span>
