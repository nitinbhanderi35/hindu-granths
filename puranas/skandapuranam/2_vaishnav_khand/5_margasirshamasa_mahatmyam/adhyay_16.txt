<span style="font-size: 14pt; line-height: 200%">॥श्रीभगवानुवाच॥ ॥ <br>
शृणु ध्यानं चतुर्वक्त्र वक्ष्यामि प्रीतमानसः ॥ <br>
श्रुतेनैव च सौभाग्यं लभते मानवो भुवि ॥१॥<br>
अथ श्रीमदुद्यानसंवीतहैमस्थलोद्भासिरत्नस्फुरन्मंडपांतः ॥ <br>
लसत्कल्पवृक्षोदितोद्दीप्तरत्नस्थलाधिष्ठितांभोजपीठाऽधिरूढम् ॥ २ ॥ <br>
महानीलनीलाभमत्यंतबालं गुडस्निग्धवक्त्रांतविस्रस्तकेशम् ॥ <br>
अलिव्रातपर्याकुलोत्फुल्लपद्मप्रमुग्धाननं श्रीमदिंदीवराक्षम् ॥ ३ ॥ <br>
चलत्कुंडलोल्लासितोत्फुल्लगल्लं सुघोणं सुशोणाधरं सुस्मितास्यम् ॥ <br>
अनेकोल्लसत्कंठभूषालसंतं वहंतं नखं पौंडरीकं सुनेत्रम् ॥ ४ ॥ <br>
समुद्धूसरोरःस्थलं धेनुधूल्या सुपुष्टांगमष्टापदाकल्पदीप्तम् ॥ <br>
कटीरस्थले चारुजंघोरुयुग्मे पिनद्धं क्वणत्किंकिणीजालदाम्ना ॥ ५ ॥ <br>
हसंतं लसद्बंधुजीवप्रसूनप्रभापाणिपादांबुजोदारकांत्या ॥ <br>
करे दक्षिणे पायसं वामहस्ते दधानं नवं शुद्धहैयंगवीनम् ॥ ६ ॥ <br>
महीभारभूताऽमरारातियूथाऽनलं पूतनादीन्निहंतुं प्रवृत्तम् ॥ <br>
प्रभुं गोपिकागोपवृंदेन वीतं सुरेन्द्रादिभिर्वंदितं देवदेवम् ॥ ७ ॥ <br>
प्रगे पूजयित्वा त्वनुस्मृत्य कृष्णं भुजंगेंद्रवज्रादिभिर्भक्तिनम्रः ॥ <br>
सितांभोजहैयंगवीनैश्च दध्ना विमिश्रेण दुग्धेन संप्रीणयेत्तम् ॥ ८ ॥ <br>
इति प्रातरेवाऽर्चयेदत्युतं यो नरः प्रत्यहं शश्वदास्तिक्ययुक्तः ॥ <br>
लभेत्सोऽचिरेणैव लक्ष्मीं समग्रामिह प्रेत्य शुद्धं परं धाम भूयात् ॥ ९ ॥ <br>
मन्त्रश्चोक्तः पुरा पुत्र आदौ लोकमनोहरः ॥ <br>
श्रीमद्दामोदराख्यो हि शृणु तस्याधिकारिणः ॥ 2.5.16.१० ॥ <br>
अयोग्याय न दातव्यो मंत्रराजस्त्वया सुत ॥ <br>
यत्नेन गोपनीयं च रहस्यं शीघ्रसिद्धिदम् ॥ ११ ॥ <br>
अलसं मलिनं क्लिष्टं दंभमोहसमन्वितम् ॥ <br>
दरिद्रं रोगिणं क्रुद्धं रागिणं भोगलालसम् ॥ १२ ॥ <br>
असूयामत्सरग्रस्तं शठं परुषवादिनम् ॥ <br>
अन्यायेनाऽर्जितधनं परदाररतं सदा ॥ १३ ॥ <br>
विदुषां वैरिणं नित्यमज्ञं पंडितमानिनम् ॥ <br>
भ्रष्टव्रतं क्लिष्टवृत्तिं पिशुनं दुष्टमानसम् ॥ १४ ॥ <br>
बह्वाशिनं क्रूरचेष्टमग्रगण्यं दुरात्मनाम् ॥ <br>
कृपणं पापिनं रौद्रमाश्रितानां भयंकरम् ॥ १५ ॥ <br>
एवमादिगुणैर्युक्तं शिष्यं नैव परिग्रहेत् ॥ <br>
गृह्णीयाद्यदि तद्दोषः प्रायो गुरुमुपस्पृशेत् ॥ १६ ॥ <br>
अमात्यदोषो राजानं जायादोषः पतिं यथा ॥ <br>
तथा शिष्यकृतो दोषो गुरुं प्राप्नोत्यसंशयम् ॥ १७ ॥ <br>
तस्माच्छिष्यं गुरुर्नित्यं परीक्ष्यैव परिग्रहेत् ॥ <br>
कायेन मनसा वाचा गुरुशुश्रूषणे रतम् ॥ १८ ॥ <br>
अस्तेयवृत्तिमास्तिक्ययुक्तं मोक्षकृतोद्यमम् ॥ <br>
ब्रह्मचर्यरतं नित्यं दृढव्रतमकल्मषम् ॥ १९ ॥ <br>
प्रसन्नहृदयं शुद्धमशठं विमलाशयम् ॥ <br>
परोपकारनिरतं स्वार्थे च विगतस्पृहम् ॥ 2.5.16.२० ॥ <br>
स्वचित्तवित्तदेहैस्तु परितोषकरं गुरोः ॥ <br>
आश्रितानां तथा पुत्र परितोषकरं शुचिम् ॥ २१ ॥ <br>
ईदृग्विधाय शिष्याय मंत्रं दद्याच्च नान्यथा ॥ <br>
यद्यन्यथा वदेत्तस्मिन्देवताशाप आपतेत् ॥ २२ ॥ <br>
शृणु पुत्र प्रवक्ष्यामि गुरोरपि च लक्षणम् ॥ <br>
एभिस्तु लक्षणैर्युक्तो गुरुरेव भवेन्नृणाम् ॥ २३ ॥ <br>
समचेताः प्रशांतात्मा विमन्युश्च सुहृन्नृणाम् ॥ <br>
साधुर्महान्समो लोके स गुरुः परिकीर्तितः ॥ २४ ॥<br>
मम व्रतधरो नित्यं वैष्णवानां सुसंमतः ॥ <br>
मदाश्रयकथासक्तो ममोत्सवरतः सदा ॥ २५ ॥ <br>
कृपासिन्धुः सुपूर्णार्थः सर्वसत्त्वोपकारकः ॥ <br>
निःस्पृहः सर्वतः सिद्धः सर्वविद्याविशारदः ॥ २६ ॥ <br>
सर्वसंशयसंछेत्ताऽनलसो गुरुरादृतः ॥ <br>
ब्राह्मणः सर्वकालज्ञः कुर्यात्सर्वेष्वनुग्रहम् ॥ २७ ॥ <br>
पूर्वोक्तलक्षणैर्युक्तः शिष्य ईदृग्विधाद्गुरोः ॥ <br>
गृह्णीयात्पुत्र तन्मंत्रं मार्गशीर्षे मदायने ॥ २८ ॥ <br>
वैष्णवानां व्रतानां च कुर्यात्स्वीकरणं बुधः ॥ <br>
मत्प्रियं शृणुयाच्छश्वच्छ्रीमद्भागवतं परम् ॥२९॥ <br>
श्रीमद्भागवतंनाम पुराणं लोकविश्रुतम् ॥ <br>
शृणुयाच्छ्रद्धया युक्तो मम सन्तोषकारणम् ॥ 2.5.16.३० ॥ <br>
नित्यं भागवतं यस्तु पुराणं पठते नरः ॥ <br>
प्रत्यक्षरं भवेत्तस्य कपिलादानजं फलम् ॥ ३१ ॥ <br>
श्लोकार्धं श्लोकपादं वा नित्यं भागवतोद्भवम् ॥ <br>
पठते शृणुयाद्यस्तु गोसहस्रफलं लभेत् ॥ ३२ ॥ <br>
यः पठेत्प्रयतो नित्यं श्लोकं भागवतं सुत ॥ <br>
अष्टादशपुराणानां फलमाप्नोति मानवः ॥ ३३ ॥ <br>
नित्यं मम कथा यत्र तत्र तिष्ठन्ति वैष्णवाः ॥ <br>
कलिबाह्या नरास्ते वै येऽर्चयन्ति सदा मम ॥ ३४ ॥ <br>
वैष्णवानां तु शास्त्राणि येऽर्चयन्ति गृहे नराः ॥ <br>
सर्वपापविनिर्मुक्ता भवंति सुरवन्दिताः ॥ ३५ ॥ <br>
येऽर्चयन्ति गृहे नित्यं शास्त्रं भागवतं कलौ ॥ <br>
आस्फोटयंति वल्गन्ति तेषां प्रीतो भवाम्यहम् ॥ ३६ ॥ <br>
यावद्दिनानि हे पुत्र शास्त्रं भागवतं गृहे ॥ <br>
तावत्पिबंति पितरः क्षीरं सर्पिर्मधूदकम् ॥ ३७ ॥ <br>
यच्छंति वैष्णवे भक्त्या शास्त्रं भागवतं हि ये ॥ <br>
कल्पकोटिसहस्राणि मम लोके वसंति ते ॥ ३८ ॥ <br>
येऽर्चयन्ति सदा गेहे शास्त्रं भागवतं नराः ॥ <br>
प्रीणितास्तैश्च विबुधा यावदाऽऽभूतसंप्लवम् ॥ ३९ ॥ <br>
श्लोकार्धं श्लोकपादं वा वरं भागवतं गृहे ॥ <br>
शतशोऽथ सहस्रैश्च किमन्यैः शास्त्रसंग्रहैः ॥ 2.5.16.४० ॥ <br>
न यस्य तिष्ठते शास्त्रं गृहे भागवतं कलौ ॥ <br>
न तस्य पुनरावृत्तिर्याम्यपाशात्कदाचन ॥४१ ॥ <br>
कथं स वैष्णवो ज्ञेयः शास्त्रं भागवतं कलौ ॥<br>
गृहे न तिष्ठते यस्य श्वपचादधिको हि सः ॥ ४२ ॥ <br>
सर्वस्वेनाऽपि लोकेश कर्तव्यः शास्त्रसंग्रहः ॥ <br>
वैष्णवस्तु सदा भक्त्या तुष्ट्यर्थं मम पुत्रक ॥ ४३ ॥ <br>
यत्र यत्र भवेत्पुण्यं शास्त्रं भागवतं कलौ ॥ <br>
तत्र तत्र सदैवाऽहं भवामि त्रिदशैः सह ॥ ४४ ॥ <br>
तत्र सर्वाणि तीर्थानि नदीनदसरांसि च ॥ <br>
यज्ञाः सप्तपुरी नित्यं पुण्याः सर्वे शिलोच्चयाः ॥ ४५ ॥ <br>
श्रोतव्यं मम शास्त्रं हि यशोधर्मजयार्थिना ॥ <br>
पापक्षयार्थं लोकेश मोक्षार्थं धर्मबुद्धिना ॥ ४६ ॥ <br>
श्रीमद्भागवतं पुण्यमायुरारोग्यपुष्टिदम् ॥ <br>
पठनाच्छ्रवणाद्वाऽपि सर्वपापैः प्रमुच्यते ॥ ४७ ॥ <br>
न शृण्वंति न हृष्यंति श्रीमद्भागवतं परम् ॥ <br>
सत्यंसत्यं हि लोकेश तेषां स्वामी सदा यमः ॥ ४८ ॥ <br>
न गच्छति यदा मर्त्यः श्रोतुं भागवतं सुत ॥ <br>
एकादश्यां विशेषेण नाऽस्ति पापरतस्ततः ॥ ४९ ॥<br>
श्लोकं भागवतं चाऽपि श्लोकार्धं पादमेव वा ॥ <br>
लिखितं तिष्ठते यस्य गृहे तस्य वसाम्यहम् ॥ 2.5.16.५० ॥ <br>
सर्वाऽऽश्रमाऽभिगमनं सर्वतीर्थाऽवगाहनम् ॥ <br>
न तथा पावनं नॄणां श्रीमद्भागवतं यथा ॥ ५१ ॥ <br>
यत्र यत्र चतुर्वक्त्र श्रीमद्भागवतं भवेत् ॥ <br>
गच्छामि तत्रतत्राऽहं गौर्यथा सुतवत्सला ॥ ५२ ॥ <br>
मत्कथावाचकं नित्यं मत्कथाश्रवणे रतम् ॥ <br>
मत्कथाप्रीतमनसं नाऽहं त्यक्ष्यामि तं नरम् ॥ ५३ ॥ <br>
श्रीमद्भागवतं पुण्यं दृष्ट्वा नोत्तिष्ठते हि यः ॥ <br>
सांवत्सरं तस्य पुण्यं विलयं याति पुत्रक ॥ ५४ ॥ <br>
श्रीमद्भागवतं दृष्ट्वा प्रत्युत्थानाभिवादनैः ॥ <br>
सन्मानयेत तं दृष्ट्वा भवेत्प्रीतिर्ममाऽतुला ॥ ५५ ॥ <br>
दृष्ट्वा भागवतं दूरात्प्रक्रमेत्संमुखं हि यः ॥ <br>
पदेपदेऽश्वमेधस्य फलं प्राप्नोत्यसंशयम् ॥ ५६ ॥ <br>
उत्थाय प्रणमेद्यो वै श्रीमद्भागवतं नरः ॥ <br>
धनं पुत्रांस्तथा दारान्भक्तिं च प्रददाम्यहम् ॥ ५७ ॥ <br>
महाराजोपचारैस्तु श्रीमद्भागवतं सुत ॥ <br>
शृण्वंति ये नरा भक्त्या तेषां वश्यो भवाम्यहम्॥ ५८ ॥ <br>
ममोत्सवेषु सर्वेपु श्रीमद्भागवतं परम् ॥ <br>
शृण्वंति ये नरा भक्त्या मम प्रीत्यै च सुव्रत ॥ ५९ ॥<br>
वस्त्रालंकरणैः पुष्पैर्धूपदीपोपहारकैः ॥ <br>
वशीकृतो ह्यहं तैश्च सत्स्त्रिया सत्पतिर्यथा ॥ 2.5.16.६० ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे ब्रह्मविष्णुसंवादे मार्गशीर्षमासमाहात्म्ये भागवतश्रैष्ठ्यमाहात्म्यवर्णनंनाम पोडशोऽध्यायः ॥ १६ ॥ <br>
<br>
<br>
</span>
