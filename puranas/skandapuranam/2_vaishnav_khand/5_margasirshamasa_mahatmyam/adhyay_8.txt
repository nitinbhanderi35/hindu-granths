<span style="font-size: 14pt; line-height: 200%">॥ ब्रह्मोवाच॥ ॥ <br>
श्रीमत्तुलसिमाहात्म्यं यथावद्वर्णय प्रभो ॥ <br>
यस्याः सन्निधिमात्रेण प्रीतिर्भवति तेऽधिका ॥ १ ॥<br>
॥ श्रीभगवानुवाच ॥ ॥ <br>
मणिकांचनपुष्पाणि तथा मुक्तामयानि च ॥ <br>
तुलसीपत्रदानस्य कलां नार्हंति षोडशीम् ॥ २ ॥ <br>
तुलसीमंजरीभिर्यः कुर्याद्वै मम पूजनम् ॥ <br>
न स गर्भगृहं यायान्मुक्तिभागी भवेन्नरः ॥ ३ ॥ <br>
आरोप्य तुलसीं वत्स पूजयेत्तद्दलैश्च माम् ॥ <br>
दिवि संमोदमानः स श्वेतद्वीपे च मे गृहे ॥ ४ ॥ <br>
श्रीमत्तुलस्यार्चयते सकृद्धि मां पत्रैः सुगन्धैर्विमलैरखंडितैः ॥ <br>
यस्तस्य पापं पटसंस्थितं तदा निरीक्षयित्वा परिमार्जयेद्यमः ॥ ५ ॥ <br>
तुलसी न येषां मम पूजनार्थं संपादितैकादशिपुण्यवासरे ॥ <br>
धिग्यौवनं जीवितमर्थसन्ततिस्तेषां सुखं नेह च दृश्यते परे ॥ ६ ॥ <br>
लिंगमभ्यर्चितं दृष्ट्वा सहोमासे च मामकम् ॥ <br>
तुलसीपत्रनिकरैर्मुच्यते ब्रह्महत्यया ॥ ७ ॥ <br>
नित्यमभ्यर्चयेद्यो वै तुलस्या मां रमेश्वरम् ॥ <br>
महापापानि नश्यंति किं पुनश्चोपपातकम् ॥८॥ <br>
वर्ज्यं पर्युषितं पुष्पं वर्ज्यं पर्युषितं जलम् ॥ <br>
न वर्ज्यं तुलसीपत्रं न वर्ज्यं जाह्नवीजलम् ॥ ९ ॥ <br>
तावद्गर्जंति पुष्पाणि मालत्यादीनि भोः सुत ॥ <br>
यावन्न प्राप्यते पुण्या तुलसी मम वल्लभा ॥ 2.5.8.१० ॥ <br>
सकृदभ्यर्चयेद्यो मां बिल्वपत्रेण मानवः ॥ <br>
मुक्तिभागी निरातंको मम पार्श्वगतो भवेत् ॥ ११ ॥ <br>
बिल्वपत्राच्छमीपत्राज्जातीपत्रात्सरोरुहात् ॥ <br>
वल्लभं तुलसीपत्रं कौस्तुभादधिकं मम॥१२॥ <br>
अभिन्नपत्रा तुलसी हृद्या मंजरिसंयुता ॥ <br>
क्षीरोदार्णवसंभूता पद्मेवेयं सदा मम ॥१३॥ <br>
अकृष्णाऽप्यथवा कृष्णा तुलसी मम वल्लभा ॥ <br>
सिता वाऽप्यसिता वापि द्वादशी वल्लभा यथा ॥। १४ ॥ <br>
गृहीत्वा तुलसीपत्रं भक्त्या यो मां समर्चयेत् ॥ <br>
अर्चितं तेन सकलं सदेवासुरमानुषम् ॥ ॥ १५ ॥ <br>
तावद्गर्जंति रत्नानि कौस्तुभादीन्यनन्तशः ॥<br>
यावन्न प्राप्यते कृष्ण तुलसीकृष्णमंजरी ॥ १६ ॥ <br>
कृष्णं कृष्णतुलस्या हि यो भक्त्या पूजयेन्नरः ॥ <br>
स याति भुवनं शुभ्रं यत्र विष्णुः श्रिया सह ॥ १७ ॥ <br>
ममाऽर्चनार्थं भिक्षूणां यच्छंति तुलसीदलम् ॥ <br>
अन्येषामपि भक्तानां यांति ते पदमव्ययम्॥ १८ ॥<br>
तुलसी कृष्णगौरा या तया यो मां समर्चयेत् ॥ <br>
नरो याति तनुं त्यक्त्वा वैष्णवीं शाश्वतीं गतिम् ॥ १९ ॥ <br>
॥ ब्रह्मोवाच ॥ ॥ <br>
धूपदानस्य माहात्म्यं दीपस्याऽपि च केशव ॥ <br>
यत्फलं लभते मर्त्यस्तन्मे ब्रूहि यथार्थतः ॥ 2.5.8.२० ॥ <br>
॥ श्रीभगवानुवाच ॥ ॥ <br>
शृणु पुत्र प्रवक्ष्यामि धूपदानस्य यत्फलम् ॥ <br>
दीपदानस्य माहात्म्यं मम प्रीतिकरं परम् ॥२१॥ <br>
अगुरुं च सकर्पूरं दिव्यचंदनसौरभम् ॥ <br>
दत्त्वा मां वै सहोमासे कुलानां तारयेच्छतम् ॥ २२ ॥ <br>
कृष्णागुरुसमुत्थेन धूपेन च ममाऽलयम् ॥ <br>
धूपयेद्वैष्णवो यस्तु स मुक्तो नरकाऽर्णवात् ॥ २३ ॥ <br>
माहिषं गुग्गुलं यस्तु आज्ययुक्तं सशर्करम् ॥ <br>
धूपं ददाति यो वै मां तस्येच्छां प्रददाम्यहम् ॥ २४ ॥ <br>
गुग्गुलो हंत्यशेषाणि अरिष्टानि च धूपितः ॥ <br>
कामान्नानाविधांश्चैव अगुरुः संप्रयच्छति ॥ २५ ॥ <br>
देहं गेहं पुनात्येव धूपस्त्वगुरुसंभवः ॥ <br>
नाशयेद्यक्षरक्षांसि धूपः सर्जरसोद्भवः ॥ २६ ॥ <br>
जातिपुष्पमथैला च गुग्गुलश्च हरीतकी ॥ <br>
कूटः सर्जरसश्चैव गुडःसैलाच्छडस्तथा ॥ <br>
नखयुक्तानि चैतानि दशांगो धूप उच्यते ॥ २७ ॥ <br>
धूपं दशांगं यदि चेत्करोति मासे सहे मे अतिवल्लभे च ॥ <br>
ददामि कामानतिदुर्लभानपि बलं च पुष्टिं सुतदारभक्तिम् ॥ २८ ॥ <br>
मुस्ताधूपे मानुषाणां प्रियत्वं मांगल्यकं वश्यकरं गुडस्य ॥ <br>
कुर्यात्सहोमासि ममाग्रतो यो विहाय पापानि स मां समाप्नुयात् ॥ २९ ॥ <br>
न भयं विद्यते तस्य दिव्यभौमांतरिक्षजम् ॥ <br>
मम धूपावशेषेण यस्यांऽगं परिमार्जितम् ॥ 2.5.8.३० ॥ <br>
न चापद्विद्यते तस्य भवंति संपदोऽखिलाः ॥ <br>
धूपे कृते सहोमासे ममाग्रे श्रद्धयाऽनिशम् ॥३१ ॥ <br>
धूपः सुरूपतां धत्ते धूपः पावनमुत्तमम् ॥ <br>
वनस्पतिरसो दिव्यः परमः पावनः शुचिः ॥ ३२ ॥ <br>
अतः परं प्रवक्ष्यामि दीपमाहात्म्यमुत्तमम् ॥ <br>
यस्मिन्कृते नरो याति वैकुण्ठं नात्र संशयः ॥ ३३ ॥<br>
बहुवर्तिसमायुक्तं घृतपूरसमन्वितम् ॥ <br>
कुर्यादारार्तिकं यो वै कल्पकोटिं दिवं वसेत् ॥ ३४ ॥ <br>
नीराजनं तु यः पश्येत्सहोमासे ममाऽग्रतः ॥ <br>
सप्तजन्म भवेद्विप्रो ह्यंते च परमं पदम् ॥ ३५ ॥ <br>
कर्पूरेण तु यः कुर्याद्भक्त्या चैव ममाग्रतः ॥ <br>
आरार्तिकं द्विजश्रेष्ठ प्रविशेन्मामनंतकम् ॥ ३६ ॥ <br>
मन्त्रहीनं क्रियाहीनं यत्कृतं पूजनं मम ॥ <br>
सर्वं संपूर्णतामेति कृते नीराजने सुत॥ ३७ ॥ <br>
यः करोति सहोमासे कर्पूरेण च दीपकम् ॥ <br>
अश्वमेधमवाप्नोति कुलं चैव समुद्धरेत् ॥ ३८ ॥ <br>
ममाऽग्रे वै द्विजानां च दीपं दद्याच्चतुष्पथे ॥ <br>
मेधावी ज्ञानसंपन्नश्चक्षुष्माञ्जायते नरः ॥ ३९ ॥ <br>
घृतेन वाऽथ तैलेन दीपं प्रज्वालयेन्नरः ॥ <br>
सहोमासे ममाऽग्रे च तस्य पुण्यफलं शृणु ॥ 2.5.8.४० ॥ <br>
विहाय सकलं पापं सहस्रादित्यसन्निभः ॥ <br>
ज्योतिष्मता विमानेन मम लोके महीयते ॥ ४१ ॥ <br>
तस्मात्सर्वप्रयत्नेन दीपं दद्याद्विचक्षणः ॥ <br>
तं च दत्त्वा विहिंसेद्यः स पतेन्नरके धुवम् ॥ ४२ ॥ <br>
दीपं यो वै हरेत्पापी लोभाद्द्वेषाद्द्विजोत्तम ॥ <br>
तद्दीपहरणात्सोऽपि मूकोंऽधश्च प्रजायते ॥ ४३ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे ब्रह्मविष्णुसंवादे मार्गशीर्षमाहात्म्ये दीपमाहात्म्यवर्णनंनाम अष्टमोऽध्यायः ॥ ८ ॥ <br>
</span>
