<span style="font-size: 14pt; line-height: 200%">॥ ब्रह्मोवाच ॥ ॥ <br>
नैवेद्यानंतरं तात किं कर्तव्यं नृभिः प्रभो ॥ <br>
यत्कर्तव्यं सहोमासे तत्सर्वं ब्रूहि तत्त्वतः ॥ १ ॥ <br>
श्रीभगवानुवाच ॥ ॥ <br>
अथ भुक्तवते दत्त्वा जलैः कर्पूरवासितैः ॥ <br>
आचमनं च तांबूलं चंदनं करमार्जनम् ॥ २ ॥ <br>
पुष्पांजलिं ततः कुर्याद्भक्त्याऽऽदर्शं प्रदर्शयेत् ॥ <br>
नीराजनं ततः कार्यं कार्पूरं विभवे सति ॥ ३ ॥ <br>
समर्प्य मुकुटादीनि भूषणानि विचक्षणः ॥ <br>
ततः पश्चान्महाभाग प्रकल्प्य च्छत्रचामरे ॥४॥ <br>
प्रसादसुमुखं ध्यात्वा श्यामसुंदरविग्रहम् ॥ <br>
जपेदष्टोत्तरशतं स्तुवीत स्तुतिभिः प्रभुम् ॥५॥ <br>
शंखरौप्यमयी माला कांचनी च विशेषतः ॥ <br>
पद्माक्षैश्चैव सुभगैर्विद्रुमैर्मणिमौक्तिकैः ॥ ६ ॥ <br>
रचितेंद्राक्षकैर्माला तथैवांगुलिपर्वभिः ॥ <br>
पुत्रजीवमयी माला शस्ता वै जपकर्मणि ॥ ७ ॥ <br>
न च क्रमन्न च हसन्न पार्श्वमवलोकयन् ॥ <br>
न पदा पदमाक्राम्य करप्राप्तशिरास्तथा ॥८॥ <br>
नोत्तिष्ठन्मन्मनुं विद्वान्न जपेद्व्यग्रमानसः ॥ <br>
जपकाले न भाषेत व्रतहोमार्चनादिषु ॥९॥ <br>
गृहेष्वेकगुणंजाप्यं गोष्ठे दशगुणं भवेत् ॥ <br>
नदीतीरे शतं विद्यादग्न्यगारे दशाऽधिकम् ॥ 2.5.10.१० ॥ <br>
तीर्थादिषु सहस्रं स्यादनंतं मम सन्निधौ ॥ <br>
एवं कृत्वा सहोमासे यः कुर्याच्च प्रदक्षिणाम् ॥ ११ ॥ <br>
सप्तद्वीपवतीपुण्यं लभते स पदेपदे ॥ <br>
पठन्नामसहस्रं तु अथवा नाम केवलम् ॥ १२ ॥ <br>
एका प्रदक्षिणा भक्त्या दहेत्पापं सदाऽऽह्निकम् ॥ <br>
प्रदक्षिणीकृता तेन सप्तद्वीपा वसुन्धरा ॥ १३ ॥ <br>
दिनसप्तोद्भवं पापं मम तिस्रः प्रदक्षिणाः ॥ <br>
तत्क्षणान्नाशयंत्येव पापं देहे दशाऽऽह्निकम् ॥ १४ ॥ <br>
कृताः प्रदक्षिणा येन एकविंशति भक्तितः ॥ <br>
भ्रूणहत्यादिपापानि नाशमायांति तत्क्षणात् ॥ १५ ॥ <br>
अष्टोत्तरशतं येन कृता भक्त्या प्रदक्षिणाः ॥ <br>
तेनेष्टं क्रतुभिः सर्वैः समाप्तवरदक्षिणैः ॥ १६ ॥ <br>
प्रदक्षिणीकृता तेन तावद्वारं वसुन्धरा ॥ <br>
मातुः प्रदक्षिणास्तद्वद्भूतधात्रीप्रदक्षिणाः ॥ १७ ॥ <br>
शालिग्रामशिलायाश्च सममेतत्त्रयं स्मृतम् ॥ <br>
एको दंडप्रपातश्च सहे सप्तप्रदक्षिणाः ॥ १८ ॥ <br>
सममेतद्द्वयं नो वा दंडपातो विशिष्यते ॥ <br>
प्रदक्षिणे दंडपातं यः करोति सदा मम ॥ १९ ॥ <br>
सहोमासे विशेषेण आकल्पं स वसेद्दिवि ॥ <br>
कल्पादनंतरं तात चक्रवर्ती प्रजायते ॥ 2.5.10.२० ॥ <br>
चिरायुर्धनवान्भोगी दानवान्धर्मवत्सलः ॥ <br>
सहस्रनामपठनात्पापं नश्येत्त्रिधा कृतम् ॥ २१ ॥ <br>
अथ किं बहुनोक्तेन शृणु गुह्यं च मे सुत ॥ <br>
दामोदरेति नाम्ना वै भवेत्प्रीतिर्ममाऽतुला ॥ २२ ॥ <br>
गुणसंबंधि मन्नाम कृतं मात्रा यशोदया ॥ <br>
यदा मे दधिभांडस्य स्फोटनं गोकुले कृतम्॥ २३ ॥ <br>
तदा यशोदया गाढं बद्धो दाम्ना ह्युलूखले ॥ <br>
ततः प्रभृति मे नाम ख्यातं दामोदरेति च॥२४॥ <br>
नमो दामोदरायेति जपेद्यः सुसमाहितः ॥ <br>
सूर्योदये शुचिर्भूत्वा त्रिसहस्रं दिनेदिने ॥ २५ ॥ <br>
सार्द्धलक्षत्रयं यावत्तत उद्यापयेद्बुधः ॥ <br>
तर्पणं हवनं चैव ब्रह्मभोज्यं दशांशतः ॥ २६ ॥ <br>
एवं यः कुरुते भक्त्या तस्य यच्छामि वांछितम् ॥ <br>
धनं धान्यं तथा दारान्पुत्रांश्चान्यच्च वांछितम् ॥ २७ ॥ <br>
त्रिसत्येन मया चोक्तं श्रद्धत्स्व त्वं महामते ॥ <br>
मंत्रराजमिमं पुत्र कृपया मे प्रकाशितम् ॥ २८ ॥ <br>
दामोदरायेति पठन्नित्यं कुर्यात्प्रदक्षिणम्॥ <br>
दंडपातं तथा पुत्र अष्टांगेन समन्वितम् ॥ २९ ॥ <br>
पद्भ्यां कराभ्यां जानुभ्यामुरसा शिरसा तथा ॥ <br>
मनसा वचसा दृष्टवा प्रणामोष्टांग उच्यते ॥ 2.5.10.३० ॥ <br>
शिरो मत्पादयोः कृत्वा बाहुभ्यां च परस्परम्॥ <br>
प्रपन्नं पाहि मामीश भीतं मृत्युग्रहाऽर्णवात् ॥ ३१ ॥ <br>
पश्चाच्छेषां मया दत्तां शिरस्याधाय सादरम् ॥ <br>
एवं ब्रूयात्ततो वत्स मम पूजाप्रपूर्त्तये ॥ ३२ ॥ <br>
मंत्रहीनं क्रियाहीनं भक्तिहीनं जनार्दन ॥ <br>
यत्पूजितं मया देव परिपूर्णं तदस्तु मे ॥ ३३ ॥ <br>
मृदंगवाद्येन समं प्रणवेन सुसंयुतम् ॥ <br>
एवं कार्यं सहोमासे नृत्यं पुण्यप्रदं नृणाम् ॥ ३४ ॥ <br>
गीतं वाद्यं च नृत्यं च तथा पुस्तकवाचनम् ॥ <br>
पूजाकाले चतुर्वक्त्र सर्वदा मम च प्रियम् ॥३५॥ <br>
गीतवाद्याद्यभावे च मम नामसहस्रकम् ॥ <br>
स्तवराजं तथा पुत्र गजेंद्रस्य च मोक्षणम् ॥३६॥ <br>
अनुस्मृतिश्च गीता च स्तवनं पंचधा मतम् ॥ <br>
पंचस्तवं महाभाग मम प्रीतिकरं परम्॥३७॥ <br>
पादोदकं पिबेद्यो वै शालिग्रामसमुद्भवम् ॥ <br>
पंचगव्यसहस्रैस्तु प्राशितैः किं प्रयोजनम्॥३८॥ <br>
शालिग्रामशिलातोयं यः पिबेद्बिंदुना समम् ॥ <br>
मातुः स्तन्यं पुनर्नैव स पिबेन्मुक्तिभाग्नरः॥ ३९ ॥ <br>
आशौचं नैव विद्येत सूतके मृतकेऽपि च ॥ <br>
येषां पादोदकं मूर्ध्नि प्राशनं ये प्रकुर्वते ॥ 2.5.10.४० ॥ <br>
अंतकालेऽपि यस्येदं दीयते पादयोर्जलम् ॥ <br>
सोऽपि सद्गतिमाप्नोति सदाचारबहिष्कृतः ॥ ४१ ॥ <br>
अपेयं पिबते यस्तु भुंक्ते यद्यप्यभोजनम् ॥ <br>
अगम्यागमनो यो वै पापाचारश्च यो नरः ॥ ४२ ॥ <br>
सोऽपि पूतो भवत्याशु सद्यः पादांबुधारणात् ॥ <br>
चांद्रायणात्पादकृच्छ्रादधिकं पादयोर्जलम् ॥४३॥<br>
अगुरुं कुंकुमं वाऽपि कर्पूरं चाऽनुलेपनम् ॥ <br>
मम पादांबुसंस्पृष्टं तद्वै पावनपावनम् ॥४४॥ <br>
दृष्टिपूतं तु यत्तोयं भवेद्वै विप्रसत्तम ॥ <br>
तद्वै पापहरं नृणां किं पुनः पादयोर्जलम् ॥ ४५ ॥ <br>
प्रियस्त्वं मेऽग्रजः पुत्रो विशेषेण च मत्प्रियः ॥ <br>
तदर्थं कथितं सर्वं रहस्यं यच्च मे स्थितम् ॥४६॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखंडे ब्रह्मविष्णुसंवादे मार्गशीर्षमाहात्म्ये पूजाविधिसमापनं तदुद्यापनं तत्फलकथनयोगोनाम दशमोऽध्यायः ॥ १० ॥ <br>
<br>
<br>
</span>
