<span style="font-size: 14pt; line-height: 200%">।। देवशर्मोवाच ।। ।। ।। <br>
तवेदृशी मतिर्जाता सहसा केशवोपरि ।। <br>
एतस्मान्मे गतं पापं पूर्वजन्मशतोद्भवम् ।। १ ।। <br>
विना व्रतैर्विना तीर्थैर्मुक्तस्त्वं पापकोटिभिः ।। <br>
ममातिथ्येन भक्त्या च जातं तव हरेः पदम् ।। २ ।। <br>
तेन पुण्यप्रभावेण मतिर्जाता तवेदृशी ।। <br>
ध्यात्वा संचिंत्य मनसा ज्ञातं पूर्वविचेष्टितम् ।। ३।। <br>
पूर्वजन्मनि विप्रस्त्वमवंत्यां धर्मतत्परः ।। <br>
सदाऽध्ययनशीलश्च सुशीलश्च सदा व्रती ।। ४ ।। <br>
एका तु द्वादशी विष्णोः कृता च दशमीयुता ।। <br>
तत्पापस्य प्रभावेण समस्तं सुकृतं गतम् ।। ५ ।। <br>
सर्वं तद्विफलं जातं यथा शूद्रापतिर्द्विजः ।। <br>
बहुवर्षसहस्राणि प्राप्ता नरकयातनाः।। ६ ।। <br>
तस्मादेवं त्वया पूर्वं कृतं दुष्टं चिरं बहु ।। <br>
कृता तु दशमीमिश्रा तिथिर्विष्णोर्महात्मनः ।। ७ ।। <br>
तेन शूद्रो भवाञ्जातः पापे तव मतिस्तथा ।। <br>
धर्मे न रमते चित्तं दशमीवेधदूषितम्।। ८ ।। <br>
विदर्भनगरे वत्स अस्ति ते पुत्रिकासुतः ।। <br>
कृतं तेन विधानोक्तं हरेरेकादशीव्रतम् ।। ९ ।। <br>
प्रदत्तं तेन तत्पुण्यमखण्डैकाशीव्रतम्।। <br>
धर्मोपरि मतिर्जाता जातः पापस्य संक्षयः ।। 2.5.12.१० ।। <br>
तेन पुण्यप्रभावेण एकादश्या व्रतेन च ।। <br>
दशमीवेधजं पापं यमेन परिमार्जितम् ।। ११ ।। <br>
इह जन्मनि यत्पापं जन्मायुतकृतानि च ।। <br>
मार्जितानि यमेनैव पापानि तव सांप्रतम् ।। १२ ।। <br>
तयोर्विवदतोरेवं विष्वक्सेनः समागतः ।। <br>
वर्णावर स्वागतं ते तुष्टस्तेहं जनार्दनः ।। १३ ।। <br>
विप्रस्याऽऽतिथ्यहेतुत्वाज्जातः पापस्य संक्षयः ।। <br>
परदत्तेन पुण्येन एकादश्या व्रतेन च ।। १४ ।।<br>
दशमीवेधजं पापं तव शूद्र लयं गतम् ।। <br>
व्रतं कृत्वा ददौ पुण्यं दौहित्रस्तेन तारितः ।। १५ ।। <br>
पत्न्या सह महाभाग वैनतेयं समारुह ।। <br>
इत्युक्त्वा देवदेवेन विमाने स्थापितस्तदा ।। १६ ।। <br>
स्वर्गं ततः सपत्नीकः शूद्रत्वेन नृपोत्तम ।। <br>
देवशर्मा तु विप्रो वै तीर्थराजं ययौ पुनः ।। १७।। <br>
एतत्ते सर्वमाख्यातं यत्त्वया परिपृच्छितम् ।। <br>
अखण्डैकादशीपुण्यात्प्राप्तस्याऽऽतिथ्यकारणात् ।। <br>
विष्णुभक्तिमती भार्या राज्यं निहतकण्टकम् ।। ।। १८ ।। <br>
।। राजोवाच ।। ।। <br>
ब्रह्मन्नखण्डैकादश्या विधिं सम्यक्समादिश ।। <br>
विष्णोः सम्प्रीणनार्थाय प्रसादं कर्तुमर्हसि ।। १९ ।। <br>
।। ऋषिरुवाच ।। ।। <br>
शृणुष्व नृपशार्दूल एकादश्या विधिं शुभम् ।। <br>
पुराऽऽसीद्भगवान्विष्णुर्नारदाय यदुक्तवान् ।। 2.5.12.२० ।। <br>
तत्तेऽहं संप्रवक्ष्यामि उद्यापनविधिं शुभम् ।। <br>
मार्गशीर्षादिमासेषु द्वादशीषु नरोत्तम ।। २१ ।। <br>
व्रतं शुभमिदं कार्यमखण्डैकादशीव्रतम् ।। <br>
दशम्यां चैव नक्तं च एकादश्यामुपोषणम् ।। ।। २२ ।। <br>
द्वादश्यामेकभुक्तं च अखंडा इति कथ्यते ।। <br>
दिवसस्याष्टमे भागे मन्दीभूते दिवाकरे ।। २३ ।। <br>
तद्धि नक्तं विजानीयान्न नक्तं निशि भोजनम् ।। <br>
कांस्यं मांसं मसूरांश्च चणकान्कोद्रवांस्तथा ।। २४ ।। <br>
शाकं मधु परान्नं च पुनर्भोजनमैथुने ।। <br>
विष्णुभक्तो नरो वाऽपि दशम्यां दश वर्जयेत् ।। २५ ।। <br>
दशम्या विधिरुक्तोऽयमेकादश्यास्तथा शृणु ।। <br>
असकृज्जलपानं च हिंसा शौचमसत्यता ।। २६ ।। <br>
तांबूलं दन्तकाष्ठं च दिवाशयनमैथुने ।। <br>
द्यूतं  क्रीडा निशि स्वापः पतितैः सह भाषणम् ।। <br>
एकादश्यां दशैतानि विष्णुभक्तस्तु वर्जयेत् ।। २७ ।। <br>
अद्य मे स्त्रीसुखं नास्ति भोजनं नास्ति केशव ।। <br>
प्रीत्यर्थं तव देवेश नियमस्तु दिवानिशि ।। २८ ।। <br>
सुप्तेन्द्रियैस्तु वैक्लव्यं भोजनं यच्च मैथुनम् ।। <br>
दन्तांतरविलग्नान्नं  क्षमस्व पुरुषोत्तम ।। २९ ।। <br>
उपावृत्तस्तु पापेभ्यो यस्तु वासो गुणैः सह ।। <br>
उपवासः स विज्ञेयो न शरीरस्य शोषणम् ।। 2.5.12.३० ।। <br>
पूर्वोक्तानि दशैतानि परान्नं च तथा मधु ।। <br>
द्वादश्यां विष्णुभक्तो वै वर्जयेन्मर्दनादिकम् ।।३१।।<br>
अद्य मे द्वादशी पुण्या पवित्रा पापनाशिनी ।। <br>
पारणं च करिष्यामि प्रसीद गरुडध्वज ।। ३२ ।। <br>
विष्णोः संतोषणार्थाय यो मया नियमः कृतः ।। <br>
अद्याहं भोजयिष्यामि त्वत्प्रसादाद्द्विजोत्तमम् ।। ३३ ।। <br>
अनेन विधिना कुर्याद्यावद्वर्षं समाप्यते ।। <br>
संपूर्णे तु ततो वर्षे कुर्यादुद्यापनं बुधः ।। ३४ ।। <br>
आदौ मध्ये तथा चांते व्रतस्योद्यापनं स्मृतम् ।। <br>
उद्यापनं न कुर्याद्यः कुष्ठी चांधश्च जायते ।। ३५ ।। <br>
तस्मादुद्यापनं कुर्याद्यथाविभवसारतः ।। <br>
क्रियते शुक्लपक्षे च मासे मार्गशिरे शुभे ।। ३६ ।। <br>
आमंत्र्य द्वादशमितान्ब्राह्मणान्विधिकोविदान् ।। <br>
त्रयोदशं सपत्नीकमाचार्यं विधिकोविदम् ।। ३७।। <br>
यजमानः शुचिः स्नात्वा श्रद्धायुक्तो जितेन्द्रियः ।। <br>
पादशौचार्धवस्त्राद्यैराचार्यादींस्ततोऽर्चयेत् ।। ३८ ।। <br>
आचार्यस्तु ततः कृत्वा मण्डलं वर्णकैः शुभैः ।। <br>
चक्राब्जं सर्वतोभद्रं श्वेतवस्त्रेण वेष्टितम् ।। ३९ ।। <br>
जलपूर्णं च कुम्भं तु पञ्चरत्नसमन्वितम् ।। <br>
पञ्चपल्लवसंयुक्तं कर्पूरागुरुवासितम् ।। 2.5.12.४० ।। <br>
वेष्टितं रक्तवस्त्रेण ताम्रपात्रेण संयुतम् ।। <br>
वेष्टितं पुष्पमालाभिर्मंडलोपरि विन्यसेत् ।। ४१ ।। <br>
तस्योपरि न्यसेद्देवं लक्ष्मीनारायणं नृप ।। <br>
सौवर्णी प्रतिमा कार्या एककर्षप्रमाणतः ।। ४२ ।। <br>
वाहनाऽऽयुधसंयुक्ता प्रमाणं चतुरंगुलम् ।। <br>
किंवा शक्त्या प्रकुर्वीत वित्तशाठ्यं विवर्जयेत् ।। ४३ ।। <br>
ततः संस्थापयेन्मूर्तिं मंडले द्वादशैव हि ।। <br>
मासानामधिपः पूज्यश्चाखंडव्रतहेतवे ।।४४।। <br>
मंडलात्पूर्वदिग्भागे शंखं संस्थापयेच्छुभम् ।। <br>
त्वं पुरा सागरोत्पन्नो विष्णुना विधृतः करे ।। <br>
निर्मितः सर्वदेवैस्त्वं पांचजन्य नमोऽस्तु ते ।। ४५ ।। <br>
ततस्तु स्थंडिलं कार्यं मंडलादुत्तरां दिशम् ।। <br>
संकल्प्य हवनं कार्यं मन्त्रैर्वेदोक्तवैष्णवैः ।। ४६ ।। <br>
स्वस्थाने स्थापयेद्विष्णुं स्थापयेच्च हरिं प्रति ।। <br>
पूजयेत्पुरुषसूक्तेन मन्त्रैः पौराणिकैः शुभैः ।। ४७ ।। <br>
नैवेद्यार्थं च वै कार्या मोदका बहवोऽपि च ।। <br>
धूपदीपोपहाराणि कृत्वा नीराजनं ततः ।। ४८ ।। <br>
यक्षकर्दमेन संपूज्य ततः कुर्यात्प्रदक्षिणाम् ।। <br>
स्वस्तिवाचनकैर्विप्रैर्नमस्कारं ततो नृप ।। ४९ ।। <br>
ततस्तु ब्राह्मणैः कार्य आचार्यक्रमशो जपः ।। <br>
जपश्च पावमानीयो मंडलब्राह्मणं मधु ।। 2.5.12.५०।। <br>
तेजोऽसि शुक्रजं वाचं ब्रह्मसामादनंतरम् ।। <br>
पवित्रवंतं सूर्यस्य विष्णोर्महसि संहिताम् ।। ५१ ।। <br>
जपांते कलशे विष्णुं सोपांगमुपरि न्यसेत् ।। <br>
दिवसस्योदये चैव होमं कुर्यादनुक्रमम् ।। ५२ ।। <br>
संस्थाप्य प्रथमं पात्रं पूजयित्वा विधानतः ।। <br>
स्तवनं च ततो होमः कर्तव्यश्चरुपूर्वकः ।। ५३ ।। <br>
स्वगृह्योक्तविधानेन यजनाग्निक्रियापरः ।। <br>
चरुद्वयं च कुर्वीत पायसं वैष्णवं चरुम् ।। ५४ ।। <br>
जुहुयात्पुरुषसूक्तेन चरोः षोडश चाहुतीः ।। <br>
तथा चतुर्गृहीतेन घृतयुक्तावराहुतिम् ।। ५५ ।। <br>
प्रादेशमात्राः पालाशसमिधश्च घृतप्लुताः।। <br>
इदं विष्ण्विति मंत्रेण होतव्याः कर्मसिद्धये ।।५६।। <br>
शतमेकं तु जुहुयाद्द्विगुणाश्च तिलाऽऽहुतीः ।। <br>
कृते च वैष्णवे होमे ग्रहयज्ञं समारभेत् ।। ५७ ।। <br>
समिद्भिश्चरुहोमं च तिलहोमं क्रमेण तु ।। <br>
उभयोः स्वस्तिकं वाच्यं ततः पूजां समाचरेत् ।। ५८ ।। <br>
ऋत्विजां च ततो दद्याद्धेन्वादिग्रहदक्षिणाः ।। <br>
देवस्य तृप्त्यै दद्याच्च ब्राह्मणाय यथाविधि ।। ५९ ।। <br>
गां वै पयस्विनीं दद्याद्वृषभं च सुशोभनम् ।। <br>
ब्राह्मणानां ततो दद्यात्त्रयोदश पदानि च ।।2.5.12.६०।। <br>
आचार्यं तु सपत्नीकं वस्त्रैश्च परितोषयेत् ।। <br>
तोषयित्वा महादानैस्तं सार्थं च समर्पयेत् ।। ६१ ।। <br>
पञ्चविंशतिकुम्भांश्च सोदकान्वस्त्रवेष्टितान् ।। <br>
ब्राह्मणांश्च ततो दद्यात्कृते पारणके निशि ।। ६२ ।। <br>
भूरिदानं च दातव्यं बंधूनामिष्टभोजनम् ।। <br>
पूर्णपात्रं ततो दद्यादाचार्याय सदक्षिणम् ।। ६३ ।। <br>
पूर्णपात्रप्रदानेन कार्यं संपूरितं भवेत् ।। <br>
उपवासव्रतं चैव स्नानं तीर्थफलं भवेत् ।। ६४ ।। <br>
विप्रैः संभाषितं तस्य संपूर्णं तद्भवेत्फलम् ।।<br>
वित्त शक्तिर्गृहे नास्ति कृतं चैकादशीव्रतम् ।। ६५ ।।<br>
स्वशक्त्या चैव कर्तव्यं तथा चोद्यापनादिकम् ।। <br>
एतत्ते सर्वमाख्यातमखण्डैकादशीव्रतम् ।। <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे ब्रह्मविष्णुसंवादे मार्गशीर्षमासमाहात्म्येऽखण्डैकादशीव्रतकथनं नाम द्वादशोऽध्यायः ।। १२ ।। ।। छ ।।  <br>
<br>
</span>
