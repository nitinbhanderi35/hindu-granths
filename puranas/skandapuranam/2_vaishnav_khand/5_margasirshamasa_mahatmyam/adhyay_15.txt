<span style="font-size: 14pt; line-height: 200%">।। श्रीभगवानुवाच ।। ।। <br>
ये त्वया वै कृताः प्रश्नाः पूर्वं प्रश्नविदां वर ।। <br>
तान्वर्णयिष्ये क्रमशो निशामय सुनिश्चितम् ।।१ ।। <br>
सहोमासे च देवो वै कीर्तियुक्तो हि केशवः ।। <br>
तस्य पूजा प्रकर्तव्या यथापूर्वं प्रभाषितम् ।। २ ।। <br>
ब्राह्मणं केशवं स्मृत्वा तत्पत्नीं कीर्तिमेव च ।। <br>
दंपती विधिवत्पूज्यौ वस्त्राभरणधेनुभिः ।। ३ ।। <br>
दम्पती पूजितौ वत्स पूजितोऽहं न संशयः।। <br>
तस्मादवश्यं संपूज्यौ दंपती मम तुष्टिदौ ।।४।। <br>
दानं च विविधं कार्यं मम तुष्टिकरं परम् ।। <br>
गोदानं भूमिदानं च स्वर्णदानं विशेषतः ।।५।। <br>
वस्त्रदानं तथा शय्या तथाऽलंकरणानि च ।। <br>
सद्मदानं प्रकर्तव्यं मम सन्तोषकारकम् ।। ६ ।। <br>
सर्वेषामेव दानानां विशेषं च त्रिकं स्मृतम् ।। <br>
वसुन्धरा तथा धेनुर्विद्यादानं तथैव च ।।७।। <br>
दत्ते दानत्रिके वत्स भवेत्प्रीतिर्ममाऽतुला ।। <br>
तस्मान्नरैस्तु कर्तव्यं सहोमासे त्रिकं शुभम् ।। ८ ।। <br>
स्नानस्य च विधिः सम्यक्पुरैवोक्तो मयाऽनघ ।। <br>
पूजास्नानं च दानं च विधिरेष न संशयः ।। ९ ।। <br>
मार्गशीर्षं समग्रं तु एकभक्तेन यः क्षिपेत् ।। <br>
भोजयेद्यो द्विजान्भक्त्या स मुच्येद्व्याधिकिल्विषैः।।2.5.15.१०।।<br>
कृषिभागी बहुधनो बहुधान्यश्च जायते ।। <br>
किमत्र बहुनोक्तेन शृणु गुह्यं पर मम ।। ११ ।। <br>
हुतभुग्ब्राह्मणश्चैव वदनं मम मानद ।। <br>
ब्राह्मणाख्यं मुखं श्रेष्ठं न तथा हव्यवाहनः ।। १२ ।। <br>
ब्राह्मणाख्ये मुखे पुत्र हुतं कोटिगुणं भवेत् ।। <br>
अग्न्याख्यं ब्राह्मणाधीनं स्वतंत्रा ब्राह्मणाः किल ।। १३ ।। <br>
सशर्करं घृतयुतं पायसं शशिसन्निभम् ।। <br>
होतव्यं ब्राह्मणमुखे मम तुष्टिकरं सुत ।। १४ ।। <br>
शुभमंडलमोदककोकरसं सुत फेनिकया घृतपूरयुतम् ।। <br>
यज विप्रमुखे मम तुष्टिकरं यदि चेच्छसि दारसुतादिसुखम् ।।१५।। <br>
कुमुदेन समप्रभसौरभदं शुभभक्तयुतं त्वथ मुद्गयुतम् ।। <br>
सुरभीकृतपुष्कलसर्पिसमं कुरु विप्रमुखे हवनं हि सहे ।। १६ ।। <br>
पयसा सह सर्पिषि च क्वथितं बहुखारिकचारफलैः सितया ।। <br>
सह कर्पुरनारिफलेन समं युतसीकरकं सुत शुभ्रकरम् ।। १७ ।। <br>
व्यंजनानि च शुभ्राणि मनोज्ञानि प्रियाणि च ।। <br>
कर्त्तव्यानि सहोमासे ब्राह्मणार्थे चतुर्मुख ।। १८ ।। <br>
प्रिया शिखरिणी कार्या चान्यत्तेषां प्रियं च यत् ।। <br>
कृत्वैवं भोजयेद्विप्राञ्छ्रद्धया परया सुत ।। १९ ।। <br>
रसास्वादनपूर्वं हि भुञ्जते वै यथायथा ।। <br>
तथातथा मम प्रीतिर्जायते भुवि दुर्लभा ।।2.5.15.२०।। <br>
तस्मात्तत्तत्तथा कार्यं यथा तुष्यंति ब्राह्मणाः ।। <br>
तुष्टैस्तैश्चाप्यहं तुष्टो भवामीह न संशयः ।। २१ ।। <br>
श्रद्धत्स्व त्वं चतुर्वक्त्र न ते मिथ्या ब्रवीम्यहम् ।। <br>
एतद्गुह्यं मया प्रोक्तं श्रेयोर्थं तव मानद ।। २२ ।। <br>
आक्रोशयंति यदि ते अथवा प्रहरंति चेत् ।। <br>
तथापि ते नमस्या वै मम प्रीत्या हि मानद ।। २३ ।। <br>
एवं कार्यं सदा पुत्र मार्गशीर्षे विशेषतः ।। <br>
यदुक्तं भवता ब्रह्मन्भोक्तव्यं किं शृणुष्व तत् ।। २४ ।। <br>
भोक्तव्यं मम चोच्छिष्टं मम भक्तिपरायणैः ।। <br>
पवित्रकरणं पुत्र पापिनामपि मुक्तिदम् ।।२५।। <br>
ममाशनस्य शेषं च यो भुनक्ति दिनेदिने ।। <br>
सिक्थेसिक्थे भवेत्पुण्यं चांद्रायणशतोद्भवम् ।। २६ ।। <br>
अवशिष्टं तथोच्छिष्टं भक्तानां भोजनद्वयम् ।। <br>
नाऽन्यद्वै भोजनं तेषां भुक्त्वा चांद्रायणं चरेत् ।। २७ ।। <br>
अनर्पयित्वा यो भुंक्ते अन्नपानादिकं च यत् ।। <br>
श्वानविष्ठासमं चान्नं पानं च मदिरासमम् ।। ।। २८।। <br>
तस्मान्मामर्पयेत्पुत्र अन्नपानादि चौषधम् ।। <br>
भक्षयेत्परया भक्त्या अशुचेः शुचिकारकम् ।। २९ ।। <br>
तीर्थयज्ञादिकफलं कलिदोषविनाशनम् ।। <br>
ममोच्छिष्टं सुगतिदमपि दुष्कृतकर्मणाम् ।। 2.5.15.३० ।। <br>
अन्येषां दैवतानां च न गृह्णीयाच्च भक्षितम् ।। <br>
अभक्तानां च पक्वान्नं भुक्त्वा च नरकं व्रजेत् ।। ३१ ।। <br>
वक्तव्यमेव यत्प्रोक्तं तच्छृणुष्व समाहितः ।। <br>
कथयिष्ये तव प्रीत्या अपि गुह्यतरं मम ।। ३२ ।। <br>
मम नाम प्रवक्तव्यं सहे चैव विशेषतः ।। <br>
कृष्णकृष्णेति वक्तव्यं मम प्रीतिकरं परम् ।।३३।। <br>
प्रतिज्ञैषा च मे पुत्र न जानंति सुरासुराः ।। <br>
मनसा कर्मणा वाचा यो मे शरणमागतः ।। ।। ३४ ।। <br>
स हि सर्वामवाप्नोति कामनामिह लौकिकीम् ।। <br>
सर्वोत्कृष्टं च वैकुण्ठं मत्प्रियां कमलामपि ।। ३५ ।। <br>
कृष्णकृष्णेति कृष्णेति यो मां स्मरति नित्यशः ।। <br>
जलं भित्त्वा यथा पद्मं नरकादुद्धराम्यहम्।।३६।। <br>
विनोदेनाऽपि दंभेन मौढ्याल्लोभाच्छलादपि ।। <br>
यो मां भजत्यसौ वत्स मद्भक्तो नाऽवसीदति ।। ३७ ।। <br>
ये वै पठंति कृष्णेति मरणे पर्युपस्थिते ।। <br>
यदि पापयुताः पुत्र न पश्यंति यमं क्वचित् ।। ३८ ।। <br>
पूर्वे वयसि पापानि कृतान्यपि च कृत्स्नशः ।। <br>
अंतकाले च कृष्णेति स्मृत्वा मामेत्यसंशयम् ।। ३९ ।। <br>
नमः कृष्णाय महते विवशोऽपि वदेद्यदि ।। <br>
ध्रुवं पदमवाप्नोति मरणे पर्युपस्थिते ।। 2.5.15.४० ।। <br>
श्रीकृष्णेति कृतोच्चारैः प्राणैर्यदि वियुज्यते ।। <br>
दूरस्थः पश्यति च तं स्वर्गतं प्रेतनायकः ।। ४१ ।। <br>
श्मशाने यदि रथ्यायां कृष्णकृष्णेति जल्पति ।। <br>
म्रियते यदि चेत्पुत्र मामेवैति न संशयः ।। ४२ ।। <br>
दर्शनात्मम भक्तानां मृत्युमाप्नोति यः क्वचित् ।। <br>
विना मत्स्मरणात्पुत्र मुक्तिमेति स मानवः ।। ४३ ।। <br>
पापानलस्य दीप्तस्य भयं मा कुरु पुत्रक ।। <br>
श्रीकृष्णनाममेघोत्थैः सिच्यते नीरबिंदुभिः ।। ४४ ।। <br>
कलिकालभुजंगस्य तीक्ष्णदंष्ट्रस्य किं भयम् ।। <br>
श्रीकृष्णनामदारूत्थवह्निदग्धः स नश्यति ।। ४८ ।। <br>
पापपावकदग्धानां कर्मचेष्टावियोगिनाम् ।। <br>
भेषजं नास्ति मर्त्यानां श्रीकृष्णस्मरणं विना ।।४६।। <br>
प्रयागे वै यथा गंगा शुक्लतीर्थे च नर्मदा ।। <br>
सरस्वती कुरुक्षेत्रे तद्वच्छ्रीकृष्णकीर्तनम् ।।४७।।<br>
भवांभोधिनिमग्नानां महापापोर्मिपातिनाम् ।। <br>
न गतिर्मानवानां च श्रीकृष्णस्मरणं विना ।। ४८ ।। <br>
मृत्युकालेऽपि मर्त्यानां पापिनां तदनिच्छताम् ।। <br>
गच्छतां नाऽस्ति पाथेयं श्रीकृष्णस्मरणं विना ।। ४९ ।। <br>
तत्र पुत्र गया काशी पुष्करं कुरुजांगलम् ।। <br>
प्रत्यहं मंदिरे यस्य कृष्णकृष्णेति कीर्तनम् ।। 2.5.15.५० ।। <br>
जीवितं जन्मसाफल्यं सुखं तस्यैव सार्थकम् ।। <br>
सततं रसना यस्य कृष्णकृष्णेति जल्पति ।। ५१ ।। <br>
सकृदुच्चरितं येन हरिरित्यक्षरद्वयम् ।। <br>
बद्धः परिकरस्तेन मोक्षाय गमनं प्रति ।। ५२ ।। <br>
नाम्नोऽस्य यावती शक्तिः पापनिर्दहने मम ।। <br>
तावत्कर्तुं न शक्नोति पातकं पातकी जनः ।। ५३ ।। <br>
नाऽपविद्धं भवेत्तस्य शरीरं नैव मानसम् ।। <br>
न पापं न च वैक्लव्यं कृष्णकृष्णेति कीर्तनात् ।। ५४ ।। <br>
श्रीकृष्णेति वचः पथ्यं न त्यजेद्यः कलौ नरः ।। <br>
पापामयो वै न भवेत्कलौ तस्यैव मानसे ।। ५५ ।। <br>
श्रीकृष्णेति प्रजल्पंतं दक्षिणाशापतिर्नरम् ।। <br>
श्रुत्वा मार्जयते पापं तस्य जन्मशतार्जितम् ।। ५६ ।। <br>
चांद्रायणशतैः पापं पराकाणां सहस्रकैः ।। <br>
यन्नापयाति तद्याति कृष्णकृष्णेति कीर्तनात् ।। ।। ५७ ।। <br>
नान्याभिर्नामकोटीभिस्तोषो मम भवेत्क्वचित् ।। <br>
श्रीकृष्णेति कृतोच्चारे प्रीतिरेवाऽधिकाधिका ।। ५८ ।। <br>
चंद्रसूर्योपरागैस्तु कोटीभिर्यत्फलं स्मृतम् ।। <br>
तत्फलं समवाप्नोति कृष्णकृष्णेति कीर्तनात् ।। ५९ ।। <br>
गुरुदाराभिगमनं हेमस्तेयादि पातकम् ।। <br>
श्रीकृष्णकीर्तनाद्याति घर्मतप्तं हिमं यथा ।। 2.5.15.६० ।। <br>
युक्तो यदि महापापैरगम्यागमनादिभिः ।। <br>
मुच्यते चांतकालेऽपि सकृच्छ्रीकृष्णकीर्तनात् ।। ।। ६१ ।। <br>
अविशुद्धमना यस्तु विनाप्याचारवर्तनात् ।। <br>
प्रेतत्वं सोऽपि नाप्नोति अन्ते श्रीकृष्णकीर्तनात् ।। ६२ ।। <br>
मुखे भवतु मा जिह्वाऽसती यातु रसातलम् ।। <br>
न सा चेत्कलिकाले या श्रीकृष्णगुणवादिनी ।। ६३ ।। <br>
स्ववक्त्रे परवक्त्रे च वंद्या जिह्वा प्रयत्नतः ।। <br>
कुरुते या कलौ पुत्र श्रीकृष्ण गुणकीर्तनम् ।। ६४ ।। <br>
पापवल्ली मुखे तस्य जिह्वारूपेण कीर्त्यते ।। <br>
या न वक्ति दिवारात्रौ श्रीकृष्णगुणकीर्तनम् ।। ६५ ।। <br>
पततां शतखण्डा तु सा जिह्वा रोगरूपिणी ।। <br>
श्रीकृष्णकृष्णकृष्णेति श्रीकृष्णेति न जल्पति ।। ६६ ।। <br>
श्रीकृष्णनाममाहात्म्यं प्रातरुत्थाय यः पठेत् ।। <br>
तस्याऽहं श्रेयसां दाता भवाम्येव न संशयः ।। ६७ ।। <br>
श्रीकृष्णनाममाहात्म्यं त्रिसंध्यं हि पठेत्तु यः ।। <br>
सर्वान्कामानवाप्नोति स मृतः परमां गतिम् ।। ६८ ।। <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे ब्रह्मविष्णुसंवादे मार्गशीर्षमासमाहात्म्ये श्रीकृष्णनाममाहात्म्यवर्णनंनाम पंचदशोऽध्यायः ।।१५।। <br>
<br>
<br>
</span>
