<span style="font-size: 14pt; line-height: 200%">॥ ब्रह्मोवाच ॥ ॥ <br>
पुंड्रं कतिविधं कार्यं प्रब्रूहि मम केशव ॥ <br>
पुंड्राणां श्रवणेऽतीव कौतुकं मम जायते ॥ १ ॥ <br>
॥ श्रीभगवानुवाच ॥ ॥ <br>
शृणु पुत्र प्रवक्ष्यामि पुंड्रं च त्रिविधं स्मृतम् ॥ <br>
तुलसीमृत्स्नया सार्धं श्रीगोपीचंदनेन च ॥ २ ॥ <br>
हरिचंदनतः कार्यं पुंड्रं तत्र विचक्षणैः ॥ <br>
श्रीकृष्णतुलसीमूलमृदमादाय भक्तिमान् ॥ <br>
धारयेदूर्ध्वपुंड्राणि हरिस्तत्र प्रसीदति ॥ ३ ॥ <br>
गोपीचंदन माहात्म्यं निबोध गदतो मम ॥ ४ ॥ <br>
यो मृत्तिकां द्वारवतीसमुद्भवां करे समादाय ललाटपट्टके ॥ <br>
करोति नित्यं नर ऊर्ध्वपुंड्रं  क्रियाफलं कोटिगुणं तदा भवेत्॥ ५॥ <br>
क्रियाविहीनं यदि मन्त्रहीनं श्रद्धाविहीनं यदि कालवर्जितम्॥ <br>
कृत्वा ललाटे यदि गोपिचंदनं प्राप्नोति तत्कर्मफलं सदाऽव्ययम्॥६॥ <br>
गोपीचंदनसंभवं सुरुचिरं पुंड्रं ललाटे द्विजो नित्यं धारयते यदि प्रतिदिनं रात्रौ दिवा सर्वदा॥ <br>
यत्पुण्यं कुरुजांगले रविग्रहे माघ प्रयागे तथा तत्प्राप्नोति ततोऽधिकं मम गृहे संतिष्ठते देववत् ॥ ७ ॥ <br>
यस्मिन्गृहे तिष्ठति गोपिचंदनं भक्त्या ललाटे मनुजो बिभर्ति चेत् ॥ <br>
तस्मिन्गृहेऽहं निवसामि सर्वदा श्रियान्वितः कंसनिहा चतुर्मुख ॥ ८ ॥ <br>
यो धारयेद्द्द्वारवतीसमुद्भवां मृत्स्नां पवित्रां कलिकल्मषापहाम् ॥ <br>
नित्यं ललाटे मम मन्त्रसंयुतां यमं न पश्येदपि पापसंयुतः ॥ ९ ॥<br>
यस्यांऽतकाले सुत गोपिचंदनं बाह्वोर्ललाटे हृदि मस्तके च ॥ <br>
प्रयाति लोके कमलापतेर्मम गोबालघाती यदि ब्रह्महा स्यात् ॥ 2.5.3.१० ॥ <br>
ग्रहा न पीड्यंति न रक्षसां गणा यक्षाः पिशाचोरगभूतनायकाः ॥ <br>
ललाटपट्टे सुत गोपिचंदनं संतिष्ठते यस्य मम प्रभावात् ॥ ११ ॥ <br>
ऊर्ध्वपुंड्रमृजुं सौम्यं ललाटे यस्य दृश्यते ॥ <br>
स चंडालोऽपि शुद्धात्मा पूज्य एव न संशयः ॥१२॥ <br>
अस्नातो यः क्रियाः कुर्यादशुचिः पापसंयुतः ॥ <br>
गोपीचंदनसंपर्कात्पूतो भवति तत्क्षणात् ॥ १३ ॥ <br>
अशुचिर्वाप्यनाचारो महापापं समाचरेत् ॥ <br>
शुचिरेव भवेन्नित्यमूर्ध्वपुंड्रांऽकितो नरः ॥१४॥ <br>
मत्प्रियार्थं शुभार्थं वा रक्षार्थं चतुरानन ॥ <br>
मत्पूजाहोमके चैव सायं प्रातः समाहितः॥ <br>
मद्भक्तो धारयेन्नित्यमूर्ध्वपुंड्रं भवापहम्॥ १५ ॥ <br>
ऊर्ध्वपुंड्रधरो मर्त्यो म्रियते यदि कुत्रचित् ॥ <br>
श्वपाकोऽपि विमानस्थो मम लोके महीयते ॥ १६ ॥ <br>
ऊर्ध्वपुंड्रधरो मर्त्यो यदा यस्यान्नमश्नुते ॥ <br>
तदा विंशत्कुलं तस्य नरकादुद्धराम्यहम् ॥ १७ ॥ <br>
वीक्ष्याऽऽदर्शे जले वाऽपि यो विदध्यात्प्रयत्नतः ॥ <br>
ऊर्ध्वपुण्ड्रं महाभाग स याति परमां गतिम् ॥ १८ ॥ <br>
अनामिका शांतिदोक्ता मध्यमाऽऽयुष्करी भवेत् ॥ <br>
अंगुष्ठः पुष्टिदः प्रोक्तस्तर्जनी मोक्षदायिनी ॥॥ १९ ॥ <br>
गोपीचंदनखंडं तु यो ददाति च वैष्णवे ॥ <br>
कुलमष्टोत्तरं तेन तारितं वै भवेच्छतम् ॥ 2.5.3.२० ॥ <br>
यज्ञो दानं तपो होमः स्वाध्यायः पितृतर्पणम् ॥ <br>
व्यर्थं भवति तत्सर्वमूर्ध्वपुण्ड्रविनाकृतम् ॥ २१ ॥ <br>
यच्छरीरं मनुष्याणामूर्ध्वपुण्ड्रविनाकृतम् ॥ <br>
तन्मुखं नैव पश्यामि श्मशानसदृशं हि तत्॥ २२ ॥ <br>
ऊर्ध्वपुण्ड्रं प्रकुर्वीत मत्स्यकूर्मादिधारणम् ॥ <br>
कुर्याद्विष्णुप्रसादार्थं महाविष्णोरतिप्रियम् ॥ २३ ॥ <br>
यत्पुनः कलिकाले तु मत्पुरीसंभवां मृदम् ॥ <br>
मत्स्यकूर्मांऽकितं चिह्नं गृहीत्वा कुरुते नरः ॥ २४ ॥ <br>
देहे तस्य प्रविष्टं मां जानीहि त्रिदशोत्तम ॥ <br>
तस्य मे नांतरं किंचित्कर्तव्यं श्रेय इच्छता ॥ २५ ॥ <br>
ममावतारचिह्नानि दृश्यंते यस्य विग्रहे ॥ <br>
मर्त्यो मर्त्यो न विज्ञेयः स नूनं मामकी तनुः ॥ २६ ॥ <br>
पापं सुकृतरूपं तु जायते तस्य देहिनः ॥ <br>
ममाऽऽयुधानि दृश्यंते लिखितानि कलौ युगे ॥ २७ ॥ <br>
उभाभ्यामपि चिह्नाभ्यां योंऽकितो मत्स्यमुद्रया ॥ <br>
कूर्मया मामकं तेजो विक्षिप्तं तस्य विग्रहे ॥ २८ ॥ <br>
शंख च पद्मं च गदां रथांगं मत्स्यं च कूर्मं रचितं स्वदेहे ॥ <br>
करोति नित्यं सुकृतस्य वृद्धिं पापक्षयं जन्मशतार्जितस्य ॥ २९ ॥ <br>
नारायणायुधैर्नित्यं चिह्नितो यस्य विग्रहः ॥ <br>
पापकोटिप्रयुक्तस्य तस्य किं कुरुते यमः ॥ 2.5.3.३० ॥ <br>
शंखोद्धारे च यत्प्रोक्तं वसता  कोटिजन्मभिः ॥ <br>
तत्फलं लभते शंखे प्रत्यहं दक्षिणे भुजे ॥ ३१ ॥ <br>
यत्फलं पुष्करे प्रोक्तं पुण्डरीकाक्षदर्शनात् ॥ <br>
शंखोपरि कृते पद्मे तत्फलं कोटिसंमितम् ॥३२ ॥ <br>
वामे भुजे गदा यस्य लिखिता दृश्यते कलौ॥ <br>
गदाधरो गयापुण्यं प्रत्यहं तस्य यच्छति॥ ३३॥ <br>
यच्चानंदपुरे प्रोक्तं चक्रस्वामिसमीपतः ॥ <br>
गदाचक्रे च लिखिते तत्फलं लिंगदर्शने ॥ ३४ ॥ <br>
ममायुधांऽकितं देहं गोपीचन्दनमृत्स्नया ॥ <br>
प्रयागादिषु तीर्थेषु स गत्वा किं करिष्यति ॥ ३५ ॥ <br>
यदायदा प्रपश्येत देहं शंखादिचिह्नितम् ॥ <br>
तदातदा प्रसन्नोहं पापं तस्य दहामि वै ॥ ३६ ॥ <br>
तिष्ठते यस्य देहे तु अहोरात्रं दिने दिने ॥ <br>
शंखचक्रगदापद्मलिखितं स मदात्मकः ॥३७॥ <br>
नारायणायुधैर्युक्तं कृत्वात्मानं कलौ युगे ॥ <br>
यत्पुण्यं कर्म कुरुते मेरुतुल्यं न संशयः॥३८॥ <br>
शंखायुधांऽकितो भक्त्या यः श्राद्धं कुरुते सुत ॥ <br>
विधिहीनं तु संपूर्णं पितॄणां दत्तमक्षयम् ॥३९॥ <br>
यथाऽग्निर्दहते काष्ठं वायुना प्रेषितो भृशम् ॥ <br>
तथा दह्यंति पापानि दृष्ट्वा म आयुधानि वै ॥ 2.5.3.४० ॥ <br>
मम नामांकितां मुद्रामष्टाक्षरसमन्विताम् ॥ <br>
शंखादिस्वायुधैर्युक्तां स्वर्णरौप्यमयीमपि ॥४१॥ <br>
धत्ते भगवतो यस्तु कलिकाले विशेषतः ॥ <br>
प्रह्रादस्य समो ज्ञेयो नान्यथा मम वल्लभः ॥४२॥ <br>
यस्य नारायणी मुद्रा देहं शंखादिचिह्नितम् ॥ <br>
धात्रीफलैः कृता माला तुलसीकाष्ठसंभवा ॥४३॥ <br>
द्वादशाक्षरमंत्रस्तु नियुक्तानि कलेवरे ॥ <br>
आयुधानि च विप्रस्य मत्समः स च वैष्णवः ॥४४॥ <br>
शंखांकिततनुर्विप्रो भुंक्ते वै यस्य वेश्मनि ॥ <br>
तदन्नं स्वयमश्नामि पितृभिः सह पुत्रक ॥४५॥ <br>
कृष्णायुधांऽकितं दृष्ट्वा सन्मानं न करोति यः ॥ <br>
द्वादशाब्दार्जितं पुण्यं बाष्कलेयाय गच्छति ॥ ४६ ॥ <br>
कृष्णायुधांऽकितो यस्तु श्मशाने म्रियते यदि ॥ <br>
प्रयागे या गतिः प्रोक्ता सा गतिस्तस्य मानद ॥४७॥ <br>
ममाऽऽयुधैः कलौ नित्यं मंडितो यस्य विग्रहः ॥ <br>
तत्राऽऽश्रमं प्रकुर्वंति विबुधा वासवादयः ॥ ४८ ॥ <br>
यः करोति च मे पूजां मम शस्त्रांकितो नरः ॥ <br>
अपराधसहस्राणि नित्यं तस्य हराम्यहम् ॥ ४९ ॥ <br>
कृत्वा काष्ठमयं बिंबं मम शस्त्रैः सुचिह्नितम् ॥ <br>
यो वा अंकयते देहं तत्समो नास्ति वैष्णवः ॥ 2.5.3.५० ॥ <br>
अष्टाक्षरांऽकिता मुद्रा यस्य धातुमयी करे ॥ <br>
शंखपद्मादिभिर्युक्ता पूज्यतेऽसौ सुरासुरैः ॥५१॥ <br>
धृता नारायणी मुद्रा प्रह्रादेन पुरा करे ॥ <br>
विभीषणेन बलिना ध्रुवेण च शुकेन च ॥ <br>
मांधात्रा ह्यंबरीषेण मार्कंडेयमुखैर्द्विजैः ॥ ५२ ॥ <br>
शंखादिचिह्नितैः शस्त्रैर्देहं कृत्वा च मानद ॥ <br>
एवमाराध्य मां प्राप्तं समीहितफलं महत् ॥ ५३ ॥ <br>
गोपीचंदनमृत्स्नया लिखितो यस्य विग्रहः ॥ <br>
शंखचक्रादिपद्मांऽको देहे तस्य वसाम्यहम् ॥ ५४ ॥ <br>
सौवर्णं राजतं ताम्रं कांस्यमायसमेव च ॥ <br>
चक्रं कृत्वा तु मेधावी धारयीत विचक्षणः ॥ <br>
द्वादशारं तु षट्कोणं वलित्रयविभूषितम् ॥ ५५ ॥ <br>
एवं सुदर्शनं चक्रं कारयीत विचक्षणः ॥ <br>
उपवीतादिवद्धार्याः शंखचक्रगदाः सदा ॥ ५६ ॥ <br>
ब्राह्मणैश्च विशेषेण वैष्णवैश्च विशेषतः ॥ <br>
उपवीतं शिखा यद्वच्चक्रं लांछन संयुतम् ॥ ५७ ॥ <br>
चक्रलांछनहीनस्य विप्रस्य विफलं भवेत् ॥ <br>
मम चक्रांऽकितो देहः पवित्र इति वै श्रुतिः ॥ ५८ ॥ <br>
चक्रांऽकिताय दातव्यं हव्यं कव्यं विचक्षणैः ॥ <br>
मम चक्रांऽककवचमभेद्यं देवदानवैः ॥ <br>
अजेयः सर्वभूतानां शत्रूणां रक्षसामपि ॥ ५९ ॥ <br>
मम चक्रांऽककवचं शरीरे यस्य तिष्ठति ॥ <br>
नाऽशुभं विद्यते तस्य गृहपुत्रादिकस्य हि ॥ 2.5.3.६० ॥ <br>
दक्षिणे च भुजे विप्रो बिभृयाद्वै सुदर्शनम् ॥ <br>
सव्ये च शंखं बिभृयादिति वेदविदो विदुः ॥ ६१ ॥ <br>
तत्तन्मंत्रेण मंत्रज्ञः प्रतिष्ठाप्य पृथक्पृथक् ॥ ६२ ॥ <br>
ललाटे च गदा धार्या मूर्ध्नि चापं शरस्तथा ॥ <br>
नंदकं चैव हृन्मध्ये शंखचक्रे भुजद्वये ॥ ६३ ॥ <br>
तस्मात्सर्वप्रयत्नेन चक्रादीन्धारयेत्सदा ॥ <br>
धारणानन्तरं ब्रूयात्तत्र चैवं द्विजोत्तमः ॥ ६४ ॥ <br>
पुत्रमित्रकलत्रादिर्यः कश्चिन्मत्परिग्रहः ॥ <br>
सह देहेन सर्वोऽसौ विष्णुप्रीत्यै मयाऽर्पितः ॥ ६५ ॥ <br>
पश्चात्स्वधर्ममास्थाय तिष्ठेदाजीवनं मम ॥ <br>
भक्त्या चाव्यभिचारिण्या सर्वदाऽऽप्तमनोरथः ॥ ६६ ॥ <br>
शंखचक्रांकितं दृष्ट्वा ये निंदंति नराधमाः ॥ <br>
अवलोक्य मुखं तेषामादित्यमवलोकयेत् ॥ <br>
श्रीकृष्णनाम चोच्चार्य शुद्धो भवति नान्यथा ॥ ६७ ॥ <br>
इति श्रीस्कांदे महापुराण एकाशातिसाहस्र्यां संहितायां द्वितीये वैष्णवखण्डे ब्रह्मविष्णुसंवादे गोपीचन्दनादिशंख चक्राद्यायुधधारणतत्तन्मुद्राधारणप्रकारकथनंनाम तृतीयोऽध्यायः ॥ ३ ॥ <br>
<br>
<br>
</span>
