<span style="font-size: 14pt; line-height: 200%">॥ ब्रह्मोवाच ॥ ॥ <br>
नैवेद्यस्य विधिं ब्रूहि देव मे तत्त्वतः प्रभो ॥ <br>
अन्नं कतिविधं चेष्टं व्यंजनादीन्यशेषतः ॥ १ ॥ <br>
॥श्रीभगवानुवाच ॥ ॥ <br>
साधु पृष्टं त्वया वत्स मम प्रीतिकरं परम् ॥ <br>
वक्ष्यामि तेऽन्नपानादिव्यंजनादीन्यशेषतः ॥ २ ॥ <br>
आदौ हिरण्मयं पात्रं तदभावे च राजतम् ॥ <br>
तदभावे च पालाशं विस्तीर्णं बहुसुन्दरम् ॥ ३ ॥ <br>
कचोलाः शतशः कार्याः पात्रे वै परितोऽनघ ॥ <br>
तन्मध्ये व्यंजना देया नानाफलमयाः शुभाः ॥ ४ ॥ <br>
पायसं चन्द्रसंकाशं पात्रे वै शर्करायुतम् ॥ <br>
भक्तं कुमुदसंकाशं मुद्गान्काचप्रभाञ्छुभान् ॥ ५ ॥ <br>
नानाव्यंजनसंरुद्धं त्रिभिः पंक्तिभिरेव च ॥ <br>
निंबूरसेन चंद्रेण फलमूलयुतेन च ॥ ६ ॥ <br>
वैकृताश्च तदा कार्याः शतशो भोजने मम ॥ <br>
द्राक्षास्तु मिश्रिताश्चूतकरमर्द कृताः शुभाः ॥ ७ ॥<br>
मरीचपिप्पलीसार्द्रकैलाचंद्रकसंयुताः ॥ <br>
क्वाथिताः कथिकाः कार्याः शतशो भोजने मम ॥ ८ ॥ <br>
प्रलेहनास्तथा कार्याः कचोलशतसंकुलाः ॥ <br>
नानाकुसुमसंमोदयुक्ताः सहसि मे प्रियाः ॥ ९ ॥ <br>
मंडका वर्तुला रम्याः समाः सर्वत्र बिंदुवत् ॥ <br>
सितया सहितेनाऽथ दुग्धेन क्वथितेन च ॥ 2.5.9.१० ॥ <br>
मधुवर्णेन गव्येन युक्ते तस्मिन्सुभोजने ॥ <br>
कचोले सुप्रभे वत्स स्थितं कांचनसुप्रभम् ॥ ११ ॥ <br>
घृतं सुवासितं प्रीत्या देयं हि मम भोजने ॥ <br>
तत्र गोधूमपात्रेण चंद्रकेण हि चोज्ज्वलम् ॥ १२ ॥ <br>
सौवाह्लिकाः पूरिकास्तु शतच्छिद्राः सवेष्टिकाः ॥ <br>
अपूपाश्च तथा क्षीरं प्रकारांस्तु प्रकारयेत् ॥ १३ ॥ <br>
मणयः सूत्रसंज्ञाश्च मालतीकुसुमादयः ॥ <br>
पर्पटा वर्पटा रम्या माषकूष्मांडसंभवाः ॥ १४ ॥ <br>
वटकान्नवधा रम्यान्कुर्यान्मासे सहे मम ॥ <br>
द्विधा जातीमरीचैश्च पूरिता द्रोणके शुभाः ॥ १५ ॥ <br>
युक्तेन लवणेनाऽतिशुद्धतैलेन पूरिताः ॥ <br>
कुंकुमाभाः स्नेहहीनाः सक्षता इव दुर्जनाः ॥ १६ ॥ <br>
दधिदुग्धयुताः केचिच्चिंचिणीचूतसंभवाः ॥ <br>
द्राक्षारसयुताः केचित्तथैवेक्षुरसैर्युताः ॥ १७ ॥ <br>
राजिका जलमध्यस्थास्तथाऽन्ये सितया सह ॥ <br>
रसैश्चतुर्विधैश्चान्यैर्वटका नवधा मताः ॥ १८ ॥ <br>
वज्रप्रभाऽनुकणिकाचारबीजसुखारिकैः ॥ <br>
शकलैर्नारिकेलस्य लवंगशतसंयुताः ॥ १९ ॥ <br>
घृतक्षीरसिताद्यास्ताः कटाहे सुप्रलोडिताः ॥ <br>
लब्धासितादिकृसररम्याः स्निग्धाश्च फेणिकाः ॥ 2.5.9.२० ॥ <br>
पराकिकासु वै पक्वाः कृताश्चंद्रेण पोलिकाः ॥ <br>
मोदकास्तत्र वै कार्याश्चारबीजभवाः परे ॥ २१ ॥ <br>
सितया सहिताः कार्या अन्ये दुग्धेन निर्मिताः ॥ <br>
नारिकेलफलैश्चाऽन्ये वृक्षनिर्यासनिर्मिताः ॥ २२ ॥ <br>
बदामैश्च शुभाश्चाऽन्ये तिलैश्च कणबीजकैः ॥ <br>
ईदृशान्मोदकांश्चान्यांस्तुष्ट्यर्थं मम कारयेत् ॥ २३ ॥ <br>
अर्शोघ्नं मोचनीकंदं तथाऽऽर्द्रं करमर्दकम् ॥ <br>
नारिंगं चिंचिणीकं च कंकोलफलमेव च ॥ २४ ॥ <br>
दशारं त्रिपुरीजातं शुभं निंबफलं बिसम् ॥ <br>
तिंदूफलं लवंगं च श्रीफलं तिलकं लुति ॥ २५ ॥ <br>
वल्कलं वंशकारीरं तथा कायफलं बलम् ॥ <br>
द्राक्षाफलं चूतफलं रम्यं कंटकिनीफलम् ॥ २६ ॥ <br>
धात्रीफलं शुक्तिभवं फलमंबाडवं तथा ॥ <br>
रंभाफलं पिप्पली च मरीचाश्च मनोहराः ॥ २७ ॥ <br>
शुद्धसर्षपतैलेन लवणेन सुवेधितम् ॥ <br>
तथा राजिकया विद्धं त्रिभिर्वर्षैर्घटे स्थितम् ॥ २८ ॥ <br>
एवंविधानि जातानि व्यंजनानि च मानद ॥ <br>
कर्तव्यानि सहोमासे मम प्रीतिकराणि वै ॥ २९ ॥ <br>
एतादृशे भोजने चेदसामर्थ्यं भवेद्यदि ॥ <br>
एवं कार्यं तदा तेन संक्षेपेण शृणुष्व मे ॥ 2.5.9.३० ॥ <br>
लड्डूकमेकं घृतपूरमेकं फेनद्वयं कोकरसत्रयं च ॥ <br>
घृतप्लुतं मंडकषोडशानां वटाष्टदायी नरकं न पश्येत् ॥ ३१ ॥ <br>
आढकं सुचिरपर्युषितं च दुग्धं खंडस्य षोडशपलानि शशिप्रभस्य ॥ <br>
सर्पिष्पलं मधुपलं मरिचं द्विकर्षं शुंठ्याः पलार्धमथवाऽर्धपलं चतुर्णाम् ॥ ३२ ॥ <br>
श्लक्ष्णे पटे ललनया मृदुपाणिघृष्टां कर्पूरधूलिधवलीकृतभांडसंस्थाम् ॥ <br>
एतां शुभां रसवतीं प्रकरोति यो वै कामान्ददामि सकलान्मनुजस्य तस्य ॥ ३३ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे ब्रह्मविष्णुसंवादे मार्गशीर्षमाहात्म्ये नैवेद्यविधिकथनंनाम नवमोऽध्यायः ॥ ९ ॥ <br>
<br>
<br>
</span>
