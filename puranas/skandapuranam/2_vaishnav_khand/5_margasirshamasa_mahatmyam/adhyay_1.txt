<span style="font-size: 14pt; line-height: 200%">।। सूत उवाच ।। ।। <br>
देवकीनन्दनं कृष्णं जगदानन्दकारकम् ।।<br>
भु्क्तिमुक्तिप्रदं वन्दे माधवं भक्तवत्सलम् ।। १ ।। <br>
श्वेतद्वीपे सुखासीनं देवदेवं रमापतिम् ।। <br>
चतुर्वक्त्रो नमस्कृत्य पप्रच्छ पितरं तदा ।। २ ।। <br>
।। ब्रह्मोवाच ।। ।। <br>
हृषीकेश जगद्धातः पुण्यश्रवणकीर्तन ।। <br>
पृष्टं यद्ब्रूहि देवेश सर्वज्ञ सकलेश्वर ।। ३ ।। <br>
मासानां मार्गशीर्षोऽहमित्युक्तं भवता पुरा ।। <br>
तस्य मासस्य माहात्म्यं ज्ञातुमिच्छामि तत्त्वतः ।। ४ ।। <br>
को देवस्तस्य किं दानं कथं स्नानं विधिश्च कः ।। <br>
पुरुषैस्तत्र किं कार्यं भोक्तव्यं किं रमापते ।। ५ ।। <br>
वक्तव्यं किं तथा पूजाध्यानमंत्रादिकं च यत् ।। <br>
तत्र यत्क्रियते कर्म तत्सर्वं ब्रूहि मेऽच्युत ।। ६ ।। <br>
।। श्रीभगवानुवाच ।। ।। <br>
साधु पृष्टं त्वया ब्रह्मन्सर्वलोकोपकारिणा ।। <br>
यस्मिन्कृते कृतं सर्वमिष्टापूर्तादिकं भवेत ।। ७ ।। <br>
सर्वयज्ञेषु यत्पुण्यं सर्वतीर्थेषु यत्फलम् ।। <br>
तत्फलं समवाप्नोति मार्गशीर्षे कृते सुत ।। ८ ।। <br>
तुलापुरुषदानाद्यैर्यत्फलं लभते नरः ।। <br>
तत्फलं प्राप्यते पुत्र माहात्म्यश्रवणात्किल ।। ९ ।। <br>
यज्ञाध्ययनदानाद्यैः सर्वतीर्थावगाहनैः ।। <br>
संन्यासेन च योगेन नाऽहं वश्योऽभवं नृणाम् ।। 2.5.1.१० ।। <br>
स्नानेन दानेन च पूजनेन ध्यानेन मौनेन जपादिभिश्च ।। <br>
वश्यो यथा मार्गशिरे च मासि तथा न चान्येषु च गुह्यमुक्तम् ।। ११ ।। <br>
अन्यैर्धर्मादिभिः कृत्वा गोपितं मार्गशीर्षकम् ।। <br>
मत्प्राप्तेः कारणं मत्वा देवैः स्वर्गनिवासिभिः ।। १२ ।। <br>
ये केचित्पुण्यकर्माणो मम भक्तिपरायणाः ।। <br>
तेषामवश्यं कर्तव्यो मार्गशीर्षो मदापनः ।। १३ ।। <br>
मार्गशीर्षं न कुर्वंति ये नरा भारताऽजिरे ।। <br>
पापरूपाश्च ते ज्ञेयाः कलिकालविमोहिताः ।। १४ ।। <br>
अष्टस्वपि च मासेषु यत्फलं लभते नरः ।। <br>
तत्फलं प्राप्यते वत्स माघे मकरगे रवौ ।। १५ ।। <br>
माघाच्छतगुणं पुण्यं वैशाखे मासि लभ्यते ।। <br>
तस्मात्सहस्रगुणितं तुलासंस्थे दिवाकरे ।। १६ ।। <br>
तस्मात्कोटिगुणं पुण्यं वृश्चिकस्थे दिवाकरे ।। <br>
मार्गशीर्षोऽधिकस्तस्मात्सर्वदा च मम प्रियः ।। १७ ।। <br>
उषस्युत्थाय यो मर्त्यः स्नानं विधिवदाचरेत् ।। <br>
तुष्टोऽहं तस्य यच्छामि स्वात्मानमपि पुत्रक ।। १८ ।। <br>
अत्राप्युदाहरन्तीदं शृणु पुत्र कथानकम् ।। <br>
नन्दगोपो महात्मा वै ख्यातो यो भूतलेऽभवत् ।। १९।। <br>
तस्य वै गोकुले रम्ये गोपकन्याः सहस्रशः ।। <br>
तासां चित्तं च मद्रूपे लग्नमासीत्पुराऽनघ ।। 2.5.1.२० ।। <br>
तासां बुद्धिर्मया दत्ता मागशीर्षाऽवगाहने ।। <br>
ततस्ताभिः कृतं स्नानं प्रातःकाले यथाविधि ।। २१ ।। <br>
पूजा कृता हविष्यान्नं भुक्तं ताभिः कृता नतिः ।। <br>
एवं कृतेन विधिना प्रसन्नोऽहं ततोऽनघ ।। २२ ।। <br>
वरो दत्तो मयाऽऽत्मा हि तासां तुष्टेन वै किल ।। <br>
तस्मान्नरैस्तु कर्तव्यो मार्गशीर्षो यथाविधि ।। २३ ।। <br>
इति श्रीस्कान्दे महापुराण एकाशीति साहस्र्यां संहितायां द्वितीये वैष्णवखण्डे ब्रह्मविष्णुसंवादे मार्गशीर्षमाहात्म्ये गोपीकृतमार्गशीर्षस्नानफलकथनंनाम प्रथमोऽध्यायः ।।।। १ ।।<br>
<br>
<br>
</span>
