<span style="font-size: 14pt; line-height: 200%">।। ।। ब्रह्मोवाच ।। ।। <br>
घण्टानादस्य माहात्म्यं चंदनस्य तथाऽच्युत ।। <br>
यत्फलं लभते स्वामिंस्तत्सर्वं ब्रूहि तत्त्वतः ।। १ ।। <br>
।। श्रीभगवानुवाच ।। ।। <br>
स्नानार्चनक्रियाकाले घंटानादं करोति यः ।। <br>
पुरतो मम देवेश तस्य पुण्यफलं शृणु ।। २ ।। <br>
वर्षकोटिसहस्राणि वर्षकोटिशतानि च ।। <br>
वसते मामके लोके अप्सरोगणसेवितः ।। ३ ।। <br>
सर्ववाद्यमयी घण्टा सर्वदेवमयी यतः ।। <br>
तस्मात्सर्वप्रयत्नेन घण्टानादं तु कारयेत् ।। ४ ।। <br>
सर्ववाद्यमयी घण्टा सर्वदा मम वल्लभा ।। <br>
वादनाल्लभते पुण्यं यज्ञकोटिशतोद्भवम् ।। ५ ।। <br>
घंटानादः सदा कार्यः पूजाकाले विशेषतः ।। <br>
मन्वंतरसहस्राणि मन्वतरशतानि च ।। ६ ।। <br>
प्रीतो भवामि सततं घंटानादेन पुत्रक ।। <br>
भेरीशंखनिनादेन घंटानादान्वितेन च ।। ७ ।। <br>
मृदंगशंखेन युतं प्रणवेन समन्वितम् ।। <br>
अर्चनं मम देवेश सततं मोक्षदं नृणाम् ।। ८ ।। <br>
यत्र तिष्ठेत पुरतो घंटा नादान्विता मम ।। <br>
अर्चिता वैष्णवैर्यत्र तत्र मां विद्धि पुत्रक ।। ९ ।। <br>
वैनतेयांऽकिता घंटा सुदर्शनयुताऽथवा ।। <br>
ममाग्रे स्थापयेद्यस्तु तस्य पापं हराम्यहम् ।। 2.5.6.१० ।। <br>
मदीयार्चनवेलायां घंटानादं करोति यः ।। <br>
नश्यंति तस्य पापानि शतजन्मार्जितान्यपि ।। ११ ।। <br>
स्वापकाले प्रकुर्वीत घण्टानादं स्वभक्तितः ।। <br>
ममैवार्चनवेलायां फलं कोटिगुणोद्भवम् ।। १२ ।। <br>
ये मामर्चंति देवेश सुपर्णोपरिसंस्थितम् ।। <br>
शंखपद्मगदायुक्तं सचक्रं च श्रिया युतम् ।। १३ ।। <br>
किं करिष्यंति ते तीर्थैर्देवतानां च दर्शनैः ।। <br>
किं यज्ञैः किं व्रतैर्वापि किं दानैः किमुपोषणैः ।।१४।। <br>
मूर्तिर्नारायणी यैश्च मामकी गरुडोपरि ।। <br>
स्थापिता ते कलौ यांति कल्पकोटिं पदं मम ।। १५।। <br>
ममाऽग्रे स्थापयेद्यस्तु प्रासादेऽथ गृहेऽथवा ।। <br>
तीर्थकोटिसहस्राणि तत्र तिष्ठंति देवताः ।। १६ ।। <br>
यस्तु पूजयते धन्यो गरुडोपरिसंस्थितम्।। <br>
एकादश्यां तथा रात्रौ वासनासंयुतो मम ।। <br>
कृत्वा गीतं च नृत्यं च तारयेन्नरकात्पितॄन् ।। १७ ।। <br>
पुनश्च कथयिष्यामि शृणु घंटामहं सुत ।। १८ ।। <br>
मम नामांकिता घण्टा पुरतो या च तिष्ठति ।। <br>
अर्चिता वैष्णवी यत्र तत्र मां विद्धि पुत्रक ।। १९ ।। <br>
यस्तु वादयते घंटां वैनतेयविचिह्निताम्।। <br>
धूपे नीराजने स्नाने पूजाकाले विलेपने ।। 2.5.6.२० ।। <br>
ममाग्रे प्रत्यहं वत्स प्रत्येकं लभते फलम् ।। <br>
मखायुतं गोऽयुतं च चांद्रायणशतोद्भवम्।। २१ ।। <br>
विधिबाह्यकृता पृजा सफला जायते नृणाम् ।। <br>
घण्टानादेन तुष्टोऽहं प्रयच्छामि स्वकं पदम् ।। २२ ।। <br>
नागाऽरिचिह्निता घंटा रथांगेन समन्विता ।। <br>
वादनात्कुरुते नाशं जन्मकोटिभयस्य वै ।। २३ ।। <br>
गरुडेनांऽकितां घंटां दृष्ट्वाहं प्रत्यहं मुदा ।। <br>
प्रीतिं करोमि देवेश लक्ष्मीं प्राप्य यथाऽधनः ।। २४ ।। <br>
घंटादण्डस्य शिरसि सुचक्रं स्थापयेत्तु यः ।। <br>
मत्प्रियं वैनतेयं वा स्थापितं भुवनत्रयम् ।। २५ ।। <br>
घंटानादं सचक्रं च अंतकाले शृणोति यः ।। <br>
पापकोटियुतस्याऽपि नश्यंति यमकिंकराः ।। २६ ।। <br>
सर्वदोषाः प्रणश्यंति घंटानादेन वै सुत ।। <br>
देवतानां सरुद्राणां पितॄणामुत्सवो भवेत् ।। २७ ।। <br>
अभावे वैनतेयस्य चक्रस्याऽपि न संशयः ।। <br>
घंटानादेन भक्तानां प्रसादं प्रकरोम्यहम् ।। २८ ।। <br>
गृहे यस्मिन्भवेन्नित्यं घण्टा नागारिसंयुता ।। <br>
सर्पाणां न भयं तत्र नाग्निविद्युत्समुद्भवम् ।। २९ ।। <br>
यस्य घंटा गृहे नास्ति शंखो न पुरतो मम ।। <br>
कथं भागवतो ज्ञेयः कथं भवति वल्लभः ।। 2.5.6.३० ।। <br>
चंदनस्य प्रवक्ष्याम माहात्म्यं तव पुत्रक ।। <br>
यस्मिन्कृते भवेत्प्रीतिर्ममात्यंतं न संशयः ।। ।। ३१ ।। <br>
सचंदनं सकुसुमं कर्पूरागरुमिश्रितम् ।। <br>
मृगनाभिसमायुक्तं जातीफलसमन्वितम् ।। ३२ ।। <br>
तुलसीचंदनोपेतं ममात्यंतसुखावहम् ।। <br>
यो ददाति हि मां नित्यं  तुलसीकाष्ठसंभवम्।। ३३ ।। <br>
युगानि वसते स्वर्गे ह्यनंतानि नरोत्तमः ।। <br>
महाविष्णोः कलौ भक्त्या दत्त्वा तुलसिचंदनम् ।। ।।३४।। <br>
अर्चयेन्मालतीपुष्पैर्न भूयः स्तनपो भवेत् ।। <br>
तुलसीकाष्ठसंभूतं चंदनं यच्छते मम ।।३५।। <br>
दहामि पातकं सर्वं पूर्वजन्मशतैः कृतम् ।। <br>
सर्वेषामेव देवानां तुलसीकाष्ठचंदनम्।।३६।। <br>
पितॄणां च विशेषेण सदाऽभीष्टं यथा मम ।।३७।। <br>
श्रीखंडं चंदनं तावच्छ्रेष्ठं कृष्णागुरुं तथा ।। <br>
यावन्न दीयते मह्यं तुलसीकाष्ठचंदनम्।। ३८ ।।<br>
तावत्कस्तूरिकाऽऽमोदः कर्पूरस्य सुगंधिता ।।<br>
यावन्न दीयते मह्यं तुलसीकाष्ठचंदनम् ।।३९।। <br>
कलौ यच्छंति ये मह्यं तुलसीकाष्ठचंदनम्।। <br>
मार्गशीर्षशुभेमासे ते कृतार्था न संशयः ।। 2.5.6.४० ।। <br>
यो हि भागवतो भूत्वा कलौ तुलसिचंदनम् ।। <br>
नार्पयेद्वै सहोमासे नाऽसौ भागवतो नरः ।।४१।। <br>
कुंकुमागुरुश्रीखण्डकर्दमैर्मम विग्रहम् ।। <br>
आलिपेद्वै सहोमासे कल्पकोटिं वसेद्दिवि ।।४२।। <br>
कर्पूरागुरुमिश्रेण चंदनेनाऽनुलिंपयेत् ।। <br>
मृगदर्पं विशेषेण अभीष्टं च सदा मम।।४३।। <br>
विलेपयति यो मां वै शंखे कृत्वा तु चंदनम् ।। <br>
मार्गशीर्षे तदा प्रीतिं करोमि शतवार्षिकीम् ।।४४।।  <br>
सेवते तुलसीपत्रैर्नित्यमामलकैश्च यः ।। <br>
मार्गशीर्षे सदा भक्त्या स लभेद्वांछितं फलम् ।। ४५ ।। <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे ब्रह्मविष्णुसंवादे मार्गशीर्षमाहात्म्ये भगवते तुलसीकाष्ठचंदनार्पणफलकथनंनाम षष्ठोऽध्यायः ।। ६ ।। <br>
<br>
<br>
</span>
