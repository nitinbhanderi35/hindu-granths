<span style="font-size: 14pt; line-height: 200%">।। ब्रह्मोवाच ।। ।। <br>
तप्तचकांकितं कृत्वा ह्यात्मानमथ दीक्षितम् ।। <br>
पद्माक्षतुलसीमालं किं फलं ब्रूहि केशव ।। १ ।। <br>
।। श्रीभगवानुवाच ।। ।। <br>
तुलसीकाष्ठसंभूतां यो मालां वहते द्विजः ।। <br>
अप्यऽशौचोऽप्यनाचारो मामेवैति न संशयः ।। २ ।। <br>
धात्रीफलकृता माला तुलसीकाष्ठसंभवा ।। <br>
दृश्यते यस्य देहे तु स वै भागवतो नरः ।। ३ ।। <br>
तुलसीदलजां मालां कण्ठस्थां वहते तु यः ।। <br>
ममोत्तीर्णां विशेषेण स नमस्यो दिवौकसाम् ।। ४ ।। <br>
तुलसीदलजां मालां धात्रीफलकृतामपि ।। <br>
ददाति पापिनां मुक्तिं किं पुनर्मम सेविनाम् ।। ५ ।। <br>
तुलसीदलजां मालां ममोत्तीर्णां वहेत्तु यः ।। <br>
पत्रेपत्रेऽश्वमेधानां दशानां लभते फलम् ।। ६ ।। <br>
तुलसीकाष्ठसंभूतां यो मालां वहते नरः।। <br>
फलं यच्छाम्यहं वत्स प्रत्यहं द्वारकोद्भवम् ।। ७ ।। <br>
निवेद्य भक्त्या मां मालां तुलसीकाष्ठसंभवाम् ।। <br>
वहते यो नरो भक्त्या तस्य वै नास्ति पातकम् ।। ८ ।। <br>
सदा प्रीतमनास्तस्य अहं प्राणवरो हि सः ।। <br>
तुलसीकाष्ठसंभूतां यो मालां वहते नरः ।। <br>
प्रायश्चित्तं न तस्याऽस्ति नाऽशौचं तस्य विग्रहे ।।९।। <br>
तुलसीकाष्ठसंभूतं शिरसः काष्ठभूषणम् ।। <br>
बाहौ करे च मर्त्यस्य देहे यस्य स मे प्रियः ।। 2.5.4.१० ।। <br>
तुलसीकाष्ठमालाभिर्भूषितः पुण्यमाचरेत् ।। <br>
पितॄणां देवतानां च पुण्यं कोटिगुणं भवेत् ।। ११ ।। <br>
तुलसीकाष्ठमालां तु प्रेतराजस्य दूतकाः ।। <br>
दृष्ट्वा नश्यंति दूरेण वातोद्धूतं यथा दलम् ।। १२ ।। <br>
यद्गृहे तुलसीकाष्ठं पत्रं शुष्कमथाऽऽर्द्रकम् ।। <br>
भवंति तद्गृहे नैव पापं संक्रमते कलौ ।। १३ ।। <br>
तुलसी काष्ठमालाभिर्भूषितो र्भ्रमते भुवि ।। <br>
दुःस्वप्नं दुर्निमित्तं च न भयं शात्रवं क्वचित् ।।१४।। <br>
धारयंति न ये मालां हैतुकाः पापबुद्धयः ।। <br>
नरकान्न निवर्तंते दग्धाः कोपाग्निना मम ।। १५ ।। <br>
तस्माद्धार्या प्रयत्नेन माला तुलसिसंभवा ।। <br>
पद्माक्षनिर्मिता भक्त्या फलैर्धात्र्या सुपुण्यदा ।। १६ ।। <br>
तदूर्ध्वपुंड्रशंखाद्यैर्युक्तस्तुलसिमूलके ।। <br>
सन्ध्योपास्त्यादिकं कुर्यात्कुशपाणिर्हिं मां स्मरन् ।। १७ ।। <br>
कृतसन्ध्यादिको भक्तस्ततः संपूजयेच्च माम् ।। <br>
गुरुश्चेत्तत्र वर्तेत आदौ गत्वा नमेद्गुरुम् ।। १८ ।। <br>
किंचिद्दत्त्वोपायनं च दण्डवत्प्रणमेन्मुदा ।। <br>
आचम्यैकाग्रमनसा पूजामण्डपमाविशेत् ।। १९ ।।<br>
उपविश्याऽऽसने रम्ये कृष्णाजिनकुशोत्तरे ।। <br>
सम्यक्पद्मासनासीनो भूतशुद्धिं समाचरेत् ।। 2.5.4.२० ।। <br>
प्राणायामत्रयं कृत्वा मन्त्रेण च जितेंद्रियः ।। <br>
उदङ्मुखस्ततः कृत्वा हृत्पंकजमनुत्तमम्।। <br>
विकासं तस्य कुर्वीत विज्ञानरविणा हृदि ।। २१ ।। <br>
कर्णिकायां न्यसेच्चार्कं शशिनं चाग्निमेव च ।। <br>
त्रयं  त्रयात्मके तस्मिश्चिंतयेद्वैष्णवो नरः ।। <br>
नानारत्नमयं पीठं तेषामुपरि विन्यसेत् ।। २२ ।। <br>
तस्मिन्मृदुश्लक्ष्णतरं बालार्कसदृशद्युति ।। <br>
अष्टैश्वर्यदलं पद्मं मन्त्राक्षरमयं न्यसेत् ।। २३ ।। <br>
तस्मिन्देवं समासीनं कोटिशीतांशुसन्निभम् ।। <br>
चतुर्भुजं महापद्मशंखचक्रगदाधरम् ।। २४ ।। <br>
पद्मपत्रविशालाक्षं सर्वलक्षणलक्षितम् ।। <br>
श्रीवत्सकौस्तुभोरस्कं पीतवस्त्रान्वितं च माम् ।। २५ ।। <br>
विचित्राभरणैर्युक्तं दिव्यमंडनमंडितम् ।। <br>
दिव्यचन्दनलिप्तांगं दिव्यपुष्पोपशोभितम् ।। २६ ।। <br>
तुलसीकोमलदलवनमालाविभूषितम् ।। <br>
कोटिबालार्कसदृशं कान्तं दिव्यश्रिया सह ।। २७ ।। <br>
सर्वलक्षणलक्षिण्या समाश्लिष्टतनुं शिवम् ।। <br>
एवं ध्यात्वा जपेन्मंत्रं समाहितमनाः शुचिः ।। २८ ।। <br>
सहस्रं शतवारं वा यथाशक्ति जपेन्मनुम् ।। <br>
मनसैवाऽर्चनं कृत्वा ततो विधिवदाचरेत् ।। २९ ।। <br>
संप्रदायाऽनुरोधेन शंखं स्थाप्य ममाग्रतः ।। <br>
दूर्वांकुरैश्च पुष्पैश्च गंधोदेन च पूरितम् ।। 2.5.4.३० ।। <br>
दक्षिणे गंधपुष्पाणां पात्रं स्थाप्य च देशिकैः ।। <br>
वामभागे न्यसेत्कुंभं वस्त्रपूतं सुवासितम् ।। ३१ ।। <br>
पुरतो मम घंटां च दिक्षु दीपान्नियोजयेत् ।। <br>
अन्यत्सर्वं साधनं च यथास्थानेषु विन्यसेत् ।।३२।। <br>
अर्घ्यपाद्याऽऽचमनीयमधुपर्कस्य कारणात् ।। <br>
विन्यसेत्पुरतो मह्यं चत्वार्यमत्रकाणि वै ।। ३३ ।। <br>
सिद्धार्थाऽक्षतपुष्पाणि कुशाग्रं तिलचंदनम् ।। <br>
फलं यवाश्चतुर्वक्त्र अर्घ्यपात्रे विनिःक्षिपेत् ।।३४।। <br>
दूर्वा विष्णुपदी श्यामा पद्मं चैव चतुर्थकम् ।। <br>
पाद्यपात्रे न्यसेत्पुत्र देशिको मम तुष्टये ।। ३५ ।। <br>
कंकोलं च लवंगं च फलं मालतिसंभवम् ।। <br>
कुर्याद्वै श्रद्धया पुत्र पात्र आचमनीयके ।। ३६ ।। <br>
गव्यं पयो दधि मधु घृतं खंड समन्वितम् ।। <br>
मधुपर्कस्य पात्रे वै दद्याद्वै श्रद्धयाऽर्चकः ।। ३७ ।। <br>
उक्तानां द्रव्यजातीनामलाभे पत्रपुष्पयोः ।। <br>
तत्तद्भावनया कुर्यात्सर्वदा विधिकोविदः ।। ३८ ।। <br>
करन्यासं ततः कुर्यादंगन्यासं तथैव च ।। <br>
पंचांगं वा षडंगं वा विन्यसेत्संप्रदायतः ।। ३९ ।। <br>
ममाऽनुस्मरणं कार्यमात्मानं मत्समं स्मरेत् ।। <br>
पूजारंभे चतुर्वक्त्रं मंगलं तु पठेन्नरः ।। 2.5.4.४० ।। <br>
अथ संपूजयेच्छंखं पांचजन्यं मम प्रियम् ।। <br>
यस्य संपूजनाद्वत्स आनंदः परमो मम ।। <br>
शंखस्य पूजने वत्स मंत्रानेतानुदीरयेत् ।। ४१ ।। <br>
त्वं पुरा सागरोत्पन्नो विष्णुना विधृतः करे ।। <br>
निर्मितः सर्वदेवैश्च पांचजन्य नमोऽस्तु ते ।। ४२ ।।<br>
तव नादेन जीमूता वित्रसंति सुराऽसुराः ।। <br>
शशांकाऽयुतदीप्ताभ पांचजन्य नमोऽस्तु ते ।।४३।। <br>
गर्भा देवारिनारीणां विलीयंते सहस्रधा ।। <br>
तव नादेन पाताले पांचजन्य नमोऽस्तु ते ।। ४४ ।। <br>
दर्शनेनैव शंखस्य किं पुनः स्पर्शने कृते ।। <br>
विलयं यांति पापानि हिमवद्भास्करोदये ।। ४५ ।। <br>
नत्वा शंखं करे धृत्वा मंत्रैरेभिस्तु वैष्णवः ।। <br>
यः स्नापयति मां भक्त्या तस्य पुण्यमनंतकम् ।। ४६ ।। <br>
सुवासितेन तैलेन कुर्यादभ्यंजनं ततः ।। <br>
कस्तूर्या चंदनेनैव कुर्यादुद्वर्तनादिकम्।। ४७।। <br>
सुगंधवासितैस्तोयैः स्नाप्य मंत्रयुतैः शुभैः ।। <br>
अर्घ्यं  दत्त्वा ततो वत्स पाद्यमाचमनीयकम् ।। <br>
मधुपर्कं ततो दद्यादथ सर्वोपचारकान् ।। ४८ ।। <br>
वस्त्रैराभरणैर्दिव्यैरलंकृत्य यथाविधि ।। <br>
पुष्पैः संपूजयेत्पीठं तत्र देवं निधाय च ।।४९।। <br>
वस्त्राऽलंकारगंधादीनर्पयेच्छ्रद्धया मम ।। <br>
नैवेद्यं विविधं दद्यात्पायसाऽपूपमिश्रितम् ।। <br>
सकर्पूरं च तांबूलं भक्त्या चैव निवेदयेत् ।। 2.5.4.५० ।। <br>
सुरभीणि च पुष्पाणि भक्त्या सम्यङ्निवेदयेत्।। <br>
धूपं दशांगमष्टांगं दीपं च सुमनोहरम् ।। ५१ ।। <br>
परिणीय प्रणम्याथ स्तुत्वा स्तुतिभिरादरात् ।। <br>
शाययित्वा तु पर्यंके मगलार्घ्यं निवेदयेत्।। ५२ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे ब्रह्मविष्णुसंवादे मार्गशीर्षमाहात्म्ये शंखपूजाविधिकथनंनाम चतुर्थोऽध्यायः ।। ४ ।। <br>
<br>
<br>
</span>
