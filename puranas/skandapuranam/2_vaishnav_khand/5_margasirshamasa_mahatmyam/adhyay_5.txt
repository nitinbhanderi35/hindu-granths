<span style="font-size: 14pt; line-height: 200%">॥ ब्रह्मोवाच ॥ ॥ <br>
पंचामृतस्य स्नपनाद्यत्फलं लभते हरेः॥ <br>
शंखोदकेन यत्किंचित्तन्मे ब्रूह्यजिताऽच्युत ॥१॥  <br>
॥ ॥ श्रीभगवानुवाच॥ ॥ <br>
क्षीरस्नानं प्रकुर्वंति ये नरा मम मूर्द्धनि॥<br>
शताश्वमेधजं पुण्यं बिंदुना बिंदुना स्मृतम्॥२॥<br>
क्षीराद्दशगुणं दध्ना घृतेनैव दशोत्तरम्॥ <br>
मधुना तद्दशगुणं सितया तु ततोऽधिकम् ॥ <br>
गंधपुष्पोदके मंत्रं सर्वोत्कृष्टं प्रशस्यते ॥३॥ <br>
द्वादश्यां पंचदश्यां वा गव्येन पयसा मम ॥ <br>
स्नापनं देवशार्दूल महापातकनाशनम्॥ ४ ॥ <br>
दध्यादीनां विकाराणां क्षीरतः संभवो यथा ॥ <br>
तथैव शेषकामानां क्षीरस्नपनतो मम ॥ ५ ॥ <br>
क्षीरस्नानेन सौभाग्यं दध्ना मिष्टान्नभोजनम्॥ <br>
घृतेन स्नापयेद्यो मां नरो मम पुरं व्रजेत् ॥ ६ ॥ <br>
मधुना सितया यस्तु कारयेन्मार्गशीर्षके ॥ <br>
स राजा जायते लोके पुनः स्वर्गादिहागतः ॥७॥ <br>
गजाश्वरथसंपूर्णं स राज्यं लभते भुवि ॥ <br>
कारयेन्मार्गशीर्षे वै यः क्षीरस्नापनं मम ॥ ८ ॥ <br>
स्वर्गे लोके स जयति चंद्रेंद्ररुद्रमारुतान् ॥ <br>
क्षीरस्नानं परं श्रेष्ठं मार्गशीर्षे च पुत्रक ॥ ९ ॥ <br>
क्षीरस्नपनमाहात्म्यं वर्चस्कं पुष्टिवर्धनम् ॥ <br>
दौर्भाग्यं विलयं याति क्षीरस्नानेन मे सुत ॥ 2.5.5.१० ॥ <br>
स्नापयेन्मार्गशीर्षे मां यो वै पंचाऽमृतेन तु ॥ <br>
स न शोच्यो भवेज्जंतुर्बंधुना भुवि मानद ॥ ११ ॥ <br>
कपिलाक्षीरमादाय यः स्नापयति मां सुत ॥ <br>
कपिलाशतदानस्य फलं प्राप्नोति मानवः ॥ १२ ॥ <br>
शंखे तीर्थोदकं कृत्वा यः स्नापयति देशिकः ॥ <br>
बिंदुनाऽपि सहोमासे स्वकुलं तारयेद्धि सः ॥१३॥ <br>
कापिलं क्षीरमादाय शंखे कृत्वा च मानवः ॥ <br>
यः स्नापयति मां भक्त्या सर्वतीर्थफलं लभेत् ॥१४॥ <br>
शंखे कृत्वा तु पानीयं साक्षतं कुशसंयुतम् ॥ <br>
यः स्नापयेत्सहोमासे सर्वतीर्थफलं लभेत् ॥ १५ ॥ <br>
शंखाष्टकेन यः स्नानं कारयेन्मार्गशीर्षके ॥ <br>
भक्त्या भगवतः श्रेष्ठो मम लोके महीयते ॥ १६ ॥ <br>
शंखषोडशकेनाथ यः स्नापयति मे सुत ॥ <br>
स पापमुक्तः सुचिरं स्वर्गलोके महीयते ॥ १७ ॥ <br>
चतुर्विंशतिसंख्याकैः शंखैर्यः स्नापयेच्च माम् ॥ <br>
इंद्रलोके चिरं स्थित्वा स राजा भुवि जायते ॥ १८ ॥ <br>
शंखाऽष्टोत्तरशतेनैव स्नापयेन्मार्गशीर्षके ॥ <br>
शंखेशंखे सुवर्णस्य फलं प्राप्नोति मानवः ॥ १९ ॥ <br>
मार्गशीर्षे भक्तिमान्यः कृत्वा शंखध्वनिं हि माम् ॥ <br>
स्नापयेत्पितरस्तस्य स्वर्गं तावत्प्रतिष्ठिताः ॥ 2.5.5.२० ॥ <br>
अष्टोत्तरसहस्रं तु शंख स्नानं तु यश्चरेत् ॥ <br>
स गणो मुक्तिमाप्नोति यावदाभूतसंप्लवम् ॥ २१ ॥ <br>
नित्यं संस्नापयेद्यो मां शंखेन सुरसत्तम ॥ <br>
गंगास्नानफलं प्राप्य नित्यं नंदति देववत् ॥ २२ ॥ <br>
शंखेतोयं समादाय यः स्नापयति मां सुत ॥ <br>
नमो नारायणेत्युक्त्वा मुच्यते सर्वकिल्बिषैः ॥ २३ ॥ <br>
कृत्वा पादोदकं शंखे वैष्णवानां महात्मनाम् ॥ <br>
यो ददाति तिलोन्मिश्रं चांद्रायणफलं लभेत् ॥ २४ ॥ <br>
नाद्यं तडागजं वाऽपि वापीकूपादिकं च यत् ॥ <br>
गांगेयं जायते सर्वं जलं शंखकृतं च यत् ॥२५॥ <br>
गृहीत्वा मम पादांबु शंखे कृत्वा तु वैष्णवः ॥ <br>
यो वहेच्छिरसा नित्यं स मुनिस्तपतां वरः ॥२६॥ <br>
त्रैलोक्ये यानि तीर्थानि मम चैवाज्ञया सुत ॥ <br>
शंखे तानि वसंतीह तस्माच्छंखो वरः स्मृतः ॥ २७ ॥ <br>
सांबुं  शंखं करे धृत्वा मंत्रैरेतैस्तु वैष्णवः ॥ <br>
यः स्नापयेन्मार्गशीर्षे तुष्टस्तस्य भवाम्यहम् ॥ २८ ॥ <br>
शंखादौ चंद्रदैवत्यं कुक्षौ वरुणदेवता ॥ <br>
पृष्ठे प्रजापतिश्चैव अग्रे गंगा सरस्वती ॥ २९ ॥ <br>
तेषामुच्चारपूर्वं तु स्नापयेन्मामतंद्रितः ॥ <br>
तस्य पुण्यस्य संख्यां वै कर्तुं नैव सुराः क्षमाः॥ 2.5.5.३० ॥ <br>
पुरतो मम देवेश सपुष्पः सजलाक्षतः॥ <br>
शंखस्त्वभ्यर्चितस्तिष्ठेत्तस्य श्रीः सर्वतोमुखी ॥ ३१ ॥ <br>
विलेपनेन संपूर्णं शंखं कृत्वा तु मां भजेत् ॥ <br>
तदा मे परमा प्रीतिर्भवेद्वै शतवार्षिकी ॥ ३२ ॥ <br>
शंखे कृत्वा तु पानीयं सपुष्पं सजलाक्षतम् ॥ <br>
अर्घ्यं ददाति यो मां वै  तस्य पुण्यमनंतकम् ॥ ३३ ॥ <br>
अर्घ्यं कृत्वा स्वयं शंखे यः करोति प्रदक्षिणाम् ॥ <br>
प्रदक्षिणीकृता तेन सप्तद्वीपा वसुंधरा ॥ ३४ ॥ <br>
भ्रामयित्वा च मे मूर्ध्नि मंदिरं शंखवारिणा ॥ <br>
प्रोक्षयेद्वैष्णवो यस्तु नाशुभं तद्ग्रहे भवेत् ॥ ३५ ॥ <br>
नाधयो न क्लमस्तस्य नारकं न भयं क्वचित् ॥ <br>
यस्य पादोदकं शंखे कृतं मूर्धानमालभेत् ॥ ३६ ॥ <br>
ग्रहा रक्षांसि कूष्मांडपिशाचोरगदानवाः ॥ <br>
दृष्ट्वा शंखोदकं मूर्ध्नि विद्रवंति दिशो दश ॥ ३७ ॥ <br>
वादित्रनिनदैरुच्चैर्गीतमंगलनिःस्वनैः ॥ <br>
यः स्नापयति मां भक्त्या जीवन्मुक्तो भवेद्धि सः ॥ ३८ ॥ <br>
इति श्रीस्कांदे महापुराण एकाशीतिसाहस्र्यां सहितायां द्वितीये वैष्णवखण्डे ब्रह्मविष्णुसंवादे मार्गशीर्षमाहात्म्ये शंखपूजनफलकथनंनाम पंचमोऽध्यायः ॥ ५ ॥ <br>
<br>
</span>
