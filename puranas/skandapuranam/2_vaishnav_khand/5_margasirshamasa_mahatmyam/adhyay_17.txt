<span style="font-size: 14pt; line-height: 200%">॥ ब्रह्मोवाच ॥ ॥ <br>
कस्मिन्क्षेत्रे हि देवेश मार्गशीर्षोऽधिकः स्मृतः ॥ <br>
किं फलं च भवेत्तस्मिन्नेतत्सर्वं वद प्रभो ॥ १ ॥ <br>
॥ श्रीभगवानुवाच ॥ ॥ <br>
मधुरेति सुविख्यातमस्ति क्षेत्रं परं मम ॥ <br>
सुरम्या च प्रशस्ता च जन्मभूमिः प्रिया मम ॥ २ ॥ <br>
पदेपदे तीर्थफलं मधुरायां चतुर्मुख ॥ <br>
यत्रयत्र नरः स्नातो मुच्यते घोरकिल्बिषात् ॥ ३ ॥ <br>
सर्वधर्मविहीनानां पुरुषाणां दुरात्मनाम् ॥ <br>
नरकार्तिहरा पुत्र मधुरा पापनाशिनी ॥ ४ ॥ <br>
कृतघ्नश्च सुरापश्च चौरो भग्नव्रतस्तथा ॥ <br>
मधुरां प्राप्य मनुजो मुच्यते घोरपातकात् ॥ ५ ॥ <br>
सूर्यौदये तमो नश्येद्यथा वज्रभयान्नगाः ॥ <br>
तार्क्ष्यं दृष्ट्वा यथा सर्पा मेघा वातहता यथा ॥ ६ ॥ <br>
तत्त्वज्ञानाद्यथा दुःखं हरिं दृष्ट्वा यथा गजाः ॥ <br>
तथा पापानि नश्यंति मथुरादर्शनात्सुत ॥ ७ ॥ <br>
श्रद्धया भक्तियुक्तस्तु दृष्ट्वा मधुपुरीं नरः ॥ <br>
ब्रह्महाऽपि विशुध्येत किं पुनस्त्वन्यपातकी ॥ ८ ॥ <br>
मथुरां स्नातुकामस्य गच्छतस्तु पदेपदे ॥ <br>
निराशानि व्रजंत्येव पापानि च शरीरतः ॥ ९ ॥ <br>
अनुषंगेण गच्छंति वाणिज्येनाऽपि सेवया ॥ <br>
मधुरास्नानमात्रेण दिवं यांति गतांहसः ॥ 2.5.17.१० ॥ <br>
नामाऽपि गृह्णतामस्याः सदा मुक्तिर्न संशयः ॥ <br>
सदा कृतयुगं तत्र सदा चैवोत्तरायणम् ॥ ११ ॥ <br>
यः शृणोति चतुर्वक्त्र माधुरं मम मंदिरम् ॥ <br>
अन्येनोच्चारिते सद्यः सोऽपि पापात्प्रमुच्यते ॥ १२ ॥ <br>
त्रिरात्रमपि ये तत्र वसंति मनुजाः सुत ॥ <br>
तेषां पुनंति सहृष्टाः स्पृष्टाश्चरणरेणवः ॥ १३ ॥ <br>
यथा तृणसमूहं तु ज्वलयंति स्फुलिंगकाः ॥ <br>
तथा महांति पापानि दहते मथुरा पुरी ॥ १४ ॥ <br>
स्नानेन सर्वतीर्थानां यः स्यात्सुकृतसंचयः ॥ <br>
ततोऽधिकतरं प्रोक्ता मथुरा सर्वमंडले ॥ १५ ॥ <br>
चतुर्णामपि वेदानां पुण्यमध्ययनाच्च यत् ॥ <br>
तत्पुण्यं जायते तत्र मथुरां स्मरतां नृणाम् ॥ १६ ॥ <br>
अन्यत्र हि कृतं पापं तीर्थमासाद्य नश्यति ॥ <br>
तीर्थेषु यत्कृतं पापं वज्रलेपो भविष्यति ॥ १७ ॥ <br>
मथुरायां कृतं पापं मथुरायां प्रणश्यति ॥ <br>
धर्मार्थकाममोक्षाख्यं स्थित्वा तत्र लभेन्नरः ॥ १८ ॥ <br>
अन्यत्र दशभिर्वर्षैः प्रारब्धं भुज्यते हि यत् ॥ <br>
किल्विषं च चतुर्वक्त्र माथुरे दशभिर्दिनैः ॥१९॥ <br>
दिवि नैव न पाताले नांतरिक्षे न मानुषे ॥ <br>
समं तु मथुरायां हि प्रियं मम सदैव हि ॥ 2.5.17.२० ॥ <br>
सर्वेषामेव तीर्थानां माथुरं परमं महत् ॥ <br>
बालक्रीडनरूपाणि कृतानि सह गोपकैः ॥ २१ ॥ <br>
त्रिंशद्वर्षसहस्राणि त्रिंशद्वर्षशतानि च ॥ <br>
यत्फलं भारते वर्षे तत्फलं मथुरां स्मरन् ॥ २२ ॥ <br>
सन्निहत्यां तु यत्पुण्यं राहुग्रस्ते दिवाकरे ॥ <br>
ततोधिकं लभेत्पुत्र मथुरायां दिनेदिने ॥ २३ ॥ <br>
पूर्णे वर्षसहस्रे तु तीर्थराजे तु यत्फलम् ॥ <br>
तत्फलं लभते पुत्र सहोमासे मधोः पुरे ॥ २४ ॥ <br>
पूर्णे वर्षसहस्रे तु वाराणस्यां च यत्फलम् ॥ <br>
तत्फलं लभते पुत्र मथुरायां सहो दिने ॥ २५ ॥ <br>
गोदावरीद्वारकयोर्नरो यः क्षेत्रे कुरूणां क्षितिदायको यः ॥ <br>
षण्मासकात्साधयते गयायां समं भवेन्नो दिनमेकमाथुरम् ॥ २६ ॥ <br>
न द्वारका काशिकांची न माया गदाधरो यस्य समं न तीर्थम् ॥ <br>
संतर्पिता यद्यमुनाजलेन वांछंति नो वै पितरः पिंडदानम् ॥ २७ ॥ <br>
मथुरायां प्रकुर्वंति पुरीसाधारणीदृशम् ॥ <br>
ये नरास्तेऽपि विज्ञेयाः पापराशिभिरन्विताः ॥ २८ ॥ <br>
न दृष्टा मथुरा येन दिदृक्षा यस्य जायते ॥ <br>
यत्र तत्र मृतस्याऽपि माथुरे जन्म जायते ॥ २९ ॥ <br>
भूमे रजांसि गणयेत्कालेनाऽपि चतुर्मुख ॥ <br>
माथुरे यानि तीर्थानि तेषां संख्या न विद्यते ॥ 2.5.17.३० ॥ <br>
कुरु भोः कुरु भो वासं मथुराख्यां पुरीं प्रति ॥ <br>
वसामि सततं तस्यां गोपकन्याभिरावृतः ॥ ३१ ॥ <br>
रेरे संसारमग्नाश्च शिष्या मे शृणुताऽपरे ॥ <br>
यदीच्छथ सुखं सांद्रं वासं कुरुत मत्पुरीम् ॥ ३२ ॥ <br>
अहो लोको महानंदो नेत्रयुक्तो न पश्यति ॥ <br>
माथुरे विद्यमानेऽपि संसृतिं भजते सदा ॥ ३३ ॥ <br>
मानुषीं योनिमतुलां लब्ध्वा भाग्यस्य योगतः ॥ <br>
वृथैवायुर्गतं तेषां न दृष्टा मथुरापुरी ॥ ३४ ॥ <br>
अहो मतेः सुदौर्बल्यमहो भाग्यस्य दुर्विधिः ॥ <br>
अहो मोहस्य महिमा मथुरा नैव सेव्यते ॥ ३५ ॥ <br>
मथुरां तु परित्यज्य योऽन्यत्र कुरुते मतिम् ॥ <br>
मूढो भ्रमति संसारे मोहितो मम मायया ॥ ३६ ॥ <br>
मथुरामपि संप्राप्य योऽन्यत्र कुरुते स्पृहाम् ॥ <br>
दुर्बुद्धेस्तस्य किं ज्ञानं सोऽज्ञानेन विजृंभितः ॥ ॥ ३७ ॥ <br>
मात्रा पित्रा परित्यक्ता ये त्यक्ता निजबंधुभिः ॥ <br>
येषां क्वापि गतिर्नास्ति तेषां मम पुरी गतिः ॥ ३८ ॥ <br>
पापराशिभिराक्रांता ये दारिद्र्य पराजिताः ॥ <br>
येषां क्वापि गतिर्नास्ति तेषां मम पुरी गतिः ॥ ३९ ॥ <br>
सारात्सारतरं स्थानं गुह्याद्गुह्यतरं परम् ॥ <br>
गतिमन्वेषमाणानां मथुरा परमा गतिः ॥ 2.5.17.४० ॥ <br>
न तत्पुण्यैर्न तद्दानैर्न तपोभिर्न तु स्तवैः ॥ <br>
न लभ्यं विविधैर्योगैर्लभ्यं मदनुभावतः ॥ ४१ ॥ <br>
मयि येषां स्थिरा भक्तिर्भूयसी येषु मत्कृपा ॥ <br>
तेषामेव हि धन्यानां मथुरायां भवेद्गतिः ॥ ४२ ॥ <br>
या गतिर्योगयुक्तस्य ब्रह्मज्ञस्य मनीषिणः ॥ <br>
सा गतिस्त्यजतः प्राणान्मथुरायां नरस्य च ॥ ४३ ॥ <br>
काश्यादिपुर्यो यदि संति लोके तासां तु मध्ये मथुरैव धन्या ॥ <br>
या जन्ममौंजीव्रतमुक्तिदानैर्नृणां चतुर्धा विदधाति मुक्तिम् ॥ ॥ ४४ ॥ <br>
न योगैर्या गतिर्लभ्या मन्वंतरशतैरपि ॥ <br>
अन्यत्र हेलया साऽत्र लभ्यते मत्प्रसादतः ॥४५॥ <br>
न पापेभ्यो भयं यत्र न भयं यत्र वै यमात् ॥ <br>
न गर्भवासभीर्यत्र तत्क्षेत्रं को न संश्रयेत्॥ ४६॥ <br>
मथुरायां च यत्पुण्यं तत्पुण्यस्य फलं शृणु ॥ <br>
मथुरायां समासाद्य मथुरायां मृता हि ये ॥ ४७ ॥ <br>
अपि कीटपतंगाद्या जायंते ते चतुर्भुजाः ॥ <br>
कूलात्पतंति ये वृक्षास्तेऽपि यांति परां गतिम् ॥ ४८ ॥ <br>
मूका जडांधबधिरास्तपोनियमवर्जिताः ॥<br>
कालेनैव मृता ये च मम लोकं व्रजंति ते ॥ ४९ ॥ <br>
सर्पदष्टाः पशुहताः पावकांबुविनाशिताः॥ <br>
लब्धाऽपमृत्यवो ये च माथुरे मम लोकगाः ॥ 2.5.17.५० ॥ <br>
सत्यं सत्यं मुनिश्रेष्ठ ब्रुवे शपथपूर्वकम् ॥ <br>
सर्वाऽभीष्टप्रदं नान्यन्मथुरायाः समं क्वचित् ॥ ६१ ॥ <br>
त्रिवर्गदा कामिनां या मुमुक्षूणां च मुक्तिदा ॥ <br>
भक्तीच्छोर्भक्तिदा कस्तां मथुरां नाऽऽश्रयेद्बुधः ॥ ५२ ॥ <br>
एतादृशी मधुपुरी कर्त्तव्या मार्गशीर्षके ॥ <br>
तदभावे पुष्करं हि कर्तव्यं विधिपूर्वकम् ॥ ५३ ॥ <br>
ज्येष्ठं हि ब्रह्मणः कुण्डं मध्यं कुण्डं च वैष्णवम् ॥ <br>
कनिष्ठं रुद्रदैवत्यमिति जानीहि बुद्धिमन् ॥५४॥ <br>
एषु स्नानं च दानं च श्राद्धं च विधिपूर्वकम् ॥ <br>
पूजा च महती कार्या मम प्रीतिकरा सुत ॥ ५५ ॥ <br>
पूर्णा या तु भवेत्पुत्र सहोमासे मम प्रिया ॥ <br>
तस्यां यत्क्रियते पुण्यं मम प्रीतिकरं भवेत् ॥ ५६ ॥ <br>
गोदानमन्नदानं च हेमदानं च पुत्रक ॥ <br>
धरादानं च कर्तव्यं पूर्णायां विधिपूर्वकम् ॥ ५७ ॥ <br>
सहोमासे हि पूर्णायां सद्मदानं च कारयेत् ॥ <br>
यत्किंचित्क्रियते पूर्णं तदक्षय्यफलं भवेत् ॥ ५८ ॥ <br>
ब्रह्मभोज्यं हि कर्तव्यं यथाविभवसारतः ॥<br>
पूर्णायामेव कर्तव्य उत्सवो व्रतपूर्त्तये ॥ ५९ ॥ <br>
यादृशी मथुरा पुत्र सहोमासे मम प्रिया ॥ <br>
न तथा तीर्थराजाद्यास्तदभावे च पुष्करम् ॥ 2.5.17.६० ॥ <br>
पुष्करे मथुरायां वै पूर्णा कार्या विचक्षणैः ॥ <br>
यत्र कुत्रापि वा कार्या विधियुक्ता च पूर्णिमा ॥ ६१ ॥ <br>
स्नानं दानं तथा पूजां पूर्णायां न करोति यः ॥ <br>
षष्टिवर्षसहस्राणि पच्यते रौरवादिषु ॥ ६२ ॥ <br>
तस्मात्सर्वप्रयत्नेन मान्या पूर्णा विचक्षणैः ॥ <br>
मार्गशीर्षेण संयुक्ता अनंतफलदायिनी ॥ ६३ ॥ <br>
यथा ते कथितं वत्स मार्गशीर्षं मम प्रियम् ॥ <br>
करोति यो नरो भक्त्या तस्य पुण्यफलं शृणु ॥ ६४ ॥ <br>
तीर्थायुतेषु यत्पुण्यं यत्पुण्यं व्रतकोटिभिः ॥ <br>
सर्वयज्ञेषु यत्पुण्यं तत्पुण्यं समवाप्नुयात् ॥ ६५ ॥ <br>
अपुत्रो लभते पुत्रं निर्धनो धनमेव च ॥ <br>
विद्यार्थी च तथा विद्यां रूपार्थी रूपमाप्नुयात् ॥ ६६ ॥ <br>
ब्राह्मणो ब्रह्मवर्चस्वी क्षत्रियो विजयी भवेत् ॥ <br>
वैश्यो निधिपतित्वं च शूद्रः शुद्ध्येत पातकात् ॥ ६७ ॥ <br>
यद्दुर्लभं च दुष्प्राप्यं त्रिषु लोकेषु मानद ॥ <br>
तत्सर्वं प्राप्नुयान्मर्त्यः सहोमासे न संशयः ॥ ६८ ॥ <br>
यद्यप्येतेषु कामेषु सक्ता ये मानवाः सुत ॥ <br>
तुष्टा ह्यंते चतुर्वक्त्र न कामार्हा महाभुज ॥ ६९ ॥ <br>
सुदुर्लभा हि सद्भक्तिर्मम वश्यकरी शुभा ॥ <br>
सा वै संप्राप्यते पुत्र सहोमासे श्रुते तथा ॥ 2.5.17.७० ॥ <br>
मम प्रीतिकरं मासं सर्वदा मम वल्लभम् ॥ <br>
सर्वं संप्राप्यतेऽमुष्मान्मत्प्रसादाच्चतुर्मुख ॥ ७१ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे ब्रह्मविष्णुसंवादे मार्गशीर्षमासमाहात्म्ये मथुरामाहात्म्यवर्णनंनाम सप्तदशोऽध्यायः ॥ १७ ॥<br>
</span>
