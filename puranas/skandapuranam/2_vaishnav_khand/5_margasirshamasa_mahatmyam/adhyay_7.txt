<span style="font-size: 14pt; line-height: 200%">॥ ब्रह्मोवाच ॥ ॥ <br>
माहात्म्यं वद देवेश पुष्पजातिसमुद्भवम् ॥ <br>
येनयेन च पुष्पेण यत्फलं लभते नरः ॥ १ ॥ <br>
॥ श्रीभगवानुवाच ॥ ॥ <br>
शृणु पुत्र प्रवक्ष्यामि माहात्म्यं पुष्पसंभवम्॥ <br>
येन पुष्पेण मे प्रीतिर्भवेत्सम्यङ्न संशयः ॥ २ ॥ <br>
मल्लिका मालती चैव यूथिका चातिमुक्तका ॥ <br>
पाटला करवीरं च जयन्ती विजया तथा ॥ ३ ॥ <br>
कुब्जकस्तबकश्चैव कर्णिकारं कुरंटकः ॥ <br>
चंपकश्चातकः कुन्दो बाणः कर्चूरमल्लिका ॥ ४ ॥ <br>
अशोकस्तिलकश्चैव तथैवाऽपरयूथिकः ॥ <br>
अमी पुष्पप्रकारास्तु शस्ता मे पूजने सुत ॥ ५ ॥ <br>
केतकीपत्रपुष्पं च भृंगराजस्तथैव च ॥ <br>
तुलसीपत्रपुष्पं च सद्यः  प्रीतिकरं मम॥ ६ ॥ <br>
पद्मान्यंबुसमुत्थानि रक्तनीलोत्पले तथा ॥ <br>
सितोत्पलं सहोमासे ममाऽत्यन्तं हि वल्लभम् ॥ ७ ॥ <br>
तान्येव च प्रशस्तानि कुसुमानि च मे सुत ॥ <br>
यानि स्युर्वर्णयुक्तानि रसगन्धयुतानि च ॥ ८ ॥ <br>
निर्गंधान्यपि शस्तानि कुसुमानि मतानि मे ॥ <br>
सुरभीणि तथाऽन्यानि वर्जयित्वा तु केतकीम् ॥ ९ ॥<br>
बाणं च चंपकाऽशोकं करवीरं च यूथिका ॥ <br>
पारिभद्रं पाटला च बकुलं गिरिशालिनी ॥ 2.5.7.१० ॥ <br>
बिल्वपत्रं शमीपत्रं पत्रं भृंगिरजस्य च ॥ <br>
तमालामलकीपत्रं शस्तं मे पूजने सुत ॥ ११ ॥ <br>
पुष्पैररण्यसंभूतैः पत्रैर्वा गिरिसंभवैः ॥ <br>
अपर्युषितनिश्छिद्रैः प्रोक्षितैर्जंतुवर्जितैः॥ १२ ॥ <br>
अथारामोद्भवैर्वापि पुष्पैः संपूजयेच्च माम् ॥ <br>
पुष्पजातिविशेषेण भवेत्पुण्यं विशेषतः ॥१३॥ <br>
तपःशीलगुणोपेते पात्रे वेदस्य पारगे ॥ <br>
दश दत्त्वा सुवर्णानि यत्फलं लभते नरः ॥ <br>
तत्फलं लभते मर्त्यः सहे कुसुमदानतः ॥ १४ ॥ <br>
द्रोणपुष्पे तथैकस्मिन्मह्यं च विनिवेदिते ॥ <br>
दश दत्त्वा सुवर्णानि फलं तदधिकं सुत ॥ १५ ॥ <br>
पुष्पात्पुष्पांतरे भेदो यथाऽऽसीत्तन्निबोध मे ॥ १६ ॥ <br>
द्रोणपुष्पसहस्रेभ्यः खादिरं तु विशिष्यते ॥ <br>
खादिरात्पुष्पसाहस्राच्छमीपुष्पं विशिष्यते ॥ १७ ॥ <br>
शमीपुष्पसहस्रेभ्यो बिल्वपुष्पं विशिष्यते ॥ <br>
बिल्वपुष्पसहस्रेभ्यो बकपुष्पं विशिष्यते ॥१८॥ <br>
बकपुष्पसहस्रेभ्यो नंद्यावर्तं विशिष्यते ॥ <br>
नंद्यावर्तसहस्राद्धि करवीरं विशिष्यते ॥ १९ ॥ <br>
करवीरसहस्रस्य कुसुमं श्वेतमुत्तमम् ॥ <br>
करवीरश्वेतपुष्पात्पालाशं पुष्पमुत्तमम् ॥ 2.5.7.२० ॥ <br>
पालाशपुष्पसाहस्रात्कुशपुष्पं विशिष्यते ॥ <br>
कुशपुष्पसहस्राद्धि वनमाला विशिष्यते ॥ २१ ॥ <br>
वनमाला सहस्राद्धि चंपकं च विशिष्यते ॥ <br>
चंपकस्य पुष्पशतादशोकं पुष्पमुत्तमम् ॥ २२ ॥ <br>
अशोकपुष्पसाहस्राच्छेवन्तीपुष्पमुत्तमम् ॥ <br>
शेवन्तीपुष्पसाहस्रात्कुजकं पुष्पमुत्तमम् ॥ २३ ॥ <br>
कुजपुष्पसहस्राद्धि मालतीपुष्पमुत्तमम् ॥ <br>
मालतीपुष्पसाहस्रात्सन्ध्यापुष्पं विशिष्यते ॥ २४ ॥ <br>
सन्ध्या पुष्पसहस्राद्धि त्रिसंध्यापुष्पमुत्तमम् ॥ २५ ॥ <br>
त्रिसंध्यारक्तसाहस्रात्त्रिसंध्याश्वेतमुत्तमम् ॥ <br>
त्रिसन्ध्याश्वेतसाहस्रात्कुन्दपुष्पं विशिष्यते ॥ ॥ २६ ॥ <br>
कुन्दपुष्पसहस्राद्धि जातीपुष्पं विशिष्यते ॥ <br>
सर्वासां पुष्पजातीनां जातीपुष्पमिहोत्तमम् ॥ २७ ॥ <br>
जातीपुष्पसहस्रेण यच्छेन्मालां सुशोभनाम् ॥ <br>
मह्यं यो विधिवद्दद्यात्तस्य पुण्यफलं शृणु ॥ २८ ॥ <br>
कल्पकोटिसहस्राणि कल्पकोटिशतानि च ॥ <br>
मत्पुरे वसते नित्यं ममतुल्य पराक्रमः ॥ २९ ॥ <br>
येषां संति च पुष्पाणि प्रशस्तानि ममाऽर्चने ॥ <br>
तेषां पत्राणि शस्तानि तदभावे फलानि च ॥ 2.5.7.३० ॥ <br>
एतैः पत्रैश्च पुष्पैश्च फलैश्चाऽपि तथाहि माम् ॥ <br>
अर्चन्दशसुवर्णस्य प्रत्येकं फलमाप्नुयात् ॥ ३१ ॥ <br>
एताभिः पुष्पजातीभिः सहोमासेऽर्चयंति ये ॥ <br>
भक्तिं ददामि तेषां वै तुष्टः सन्नात्र संशयः ॥ ३२ ॥ <br>
धनं पुत्रांस्तथा दारान्यत्किंचिद्वांछते हि सः ॥ <br>
तत्तद्ददामि देवेश पुष्पैरेभिः प्रतोषितः ॥ ३३ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे ब्रह्मविष्णुसंवादे मार्गशीर्षमाहात्म्ये जातीपुष्पश्रैष्ठ्यकथनपूर्वकं विष्णुकण्ठे तत्सहस्रपुष्पांकितमालास्थापनफलयोवर्णनंनाम सप्तमोऽध्यायः ॥ ७ ॥ <br>
<br>
<br>
</span>
