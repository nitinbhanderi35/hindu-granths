<span style="font-size:14pt; line-height: 200%">॥ ब्रह्मोवाच ॥ ॥ <br>
एकादश्याश्च माहात्म्यं मूर्तीनां च विधानकम् ॥ <br>
सर्वं ब्रूहि मम स्वामिन्कृपया भूतभावन ॥ १ ॥ <br>
॥ श्रीभगवानुवाच ॥ ॥ <br>
शृणुष्व द्विजशार्दूल कथां पापप्रणाशिनीम् ॥ <br>
यां श्रुत्वा याति विलयं पापं ब्रह्मवधादिकम् ॥ २ ॥<br>
कांपिल्ये नगरे राजा वीरबाहुरिति स्मृतः ॥ <br>
सत्यवादी जितक्रोधो ब्रह्मज्ञो मम तत्परः ॥ ३ ॥ <br>
भाववान्स दयाशीलोरूपवान्बलवान्नरः ॥ <br>
भक्तो भागवतानां च सदा मम कथारुचिः ॥ ४ ॥ <br>
सदा मम कथाऽऽसक्तः सदा जागरणप्रियः ॥ <br>
दाता विद्वान्क्षमाशीलो विक्रमी विजितेंद्रियः ॥ ५ ॥ <br>
विजयी रणशीलश्च ऋद्ध्या च धनदोपमः॥ <br>
पुत्रवान्पशुमांश्चैव स्वदारनिरतस्तथा ॥६॥ <br>
तस्य भार्या कांतिमती रूपेणाऽप्रतिमा भुवि ॥ <br>
पतिव्रता महासाध्वी मम भक्तिरता सदा ॥ ७ ॥ <br>
तया सह विशालाक्षो बुभुजे मेदिनीं युवा ॥ <br>
मुक्त्वैकं मां महाबाहो नान्यज्जानाति दैवतम् ॥ ॥। ८ ॥ <br>
एकस्मिन्दिवसे पुत्र भारद्वाजो महामुनिः ॥ <br>
समागतो गृहे तस्य वीरबाहोर्महात्मनः ॥ ९ ॥ <br>
दृष्ट्वा समागतं दूराद्भारद्वाजं महामुनिम् ॥ <br>
स्वागतं कारयामास दत्त्वार्घ्यं विधिवत्तदा ॥ 2.5.11.१० ॥ <br>
आसनं कल्पयामास स्वयमेव महीपतिः ॥ <br>
प्रणम्य परया भक्त्या तस्थौ मुनिवराग्रतः ॥॥। ११ ॥ <br>
॥ राजोवाच ॥ ॥ <br>
अद्य मे सफलं जन्म अद्य मे सफलं दिनम् ॥ <br>
अद्य मे सफलं राज्यमद्य मे सफलं गृहम् ॥ १२ ॥ <br>
प्रसन्नो मम विप्रर्षे परमात्मा जनार्दनः ॥ <br>
यत्त्वं समागतो ह्यद्य गृहे योगिवरस्तथा ॥ १३ ॥ <br>
मुक्तोऽहं पापकोट्याद्य यत्त्वयाऽहं निरीक्षितः ॥ <br>
राज्यं लक्ष्मीर्गजाऽश्वाश्च मया तुभ्यं निवेदिताः ॥ १४ ॥ <br>
वैष्णवोऽसि मुनिश्रेष्ठ नास्त्यदेयं मया तव ॥ <br>
मेरुतुल्यं भवेत्सर्वं वैष्णवस्य वराटिका ॥ ॥ १५ ॥ <br>
नाऽऽयाति हि गृहे यस्य वैष्णवो वै द्विजोत्तमः ॥ <br>
तद्दिनं विफलं तस्य कथितं ब्राह्मणैर्मम ॥१६॥ <br>
विष्णुभक्ताश्च ये केचित्सर्वे वर्णा द्विजातयः ॥ <br>
कथितं मम गार्ग्येण गौतमेन सुमंतुना ॥ १७ ॥ <br>
ये त्वभक्ता हृषीकेशे पिशाचास्ते हि मानवाः ॥ <br>
महापातकलिप्तास्ते ये भुंजंति हरेर्दिने ॥ ॥ १८ ॥ <br>
शिवव्रतसहस्रैस्तु सौरैर्ब्राह्मैश्च कोटिभिः ॥ <br>
यत्फलं कविभिः प्रोक्तं वासरैकेन तद्धरेः ॥ १९ ॥ <br>
गर्वमुद्वहते तावत्तिथिर्ब्राह्मी च शांकरी ॥ <br>
यावन्नायाति विप्रेंद्र द्वादशी च मम प्रिया ॥ 2.5.11.२० ॥ <br>
तावत्प्रभावस्ताराणां यावन्नोदयते शशी ॥ <br>
तिथिस्तथा च विप्रेंद्र यावन्नायाति द्वादशी ॥ २१ ॥ <br>
नारदेन पुरा प्रोक्तं वसिष्ठेन ममाग्रतः ॥ <br>
त्वं वेत्ता सर्वधर्माणां वैष्णवानां महामुने ॥ २२ ॥ <br>
॥ भारद्वाज उवाच ॥ ॥ <br>
साधु पृष्टं महाभाग यत्त्वं भक्तोऽसि वैष्णवः ॥ <br>
सा सुप्रजा मही धन्या यत्त्वं रक्षसि भूमिप ॥ २३ ॥ <br>
तस्मिन्राष्ट्रे न वस्तव्यं यत्र राजा न वैष्णवः ॥ <br>
वरं वासो वने तीर्थे न तु राष्ट्रे त्ववैष्णवे ॥ २४ ॥ <br>
यत्र भागवतो राजा संप्रशास्ति च मेदिनीम् ॥ <br>
वैकुण्ठमिति मंतव्यं तद्राष्ट्रं पापवर्जितम् ॥ २५ ॥ <br>
चक्षुर्हीनं यथा देहं पतिहीना यथा स्त्रियः ॥ <br>
द्वादशी दशमीयुक्ता तथा राष्ट्रमवैष्णवम् ॥ २६ ॥ <br>
यथा पुत्रो महीपाल मातापित्रोरपोषकः ॥ <br>
द्वादशी दशमीयुक्ता तथा राष्ट्रमवैष्णवम् ॥ २७ ॥ <br>
दानहीनो यथा राजा ब्राह्मणो रसविक्रयी ॥ <br>
द्वादशी दशमीयुक्ता तथा राष्ट्रमवैष्णवम् ॥ २८ ॥<br>
दंतहीनो यथा हस्ती पक्षहीनो यथा खगः ॥ <br>
द्वादशी दशमीयुक्ता तथा राष्ट्रमवैष्णवम् ॥ २९ ॥ <br>
प्रतिग्रहार्थं वेदादि द्रव्यार्थं सुकृतं यथा ॥ <br>
द्वादशी दशमीयुक्ता तथा राष्ट्रमवैष्णवम् ॥ 2.5.11.३० ॥ <br>
दर्भहीना यथा संध्या यथा श्राद्धमदक्षिणम् ॥ <br>
द्वादशी दशमीयुक्ता तथा राष्ट्रमवैष्णवम् ॥ ३१ ॥ <br>
सशिखश्च यथा शूद्रा कपिलाक्षीरपायकः ॥ <br>
द्वादशी दशमीयुक्ता तथा राष्ट्रमवैष्णवम् ॥ ३२ ॥ <br>
शूद्रश्च ब्राह्मणीगामी हेमघ्नो धर्मदूषकः ॥ <br>
द्वादशी दशमीयुक्ता तथा राष्ट्रमवैष्णवम् ॥ ३३ ॥ <br>
हरिसूर्यादिवृक्षाणां यथा छेदो नरोत्तम ॥ <br>
द्वादशी दशमी युक्ता तथा राष्ट्रमवैष्णवम् ॥ ३४ ॥ <br>
यथाऽऽहुतिर्मंत्रहीना मृतवत्सापयो यथा ॥ <br>
द्वादशी दशमीयुक्ता तथा राष्ट्रमवैष्णवम् ॥ ३५ ॥ <br>
सकेशा विधवा यद्वद्व्रतं स्नानविवर्जितम् ॥ <br>
द्वादशी दशमीयुक्ता तथा राष्ट्रमवैष्णवम् ॥ ३६ ॥ <br>
स राजा प्रोच्यते सद्भिर्यो भक्तो मधुसूदने ॥ <br>
तद्राष्ट्रं वर्धते नित्यं सुखी भवति सप्रजः ॥ ३७ ॥ <br>
दृष्टिर्मे सफला राजन्यन्मया त्वं निरीक्षितः ॥ <br>
अद्य मे सफला वाणी जल्पते या त्वया सह ॥ ३८ ॥ <br>
दूरमेव हि गंतव्यं श्रूयते यत्र वैष्णवः ॥ <br>
दर्शनात्तु भवेत्पुण्यं तीर्थस्नानसमुद्भवम् ॥ ३९ ॥ <br>
स त्वं राजन्मया दृष्टो विष्णुभक्तिरतः शुचिः ॥ <br>
स्वस्ति तेऽस्तु गमिष्यामि सुखी भव नराधिप ॥ 2.5.11.४० ॥ <br>
एतस्मिन्नंतरे राज्ञ्या कांतिमत्या नमस्कृतः ॥ <br>
भारद्वाजो मुनिश्रेष्ठः प्रवरः सर्वयोगिनाम् ॥ ४१ ॥ <br>
अवैधव्यं वरारोहे भक्ता भव स्वभर्त्तरि ॥ <br>
निश्चला केशवे भक्तिः सदा भवतु ते शुभे ॥ ४२ ॥ <br>
एतस्मिन्नंतरे राजा भारद्वाजं महामुनिम् ॥ <br>
उवाच  प्रीणयन्वाचा मेघनादगभीरया ॥ ४३ ॥ <br>
॥ राजोवाच ॥ ॥ <br>
विपुला मे कथं लक्ष्मीः किं कृतं पूर्वजन्मनि ॥ <br>
सर्वं ब्रूहि मुनिश्रेष्ठ कृपा यदि ममोपरि ॥ ४४ ॥ <br>
एतन्मया कथं प्राप्तं राज्यं निहतकण्टकम् ॥ <br>
पुत्रो वै गुणवाञ्च्छ्रेष्ठः प्रिया च सुमनोहरा ॥ ४५ ॥ <br>
मच्चित्ता मद्गतप्राणा चिंतयन्ती जनार्दनम् ॥ <br>
कोऽहं मुने कथं चैषा कश्च धर्मो मया कृतः ॥ ४६ ॥ <br>
किं चाऽनयाऽपि चार्वंग्या मम पत्न्या कृतं मुने ॥ <br>
केन पुण्येन मे लक्ष्मीर्मृत्युलोके सुदुर्लभा ॥ ४७ ॥ <br>
अशेषा भूमिपाला वै वर्तंते यस्य मे वशे ॥ <br>
विक्रमं चाऽप्रतिहतं शरीरारोग्यता तथा ॥ ४८ ॥ <br>
ममाऽपि विपुलं तेजो न कश्चित्सहते मुने ॥ <br>
इच्छाम्यद्य प्रतिज्ञातुं यथा चेयमनिंदिता ॥ ४९ ॥ <br>
मयाऽपि सुकृतं विप्र किं कृतं पूर्वजन्मनि ॥ <br>
इति पृष्टो नरेंद्रेण पूर्वजन्मविचेष्टितम् ॥ 2.5.11.५० ॥ <br>
स्वपत्न्याश्चेष्टितं चैव संपदां चैव कारणम् ॥ <br>
योगोत्थं सुचिरं कालं तथाविंदत मानसे ॥ ५१ ॥ <br>
विज्ञातमेतन्नृपते पूर्वजन्मविचेष्टितम् ॥ <br>
तव पत्न्याश्च राजर्षे शृणुष्व कथयाम्यहम् ॥ ५२ ॥ <br>
॥भारद्वाज उवाच ॥ ॥ <br>
शृणु भूपाल सकलं यस्येदं कर्मणः फलम् ॥ <br>
त्वमासीः शूद्रजातीयो जीवहिंसापरायणः ॥ ५३ ॥ <br>
नास्तिको दुष्टचारित्रः परदारप्रधर्षकः ॥ <br>
कृतघ्नो दुर्विनीतश्च सुष्ठ्वाचारविवर्जितः ॥ ५४ ॥ <br>
इयं या भवतो भार्या पूर्वमप्यायतेक्षणा ॥ <br>
कर्मणा मनसा वाचा नान्यदस्यास्त्वया विना ॥ ॥ ५५ ॥ <br>
पतिव्रता महाभागा भजमाना निरन्तरम् ॥ <br>
भावं न कुरुते दुष्टं तवोपरि तथा सति ॥ ५६ ॥ <br>
सखिभिस्त्वं परित्यक्तो बन्धुभिः पापकर्मकृत् ॥ <br>
क्षयं जगाम चाऽर्थो यः सञ्चितस्तव पूर्वजैः ॥ ५७ ॥ <br>
नष्टे द्रव्ये फलाऽऽकांक्षी त्वमासीर्जगतीपते ॥ <br>
पूर्वकर्मविपाकेन कृषिश्च विफला गता ॥ ॥ ५८ ॥ <br>
ततो वित्ते परिक्षीणे परित्यक्तश्च बांधवैः ॥ <br>
क्षीयमाणाऽपि साध्वीयमत्यजत्त्वां न भामिनी ॥ ५९ ॥ <br>
त्वं भग्नः सर्वकामेभ्यो गतवान्निर्जने वने ॥<br>
हत्वा जीवाननेकांश्च चकारात्मविपोषणम् ॥2.5.11.६० ॥ <br>
एवं प्रवृत्तस्य तव सह पत्न्या तदा नृप ॥ <br>
गतानि बहुवर्षाणि पापवृत्त्या महीतले॥६१॥ <br>
अन्यस्मिन्वासरे राजन्मार्गभ्रष्टो महामुनिः ॥ <br>
न दिशं विदिशं वेत्ति देवशर्मा द्विजोत्तमः ॥ ६२ ॥ <br>
क्षुत्तृषापीडितोऽत्यर्थं मध्याह्नगदिवाकरे ॥ <br>
पतितो वनमध्ये तु मार्गभ्रष्टो महीपते ॥ ६३ ॥ <br>
दया जाता च ते भूप दृष्ट्वा दुःखेन पीडितम् ॥ <br>
ब्राह्मणं वृद्धमज्ञातं गृहीत्वा तु करेण वै ॥ ६४ ॥ <br>
उत्थाप्य पतितं भूमौ त्वयोक्तं हि तदा नृप ॥ <br>
प्रसादं कुरु विप्रर्ष आगच्छ त्वं ममाऽऽश्रमम् ॥ ६५ ॥ <br>
जलपूर्णं तडागं च पद्मिनीखण्डमण्डितम् ॥ <br>
वृक्षैर्मनोहरैर्युक्तं फलैः पुष्पैर्मनोरमैः ॥ ६६ ॥ <br>
स्नात्वा सुशीतले तोये कृत्वा कर्म च नैत्यकम् ॥ <br>
कुरु विप्र फलाहारं पिब वारि सुशीतलम् ॥ ६७ ॥ <br>
सुखेन कुरु विश्रामं मया संरक्षितः स्वयम् ॥ <br>
विप्रेन्द्र तृप्तिपर्यंतं वस त्वं च ममाश्रमे ॥ ६८ ॥ <br>
उत्तिष्ठ त्वं द्विजश्रेष्ठ प्रसादं कर्तुमर्हसि ॥ <br>
लब्धसंज्ञस्तदा विप्रः श्रुत्वा शूद्रस्य भाषितम् ॥ ६९ ॥ <br>
करे जग्राह तं शूद्रं गतो यत्र जलाशयः ॥ <br>
उपविष्टो महाबाहो छायामाश्रित्य तत्तटे ॥ 2.5.11.७० ॥ <br>
स्नानं चकार विधिवत्पूजयामास केशवम् ॥ <br>
तर्पयित्वा पितॄन्देवान्पपौ नीरं सुशीतलम् ॥ ७१ ॥ <br>
विश्रांतो वृक्षूमूलेऽभूद्देवशर्मा द्विजोत्तमः ॥ <br>
साष्टांगं मुनये कृत्वा नमस्कारं सह स्त्रिया ॥ ७२ ॥ <br>
शूद्रस्तु परया भक्त्या प्रोवाच मुनिसन्निधौ ॥ <br>
आवयोस्तरणार्थाय अतिथिस्त्वं समागतः ॥ ७३ ॥ <br>
दर्शनात्तव विप्रर्षे जातः पापस्य संक्षयः ॥ <br>
प्रिये फलानि स्वादूनि प्रयच्छास्मै द्विजातये ॥ <br>
मृदूनि रसयुक्तानि सुपक्वानि प्रियाणि च ॥ ७४ ॥ <br>
॥ ॥ ब्राह्मण उवाच ॥ ॥ <br>
त्वामहं नैव जानामि स्वज्ञातिं कथयस्व मे ॥ <br>
नाज्ञातस्य हि भोक्तव्यं ब्राह्मणस्याऽपि पुत्रक ॥ ७५ ॥ <br>
॥ शूद्र उवाच ॥ ॥ <br>
शूद्रोऽहं द्विजशार्दूल न कार्यः संशयस्त्वया ॥ <br>
आत्मजैर्दुर्जनैर्विप्र परित्यक्तः स्वबन्धुभिः ॥ ७६ ॥ <br>
तयोः संवदतोरेवं शूद्रपत्न्या फलानि च ॥ <br>
दत्तानि तस्मै विप्राय तेन भुक्तानि तानि वै ॥ ७७ ॥ <br>
अभूत्प्रीतमना विप्रः पीत्वा नीरं सुशीतलम् ॥ <br>
सुखं संप्राप्य स मुनिर्विश्रांतस्तरुमूलके ॥ ७८ ॥ <br>
स च शूद्रः सपत्नीको भुक्त्वा च पुनरागतः ॥ <br>
स्वागतं ते मुनिश्रेष्ठ कुतस्त्वमिह चाऽऽगतः ॥ ७९ ॥ <br>
शून्याटवीं द्विजश्रेष्ठ दुष्टसत्त्वभयाकुलाम् ॥ <br>
निर्मनुष्यां दुःखयुक्तां दिवारात्रं भयानकाम् ॥ 2.5.11.८० ॥ <br>
॥ ब्राह्मण उवाच ॥ ॥ <br>
ब्राह्मणोऽहं महाभाग प्रयागगमनं प्रति ॥ <br>
अहमज्ञातमार्गेण प्रविष्टो दारुणे वने ॥ ८१ ॥ <br>
मम पुण्यप्रभावेण जातोसि वरबांधवः ॥ <br>
जीवितं मे त्वया दत्तं ब्रूहि किं करवाणि ते ॥ ६२ ॥ <br>
भवानपि कुतः प्राप्तो निर्मनुष्ये वने खलु ॥ <br>
को भवान्कारणं किंस्वित्कथयस्व ममाऽग्रतः ॥ ८३ ॥ <br>
॥ शूद्र उवाच ॥ ॥ <br>
विदर्भनगरी राज्ञा भीमसेनेन रक्षिता ॥ <br>
वासो मम महाराष्ट्रे शूद्रोऽहं पापलंपटः ॥ ८४ ॥ <br>
स्वकर्मविहितो धर्मो मया त्यक्तो द्विजोत्तम ॥ <br>
त्यक्तोऽहं बन्धुवर्गेण ततोऽहं वनमागतः ॥ ८५ ॥ <br>
कृत्वा जीववधं नित्यं जीवेऽहं भार्यया सह ॥ <br>
सांप्रतं पातकात्सम्यङ् निर्विण्णोस्मि महामुने ॥ ८६ ॥ <br>
कुरुष्वाऽनुग्रहं किञ्चित्पापयुक्तस्य मे प्रभो ॥ <br>
मम पुण्यप्रभावेण आगतस्त्वं द्विजोत्तम ॥ ८७ ॥ <br>
न पश्यामि यथा सौरिं पत्न्या सह महामुने ॥ <br>
उपदेशप्रभावेण प्रसादं कर्तुमर्हसि ॥ ८८ ॥ <br>
नान्यदिच्छाम्यहं किञ्चिन्मुक्त्वा देवं जनार्दनम् ॥ <br>
कुरुष्वाऽनुग्रहं मेऽद्य प्रसादमृषिसत्तम ॥ ८९ ॥ <br>
॥ भारद्वाज उवाच ॥ ॥ <br>
इति तेन समापृष्टो देवशर्मा द्विजाग्रणीः ॥ <br>
शूद्रेण परया भक्त्या प्रहसन्वाक्यमब्रवीत् ॥ 2.5.11.९० ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे ब्रह्मविष्णुसंवादे मार्गशीर्षमाहात्म्य एकादश्याख्यानंनामैकादशोऽध्यायः ॥ ११ ॥ ॥ छ ॥ <br>
<br>
</span>
