<span style="font-size: 14pt; line-height: 200%">॥ श्रीभगवानुवाच ॥ ॥ <br>
ततः प्रभाते द्वादश्यां कार्यो मत्स्योत्सवो बुधैः ॥ <br>
मार्गशीर्षे शुक्लपक्षे यथाविध्युपचारतः ॥ १ ॥ <br>
अथ मार्गशिरे मासे दशम्यां नियतात्मवान् ॥ <br>
कृत्वा देवार्चनं धीमानग्निकार्यं यथाविधि ॥ २ ॥ <br>
शुचिवासाः प्रसन्नात्मा हव्यमन्नं सुसंस्कृतम् ॥ <br>
पक्त्वा पंचपदे गत्वा पुनः शौचं तु पादयोः ॥ ३ ॥ <br>
कृत्वाऽष्टांगुलमानं तु क्षीरवृक्षे समुद्भवम् ॥ <br>
भक्षयेद्दंतकाष्ठं तु ततश्चाचम्य यत्नतः ॥ ४ ॥ <br>
दृष्ट्वाऽऽकाशानि सर्वाणि ध्यात्वा वै मां गदाधरम् ॥ <br>
शंखचक्रगदापाणिकिरीटं पीतवाससम् ॥ ५ ॥ <br>
प्रसन्नवदनांऽभोजं सर्वलक्षणलक्षितम् ॥ <br>
ध्यात्वा पुनर्जलं हस्ते गृहीत्वा भानुमध्यगम् ॥ ६ ॥ <br>
ध्यात्वाऽर्घ्यं दापयेत्तत्र करतोयेन मानवः ॥ <br>
एवमुच्चारयेद्वाचं तस्मिन्काले चतुर्मुख॥७॥<br>
एकादश्यां निराहारः स्थित्वाऽहनि परे ह्यहम् ॥ <br>
भोक्ष्यामि पुंडरीकाक्ष शरणं मे भवाऽच्युत ॥ ८ ॥ <br>
एवमुक्त्वा ततो रात्रौ मम मूर्तेश्च सन्निधौ ॥ <br>
जपेन्नारायणायेति स्वयं तत्र विधानतः ॥ ९ ॥ <br>
ततः प्रभाते विमलां नदीं गत्वा समुद्रगाम् ॥ <br>
इतरां वा तडागं वा गृहे वा नियतात्मवान् ॥2.5.14.१०॥ <br>
आनीय मृत्तिकां शुद्धां मंत्रेणाऽनेन मानवः॥ <br>
वंदयेद्देवदेवेशं तदा शुद्धो भवेन्नरः ॥ ११ ॥ <br>
धारणं पोषणं त्वत्तो भूतानां देवि सर्वदा ॥ <br>
तेन सत्येन मे पापं यावन्मोचय सुव्रते ॥१२॥ <br>
ब्रह्मांडोदरतीर्थानि करैः स्पृष्टानि दैवतैः ॥ <br>
तेनेमां मृत्तिकां स्पृष्टा माऽऽलभामि त्वयोद्धृताम् ॥ १३ ॥ <br>
त्वयि नित्यं रसाः सर्वे स्थिता वरुण सर्वदा ॥ <br>
तेनेमां मृत्तिकां प्लाव्य पूतां कुरुष्व माचिरम् ॥१४॥ <br>
एवं मृदं तथा तोयं प्रसाद्याऽऽत्मानमालभेत् ॥ <br>
त्रिःकृत्वाऽशेषमृदया पिंडमालिप्य वै जले ॥ १५ ॥ <br>
तस्मिन्नरः सदा सम्यङ्नक्रकच्छपदूरतः ॥ <br>
स्नात्वा चावश्यकं कृत्वा पुनर्मम गृहं व्रजेत् ॥ १६ ॥ <br>
तत्राऽऽराध्य महायोगिन्देवं नारायणं हरिम् ॥ <br>
केशवाय नमः पादौ कटिं दामोदराय च ॥१७॥ <br>
जानुयुग्मं नृसिंहाय उरः श्रीवत्सधारिणे ॥ <br>
कंठे कौस्तुभनाभाय वक्षः श्रीपतये तथा ॥ १८ ॥ <br>
त्रैलोक्यविजयायेति बाहुं सर्वात्मने शिरः ॥ <br>
रथांगधारिणे वक्त्रं श्रीकरायेति वारिजम् ॥ १९॥ <br>
गंभीरायेति च गदामंभोजं शांतमूर्तये ॥ <br>
एवमभ्यर्च्य देवेशं देवं नारायणं प्रभुम् ॥ 2.5.14.२० ॥ <br>
पुनस्तस्याऽग्रतः कुंभांश्चतुरः स्थापयेद्बुधः ॥ <br>
जलपूर्णान्समाल्यांश्च सितचंदनलेपितान् ॥ २१ ॥ <br>
चूतपल्लवसंयुक्तान्सितवस्त्रावगुंठितान् ॥ <br>
छादितांस्ताम्रपात्रैश्च तिलपूर्णैः सकांचनैः ॥२२॥ <br>
चत्वारस्तु समुद्राश्च कलशाः संप्रकीर्तिताः ॥ <br>
तेषां मध्ये शुभं पीठं स्थापयेद्वस्त्रगर्भितम् ॥२३॥ <br>
तस्मिन्सुवर्णं रौप्यं वा ताम्रं वा दारवं तथा ॥ <br>
अलाभे सर्वपात्राणां पालाशं पात्रमिष्यते ॥ २४ ॥ <br>
तोयपूर्णं च तत्कृत्वा तस्मिन्पात्रे ततो न्यसेत् ॥ <br>
सौवर्णं मत्स्यरूपं च कृत्वा देवं जनार्दनम् ॥२५॥ <br>
देवदेवांगसंयुक्तं श्रुतिस्मृतिविभूषितम् ॥ <br>
तत्राऽनेकविधैर्भक्ष्यैः फलैः पुष्पैश्च शोभितम् ॥२६॥ <br>
गन्धैर्धूपैश्च वस्त्रैश्च अर्चयित्वा यथाविधि ॥ <br>
रसातलगता वेदा यथादेव त्वयोद्धृताः ॥ २७ ॥ <br>
मत्स्यरूपेण तद्वन्मां भवादुद्धर केशव ॥ <br>
एवमुच्चार्य तस्याग्रे जागरं तत्र कारयेत् ॥ ॥ २८ ॥ <br>
यथाविभवसारेण प्रभाते विमले तथा ॥ <br>
चतुर्णां ब्राह्मणानां च चतुरो दापयेद्घटान् ॥ २९ ॥ <br>
पूर्वं च बह्वृचे दद्याच्छांदोग्ये दक्षिणं तथा ॥ <br>
यजुःशाखान्विते दद्यात्पश्चिमं घटमुत्तमम् ॥ 2.5.14.३० ॥ <br>
उत्तरं कामतो दद्यादेष एव विधिः स्मृतः ॥ <br>
ऋग्वेदः प्रीयतां पूर्वं सामवेदस्तुदक्षिणे ॥ ३१ ॥ <br>
यजुर्वेदः पश्चिमतो ह्यथर्वश्चोत्तरेण तु ॥ <br>
अनेन क्रमयोगेन प्रीयतामिति वाचयेत् ॥ ३२ ॥ <br>
मत्स्यरूपं तु सौवर्णमाचार्याय निवेदयेत् ॥ <br>
गन्धधूपादि वस्त्रैस्तु संपूज्य विधिवत्क्रमात् ॥ ३३ ॥ <br>
यस्त्विमं सरहस्यं च मन्त्रेणैवोपपादयेत् ॥ <br>
विधानं विधिवद्दत्त्वा दाता कोटिगुणोत्तरम् ॥ ३४ ॥ <br>
प्रतिपद्य गुरुं यस्तु मोहाद्विप्रतिपद्यते ॥ <br>
स जन्मकोटिं नरके पच्यते पुरुषाधमः ॥ ३५ ॥ <br>
विधानस्य प्रदाता यो गुरुरित्युच्यते बुधैः ॥ <br>
एवं दत्वा विधानेन द्वादश्यां मां समर्चयेत् ॥ ३६ ॥ <br>
विप्राणां भोजनं दद्याद्यथाशक्त्या च दक्षिणाम् ॥ <br>
भूरिणा परमान्नेन ततः पश्चात्स्वयं नरः ॥ ३७ ॥ <br>
भुञ्जीत सहितो विप्रैर्वाग्यतः संयतेन्द्रियः ॥ <br>
अनेन विधिना यस्तु कुर्यान्मत्स्योत्सवं नरः ॥ ३८ ॥ <br>
तस्य पुण्यफलं चाग्रे शृणु सत्यवतां वर ॥ <br>
यदि वक्त्र सहस्राणां सहस्राणि भवंति हि ॥ ३९ ॥<br>
आयुश्च ब्रह्मणा तुल्यं लभेद्यदि महाव्रत ॥ <br>
तदा वै ह्यस्य धर्मस्य फलं कथयितुं भवेत् ॥ 2.5.14.४० ॥ <br>
य इमं श्रावयेद्भक्त्या द्वादशीकल्पमुत्तमम् ॥ <br>
शृणोति वा स पापैस्तु सर्वैरेव विमुच्यते ॥ ४१ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे ब्रह्मविष्णुसंवादे मार्गशीर्षमासमाहात्म्ये मत्स्योत्सवकथनंनाम चतुर्दशोऽध्यायः ॥ १४ ॥ <br>
<br>
</span>
