<span style="font-size: 14pt; line-height: 200%">।। स्कन्द उवाच ।। <br>
ततः स ददृशे देवौ पुराणावृषिसत्तमौ ।। <br>
तपश्चरन्तौ सुमहदात्मनिष्ठौ महाव्रतौ ।।१।। <br>
तेजसाप्यधिकौ सूर्यात्सर्वलोकविरोचनात् ।। <br>
श्रीवत्सलक्षणौ पूज्यौ जटामण्डलधारिणौ ।।२।। <br>
पद्मचिह्नभुजौ तौ च पादयोश्चक्रलक्षणौ।।<br>
व्यूढोरस्कौ दीर्घभुजौ सितसूक्ष्मघनांशुकौ ।। ३ ।। <br>
स्वास्यौ पृथुललाटौ च सुभ्रुवौ शुभनासिकौ ।। <br>
शुभलक्षणसंपन्नौ दिव्यमूर्त्ती घनप्रभौ ।। ४ ।। <br>
विनयेनान्तिकं प्राप्य तयोः कृत्वा प्रदक्षिणाम् ।। <br>
भक्त्या प्रणम्य साष्टाङ्गं तस्थौ प्राञ्जलिरग्रतः ।। ५ ।। <br>
ततस्तौ तपसां वासौ यशसां तेजसामपि ।। <br>
ऋषी पौर्वाह्णिकस्यान्ते विधेर्मौनं विहाय च ।। ६ ।। <br>
प्रीत्या नारदमव्यग्रौ पाद्यार्घ्याभ्यां समार्चताम् ।। <br>
पीठयोरुपविष्टौ तौ कौशयोर्नारदश्च सः।। ।।७।। <br>
तेषु तत्रोपविष्टेषु स देशोभिव्यराजत ।। <br>
आज्याहुतिमहाज्वालैर्यज्ञवाटोग्निभिर्यथा ।। ८ ।। <br>
अथ नारायणस्तत्र नारदं वाक्यमब्रवीत् ।। <br>
सुखोपविष्टं विश्रान्तं कृतातिथ्यं सुसत्कृतम् ।। ९ ।। <br>
श्रीनारायण उवाच ।। <br>
अपि ब्रह्मन्स भगवान्परमात्मा सनातनः ।। <br>
ब्रह्मधाम्नि त्वया दृष्ट आवयो कारणं परम् ।। 2.9.19.१० ।। <br>
नारद उवाच ।। <br>
भगवंस्त्वत्प्रसादेन तमहं परमेश्वरम् ।। <br>
वासुदेवं समालोके स्थितमक्षरधामनि ।। ११ ।। <br>
इह चैवागतस्तेन विसृष्टो वां निषेवितुम् ।। <br>
आसिष्ये तत्परो भूत्वा युवाभ्यां सह नित्यशः ।। १२ ।। <br>
श्रीनारायण उवाच ।। <br>
धन्योस्यनुगृहीतोसि यत्ते दृष्टः स्वयं प्रभुः ।।<br>
नहि तं दृष्टवान्ब्रह्मन्कश्चिद्देवोपि वा ऋषिः ।।१३।। <br>
भक्त्यैकान्तिकया तस्य प्राप्ता अक्षरसाम्यताम्।। <br>
ये हि भक्तास्त एवैनं पश्यन्त्यखिलकारणम्।।१४।।<br>
स दिव्यमूर्त्तिर्भगवान्दुर्द्दर्शः पुरुषोत्तमः ।।<br>
नारदैतद्धि मे सत्यं वचनं समुदाहृतम् ।। १५।। <br>
नान्यो भक्तात्प्रियतरो लोके तस्यास्ति कश्चन ।। <br>
ततः स्वयं दर्शितवांस्तवात्मानं द्विजोत्तम ।। १६ ।। <br>
तेजःपुञ्जाभिरुद्धांगो गुणातीताद्भुताकृतिः ।। <br>
अखण्डानन्दरूपश्च सदा शुद्धोऽच्युतोस्ति सः ।। १७ ।। <br>
रूपवर्णवयोवस्थाः प्राकृता नैव तस्य हि ।। <br>
सर्वं तस्यास्ति तद्दिव्यं सर्वोपकरणानि च ।। <br>
एकान्तिकानां भक्तानां स एव परमा गतिः ।। १८ ।। <br>
आत्मब्रह्मैक्यसंपन्नैर्विनिवृत्तगुणैरपि ।। <br>
क्रियते वासुदेवस्य भक्तिरित्थंगुणो हि सः ।। १९।। <br>
माहात्म्यमस्य को वक्तुं शक्नुयात्परमात्मनः ।। <br>
अचिन्त्यानन्तशक्तीनामधिपस्य महामुने ।। 2.9.19.२० ।। <br>
आत्मात्मा चाक्षरात्मा च ह्येष आकाशनिर्मलः ।। <br>
दिव्यदृगीक्ष्यः सन्मात्रः पुरुषो वसुदेवजः ।। २१ ।। <br>
समस्तकल्याणगुणो निर्गुणश्चेश्वरेश्वरः ।। <br>
परया विद्यया वेद्य उपास्यो ब्रह्मवित्प्रभुः ।। २२ ।। <br>
दिव्यमूर्त्तिं तमीशानं तपसैकान्तिकेन च ।। <br>
यः प्रीणयति धर्मेण स धन्यतम उच्यते ।। २३ ।। <br>
तस्मात्त्वमपि देवर्षे धर्मेणैकान्तिकेन तम् ।। <br>
आराधयन्निहैवांग कंचित्कालं तपः कुरु ।। २४ ।। <br>
तपसैवाऽतिशुद्धात्मा माहात्म्यं तस्य सत्पतेः ।। <br>
यथावज्ज्ञास्यति भवान्प्रोच्यमानं मयाऽखिलम् ।। २५ ।। <br>
सर्वार्थसाधनं विद्धि तपस्तद्धृदयं मुने ।। <br>
नातप्तभूरितपसा स वशीक्रियते प्रभुः ।। २६ ।। <br>
।। स्कन्द उवाच ।। <br>
एवमुक्तो भगवता नरनारायणेन सः ।। <br>
प्रीतस्तपः कर्त्तुमिच्छँस्तमुवाच महामतिः ।।२७।।<br>
इति श्रीस्कन्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुऽदेवमाहात्म्ये नारदनरनारायणसमागमो नामैकोनविंशोऽध्यायः ।।१९।। <br>
<br>
<br>
</span>
