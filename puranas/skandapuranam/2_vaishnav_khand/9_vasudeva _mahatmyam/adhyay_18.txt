<span style="font-size: 14pt; line-height: 200%">।। श्रीभगवानुवाच ।। <br>
दर्शनं मम यज्जातं तव तत्तु महामुने ।। <br>
नित्यैकान्तिकभक्तत्वान्निर्दम्भत्वान्मदिच्छया ।। १ ।। <br>
अहिंसा ब्रह्मचर्यं च त्वयि नित्यं च तद्द्वयम् ।। <br>
स्वधर्मोपशमौ चैव वैराग्यं चात्मवेदनम् ।। २ ।। <br>
सत्सङ्गोऽष्टाङ्गयोगश्च सर्वथेन्द्रियनिग्रहः ।। <br>
मुन्यन्नवृत्तिश्च तपः सर्वव्यसनहीनता ।। ३ ।। <br>
मदेकान्तिकभक्तिश्च महात्म्यज्ञानपूर्विका ।। <br>
वर्त्तते तेन मामत्र पश्यसि त्वं हि सुव्रत ।। ४ ।। <br>
ईदृग्लक्षणसंपन्ना ये स्युरन्येपि मानवाः ।। <br>
तेपि मामीदृशं विप्र पश्यन्त्येकान्तिकप्रियम् ।। ५ ।। <br>
असावहमिह ब्रह्मन्नस्मिन्नक्षरधामनि ।। <br>
राधालक्ष्मीयुतो नित्यं वसामि स्वाश्रितैः सह ।। ६ ।। <br>
वासुदेवस्वरूपोहं सर्वकर्मफलप्रदः ।। <br>
अन्तर्यामितया वर्त्ते स्वतन्त्रः सर्वदेहिनाम् ।। ७ ।। <br>
वैकुण्ठाख्यं महाधाम्नि लक्ष्म्या सह चतुर्भुजः ।। <br>
वसामि नन्दगरुडमुख्यैः साकं च पार्षदैः ।। ८ ।। <br>
धाम्नि तेजोमये दिव्ये श्वेतद्वीपेऽन्वहं भुवि ।। <br>
ददामि श्वेतमुक्तेभ्यः पञ्चकालं स्वदर्शनम् ।। ९।। <br>
कुर्वेऽनिरुद्धप्रद्युम्नसंकर्षणसमाह्वयैः ।। <br>
स्वरूपैर्नैककोट्यण्डसर्गस्थित्यप्ययानहम् ।।2.9.18.१०।। <br>
सर्गारम्भे मया ब्रह्मा सृष्टो नाभिसरोरुहात् ।। <br>
तपसाराधयामास स मां यज्ञैश्च नारद ।।११।। <br>
ततस्तस्मै प्रसन्नोऽहं प्राददामीप्सितान्वरान् ।। <br>
ब्रह्मन्प्रास्यसि सामर्थ्यं प्रजानां त्वं विसर्जने ।। १२ ।। <br>
आज्ञायामेव ताः सर्वास्तव स्थास्यन्ति मद्वरात् ।। <br>
वेदाश्चापि स्फुरिष्यन्ति तव बुद्धौ सनातनाः ।। १३ ।। <br>
ज्ञानं च मत्स्वरूपस्य यथावत्ते भविष्यति ।। <br>
त्वया कृतां च मर्यादां नातिक्रंस्यति कश्चन ।। १४ ।।<br>
सुरासुरगणानां च मुनीनां च महात्मनाम् ।। <br>
त्वमेव वरदो ब्रह्मन्वरेप्सूनां भविष्यसि ।। १५।। <br>
असाध्ये यत्र कार्ये च मोहमेष्यसि तत्त्वहम्।। <br>
प्रादुर्भूय करिष्यमि स्मृतमात्रस्त्वया विधे ।। १६ ।। <br>
सृज्यमाने त्वया विश्वे नष्टां पृथ्वीं महार्णवे ।। <br>
आनयिष्यामि स्वं स्थानं वाराहं रूपमास्थितः ।। <br>
हिरण्याक्षं निहत्यैव दैतेयं बलगर्वितम् ।। १७ ।। <br>
दिनान्ते तव मत्स्योहं भूत्वा क्षोणीं तरीमिव ।। <br>
सहौषधिं धारयिष्ये मन्वादींश्च निशावधि ।। १८ ।। <br>
सुधायै मथ्नतामब्धिं काश्यपानां निराश्रयम् ।। <br>
मन्थानं कूर्मरूपोहं धास्ये पृष्ठे च मन्दरम् ।। १९ ।। <br>
नारसिंहं वपुः कृत्वा हिरण्यकशिपुं विधे ।। <br>
सुरकार्ये हनिष्यामि यज्ञघ्नं दितिनन्दनम् ।। 2.9.18.२० ।। <br>
विरोचनस्य बलवान्बलिः पुत्रो महासुरः ।। <br>
भविष्यति स शक्रं च स्वाराज्याच्च्यावयिष्यति ।। २१ ।। <br>
त्रैलोक्येऽपहृते तेन विमुखे च शचीपतौ ।। <br>
अदित्यां द्वादशः पुत्रः संभविष्यामि कश्यपात् ।। २२ ।। <br>
ततो राज्यं प्रदास्यामि देवेन्द्राय दिवः पुनः ।। <br>
देवताः स्थापयिष्यामि स्वेषु स्थानेष्वहं विधे ।। <br>
बलिं चैव करिष्यामि पातालतलवासिनम् ।।२३।।<br>
कर्दमाद्देवहूत्यां च भूत्वाऽथ कपिलाभिधः ।।<br>
प्रवर्तयिष्ये कालेन नष्टं सांख्यं विरागयुक् ।।२४।। <br>
दत्तो भूत्याऽनसूययामत्रेरान्विक्षिकीं ततः ।। <br>
प्रह्लादायोपदेक्ष्यामि विद्यां च यदवे विधे ।। २५ ।। <br>
मेरुदेव्यां सुतो नाभेर्भूत्वाहमृषभो भुवि ।। <br>
धर्मं पारमहंस्याख्यं वर्तयिष्ये सनातनम् ।। २६ ।। <br>
त्रेतायुगे भविष्यामि रामो भृगुकुलोद्वहः ।। <br>
क्षत्रं चोत्सादयिष्यामि भग्नसेतुकदध्वगम्।। ।। २७ ।। <br>
सन्धौ तु समनुप्राप्ते त्रेताया द्वापरस्य च ।। <br>
कौशल्यायां भविष्यामि रामो दशरथादहम् ।। २८ ।। <br>
सीताभिधाना लक्ष्मीश्च भवित्री जनकात्मजा ।। <br>
उद्वहिष्यामि तामैशं भंक्त्वा धनुरहं महत् ।।२९।। <br>
ततो रक्षःपतिं घोरं देवर्षिद्रोहकारिणम् ।।<br>
सीतापहारिणं संख्ये हनिष्यामि सहानुजम् ।। 2.9.18.३० ।। <br>
तस्य मे तु चरित्राणि वाल्मीक्याद्या महर्षयः ।। <br>
तदा गास्यन्ति बहुधा यच्छ्रुतेः स्यादघक्षयः ।। ३१ ।। <br>
द्वापरस्य कलेश्चैव सन्धौ पर्यवसानिके ।। <br>
भूभारासुरनाशार्थं पातुं धर्मं च धार्मिकान् ।। <br>
वसुदेवाद्भविष्यामि देवक्यां मथुरापुरे ।। ३२ ।। <br>
कृष्णोहं वासुदेवाख्यस्तथा संकर्षणो बलः ।। <br>
प्रद्युम्नश्चाऽनिरुद्धश्च भविष्यन्ति यदोः कुले ।। ३३ ।। <br>
गोपस्य वृषभानोस्तु सुता राधा भविष्यति ।। <br>
वृन्दावने तया साकं विहरिष्यामि पद्मज ।। ३४ ।। <br>
लक्ष्मीश्च भीष्मकसुता रुक्मिण्याख्या भविष्यति ।। <br>
उद्वहिष्यामि राजन्यान्युद्धे निर्जित्य तामहम् ।। ३५ ।। <br>
धर्मद्रुहोऽसुरान्हत्वा तदाविष्टांश्च भूपतीन् ।। <br>
धर्मं संस्थापयन्नेव करिष्ये निर्भरां भुवम् ।। ३६ ।। <br>
येन केनापि भावेन यस्य कस्यापि मानसम् ।। <br>
मयि संयोक्ष्यते तंतं नेष्ये ब्रह्मगतिं पराम् ।। ३७ ।। <br>
धर्मं भुवि स्थापयित्वा कृत्वा यदुकुलक्षयम् ।। <br>
पश्यतां सर्वदेवानामन्तर्द्धास्ये भुवस्ततः ।। ।। ३८ ।। <br>
कृष्णस्य मम वीर्याणि कृष्णद्वैपायनादयः ।। <br>
गास्यन्ति बहुधा ब्रह्मन्सद्यः पापहराणि हि ।। ३९ ।। <br>
कृष्णद्वैपायनो भूत्वा पराशरमुनेः सुतः ।। <br>
शाखाविभागं वेदस्य करिष्यामि तरोरिव ।। 2.9.18.४० ।। <br>
वैदिकं विधिमाश्रित्य त्रिलोकीपरिपीडकान् ।। <br>
छलेन मोहयिष्यामि भूत्वा बुद्धोऽसुरानहम्।। ४१ ।।<br>
मया कृष्णेन निहताः सार्जुनेन रणेषु ये ।।<br>
प्रवर्तयिष्यन्त्यसुरास्ते त्वधर्मं यदा क्षितौ ।।४२।। <br>
धर्मदेवात्तदा भक्तादहं नारायणो मुनिः।।<br>
जनिष्ये कोशले देशे भूमौ हि सामगो द्विजः।।४३।।<br>
मुनिशापान्नृतां प्राप्तानृषींस्तात तथोद्धवम्।। <br>
ततोऽवितासुरेभ्योऽहं सद्धर्मं स्थापयन्नज।।४४।। <br>
जनान्म्लेच्छमयान्भूमौ कलेरन्ते महैनसः ।।<br>
कल्की भूत्वा हनिष्यामि विचरन्दिव्यवाजिना।। ४५।। <br>
यदा यदा च वेदोक्तो धर्मो नाशिष्यतेऽसुरैः।। <br>
प्रादुर्भावो भविष्यो मे तद्रक्षायै तदा तदा ।। ४६ ।। <br>
तस्माच्चिन्तां विहायैव प्रजाः सृज यथा पुरा ।। <br>
एतान्दत्त्वा वरांस्तस्मा अहमन्तर्हितोऽभवम् ।। ४७ ।। <br>
यथा तस्मै वरा दत्तास्तथैव च मया कृतम् ।। <br>
कुर्वे करिष्ये च मुने निजशक्तिभिरञ्जसा ।। ४८ ।। <br>
एवंविधस्य मे ब्रह्मन्नीशितुः सर्वदेहिनाम् ।। <br>
दर्शनं दुर्लभं जातं तवैकान्तिकभक्तितः ।। ४९ ।। <br>
वरं वरय मत्तस्त्वं स्वाभीष्टं मुनिसत्तम ।। <br>
प्रसन्नोस्मि भृशं तुभ्यं नाफलं मम दर्शनम्।।2.9.18.५०।।<br>
स्कन्द उवाच ।। <br>
श्रुत्वेति भगवद्वाक्यं नारदो मुनिसत्तमः ।।<br>
मन्यमानो निजं धन्यं तमुवाच प्रभुं मुने।।५१।।<br>
दर्शनादेव ते स्वामिन्संपूर्णो मे मनोरथः ।। <br>
इदं हि दुर्लभं मन्ये सर्वेषामपि देहिनाम् ।। ५२ ।। <br>
अतस्ते च त्वदीयानां त्वद्धाम्नोस्याऽमृतस्य च ।। <br>
साक्षात्समीक्षणादन्यत्प्राप्यं मे नास्ति वांछितम् ।। ५३ ।। <br>
इतोन्यद्दुर्लभं क्वापि नास्ति ब्रह्माण्डगोलके ।। <br>
यदहं परितुष्टात्ते प्रार्थयेयमिहाच्युत ।। ५४ ।। <br>
लोकान्तरसुखं यत्तद्वैदिकैरेव कर्मभिः ।। <br>
दैवैः पित्र्यैश्च लभ्येत तच्चाप्यस्ति हि नश्वरम् ।। ५५ ।। <br>
नेच्छामि तदहं किञ्चित्सुखं त्वत्तः परं प्रभो ।। <br>
वरमेकं तु याचे त्वत्स्वेप्सितं वरदर्षभात् ।। ५६ ।। <br>
तवाऽथ तव भक्तानां सदैव गुणगायने ।। <br>
अत्युत्सुकास्तु मे बुद्धिस्त्वयि प्रीतिविवर्द्धिनी ।। ५७ ।। <br>
।। स्कन्द उवाच ।। <br>
तथास्त्विति प्रतिश्रुत्य कृष्णस्तेनेति याचितम् ।। <br>
गानोपयुक्तां महतीं वीणां दत्त्वाऽब्रवीत्पुनः ।। ५८ ।। <br>
श्रीभगवानुवाच ।। <br>
अधुना गच्छ देवर्षे विशालां बदरीमितः ।। <br>
तत्र धर्मात्मजं भक्त्या मामाराधय सुव्रत ।। ५९ ।। <br>
त्वं ह्येकान्तिकभक्तोसि मम निष्कपटान्तरः ।। <br>
तेन त्वामधिकं मन्ये विधेरपि पितुस्तव ।। 2.9.18.६० ।।<br>
यादृशोऽहं च यद्रूपो यावांश्च महिमा मम ।। <br>
विदुस्तत्सर्वमपि मे भक्ता एकान्तिका मुने ।।।। ६१ ।। <br>
हृदि चिन्त्योहमेवास्मि सतां तेषां च ते मम ।। <br>
तेषामिष्टं न मत्तोऽन्यन्मम तेभ्यो न किञ्चन ।। ६२ ।। <br>
यथा पतिव्रता नार्यो वशीकुर्वन्ति सत्पतिम् ।। <br>
निजैर्गुणैस्तथा भक्ता वशीकुर्वन्ति मामपि ।। ६३ ।। <br>
अनुयामि श्रिया साकं तानहं परवानिव ।। <br>
यत्रयत्र च ते सन्ति तत्रतत्राहमस्मि हि ।। ६४ ।। <br>
सत्संगादेव मत्प्राप्तिर्भवेद्भुवि मुमुक्षताम् ।। <br>
नान्योपायेन देवर्षे सत्यमित्यवधारय ।। ६५ ।। <br>
मामेव यर्हि शरणं मानुषाः प्राप्नुवन्ति ये ।। <br>
तर्ह्येव ते विमुच्यन्ते मायाया जीवबन्धनात् ।। ६६ ।। <br>
मां प्रपन्नस्तु पुरुषो येन केनापि भावतः ।। <br>
यथेष्टं सुखमाप्नोति न तु संसृतिमन्यवत् ।। ६७ ।। <br>
स्कन्द उवाच ।। <br>
एवमुक्तो भगवता प्राप्तोऽनुग्रहमीप्सितम् ।। <br>
प्रणम्य साश्रुनयनः पर्यावर्तत नारदः ।। ६८ ।। <br>
तमेव वीणया गायञ्छ्वेतमुक्तमपश्यत ।। <br>
प्राग्वत्स्वाग्रे चलन्तं तमन्वगच्छद् द्विजर्षभ ।। ६९ ।। <br>
सद्यः श्वेतं महाद्वीपं प्राप्य श्वेतान्प्रणम्य तान् ।। <br>
निवृत्तो नारदो ब्रह्मंस्तरसा मेरुमागमत् ।। 2.9.18.७० ।। <br>
ततो मेरोः प्रचक्राम पर्वतं गन्धमादनम् ।। <br>
निपपात च खात्तूर्णं विशालां बदरीमनु ।।७१।। <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये श्रीवासुदेवावतारादिकथनंनामाऽष्टादशोऽध्यायः ।।१८।। <br>
<br>
<br>
</span>
