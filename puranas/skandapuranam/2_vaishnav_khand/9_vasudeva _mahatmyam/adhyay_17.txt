<span style="font-size: 14pt; line-height: 200%">।। स्कन्द उवाच ।। <br>
तत्त्वेककालसंभूतकोटिकोट्यर्कसन्निभम् ।। <br>
स व्यचष्ट महत्तेजो दिव्यं सिततरं मुने ।।१।। <br>
दिशश्च विदिशः सर्वा ऊर्द्ध्वाधो व्याप्नुवच्च यत्।। <br>
अक्षरं ब्रह्म कथितं सच्चिदानन्दलक्षणम् ।। २ ।। <br>
प्रकृतिं पुरुषं चोभौ तत्कार्याण्यपि सर्वशः ।। <br>
व्याप्तं यद्योगसंसिद्धाः षट्चक्राणि निजान्तरे ।। <br>
व्यतीत्य मूर्ध्नि पश्यन्ति वासुदेवप्रसादतः ।। ३ ।। <br>
यद्भासा भासितः सूर्यो वह्निरिन्दुश्च तारकाः ।। <br>
भासयन्ति जगत्सर्वं स्वप्रकाशं तथामृतम् ।। ४ ।। <br>
यद्ब्रह्मपुरमित्याहुर्भगवद्धाम सात्वताः ।। <br>
यस्यान्तिकेषु परितस्तिष्ठन्त्यर्चककोटयः ।। ५ ।। <br>
ब्रह्मशंकर वृन्दानि ह्युपर्युपरि संभ्रमात् ।। <br>
पतन्ति बलिहस्तानि गोपगोपीव्रजाश्च यत् ।। ६ ।। <br>
कृष्णस्यानुग्रहो यस्मिन्स तेजसि तमीक्षते ।। <br>
केवलं तेज एवान्ये पश्यन्ति न तु तं मुने ।। ७ ।। <br>
तस्मिन्ददर्शाद्भुतदिव्यमन्दिरं विचित्ररत्नेन्द्रमयं मनोज्ञम् ।। <br>
रत्नोज्ज्वलस्तम्भसहस्रकान्तं महासभा मण्डपदर्शनीयम् ।। ८ ।। <br>
सौधालिभिर्भूरिभिरुज्ज्वलाभिः स्वोपासकानां परितो विराजितम् ।। <br>
विचित्रसूक्ष्माम्बररत्नभूषाविभूषितानां हि नृणां च योषिताम् ।। ९ ।। <br>
सिंहासनं तत्र मणीन्द्रसारै रत्नेन्द्रसारैश्च विनिर्मितं सः ।। <br>
आश्चर्यकृन्प्रेक्षकमानसानां दिव्य मुनिः प्रैक्षत भूरिहर्षः ।।2.9.17.१०।। <br>
तत्राऽथ कृष्णं भगवन्तमैक्षन्नारायणं निर्गुणमास्थितं सः ।। <br>
सर्वज्ञमीशं पुरुषोत्तमं च यं वासुदेवं च वदन्ति सात्वताः ।। ११ ।। <br>
यं केचिदाहुः परमात्मसंज्ञं केचित्परं ब्रह्म परात्परं च ।। <br>
ब्रह्मेति केचिद्भगवन्तमेके विष्णुं च भक्ताः परमेश्वरं च।।१२।। <br>
कन्दर्पसाहस्रमनोहराङ्गं सदा किशोरं करुणानिधानम् ।। <br>
अतिप्रशांताकृतिदर्शनीयं क्षराक्षरेभ्यश्च परं स्वतन्त्रम् ।। १३ ।। <br>
नैकाण्डसर्गस्थितिनाशलीलाविधायकापांगनिरीक्षणं च ।। <br>
अनेककोट्यण्डमहाधिराजं विश्वैकवन्द्यं नटवर्यवेषम् ।। १४ ।। <br>
अनर्घ्यदिव्योत्तमपीतवाससमनेकसद्रत्नविभूषणाढ्यम् ।। <br>
नवीनजीमूतसमानवर्णं कर्णोल्लसत्सन्मकराभकुण्डलम् ।। १५ ।। <br>
निजांगनिर्यत्सितभूरितेजश्चयावृतत्वात्सितवर्णमुक्तम् ।। <br>
सद्रत्नसारोज्ज्वलसत्किरीटं शरत्सरोजच्छदचारुनेत्रम् ।। १६ ।। <br>
सुगन्धिसच्चन्दनचर्चितांगं श्रीवत्सलक्ष्माङ्कितहृत्कपाटम् ।। <br>
निनादयन्तं मधुरं च वेणुं कृत्वा मुखाग्रेम्बुजचारुदोर्भ्याम् ।। १७।। <br>
जयासुशीलाललितामुखानां वृन्दैः सखीनां सह राधया च ।। <br>
समर्च्यमानं रमया च भामा कलिन्दजा जाम्बवतीमुखानाम् ।।१८।। <br>
धर्मेण वेदैरखिलैर्भगैश्च ज्ञानादिभिः संयतपाणियुग्मैः ।। <br>
निषेव्यमाणं च सुदर्शनाद्यैर्निजायुधैर्मूर्तिधरैरनेकैः ।। १९ ।। <br>
मसारमाणिक्यसुवर्णवर्णैः सितैश्च कैश्चिन्निजपार्षदाग्र्यैः ।। <br>
उपासितं चक्रगदाब्जशङ्खलसद्भुजैर्नन्दसुनन्दमुख्यैः ।। 2.9.17.२० ।। <br>
श्रीदाममुख्यैरथ गोपवेषैर्भक्त्यावनम्रैर्द्विभुजैरनेकैः ।। <br>
उपास्यमानं गरुडेन चाग्रतो विभूतिभिश्चाष्टभिरानताभिः ।। २१ ।। <br>
मूर्त्या च शान्त्या दयया च सेवितं पुष्ट्या च तुष्ट्या ह्यथ मेधया च ।। <br>
श्रद्धाक्रिया ह्युन्नतिभिश्च मैत्र्या तथा तितिक्षास्मृतिबुद्धिभिश्च ।। २२ ।। <br>
दृष्ट्वा तमत्यद्भुतदिव्यमूर्त्ति तद्रूपसौरभ्यहृताखिलेन्द्रियः ।। <br>
आनन्दवारिप्रतिरुद्धदृष्टिः प्रेम्णोर्द्ध्वरोमा सुखसंभृतोऽभूत् ।। २३ ।। <br>
दण्डवत्तं नमस्कृत्य नारदः प्रेमविह्वलः ।। <br>
बद्धाञ्जलिपुटस्तस्थौ वीक्षमाणस्तदाननम् ।। २४ ।। <br>
तं मानयामास हरिः पृष्ट्वा स्वागतमादरात् ।। <br>
भक्तमेकान्तिकं स्वस्य स्वेनैव च दिदृक्षितम् ।। २५ ।। <br>
भगवद्वाक्यपीयूषास्वादप्राप्तात्मसंस्मृतिः ।। <br>
तद्दर्शनमहानन्दो भक्त्या तुष्टाव तं मुनिः ।। २६ ।। <br>
नारद उवाच ।। <br>
जय श्रीकृष्ण भगवन्नारायण जगत्प्रभो ।। <br>
वासुदेवाऽखिलावास सदैकान्तिकवल्लभ ।। २७ ।। <br>
अप्याश्चर्यार्चनीयाङ्घ्रे राधिकाकमलादिभिः ।। <br>
त्वमेवात्यन्तिकं श्रेयोऽभीप्सतां परमा गतिः ।। २८ ।।<br>
&nbsp;नित्यानामात्मनां नित्य आत्मा चेतनचेतनः ।। <br>
क्षराक्षरेभ्यश्च परस्त्वं ब्रह्म परमं हरे ।। २९ ।। <br>
यथा विशुद्धिः सिद्धिश्च भक्त्या परमया तव ।। <br>
तथा न स्यान्नृणामन्यैः साधनैस्तप आदिभिः ।। 2.9.17.३० ।। <br>
त्वदङ्घ्रिदिव्यज्योत्स्नैका मुमुक्षूणां हृदि स्थितम् ।। <br>
महत्सन्तमसंहर्तुं सद्यः शक्तास्ति सत्पते ।। ३१ ।। <br>
सर्वैर्वेदैस्त्वमेवेज्य उपास्यो ज्ञेय एव च ।। <br>
निरूपितोसि भगवन्सर्वकारणकारणम् ।। ३२ ।। <br>
एकैकस्मिन्रोमकूपे यत्तवास्ति सितं महः ।। <br>
शान्तमानंदरूपं च तत्कोटीन्दुप्रभाधिकम् ।। ३३ ।। <br>
अस्मिंस्त्वमक्षरे धाम्नि निर्गुणेऽमृतसञ्ज्ञके ।। <br>
महःपुञ्जे सदैवास्से निर्गुणः पुरुषोत्तमः ।। ३४ ।। <br>
ब्रह्माण्डभयदात्कालान्मायायाश्च महाभयात् ।। <br>
मुक्ता भक्ता भवन्त्येव त्वदीयोपासनाबलात् ।। ३५ ।। <br>
तं त्वामहमुपेतोस्मि शरणं जगदीश्वरम् ।। <br>
सर्वात्मानं विभुं ब्रह्म महापुरुषमच्युतम् ।। ३६ ।। <br>
यथा त्वच्चरणाम्भोजे भक्तिर्मे निश्चला सदा ।। <br>
भवेत्तथैव देवेश कर्त्तुमर्हस्यनुग्रहम् ।। ३७ ।। <br>
।। स्कन्द उवाच ।। <br>
इत्थं देवर्षिणा भक्त्या संस्तुतः परमेश्वरः ।। <br>
तमाहानन्दयन्वाचा सुधासंमितया मुनिम् ।। ३८ ।। <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये श्रीवासुदेवदर्शनं नाम सप्तदशोऽध्यायः ।। १७ ।। <br>
<br>
<br>
</span>
