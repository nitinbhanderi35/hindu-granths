<span style="font-size: 14pt; line-height: 200%">।। श्रीनारायण उवाच ।। <br>
वैराग्यस्याथ ते वच्मि लक्षणं मुनिसत्तम ।। <br>
क्षयिष्णुवस्तुष्वरुचिः सर्वथेति तदीरितम् ।। १ ।। <br>
आरभ्य मायापुरुषात्सर्वा ह्याकृतयस्तु याः ।। <br>
कालशक्त्या भगवतो नाश्यन्ते ताश्च तद्वशाः ।। २ ।। <br>
प्रत्यक्षेणानुमानेन शाब्देन च विवेकिभिः ।। <br>
असत्यता कृतीनां च निश्चिता सत्यतात्मनाम् ।। ३ ।। <br>
नित्येन प्रलयेनैष कालो नैमित्तिकेन च ।। <br>
प्राकृतिकेन रूपेण चरत्यात्यन्तिकेन च ।। ४ ।। <br>
देहिदेहा इमे नित्यं क्षीयन्ते परिणामिनः ।। <br>
क्रमेण दृश्यते यत्र बाल्यतारुण्यवार्द्धकम् ।। ५ ।। <br>
सूक्ष्मत्वान्नेक्ष्यते तत्तु गतिर्दीपार्चिषो यथा ।। <br>
फलवृद्धिर्वाऽनुपदं जायमाना द्रुमे यथा ।। ६ ।। <br>
तस्यांतस्यामवस्थायां दुःखं च महदीक्ष्यते ।। <br>
जाग्रदादिष्ववस्थासु दुःखं चैव पुनःपुनः ।। ७ ।। <br>
दुःखमाध्यात्मिकं भूरि दृश्यते चाधिभौतिकम् ।। <br>
आधिदैविकमप्यत्र दुःखमेवास्ति देहिनाम् ।। ८ ।। <br>
हाहा ममार मत्पुत्रो हा पत्नी म्रियते मम ।। <br>
तातं मेऽभक्षयद्व्याघ्रो दष्टा सर्पेण मे वधूः ।। ९ ।। <br>
महासौधोग्निना दग्धो हाहा सोपस्करोऽद्य मे ।। <br>
स्वकुटुम्बं कथं पोक्ष्ये नावर्षत्पाकशासनः ।। 2.9.25.१० ।।<br>
सस्यैः समृद्धं मत्क्षेत्रं हाहा दग्धं हिमाग्निना ।। <br>
ह्रियन्ते तस्करैर्गावः सर्वस्वं मम लुण्ठितम् ।। ११ ।। <br>
नृपेण दण्डितोऽत्यर्थं शत्रुणा हाऽतिताडितः ।। <br>
किं करोमि च कं ब्रूयां माता मे व्यभिचारिणी ।। १२ ।। <br>
विषं पास्यामि हाहाऽद्य मत्पत्नीं शत्रुराकृषत् ।। <br>
हा स्वसा मे हृता म्लेच्छैर्हाहाऽरिः प्राप मर्मभित् ।। १३ ।। <br>
प्रिये ज्वरातिव्यथया यमदूता इमे हहा ।। <br>
इत्थं रोरूयमाणा हि दृश्यन्ते सर्वतो जनाः ।। १४ ।। <br>
अवस्थानां शरीरस्य जन्ममृत्यू प्रतिक्षणम् ।। <br>
कालेन प्राप्नुवद्भिः स्वं प्रारब्धं दुःखमश्यते ।। १५ ।। <br>
प्रारब्धान्ते मृत्युदुःखं भवत्यप्रतिमं हि तत् ।। <br>
मृत्वापि च महद्दुःखं प्राप्यते यमयातनाः ।। १६ ।। <br>
ततो जरायुजोद्भिज्जस्वेदजाण्डजयोनिषु ।। <br>
भूत्वाभूत्वा यथाकर्म म्रियते दुःखितैः पुनः ।। १७ ।। <br>
नित्यः प्रलय एवं ते कीर्त्तितः सूक्ष्मया दृशा ।। <br>
स ज्ञेयोऽथ मुने वच्मि लयं नैमित्तिकाभिधम्।। १८ ।। <br>
निमित्तीकृत्य रजनीं भवेद्विश्वसृजस्तु यः ।। <br>
नैमित्तिकः स कथितो लयो दैनंदिनश्च सः ।। १९ ।। <br>
चतुर्युगानां साहस्रं दिनं विश्वसृजो मुने ।। <br>
निशा च तावती तस्य तद्द्वयं कल्प उच्यते ।। 2.9.25.२० ।। <br>
एकैकस्मिन्दिने तस्य चतुर्दश चतुर्दश ।। <br>
भवन्ति मनवो ब्रह्मन्धर्मसेत्वभिरक्षकाः ।। २१ ।। <br>
आद्यः स्वायम्भुवस्तत्र मनुः स्वारोचिषस्ततः ।। <br>
उत्तमस्तामसश्चाऽथ रैवतश्चाक्षुषस्ततः ।। २२ ।। <br>
श्राद्धदेवश्च सावर्णि भौत्यो रौच्यस्ततः परम् ।। <br>
ब्रह्मसावर्णिनामा च रुद्रसावर्णिरेव च ।। २३ ।। <br>
मेरुसावर्णिसंज्ञोऽथ दक्षसावर्णिरन्तिमः ।। <br>
चतुर्दशैते मनवः प्रोक्ता ब्रह्मैकवासरे ।। २४ ।। <br>
एकैकस्य मनोः कालो युगानां चैकसप्ततिः ।। <br>
दिव्यैर्द्वादशसाहस्रैर्युगकालश्च वत्सरैः ।। २५ ।। <br>
चतुर्दशस्यैव मनोरन्तरेन्तमुपेयुषि ।। <br>
सायंसंध्या विश्वसृजो जायते मुनिसत्तम ।। २६ ।। <br>
दिनावसाने वैराजः शक्तीराकर्षति स्थितेः ।। <br>
वैराजात्मा तदा रुद्रस्त्रिलोकीं हर्तुमीहते ।। २७ ।। <br>
आदौ भवत्यनावृष्टिरत्युग्रा शतवार्षिकी ।।<br>
तदाल्पसारसत्त्वानि क्षीयन्ते सर्वशो भुवि ।।२८।। <br>
सांवर्त्तकस्य चार्कस्य रश्मयोऽत्युल्बणा रसम् ।। <br>
आपातालात्पिबन्त्याशु धरण्यां सर्वमेव हि ।। २९ ।। <br>
सारसं चैव नादेयं सामुद्रं चाम्बु सर्वशः ।। <br>
शोषयित्वाऽखिलाँल्लोकान्सोऽर्को नयति संक्षयम् ।। 2.9.25.३० ।। <br>
ततो भवति निःस्नेहा नष्टस्थावरजङ्गमा ।। <br>
कूर्मपृष्ठोपमा भूमिः शुष्का संकुचिता भृशम् ।। ३१ ।। <br>
कालाग्निरुद्रः शेषस्य मुखादुत्पद्यते ततः ।। <br>
अधोलोकान्सप्तभूमिं भुवः स्वश्च दहत्यसौ ।। ३२ ।। <br>
निर्दग्धलोकदशको ज्वालावर्त्तभयंकरः ।। <br>
उद्वासितमहर्लोकः कालाग्निः परिवर्त्तते ।। ३३ ।। <br>
गताधिकारास्त्रिदशा भुवःस्वर्गनिवासिनः ।। <br>
महर्लोकाज्जनं यान्ति वह्निज्वालाभृशार्दिताः ।। ३४ ।। <br>
निवृत्तिधर्मा ऋषयः प्राप्ताः सिद्धदशां तु ये ।। <br>
भूतलात्तेपि तर्ह्येव ऋषिलोकं प्रयान्ति च ।। ३५ ।। <br>
उत्तिष्ठन्ति ततो घोरा व्योम्नि सांवर्त्तका घनाः ।। <br>
महागजकुलप्रख्यास्तडित्वन्तोऽतिनादिनः ।। ३६ ।। <br>
धूम्रवर्णाः पीतवर्णा केचित्कुमुदसन्निभाः ।। <br>
लाक्षारसनिभाः केचिच्चाषपत्रनिभास्तथा ।। ३७ ।। <br>
शमयित्वा महावह्निं शतं वर्षाण्यहर्न्निशम् ।। <br>
वर्षमाणाः स्थूलधाराः स्तनन्तस्ते घना घनाः ।। <br>
ब्रह्माण्डस्यान्तरालं च पूरयन्ति ध्रुवावधि ।। ३८।। <br>
एकार्णवजले तस्मिन्वैराजपुरुषः स तु।। <br>
अनिरुद्धात्मकः शेते नागेन्द्रशयने प्रभुः ।।३९।। <br>
तदा देवाश्च ऋषयो रजःसत्त्वतमोवशाः ।। <br>
ये ते सह विरिञ्चेन स्वकीयगुणकर्षिताः ।। <br>
प्रविश्य तस्य जठरे शेरते दीर्घनिद्रया ।। 2.9.25.४० ।। <br>
ये तु ब्रह्मात्मैक्यभावा वशीकृतगुणत्रयाः ।। <br>
निवृत्तेनैव धर्मेण वासुदेवमुपासते ।। ४१ ।। <br>
महरादिषु लोकेषु ते चतुर्षु कृतालयाः ।। <br>
तं वैराजं संस्तुवन्तो निवसन्ति यथासुखम् ।। ४२ ।। <br>
नारायणः स भगवान्स्वरूपं परमात्मनः ।। <br>
चिन्तयन्वासुदेवाख्यं शेते वै योगनिद्रया ।। ४३ ।। <br>
निशान्ते ब्रह्मणा साकं सर्वे ते तस्य जाठराः ।। <br>
उत्पद्यन्ते यथापूर्वं यथाकर्माधिकारिणः ।। ४४ ।। <br>
एवं नैमित्तिको नाम त्रिलोकीक्षयलक्षणः ।। <br>
प्रलयः कथितस्तुभ्यं प्राकृतं कीर्त्तयाम्यथ।। ४५।। <br>
य एष कल्पः कथितस्तादृशानां शतत्रयम् ।। <br>
षष्ट्याधिकं च यः कालो वेधसः स तु वत्सरः ।। ४६ ।। <br>
पञ्चाशता तैः परार्द्धो ब्रह्मायुस्तद्द्वयं मतम् ।। <br>
पराख्यकाले संपूर्णे महान्भवति संक्षयः ।। ४७ ।। <br>
संहाररुद्ररूपेण संहृत्य स्वं विराड्वपुः ।। <br>
स्वपरं निर्गुणं रूपं वैराजो यातुमिच्छति ।। ४८ ।। <br>
तदा भवत्यनावृष्टिः पूर्ववच्छतवार्षिकी ।। <br>
साङ्कर्षणश्च कालाग्निर्दहत्यण्डमशेषतः ।। ४९ ।। <br>
सांवर्त्तकास्ततो मेघा वर्षन्त्यति भयानकाः ।। <br>
शतं वर्षाणि धाराभिर्मुसलाकृतिभिर्मुने ।। 2.9.25.५० ।। <br>
महदादेर्विकारस्य विशेषान्तस्य संक्षयः ।। <br>
सर्वस्यापि भवत्येव वासुदेवेच्छया ततः ।। ५१ ।। <br>
आपो ग्रसन्ति वै पूर्वं भूमेर्गन्धात्मकं गुणम् ।। <br>
आत्तगन्धा ततो भूमिः प्रलयत्वाय कल्पते ।। ५२ ।। <br>
ग्रसतेम्बुगुणं तेजो रसं तल्लीयते ततः ।। <br>
रूपं तेजोगुणं वायुर्ग्रसते लीयतेऽथ तत् ।। ५३ ।। <br>
वायोरपि गुणं स्पर्शमाकाशो ग्रसते ततः ।। <br>
प्रशाम्यति तदा वायुः खं तु तिष्ठत्यनावृतम् ।। ५४ ।। <br>
भूतादिस्तद्गुणं शब्दं ग्रसते लीयते च खम् ।। <br>
इन्द्रियाणि विलीयन्ते तैजसाहंकृतौ ततः ।। ५५ ।। <br>
अहङ्कारे विलीयन्ते सात्त्विके देवता मनः ।। <br>
यद्यद्यस्मात्समुत्पन्नं तत्तत्तस्मिन्हि लीयते ।। ५६ ।। <br>
अहंकारो महत्तत्त्वे त्रिविधोपि प्रलीयते ।। <br>
तत्प्रधाने च तत्पुंसि स मूलप्रकृतौ ततः ।। ५७ ।। <br>
एष प्राकृतिको नाम प्रलयः परिगीयते ।। <br>
तिरोभवन्ति जीवेशा यत्राऽव्यक्ते हरीच्छया ।। ५८ ।। <br>
यदा च माया पुरुषौ कालोऽत्यक्षरतेजसि ।। <br>
तदिच्छया तिरो यान्ति स त्वेको वर्तते प्रभुः ।। <br>
तदा स प्रलयो ज्ञेयो नारदात्यन्तिकाभिधः ।। ५९ ।। <br>
इत्थं प्रभोः कालशक्त्या लयैरेतैश्चतुर्विधैः ।। <br>
असद्बद्ध्वाऽखिलं तत्राऽरुचिर्वैराग्यमुच्यते ।। 2.9.25.६० ।। <br>
वासुदेवेतरान्देवान्कालमायावशीकृतान् ।। <br>
विदित्वा तेषु च प्रीतिं हित्वा तस्यैव नित्यदा ।।<br>
गाढस्नेहेन या सेवा सा भक्तिरिति गीयते।।६१।। <br>
श्रवणं कीर्तनं तस्य स्मृतिश्चरणसेवनम् ।। <br>
पूजा प्रणामो दास्यं च सख्यं चात्मनिवेदनम् ।।६२।। <br>
इत्येतैर्न्नवभिर्भावैर्यः सेवेत तमादरात्।।<br>
अनन्यया धिषणया स हि भक्त इतीर्यते ।।६३।। <br>
त्रिभिः स्वधर्मप्रमुखैर्युक्ताभक्तिरियं मुने।।<br>
धर्म एकान्तिक इति प्रोक्तो भागवतश्च सः।।६४।।<br>
साक्षाद्भगवतः सङ्गात्तद्भक्तानां च वेदृशाम् ।।<br>
धर्मो ह्येकान्तिकः पुम्भिः प्राप्यते नान्यथा क्वचित् ।। ६५ ।। <br>
नैतादृशं परं किञ्चित्साधनं हि मुमुक्षताम् ।। <br>
निःश्रेयसकरं पुंसां सर्वाभद्रविनाशनम् ।। ६६ ।। <br>
एकान्तधर्मसिद्ध्यर्थं क्रियायोगपरो भवेत् ।। <br>
पुमान्स्याद्येन नैष्कर्म्यं कर्मणां मुनिसत्तम ।। ६७ ।। <br>
एतन्मया वेदपुराणगुह्यं तत्त्वं परं प्रोक्तमघौघनाशम् ।। <br>
एकाग्रया शुद्धधियावधार्य सच्छ्रद्धया चेतसि ते महर्षे ।। ६८ ।। <br>
न वासुदेवात्परमस्ति पावनं न वासुदेवात्परमस्ति मङ्गलम् ।। <br>
न वासुदेवात्परमस्ति दैवतं न वासुदेवात्परमस्ति वाञ्छितम् ।। ६९ ।। <br>
यन्नामधेयं सकृदप्यबुद्ध्या देहावसानेपि गृणाति योऽत्र ।। <br>
स पुष्कसोप्याशु भवप्रवाहाद्विमुच्यते तं भज वासुदेवम् ।।2.9.25.७० ।। <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये वैराग्यभक्तिनिरूपणं नाम पञ्चविंशोऽध्यायः ।। २५ ।। <br>
<br>
<br>
</span>
