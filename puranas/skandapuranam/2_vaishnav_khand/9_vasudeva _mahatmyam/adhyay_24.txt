<span style="font-size: 14pt; line-height: 200%">॥ श्रीनारायण उवाच ॥ <br>
अथ ज्ञानस्वरूपं ते वच्मि सांख्येन निश्चितम् ॥ <br>
क्षेत्रादि ज्ञायते येन तज्ज्ञानं हि निरुच्यते ॥ १ ॥ <br>
वासुदेवः परं ब्रह्म बृहत्यक्षरधामनि ॥ <br>
आदावेकोऽद्वितीयोऽभून्निर्गुणो दिव्यविग्रहः ॥ २ ॥ <br>
स कार्यमूलप्रकृतिः सकालाऽक्षरतेजसि ॥ <br>
प्रकाशेऽर्कस्य रात्रीव तिरोभूता तदाऽभवत् ॥ ३ ॥ <br>
सिसृक्षाथाभवत्तस्य ब्रह्माण्डानां यदा तदा ॥ <br>
सकालाविर्बभूवादौ महामाया ततो हि सा ॥ ४ ॥ <br>
तां कालशक्तिमादाय वासुदेवोऽक्षरात्मना ॥ <br>
सिसृक्षयैक्षत यदा सा चुक्षोभ तदैव हि ॥ ५ ॥ <br>
तस्याः प्रधानपुरुषकोटयो जज्ञिरे मुने ॥ <br>
युज्यन्ते स्म प्रधानैस्ते पुरुषाश्चेच्छया प्रभोः ॥ ६ ॥ <br>
पुमांसो निदधुर्गर्भांस्तेषु तेभ्यश्च जज्ञिरे ॥ <br>
ब्रह्माण्डानि ह्यसङ्ख्यानि तत्रैकं तु विविच्यते ॥ ७ ॥ <br>
आदौ जज्ञे महांस्तस्मात्पुंसो वीर्याद्धिरण्मयात् ॥ <br>
अहङ्कारस्ततस्तस्माद्गुणाः सत्त्वादयस्त्रयः ॥ ८ ॥ <br>
तमसः पञ्च तन्मात्रा महाभूतानि जज्ञिरे ॥ <br>
दशेन्द्रियाणि रजसो बुद्ध्या सह महानसुः ॥९॥ <br>
सत्त्वादिन्द्रियदेवाश्च जायन्ते स्म मनस्तथा ॥ <br>
सामान्यतस्तत्त्वसंज्ञा एते देवाः प्रकीर्त्तिताः ॥ 2.9.24.१० ॥ <br>
प्रेरिता वासुदेवेन स्वस्वांशैरैश्वरं वपुः ॥ <br>
अजीजनन्विराट्सञ्ज्ञं ते चराचरसंश्रयम् ॥ ११ ॥ <br>
स च वैराजपुरुषः स्वसृष्टास्वप्स्वशेत यत् ॥ <br>
तेन नारायण इति प्रोच्यते निगमादिभिः ॥ ॥ १२ ॥ <br>
तन्नाभिपद्माद्ब्रह्मासीद्राजसोऽथ हृदम्बुजात् ॥ <br>
जज्ञे विष्णुः सत्त्वगुणो ललाटात्तामसो हरः ॥ १३ ॥ <br>
एतेभ्य एव स्थानेभ्यस्तिस्र आसंश्च शक्तयः ॥ <br>
तत्रासीत्तामसी दुर्गा सावित्री राजसी तथा ॥ <br>
सात्त्विकी श्रीश्चेति सर्वा वस्त्रालंकारशोभिताः ॥ १४ ॥ <br>
ता वैराजाज्ञया त्रींश्च ब्रह्मादीन्प्रतिपेदिरे ॥ <br>
दुर्गा रुद्रं च सावित्री ब्रह्माणं विष्णुमन्तिमा ॥ १५ ॥ <br>
चण्डिकाद्याश्च दुर्गाया अंशेनासन्सहस्रशः ॥ <br>
त्रयीमुख्याश्च सावित्र्याः शक्तयोंशेन जज्ञिरे ॥ <br>
दुस्सहाप्रमुखाश्चासन्नंशेनैव श्रियो मुने ॥ १६ ॥ <br>
तत्रादितो यो ब्रह्मासीद्वैराजनाभिपद्मतः ॥ <br>
एकार्णवे तदब्जस्थः स कश्चिदपि नैक्षत ॥ १७ ॥ <br>
विसर्गबुद्धिमप्राप्तो नात्मानं च विवेद सः ॥ <br>
कोहं कुत इति ध्यायन्नदिदृक्षत्कजाश्रयम् ॥ १८ ॥ <br>
नालं प्रविश्याऽधो यातुस्तन्मूलं च विचिन्वतः ॥ <br>
संवत्सरशतं यातं तस्य नान्तं तु सोलभत् ॥ १९ ॥ <br>
ऊर्ध्वं पुनरुपेत्याऽथ श्रान्तश्च निषसाद सः ॥ <br>
अदृश्यमूर्तिर्भगवानूचे तपतपेति तम् ॥ 2.9.24.२० ॥ <br>
तच्छ्रुत्वा तत्प्रवक्तारमदृष्ट्वा च स सर्वतः ॥ <br>
गुरूपदिष्टवत्तेपे दिव्यं वर्षसहस्रकम् ॥२१॥ <br>
पद्मे तपस्यते तस्मै तपः शुद्धात्मने ततः ॥ <br>
समाधौ दर्शयामास धाम वैकुण्ठमच्युतः ॥ २२ ॥ <br>
प्राधानिका गुणा यत्र त्रयोपि रजआदयः ॥ <br>
न भवन्त्यल्पमपि यत्कालमायाभयं न च॥२३॥<br>
सहोदितार्कायुतवद्भास्वरे तत्र तेजसि ॥ <br>
वासुदेवं ददर्शाऽसौ रम्यदिव्यासिताकृतिम्॥२४॥ <br>
चतुर्भुजं गदापद्मशंखचक्रधरं विभुम् ॥ <br>
पीताम्बरं महारत्नकिरीटादिविभूषणम्॥ २५ ॥<br>
नन्दतार्क्ष्यादिभिर्ज्जुष्टं पार्षदैश्च चतुर्भुजैः ॥ <br>
सिद्धिभिश्चाष्टभिः षड्भिर्बद्धाञ्जलिपुटैर्भगैः ॥२६॥ <br>
सिंहासने श्रिया साकमुपविष्टं तमीश्वरम् ॥ <br>
प्रणम्य प्राञ्जलिस्तस्थौ विरिञ्चो हृष्टमानसः ॥२७॥ <br>
तं प्राह भगवान्ब्रह्मंस्तुष्टोहं तपसा तव ॥ <br>
वरं वरय मत्तस्त्वं स्वाभीष्टं यत्प्रियोसि मे ॥ २८ ॥ <br>
इत्युक्तस्तेन तं जानंस्तपसि प्रेरकं प्रभुम् ॥ <br>
स्वं च विश्वसृजं ब्रह्मा ययाचेऽभिमतं वरम् ॥ २९ ॥ <br>
प्रजाविसर्गशक्तिं मे देहि तुभ्यं नमः प्रभो ॥ <br>
तत्रापि च न बद्ध्येयं यथा कुरु तथा कृपाम् ॥ 2.9.24.३० ॥ <br>
ततस्तं भगवानूचे सेत्स्यते ते मनोरथः ॥ <br>
वैराजेन मयात्मैक्यं भावयित्वा समाधिना ॥ <br>
प्रजाः सृजाऽथ स्वासाध्ये कार्ये स्मर्योहमिष्टदः ॥ ३१॥ <br>
इत्युक्त्वान्तर्दधे विष्णुर्ब्रह्माप्येकसमाधिना ॥ <br>
वैराजेनाऽथ लोकान्प्राग्लीनान्सर्वान्स्व ऐक्षत ॥ ३२ ॥ <br>
विसर्गशक्तिं संप्राप्य स सर्गाय मनो दधे ॥ <br>
ब्रह्मज्योतिर्मयस्तावदादित्यः प्रादुरास ह ॥ ३३ ॥ <br>
स्थापयित्वाण्डमध्ये तं ततः स मनसाऽसृजत् ॥ <br>
तपोभक्तिविशुद्धेन मुनीनाद्यांश्चतुःसनान् ॥ ३४ ॥ <br>
प्रजाः सृजत चेत्यूचे तांस्तदा ते तु तद्वचः ॥ <br>
न जगृहुर्न्नैष्ठिकेन्द्रास्तेभ्यश्चुक्रोध विश्वसृट् ॥ ३५ ॥ <br>
क्रुद्धस्य तस्य भालाच्च रुद्र आसीत्तमोमयः ॥ <br>
मन्युं नियम्य मनसा प्रजेशान्सोऽसृजत्ततः ॥ ३६ ॥ <br>
मरीचिमत्रिं पुलहं पुलस्त्यं च भृगुं क्रतुम् ॥ <br>
वसिष्ठं कर्दमं चैव दक्षमंगिरसं तथा ॥ ३७ ॥ <br>
धर्मं ततः स हृदयादधर्मं पृष्ठतस्तथा ॥ <br>
मनसः काममास्याच्च वाणीं क्रोधं भ्रुवोऽसृजत् ॥ ३८ ॥<br>
शौचं तपो दया सत्यमिति धर्मपदानि च ॥ <br>
चतुर्भ्यो वदनेभ्यश्च चत्वारि ससृजे ततः ॥ ३९ ॥ <br>
ऋग्वेदं वदनात्पूर्वाद्यजुर्वेदं च दक्षिणात् ॥ <br>
ससर्ज पश्चिमात्साम सौम्याच्चाथर्वसंज्ञितम्॥2.9.24.४०॥<br>
इतिहासपुराणानि यज्ञान्विप्रशतं तथा ॥ <br>
वस्वादित्यमरुद्विश्वान्साध्यांश्च मुखतोऽसृजत् ॥४१॥ <br>
बाहुभ्यः क्षत्रियशतमूरुभ्यां च विशां शतम् ॥ <br>
पद्भ्यां शूद्रशतं चैतान्ससर्ज सह वृत्तिभिः ॥ ४२ ॥ <br>
ब्रह्मचर्यं च हृदयाद्गार्हस्थ्यं जघनस्थलात् ॥ <br>
वनाश्रमं तथोरस्तः संन्यासं शिरसोऽसृजत् ॥ ४३ ॥ <br>
वक्षःस्थलात्पितृगणानसुराञ्जघनस्थलात् ॥ <br>
ससर्ज च गुदान्मृत्युं निर्ऋतिं निरयांश्च सः ॥ ४४ ॥ <br>
गन्धर्वांश्चारणान्सिद्धान्सर्पान्यक्षांश्च राक्षसान् ॥ <br>
नगान्मेघान्विद्युतश्च समुद्रान्सरितस्तथा ॥ ४५ ॥ <br>
वृक्षान्पशून्पक्षिणश्च सर्वान्स्थावरजङ्गमान् ॥ <br>
स्वाङ्गेभ्य एव सोस्राक्षीद्ब्रह्मा नारायणात्मकः ॥ ४६ ॥ <br>
सृष्टिमेतां विलोक्यापि नातिप्रीतो यदा तदा ॥ <br>
हरिं ध्यात्वा स ससृजे तपोविद्यासमाधिभिः ॥ <br>
ऋषीन्स्वायम्भुवादींश्च मनूंश्च मनुजानपि ॥ ४७ ॥ <br>
ततः प्रीतः स सर्वेषां निवासाय यथोचितम्॥ <br>
स्वर्लोकं च भुवर्लोकं भूर्लोकं समकल्पयत् ॥ ४८ ॥ <br>
येषां तु यादृशं कर्म प्राक्कालीनं हि तान्विधिः ॥ <br>
संस्थाप्य तादृशे स्थाने वृत्तीस्तेषामकल्पयत् ॥ ४९ ॥ <br>
देवानाममृतं नॄणामृषीणां चान्नमोषधीः ॥ <br>
यक्षरक्षोसुरव्याघ्रसर्पादीनां सुरामिषम् ॥ <br>
चक्लृपे गोमृगादीनां वृत्तिं स यवसादि च ॥ 2.9.24.५० ॥ <br>
स देवानां तु विश्वेषां हव्यं वृत्तिमकल्पयत् ॥ <br>
अमूर्तानां च मूर्तानां पितॄणां कव्यमेव च ॥ ५१ ॥ <br>
दुर्गोद्भवानां शक्तीनां तदुपासनतत्परैः ॥ <br>
दैत्यरक्षःपिशाचाद्यैर्दत्तं मद्यामिषादि च ॥ ५२ ॥ <br>
तथा सावित्र्युद्भवानां शक्तीनां तदुपासकैः ॥ <br>
दत्तमृष्यादिभिर्यज्ञे मुन्यन्नं चान्नमोषधीः ॥ ५३ ॥ <br>
श्रीजातानां च शक्तीनां तदुपास्तिपरायणैः ॥ <br>
दत्तं देवासुरनरैः पायसाज्यसितादि च ॥ ५४ ॥ <br>
प्रजापतीनां स पतिस्ततः प्राहाऽखिलाः प्रजाः ॥ <br>
इज्या देवाश्च पितरो हव्यकव्यात्मकैर्मखैः ॥ ५५ ॥ <br>
इष्टाः संपूरयिष्यन्ति ह्येते युष्मन्मनोरथान् ॥ <br>
एतान्ये नार्चयिष्यन्ति ते वै निरयगामिनः ॥ ५६ ॥ <br>
इत्थं कृता हि मर्यादा तेन नारायणात्मना ॥ <br>
दैवं पित्र्यमतो नित्यं जनैः कार्यं यथाविधि ॥ ५७ ॥ <br>
ततो ब्रह्मा स सर्वेषां धर्मसेत्ववनाय च ॥ <br>
तत्तज्जातिषु ये मुख्यास्तान्मनूंश्चाप्यतिष्ठिपत् ॥ ५८ ॥ <br>
वासुदेवेच्छयैवेत्थं वैराजाद्ब्रह्मरूपिणः ॥ <br>
कल्पेकल्पे भवत्येव सृष्टिर्बहुविधा मुने॥५९॥ <br>
प्राक्कल्पे यादृशी संज्ञा वेदाः शास्त्राणि च क्रियाः॥ <br>
कल्पेऽन्ये तादृशाः सर्वे धर्माः स्युश्चाऽधिकारिणः॥ 2.9.24.६०॥ <br>
विष्णुर्यः कथितः सोपि वैराजपुरुषात्मकः॥ <br>
पोषयत्यखिलाँल्लोकान्मर्यादाः परिपालयन्॥ ६१॥ <br>
मन्वादिभिः पाल्यमानाः सेतवस्त्वसुरैर्यदा ॥ <br>
कामरूपैर्विभिद्यन्ते वासुदेवस्तदा स्वयम् ॥ <br>
ब्रह्मादिभिः प्रार्थ्यमानः प्रादुर्भवति भूतले ॥ ६२ ॥ <br>
अवतारा भगवतो भूता भाव्याश्च सन्ति ये ॥ <br>
कर्तुं न शक्यते तेषां संख्यां संख्याविशारदैः ॥ ६३ ॥ <br>
सद्धर्मदेवसाधूनां गुप्त्यै तद्द्रोहिमृत्यवे ॥ <br>
श्रेयसे सर्वभूतानामाविर्भावोस्ति सत्पतेः ॥ ६४ ॥ <br>
स वासुदेवः प्रकृतौ पुंसि कार्येषु चैतयोः ॥ <br>
अन्वितश्च पृथक्चास्ते सर्वाधीशः स्वधामनि ॥ ६५ ॥ <br>
व्याप्य स्वांशैरिमाँल्लोकान्यथाग्निवरुणादयः ॥ <br>
स्वस्त्यासते स्वस्वलोके तथैष भगवान्मुने ॥ ६६ ॥ <br>
सर्गात्प्राक्सच्चिदानन्दः शुद्ध एकश्च निर्गुणः ॥ <br>
यथासीत्तादृगेवासावन्वितोप्यस्ति निर्मलः ॥ ६७ ॥ <br>
वायुतेजोजलक्ष्मासु तत्तत्कार्येषु खं यथा ॥ <br>
अन्वीयाप्यस्ति निर्लेपं यथा पूर्वं तथैष हि ॥ ६८ ॥ <br>
सर्वोपास्यो नियन्ता च व्यापकश्चैष कीर्तितः ॥ <br>
आत्यन्तिके लयेऽथैष भवत्येव यथा पुरा ॥ ६९ ॥ <br>
वैराजः पुरुषो योऽत्र प्रोक्तोऽसावीश्वराभिधः ॥ <br>
ज्ञेयः स्वतन्त्रः सर्वज्ञो वश्यमायश्च नारद ॥ 2.9.24.७० ॥ <br>
एतस्यैव स्वरूपाणि ब्रह्मविष्णुशिवास्त्रयः ॥ <br>
रजआदिगुणोपेताः स्वगुणानुगुणक्रियाः ॥ ७१ ॥ <br>
ब्रह्मणो ये समुत्पन्ना देवासुरनरादयः ॥ <br>
ते जीवसंज्ञा ह्यल्पज्ञाः परतन्त्रा भवन्ति च ॥ ७२ ॥ <br>
जीवानामीश्वराणां च तनवः क्षेत्रसञ्ज्ञकाः ॥ <br>
महदादितत्त्वमय्यः क्षेत्रज्ञाख्यास्तु तद्विदः ॥ ७३ ॥ <br>
क्षेत्राणां च क्षेत्रविदां प्रधानपुरुषस्य च ॥ <br>
मायायाः कालशक्तेश्चाऽक्षरस्य च परात्मनः ॥ <br>
पृथक्पृथग्लक्षणैर्यज्ज्ञानं तज्ज्ञानमुच्यते ॥ ७४ ॥ <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये ज्ञानस्वरूपनिरूपणं नाम चतुर्विशोऽध्यायः ॥ २४ ॥ <br>
<br>
<br>
</span>
