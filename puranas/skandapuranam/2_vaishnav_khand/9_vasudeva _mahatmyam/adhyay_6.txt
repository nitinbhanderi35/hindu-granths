<span style="font-size: 14pt; line-height: 200%">।। सावर्णिरुवाच ।। <br>
स हि भक्तो भगवत आसीद्राजा महान्वसुः ।। <br>
किं मिथ्याऽभ्यवदद्येन दिवो भूविवरं गतः ।। १ ।। <br>
केनोद्धृतः पुनर्भूमेः शप्तोऽसौ पितृभिः कुतः ।। <br>
कथं मुक्तस्ततो भूप इत्येतत्स्कन्द मे वद् ।। २ ।। <br>
स्कन्द उवाच ।। <br>
शृणु ब्रह्मन्कथामेतां वसोर्वास वरोचिषः ।। <br>
यस्याः श्रवणतः सद्यः सर्वपापक्षयो भवेत् ।। ३ ।। <br>
स्वायम्भुवान्तरे पूर्वमिन्द्रो विश्वजिदाह्वयः ।। <br>
आररम्भे महायज्ञमश्वमेधाभिधं मुने ।। ४ ।। <br>
निबद्धाः पशवोऽजाद्याः क्रोशन्तस्तत्र भूरिशः ।। <br>
सर्वे देवगणाश्चापि रसलुब्धास्तदासत ।। ५ ।। <br>
क्षेमाय सर्वलोकानां विचरन्तो यदृच्छया ।। <br>
महर्षय उपाजग्मुस्तत्र भास्करवर्च्चसः ।। ६।। <br>
संमानिता सुरगणैः पाद्यार्घ्यस्वागतादिभिः ।। <br>
ते बृहन्मुनयोऽपश्यन्मेध्यांस्तान्क्रोशतः पशून् ।। ७ ।। <br>
सात्त्विकानामपि च तं देवानां यज्ञविस्तरम् ।। <br>
हिंसामयं समालोक्य तेऽत्याश्चर्यं हि लेभिरे ।। ८ ।। <br>
धर्मव्यतिक्रमं दृष्ट्वा कृपया ते द्विजोत्तमाः ।। <br>
महेन्द्रप्रमुखानूचुर्देवान्धर्मधियस्ततः ।। ९ ।। <br>
महर्षय ऊचुः ।। <br>
देवैश्च ऋषिभिः साकं महेन्द्राऽस्मद्वचः शृणु ।। <br>
यथास्थितं धर्मतत्त्वं वदामो हि सनातनम् ।। 2.9.6.१० ।। <br>
यूयं जगत्सर्गकाले ब्रह्मणा परमेष्ठिना ।। <br>
सत्त्वेन निर्मिताः स्थो वै चतुष्पाद्धर्मधारकाः ।। ११ ।। <br>
रजसा तमसा चासौ मनूंश्चैव नराधिपान् ।। <br>
असुराणां चाधिपतीनसृजद्धर्मधारिणः ।। १२ ।।<br>
सर्वेषामथ युष्माकं यज्ञादिविधिबोधकम् ।। <br>
ससर्ज श्रेयसे वेदं सर्वाभीष्टफलप्रदम् ।। १३ ।। <br>
अहिंसैव परो धर्मस्तत्र वेदेऽस्ति कीर्त्तितः ।। <br>
साक्षात्पशुवधो यज्ञे नहि वेदस्य संमतः ।। १४ ।। <br>
चतुष्पादस्य धर्मस्य स्थापने ह्येव सर्वथा ।। <br>
तात्पर्यमस्ति वेदस्य न तु नाशेऽस्य हिंसया ।। १५ ।। <br>
रजस्तमोदोषवशात्तथाप्यसुरपा नृपाः ।। <br>
मेध्येनाजेन यष्टव्यमित्यादौ मतिजाड्यतः ।। <br>
छागादिमर्थं बुबुधुर्व्रीह्यादिं तु न ते विदुः ।। १६ ।। <br>
सात्त्विकानां तु युष्माकं वेदस्यार्थो यथा स्थितः ।। <br>
ग्रहीतव्योन्यथा नैव तादृशी च क्रियोचिता ।। १७ ।। <br>
यादृशो हि गुणो यस्य स्वभावस्तस्य तादृशः ।। <br>
स्वस्वभावानुसारेण प्रवृत्तिः स्याच्च कर्मणि ।। १८ ।। <br>
सात्त्विकानां हि वो देवः साक्षाद्विष्णू रमापतिः ।। <br>
अहिंसयज्ञेऽस्ति ततोऽधिकारस्तस्य तुष्टये ।। १९ ।। <br>
प्रत्यक्षपशुमालभ्य यज्ञस्याचरणं तु यत् ।। <br>
धर्मः स विपरीतो वै युष्माकं सुरसत्तमाः ।। 2.9.6.२० ।। <br>
रजस्तमोगुणवशादासुरीं संपदं श्रिताः ।। <br>
युष्माकं याजका ह्येते सन्त्यवेदविदो यथा ।। २१।। <br>
तत्सङ्गादेव युष्माकं साम्प्रतं व्यत्ययो मतेः ।। <br>
जातस्तेनेदृशं कर्म प्रारब्धमिति निश्चितम् ।। २२ ।। <br>
राजसानां तामसानामासुराणां तथा नृणाम् ।। <br>
यथागुणं भैरवाद्या उपास्याः सन्ति देवताः ।। २३ ।। <br>
स्वगुणानुगुणात्मीयदेवतातुष्टये भुवि ।। <br>
हिंस्रयज्ञविधानं यत्तेषामेवोचितं हि तत् ।। २४ ।। <br>
तत्रापि विष्णुभक्ता ये दैत्यरक्षोनरादयः ।। <br>
तेषामप्युचितो नास्ति हिंस्रयज्ञः कुतस्तु वः ।। २५ ।। <br>
यज्ञशेषो हि सर्वेषां यज्ञकर्मानुतिष्ठताम् ।। <br>
अनुज्ञातो भक्षणार्थं निगमेनैव वर्तते ।। २६ ।। <br>
सात्त्विकानां देवतानां सुरामांसाशनं क्वचित् ।। <br>
अस्माभिस्त्वीक्षितं नैव न श्रुतं च सतां मुखात् ।। २७ ।। <br>
तस्माद्व्रीहिभिरेवासौ यज्ञः क्षीरेण सर्पिषा ।। <br>
मेध्यैरन्नरसैश्चाऽन्यैः कार्यो न पशुहिंसया ।। २८ ।। <br>
तत्रापि बीजैर्यष्टव्यमजसंज्ञामुपागतैः ।। <br>
त्रिवर्षकालमुषितैर्न्न येषां पुनरुद्गमः ।। २९ ।। <br>
अद्रोहश्चायलोभश्च दमो भूतदया तपः ।। <br>
ब्रह्मचर्यं तथा सत्यमदम्भश्च क्षमा धृतिः ।। 2.9.6.३० ।। <br>
सनातनस्य धर्मस्य रूपमेतदुदीरितम् ।। <br>
तदतिक्रम्य यो वर्तेद्धर्मघ्नः स पतत्यधः ।। ३१ ।। <br>
।। स्कन्द उवाच ।। <br>
इत्थं वेदरहस्यज्ञैर्महामुनिभिरादरात् ।। <br>
बोधिता अपि सन्नीत्या स्वप्रतिज्ञाविघाततः ।। <br>
तद्वाक्यं जगृहुर्नैव तत्प्रामाण्यविदोपि ते ।। ३२ ।। <br>
महद्व्यतिक्रमात्तर्हि मानक्रोधमदादयः ।। <br>
विविशुस्तेष्वधर्मस्य वंश्याश्छिद्रगवेषिणः ।। ३३ ।। <br>
अजश्छागो न बीजानीत्यादि वादिषु तेष्वथ ।। <br>
विमनस्स्वृषिवर्येषु पुनस्तान्बोधयत्सु च ।। ३४ ।। <br>
राजोपरिचरः श्रीमांस्तत्रैवागाद्यदृच्छया ।। <br>
तेजसा द्योतयन्नाशा इन्द्रस्य परमः सखा ।। ३५ ।। <br>
तं दृष्ट्वा सहसायान्तं वसुं ते त्वन्तरिक्षगम् ।। <br>
ऊचुर्द्विजातयो देवानेष च्छेत्स्यति संशयम् ।। ३६ ।। <br>
एष भूमिपतिः पूर्वं महायज्ञान्सहस्रशः ।। <br>
चक्रे सात्वततन्त्रोक्तविधिनारण्यकेन च ।। ३७ ।। <br>
येषु साक्षात्पशुवधः कस्मिंश्चिदपि नाऽभवत् ।। <br>
न दक्षिणानुकल्पश्च नाप्रत्यक्षसुरार्च्चनम् ।। ३८ ।। <br>
अहिंसाधर्मरक्षाभ्यां ख्यातोसौ सर्वतो नृपः ।। <br>
अग्रणीर्विष्णुभक्तानामेकपत्नीमहाव्रतः ।। ३९ ।। <br>
ईदृशो धार्मिकवरः सत्यसन्धश्च वेदवित् ।। <br>
कथंचिन्नान्यथा ब्रूयाद्वाक्यमेष महान्वसुः ।। 2.9.6.४० ।। <br>
एवं ते संविदं कृत्वा विबुधा ऋषयस्तथा ।। <br>
अपृच्छन्सहसाऽभ्येत्य वसुं राजानमुत्सुकाः ।। ४१ ।। <br>
देवमहर्षय ऊचुः ।। <br>
भो राजन्केन यष्टव्यं पशुना होस्विदौषधैः ।। <br>
एतं नः संशयं छिन्धि प्रमाणं नो भवान्मतः ।। ४२ ।। <br>
स्कन्द उवाच ।। <br>
स तान्कृताञ्जलिर्भूत्वा परिपप्रच्छ वै वसुः ।। <br>
कस्य वः को मतः पक्षो ब्रूत सत्यं समाहिताः ।। ४३ ।। <br>
महर्षय ऊचुः ।। <br>
धान्यैर्यष्टव्यमित्येव पक्षोऽस्माकं नराधिप ।। <br>
देवानां तु पशुः पक्षो मतं राजन्वदात्मनः ।। ४४ ।। <br>
स्कन्द उवाच ।। <br>
देवानां तु मतं ज्ञात्वा वसुस्तत्पक्षसंश्रयात् ।। <br>
छागादिपशुनैवेज्यमित्युवाच वचस्तदा ।। ४५ ।। <br>
एवं हि मानिनां पक्षमसन्तं स उपाश्रितः ।। <br>
धर्मज्ञोप्यवदन्मिथ्या वेदं हिंसापरं नृपः ।।४६।। <br>
तस्मिन्नैव क्षणे राजा वाग्दोषादन्तरिक्षतः ।। <br>
अधः पपात सहसा भूमिं च प्रविवेश सः।। <br>
महतीं विपदं प्राप भूमिमध्यगतो नृपः।।<br>
स्मृतिस्त्वेनं न प्रजहौ तदा नारायणाश्रयात्।।४८।।<br>
मोचयित्वा पशून्त्सर्वांस्ततस्ते त्रिदिवौकसः ।। <br>
हिंसाभीता दिवं जग्मुः स्वाश्रमांश्च महर्षयः।।४९।। <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णव खण्डे श्रीवासुदेवमाहात्म्ये वेदस्यहिंसापरत्वोक्त्या उपरिचरवसोरधःपातवर्णनं नाम षष्ठोऽध्यायः ।।६।। <br>
<br>
<br>
</span>
