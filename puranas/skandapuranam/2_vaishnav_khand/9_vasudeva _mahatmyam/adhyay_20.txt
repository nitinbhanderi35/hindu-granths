<span style="font-size: 14pt; line-height: 200%">।। नारद उवाच ।। <br>
भगवन्ब्रूहि मे धर्ममेकान्तं तव संमतम् ।। <br>
प्रीयते येन विश्वात्मा वासुदेवः स सर्वदा ।। १ ।। <br>
श्रीनारायण उवाच ।। <br>
साधु पृष्टं त्वया ब्रह्मन्मतिस्ते विमला किल ।। <br>
मयि स्निग्धाय भक्ताय तुभ्यं गुह्यमपि ब्रुवे ।। ।। २ ।। <br>
धर्म एष मया प्रोक्तः कल्पस्यादौ विवस्वते ।। <br>
तमेव कथये तुभ्यं सनातनमहं मुने ।।३।। <br>
स्वधर्मज्ञानवैराग्यैः सह लक्ष्मीवदीश्वरे ।। <br>
तस्मिन्ननन्या भक्तिर्या धर्म एकान्तिकः स वै ।। ४ ।। <br>
तेनैवातिप्रसन्नः स्याद्गोलोकाधिपतिः स्वयम् ।। <br>
जायते स च भक्तोपि परिपूर्णमनोरथः ।। ५ ।। <br>
।। नारद उवाच ।। <br>
लक्षणानि बुभुत्सामि स्वधर्मादेः पृथक्पृथक् ।। <br>
शास्त्रयोनेरहं त्वत्तो वक्तुं तानि त्वमर्हसि ।। ६ ।। <br>
निगमागमशास्त्राणां सर्वेषामपि सत्पते ।। <br>
मूलं त्वमेक एवासि येषु धर्मः सनातनः ।। ७ ।। <br>
त्वमेव साक्षाद्भगवान्वासुदेवोऽक्षरात्परः ।। <br>
श्रेयसे सर्वभूतानां वर्तसेऽत्र दयानिधिः ।। ८ ।। <br>
त्वत्तोऽन्ये तु स्वस्वभावगुणतन्त्रा ह्यजादयः ।। <br>
यथावन्न विजानीयुर्द्धर्मादींस्त्वमतो वद ।। ९ ।। <br>
स्कन्द उवाच ।। <br>
इति देवर्षिणा पृष्टो भगवान्धर्मनन्दनः ।। <br>
स्वधर्मादीन्क्रमेणैव कथयामास सर्ववित् ।। 2.9.20.१० ।। <br>
श्रीनारायण उवाच ।। <br>
वर्णानामाश्रमाणां च सदाचारः पृथक्पृथक् ।। <br>
सामान्यः सविशेषश्च स्वधर्मः स उदीर्यते ।। ११ ।। <br>
नृणां साधारणं धर्मं सर्वेषामादितः शृणु ।। <br>
अहिंसा परमो धर्मस्तत्रादिम उदाहृतः ।। १२ ।। <br>
स्वमुख्यधर्मवृत्योरप्यद्रोहो मनसापि यः ।। <br>
सति गत्यन्तरे प्राणिमात्रस्यापीति सा मता ।। १३ ।। <br>
सत्या वाग्भूतमात्रस्य द्रोहो न स्याद्यया तथा ।। <br>
तपश्च शास्त्रविहितभोगसंकोचलक्षणम् ।। १४ ।। <br>
बाह्यमाभ्यन्तरं चेति द्विविधं शौचकर्म च ।। <br>
अनादानं परस्वस्य परोक्षं वा छलेन च ।। १५ ।। <br>
यथोचितं ब्रह्मचर्यकामलोभक्रुधां जयः ।। <br>
मुदा वित्तार्पणं पात्रे तुष्टिर्लब्धेन दैवतः ।। १६ ।। <br>
तीर्थे क्षेत्रे च यज्ञादौ चतुर्वर्गाप्तयेपि वा ।। <br>
आत्मनो वा परस्यापि सर्वथा घातवर्जनम् ।। १७।। <br>
जातिभ्रंशकराणां च कर्मणां परिवर्जनम् ।। <br>
पाणिपादोदरोपस्थवाचां संयमनं तथा ।। १८ ।। <br>
सर्वेषां व्यसनानां च वर्जनं मद्यमांसयोः ।। <br>
व्यभिचारान्निवृत्तिश्च कुलसद्धर्मपालनम् ।। १९ ।। <br>
एकादशीनां सर्वासां यमैः साकमुपोषणम् ।। <br>
हरेर्जन्मदिनानां च व्रताचरणमञ्जसा ।। 2.9.20.२० ।। <br>
आर्जवं साधुसेवा च विभज्याऽन्नादिभोजनम् ।। <br>
भक्तिर्भगवतश्चेति धर्माः साधारणा नृणाम् ।। २१ ।। <br>
ब्रह्मक्षत्रविशः शूद्रा वर्णाश्चत्वार ईरिताः ।। <br>
तेषां पृथक्पृथग्धर्मान्विशेषान्वच्मि ते मुने ।।२२।। <br>
शमो दमः क्षमा शौचमास्तिक्यं भक्तिरीशितुः ।। <br>
तपो ज्ञानं च विज्ञानं विप्रधर्मः स्वभावजः ।। २३ ।। <br>
शूरत्वं धैर्यमौदार्य बलं तेजः शरण्यता।। <br>
गोविप्रसाधुरक्षेज्या धर्माः क्षत्रस्य कीर्त्तिताः ।। २४ ।। <br>
राज्ञस्त्वेतेऽथ नीत्यैव प्रजानां परिपालनम् ।। <br>
धर्मसंस्थापनं भूमौ धर्मा दण्डार्हदण्डनम् ।। २५ ।। <br>
आस्तिक्यं दाननिष्ठा च साधुब्राह्मणसेवनम् ।। <br>
अतुष्टिरर्थोपचये धर्मा वैश्यस्य चोद्यमः ।। २६ ।। <br>
द्विजातीनां च देवानां सेवा निष्कपटं गवाम् ।। <br>
विशेषधर्मः कथितः शूद्रस्य मुनिसत्तम ।। २७ ।। <br>
अध्यापनं याजनं च विशुद्धाच्च प्रतिग्रहः ।। <br>
विप्रस्य जीविका प्रोक्ता तत्रान्त्या त्वापदि स्मृता ।। २८ ।। <br>
याजनेऽध्यापने वापि दोषदर्शी द्विजोत्तमः ।। <br>
यस्तस्याऽन्यापि विहिता वृत्तिरस्ति चतुर्विधा ।। २९ ।। <br>
शिलोञ्छ नित्ययाच्ञा च शालीनं चोचिता कृषिः ।। <br>
श्रेयसी पूर्वपूर्वाऽत्र ज्ञातव्या द्विजसत्तमैः ।। 2.9.20.३० ।। <br>
विप्रो जीवेद्वैश्यवृत्त्या सत्यामापदि नारद ।। <br>
अथ वा क्षत्रवृत्त्यापि श्ववृत्त्या न तु कर्हिचित् ।। ३१ ।। <br>
शस्त्रेण जीवेत्क्षत्रं तु सर्वतो धर्मरक्षया ।। <br>
आपन्नो वैश्यवृत्त्यैव विप्ररूपेण वा चरेत् ।। ३२ ।। <br>
करादानादिनृपतेरविप्राद्वृत्तिरीरिता ।। <br>
देशकालानुसारेण रञ्जयित्वाऽखिलाः प्रजाः ।। ३३ ।। <br>
आपत्कालेपि क्षत्रस्य ब्राह्मणस्येव सर्वथा ।। <br>
विगर्हिता नीचसेवा स्वतेजःक्षयकारिणी ।। ३४ ।। <br>
कृषिवाणिज्यगोरक्षा तुरीया वृद्धिजीवनम् ।। <br>
वैश्यस्य जीविका प्रोक्ता शूद्रवृत्तिस्तथापदि ।। ३५ ।।<br>
शूद्रो जीवेद्द्विजातीनां सेवालब्धधनेन च ।। <br>
आपत्काले तु कार्वादेर्जीविकावृत्तिमाश्रयेत् ।। ३६ ।। <br>
आपन्मुक्तस्तु सर्वोपि प्रायश्चित्तं यथोचितम् ।। <br>
विधाय स्वस्ववृत्त्यैव पुनर्वर्त्तेत मुख्यया ।। ३७ ।। <br>
चातुर्वर्ण्यं सतां संगं कुर्यान्न त्वसतां क्वचित् ।। <br>
मुक्तिप्रदोस्ति सत्संगः कुसंगो निरयप्रदः ।। ३८ ।। <br>
कामं क्रोधं रसास्वादं जित्वा मानं च मत्सरम् ।। <br>
निर्दम्भं विष्णुभक्ता ये ते सन्तः साधवो मताः ।। ३९ ।। <br>
स्त्रियां स्त्रैणे रसास्वादे सक्ताश्च धनगृध्नवः ।। <br>
हिंस्रा दम्भकृताटोपा भक्ताभासा ह्यसाधवः ।। 2.9.20.४० ।। <br>
असाधुष्वासुरी संपद्दैवी संपत्तु साधुषु ।। <br>
सहजास्तीति निश्चित्य सेव्या सन्तः सुखेप्सुभिः ।। ४१ ।। <br>
यादृशां यस्य संगः स्याच्छास्त्राणां वा नृणामपि ।। <br>
बुद्धिः स्यात्तादृशी तस्य कार्योऽतो नासतां हि सः ।। ४२ ।। <br>
ये साधुसेवारुचयः पुरुषा निजशक्तितः ।। <br>
अप्राप्यं नास्ति तेषां वै किमप्यैश्वर्यमूर्जितम् ।। ४३ ।। <br>
स्वधर्मस्था अपि सतां द्रोहिणो ये तु मानवाः ।। <br>
सद्गतिं नैव ते यान्ति क्वापि केनापि कर्मणा ।। ४४ ।। <br>
महापूजारता विष्णोर्भक्ता अपि सतां यदि ।। <br>
द्रोहं कुर्युस्तदा तेषु न प्रसीदति स क्वचित् ।। ४५ ।। <br>
सद्द्रोहिणस्तु देहान्ते यांयां योनिं ब्रजन्ति च ।। <br>
तत्रतत्र क्षुधारोगैः पीड्यन्ते जीवितावधि ।। ४६ ।। <br>
सतामतिक्रमादेव पुण्यानां महतामपि ।। <br>
सद्यः क्षयः स्यात्सर्वेषामायुषः संपदामपि ।। ४७ ।। <br>
तस्मात्सेवा सतां कार्या सर्वैरपि सुखेप्सुभिः ।। <br>
पुण्यतीर्थानि सेव्यानि पूज्या विप्राश्च धेनवः ।। ४८ ।। <br>
तीर्थानि देवप्रतिमा निन्देयुर्ये कुबुद्धयः ।। <br>
तेषां तु जारजातानां वंशोच्छेदो भवेद्ध्रुवम् ।। ४९ ।। <br>
एकस्मिंस्तर्पिते विप्रे सद्भोज्यैर्दक्षिणादिभिः ।। <br>
तर्पितं स्याज्जगत्सर्वं हरिस्तुष्यति च स्वयम् ।। 2.9.20.५० ।। <br>
एकस्मिन्ब्राह्मणे द्रुग्धे द्रुग्धं स्यात्सकलं जगत्।।<br>
तस्माच्छक्त्या पूजनीया ब्राह्मणा विष्णुरूपिणः।।५१।।<br>
गवामंगेषु तिष्ठन्ति सर्वे देवगणा अपि।।<br>
तथा सर्वाणि तीर्थानि तासु तिष्ठन्ति सर्वदा ।। ५२ ।। <br>
गव्यर्च्चितायामेकस्यां सर्वे देवाः समर्च्चिताः ।। <br>
कृतानि स्युश्च सर्वाणि तीर्थान्यपि च नारद ।। ५३ ।। <br>
एकस्या अपि गोर्द्रोहे कृते क्वापि प्रमादतः ।। <br>
द्रुग्धाः स्युर्देवताः सर्वास्तीर्थान्यपि च कृत्स्नशः ।। ५४ ।। <br>
तस्माच्चातुर्वर्ण्य जनैर्यथोक्तविधिसंस्थितैः ।। <br>
भवितव्यं प्रयत्नेन त्रेतव्यं च निषेधतः।।५५।। <br>
चातुर्वर्ण्येतरे ये तु तेषां वृत्तिः कुलोचिता ।। <br>
चौर्यहिंसाद्यधर्मेण रहितैव हितावहा ।। ५६ ।। <br>
वर्णधर्मा इति प्रोक्ताः संक्षेपेण मया मुने ।। <br>
चतुर्णामाश्रमाणां च धर्मानथ वदामि ते ।। ५७ ।। <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये चातुर्वर्ण्यधर्मनिरूपणं नाम विंशोऽध्यायः ।।२०।। <br>
<br>
<br>
</span>
