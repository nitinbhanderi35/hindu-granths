<span style="font-size: 14pt; line-height: 200%">॥ स्कन्द उवाच ॥ <br>
इति स्तुत्वा तमीशानं नारदः स ययौ ततः ॥ <br>
शम्याप्रासाभिधं ब्रह्मन्व्यासस्याश्रममादितः ॥१॥ <br>
सादरं मानितस्तेन प्रत्युत्थानासनादिभिः ॥ <br>
तस्मा एकान्तिकं धर्म्मं प्राह जिज्ञासवे स च ॥२॥ <br>
ततो ब्रह्मसभां गत्वा ब्रह्मणः शृण्वतो मुनिः ॥ <br>
देवान्पितॄन्महर्षींश्च तत्रस्थांस्तमुपादिशत् ॥ ३ ॥ <br>
तत्रस्थितो भास्करश्च धर्म्ममेतं पुनर्म्मुने ॥ <br>
शुश्राव नारदात्सर्वं श्रुतं नारायणात्पुरा ॥ ४ ॥ <br>
स प्राहात्माग्रयायिभ्यो वालखिल्येभ्य आदरात् ॥ <br>
मेरौ ते संगतान्देवानिन्द्रादींश्च न्यशामयन् ॥ ५ ॥ <br>
तेभ्योऽसितो मुनिः श्रुत्वा धर्ममेतं द्विजोत्तम ॥ <br>
पितृभ्यः कथयामास पितृलोकं गतः क्वचित् ॥ ६ ॥ <br>
पितरस्ते त्वर्यमाद्या ऊचिरे शंतनुं नृपम् ॥ <br>
स भीष्माय स्वपुत्राय कथयामास तत्त्वतः ॥ ७ ॥ <br>
सोपि भारतयुद्धान्ते धर्म्मराजाय पृच्छते ॥ <br>
शयानः शरशय्यायां प्राह संसदि भूयसि ॥ ८ ॥ <br>
तत्र श्रुत्वा नारदोपि स्थितः सदसि सादरम् ॥ <br>
कैलासे शंकरं प्राह स च मां मुनिसत्तम ॥ ९ ॥ <br>
मया ते कथितं ब्रह्मन्पृच्छते धर्म्मवर्त्तिने ॥ <br>
पात्रायैतत्प्रदातव्यमिति मां हि पिताब्रवीत् ॥ 2.9.32.१० ॥ <br>
येनयेन श्रुतं ह्येतन्माहात्म्यं सात्वतांपतेः ॥ <br>
स स तस्मिन्परां भक्तिं चकार स्वविमुक्तये ॥ ११ ॥ <br>
युधिष्ठिरोपि राजर्षिः श्रुत्वा भीष्मेण कीर्त्तितम् ॥ <br>
माहात्म्यं देवकीसूनोर्म्मुमुदे भ्रातृभिः सह ॥ १२ ॥ <br>
तमात्मनो मातुलेयं सर्वकारणकारणम् ॥ <br>
निशम्याश्चर्य्यजलधौ निममज्ज महामतिः ॥ १३ ॥ <br>
वासुदेवादिकं व्यूह वाराहादींश्च सर्व्वशः ॥ <br>
अवतारानपि नृपो मेनेऽस्यैव रमापतेः ॥ १४ ॥ <br>
ततः सहानुजो राजा दिव्यमानुषविग्रहे ॥ <br>
अत्यन्तं भक्तिमान्कृष्णे बभूव द्विजसत्तम ॥ १५ ॥ <br>
श्रुत्वेमां च कथां सर्व्वे ब्रह्मराजसुरर्षयः ॥ <br>
सभायां तत्र ये चासंस्तेप्यभूवन्सविस्मयाः ॥ १६ ॥ <br>
कृष्णमेव परं ब्रह्म विदित्वा ते नराकृति ॥ <br>
भक्तिं प्रपेदिरे तस्मिन्प्रणमन्तस्तमादरात् ॥ १७ ॥ <br>
इत्थं तस्यास्ति माहात्म्यमतस्त्वमपि सन्मते ॥ <br>
सर्वात्मना वासुदेवं तमेव भज भक्तितः ॥ १८ ॥ <br>
श्रीवासुदेवमाहात्म्यमेतत्ते कथितं मया ॥ <br>
दुर्वासनोपशमनं भगवद्भक्तिवर्द्धनम् ॥ १९ ॥ <br>
कथितानि पुराणेऽत्र मयाख्यानानि यानि ते ॥ <br>
तेषां सार इदं ब्रह्मन्निर्म्मथ्यैव समुद्धृतः ॥ 2.9.32.२० ॥ <br>
वेदोपनिषदां चैतद्रसो वै सांख्ययोगयोः ॥ <br>
पञ्चरात्रस्य कृत्स्नस्य धर्मशास्त्रस्य चानघ ॥ २१ ॥ <br>
धन्यं यशस्यं चायुष्यमेतत्परममङ्गलम् ॥ <br>
साक्षाद्भगवता गीतं सर्वाभद्रविनाशनम् ॥ २२ ॥ <br>
य एतच्छृणुयात्पुण्यं कीर्त्तयेदथ यः पठेत् ॥ <br>
वासुदेवे भवेत्तेषामचला निर्मला मतिः ॥ २३ ॥ <br>
भक्ता एकान्तिकास्ते च भवेयुस्तस्य मानवाः ॥ <br>
ब्रह्मरूपा व्रजन्त्यन्ते ब्रह्मधाम तमःपरम् ॥ २४ ॥ <br>
धर्मार्थी लभतेऽनेन धर्मं कामं च कामुकः ॥ <br>
धनार्थी धनमाप्नोति मोक्षार्थी मोक्षमुत्तमम् ॥ २५ ॥ <br>
लभेत विद्यां विद्यार्थी मुच्येद्रुग्णश्च रोगतः ॥ <br>
एतच्छ्रवणमात्रेण सर्वपापक्षयो भवेत् ॥२६॥ <br>
ब्राह्मं तेजो लभेद्विप्रः क्षत्रियश्च नरेशताम्॥ <br>
धनं वैश्यः सुखं शूद्रः श्रवणादस्य चाप्नुयात्॥२७॥<br>
एतच्छ्रुत्वा रणं गच्छन्विजयं चाप्नुयान्नृपः॥<br>
प्राप्नुयात्स्त्री च सौभाग्यं कन्या च स्वेप्सितं वरम् ॥२८॥ <br>
एतस्य श्रुतिकीर्त्तिभ्यः शास्त्रजातशिरोमणेः ॥ <br>
यं यं यः कामयेत्कामं तंतं प्राप्नोति मानवः ॥ ॥२९॥<br>
तस्मात्त्वं सर्वदा भक्त्या पठन्नेतद्द्विजोत्तम॥<br>
कायवाणीमनोभिस्तं भजेथा भक्तवत्सलम् ॥2.9.32.३०॥ <br>
सौतिरुवाच॥<br>
एतन्महासेनमुखाब्जनिःसृतं सावर्णिरापीय वचोमृतं सः ॥ <br>
चकार भक्तिं वसुदेवनन्दने नराकृतिब्रह्मणि सर्वमङ्गले ॥ ३१ ॥ <br>
यूयं च सर्वे निगमागमज्ञा ब्रह्मण्यदेवं भजनीयमीशम् ॥ <br>
भजध्वमेकं तमुदारकीर्त्तिं श्रीवासुदेवं निजधर्मसंस्थाः ॥ ३२ ॥ <br>
गोलोकधामपतये प्रकाशचयमूर्त्तये ॥ नमोस्तु वासुदेवाय भक्त्यानन्दविवृद्धये ॥ ३३ ॥ <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये ग्रन्थसंप्रदायप्रवृत्तिनिरूपणं नाम द्वात्रिंशोऽध्यायः ॥ ३२ ॥ <br>
इति श्रीस्कान्दे महापुराणे द्वितीये वैष्णवखण्डे वासुदेवमाहात्म्यं सम्पूर्णम्॥ २-९ ॥ <br>
इति श्रीस्कान्दे महापुराणे द्वितीयं वैष्णवखण्डं सम्पूर्णम् ॥ २ ॥<br>
<br>
<br>
</span>
