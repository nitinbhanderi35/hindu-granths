<span style="font-size: 14pt; line-height: 200%">॥ श्रीनारायण उवाच ॥ <br>
खननोक्षणलेपाद्यैः शोधिते धरणीतले ॥ <br>
चतुष्पादं न्यसेत्पीठं नानारङ्गसुशोभिते ॥ १ ॥ <br>
अर्चकः प्राङ्मुखः पीठपादान्कोणेषु कारयेत् ॥ <br>
चतुर्षु तेषु धर्मादीन्स्थापयेत्सिंहरूपिणः ॥ २॥ <br>
अग्नौ धर्मं न्यसेच्छ्वेतं ज्ञानं शोणं च नैर्ऋते ॥ <br>
वायौ तु पीतं वैराग्यं श्याममैश्वर्यमैशके ॥३॥ <br>
मनोधीचित्ताहङ्कारान्क्रमात्पूर्वादिदिक्ष्वऽथ ॥ <br>
विन्यसेत्पीठगात्रेषु हरिद्रक्तसितासितान् ॥ ४ ॥ <br>
स्थाप्या रक्तसितश्यामा रजःसत्त्वतमोगुणाः ॥ <br>
पीठस्य पट्टिकायां तु त्रयोपि मुनिसत्तम॥ ॥ ५ ॥ <br>
अन्तःकरणरूपेषु गात्रेष्वथ चतुर्ष्वपि ॥ <br>
विमलाद्या न्यसेच्छक्तीर्द्वेद्वे एकैकगात्रके ॥ ६ ॥ <br>
विमलोत्कर्षिणीति द्वे गौराङ्ग्यौ पूर्वतो न्यसेत् ॥ <br>
वादयन्त्यौ शुभां वीणां हरिद्वस्त्रे स्वलंकृते ॥ ७ ॥ <br>
ज्ञानाक्रिये न्यसेद्याम्ये पीतवस्त्रेऽरुणद्युती ॥ <br>
एका तालं वादयन्ती मृदङ्गमपरा तथा ॥ ८ ॥ <br>
योगाप्रद्ध्यौ न्यसेत्पश्चाच्छ्यामे अरुणवाससौ ॥ <br>
सहेव मुरली चोभे वादयन्त्यौ पृथक्पृथक् ॥ ९ ॥ <br>
सत्येशाने हेमवर्णे उत्तरस्यां ततो न्यसेत् ॥ <br>
श्यामांशुके वादयन्त्यावुभे ते परिवादिनीम् ॥ 2.9.27.१० ॥ <br>
अनुग्रहाख्या पट्टिकायां स्थाप्यैका च कृताञ्जलिः ॥ <br>
सर्वा एतास्तु कर्तव्या द्विभुजाः सुविभूषणाः ॥ ११ ॥ <br>
पीठोपरि सितद्वीपं कुर्वीत श्वेतवाससा ॥ <br>
तन्मध्येऽष्टदलं पद्मं कुर्वीतोज्वलकर्णिकम् ॥ १२ ॥ <br>
द्वादशांशं परित्यज्य पद्मक्षेत्रस्य बाह्यतः ॥ <br>
वृत्तैस्त्रिभिस्तस्य मध्यं विभजेत्समभागतः ॥ १३ ॥ <br>
तत्राद्यं कर्णिकास्थानं केसराणां तु मध्यमम् ॥ <br>
पत्राणां तु तृतीयं स्याद्दलाग्राणि तु बाह्यतः ॥ १४ ॥ <br>
परितस्तस्य च पुरं चतुर्द्वारं प्रकल्पयेत् ॥ <br>
रङ्गद्रव्यैर्बहुविधैर्हरिद्राकुंकुमादिभिः ॥ १५ ॥ <br>
कुर्वीत तण्डुलैर्वापि तत्र पद्मादि शोभनम् ॥ <br>
पद्मस्य कर्णिकां मध्ये हेमवर्णा सुशोभयेत् ॥ १६ ॥ <br>
शोणवर्णानि पत्राणि परितस्तस्य चार्चकः ॥<br>
&nbsp;कुर्यादष्टाप्यष्टदिक्षु स्वर्णवर्णानि वा मुने ॥१७॥ <br>
पूर्वं तु गोपुरं शोणं श्यामं कुर्याच्च दक्षिणम् ॥ <br>
पीतवर्णं पश्चिमं च स्फटिकाभं तथोत्तरम् ॥१८॥ <br>
अन्तराले च पुष्पाणि चित्राणि पुरपद्मयोः॥<br>
कृत्वा मध्येऽथ श्रीकृष्णं तद्वामे राधिकां न्यसेत्॥१९॥<br>
राधाकृष्णस्यास्य ततः पृष्ठे संकर्षणं न्यसेत्॥ <br>
चतुर्बाहुं धृतच्छत्रं गौराङ्गं नीलवाससम् ॥ 2.9.27.२० ॥ <br>
दक्षे न्यसेद्भगवतः प्रद्युम्नं पीतवाससम् ॥ <br>
चतुर्भुजं घनश्यामं धृत्वा चामरमास्थितम् ॥ २१ ॥ <br>
वामेऽनिरुद्धं च हरेर्न्यसेदरुणवाससम् ॥ <br>
इन्द्रनीलमणिश्यामं संस्थितं धृतचामरम् ॥ २२ ॥ <br>
त्रयोप्येते तु कर्तव्या नानालंकारशोभिताः ॥ <br>
अनर्घ्यरत्नमुकुटास्तारुण्येन मनोहराः ॥ २३ ॥ <br>
ततोऽवतारांस्तु हरेः केसरेष्वष्टसु क्रमात् ॥ <br>
एकैकस्मिन्न्यसेद् द्वौद्वावष्टस्वेवं हि षोडश ॥ २४ ॥ <br>
स्थापयेद्वामनं बुद्धं पूर्वस्मिन्केसरेऽग्रतः ॥ <br>
घनश्यामावुभौ ह्येतौ करुणौ ब्रह्मचारिणौ ॥ २५ ॥<br>
सितांशुकौ करे दक्षे बिभ्रतौ फुल्लपङ्कजम् ॥ <br>
अभयं वामहस्ते च शान्तौ यज्ञोपवीतिनौ ॥ २६ ॥ <br>
कल्किनं पर्शुरामं च वह्निकोणेऽथ विन्यसेत् ॥ <br>
खङ्गपाणिस्तत्र कल्की पर्शुपाणिस्तथाऽपरः ॥ २७ ॥ <br>
उभौ गौरौ च ताम्राक्षौ जटिलौ सितवाससौ ॥ <br>
यज्ञोपवीतिनौ कार्यौ त्यक्तक्रोधमहारयौ ॥ २८ ॥ <br>
हयग्रीववराहौ च स्थापयेद्याम्यकेसरे ॥ <br>
हयग्रीवो हयास्यः स्यान्नरांगश्च चतुर्भुजः ॥ २९ ॥ <br>
शङ्खादिभृत्स्वर्णवर्णो धृतदिव्यसिताम्बरः ॥ <br>
वराहस्तु वराहास्यो नरांगः स्याच्चतुर्भुजः ॥ 2.9.27.३० ॥ <br>
शङ्खचक्रगदाब्जानि दधत्पीताम्बरं तथा ॥ <br>
मधुपिंगलवर्णश्च कर्त्तव्यो द्विभुजोऽथ वा ॥ ३१ ॥ <br>
मत्स्यकूर्म्मौ नैर्ऋते च स्थापयेत्केसरे ततः ॥ <br>
कटेरधस्तदाकारावूर्द्ध्वं तौ तु नराकृती ॥ ३२ ॥ <br>
वामे शंखं गदां दक्षे पाणौ च दधतावुभौ ॥ <br>
श्यामसुन्दरदेहौ च कर्त्तव्यौ धृतभूषणौ ॥ ३३ ॥ <br>
धन्वन्तरिं नृसिंहं च पश्चिमे केसरे न्यसेत् ॥ <br>
धन्वन्तरिः शुक्लवासा गौरांगोऽमृतकुम्भधृत् ॥ ३४ ॥ <br>
सिंहवक्त्रो नृसिंहस्तु नृदेहः केसरान्वितः ॥ <br>
नीलोत्पलाभो द्विभुजो गदाचक्रधरो भवेत ॥ ३५ ॥ <br>
वायौ न्यसेदुभौ हंसदत्तात्रेयौ जटाधरौ ॥ <br>
योगिवेषौ सितौ दण्डकमण्डलुकरौ तथा ॥ ३६ ॥ <br>
उत्तरे केसरे व्यासं न्यसेद्गणपतिं ततः ॥ <br>
तत्र व्यासो विशालाक्षः कृष्णवर्णः सिताम्बरः ॥ ३७ ॥ <br>
द्विभुजो धृतवेदश्च सुपिशंगजटाधरः ॥ <br>
सितयज्ञोपवीतश्च कर्त्तव्यः सपवित्रकः ॥ ३८ ॥ <br>
गजास्य एकदन्तश्च रक्तो गणपतिर्भवेत् ॥ <br>
रक्ताम्बरधरश्चैव नागयज्ञोपवीतवान् ॥ ३९ ॥ <br>
तुन्दिलश्च चतुर्बाहुः पाशाङ्कुशवरान्दधत् ॥ <br>
करेणैकेन च दधद्रम्यां पुस्तकलेखिनीम् ॥ 2.9.27.४० ॥ <br>
न्यसेत्केसर ईशाने कपिलं पूजकस्ततः ॥ <br>
सनत्कुमारं च मुनिं नैष्ठिकब्रह्मचारिणम् ॥ ४१ ॥ <br>
शुक्लांगः कपिलः कार्यो धृतचारुसिताम्बरः ॥ <br>
दधत्कराभ्यामम्भोजमभयं शान्तविग्रहम् ॥ ४२ ॥ <br>
पञ्चवार्षिकबालाभो दिग्वस्त्रोऽल्पजटाधरः ॥ <br>
सनत्कुमारश्च मुनिः कर्त्तव्यः पूजकेन तु ॥ ४३ ॥ <br>
संस्थाप्य केसरेष्वित्थं देवताः पङ्कजस्य तु ॥ <br>
न्यसेच्च दलमध्येषु पार्षदानर्च्चकोऽष्टसु ॥ ४४ ॥ <br>
विष्वक्सेनं च गरुडं तत्रादौ पूर्वतो न्यसेत् ॥ <br>
ततो दक्षक्रमेणैव प्रबलं च बलं न्यसेत् ॥ ४५ ॥ <br>
कुमुदं कुमुदाक्षं च सुनन्दं नन्दमेव च ॥ <br>
श्रुतदेवं जयन्तं च विन्यसेद्विजयं जयम् ॥ ४६ ॥ <br>
ततः प्रचण्डं चण्डं च पुष्पदन्तं च सात्वतम् ॥ <br>
द्वौद्वावेवं क्रमेणैव स्थानेष्वष्टसु विन्यसेत् ॥ ४७ ॥ <br>
चतुर्भुजाः सर्व एते शङ्खार्यब्जगदाधराः ॥ <br>
कार्याः किरिटिनः श्यामाः पीतवस्त्राः सुभूषणाः ॥ ४८ ॥ <br>
दलमध्यान्तरालेषु सिद्धीरष्टसु विन्यसेत् ॥ <br>
नाना मंगलवाद्यानां वादने निपुणाः क्रमात् ॥ ४९ ॥ <br>
अणिमा लघिमा प्राप्तिः प्राकाम्यं महिमा तथा ॥ <br>
ईशिता वशिता चैवाष्टमी कामावसायिता ॥ 2.9.27.५० ॥<br>
एताः सुवर्णवर्णाभाः सर्वाभरणभूषिताः ॥ <br>
वेणुवीणादिहस्ताश्च कर्त्तव्याश्चित्रवाससः ॥ ५१ ॥ <br>
दलाग्रेष्वष्टसु ततो वेदाञ्छास्त्राणि च न्यसेत् ॥ <br>
तत्र वेदान्न्यसेद्दिक्षु शास्त्राणि तु विदिक्षु सः ॥ ५२ ॥ <br>
पूर्वे न्यसेत्तु ऋग्वेदमक्षमालाधरं सितम् ॥ <br>
खर्वं लम्बोदरं सौम्यं पद्मनेत्रं सिताम्बरम् ॥ ५३ ॥ <br>
याम्ये न्यसेद्यजुर्वेदं मध्यमांगं कृशोदरम् ॥ <br>
पिंगाक्षं स्थूलकण्ठं च पीतं चारुणवाससम् ॥ ५४ ॥ <br>
अक्षस्रजं करे वामे दक्षे वज्रं च बिभ्रतम् ॥ <br>
पश्चिमे सामवेदं च प्रांशुमादित्यवर्चसम् ॥ ५५॥ <br>
दक्षेऽक्षमालां वामे च धृतवन्तं करे दरम् ॥ <br>
स्वर्णवस्त्रं विशालाक्षं विन्यसेद्गायनोद्यतम् ॥ ५६ ॥ <br>
अथर्वाणं न्यसेत्सौम्ये सितांगं नीलवाससम् ॥ <br>
वामेऽक्षसूत्रं दक्षे च खट्वांगं बिभ्रतं करे ॥ <br>
वह्न्योजसं च ताम्राक्षं वयसा स्थविरं तथा ॥ ५७ ॥ <br>
अग्निकोणे धर्मशास्त्रं न्यसेच्च कमलासनम् ॥ <br>
श्वेतं च बिभ्रतं दोर्भ्यां मुक्तामालां तथातुलाम्॥ ५८ ॥ <br>
दीर्घकेशनखं सांख्यं नैर्ऋते तुन्दिलं न्यसेत् ।३। <br>
जपमालां च दण्डं च कराभ्यां बिभ्रतं सितम् ॥ ५९ ॥ <br>
न्यसेद्वायौ ततो योगं स्वर्णवर्णं कृशोदरम् ॥ <br>
ऊरुन्यस्तकरद्वन्द्वं स्वनासाग्रकृतेक्षणम् ॥ 2.9.27.६०॥ <br>
पञ्चरात्रं तथेशाने धवलं वनमालिनम्॥ <br>
न्यसेत्कराभ्यां दधतमक्षमालां च लांगलम् ॥ ६१ ॥ <br>
एषां चतुर्णां वासांसि  श्वेतसूक्ष्मघनानि च॥ <br>
कर्त्तव्यानि तथाक्षीणि पद्मपत्रायतानि च ॥ ६२ ॥ <br>
अग्राणामन्तरालेषु महर्षींश्च सयोषितः ॥ <br>
विन्यसेत्पठतो वेदान्पूर्वाग्नेयाद्यनुक्रमात् ॥ ६३ ॥ <br>
मरीचिं कलया युक्तमत्रिं चाप्यनसूयया ॥ <br>
श्रद्धयांगिरसं साकं पुलस्त्यं च हविर्भुवा ॥ ६४ ॥ <br>
गत्या युक्तं च पुलहं क्रियया च सह क्रतुम् ॥ <br>
ख्यात्या भृगुमरुन्धत्या वशिष्ठं सह विन्यसेत् ॥ ६५ ॥  <br>
द्विभुजाः सर्व एवैते जटाश्मश्रुधराः कृशाः ॥ <br>
कार्यास्तपस्विनो दण्डान्दधतश्च कमण्डलून्॥ ६६ ॥ <br>
पद्माद्बहिर्न्यसेच्चाऽष्टौ दिशासु विदिशासु च ॥ <br>
दिक्पालानिन्द्रप्रमुखान्सहयानान्यथादिशम् ॥ ६७ ॥ <br>
प्राच्यामैरावतारूढं न्यसेदिन्द्रं चतुर्भुजम्॥ <br>
वज्रांकुशाम्बुजवरान्दधतं स्वर्णसन्निभम् ॥ ६८ ॥ <br>
कौसुम्भरम्यवसनं नानालंकारशोभितम् ॥ <br>
शोणापांगं विशालाक्षं सर्वलक्षणलक्षितम् ॥ ६९ ॥ <br>
अग्निकोणे न्यसेदग्निं ताम्रवर्णं चतुर्भुजम्  ॥ <br>
दधानं पाणिभिश्चैव शूलं शक्तिं स्रुचं स्रुवम् ॥ 2.9.27.७० ॥ <br>
चतुःशुके हैमरथे निषण्णं वायुसारथिम् ॥ <br>
त्रिनेत्रं धूम्रवसनं पिङ्गश्मश्रुजटेक्षणम् ॥ ७१ ॥ <br>
यमं न्यसेद्दक्षिणतः श्यामं चामीकराम्बरम्॥ <br>
चतुर्भुजं दण्डखड्गपरशुं पाशधारिणम्॥ <br>
उन्मत्तमहिषारूढं नानाभूषणभूषितम्॥ ७२॥ <br>
ऊर्द्ध्वकेशं विरूपाक्षं नैर्ऋतं नैर्ऋते न्यसेत्॥ <br>
खड्गं पाशं च दधतं द्विभुजं नरवाहनम्॥ ७३॥ <br>
हरिश्मश्रुं धूम्रवर्णं परिवीतासिताम्बरम् ॥ <br>
हाटकानेकभूषाढ्यमवैष्णवभयंकरम् ॥ ७४ ॥ <br>
ततः प्रतीच्यां वरुणमिन्द्रनीलमणिप्रभम् ॥ <br>
श्वेताम्बरं चतुर्बाहुं मुक्ताहार विभूषितम् ॥ ७५ ॥ <br>
सप्तहंसरथारूढं दोर्भ्यां पाशं च बिभ्रतम् ॥ <br>
अन्याभ्यां रत्नपात्रं च शंखं च दधतं न्यसेत् ॥ ७६ ॥ <br>
वायौ वायुं हरिद्वर्णं द्विभुजं कृष्णवाससम् ॥ <br>
पृषत्स्थं मुक्तकेशं च व्यात्तास्यं ध्वजिनं न्यसेत् ॥ ७७ ॥ <br>
सौम्ये न्यसेत्कुबेरं च स्वर्णवर्णं चतुर्भुजम् ॥ <br>
गदाशक्तित्रिशूलानि रत्नपात्रं च बिभ्रतम् ॥ ७८ ॥ <br>
नीलाम्बरं श्मश्रुलं च शिबिकायां समास्थितम् ॥ <br>
पिशंगवामनयनं नैकभूषं च वर्मिणम् ॥७९॥ <br>
ईशानेऽथ मूहारुद्रमर्द्धनारीश्वरं न्यसेत् ॥ <br>
वामार्द्धे पार्वती कार्या दक्षार्द्धे तत्र शंकरः ॥ 2.9.27.८० ॥ <br>
ईश्वरार्द्धे जटाजूटं कर्तव्यं चन्द्रभूषितम् ॥ <br>
उमार्द्धे तिलकं कार्यं सीमन्तमलिके तथा ॥ ८१ ॥ <br>
भस्मनोद्धूलितं चार्द्धमर्द्धं कुंकुमभूषितम् ॥ <br>
नागोपवीतं चाप्यर्द्धमर्द्धं हारविभूषितम् ॥ ८२ ॥ <br>
वामार्द्धे च स्तनः पीनः कर्त्तव्यः कंचुकीवृतः ॥ <br>
कट्यां च रशना हैमी पादे काञ्चननूपुरम् ॥ ८३ ॥ <br>
कौसुम्भं वसनं चैव करौ कंकणभूषितौ ॥ <br>
त्रिशूलमक्षसूत्रं च दधतौ रत्नमुद्रिकौ ॥ ८४ ॥ <br>
दक्षार्द्धे रशना सार्पी कार्या वस्त्रं गजाजिनम् ॥ <br>
करौ च नागवलयौ दर्पणोत्पलधारिणौ ॥ ८५ ॥ <br>
एवंविधं महादेवं न्यसेद्वृषभवाहनम् ॥ <br>
इत्थमष्टदिगीशानां कुर्यात्स्थापनमर्चकः ॥ ८६ ॥ <br>
पुराद्बहिस्ततश्चाष्टौ स्थापयेदर्चको ग्रहान्॥ <br>
स्वस्वदिक्षु स्थितान्स्वस्वान्यारूढान्स्यन्दनानि च ॥ ८७ ॥ <br>
प्राच्यां दिशि न्यसेत्तत्र भास्करं पीतवाससम् ॥ <br>
सिन्दूरवर्णं द्विभुजं पद्महस्तं रथे स्थितम् ॥ ८८ ॥ <br>
एकं चक्रं द्वादशारं रथस्यास्यातितेजसः ॥ <br>
सप्ताश्वाश्च हरिद्वर्णा वामे सन्ति नियोजिताः ॥ ८९ ॥ <br>
अग्निकोणे ततः स्थाप्यो भृगुः श्वेतः सिताम्बरः ॥ <br>
दण्डं कमण्डलुं बिभ्रद्द्विबाहुः सौम्यदर्शनः ॥ 2.9.27.९० ॥ <br>
चित्रवर्णाश्वदशके स्थितो हेममये रथे ॥ <br>
दक्षिणे च न्यसेद्भौमं रक्तं रक्ताम्बरं तथा ॥ ९१ ॥ <br>
चतुर्भुजं गदाशक्तित्रिशूलवरधारिणम् ॥ <br>
तस्य हैमं रथं कुर्यादरुणाष्टहयान्वितम् ॥ ९२ ॥ <br>
राहुश्च नैर्ऋते कोणे नीलवासाश्चतुर्भुजः ॥ <br>
करालास्यस्तमोरूपश्चर्मासिशक्तिशूलधृत् ॥ ९३ ॥ <br>
भृङ्गवर्णाष्टतुरगे स्थितः कार्यस्त्वयोरथे ॥ <br>
सौरिश्च पश्चिमे स्थाप्य इन्द्रनीलसमद्युतिः ॥ ९४ ॥ <br>
धन्वी त्रिशूली द्विभुजो मन्दाक्षश्चासिताम्बरः ॥ <br>
शबलाष्टाश्वसंयुक्ते स्थितः कार्ष्णायसे रथे ॥ ९५ ॥ <br>
वायुकोणे ततश्चन्द्रं स्थापयेच्च सिताम्बरम् ॥ <br>
श्वेतवर्णं गदाहस्तं द्विभुजं च रथे स्थितम् ॥ ९६ ॥ <br>
शतारचक्रत्रितये स्यन्दने तस्य चाम्मये ॥ <br>
कुन्दाभाः सन्त्युभयतो योजितास्तुरगा दश ॥९७॥ <br>
उत्तरे द्विभुजः सौम्यो वराभयकरोरुणः ॥ <br>
हरिद्वासाष्टपिंगाश्वे कार्यो हैमरथे स्थितः ॥९८॥ <br>
ईशाने च गुरुः स्थाप्यो हेमवर्णः सिताम्बरः ॥ <br>
द्विभुजः पद्मनयनो धृतदण्डकमण्डलुः ॥ <br>
पाण्डुराष्टहये हैमे निषण्णः स्यन्दनोत्तमे ॥ ९९ ॥<br>
अंगदेवान्भगवतः स्थापयेदित्थमर्चकः ॥ <br>
कर्णिकाद्रिपुरान्तान्तस्थानेषु क्रमशोऽखिलान् ॥ 2.9.27.१०० ॥ <br>
वासुदेवांगदेवानां न्यसेन्मूर्त्तीस्तु वैभवी ॥ <br>
पूगफलानीतरस्तु न्यसेत्पुष्पाक्षतादि वा ॥ १०१ ॥ <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये क्रियायोगे पूजामण्डलरचनाविधिनिरूपणं नाम सप्तविंशोऽध्यायः ॥ २७ ॥ <br>
<br>
<br>
</span>
