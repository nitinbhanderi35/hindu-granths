<span style="font-size: 14pt; line-height: 200%">।। स्कन्द उवाच ।। <br>
भूमध्यगः स राजाऽथ स्वकृतं कर्म गर्हयन् ।। <br>
अनुतप्यमानश्च भृशं मानयंस्ताबृहन्मुनीन् ।। <br>
जजाप भगवन्मन्त्रं त्र्यक्षरं मनसा सदा ।। १ ।। <br>
तत्रापि परया भक्त्या पञ्चकालं स्वचेतसा ।। <br>
अयजद्धरिं सुरपतिं भूमेर्विवर आदरात् ।। २ ।। <br>
ततोऽस्य तुष्टो भगवान्वासुदेवो जगत्पतिः ।। आपद्यपि यथाकालं यथाशास्त्रं स्वमर्चतः ।। ३ ।। <br>
वरदो भगवान्विष्णुः समीपस्थं द्विजोत्तमम् ।। गरुत्मन्तं महावेगमाबभाषे स्वयं ततः ।। ४ ।। <br>
श्रीभगवानुवाच ।। <br>
द्विजोत्तम महाभाग गम्यतां वचनान्मम ।। <br>
सम्राड्राजा वसुर्नाम धर्मात्मा मां समाश्रितः ।। ५ ।। <br>
ब्रह्मातिक्रमदोषेण प्रविष्टो वसुधातलम् ।। <br>
तन्मानना कृता तेन तद्गच्छाद्य तदन्तिकम् ।। ६ ।। <br>
भूमेर्विवरसंगुप्तं गरुडैनं ममाज्ञया ।। <br>
अधश्चरं नृपश्रेष्ठं खेचरं कुरु मा चिरम् ।। ७ ।। <br>
स्कन्द उवाच ।। <br>
गरुत्मानथ विक्षिप्य पक्षौ मारुतवेगवान् ।। <br>
विवेश विवरं भूम्या यत्रास्ते वाग्यतो वसुः ।। ८ ।। <br>
तत एनं समुत्क्षिप्य स्वचञ्च्वा विनता सुतः ।। <br>
उत्पपात नभस्तूर्णं तत्र चैनममुञ्चत ।। ९ ।। <br>
तस्मिन्मुहूर्त्ते संजज्ञे राजोपरिचरः पुनः ।। <br>
सशरीरो गतः स्वर्गं परमं सुखमाप्तवान् ।। 2.9.7.१० ।। <br>
एवं तेनापि ब्रह्मर्षे वाग्दोषात्सदवज्ञया ।। <br>
प्राप्ता गतिरयज्वार्हा धर्मज्ञेन महात्मना ।। ११ ।। <br>
केवलं पुरुषस्तेन सेवितो हरिरीश्वरः ।। <br>
ततः शीघ्रं जहौ पापं स्वर्गलोकमवाप च ।। १२ ।। <br>
भुञ्जानो विविधं सौख्यं मनोभीष्टं च तत्र सः ।। <br>
उवासान्यो यथा शक्रो गीयमानयशाः सुरैः ।। १३ ।। <br>
तमेकदा विमानेन चरन्तं सूर्यसन्निभम् ।। <br>
अद्रिकाप्सरसा युक्तमच्छोदा समवैक्षत ।। १४ ।। <br>
सा हि सोमपदस्थानां पितॄणां मानसी सुता ।। <br>
अग्निष्वात्ताभिधानानाममूर्त्तानां महात्मनाम् ।। १५ ।। <br>
अमूर्त्तत्वात्पितॄन्स्वान्सा न जानन्ती शुचिस्मिता ।। <br>
तं वसुं पितरं मेने स च तामात्मजामिव ।। १६ ।। <br>
तौ ततः पितरः शेपुर्भावं दृष्ट्वेदृशं तयोः ।। <br>
कन्ये त्वमस्य नृपतेर्भुवि कन्या भविष्यसि ।। १७ ।। <br>
वसो त्वं मानुषो भूत्वा सुतामेनां स्वयोषिति ।। <br>
अस्यामेवाप्सरायां त्वं जनयिष्यसि निश्चितम् ।। १८ ।। <br>
इत्थं तौ पितृभिः शप्तौ शापमोक्षाय तास्ततः ।। <br>
प्रार्थयामासतुर्न्नत्वा तदोचुस्ते कृपालवः ।। १९ ।। <br>
अवश्यमित्थं भावित्वाद्युवाभ्यामुपलम्भितः ।। <br>
शापोऽयं तत्र युवयोः श्रेय एव भविष्यति ।। 2.9.7.२० ।। <br>
अष्टाविंशे द्वापरे तु वसो त्वं भुवि भूपतेः ।। <br>
कृतयज्ञस्य तनयो भवितासि महात्मनः ।। २१ ।। <br>
तत्रापि च यथेदानीं तथा त्वं सकलैर्गुणैः ।। <br>
जुष्टश्च खचरो भाव्यो महाभागवताग्रणीः ।। २२ ।। <br>
पञ्चरात्रोक्तविधिना विष्णुमभ्यर्च्य भक्तितः ।। <br>
तच्छेषेण सुरांश्चास्मानर्चयिष्यसि सप्रजः ।। २३ ।। <br>
ततस्त्वं दिव्यदेहेन स्वर्गलोकमवाप्स्यसि ।। <br>
दिव्यान्भोगांस्तत्र भुक्त्वा प्राप्स्यसे वैष्णवं पदम् ।। ।। २४ ।। <br>
अच्छोदे त्वमपि क्षोण्यां नाम्ना कालीति विश्रुता ।। <br>
स्वांशेन मत्स्यदेहायामद्रिकायां जनिष्यसे ।। २५ ।। <br>
पराशरात्तत्र सुतं कन्येव प्राप्स्यसे हरिम् ।। <br>
प्रसादादेव तस्य त्वं भुक्तिं मुक्तिं च लप्स्यसे ।। २६ ।। <br>
स्कन्द उवाच ।। <br>
इत्थं स पितृभिः शप्तोऽनुगृहीतश्च भूपतिः ।। <br>
कृतयज्ञादिह जनिं प्राप्याऽभूद्विश्रुतो गुणैः ।। २७ ।। <br>
यथा पूर्वं कृष्णभक्तो दैवपित्र्यविधानवित् ।। <br>
सख्ये तस्मै महेन्द्रश्च प्रादात्प्रचुरसंपदः ।। २८ ।। <br>
श्वेतद्वीपे वासुदेवात्प्राप्तो यो विजयध्वजः ।। <br>
पुरा स्वेनारिनाशार्थं तस्मा इन्द्रस्तमप्यदात् ।।२९।। <br>
अन्तरिक्षगती राजा भौमान्भोगान्सुदुर्लभान् ।। <br>
भुक्त्वान्ते स्वर्गलोकं च दिव्यदेहेन लब्धवान् ।। 2.9.7.३० ।। <br>
प्राक्पुण्यशेषस्य फलं भुञ्जन्स्वमनसेप्सितान्।। <br>
तत्र भोगान्बहुविधांस्तीव्रं वैराग्यमाप्तवान् ।। ३१ ।। <br>
मेरोः शृङ्गेऽथ विजने शुचिः कृतदृढासनः ।। <br>
दध्यौ स्वहृदयाम्भोजे स्वेष्टदेवं रमापतिम् ।। ३२ ।। <br>
त्यक्त्वा देववपुः सोऽथ योगधारणया मुनिः ।। <br>
ततः सूक्ष्मशरीरेण प्राप भास्करमण्डलम् ।। <br>
यदाहुर्नैष्ठिकानां च मुक्तिद्वारं हि योगिनाम् ।। ३३ ।। <br>
तत्तेजोदग्धसूक्ष्माङ्गः सच्चिदूपोऽतिनिर्मलः।।<br>
स बभूव महाभागः संक्षीणाशेषवासनः।।३४।। <br>
ततस्तन्मण्डलगतैरातिवाहिकदैवतैः।।<br>
स निन्ये वैष्णवं धाम श्वेतद्वीपाख्यमद्भुतम् ।। ३५ ।। <br>
स हि द्वीपो भुविस्थोपि भवत्यप्राकृतो मुने ।। <br>
हरिभक्तजनावासः प्राप्य एकान्तभक्तिभिः ।। ३६ ।। <br>
स गोलोकब्रह्मपुरवैकुण्ठानां च सुव्रत ।। <br>
द्वारभूतोस्ति भक्तानां तल्लिप्सूनां महात्मनाम् ।। ३७ ।। <br>
यस्य यद्धाम्न इच्छा स्याद्भजतस्तं तदेव हि ।। <br>
प्रापयन्ति श्वेतमुक्ता मुने प्रागुक्तलक्षणाः ।। ३८ ।। <br>
दिव्यदेहोऽभवत्तत्र धाम्न्यऽसौ श्वेतमुक्तवत् ।। <br>
प्राप्य गोलोकधामाऽथ परमानन्दमाप्तवान् ।। ३९ ।।<br>
इत्थमेकान्तिकेनैव धर्मेणाराधयन्ति ये ।। <br>
नारायणं परं ब्रह्म श्वेतमुक्ता भवंति ते ।। 2.9.7.४० ।। <br>
एतत्ते सर्वमाख्यातं पृष्टवान्यद्भवान्मुने ।। <br>
स्थितिरेकांतभक्तानां श्वेतधाम्नश्च लक्षणम् ।। ४१ ।। <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्य उपीरचरवसुमोक्षनिरूपणं नाम सप्तमोऽध्यायः ।। ७ ।। <br>
<br>
<br>
</span>
