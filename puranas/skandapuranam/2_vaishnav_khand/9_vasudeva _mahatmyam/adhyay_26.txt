<span style="font-size: 14pt; line-height: 200%">॥ स्कन्द उवाच ॥ <br>
एकान्तधर्मविवृतिं श्रुत्वा भगवतोदिताम् ॥ <br>
प्रहृष्टमानसो भूयस्तं पप्रच्छ स नारदः ॥ १ ॥ <br>
नारद उवाच ॥ <br>
धर्म एकान्तिकः स्वामिंस्त्वया सम्यगुदीरितः ॥ <br>
तमाश्रुत्य महान्हर्षो जातोस्ति मम मानसे ॥ २ ॥ <br>
सिद्धये तस्य भवता क्रियायोगो य उच्यते ॥ <br>
तमहं बोद्धुमिच्छामि भगवंस्तव संमतम् ॥ ३ ॥ <br>
॥ श्रीनारायण उवाच ॥ <br>
पूजाविधिः क्रियायोगो वासुदेवस्य कीर्त्त्यते ॥ <br>
स तु वेदेषु तन्त्रेषु बहुधैवास्ति वर्णितः ॥ ४ ॥ <br>
भक्तानां रुचिवैचित्र्यात्तथा बहुविधत्वतः ॥ <br>
वासुदेवस्य मूर्तीनां बहुधा सोऽस्ति विस्तृतः ॥ ५ ॥ <br>
साकल्येनोच्यमानस्य पारो नायाति तस्य वै ॥ <br>
अतः संक्षेपतस्तुभ्यं वच्मि भक्तिविवर्द्धनम् ॥ ६ ॥ <br>
प्राप्ता ये वैष्णवीं दीक्षां वर्णाश्चत्वार आश्रमाः ॥ <br>
चातुर्वर्ण्यस्त्रियश्चैते प्रोक्ता अत्राधिकारिणः ॥ ७ ॥ <br>
वेदतन्त्रपुराणोक्तैर्मन्त्रैर्मूलेन च द्विजाः ॥ <br>
पूजेयुर्दीक्षिता योषाः सच्छूद्रा मूलमन्त्रतः ॥ <br>
मूलमन्त्रस्तु विज्ञेयः श्रीकृष्णस्य षडक्षरः ॥८॥ <br>
स्वस्वधर्मं पालयद्भिः सर्वेरेतैर्यथाविधि ॥ <br>
पूजनीयो वासुदेवो भक्त्या निष्कपटान्तरैः ॥ ९ ॥ <br>
आदौ तु वैष्णवीं दीक्षां गृह्णीयात्सद्वरोः पुमान् ॥ <br>
सदैकान्तिकधर्मस्थाद्ब्रह्मजातेर्दयानिधेः ॥ 2.9.26.१० ॥ <br>
संपन्नो ज्ञानभक्तिभ्यां स्वधर्मरहितस्तु यः ॥ <br>
स गुरुन्नैव कर्तव्यः स्त्रीहृतात्मा च कर्हिचित् ॥ ११ ॥ <br>
प्राप्ता स्त्रैणाद्गुरोर्दीक्षा ज्ञानं भक्तिं च कर्हिचित् ॥ <br>
फलेन्नैव यथाऽपत्यं युवतिः षण्ढसंगिनी ॥ १२ ॥ <br>
प्राप्यातः सद्गुरोर्दीक्षां तुलसीमालिकां गले ॥ <br>
ललाटादौ चोर्द्ध्वपुण्ड्रं गोपीचन्दनतो धरेत् ॥१३॥<br>
विष्णुपूजारुचिर्भक्तो गुरोरेवागमोदितम् ॥ <br>
पूजाविधिं सुविज्ञाय ततः पूजनमारभेत् ॥१४॥<br>
रात्र्यन्तयाम उत्थाय भक्तो ब्राह्मेक्षणेऽथ वा ॥ <br>
मुहूर्तार्धं हृदि ध्यायेत्केशवं क्लेशनाशनम् ॥१५॥ <br>
कीर्त्तयित्वाऽभिधास्तस्य तदीयानां च नाडिकाम्॥ <br>
ततः शौचविधिं कृत्वा दन्तधावनमाचरेत् ॥१६॥ <br>
अंगशुद्धिस्नानमादौ कृत्वा स्नायात्समन्त्रकम्॥ <br>
गृहीत्वा शुचिमृत्स्नादीन्कुर्यात्स्नानांगतर्पणम्॥१७॥<br>
परिधायांशुके धौते उपविश्यासने शुचौ ॥ <br>
कृत्वोर्द्ध्वपुण्ड्रं कुर्वीत संध्यां होमं जपादि च ॥ १८ ॥ <br>
वस्त्रचन्दनपुष्पादीनुपहारांस्ततोऽखिलान् ॥ <br>
आहरेन्मांसमदिराद्यशुचिस्पर्श वर्जितान्॥१९॥<br>
देवेभ्यो वा पितृभ्यश्चाप्यन्येभ्यो न निवेदितान् ॥ <br>
अनाघ्रातांश्च मनुजैः केशकीटादिवर्जितान्॥2.9.26.२०॥<br>
संस्थाप्य तान्दक्षपार्श्वे पूजोपकरणानि च ॥ <br>
उद्वर्त्य दीपमाज्येन कुर्यात्तैलेन वा ततः ॥२१ ॥ <br>
कौशे वौर्णे च वस्त्रादौ विकाष्ठे शुद्ध आसने ॥ <br>
उपाविशेद्वासुदेवप्रतिमासन्निधौ ततः ॥ २२ ॥ <br>
शैली धातुमयी दार्वी लेख्या मणिमयी च वा ॥ <br>
प्रतिमा स्यात्सिता रक्ता पीता कृष्णाऽथ वा मुने ॥ २३ ॥ <br>
कृष्णस्य सा तु कर्तव्या द्विभुजा वा चतुर्भुजा ॥ <br>
मुरलीं धारयेत्तत्र द्विभुजायाः करद्वये ॥ २४ ॥ <br>
अथ वा दक्षहस्तेऽस्याश्चक्रं शंखं तथेतरे ॥ <br>
पद्मं वा धारयेद्दक्षे पाणावभयमुत्तरे ॥ २५ ॥ <br>
द्वितीयायास्तु हस्तेषु दक्षिणाधःकरक्रमात् ॥ <br>
गदाब्जदरचक्राणि धारयेन्मुनिसत्तम ॥ २६ ॥ <br>
द्विविधाया अपि हरेर्मूर्तेर्वामे श्रियं न्यसेत् ॥ <br>
मुरलीधरवामे तु राधां रासेश्वरीं न्यसेत् ॥ २७ ॥ <br>
अप्येषा द्विविधा मूर्त्तिरखण्डा शुभलक्षणा ॥ <br>
सर्वावयवसंपन्ना भवेदर्च्चकसिद्धिदा ॥ २८ ॥ <br>
लक्ष्मीस्तु द्विभुजा कार्या वासुदेवस्य सन्निधौ ॥ <br>
दधती पंकजं हस्ते वस्त्रालंकारशोभना ॥ २९ ॥ <br>
लक्ष्मीवद्राधिकापि स्याद्द्विभुजा चारुहासिनी ॥ <br>
पङ्कजं पुष्पमालां वा दधती पाणिपङ्कजे ॥ 2.9.26.३० ॥ <br>
अचला च चला चेति द्विविधा प्रतिमा हरेः ॥ <br>
तत्राद्यायां न कर्तव्यमावाहनविसर्जनम्॥३१॥<br>
तदङ्गदेवतानां च कार्यं नावाहनाद्यपि ॥ <br>
न च दिङ्नियमोऽर्चायां तस्याः स्थेयं तु सम्मुखे ॥३२॥ <br>
शालग्रामेप्येवमेव कार्यं नावाहनादि च ॥ <br>
अन्यत्र चलमूलौ तु कर्तव्यं तत्तदर्चकैः ॥ ३३ ॥ <br>
तत्रापि दार्व्या लेख्यायां जलस्पर्शोनुलेपनम् ॥ <br>
नैव कार्यं पूजकेन कर्तव्यं परिमार्जनम् ॥ ३४ ॥ <br>
उदङ्मुखः प्राङ्मुखो वा चलायां सम्मुखोऽथ वा ॥ <br>
यथाशक्ति यथालब्धैरुपहारैर्यजेद्धरिम् ॥ ॥ ३५ ॥ <br>
श्रद्धानिश्छद्मभक्तिभ्यामर्पितेनाम्बुनापि सः ॥ <br>
प्रीतस्तुष्यति विश्वात्मा किमुताऽखिलपूजया ॥ ३६ ॥ <br>
पुंसा श्रद्धादिहीनेन रत्नहेमाद्यलंक्रियाः ॥ <br>
चतुर्विधं चाप्यन्नाद्यं दत्तं गृह्णाति नो मुदा ॥ ३७ ॥ <br>
तस्माद्भक्तिमता कार्यं पुंसा स्वश्रेयसे मुने ॥ <br>
श्रीकृष्णस्यार्च्चनं नित्यं सर्वाभीष्टाशुदायिनः ॥ ३८ ॥ <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये क्रियायोगाधिकारादिनिरूपणं नाम षड्विंशोऽध्यायः ॥ २६ ॥ <br>
<br>
<br>
</span>
