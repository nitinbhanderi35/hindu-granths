<span style="font-size: 14pt; line-height: 200%">॥ स्कन्द उवाच ॥ <br>
महान्तं प्रश्नवित्प्रश्नं पृच्छसि त्वमि हाऽनघ ॥ <br>
नास्योत्तरं वर्षशतैर्वक्तुं शक्यं स्वतर्कतः ॥ <br>
ऋते देवप्रसादाद्वै ब्रह्मञ्ज्ञानिवरैरपि ॥ १ ॥ <br>
वासुदेवप्रसादात्तु मया ज्ञातं वदामि ते ॥ <br>
अनाख्येयं न ते किञ्चिद्धर्मनिष्ठाय सन्मते ॥ २ ॥ <br>
एवमेव हि पप्रच्छ निवृत्ते भारते रणे ॥ <br>
अजातशत्रुर्नृपतिर्भीष्मं धर्म्मविदांवरम् ॥ ३ ॥ <br>
शयितं शरशय्यायां ध्यानप्राप्ताच्युतेन च ॥ <br>
प्राप्तमैकात्म्यमव्यग्रं निगमागमपारगम् ॥ ४ ॥ <br>
युधिष्ठिर उवाच ॥ <br>
चतुर्षु तात वर्णेषु चतुर्ष्वप्याश्रमेषु यः ॥ <br>
इच्छेच्चतुर्वर्गसिद्धिं देवतां कां यजेत सः॥५॥<br>
निर्विघ्रेन च का सिद्धिः कथं स्यादल्पकालतः ॥<br>
कथं चाप्यल्पसुकृती पदवीं महतीमियात्॥ <br>
एतं मे संशयं छिन्धि सर्वज्ञस्त्वं पितामह॥६॥<br>
स्कन्द उवाच ॥ <br>
एवं धर्म्मात्मना तेन पृष्टः शान्तनवो मुने॥ <br>
किञ्चिज्जहास वीक्ष्यैव श्रीकृष्ण मुखपङ्कजम् ॥ ७ ॥ <br>
दृशा स प्रेरितस्तेन नरनारायणोदितम् ॥ <br>
श्रीवासुदेवमाहात्म्यं पितुः श्रुतमुवाच तम् ॥ ८ ॥ <br>
ततः श्रुत्वा नारदोपि कुरुक्षेत्रं गतः पुनः ॥ <br>
कैलास एत्य तत्प्राह पितरं मे स चापि माम् ॥ ९ ॥ <br>
तत्तेऽहं संप्रवक्ष्यामि निश्छद्म परिपृच्छते ॥ <br>
महासदसि निर्णीतं मुनिवर्याऽपसंशयम्॥2.9.2.१०॥ <br>
वासुदेवः परं ब्रह्म श्रीकृष्णः पुरुषोत्तमः ॥ <br>
देवोऽकामैः सकामैश्च पूज्यो मुक्तैर्नरैरपि ॥ ११ ॥ <br>
द्विजातीनां चाश्रमाणां स्त्रीशूद्रादेश्च सर्वथा ॥ <br>
स्वस्वधर्मैरेष एव तोषणीयोस्ति भक्तितः ॥ १२ ॥ <br>
तस्मात्कर्माखिलमपि दैवं पित्र्यं च सर्वदा ॥ <br>
तत्प्रीत्या एव कर्त्तव्यं वेदोक्तं च यथोचितम् ॥ १३ ॥ <br>
सुखाप्तये नृभियद्यत्कर्माऽत्र क्रियते शुभम् ॥ <br>
अपि स्वनुष्ठितं तच्चेत्कृष्णसंबन्धवर्जितम् ॥ <br>
तदा क्षयिष्ण्वल्पफलं ज्ञेयं तच्च गुणात्मकम्॥ १४ ॥ <br>
फलवैगुण्यकृत्तच्चाऽशुभदेशादियोगतः ॥ <br>
बहुविघ्नं च तन्नॄणां नैव वाञ्छितसिद्धिदम् ॥ १५ ॥ <br>
कर्मैतदेव श्रीकृष्णप्रीणनाय क्रियेत चेत् ॥ <br>
तत्संबन्धेन तर्ह्येतद्भवेत्सर्वं हि निर्गुणम् ॥ १६ ॥ <br>
स्ववाञ्छितादप्यधिकं ददाति फलमक्षयम् ॥ <br>
असद्देशादिसंबन्धात्तद्वैगुण्यभवेन्न च ॥१७॥<br>
विघ्नस्तु कोपि ब्रह्मर्षे प्रतापाच्चक्रपाणिनः ॥ <br>
तस्मिन्न प्रभवेत्क्वापि तत्स्यादीप्सितसिद्धिदम् ॥१८॥ <br>
यद्यप्यल्पं स्वसुकृतं तथापि परमात्मनः ॥ <br>
साक्षात्संबन्धतो ब्रह्मन्भवत्येव महत्तरम् ॥ १९ ॥ <br>
यथा स्फुलिङ्गमात्रोपि वन्यकाष्ठौघयोगतः ॥ <br>
अनिवार्यो भवेद्दावस्तथैतद्धरियोगतः ॥ 2.9.2.२० ॥<br>
प्रवृत्ते वा निवृत्ते वा तस्माद्धर्मे स्थितैर्न्नरैः ॥ <br>
उपास्तव्यो वासुदेवस्तत्सम्यक्सिद्धिमीप्सुभिः ॥ २१ ॥ <br>
अत्राप्युदाहरन्तीममितिहासं पुरातनम्॥ <br>
नारदस्य च संवादमृषेर्नारायणस्य च ॥ २२ ॥ <br>
यो वासुदेवो भगवान्नित्यं ब्रह्मपुरे स्थितः ॥ <br>
दाक्षायण्यामाविरासीद्धर्माल्लोकहिताय सः ॥ २३ ॥ <br>
कृते युगे द्विजवर पुरा स्वायम्भुवान्तरे ॥ <br>
नरो नारायणश्चेति द्विरूपः प्रादुरास सः ॥ २४ ॥ <br>
धर्माश्रमात्तपस्तप्तुं  क्षेमायैव नृणां भुवि ॥ <br>
नरनारायणौ तौ च बदर्याश्रममीयतुः ॥२५॥ <br>
तत्राद्यौ लोकनाथौ तौ कृशौ धमनिसंततौ ॥ <br>
तेपाते तेजसा स्वेन दुर्निरीक्ष्यौ सुरैरपि ॥ २६ ॥ <br>
यस्य प्रसादं कुर्वाते स वै तौ द्रष्टुमर्हति ॥ <br>
शक्यते नान्यथा द्रष्टुमपि तद्धामवासिभिः ॥ २७ ॥ <br>
एकदा नारदो योगी ताभ्यामेव दिदृक्षितः ॥ <br>
अन्तरात्मतया चान्तर्हृदयेपि प्रचोदितः ॥ २८ ॥ <br>
मेरोर्महागिरेः शृङ्गात्सद्यो गगनवर्त्मना ॥ <br>
तं देशमागमद्ब्रह्मन्बदर्याश्रमसंज्ञितम् ॥ २९ ॥ <br>
तयोराह्निकवेलायामागतस्तत्र स द्रुतम् ॥ <br>
आद्याश्रमक्रियासक्तौ तौ ददर्श च दूरतः ॥ 2.9.2.३० ॥ <br>
दृष्ट्वैवेश्वरचर्यां ता तस्य कौतूहलं त्वभूत् ॥ <br>
अहो एतौ जगत्पूज्यावीश्वरौ सर्वदेहिनाम् ॥ <br>
एतौ हि परमं ब्रह्म काऽनयोराह्निकी क्रिया ॥ ३१ ॥ <br>
पितरौ सर्वभूतानां देवतानां च दैवतम् ॥ <br>
कां देवतां तु यजतः पितॄन्वैतौ महामती ॥ ३२ ॥ <br>
इति संचिन्त्य मनसा भक्तो नारायणस्य सः ॥ <br>
तत्समीपमुपेत्याऽथ तस्थौ नत्वा कृताञ्जलिः ॥ ३३ ॥ <br>
कृते दैवे च पित्र्ये च ततस्ताभ्यां निरीक्षितः ॥ <br>
पूजितश्चैव विधिना शास्त्रदृष्टेन सोऽनघ ॥ ३४ ॥ <br>
तद्दृष्ट्वा महदाश्चर्य्यमपूर्वं विधिविस्तरम्॥ <br>
उपोपविष्टः सुप्रीतो नारदोभूच्च विस्मितः ॥ ३५ ॥ <br>
नारायणं संनिरीक्ष्य प्रयतेनान्तरात्मना ॥ <br>
नमस्कृत्य च तं देवमिदं वचनमब्रवीत् ॥ ३६ ॥ <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्य आत्यन्तिकश्रेयःसाधननिरूपणे नारायणनारदसमागमो नाम द्वितीयोऽध्यायः ॥ २ ॥ <br>
<br>
<br>
</span>
