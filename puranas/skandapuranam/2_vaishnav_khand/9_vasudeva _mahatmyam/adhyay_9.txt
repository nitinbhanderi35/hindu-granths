<span style="font-size: 14pt; line-height: 200%">स्कन्द उवाच ।। <br>
भाविधर्मविपर्यासकालवेगवशोऽथ सः ।। <br>
नाहं क्षमिष्य इत्युक्त्वा कैलासं प्रययौ मुने ।। १ ।। <br>
त्रैलोक्याच्छ्रीरपि तदा समुद्रेन्तर्द्धिमाययौ ।। <br>
इन्द्रं विहायाप्सरसः सर्वशः श्रियमन्वयुः ।। २ ।। <br>
तपः शौचं दया सत्यं पादः सद्धर्मऋद्धयः ।। <br>
सिद्धयश्च बलं सत्त्वं सर्वतः श्रियमन्वयुः ।। ३ ।। <br>
गजादीनि च यानानि स्वर्णाद्याभूषणानि च ।। <br>
चिक्षिपुर्मणिरत्नानि धातूपकरणानि च ।। ४ ।। <br>
अन्नान्यौषधयः स्नेहाः कालेनाल्पेन चिक्षियुः ।। <br>
न क्षीरं धेनुमहिषीप्रमुखानां स्तनेष्वऽभूत् ।। ५ ।। <br>
नवापि निधयो नष्टाः कुबेरस्यापि मन्दिरात ।। <br>
इन्द्रः सहामरगणैरासीत्तापससन्निभः ।। ६ ।। <br>
सर्वाणि भोगद्रव्याणि नाशमीयुस्त्रिलोकतः ।। <br>
देवा दैत्या मनुष्याश्च सर्वे दारिद्यपीडिताः ।। ७ ।। <br>
कान्त्या हीनस्ततश्चन्द्रः प्रापाम्बुत्वं महोदधौ।। <br>
अनावृष्टिर्महत्यासीद्धान्यबीजक्षयंकरी ।। ८ ।। <br>
क्वान्नं क्वान्नेति जल्पन्तः क्षुत्क्षामाश्च निरोजसः ।। <br>
त्यक्त्वा ग्रामान्पुरश्चोषुर्वनेषु च नगेषु च ।।९।। <br>
क्षुधार्त्तास्ते पशून्हत्वा ग्राम्यानारण्यकांस्तथा ।। <br>
पक्त्वाऽपक्त्वापि वा केचित्तेषां मांसान्यभुञ्जत ।। 2.9.9.१० ।। <br>
विद्वांसो मुनयश्चाऽथ ये वै सद्धर्मचारिणः ।। <br>
म्रियमाणाः क्षुधाऽथापि नाश्नन्त पललानि तु ।। ११ ।। <br>
तदा तु वृद्धा ऋषयस्तान्दृष्ट्वाऽनशनादृतान् ।। <br>
मनुभिः सह वेदोक्तमापद्धर्ममबोधयन् ।। १२ ।। <br>
मुनयः प्रायशस्तत्र क्षुधा व्याकुलितेन्द्रियाः ।। <br>
परोक्षवादवेदार्थान्विपरीतान्प्रपेदिरे ।। १३ ।। <br>
अर्थं चाजादिशब्दानां मुख्यं छागादिमेव ते ।। <br>
बुबुधुश्चाऽथ ते प्राहुर्यज्ञान् कुरुत भो द्विजाः ।। १४ ।।<br>
या वेदविहिता हिंसा न सा हिंसास्ति दोषदा ।। <br>
उद्दिश्य देवान्पितॄंश्च ततो घ्नत पशूञ्छुभान्।। १५ ।। <br>
प्रोक्षितं देवताभ्यश्च पितृभ्यश्च निवेदितम् ।। <br>
भुञ्जत स्वेप्सितं मांसं स्वार्थं तु घ्नत मा पशून् ।।१६।। <br>
ततो देवर्षिभूपाला नराश्च स्वस्वशक्तितः ।। <br>
चक्रुस्तैर्बोधिता यज्ञानृते ह्येकान्तिकान्हरेः।।१७।।<br>
गोमेधमश्वमेधं च नरमेधमुखान्मखान् ।। <br>
चक्रुर्यज्ञावशिष्टानि मांसानि बुभुजुश्च ते।।१८।।<br>
विनष्टायाः श्रियः प्राप्त्यै केचिद्यज्ञांश्च चक्रिरे ।। <br>
स्त्रीपुत्रमंदिराद्यर्थं केचिच्च स्वीयवृत्तये ।। १९।। <br>
महायज्ञेष्वशक्तास्तु पितॄनुदिश्य भूरिशः ।।<br>
निहत्य श्राद्धेषु पशून्मांसान्यादंस्तथाऽऽदयन् ।। 2.9.9.२० ।। <br>
केचित्सरित्समुद्राणां तीरेष्वेवावसञ्जनाः ।। <br>
मत्स्याञ्जालैरुपादाय तदाहारा बभूविरे ।।२१।। <br>
स्वगृहागतशिष्टेभ्यः पशूनेव निहत्य च ।। <br>
निवेदयामासुरेते गोछागप्रमुखान्मुने ।। २२ ।। <br>
सजातीयविवाहानां नियमश्च तदा क्वचित् ।। <br>
नाभवद्धर्मसांकर्याद्वित्तवेश्माद्यभावतः ।।२३।।।। <br>
ब्राह्मणाः क्षत्रियादीनां क्षत्राद्या ब्रह्मणां सुताः ।। <br>
उपयेमिरे कालगत्या स्वस्ववंशविवृद्धये ।। २४ ।। <br>
इत्थं हिंसामया यज्ञाः संप्रवृत्ता महापदि ।। <br>
धर्मस्त्वाभासमात्रोऽस्थात्स्वयं तु श्रियमन्वगात् ।। २५ ।। <br>
अधर्मः सान्वयो लोकांस्त्रीनपि व्याप्य सर्वतः ।। <br>
अवर्द्धताऽल्पकालेन दुर्निवार्यो बुधैरपि ।। २६ ।। <br>
दरिद्राणामथैतेषामपत्यानि तु भूरिशः ।। <br>
तेषां च वंशविस्तारो महाँल्लोकेष्ववर्द्धत ।। २७ ।। <br>
विद्वांसस्तत्र ये जातास्ते तु धर्मं तमेव हि ।। <br>
मेनिरे मुख्यमेवाऽथ ग्रन्थांश्चक्रुश्च तादृशान् ।। २८ ।। <br>
ते परम्परया ग्रन्थाः प्रामाण्यं प्रतिपेदिरे ।। <br>
आद्ये त्रेतायुगे हीत्थमासीद्धर्मस्य विप्लवः ।। २९ ।। <br>
ततःप्रभृति लोकेषु यज्ञादौ पशुहिंसनम् ।। <br>
बभूव सत्ये तु युगे धर्म आसीत्सनातनः ।। 2.9.9.३० ।। <br>
कालेन महता सोपि सह देवैः सुराधिपः ।। <br>
आराध्य संपदं प्राप वासुदेवं प्रभुं मुने ।। ३१ ।। <br>
ततो धर्मनिकेतस्य श्रीपतेः कृपया हरेः ।। <br>
यथापूर्वं च सद्धर्मस्त्रिलोक्यां संप्रवर्त्तत ।। ३२ ।। <br>
तत्रापि केचिन्मुनयो नृपा देवाश्च मानुषाः ।। <br>
कामक्रोधरसास्वादलोभोपहतसद्धियः ।। <br>
तमापद्धर्ममद्यापि प्राधान्येनैव मन्वते ।। ३३ ।। <br>
एकान्तिनो भागवता जितकामादयस्तु ये ।। <br>
आपद्यपि न तेऽगृह्णंस्तं तदा किमुताऽन्यदा ।। ३४ ।। <br>
इत्थं ब्रह्मन्नादिकल्पे हिंस्रयज्ञप्रवर्त्तनम् ।। <br>
यथासीत्तन्मयाख्यातमापत्कालवशाद्भुवि ।। ३५ ।। ।। <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये हिंस्रयज्ञप्रवृत्तिहेतुनिरूपणं नाम नवमोऽध्यायः ।। ९ ।। <br>
<br>
<br>
</span>
