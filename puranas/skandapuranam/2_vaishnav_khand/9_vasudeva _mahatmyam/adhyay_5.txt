<span style="font-size: 14pt; line-height: 200%">॥ स्कन्द उवाच ॥ <br>
आसीद्राजोपरिचरो वसुनामा पुरा मुने ॥ <br>
भूभर्त्तुरायोस्तनयः ख्यातश्चासावमावसुः ॥ <br>
आखण्डलसखो भक्तिं प्राप्तो नारायणे प्रभौ ॥ १ ॥ <br>
धार्मिकः पितृभक्तश्च पितॄन्देवांश्च तर्पयन् ॥ <br>
सदाचाररतो दक्षः क्षमावाननसूयकः ॥ २ ॥ <br>
सर्वोपकारकः शान्तो ब्रह्मचर्यरतः शुचिः ॥ <br>
अक्रोधनश्च मितभुङ्मृदुर्निर्व्यसनो मुनिः ॥ ३ ॥ <br>
निर्द्वन्द्वो निर्विकारश्च निर्मानो धीर आत्मवित् ॥ <br>
निर्द्दम्भो मानदो योगी तपस्वी विजितेन्द्रियः ॥ ४ ॥ <br>
धनपुत्रकलत्रेषु विरक्तः स्वजनादिषु ॥ <br>
नारायणमनुं भक्त्या स जजापान्वहं नृपः ॥ ५ ॥ <br>
तस्मै तुष्टोऽथ भगवान्वासुदेवः स्वयं ददौ ॥ <br>
साम्राज्यं सोऽथ नासक्तस्तत्र भेजे तमादरात् ॥ ६ ॥ <br>
तत्रोक्तेन विधानेन पञ्चकालसमाहितः ॥ <br>
पूजयामास देवेशं तच्छेषेण सुरान्पितॄन्॥७॥<br>
तेषां शेषेण विप्राश्च संविभज्याश्रितांश्च सः ॥<br>
शेषान्नभुक्सत्यपरः सर्वभूतेष्वहिंसकः॥ ॥ ८ ॥ <br>
भक्षणे दोषमविदत्प्राणिमात्रामिषस्य तु ॥ <br>
महापातकवद्राजा स्वप्रजाश्च तथाऽवदत् ॥ ९॥<br>
सर्वभावेन भेजेऽसौ देवदेवं जनार्दनम् ॥ <br>
अनादिमध्यनिधनं लोककर्त्तारमव्ययम्॥2.9.5.१०॥<br>
श्रीवासुदेवपदयोः स चकार मनः स्थिरम् ॥ <br>
श्रोत्रे च नित्यं भगवत्कथायाः श्रवणे नृपः ॥१ १॥<br>
नयने स्वे मुकुन्दस्य तद्भक्तानां च दर्शने॥ <br>
गुणगाने हरेर्वाणीं चक्रे भूमिपतिः स तु॥१२॥ <br>
नारायणांघ्रिसंस्पृष्ट तुलसीपुष्पसौरभे॥<br>
प्राणं चकार च नृपो नान्यगन्धेषु कर्हिचित्॥ १३ ॥ <br>
श्रीशोपभुक्तवस्त्रादि स्पर्शने च त्वचं निजाम्॥<br>
चकार रसनामन्ने नारायणनिवेदिते॥ १४ ॥ <br>
भगवन्मन्दिरक्षेत्रसदन्तिकगतौतथा॥ <br>
चकार चरणौ राजा सेवायां च करौ हरेः॥१५॥ <br>
उत्तमांगं च चक्रेऽसौ विष्णुपादाभिवन्दने॥ <br>
सख्यं चकार परमं महाभागवतेषु सः॥१६॥<br>
एकोपि न क्षणस्तस्य विना भक्तिं रमापतेः ॥ <br>
जगाम किल राजर्षेस्तदीय व्रतचारिणः ॥१७ ॥ <br>
महद्भिरेव संभारैर्विष्णोर्ज्जन्मदिनोत्सवान् ॥ <br>
चक्रे तदर्थमुद्यानमंदिरोपवनानि च ॥ १८ ॥ <br>
इत्थं नारायणे भक्तिं वहतो ब्राह्मणोत्तम ॥ <br>
एकशय्यासनं तस्य दत्तवान्देवराट् स्वयम् ॥ १९ ॥ <br>
वैजयन्तीं ददौ मालां तस्मा इन्द्रोऽतिशोभनाम् ॥ <br>
अम्लानपङ्कजमयीं तथा रत्नानि भूरिशः ॥ 2.9.5.२० ॥ <br>
आत्मा राज्यं धनं चैव कलत्रं वाहनादि च ॥ <br>
यत्तद्भगवतः सर्वमिति तत्प्रेक्षितं सदा ॥ २१ ॥ <br>
काम्या नैमित्तिकाजस्रं यज्ञियाः परमाः क्रियाः ॥ <br>
सर्वाः सात्वतमास्थाय विधिं चक्रे समाहितः ॥ २२ ॥ <br>
पञ्चरात्रविदो मुख्यास्तस्य गेहे महात्मनः ॥ <br>
प्रायणं भगवत्प्रत्तं भुञ्जतेस्माग्रतो द्विजाः ॥ २३ ॥ <br>
तस्य प्रशासतो राज्यं धर्मेणाऽमित्रघातिनः ॥ <br>
नानृता वाक्समभवन्मनो दुष्टं न चाऽभवत् ॥ <br>
न च कायेन कृतवान्स पापं परमण्वपि ॥ २४ ॥ <br>
पञ्चरात्रं महातन्त्रं भगवद्भक्तिपुष्टये ॥ <br>
शुश्रावानुदिनं राजा भगवद्भक्तवक्त्रतः ॥ २५ ॥<br>
&nbsp;धर्मं संस्थापयञ्छुद्धं रञ्जयन्सकलाः प्रजाः ॥ <br>
पालयामास पृथिवीं दिवमाखण्डलो यथा ॥ २६ ॥ <br>
अपि सप्तविधस्तस्य राज्ये पललभक्षकः ॥ <br>
पुमान्कोप्यभवन्नैव न च पाषण्डवेषिणः ॥ २७ ॥ <br>
असाध्यो योषितश्चैव पुरुषाः पारदारिकाः ॥ <br>
न श्रुतास्तस्य राज्ये च धर्मसंकरकारिणः ॥ २८ ॥ <br>
एकादशविधं मद्यं त्रिविधां च सुरामपि ॥ <br>
नाजिघ्रदपि कोपीह तस्मिन्राज्यं प्रशासति ॥ २९ ॥ <br>
एवंगुणः स तु क्वापि पक्षपाताद्दिवौकसाम् ॥ <br>
मिथ्यालापाद्दिवो भ्रष्टः प्रविवेश महीतलम् ॥ 2.9.5.३० ॥ <br>
अन्तर्भूमिगतश्चासौ सततं धर्मवत्सलः ॥ <br>
नारायणपरो भूत्वा तन्मंत्रमजपत्स्थिरः ॥ ३१ ॥ <br>
तस्यैव च प्रसादेन पुनरेवोत्थितस्तु सः ॥ <br>
दिवं प्राप्य सुखं तत्र मनोभीष्टं समन्वभूत् ॥ ३२ ॥ <br>
पुनश्चेदिपतिर्भूत्वा भुव्यसौ पितृशापतः ॥ <br>
पञ्चरात्रोक्तविधिना भेजे हरिमतन्द्रितः ॥ ३३ ॥ <br>
स्वर्गलोकं ततः प्रापद्दिव्यदेहेन भूपतिः ॥ <br>
उपासनां च तत्रत्यैः परमर्षिगणैः सह ॥ ३४॥ <br>
दृढीकुर्वन्भगवतः कञ्चित्कालमुवास तत् ॥ <br>
परं पदमथ प्रापद्वासुदेवस्य निर्भयम्॥३५॥ <br>
॥ ॥ इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्य उपरिचरवसुसद्गुणवर्णनं नाम पंचमोऽध्यायः ॥ ५ ॥ <br>
<br>
<br>
</span>
