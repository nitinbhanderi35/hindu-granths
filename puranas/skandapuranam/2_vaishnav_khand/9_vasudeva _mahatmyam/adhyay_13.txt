<span style="font-size: 14pt; line-height: 200%">।। स्कन्द उवाच ।। <br>
उत्प्रेक्षन्तो जायमानं मंथितारोऽथ तेऽखिलाः ।। <br>
आयांतं ददृशुर्द्दूरादन्ति धन्वन्तरिं श्रियः ।। १ ।। <br>
सुधाभृतं हेमकुम्भं दृष्ट्वा चाऽस्य करे धृतम् ।। <br>
असुराः सहसा ब्रह्मन्नुत्प्लुत्य जगृहुश्च तम् ।।२।। <br>
तत्रापि बलिनो ये ते गृहीत्वा दुद्रुवुस्ततः ।। <br>
तान्दुर्बला न्यषेधन्त नीतिवाक्यैरनुद्रुताः ।। ३ ।। <br>
अहो नैवमधर्मो वः कार्यो धर्मपरायणैः ।। <br>
समश्रमेभ्यो देवेभ्यो दत्त्वा पेयं न चान्यथा ।।४।। <br>
अनादृत्येति तद्वाक्यं ययुर्दूरं त्वरान्विताः ।। <br>
तत्रापि तेषामन्योन्यं कराकृष्टिर्महत्यभूत्।।५।। <br>
अहं पूर्वमहं पूर्वं न त्वं न त्वं पिबाम्यहम् ।। <br>
इत्थं विवदमानास्ते नापुस्तत्प्राशनक्षणम् ।। ६ ।। <br>
अथ देवा म्लानवक्त्रा दृष्ट्वा दैत्यैर्हृता सुधाम् ।। <br>
अशक्तास्तत्प्रतीकारे शरणं प्रापुरच्युतम् ।। ७ ।। <br>
पाहिपाहि जगन्नाथ नष्टं सर्वस्वमेव नः ।। <br>
दैत्यैर्हृता सुधा सर्वा का गतिर्न्नो भविष्यति ।।८।। <br>
सुधापानादृतेप्येते हन्तुमस्मानलं क्षमाः ।। <br>
पीतेऽमृते तु तैरद्य किं करिष्यामहे वयम् ।। ९ ।। <br>
स्कन्द उवाच ।। <br>
निशम्य दैन्यं देवानां भगवान्भक्तकार्यकृत् ।। <br>
मा भैष्टेति सुरानुक्त्वा सुधामादित्सदासुरात् ।। 2.9.13.१० ।। <br>
स्त्रीरूपमद्भुतं धृत्वा सर्वलोकविमोहनम् ।। <br>
दैत्यान्तिकमुपागत्य चक्रे कन्दुकखेलनम् ।। ११ ।। <br>
ते तु तद्रूपमालोक्य मोहिताः कामविह्वलाः ।। <br>
त्यक्त्वा परस्परोन्मर्द्दं तामुपेत्याब्रुवन्वचः ।। १२ ।। <br>
सुधाकुम्भमिमं भद्रे गृहीत्वा त्वं विभज्य नः ।। <br>
सर्वान्पायय सुश्रोणि वयं कश्यपसूनवः ।। १३ ।। <br>
इत्युक्त्वा तं ददुस्तस्मै तेऽनिच्छन्त्या अपि स्त्रियै ।। <br>
सा प्राह मम विश्रम्भो न कार्यः स्वैरिणी ह्यहम् ।।१४।। <br>
अकार्यं वः कृतं ह्येतद्विभजिष्ये निजेच्छया।। <br>
इत्युक्ता अपि ते मूढा यथेष्टं कुर्विति ब्रुवन्।।१५।।<br>
ततस्तदाज्ञया सर्वे देवा दैत्याश्च वासुकिः ।। <br>
निषेदुः पंक्तिशस्तत्र स्वस्वमण्डलमाश्रिताः ।। १६ ।। <br>
पंक्तिबंधोद्यतेष्वेषु मोहिनी सा तु दूरतः ।। <br>
सम्मुखं देवपंक्तीनां हेमासन उपाविशत् ।।१७।। <br>
स्वांतिके चामृतघटं निधाय स्त्रैणलीलया ।।<br>
इतस्ततो वीक्षमाणा तस्थौ निःस्पृहवत्क्षणम् ।।१८।। <br>
विप्रचित्तिमुखास्तर्हि ये वै दानवयूथपाः ।। <br>
संदिग्धचित्ता मोहिन्यामासन्देवांतिकस्थितेः ।। १९ ।। <br>
शनैरुपेत्य तद्दृष्टिं वञ्चयित्वा सुधाघटम् ।। <br>
जह्रुः पुनर्दुरात्मानो रहो गत्वा पिपासवः ।। 2.9.13.२० ।। <br>
नरनारायणौ तत्र मुनिभिः सह चागतौ ।। <br>
आस्तां तौ ददृशाते तान्दानवान्हरतोऽमृतम् ।। २१ ।। <br>
नारायणेनेरितोऽथ नरस्तान्सहसारुणत् ।। <br>
बलादाच्छिद्य तत्कुम्भं मोहिन्यै स ददौ द्रुतम् ।। २२ ।। <br>
ततो नरं हन्तुकामा आत्तशस्त्रास्तु दानवाः ।। <br>
आपतन्पंक्तिविक्षेपो ह्यसुराणामभून्महान् ।। २३ ।। <br>
तदा नरोपि भगवान्देवदैत्यनरैरपि ।। <br>
अजेयो निर्भयो ह्येकः साकं तैर्युयुधे बली ।। २४ ।। <br>
एतस्मिन्नन्तरे देवान्पंक्तिस्थान्मोहिनीवपुः ।। <br>
अपाययत्सुधां विष्णुः सर्वशो लघुचङ्क्रमः ।। २५ ।। <br>
तत्रापि दानवो राहुः सूर्याचन्द्रमसान्तरे ।। <br>
प्रविश्य देवतापंक्तावुपाविशदलक्षितः ।। २६ ।। <br>
तत्रागतायां मोहिन्यां सिञ्चन्त्यां तन्मुखे सुधाम् ।। <br>
दृशाऽसूसुचतां तस्यै पुष्पवन्तावुभौ च तम् ।। २७ ।। <br>
स्मृत्यागतेन चक्रेण तर्ह्येवाऽस्य च सामृतम् ।। <br>
शिरश्चिच्छेदातिमहन्मायायोषिद्वपुः प्रभुः ।। २८ ।। <br>
तच्छैलशृङ्गप्रतिमं ग्रसल्लोकान्नदद्भृशम् ।। <br>
ग्रहत्वे स्थापयामास लोकानां शान्तये हरिः ।। २९ ।। <br>
देवान्सुधां पाययित्वा जगृहे पौरुषीं तनुम् ।। <br>
भगवानथ देवास्तु युयुधुः सह दानवैः ।। 2.9.13.३० ।। <br>
उदन्वतस्तटे युद्धं देवानामसुरैः सह ।। <br>
सुधापानातिबलिनामासीद्विष्णुसहायिनाम् ।। ३१ ।। <br>
तस्मिंस्तु तुमुले युद्धे नरेणेन्द्रादिभिश्च ते ।। <br>
निहन्यमाना असुराः पलाय्य विविशू रसाम् ।। ३२ ।। <br>
सूर्यश्चास्तं गतस्तावत्सर्वे देवगणास्ततः ।। <br>
श्रियोन्तिकमुपाजग्मुस्तद्दर्शनमहोत्सवाः ।। ३३ ।। <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये देवतामृतपानवर्णनं नाम त्रयोदशोऽध्यायः ।।१३।। <br>
<br>
<br>
</span>
