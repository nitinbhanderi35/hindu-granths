<span style="font-size: 14pt; line-height: 200%">॥ स्कन्द उवाच ॥ <br>
मेरुशृंगं समारूढो नारदो दिव्यया दृशा ॥ <br>
श्वेतद्वीपं च तत्रस्थान्पश्यन्मुक्तान्सहस्रशः ॥ १ ॥ <br>
वासुदेवे भगवति दृष्टिमाबध्य तत्क्षणम् ॥ <br>
उत्पपात महायोगी सद्यः प्राप च धाम तत् ॥ २ ॥ <br>
प्राप्य श्वेतं महाद्वीपं नारदो हृष्टमानसः ॥ <br>
ददर्श भक्तांस्तानेव श्वेतांश्चन्द्रप्रभाञ्छुभान् ॥ ३ ॥ <br>
पूजयामास शिरसा मनसा तैश्च पूजितः ॥ <br>
दिदृक्षुर्ब्रह्म परमं स च कृच्छ्रपरः स्थितः ॥ ४ ॥ <br>
भक्तमेकान्तिकं विष्णोर्बुद्ध्वा भागवतास्तु ते ॥ <br>
तमूचुस्तुष्टमनसो जपन्तं द्वादशाक्षरम् ॥ ५ ॥ <br>
श्वेतमुक्ता ऊचुः ॥ <br>
मुनिवर्य भवान्भक्तः कृष्णस्याऽस्ति यतोऽत्र नः ॥ <br>
दृष्टवान्देवदुर्दृश्यान्किमिच्छन्नथ तप्यति ॥ ६ ॥ <br>
नारद उवाच ॥ <br>
भगवन्तं परं ब्रह्म साक्षात्कृष्णमहं प्रभुम् ॥ <br>
द्रष्टुमुत्कोऽस्मि भक्तेन्द्रास्तं दर्शयत तत्प्रियाः ॥७॥ <br>
स्कन्द उवाच ॥ <br>
तदैकः श्वेतमुक्तस्तु कृष्णेन प्रेरितो हृदि ॥ <br>
एहि ते दर्शये कृष्णमित्युक्त्वा पुरतोभवत् ॥८॥ <br>
प्रहृष्टो नारदस्तेन साकमाकाशवर्त्मना ॥ <br>
पश्यन्धामानि देवानां तत ऊर्द्ध्वं ययौ मुनिः ॥ ९ ॥ <br>
सप्तर्षींश्च ध्रुवं दृष्ट्वाऽनासक्तः कुत्रचित्स च ॥ <br>
महर्जनतपोलोकान्व्यतीयाय द्विजोत्तम॥2.9.16.१०॥<br>
ब्रह्मलोकं ततो दृष्ट्वा श्वेतमुक्तानुगो मुनिः ॥ <br>
कृष्णस्यैवेच्छयाऽध्वानं प्रापाष्टावरणेष्वपि॥११॥<br>
भूम्यप्तेजोनिलाकाशाहम्महत्प्रकृतीः क्रमात् ॥ <br>
क्रान्त्वा दशोत्तरगुणाः प्राप गोलोकमद्भुतम् ॥१२॥<br>
धाम तेजोमयं तद्धि प्राप्यमेकान्तिकैर्हरेः॥<br>
गच्छन्ददर्श विततामगाधां विरजां नदीम्॥१३॥ <br>
गोपीगोपगणस्नानधौतचन्दनसौरभाम्॥<br>
पुण्डरीकैः कोकनदै रम्यामिन्दीवरैरपि॥१४॥ <br>
तस्यास्तटं मनोहारि स्फटिकाश्ममयं महत्॥<br>
प्राप श्वेतहरिद्रक्तपीतसन्मणिराजितम्॥१५॥ <br>
कल्पवृक्षालिभिर्ज्जुष्टं प्रवालाङ्कुरशोभितम्॥ <br>
स्यमन्तकेन्द्रनीलादिमणीनां खनिमण्डितम् ॥ १६ ॥ <br>
नानामणीन्द्रनिचितसोपानततिशोभनम् ॥ <br>
कूजद्भिर्मधुरं जुष्टं हंसकारण्डवादिभिः ॥ १७ ॥ <br>
वृन्दैः कामदुघानां च गजेन्द्राणां च वाजिनाम् ॥ <br>
पिबद्भिर्न्निर्मलं तोयं राजितं स व्यतिक्रमत् ॥ १८ ॥ <br>
उत्तीर्याऽथ धुनी दिव्यां तत्क्षणादीश्वरेच्छया ॥ <br>
तद्धामपरिखाभूतां शतशृङ्गागमाप सः ॥ १९ ॥ <br>
हिरण्मयं दर्शनीयं कोटियोजनमुच्छ्रितम् ॥ <br>
विस्तारे दशकोट्यस्तु योजनानां मनोहरम् ॥ 2.9.16.२० ॥ <br>
सहस्रशः कल्पवृक्षैः पारिजातादिभिर्द्रुमैः ॥ <br>
मल्लिकायूथिकाभिश्च लवङ्गैलालतादिभिः ॥ २१ ॥ <br>
स्वर्णरम्भादिभिश्चान्यैः शोभमानं महीरुहैः ॥ <br>
दिव्यैर्मृगगणैर्न्नागैः पक्षिभिश्च सुकूजितैः ॥ २२ ॥ <br>
दुर्गायितस्य तद्धाम्नस्तस्य रम्येषु सानुषु ॥ <br>
मनोज्ञान्विततानैक्षद्भगवद्रासमण्डपान् ॥ २३ ॥ <br>
वृतानुद्यानततिभिः फुल्लपुष्पसुगन्धिभिः ॥ <br>
कपाटै रत्ननिचितैश्चतुर्द्वारसुशोभनान् ॥ २४ ॥ <br>
चित्रतोरणसंपन्नै रत्नस्तम्भैः सहस्रशः ॥ <br>
जुष्टांश्च कदलीस्तम्भैर्मुक्तालम्बैर्वितानकैः ॥ २५ ॥ <br>
दूर्वालाजाक्षतफलैर्युक्तान्माङ्गलिकैरपि ॥ <br>
चन्दनागुरुकस्तूरीकेशरोक्षित चत्वरान् ॥ २६ ॥ <br>
सुश्राव्यवाद्यनिनदैर्हृद्यान्बहुविधैरपि ॥ <br>
तेषु यूथानि गोपीनां कोटिशः स ददर्श ह ॥ २७ ॥ <br>
अनर्घ्यवासोभूषाभिः सद्रत्नमणिकङ्कणैः ॥ <br>
काञ्चीनूपुरकेयूरैः शोभितान्यङ्गुलीयकैः ॥ २८ ॥ <br>
तारुण्यरूपलावण्यैः स्वरैश्चाऽप्रतिमानि हि ॥ <br>
राधालक्ष्मीसवर्णानि शृङ्गारिककराणि च ॥ २९ ॥ <br>
भोगद्रव्यैर्बहुविधैर्मण्डपेषु युतेषु च ॥ <br>
विलसन्ति च गायन्ति मनोज्ञाः कृष्णगीतिकाः ॥ 2.9.16.३० ॥ <br>
उपत्यकासु तस्याद्रेरथ वृन्दावनाभिधम् ॥ <br>
वनं महत्तदद्राक्षीत्सावर्णे नारदो मुनिः ॥ ३१ ॥ <br>
कृष्णस्य राधिकायाश्च प्रियं तत्क्रीडनस्थलम्॥ <br>
कल्पद्रुमालिभी रम्यं सरोभिश्च सपङ्कजैः ॥ ३२ ॥ <br>
आम्रैराम्रातकैर्नीपैर्बदरीभिश्च दाडिमैः ॥ <br>
खर्जूरीपूगनारंगैर्न्नालिकेरैश्च चन्दनैः ॥ ३३ ॥ <br>
जम्बूजम्बीरपनसैरक्षोदैः सुरदारुभिः ॥ <br>
कदलीभिश्चम्पकैश्च द्राक्षाभिः स्वर्णकेतकैः ॥ ३४ ॥ <br>
फलपुष्पभरानम्रैर्न्नानावृक्षैर्विराजितम् ॥ <br>
मल्लिका माधवीकुन्दैर्ल्लवंगैर्यूथिकादिभिः ॥ ३५ ॥ <br>
मन्दशीतसुगन्धेन सेवितं मातरिश्वना ॥ <br>
शतशृङ्गस्नुतैरार्द्रं निर्झरैश्च  समन्ततः ॥ ३६ ॥ <br>
सदा वसन्त शोभाढ्यं रत्नदीपालिमण्डितैः ॥ <br>
शृङ्गारिकद्रव्ययुतैः कुञ्जैर्जुष्टमनेकशः ॥ ३७ ॥ <br>
गोपानां गोपिकानां च कृष्णसंकीर्त्तनैर्मुहुः ॥ <br>
गोवत्स पक्षिनिनदैर्न्नानाभूषणनिस्वनैः ॥ <br>
दधिमन्थनशब्दैश्च सर्वतो नादितं मुने ॥ ३८ ॥ <br>
फुल्लपुष्पफलानम्रनानाद्रुमसुशोभनैः ॥ <br>
द्वात्रिंशतवनैरन्यैर्युक्तं पश्यमनोहरैः ॥ ३९ ॥ <br>
तद्वीक्ष्य हृष्टः स प्राप गोलोकपुरमुज्वलम् ॥ <br>
वर्तुलं रत्नदुर्गं च राजमार्गोपशोभितम् ॥ 2.9.16.४० ॥ <br>
राजितं कृष्णभक्तानां विमानैः कोटिभिस्तथा ॥ <br>
रथै रत्नेन्द्रखचितैः किंकिणीजालशोभितैः ॥ ४१ ॥ <br>
महामणीन्द्रनिकरै रत्नस्तम्भालिमण्डितैः ॥ <br>
अद्भुतैः कोटिशः सौधैः पंक्तिसंस्थैर्मनोहरम् ॥ ४२ ॥ <br>
विलासमण्डपै रम्यै रत्नसारविनिर्मितः ॥ <br>
रत्नेन्द्रदीपततिभिः शोभनं रत्नवेदिभिः ॥ ४३ ॥ <br>
केसरागुरुकस्तूरीकुंकुमद्रवचर्चितम् ॥ <br>
दधिदूर्वालाजपूगै रम्भाभिः शोभिताङ्गणम् ॥ ४४ ॥ <br>
वारिपूर्णैर्हेमघटैस्तोरणैः कृतमंगलम् ॥ <br>
मणिकुट्टिमराजाध्वचलद्भूरिगजाश्वकम् ॥ ४५ ॥ <br>
श्रीकृष्णदर्शनायातैर्न्नैकब्रह्माण्डनायकैः ॥ <br>
विरिञ्चिशंकराद्यैश्च बलिहस्तैः सुसंकुलम् ॥४६॥ <br>
व्रजद्भिः कृष्णवीक्षाथ गोपगोपीकदम्बकैः ॥ <br>
सुसंकुलमहामार्गं मुमोदालोक्य तन्मुनिः ॥४७॥ <br>
कृष्णमन्दिरमापाऽथ सर्वाश्चर्यं मनोहरम् ॥ <br>
नन्दादिवृषभान्वादिगोपसौधालिभिर्वृतम् ॥ ४८ ॥ <br>
चतुर्द्वारैः षोडशभिर्दुर्गैः सपरिखैर्युतम्॥ <br>
कोटिगोपवृतैकैकद्वारपालसुरक्षितैः ॥ ४९ ॥ <br>
रत्नस्तम्भकपाटेषु द्वार्षु स्वाग्रस्थितेषु सः ॥ <br>
उपविष्टान्क्रमेणैव द्वारपालान्ददर्श ह ॥2.9.16.५०॥ <br>
वीरभानुं चन्द्रभानुं सूर्यभानुं तृतीयकम् ॥ <br>
वसुभानुं देवभानुं शक्रभानुं ततः परम् ॥ ५१ ॥ <br>
रत्नभानुं सुपार्श्वं च विशालमृषभं ततः ॥ <br>
अंशुं बलं च सुबलं देवप्रस्थं वरूथपम् ॥ ५२ ॥ <br>
श्रीदामानं च नत्वाऽसौ प्रविष्टोंतस्तदाज्ञया ॥ <br>
महाचतुष्के वितते तेजोऽपश्यन्महोच्चयम् ॥ ५३ ॥ <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये गोलोकवर्णनं नाम षोडशोऽध्यायः ॥१६॥ <br>
<br>
<br>
</span>
