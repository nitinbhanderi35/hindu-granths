<span style="font-size: 14pt; line-height: 200%">॥ श्रीनारायण उवाच ॥ <br>
आचम्य प्राणानायम्य ततोसौ स्वस्थमानसः ॥ <br>
नमस्कृत्येष्टदेवादीन्देशकालौ च कीर्तयेत् ॥ १ ॥ <br>
एकान्तधर्मसिद्यर्थं वासुदेवस्य पूजनम् ॥ <br>
करिष्य इति संकल्प्य कुर्यान्न्यासविधिं ततः ॥ २ ॥ <br>
न्यासे मन्त्रा द्वादशार्णो गायत्री वैष्णवी तथा॥ <br>
नारायणाष्टाक्षरश्च ज्ञेया विष्णुषडक्षरः ॥ ३ ॥ <br>
एते द्विजानां विहितास्तदन्येषां त्विह त्रयः ॥ <br>
वासुदेवाष्टाक्षरश्च हरिपञ्चाक्षरस्तथा ॥ <br>
षडर्णः केशवस्येति न्यासे होमे च संमताः ॥ ४ ॥ <br>
श्रीविष्णुप्रतिमांगेषु स्वांगेष्विव ततोऽखिलान् ॥ <br>
कुर्यान्यासांश्च तैर्मन्त्रैस्ततोर्चां वाससाऽऽमृजेत्॥५॥<br>
कलशं वामभागे स्वे संस्थाप्यावाह्य तत्र च॥ <br>
तीर्थानि गन्धपुष्पाद्यैरुपचारैस्तमर्चयेत्॥६॥ <br>
पूजाद्रव्याणि चात्मानं प्रोक्षयित्वा तदम्बुना॥<br>
शंखं घण्टां च संपूज्य भूतशुद्धिं समाचरेत्॥७॥ <br>
आभ्यन्तराग्निवायुभ्यां दग्ध्वा पापात्मकं वपुः ॥<br>
शुद्धस्य स्वात्मनस्त्वैक्यं भावयेद्ब्रह्मणा स्थिरः॥८॥<br>
ततोऽक्षरब्रह्मरूपो राधाकृष्णं हृदि प्रभुम् ॥<br>
ध्यायेदव्यग्रमनसा प्राणायामं समाचरन्॥९॥<br>
अधोमुखं नाभिपद्मं कदलीपुष्पवत्स्थितम्॥<br>
विभाव्यापानपवनं प्राणेनैक्यमुपानयेत्॥2.9.28.१०॥<br>
पद्मनाले तमानीय सह तेन तदम्बुजम्॥ <br>
आकर्षेदूर्ध्वमथ तन्नदत्तीव्रमुपैति हृत् ॥ <br>
प्रफुल्लति च तत्रैतद्धृदयाकाश उल्लसत् ॥ ११ ॥ <br>
तेजोराशिमये तत्र ततोप्यधिकतेजसा ॥ <br>
दर्शनीयतमं शान्तं ध्यायेच्छ्रीराधिकापतिम् ॥ १२ ॥ <br>
उपविष्टं स्थितं वा तं दिव्यचिन्मयविग्रहम् ॥ <br>
ध्यायेत्किशोरवयसं कोटिकन्दर्पसुन्दरम् ॥ १३ ॥  <br>
रूपानुरूपसंपूर्णदिव्यावयवलक्षितम् ॥ <br>
शरच्चन्द्रावदातांगं दीर्घचारुभुजद्वयम् ॥ १४ ॥ <br>
आरक्तकोमलतलरम्यांगुलिपदाम्बुजम् ॥ <br>
तुंगारुणस्निग्धनखद्युतिलज्जायितोडुपम् ॥ १५ ॥ <br>
शिञ्जत्किंकिणिमञ्जीरहंसकांघ्रियुगश्रियम् ॥ <br>
सुवृत्तजंघायुगलं समजानूरुशोभनम् ॥ १६ ॥ <br>
सद्रत्नरशनाबद्धपीताम्बरकटिश्रियम् ॥ <br>
उत्तुंगकुक्षिनाभ्यन्तर्निम्ननाभिवलित्रयम् ॥ १७॥ <br>
विततोत्तुंगहृदयं श्रीवत्सावर्त्तशोभितम् ॥ <br>
ललन्तीगुच्छगुच्छार्द्धदेवच्छन्दादिभूषितम् ॥ १८ ॥ <br>
नानासुगन्धिपुष्पस्रक्स्वर्णयज्ञोपवीतिनम् ॥ <br>
उन्निद्रशोणपद्माभकरकंकणभूषणम् ॥ १९ ॥ <br>
सूक्ष्मपर्वांगुलिद्योतन्नैकसद्रत्नमुद्रिकम् ॥ <br>
निनादयन्तं मधुरं वेणुं सर्वमनोहरम् ॥ 2.9.28.२० ॥ <br>
विपुलांसं गूढजत्रुं महाबाह्वंगदद्युतिम् ॥ <br>
भ्रमत्सुगन्धलुब्धालिझंकारितवनस्रजम् ॥ २१ ॥<br>
कम्बूपमगलभ्राजत्सद्ग्रैवेयककौस्तुभम् ॥ <br>
शोभमानहनुं बिम्बीफलशोणाधरद्युतिम् ॥ २२ ॥ <br>
सितस्मितकलाराजत्पूर्णचन्द्रनिभाननम् ॥ <br>
तिलपुष्पसमाकारदर्शनीयसुनासिकम् ॥ २३ ॥ <br>
समानकर्णविभ्राजन्मकराकृतिकुण्डलम् ॥ <br>
कर्णोपरिलसच्चित्रपुष्पगुच्छावतंसकम् ॥ २४ ॥ <br>
समसूक्ष्मरदज्योत्स्नोल्लसद्गण्डस्थलश्रियम् ॥ <br>
पद्मपत्रायतारक्तप्रान्तरम्यविलोचनम् ॥ २५ ॥ <br>
पृथुतुंगललाटं च कामचापायितभ्रुवम् ॥ <br>
वक्रसूक्ष्मासितस्निग्धमनोहरशिरोरुहम् ॥ २६ ॥ <br>
नानासद्रत्नखचितकिरीटधृतशेखरम् ॥ <br>
प्रेम्णा निजं वीक्षमाणं प्रसन्नं स्निग्धया दृशा ॥ २७ ॥ <br>
ध्यात्वेत्थं कृष्णमथ तद्वामे राधां विचिन्तयेत् ॥ <br>
द्विभुजां स्वर्णगौरांगीं कौसुम्भामलवाससम् ॥ २८ ॥ <br>
समकर्णोल्लसद्रत्नभूषणांशुकनासिकाम् ॥ <br>
किशोरीं मृगशावाक्षीं पीनोन्नतघनस्तनीम् ॥ २९ ॥ <br>
कृशमध्यां पृथुश्रोणिं रत्नकाञ्चीविभूषिताम् ॥ <br>
अनेकदिव्याभरणां विकचाब्जाननस्मिताम् ॥ 2.9.28.३० ॥ <br>
रत्नांगुलीयकेयूरकङ्कणादिलसत्कराम् ॥ <br>
शिञ्जद्धंसकमञ्जीरशोभमानांघ्रिपङ्कजाम् ॥ ३१ ॥ <br>
विशालभालविलसत्सत्काश्मीरललाटिकाम् ॥ <br>
बिम्बोष्ठीं सुकपोलां च वेणीग्रथितमालतीम् ॥ ३२ ॥ <br>
प्रेक्षमाणां प्रभुं प्रेम्णा दधानामम्बुजं करे ॥ <br>
ध्यात्वैवं राधिकां तत्र प्रभुमर्चेत्तया सह ॥ ३३ ॥ <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये क्रियायोगे श्रीराधाकृष्णस्वरूपध्याननिरूपणं नामाऽष्टाविंशोऽध्यायः ॥ २८ ॥ <br>
<br>
<br>
</span>
