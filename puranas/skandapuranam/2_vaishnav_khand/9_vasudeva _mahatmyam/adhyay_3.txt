<span style="font-size: 14pt; line-height: 200%">।। नारद उवाच ।। <br>
वेदेषु सपुराणेषु सांगोपांगेषु गीयसे ।। <br>
त्वमेव शाश्वतो धाता नियन्तामृतमच्युत ।। <br>
त्वं विधाता च सततं त्वयि सर्वमिदं जगत् ।। १ ।। <br>
चत्वारो ह्याश्रमा देव सर्वे वर्णाश्च कर्मभिः ।। <br>
यजन्ते त्वामहरहर्न्नानामूर्त्तिसमास्थितम् ।। २ ।। <br>
पिता माता च सर्वस्य दैवतं त्वं हि शाश्वतम् ।। <br>
कं त्वं च यजसे देवं पितरं वा न विद्महे ।। ३ ।। <br>
श्रीनारायण उवाच ।। <br>
नैतद्रहस्यं वक्तव्यमात्मगुह्यमथापि ते ।। <br>
मयि भक्तिमते ब्रह्मन्प्रवक्ष्यामि यथातथम् ।। ४ ।। <br>
सत्यं ज्ञानमनन्तं यो ब्रह्मेति श्रुतिवर्णितः ।। <br>
त्रिगुणव्यतिरिक्तश्च पुरुषो दिव्यविग्रहः ।।५।। <br>
महापुरुष इत्युक्तो वासुदेवश्च यः प्रभुः ।। <br>
नारायण ऋषिर्विष्णुः कृष्णश्च भगवानिति ।।६।। <br>
एकः स एव देवो नौ पितरौ चेति विद्धि भोः ।। <br>
आवाभ्यां पूज्यतेऽसौ हि दैवे पित्र्ये च कल्पिते ।।७।।<br>
नास्ति तस्मात्परतरः पिता देवोऽथ वा द्विज ।। ]<br>
आत्मा हि नौ स विज्ञेयः कृष्णो ब्रह्मपुरेश्वरः ।।८।। <br>
तेनैषा प्रथिता ब्रह्मन्मर्यादा लोकभावनी।। <br>
दैवं पित्र्यं च कर्तव्यमिति लोकहितैषिणा ।। ९।। <br>
प्रवृत्तं च निवृत्तं च द्वेधा कर्मास्ति वैदिकम् ।। <br>
यथाधिकारं विहितं पुरुषार्थोपलब्धये ।।2.9.3.१०।। <br>
तन्त्रवेदोक्तविधिना स्वोचितस्त्रीपरिग्रहः ।। <br>
वित्तार्जनं च न्यायेन द्रव्ययज्ञाः सकामनाः ।। ११ ।। <br>
वासो ग्रामे च नगरे पूर्तमिष्टं च कर्म यत् ।। <br>
प्रवृत्तं तत्तु सकलमशान्तिकृदुदीरितम् ।। १२ ।। <br>
स्त्रीद्रव्ययोः परित्यागः कामलोभक्रुधां तथा ।। <br>
वनवासश्च वैराग्यं तपः क्षान्तिः शमो दमः ।। १३ ।। <br>
ब्रह्मयज्ञा योगयज्ञा ज्ञानयज्ञाश्च सर्वशः ।। <br>
जपयज्ञाश्चेति मुने निवृत्तं कर्म कीर्तितम् ।। १४ ।। <br>
त्रिलोक्यां गतयो धर्मं प्रवृत्तमनुतिष्ठताम् ।। <br>
स्वर्गलोकावधि मुने मनुष्याणां भवन्ति वै।। १५ ।। <br>
इन्द्रचन्द्राग्निलोकादौ स्वस्वपुण्यफलं च ते ।। <br>
भोगैश्वर्यं वहुविधमभीष्टं भुञ्जते खलु ।। १६ ।। <br>
यावत्पुण्यं तावदेव भुक्त्वा तत्ते सुराऽस्ततः ।। <br>
क्षीणे तु सुकृते भूयः पतन्ति विवशा भुवि ।। १७ ।। <br>
भोगैश्वर्यादिनाशो हि कालवेगेन जायते ।। <br>
अनिच्छतामपि मुने तेषां पुण्यक्षये सति ।। १८ ।। <br>
आधिकारिकदेवानामपि ब्रह्मदिने मुहुः ।। <br>
इष्टभोगैश्वर्यनाशो जायते कालरंहसा ।।१९।।<br>
निवृत्तधर्मनिष्ठा ये योगिनश्च तपस्विनः ।। <br>
जनादीन्यान्ति लोकांस्त्रींस्ते तु त्रैलोक्यतो बहिः ।।2.9.3.२०।। <br>
तत्तल्लोकैश्वर्यभोगान्भुञ्जते ते निजेप्सितान् ।। <br>
दैनन्दिनेपि प्रलये वर्त्तन्ते ते यथासुखम् ।। २१ ।। <br>
ब्रह्मणो द्विपरार्द्धान्ते तद्भोगैश्वर्यसंपदः ।। <br>
नश्यन्ति कालशक्त्यैव लोकास्तेषां च नारद ।। २२ ।। <br>
अथैतद्विविधं कर्म गुणात्मकमपि द्विज ।। <br>
कृतं चेद्विष्णुसंबद्धं निर्गुणं स्यात्तदा तु तत् ।। २३ ।। <br>
तत्फलं चाक्षयं स्याद्धि स्वेष्टादप्यधिकं नृणाम् ।। <br>
भक्तास्ते भगवद्धाम यान्त्यष्टावृत्तितः परम् ।। २४ ।। <br>
अतो विवेकिनो नित्यं विष्णुभक्त्यन्विताः क्रियाः ।। <br>
प्रवृत्ता वा निवृत्ता वा कुर्वते सकला अपि ।। २५ ।। <br>
ब्रह्मा स्थाणुर्मनुर्द्दक्षो भृगुर्द्धर्मस्तथा यमः ।। <br>
मरीचिरङ्गिराश्चात्रिः पुलस्त्यः पुलहः क्रतुः ।। २६ ।। <br>
वैभ्राजश्च वसिष्ठश्च विवस्वान्सोम एव च ।। <br>
कश्यपः कर्द्दमाद्याश्च प्रजानां पतयो मुने ।। २७ ।। <br>
देवाश्च ऋषयः सर्वे सर्वे वर्णास्तथाश्रमाः ।। <br>
पूजयन्ति तमेवेशं प्रवृत्तं धर्ममास्थिताः ।। २८ ।। <br>
सनः सनत्सुजातश्च सनकः स सनन्दनः ।। <br>
सनत्कुमारः कपिल आरुणिश्च सनातनः ।। २९ ।। <br>
ऋभुर्यतिश्च हंसाद्या मुनयो नैष्ठिकव्रताः ।। <br>
तमेव पूजयन्तीशं निवृत्तं धर्ममास्थिताः ।। 2.9.3.३० ।। <br>
वासुदेवस्याङ्गतया भावयित्वा सुरान्पितॄन् ।। <br>
अहिंसपूजाविधिना यजन्ते चान्वहं हि ते ।। ३१ ।। <br>
यथाधिकारमेते हि तेन यत्र नियोजिताः ।। <br>
प्रवृत्ते वा निवृत्ते वा धर्मे ते पालयन्ति तम् ।। <br>
तस्य देवस्य मर्यादां न क्रामन्त्युभयेपि ते ।। ३२ ।। <br>
चतुर्वर्गे तेषु यस्य यद्यदिष्टतमं भवेत् ।। <br>
तत्तत्संपूरयत्येव सर्व शक्तिपतिः प्रभुः ।। ३३ ।।<br>
भक्त्या कृतस्याप्यल्पस्य भगवान्पुण्यकर्मणः ।। <br>
प्रीतो ददात्येव फलं महदक्षयमीप्सितम् ।। ३४ ।। <br>
तेषु तद्भक्तितो लोके ये त्वेकान्तित्वमास्थिताः ।। <br>
वासुदेवं विनान्यत्र संक्षीणाशेषवासनाः ।। ३५ ।। <br>
देहान्ते ते तु संप्राप्य तस्य धाम तमःपरम् ।। <br>
देहैरप्राकृतैरेव प्रेम्णा परिचरन्ति तम् ।। ३६ ।। <br>
अन्ये तु भक्ताः कालेन तदुपासनदार्ढ्यतः ।। <br>
वासनानां क्षये जाते यान्त्येकान्तिकवद्धि तम् ।। ३७ ।। <br>
येन केनापि भावेन तेन संबध्यते तु यः ।। <br>
संसृतिं न प्रयात्येव स तु क्वाप्यन्यजीववत् ।। ३८ ।। <br>
कर्मयोगस्य संसिद्धिर्ज्ञानयोगस्य चेप्सिता ।। <br>
तस्याश्रयादेव नृणां निर्विघ्नं भवति द्रुतम्।। ३९ ।। <br>
तस्मात्स एव भगवान्सवर्रैपि जनैरिह ।। <br>
स्वाभीष्टफलसिद्ध्यर्थं प्रीत्योपास्यो यथाविधि ।। 2.9.3.४० ।। <br>
ब्रह्मैक्यमाप्ता निर्विघ्ना अपि ब्रह्मशिवादयः ।। <br>
श्रीविष्णोः कुर्वते भक्तिं सन्तीत्थं तन्महागुणाः ।। ४१ ।। <br>
इति गुह्यसमुद्देशस्तव नारद कीर्त्तितः ।। <br>
अतिप्रेम्णा हि सततं मयि भक्तिमतोऽखिलः ।। ४२ ।। <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये श्रीवासुदेवसर्वोपास्यत्वनिरूपणं नाम तृतीयोऽध्यायः ।। ३ ।। <br>
<br>
<br>
</span>
