<span style="font-size: 14pt; line-height: 200%">श्रीनारायण उवाच ।। <br>
ब्रह्मचारी गृहस्थश्च वानप्रस्थो यतिस्तथा ।। <br>
एत आश्रमिणः प्रोक्ताश्चत्वारो मुनिसत्तम ।। १ ।। <br>
संस्कारैः संस्कृतो यस्तु शुद्धयोनिर्द्विजातिताम् ।। <br>
प्राप्तः स हि ब्रह्मचारी तद्धर्मानादितो ब्रुवे ।। २ ।।<br>
वर्णी वेदमधीयीत वसन्गुरुगृहे शुचिः ।। <br>
जितेन्द्रियो जितक्रोधो विनीतस्तथ्यभाषणः ।। ३ ।। <br>
सायं प्रातश्चरेद्धोमं भिक्षाचर्यां च संयतः ।। <br>
कुर्यात्त्रिकालं संध्यां च विष्णुपूजां तथान्वहम् ।। ४ ।। <br>
गुर्वाज्ञयैव भुञ्जीत मितमन्नमनाकुलः ।। <br>
गुरुसेवापरो नित्यं भवेद्व्यसनवर्जितः ।। ५ ।। <br>
स्नाने च भोजने होमे जपे मौनमुपाश्रयेत् ।। <br>
छिन्द्यान्न नखरोमाणि दन्तान्नैवातिधावयेत् ।। ६ ।। <br>
नातिधावेच्च वासांसि भवेन्निष्कपटो गुरौ ।। <br>
आहूतोध्ययनं कुर्यादादावन्ते च तं नमेत् ।। ७ ।। <br>
अस्पृश्यान्न स्पृशेच्चासौ नाऽसंभाष्यांश्च भाषयेत् ।। <br>
अभक्ष्यं भक्षयेन्नैव नाऽपेयं च पिबेत्क्वचित् ।। ८ ।। <br>
मेखलामजिनं दण्डं बिभृयाच्च कमण्डलुम् ।। <br>
सिते द्वे वाससी ब्रह्मसूत्रं च जपमालिकाम् ।। ९ ।। <br>
दर्भपाणिश्च जटिलः केशसंस्कारवर्जितः ।। <br>
अङ्गरागं पुष्पहारान्भूषणानि च वर्जयेत् ।। 2.9.21.१० ।। <br>
तैलाभ्यङ्गं न कुर्वीत कज्जले नाञ्जनं तथा ।। <br>
वर्जयेच्च प्रयत्नेन संसर्गं मद्यमांसयोः ।। ११ ।। <br>
स्त्रीणां निरीक्षणं स्पर्शं भाषणं क्रीडनादि च ।। <br>
वर्जयेत्सर्वथा वर्णी स्त्रियाश्चाप्यवलेखनम् ।। १२ ।। <br>
विना च देवप्रतिमां काष्ठचित्रादियोषितम् ।। <br>
अपि नैव स्पृशेद्धीमान्न च बुद्ध्यावलोकयेत् ।। १३ ।। <br>
प्राणिमात्रं च मिथुनीभूतं नेक्षेत कर्हिचित् ।। <br>
स्त्रीणां गुणाश्चाप्यगुणाञ्छृणुयान्नैव नो वदेत् ।। १४ ।। <br>
अस्पृशन्नेव वन्देत गुरुपत्नीमपि स्वकाम् ।। <br>
जनन्यापि न तिष्ठेत रहःस्थाने तु कर्हिचित् ।। १५ ।। <br>
एवंवृत्तो वसेत्तत्र यावद्विद्यासमापनम् ।। <br>
ततो विरक्तो न्यासी स्याद्वर्णी वा नैष्ठिको भवेत् ।। <br>
अनधिकारिता प्रोक्ता नैष्ठिकव्रतिनां कलौ ।। १६ ।। <br>
न संधाविति विज्ञेयं कलीति शब्दसंग्रहात् ।। <br>
वनी स्यादथ वा ब्रह्मन्नविरक्तो भवेद्गृही ।। १७ ।। <br>
प्राजापत्यं च सावित्रं ब्राह्मं नैष्ठिकमेव च ।। <br>
चतुर्विधं ब्रह्मचर्यं तत्रैकं शक्तितः श्रयेत् ।। १८ ।। <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये ब्रह्मचारिधर्मनिरूपणं नामैकविंशोऽध्यायः ।। २१ ।। <br>
<br>
<br>
</span>
