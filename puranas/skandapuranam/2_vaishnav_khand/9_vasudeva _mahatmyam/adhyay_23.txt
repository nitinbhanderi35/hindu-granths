<span style="font-size: 14pt; line-height: 200%">।। श्रीनारायण उवाच ।। <br>
वानप्रस्थस्य वक्ष्यामि नियमानथ ते मुने ।। <br>
तृतीय आयुषो भागे तृतीयाश्रम ईरितः ।।१ ।। <br>
अनुकूला स्वसेवायां विरक्ता च तपःप्रिया ।। <br>
यदि पत्नी भवेत्तर्हि तया सह वनं विशेत् ।। २ ।। <br>
अन्यथा तु सुतादिभ्यस्तस्याः पोषणरक्षणम् ।। <br>
आदिश्य स्वयमेकाकी विरक्तो वनमाविशेत् ।। ३ ।। <br>
निर्भयो निवसेत्तत्र तपोरुचिरतन्द्रितः ।। <br>
कुर्यादुटजमग्न्यर्थं स्वयं तु बहिरावसेत् ।। ४ ।। <br>
भवेत्पञ्चतपा ग्रीष्म उदवासश्च शैशिरे ।। <br>
आसारषाट्च वर्षासु जितक्रोधो जितेन्द्रियः ।। ५ ।। <br>
वासश्च तार्णं पार्णं वा वसीताजिनवल्कलम् ।। <br>
भुञ्जीत ऋषिधान्यानि वन्यं कन्दफलादि वा ।। ६ ।। <br>
अग्निपक्वं वार्कपक्वमपक्वं वापि भक्षयेत् ।। <br>
अभावे त्वेष दन्तानामश्मोलूखलकुट्टितम् ।। ७ ।। <br>
स्वयमेवाहरेदन्नं यथाकालं दिनेदिने ।। <br>
काले पराहृतं वापि गृह्णीयान्नान्यदा क्वचित्।। ८ ।। <br>
कालेपि कृष्टपच्यं तु न गृह्णीयादनापदि ।। <br>
वन्यैरेवाग्निकार्यं च धान्यैः कुर्वीत पूर्ववत् ।। ९ ।। <br>
रक्षेत्कमण्डलुं दण्डमग्निहोत्रपरिच्छदान्।। <br>
केशरोमश्मश्रुनखान्धारयेन्मलिनान्दतः ।। 2.9.23.१० ।। <br>
अंगान्यमर्दयन्स्नायाद्भूतले च शयीत सः ।। <br>
देशकाल बलावस्थानुसारेण तपश्चरेत् ।। ११ ।। <br>
फेनपाश्चौदुम्बराश्च वालखिल्यास्तथैव च ।। <br>
वैखानसेति कथिताश्चतुर्द्धा वनवासिनः ।। १२ ।। <br>
यथाशक्ति द्वादशाब्दानष्टौ वा चतुरो वने ।। <br>
वसेद्द्वावेकमेवापि ततः संन्यासमाश्रयेत् ।। १३ ।। <br>
यदि स्यात्तीव्रवैराग्यं तर्हि न्यासो हितावहः ।। <br>
वसेत्तत्रैवाऽन्यथा तु यावज्जीवं वने द्विजः ।। १४ ।। <br>
यथाविधि कृतत्यागस्तुरीयाश्रममास्थितः ।। <br>
साच्छादनं तु कौपीनं कन्थामेकां च धारयेत्।। ।। १५ ।। <br>
दण्डं कमण्डलुं चाम्बुगालनं बिभृयाच्च सः ।। <br>
सदाचारद्विजगृहे काले भिक्षां समाचरेत् ।। १६ ।। <br>
न कुर्यात्प्रत्यहं भिक्षामेकस्यैव गृहे यतिः ।। <br>
रसलुब्धो भवेन्नेव सकृच्च मितभुग्भवेत् ।। १७ ।। <br>
वनस्थाश्रमिणो भिक्षां प्रायो गृह्णीत भिक्षुकः ।। <br>
तदन्धसातिशुद्धेन शुद्ध्यत्येवाऽस्य यन्मनः ।। १८ ।। <br>
घ्राणेपि मांससुरयोः पाराकं व्रतमाचरेत् ।। <br>
शौचाचारविशुद्धः स्याच्छूद्रादींश्चापि न स्पृशेत् ।। १९ ।। <br>
नित्यं कुर्याद्विष्णुपूजा मद्याद्विष्णोर्न्निवेदितम्।। <br>
द्वादशार्णं जपेद्विष्णोरष्टाक्षरमनुं च वा ।। 2.9.23.२० ।। <br>
असद्वादं न कुर्वीत वृत्त्यर्थं नाचरेत्कथाम् ।। <br>
असच्छास्त्रे न सक्तः स्यान्नोपजीवेच्च जीविकाम् ।। २१ ।। <br>
सच्छास्त्रमभ्यसेच्चासौ बन्धमोक्षानुदर्शनम् ।। <br>
मठादीन्नैव बध्नीयादहन्ताममते त्यजेत् ।। २२ ।। <br>
चातुर्मास्यं विनैकत्र वसेन्नाऽसावनापदि ।। <br>
आत्मनश्च हरे रूपं विद्याज्ज्ञानेन तत्त्वतः ।। २३ ।। <br>
कामं क्रोधं भयं वैरं धनधान्यादिसंग्रहम् ।। <br>
नैव कुर्यात्पालयेत यमांश्च नियमान्यतिः ।। २४ ।। <br>
तीव्रज्ञानविरागाभ्यां संपन्नोपि यतिर्ध्रुवम् ।। <br>
स्त्रीवित्तभूषासद्वस्त्रसंसर्गाद्भ्रष्टतां व्रजेत् ।। २५ ।। <br>
पुष्प चन्दनतैलादिसुगन्धिद्रव्यवर्जनम् ।। <br>
त्यागी कुर्वीतान्यथा तु भवेद्देहात्मधीः स वै ।। २६ ।। <br>
आहारो यस्य यावांस्तं तावान्स्त्रीकाम आविशेत् ।। <br>
अतो मितं नीरसं च भोजनं त्यागिनो हितम् ।। २७ ।। <br>
न श्राव्या ग्राम्यवार्त्ता च मोक्षसिद्धिमभीप्सता ।। <br>
नश्येद्यच्छ्रवणान्नॄणां सद्यो विष्णुकथा रुचिः ।। २८ ।। <br>
अपि चित्रमयीं नारीं त्यागी नेक्षेत न स्पृशेत् ।। <br>
स्त्र्याकारदर्शनादेव भ्रष्टा भूरि तपस्विनः ।। २९ ।। <br>
कुटीचको बहूदश्च हंसः परमहंसकः ।। <br>
एवं चतुर्द्धा कथितो यतिर्वैराग्यभेदतः ।। 2.9.23.३० ।। <br>
काषायवाससो ये मे भविष्याः साधवश्च तैः ।। <br>
कार्यं मदर्थपाकादि तुर्याश्रमस्थितैरपि ।। ३१ ।। <br>
श्रीवासुदेवभक्ता ये तीव्रवैराग्यशालिनः ।। <br>
तेषां धर्मस्तु तत्सेवा प्रोक्ताहस्सु च रात्रिषु ।। ३२ ।। <br>
एकोपि च क्षणस्तेषां ज्ञानविज्ञानभूयसाम् ।। <br>
भक्तिं नवविधां विष्णोर्विना व्यर्थो न वै भवेत् ।। ३३ ।। <br>
सर्वेर्गुणैरुपेतोपि भगवद्विमुखो यदि ।। <br>
स्वजनोपि भवेत्तं तु जह्युरेव हि वैष्णवाः ।। ३४ ।। <br>
प्रासादिकं हरेरन्नं प्रोक्षितं तत्पदाम्बुना ।। <br>
भुञ्जीरंस्तुलसीमिश्रं प्रत्यहं सात्वता जनाः ।। ३५ ।। <br>
स्त्रीणां च स्त्रीषु सक्तानां प्रसंगो विष्णुचिन्तकैः ।। <br>
सर्वथैव परित्याज्यो भवेत्तद्ध्यानमन्यथा ।। ३६ ।। <br>
भगवन्तं वासुदेवं विनैकमितरः पुमान् ।। <br>
कोपि नास्त्येव यो नारीं समीक्ष्य न विमुह्यति ।।३७।।<br>
यत्र स्थित्या मुहुः स्त्रीणां स्यातां शब्दश्रुतीक्षणे ।। <br>
त्यागी तत्र वसेन्नैव वसन्धर्मच्युतो भवेत् ।।३८।। <br>
कामो लोभो रसास्वादः स्नेहो मानस्तथा च रुट् ।। <br>
एते त्याज्याः प्रयत्नेन षड्दोषाः संसृतिप्रदाः ।। ३९।। <br>
प्रोक्तेषु धर्मेष्वेतेषु यस्ययस्य च्युतिर्भवेत्।। <br>
यथाशक्ति यथाशास्त्रं कार्या तत्तस्य निष्कृतिः।।2.9.23.४०।।<br>
इत्थं चतुर्णां वर्णानामाश्रमाणां च नारद।।<br>
धर्माः संक्षेपतः प्रोक्ता वैष्णवानां च ते मया।।४१।। <br>
वर्णी यतिश्च धर्मस्थो ब्रह्मलोकमुपैति वै।। <br>
ऋषिलोकं वनस्थश्च गृहस्थः स्वर्गमाप्नुयात् ।। ४२ ।। <br>
भक्त्या सहैताञ्छ्रीविष्णोराचरेयुस्तु ये जनाः ।। <br>
ते तु सर्वेपि देहान्ते विष्णुलोकमवाप्नुयुः ।। ४३ ।। <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये वनस्थयतिधर्मनिरूपणं नाम त्रयोविंशोऽध्यायः ।। २३ ।। <br>
<br>
<br>
</span>
