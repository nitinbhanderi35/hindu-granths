<span style="font-size: 14pt; line-height: 200%">।। स्कन्द उवाच ।। <br>
ब्रह्मा प्रजेश्वराः शम्भुर्मनवश्च महर्षयः ।। <br>
आदित्यवसुरुद्राश्च सिद्धगन्धर्वचारणाः ।। १ ।। <br>
साध्याश्च मरुतश्चैव विश्वेदेवा दिगीश्वराः ।। <br>
दस्रौ वह्निश्चन्द्रमाश्च स्वयं धर्मः प्रजापतिः ।। २ ।। <br>
सुपर्णः किन्नराश्चैव ये चान्ये गणदेवताः ।। <br>
शेपाद्या वैष्णवा नागा देवपत्न्यश्च सर्वशः ।। ३ ।। <br>
सावित्री पार्वती चैव पृथिवी च सरस्वती ।। <br>
शची गौरी शिवा संज्ञा ऋद्धिः स्वाहा च रोहिणी ।। <br>
धूमोर्णा चादितिर्द्धर्मपत्न्यो मूर्तिदयादयः ।। ४ ।। <br>
अरुन्धती शाण्डिली च लोपामुद्रा तथैव च ।। <br>
अनसूयादयः साध्व्य ऋपिपत्न्यश्च सर्वशः ।। ५ ।। <br>
गङ्गा सरस्वती रेवा यमुना तपती तथा ।। <br>
चन्द्रभागा विपाशा च शतद्रुर्देविका तथा ।। ६ ।। <br>
गोदावरी च सरयूः कावेरी कौशिकी तथा ।। <br>
कृष्णा वेणी भीमरथा ताम्रपर्णी महानदी ।। ७ ।। <br>
कृतमाला वितस्ता च निर्विन्ध्या सुरसा तथा।। <br>
चर्मण्वती पयोष्णी च विश्वाद्या नद्य आययुः ।। ८ ।। <br>
रम्भा घृताची विश्वाची मेनका च तिलोत्तमा ।। <br>
उर्वशीप्रमुखास्तत्र सर्वाप्सरस आययुः ।।९ ।। <br>
वैकुण्ठवासिनः सर्वे तथा गोलोकवासिनः ।। <br>
पार्षदप्रवरा विष्णोस्तत्राजग्मुः प्रहर्षिताः ।। 2.9.14.१० ।। <br>
अणिमाद्याः सिद्धयोऽष्टौ शंखपद्मादयो नव ।। <br>
निधयो मूर्तिमन्तश्च समाजग्मुः श्रियोन्तिके ।। ११ ।। <br>
पूर्णः शारदचन्द्रोपि तदानीं प्रीतये श्रियाः ।। <br>
नैशं तमोऽहरत्सर्वं बभूवुर्निर्मला दिशः ।। १२ ।। <br>
ततोऽभिषेकमारेभे तस्या ब्रह्माज्ञया वृषा ।। <br>
मण्डपं रचयामास सद्यस्त्वष्टातिशोभनम् ।। १३ ।। <br>
रत्नस्तम्भसहस्राणामायताभिश्च पंक्तिभिः ।। <br>
चित्रैरनेकैरुल्लोचैः शोभितं कदलीद्रुमैः ।। १४ ।। <br>
सुगन्धिपुष्पनम्राभिर्दिव्यकल्पद्रुमालिभिः ।। <br>
जुष्टं नानाविधैरङ्गैर्दर्शनीयं मनोहरम् ।। १५ ।। <br>
कोटिशो रत्नदीपानां पंक्तिभिः शुद्धरोचिषाम् ।। <br>
भ्राजमानं तोरणैश्च मुक्ताहारैश्च लम्बिभिः ।। १६ ।। <br>
रत्नसिंहासने तत्र गीतवाद्यपुरस्सरम् ।। <br>
उपावेश्य श्रियं चक्रुरभिषेकं महर्षयः ।। १७ ।। <br>
ऐरावतः पुण्डरीको वामनः कुमुदोञ्जनः ।। <br>
पुष्पदन्तः सार्वभौमः सुप्रतीकश्च दिग्गजाः ।। १८ ।। <br>
कुर्वन्तो बृंहितान्येते हेमकुम्भोद्धृतैः शुभैः ।। <br>
चतुःसिन्धुसमानीतैरभ्यषिञ्चन्त वारिभिः ।। १९ ।। <br>
मूर्तिमत्यो महानद्यस्तत्राजहुर्जलानि च ।। <br>
मंत्रानुच्चारयंति स्म मूर्ता वेदाः सहर्षिभिः ।। 2.9.14.२० ।। <br>
जगुः सुकण्ठा गंधर्वा ननृतुश्चाप्सरोगणाः ।। <br>
वाद्यानि वादयामासुरन्ये देवगणास्तदा ।। २१ ।। <br>
महानभूत्तदानंदस्त्रिलोक्यां सर्वदेहिनाम् ।। <br>
श्रीसूक्तादि द्विजाः पेठुर्जगुर्गीतानि च स्त्रियः ।। ।। २२ ।। <br>
कांस्यतालमृदङ्गांश्च पणवानकगोमुखान् ।। <br>
वादयामासुरम्भोदा दिवि दुंदुभयोऽनदन् ।। २३ ।। <br>
आसीत्कुसुमवृष्टिश्च साकं जयरवैस्तदा ।। <br>
आसंस्तत्परिचर्यायां धर्मपत्न्यश्च सिद्धयः ।। २४ ।। <br>
सुस्नातायै ततस्तस्यै कौशेये पीतवाससी ।। <br>
ददावनर्घ्ये जलधी रत्नभूषाश्च भूरिशः ।। २५ ।। <br>
उपवेशोचितं तस्या इंद्र आसनमाहरत् ।। <br>
विश्वकर्मा कङ्कणानि ददौ सद्रत्नमुद्रिकाः ।। २६ ।। <br>
सुधाकरस्तु तद्भ्राता नासाभूषणमुत्तमम् ।। <br>
ददौ तस्यै केशभूषा सद्रत्ननिचिता तथा ।। २७ ।। <br>
पद्मजन्मा ददौ पद्मं मुक्ताहारं सरस्वती ।। <br>
नागाश्च शेषप्रमुखास्तस्यै रत्नेंद्रकुण्डले ।। २८ ।। <br>
अञ्जनं कुङ्कुमं चादाद्दुर्गा सोभाग्यलक्षणम् ।। <br>
ललाटिकां च सावित्री शची ताम्बूलपात्रिकाम् ।। २९ ।। <br>
वसंतः कौसुमान्हारान्कण्ठसूत्रं च शंकरः ।। <br>
वैजयंतीं स्रजं पाशी कुबेरो रत्नदर्पणम् ।। 2.9.14.३० ।। <br>
अनर्घ्यां  कंचुकीं वह्निर्यमोऽदाद्व्यजनं शुभम् ।। <br>
ददुस्तस्यै चापरेपि भूषास्तत्समयोचिताः ।। ३१ ।।<br>
ततः स्वलंकृतां कन्यां कस्मै दद्यामिमामिति ।। <br>
सिंधुः पप्रच्छ ब्रह्माणं तदोवाच स सर्ववित् ।।३२ ।। <br>
कन्या तवेयमम्भोधे माता मम शिवस्य च ।। <br>
देवानामथ सर्वेषां लोकानामस्ति निश्चितम् ।। ३३ ।। <br>
नारायणं वासुदेवं परं ब्रह्माखिलेश्वरम् ।। <br>
पुरुषोत्तममेवैकं विनास्या नापरः पतिः ।। ३४ ।। <br>
अतः साक्षाद्भगवते त्रैलोक्यसुखहेतवे ।। <br>
आगतायोपविष्टाय देह्यस्मै विधिनाम्बुधे ।। ३५ ।। <br>
कुरुष्व जन्मसाफल्यं पावयित्वा निजं कुलम् ।। <br>
समुद्धर भवाम्भोधेर्दत्त्वेमां परमात्मने ।।३६।। <br>
एकस्त्वं सप्तभी रूपैः सप्तद्वीप विभागतः ।। <br>
विश्रुतोऽथ विधायैतन्महतीं कीर्त्तिमाप्स्यसि ।।३७।। <br>
इत्युक्तो ब्रह्मणा हृष्टः समुद्रः पुलकाञ्चितः ।। <br>
मन्यमानो निजं धन्यमदित्सद्विष्णवे सुताम् ।।३८।। <br>
ततः सहैव विधिना स संप्रार्थ्य तमीश्वरम् ।। <br>
वाग्दानादि विधायैव चक्रे वैवाहिकं विधिम् ।।३९।। <br>
धन्वंतरिश्चन्द्रमाश्च वासवाद्याश्च देवताः ।। <br>
आसन्समुद्रस्य पक्षे तत्र वैवाहिकोत्सवे ।।2.9.14.४०।। <br>
वस्त्राभरणयानादि दाने भोजनकर्मणि ।। <br>
सन्मानने च जन्यानां मुख्या आसंस्त एव हि ।। ४१ ।। <br>
लक्ष्म्याश्च मांगल्यविधौ मुख्यास्तत्र तु योषितः ।। <br>
आसन्गंगादयो नद्यः शच्याद्याश्च सुरांगनाः ।। ४२ ।। <br>
मेनाद्या नगपत्न्यश्च सिद्धयश्चाणिमादयः ।। <br>
चन्द्रपत्नी तथा कान्तिः सर्वाश्चाप्सरसो मुने ।। ४३ ।। <br>
नारायणस्याथ विभोर्लीलां वैवाहिकीं विधिः ।। <br>
शोभयन्पितरौ चक्रे मूर्तिधर्मौ विचार्य च ।। ४४ ।। <br>
धर्मोऽसौ जगदाधार पूज्यश्चाखिलदेहिनाम् ।। <br>
पिताऽस्य भवितुं योग्यो ह्यस्मिंश्च प्रीतिमान्भृशम् ।। ४५ ।। <br>
इयं च मूर्त्तिः प्रख्याता सर्वसद्गुणजन्मभूः ।। <br>
दाक्षायणी धर्मपत्नी माता भवितुमर्हति ।। ४६ ।। <br>
ततो धर्मस्यापि पक्षे मुख्याः कार्येष्विमेऽभवन् ।। <br>
नन्दीश्वरगणेशाभ्यां सहितः शंकरो मुने ।। ४७ ।। <br>
महर्षयो मरीच्याद्याः प्रजेशा नारदो मुनिः ।। <br>
वैनतेयश्च नन्दाद्याः श्रीदामाद्याश्च पार्षदाः ।। ४८ ।। <br>
दुर्गा च वेदसूर्वाणी स्त्रीषु मुख्या बभूविरे ।। <br>
ऋषिपत्न्योऽनसूयाद्या धर्मपत्न्यश्च सर्वशः ।। ४९ ।। <br>
सह वेदादिभिर्ब्रह्मा त्वासीदुभयपक्षयोः ।। <br>
ब्राह्मणा वैदिका ये च विवाहविधिकोविदाः ।। 2.9.14.५० ।। <br>
अथाब्धिः सर्वसंभाराञ्छ्रिया एव प्रसादतः ।। <br>
सद्यः संपादयामास जनयन्देवविस्मयम् ।। ५१ ।। <br>
यद्यत्संकल्पयामास हृदि तत्तदुपाहृतम् ।। <br>
सद्यः स्वांतिक एवैक्षत्ततोभूदतिहर्षितः ।। ५२ ।। <br>
मध्ये तु मण्डपस्यासावग्निस्थापनवेदिकाम् ।। <br>
कारयामास विधिवद्ब्राह्मणैर्वेदवेदिभिः ।। ५३ ।। <br>
अलंचकार तां वेदिं गन्धपुष्पाक्षतादिभिः ।। <br>
नानाविधैः शुभै रङ्गैः साङ्कुरैः करकैस्तथा ।। ५४ ।। <br>
ततो महामङ्गलवाद्यघोषैः समन्त्रकं संस्नपितो मुनीन्द्रैः ।। <br>
अनर्घ्यवासांसि च रत्नभूषा दधार विष्णुर्मुकुटं च दिव्यम्।। ५५ ।। <br>
वादित्रनिध्वाननिनादिताशं नृत्यत्सुरस्त्रीकलगीतशोभनम् ।। <br>
तं मण्डपं सोऽथ सुरैः स्तुवद्भिः सहेत्य हैमे निषसाद पीठे ।। ५६ ।।<br>
प्रक्षालयामास तदङ्घ्रिपङ्कजं स्वप्रेष्ठपत्न्या जलधिः सगंगया ।। <br>
भृङ्गारसिक्तोत्तमवारिधारया तदम्बु शीर्ष्णा च दधार सान्वयः ।।।। ५७ ।। <br>
ततः पठन्मंगलमुच्चकैः श्रियं प्रादापयच्चाम्बुधिनाऽच्युताय ।। <br>
प्रज्वाल्य वह्निं विधिना विधाता साकं बृहद्भिर्मुनिभिर्जुहाव ।। ५८ ।। <br>
प्रदाय तस्मै तनयां मनोज्ञां तत्पादपद्मैकनिबद्धदृष्टिम् ।। <br>
वासांसि रत्नाभरणानि चादाद्भूयांसि भूम्ने स समं दुहित्रा ।। ५९ ।। <br>
हुतस्य तस्याऽथ हुताशनस्य प्रदक्षिणां चापि सह श्रियैव ।। <br>
चकार चेतांसि निजेक्षकाणां स्त्रीणां च पुंसां च हरन्हरिः सः ।। 2.9.14.६० ।। <br>
एकासने तौ सह सन्निविष्टौ ब्रह्माण्डमातापितरौ मनोज्ञौ ।। <br>
संपूजयामासुरनर्घ्यवस्त्रविभूषणैर्देवगणाः सयोषाः ।। ६१ ।। <br>
तदा च गीतानि सुमंगलानि श्रियश्च विष्णोर्गुणवर्णनानि ।। <br>
दुर्गादयश्चाऽथ पुलोमजाद्या देव्यो जगुः सस्मितचारुवक्त्राः ।। ६२ ।। <br>
द्विधा विभक्तानि सुरांगनानां वृन्दान्युपाविश्य च सम्मुखानि ।। <br>
तद्दम्पतिप्रेक्षणकौतुकानि तथा जगुः प्रेमभरेण तानि ।। ६३ ।। <br>
यथा तदाकर्ण्य सुराः समस्ता महर्षयश्चाऽखिलयोषितोपि ।। <br>
स्वांतस्तमैक्षंत सह श्रियेशं स्फुरंतमासन्ननु चित्रवच्च।।६४ ।। <br>
प्रणम्य भक्त्या च वराक्षतादि समर्प्य ताभ्यां विबुधा मुदैव ।। <br>
पृथक्पृथक्तुष्टुवुरूर्जिताभिर्वाग्भिश्च तौ प्राञ्जलयो विनीताः ।। ६५ ।। <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये लक्ष्मीनारायणविवाहोत्सवनिरूपणं नाम चतुर्दशोऽध्यायः ।। १४ ।। <br>
<br>
<br>
</span>
