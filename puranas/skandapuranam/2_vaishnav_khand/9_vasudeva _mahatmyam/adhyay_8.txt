<span style="font-size: 14pt; line-height: 200%">सावर्णिरुवाच ॥ <br>
महर्षिवारितैर्द्देवैस्त्यक्ते हिंसामये मखे ॥ <br>
पुनः कथं संप्रवृत्ता मखाः सर्वत्र तादृशाः ॥ १ ॥ <br>
देवेष्वृषिषु भूपेषु प्राचीनाधुनिकेषु च ॥ <br>
सनातनः शुद्धधर्मो विपर्यासं कथं गतः ॥ २ ॥ <br>
अत्र मे संशयो भूयान्संजातोऽद्य षडानन ॥ <br>
त्वं सर्वशास्त्रतत्त्वज्ञस्तमपाकर्त्तुमर्हसि ॥ ३ ॥ <br>
स्कन्द उवाच ॥ <br>
कालो बलीयान्बलिनां भिद्यन्ते तेन बुद्धयः ॥ <br>
कामक्रोधरसास्वादलोभमानवतां मुने ॥ ४ ॥ <br>
अतिक्रमेण महतां यथार्थहितभाषिणाम् ॥ <br>
क्रोधमानवशात्पुंसां नश्यन्त्येव च सद्धियः ॥ ५ ॥ <br>
अकार्यमपि ते कर्तुं तदानीं तु बुधा अपि ॥ <br>
प्रवर्त्तन्तेऽनुतप्यन्ते बम्भ्रम्यन्तेऽथ संसृतौ ॥ ६ ॥ <br>
कामादिभिर्विहीना ये सात्वताः क्षीणवासनाः ॥ <br>
तेषां तु बुद्धिभेदाय क्वापि कालो न शक्नुते ॥७॥<br>
अनाश्रितस्तु सद्धर्मं पुमान्कश्चन कर्हिचित् ॥ <br>
संसृतेर्म्मुच्यते नैव सत्यमेतद्वचो मम ॥ ८ ॥ <br>
प्रवृत्तिं हिंस्रयज्ञादेरथ ते द्विजसत्तम ॥ <br>
कथयामि यथा पूर्वं मयाऽश्रावि पितुर्मुखात् ॥९॥ <br>
अत्राप्युदाहरन्तीममितिहासं पुरातनम् ॥ <br>
नारायणस्य माहात्म्यं यत्र लक्ष्म्याश्च कीर्तितम् ॥ 2.9.8.१० ॥ <br>
मुनीनां बृहतां तेषामतिक्रमणदोषतः ॥ <br>
इन्द्रस्यासीद्विश्वजितः सद्बुद्धिविलयो मुने ॥ ११ ॥ <br>
दुर्वासाः शंकरस्यांशस्तपस्वी मुनिरेकदा ॥ <br>
चरन्यदृच्छया लोकान्पुष्पभद्रां नदीं ययौ ॥ १२ ॥ <br>
जलक्रीडार्थमायांतीं स्वर्गात्तत्र सखीवृताम् ॥ <br>
विद्याधरस्य सुमतेरङ्गनां स समैक्षत ॥ १३ ॥ <br>
स्वर्गङ्गाहेमकमलैर्ग्रथितामतिसौरभाम् ॥ <br>
दधतीं दक्षिणे पाणौ स्रजं मदकलाभिधाम् ॥ १४ ॥ <br>
तामवेक्ष्य मुनिस्तस्याः समीपमुपगम्य सः ॥ <br>
उन्मत्तवद्ययाचे तां स्रजं विद्याधरीधृताम्॥ ॥ १५ ॥ <br>
सापि प्रणम्य तं सद्यो माहात्म्यं तस्य जानती ॥ <br>
तत्कंठे धारयामास मालां तां परमादरात् ॥ १६ ॥ <br>
ततः प्रीतमना गच्छन्गायन्नुन्मत्तवन्मुनिः ॥ <br>
ददर्श पथि देवेन्द्रमायान्तं तां महानदीम् ॥ १७ ॥ <br>
अप्सरोभिश्च गन्धर्वैः सतालं मधुरस्वरम् ॥ <br>
उपगीयमानविजयमधिरूढं गजाधिपम् ॥ १८ ॥ <br>
रम्भामधुरसंगीतश्रवणानन्दनिर्वृतम् ॥ <br>
तन्मुखाब्जस्थिरदृशं छत्रचामरशोभितम् ॥ १९ ॥ <br>
अनवेक्षमाणमात्मानं तं दृष्ट्वा सोऽत्रिनन्दनः ॥ <br>
स्वकण्ठस्थां स्रजं तस्मिंश्चिक्षेपोन्मत्तवद्धसन् ॥ 2.9.8.२० ॥ <br>
इन्द्रोप्यधर्मसर्गेण समाविष्टः पुरैव यत् ॥ <br>
ततस्तदा कामवशस्तां न्यधाद्गजकुम्भयोः ॥ <br>
तत्सौरभाकृष्टचेताः करीन्द्रः शुण्डयाऽकृषत् ॥ २१ ॥ <br>
करात्सा पतिता भूमौ तां च गच्छन्करी पदा ॥ <br>
ममर्द्द पश्यतस्तस्य महर्षेस्तपसां निधेः ॥ २२ ॥ <br>
ततः क्रुद्धः स दुर्वासाः प्रलयाग्न्यरुणेक्षणः ॥ <br>
प्राहेन्द्रं मत्त दुष्टात्मन्स्तब्धोसि कामलम्पट ॥ २३ ॥ <br>
श्रियो धाम स्रजं प्रीत्या मद्दत्तां नाभिनन्दसि ॥ <br>
प्रणाममपि रे मूढ न करोषि त्वमुन्मदः ॥ २४ ॥ <br>
न वीक्षसे मामपि त्वं त्वादृङ्मत्तैकशिक्षकम् ॥ <br>
त्रैलोक्यराज्यप्राप्तान्ध्यः सम्यक्त्वां शिक्षयेऽधुना ॥२५॥ <br>
यस्याः प्रसादात्त्रैलोक्यराज्यसौख्यं त्वमाप्तवान् ॥ <br>
सैव श्रीः सत्रिलोकं त्वां हित्वा लीनाऽस्तु सागरे ॥ २६ ॥ <br>
वज्रपातोपमं वाक्यं तन्निशम्यैव तत्क्षणम् ॥ <br>
गजादुत्प्लुत्य विमदस्तदंघ्र्योर्न्यपतद्धरि ॥ २७ ॥ <br>
प्रार्थयामास च मुहुः प्रणमंस्तं सवेपथुः ॥ <br>
प्रसादं मयि दासे त्वं कृपालो कर्तुमर्हसि ॥ २८ ॥ <br>
तं प्राहाऽथ स रे शक्र नाहं वै गौतमो मुनिः ॥ <br>
अक्षमासारसर्वस्वं दुर्वाससमवेहि माम् ॥ २९ ॥ <br>
अन्ये ते मुनयो दुष्टास्तावकास्तेऽनुवर्त्तिनः ॥ <br>
अहं तु त्वादृशान्कीटान्गणये नैव निःस्पृहः ॥ 2.9.8.३० ॥ <br>
ज्वलज्जटाकलापाच्च भ्रुकुटीकुटिलेक्षणात् ॥ <br>
को वा न बिभियान्मत्तो ब्रह्माण्डे पापकर्मकृत् ॥ ३१ ॥ <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये देवेन्द्रशापो नामाऽष्टमोऽध्यायः ॥ ८ ॥ <br>
<br>
<br>
</span>
