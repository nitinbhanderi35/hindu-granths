<span style="font-size: 14pt; line-height: 200%">॥ स्कन्द उवाच ॥ <br>
वासुदेवार्चनविधिं निशम्येत्थं स नारदः ॥ <br>
प्रसन्नः पुनरप्राक्षीत्तं मुनीनां परं गुरुम् ॥ १ ॥ <br>
नारद उवाच ॥ <br>
सम्यगुक्तो भगवता क्रियायोगो महाफलः ॥ <br>
एकेन मनसा योऽसौ कार्यः सिद्धिमभीप्सुभिः ॥ २ ॥ <br>
मनसो निग्रहस्तत्र ज्ञानिनामपि सद्गुरो ॥ <br>
दुष्करः किं पुनस्तर्हि नृणां कर्मात्मनां भुवि ॥ ३ ॥ <br>
तमृते तु हरेरर्चा नाभीष्टफलदायिनी ॥ <br>
अतस्तन्निग्रहोपायमपि मे वक्तुमर्हसि ॥ ४ ॥ <br>
स्कन्द उवाच ॥ <br>
इत्यापृष्टः स मुनिना मुनीन्द्रः सर्वदर्शनः ॥ <br>
नारायणो नरसखो नारदं तमभाषत ॥ ५ ॥ <br>
श्रीनारायण उवाच ॥<br>
सत्यमेव मुने वक्षि मनसोस्ति बलं महत् ॥ <br>
जितेपि यस्मिन्विश्वासः शत्रुवन्न विवेकिनाम् ॥ ६ ॥ <br>
मनसा सदृशोन्यस्तु शत्रुर्न्नास्त्येव देहिनाम् ॥ <br>
विष्णुध्यानाभ्यासयोगान्निर्दोषं तद्धि शाम्यति ॥ ७ ॥ <br>
अदान्ताश्ववदेवैतद्यतोस्ति दुरवग्रहम् ॥ <br>
अतो वैराग्ययुक्पुम्भिः सदुपायैर्निगृह्यते ॥ ८ ॥ <br>
उपायास्तत्र बहवः सन्ति तेष्वपि सन्मते ॥ <br>
अष्टांगयोगस्याभ्यासः श्रेष्ठः सद्यः फलप्रदः ॥ ९ ॥ <br>
यमाश्च नियमा ब्रह्मन्नासनान्यसुसंयमः ॥ <br>
प्रत्याहारो धारणा च ध्यानमंगं तु सप्तमम् ॥ <br>
समाधिश्चाष्टमं प्रोक्तं योगस्यानुक्रमेण वै ॥ 2.9.30.१० ॥ <br>
तत्राऽहिंसाब्रह्मचर्य सत्यास्तेयापरिग्रहाः ॥ <br>
एते पञ्च यमाः प्रोक्ताः साधनीयाः प्रयत्नतः ॥११ ॥ <br>
शौचं तपश्च संतोषः स्वाध्यायो विष्णुपूजनम् ॥ <br>
एते च नियमाः पञ्च द्वितीयांगतया मताः ॥ १२ ॥ <br>
परिहायांगचाञ्चल्यं यथासुखतया स्थितिः ॥ <br>
तदासनं स्वस्तिकादिप्रोक्तं द्वन्द्वार्त्तिजिन्मुने ॥ १३ ॥ <br>
चरतां सर्वतोऽसूनामेकदेशे तु धारणम् ॥ <br>
गुरूपदिष्टरीत्यैव प्राणायामः स उच्यते ॥ १४ ॥ <br>
चले वायौ चलं चित्तं स्थिरे तस्मिन्स्थिरं ततः ॥ <br>
सुदेशेऽयं सदाऽभ्यस्यः पूरकुम्भकरेचकैः ॥ १५ ॥ <br>
मनसेन्द्रियवृत्तीनां तत्तद्विषयतश्च यत् ॥ <br>
आकर्षणं प्रतीचीनं प्रत्याहारः स ईरितः ॥ १६ ॥ <br>
नाभ्याद्यन्यतमे स्थाने प्राणेन सह चेतसः ॥ <br>
वासुदेवस्वरूपे यद्धारणं धारणोदिता ॥ १७ ॥ <br>
एकैकावयवस्यैव चिन्तनं यत्पृथक्पृथक् ॥ <br>
पदाब्जादेर्भगवतस्तद्ध्यानमिति कीर्तितम् ॥ १८ ॥ <br>
निरोधः प्राणमनसोरतिप्रेम्णा हरौ तु यः ॥ <br>
स समाधिरिति प्रोक्तो योगिनामभिवाञ्छितः ॥ १९ ॥ <br>
अंगैरष्टभिरेतैर्हि शिक्षितैः सिद्धसद्गुरोः ॥ <br>
योगः सिद्ध्यति वै पुंसां समाधेः पक्वतात्मकः ॥ 2.9.30.२० ॥ <br>
नैतादृशं परं सम्यङ् मनोनिग्रहसाधनम्॥ <br>
पुरुषाणां मुमुक्षूणामिति जानीहि नारद ॥ २१ ॥ <br>
तपस्विनां महाशत्रोर्ब्रह्माण्डक्षोभकादपि ॥ <br>
मदनान्नाभयं किञ्चिद्योगिनस्त्वस्ति कर्हिचित् ॥ २२ ॥ <br>
आयास्यन्तं विहित्वैव सोन्तकालं च योगवित् ॥ <br>
स्वातन्त्र्येणैव देहं स्वं त्यजतीत्थं समाधिना ॥ २३ ॥ <br>
पार्ष्णिभ्यां गुदमापीड्य वायुं पादद्वयस्थितम् ॥ <br>
शनैःशनैः समाकृष्य मृत्युस्थानं नयत्यमुम् ॥ २४ ॥ <br>
मनसा केशवं ध्यायंस्तन्मनुं च षडक्षरम् ॥ <br>
जपस्ततोऽमुं नयति वायुं स्थानं प्रजापतेः ॥ २५ ॥ <br>
ततो नाभिं च हदयमुरः कण्ठं च योगवित् ॥ <br>
नयति भ्रुकुटिवायुं वासुदेवपरायणः ॥ २६ ॥ <br>
एतेषु षट्सु स्थानेषु त्वेकैकस्मिन्पृथक्पृथक् ॥ <br>
योगी प्राणमनोक्षाणां निरोधं च विसर्जनम् ॥ <br>
तावदभ्यसति स्वस्य यावत्स्यात्तत्स्वतन्त्रता ॥ २७ ॥ <br>
जितंजितं विहायैव स्थानं याति परं परम् ॥<br>
प्राप्तस्य स्थानकं षष्ठं तदभ्यासे श्रमो न हि ॥ २८ ॥ <br>
सप्तच्छिद्राणि रुद्ध्वाऽथ प्राणमक्षमनोयुतम् ॥ <br>
प्रापय्य तालु व्रजति ब्रह्मरन्ध्रं स योगवित् ॥ २९ ॥ <br>
मायामयपदार्थानां ततो हित्वैव वासनाः ॥ <br>
स वासुदेवैकमनास्त्यजति स्वकलेवरम्॥ 2.9.30.३० ॥ <br>
ततो भगवतो धाम श्रीकृष्णस्य तमःपरम् ॥ <br>
उपेत्य सेवमानस्तं नन्दते दिव्यविग्रहः ॥ ३१ ॥ <br>
इति ते कथितो ब्रह्मन्योगशास्त्रस्य संग्रहः ॥ <br>
जित्वा तेन मनः स्वीयं तमाराधय सर्वदा ॥ ३२ ॥ <br>
इति श्रीस्कान्दे महापुराण एकाशीति साहस्र्यां संहितायां द्वितीये वैष्णवखण्डे श्रीवासुदेवमाहात्म्येऽष्टांगयोगनिरूपणं नाम त्रिंशोऽध्यायः ॥ ३० ॥ <br>
<br>
<br>
</span>
