<span style="font-size: 14pt; line-height: 200%">।।श्रीनारायण उवाच ।। <br>
उपचारैर्बहुविधैर्मानसैस्तं प्रपूज्य सः ।। <br>
आवाह्य स्थापयेद्भक्तो मूर्तौ स्थापनमुद्रया ।। १ ।। <br>
ततस्तदंगदेवांश्च तत्तन्मन्त्रैः पृथक्पृथक् ।। <br>
आवाह्य नाममन्त्रैर्वा सुप्रतिष्ठापयेच्च सः ।। २ ।। <br>
घण्टादि वादयेद्वाद्यं कुर्याद्वा तालिकाध्वनिम् ।। <br>
सुप्तोत्थितमिवाऽथैनं कारयेद्दन्तधावनम्।। ३ ।। <br>
श्यामाकविष्णुकान्ताभ्यां दूर्वाब्जाभ्यां सहोदकम् ।। <br>
पाद्यमेतत्प्रभोर्दद्यात्ततोर्घ्याचमनीयके ।। ४ ।। <br>
चन्दनाक्षतपुष्पाणि दर्भाग्रतिलसर्षपान् ।। <br>
यवान्दूर्वा चार्घ्यपात्रे निक्षिपेदम्बुना भृते ।। ५ ।। <br>
जातीफललवंगैलाकङ्कोलोशीरवासितम् ।। <br>
दद्यादाचमनीयाम्बु ततः संस्नपयेद्धरिम् ।। ६ ।। <br>
सुगन्धिपुष्पतैलेन कुर्यादभ्यंगमादितः ।। <br>
सुरभिद्रव्यकल्केन कुर्याच्चोद्वर्तनं ततः ।। ७ ।। <br>
क्षीरेण दध्ना चाज्येन मधुना सितया तथा ।। <br>
स्नपयेद्धरिमव्यग्रस्तत्तन्मन्त्रैः पृथक्पृथक् ।। ८ ।। <br>
सुगन्धिना च शुद्धेन स्नानमुष्णेन चाम्बुना ।। <br>
तं कारयित्वा गन्धाद्यैः स्नानपीठेऽर्चयेल्लघु ।। ९ ।। <br>
निर्माल्यपुष्पादि ततो विसृज्योत्तरतो द्विजः ।। <br>
राजनाद्यैः सामभिर्वा महापुरुषविद्यया ।। <br>
श्रीसूक्तविष्णुसूक्तक्ताभ्यामभिषेकं समाचरेत् ।। 2.9.29.१० ।। <br>
नाम्नां  सहस्रेण हरेरष्टोत्तरशतेन वा ।। <br>
अभिषेकं तु कुर्वीरन्स्त्रियः शूद्राश्च दीक्षिताः ।। ११ ।। <br>
ततः प्रमार्ज्य वस्त्रेण तमनर्घ्यांशुकानि च ।। <br>
परिधापयेदतिप्रेम्णा राधां चान्यांश्च शक्तितः ।। १२ ।। <br>
उपवीतं भगवते दद्यात्सूक्ष्मं सितं शुभम्।। <br>
रत्नहेमाद्यलंकारान्सांगायास्मै च धारयेत् ।। १३ ।। <br>
यथाऋतु यथास्थानं चन्दनेन यथोचितम्।। <br>
तिलकानुलेपनं कुर्यात्सकेशरघनादिना ।। १४ ।। <br>
यथोचितमलंकारान्धारयित्वा च राधिकाम् ।। <br>
पत्रलेखां च तिलकं विदध्यात्कुङ्कुमाक्षतैः ।। १५ ।। <br>
आदर्शं दर्शयित्वाऽथ पुष्पस्रक्छेखरादिभिः ।। <br>
पूजयेत्तं सहस्रेण तुलसीमञ्जरीदलैः ।। १६ ।। <br>
तुलस्या वाऽथ पुष्पेण प्रत्येकं नाम वैष्णवम् ।। <br>
नमः प्रान्तचतुर्थ्यन्तं कीर्त्तयन्नर्चयेत्प्रभुम् ।। १७ ।। <br>
सुगन्धिद्रव्यचूर्णानि ततः सौभाग्यवन्ति च ।। <br>
समर्प्य धूपं कुर्वीत दशांगं वामृतादिकम् ।। १८ ।। <br>
दीपं घृतेन कुर्वीत वर्त्तिकाद्वयदीपितम् ।। <br>
कृतं स्वशक्तितः शुद्धं महानैवेद्यमर्पयेत् ।। १९ ।। <br>
संयावपायसापूपशष्कुलीखण्डलड्डकान्।। <br>
पूरिकाः पोलिका मौद्गमोदनं व्यञ्जनानि च ।। <br>
दधिदुग्धघृतादीनि चतुष्पद्यां निधारयेत् ।। 2.9.29.२० ।। <br>
भोजयेत्तं ततः प्रेम्णा मध्ये पानीयमर्पयन् ।। <br>
मुहूर्त्तार्द्धे गते दद्याद्धस्तप्रक्षालनांबु च ।। २१ ।। <br>
उच्छेषणं भगवतो विष्वक्सेनादिदेवताः ।। <br>
उपकल्प्यान्यतः स्थाप्य स्वार्थं तद्भुवमामृजेत् ।। २२ ।। <br>
मुखवासं ततो दद्यात्कृतां ताम्बूलवीटिकाम् ।। <br>
पूगचूर्णलवङ्गैलाजातीजादिसमन्विताम् ।। २३ ।। <br>
फलं च नालिकेरादि दत्त्वा शक्त्या च दक्षिणाम् ।। <br>
महानीराजनं कुर्याद्गीतवादित्रपूर्वकम्।। २४ ।। <br>
स्तुयात्पुष्पाञ्जलीन्दत्त्वा तत्स्तोत्रेणैव तं ततः ।। <br>
नामसंकीर्तनं कुर्याद्गायन्नृत्यंश्च तत्पुरः ।। २५ ।। <br>
मुहूर्त्तं स विधायेत्थं कृत्वा चैव प्रदक्षिणाम् ।। <br>
प्रणामं दण्डवत्कुर्यात्तिर्यक्तद्दक्षिणे भुवि ।। २६ ।। <br>
अष्टांगं वापि पञ्चागं प्रणामं पुरुषश्चरेत् ।। <br>
पञ्चांगमेव नारी तु नान्यथा मुनिसत्तम ।। २७ ।। <br>
पद्भ्यां कराभ्यां जानुभ्यामुरसा शिरसा दृशा ।। <br>
वचसा मनसा चेति प्रणामोऽष्टांग ईरितः ।। २८ ।। <br>
बाहुभ्यां चैव मनसा शिरसा वचसा दृशा ।। <br>
पञ्चांगोयं प्रणामः स्यात्पूजासु प्रवराविमौ ।। २९ ।। <br>
भीतं मां संसृतेः पाहि प्रपन्नं त्वां प्रभो इति ।। <br>
ततः संप्रार्थ स्वाध्यायं शक्त्या कुर्वीत नैत्यकम् ।। 2.9.29.३० ।। <br>
ध्यात्वा शेषां च तद्दत्तां गृहीत्वा शिरसादरात् ।। <br>
आवाहितं यथापूर्वं राधाकृष्णं हृदम्बुजे।। <br>
संस्थापयेच्चांगदेवान्स्वस्वस्थानं विसर्जयेत् ।। ३१ ।। <br>
करण्डके वा शय्यायां मन्दिरे प्रतिमां हरेः ।। <br>
शाययित्वा पिधाय द्वार्वैश्वदेवं समाचरेत् ।। ३२ ।। <br>
प्रासादिकं हरेरन्नं स्वपोष्येभ्यो विभज्य सः ।। <br>
स्वयं भुक्त्वा तत्कथाद्यैर्दिनशेषमतिक्रमेत् ।। ३३ ।। <br>
महापूजाविधानेन प्रोक्तेनानेन योन्वहम् ।। <br>
भक्त्या समर्चयेद्विष्णुं स भवेत्तस्य पार्षदः ।। ३४ ।। <br>
दिव्यं विमानमारुह्य भास्वरं देवतेप्सितम् ।। <br>
गोलोकाख्यं हरेर्द्धाम दिव्याङ्गो याति पूजकः ।। ३५ ।। <br>
फलाभिसंधिना वापि यस्तमर्चेद्दिनेदिने ।। <br>
सोपि धर्मं काममर्थं मोक्षं चाप्नोत्यभीप्सितम् ।। ३६ ।। <br>
इत्थं पूजाविधिं कर्त्तुमशक्तो राधया सह ।। <br>
हरिमेकं यथा लब्धैरर्चेद्भक्त्योपचारकैः ।। ३७ ।।<br>
द्वादशाक्षरमन्त्रेण द्विजोऽन्यो नाममन्त्रतः ।। <br>
श्रीराधाकृष्णमभ्यर्चेद्भक्तिरेवाऽत्र सिद्धिदा ।। ३८ ।। <br>
एकादश्यां हरेर्जन्मोत्सवादौ तु विशेषतः ।। <br>
महापूजैव कर्त्तव्या स्वशक्त्याऽखिलवैष्णवैः ।। ३९ ।। <br>
प्रतिष्ठामात्रमपि यः कुर्यादन्यकृतालये ।। <br>
स सार्वभौम राज्यं वै प्राप्नुयान्नष्टकिल्विषः ।। 2.9.29.४० ।। <br>
कारयेन्मन्दिरं रम्यं धनाढ्यश्च हरेर्दृढम् ।। <br>
यः स तु प्राप्नुयाद्राज्यं त्रैलोक्यस्याप्यकण्टकम्।। ४१ ।। <br>
वृत्तिदानेन पूजायाः प्रवाहं वर्द्धयेत्तु यः ।। <br>
स पुमान्प्राप्नुयान्नूनं विष्णुलोके महत्सुखम् ।। ४२ ।। <br>
प्रतिष्ठां मन्दिरं पूजां कारये त्त्रीण्यपीह यः ।। <br>
समानैश्वर्यमाप्नोति वासुदेवस्य स धुवम् ।। ४३ ।। <br>
हरेर्वृर्त्तिं हरेद्यस्तु कृतां स्वेन परेण वा ।। <br>
कल्पमेकं स वै भुंक्ते नरके यमयातनाः ।। ४४ ।। <br>
कर्त्ता कारयिता यश्च सहायश्चानुमोदकः ।। <br>
चतुर्णां हि फले भागः सुकृतस्येतरस्य च ।।४५।। <br>
इति क्रियायोगविधिर्मया नारद कीर्त्तितः ।। <br>
येनैकान्तिकधर्मोऽत्र सिद्ध्येत्तत्प्रवणात्मनाम् ।। ४६ ।। <br>
विषयांश्चिन्तयंश्चित्ते बहिः पूजां हरेश्चरन् ।। <br>
संभारेणापि महता न यथोक्तं फलं लभेत्।। ।। ४७ ।। <br>
इतस्ततो ग्राम्यसुखे भ्रमत्स्वीयं मनस्ततः ।। <br>
नियम्य विष्णुपूजायां मुमुक्षुः प्रयतो भवेत् ।। ४८ ।। <br>
महाव्रता भूरितपस्विनोपि स्वधीतवेदा अपि बुद्धिमन्तः ।। <br>
सांख्यं च योगं परिशीलयन्तः सिद्धिं न यान्त्येव विनार्चनं हरेः ।। ४९ ।। <br>
इति श्रीस्कान्दे महापुराण एकाशीतिसाहस्र्यां सहितायां द्वितीये वैष्णवखण्डे श्रीवासुदेवमाहात्म्ये क्रियायोगे श्रीवासुदेवपूजाविधिनिरूपणं नामैकोनत्रिंशोऽध्यायः ।।२९।। <br>
<br>
<br>
</span>
