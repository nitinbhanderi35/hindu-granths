<span style="font-size: 14pt; line-height: 200%">।। शौनक उवाच ।। ।। <br>
जीवानां श्रेयसे सौते बहुधा साधनानि ते ।। <br>
धर्मो ज्ञानं च वैराग्यं योगादीन्युदितानि नः ।। १ ।। <br>
इतिहासैर्बहुविधैर्विस्पष्टार्थानि तानि च ।। <br>
सर्वाण्यपि महाबुद्धे श्रुतान्यस्माभिरादरात् ।। २ ।। <br>
सर्वेषां मनुजानां तु दुष्कराण्येव तानि तु ।। <br>
बाहुल्याच्चान्तरायाणां तत्सिद्धिरपि दुर्ल्लभा ।। ३ ।। <br>
प्रयत्नेनाति महता पुरुषैद्धेंर्य्यशालिभिः ।। <br>
साधितान्यपि सिध्यन्ति तानि कालेन भूयसा ।। ४ ।। <br>
अतो भवान्द्विजातीनामाश्रमाणां च सर्वशः ।। <br>
ब्रवीतु सुकरोपायं स्त्रीशूद्रादेरपीह नः ।। ५ ।। <br>
कृतेन येनाप्यल्पेन येन केनापि देहिना ।। <br>
अन्तरायैरविहतं महदेव फलं भवेत् ।। ६ ।। <br>
मोक्षस्य साधनं तादृक्सुविचार्य्य महामते ।। <br>
हिताय सर्वजीवानां कृपया वक्तुमर्हसि ।। ७ ।। <br>
प्रसादाद्बलदेवस्य व्यासस्य जनकस्य च ।। <br>
जानासि सर्वमेव त्वं तन्नो ब्रूहि बुभुत्सतः ।। ८ ।। <br>
सौतिरुवाच ।। <br>
महर्षिरपि सावर्णिरेवमेव हि शौनक ।। <br>
विनीतः स्कन्दमप्राक्षीत्पुनः शङ्करनन्दनम् ।। ९ ।। <br>
सावर्णिरुवाच ।। <br>
श्रुता नानाविधा धर्म्माः साङ्ख्यज्ञानं च नैकधा ।। <br>
योगादीनि त्वदुक्तानि साधनानि मया गुह ।। 2.9.1.१० ।। <br>
सुदुष्कराणि मन्येऽहं तानि त्वस्मादृशां किल ।। <br>
महतामपि चान्येषां कृच्छ्रसाध्यानि वै चिरात् ।। ११ ।। <br>
अतो वर्णाश्रमवतां श्रेयस्कृत्सुकरं च यत् ।। <br>
साधनं तच्छ्रेष्ठतमं वक्तुमर्हसि मेऽधुना ।। १२ ।। <br>
सौतिरुवाच ।। <br>
इति पृष्टो मुनीन्द्रेण तेन जिज्ञासुना गुहः ।। <br>
वासुदेवं हृदि ध्यायन्कार्त्तिकेयः स ऊचिवान् ।। १३ ।। <br>
स्कन्द उवाच ।। शृणु ब्रह्मन्प्रवक्ष्येऽहं श्रुतं पितृमुखान्मया ।। <br>
सर्वेषामपि जीवानां सुकरं मोक्षसाधनम् ।। १४ ।। <br>
देवताप्रीणनसमं स्वेष्टसिद्धिमभीप्सताम् ।। <br>
नास्त्यन्यसाधनं किञ्चिद्वर्णाश्रमवतामिह ।। १५ ।। <br>
अप्यल्पं सुकृतं कर्म्म देवसंबन्धतः कृतम् ।। <br>
फलं ददाति निर्विघ्नं महदेव हि तन्नृणाम् ।। १६ ।। <br>
दैवं पित्र्यं स्वधर्म्मश्च काम्यं कर्म्मापि यच्च तत् ।। <br>
देवतायास्तु संबन्धात्सद्यः स्यादिष्टसिद्धिदम् ।। १७ ।। <br>
साङ्ख्ययोग विरागादि प्रागुक्तं यच्च दुष्करम् ।। <br>
तदपि स्याद्धि सुकरमनेनैवाशु सिद्धिदम् ।। १८ ।। <br>
देवस्याराधनेनैव यतः सिद्ध्यति वाञ्छितम् ।। <br>
अतः सर्वैर्य्यथाशक्ति प्रीत्याराध्यः स मानवैः ।। १९ ।। <br>
सावर्णिरुवाच।।<br>
देवा वहुविधा प्रोक्तास्त्वया षण्मुख मे पुरा ।। <br>
नानाविधा वर्णिताश्च तदाराधनरीतयः।।2.9.1.२०।।<br>
तत्फलानि च सर्वाणि त्वयोक्तानि पृथक्पृथक् ।।<br>
स्वर्गादिप्राप्तिमुख्यानि कालग्रस्तानि तानि तु ।।२१।। <br>
निवृत्तिधर्म्मिणां ब्रह्मा ह्युपास्तेर्य्योगिनां गुह ।। <br>
जनादिलोकाप्तिफलं द्विपरार्द्धान्तनश्वरम्।।२२।।<br>
दुष्कराणीह संसाध्य कर्म्माणि पुरुकृच्छ्रतः।।  <br>
क्षयिष्णुफललाभश्चेत्तर्हि किं तदुपार्जनैः।।२३।।<br>
कालेन नाश्यते येषां वपुः स्थानबलादिकम्।।<br>
तेषां न रोचते मह्यमुपासाऽत्र दिवौकसाम्।।२४।।<br>
यः स्वयं निर्भयोऽन्येषां भयहर्त्ता सनातनः ।। <br>
नित्यधामाऽक्षयफलप्रदाता भक्तवत्सलः ।। २५ ।। <br>
यस्य प्रसादात्सर्वेषां सर्व एव मनोरथाः ।।<br>
&nbsp;सिद्ध्येयुश्चाञ्जसैवाऽत्र तं देवं वद मे गुह ।। २६ ।। <br>
तदाराधनरीतिं च सुकरां शिष्टसंमताम् ।। <br>
ब्रूहि सर्वां विशेषेण जिज्ञासामीदमञ्जसा ।। २७ ।। <br>
सौतिरुवाच ।। <br>
इत्थं महर्षिणा तेन संपृष्टो भगवान्गुहः ।। <br>
सुप्रसन्न उवाचेदं मानयंस्तमुदारधीः ।। २८ ।। <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये सावर्णिप्रश्नो नाम प्रथमोऽध्यायः ।। १ ।। <br>
<br>
<br>
</span>
