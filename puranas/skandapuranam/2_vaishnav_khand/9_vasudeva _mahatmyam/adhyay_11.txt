<span style="font-size: 14pt; line-height: 200%">।। स्कन्द उवाच ।। <br>
ब्रह्मरुद्रौ महेन्द्रादीन्संधानायाऽसुरैः सह।। <br>
आज्ञाप्य जग्मतुः स्वंस्वं धाम देवा रसां मुने ।। १ ।। <br>
समयोचितभाषाविद्वासवो नीतियुक्तिभिः ।। <br>
प्रलोभ्य फलभागेन सन्धिं चक्रेऽसुरैः सह ।। ।। २ ।। <br>
ततो देवासुरगणा मिलिता वारिधेस्तटे ।। <br>
महौषधीरुपानीय बहुशो निदधुर्द्रुतम् ।। ३ ।। <br>
मन्दराद्रिमुपेत्याऽथ नानौषधिविराजितम् ।। <br>
मूलादुत्पाट्य ते सर्वे नेतुमब्धिं समुद्यताः ।। ४ ।। <br>
एकादशसहस्राणि योजनानां भुवि स्थितम् ।। <br>
नोद्धर्तुमशकंस्ते तं तदानीं तुष्टुवुर्हरिम् ।। ५ ।। <br>
एतद्विदित्वा भगवान्संकर्षणमहीश्वरम् ।। <br>
अजिज्ञपत्तमुद्धर्तुं बद्धमूलं महीधरम् ।। ६ ।। <br>
फूत्कारमात्रेणैकेन स तु सद्यस्तमीश्वरः ।। <br>
बहिश्चिक्षेप तत्स्थानाद्योजनद्वितयान्तरे ।। ७ ।। <br>
अत्याश्चर्यं तदालोक्य हृष्टाः सर्वे सुरासुराः ।। <br>
तदन्तिकमुपाजग्मुर्द्धावन्तश्च कृतारवाः ।। ८ ।। <br>
बलिनो यत्नवन्तोपि परिघोपमबाहवः ।। <br>
उद्धृत्य नेतुं नो शेकुर्विषण्णा विफलश्रमाः ।। ९ ।। <br>
ज्ञात्वा सुरगणान्खिन्नान्भगवान्सर्वदर्शनः ।। <br>
तार्क्ष्यमाज्ञापयामास नेतुं तमुदधिं द्रुतम् ।। 2.9.11.१० ।। <br>
सहावरणमप्यण्डं लीलया धर्त्तुमीश्वरः ।। <br>
मनोवेगः स तत्रेत्य निजत्रोट्यैव तं गिरिम् ।। <br>
उत्पाट्य सागरतटे निधाय हरिमाययौ ।। ११ ।। <br>
ततः संहृष्टमनसः सर्वे कश्यपनन्दनाः ।। <br>
वासुकिं चाह्वयामासुः सुधाभागप्रतिज्ञया ।। १२ ।।<br>
स तत्रागादथो सर्वे तेऽब्धिं मन्थितुमुद्यताः ।। <br>
तानपान्निधिरागत्य मूर्त्तिमानब्रवीद्वचः ।। १३ ।। <br>
यदि दास्यथ मे यूयममृतांशं सुरासुराः ।। <br>
सोढास्मि विपुलं तर्हि मन्दरभ्रमणार्द्दनम् ।। १४ ।। <br>
तथेति ते प्रतिज्ञाय क्षिप्त्वादावोषधीलताः ।। <br>
परिविव्युर्न्नागराजं तस्मिन्काञ्चनपर्वते ।। १५ ।। <br>
ततो देवा हृदि हरिं सस्मरुः कार्यसिद्धये ।। <br>
स्मृतमात्रः स तत्राऽगादच्युतः सर्वदर्शनः ।। १६ ।। <br>
तमालोक्यामरगणा मुदिताः फणिनां पतेः ।। <br>
पुरोभागं गृहीत्वैव तस्थुस्तेनानुमोदिताः ।। १७ ।। <br>
देवतापक्षपातित्वं सूचयन्स्वस्य च प्रभुः ।। <br>
यत्र देवास्तत्र तस्थौ ततो दैत्यास्तु चुक्रुधुः ।। १८ ।। <br>
तपोविद्यावयोज्येष्ठा अधोभागममङ्गलम् ।। <br>
कथं तिरश्चो गृह्णीमो नेदृङ्मूर्खा वयं त्विति ।। १९ ।। <br>
सह देवैस्ततो विष्णुः स्वयं तान्मानयन्निव ।। <br>
प्रहस्य दत्त्वा प्राग्भागं सुरान्पुच्छमजिग्रहत् ।। 2.9.11.२० ।। <br>
महाहिविषफूत्कारदाहादमररक्षणम् ।। <br>
चरित्रमेतच्छ्रीभर्तुरिति दैत्या न ते विदुः ।। २१ ।। <br>
तत उत्तोलयामासुः स्वर्णसान्वालिभास्वरम् ।। <br>
मन्दरं काश्यपेयास्ते चर्मिकाबद्धकच्छकाः ।। २२ ।। <br>
द्वाविंशतिसहस्राणि योजनानां तमुच्छ्रितम् ।। <br>
अम्भोनिधौ निदधिरे क्रोशन्तोत्यर्थमुत्सुकाः ।। २३ ।।<br>
धार्यमाणोप्यनाधारस्तैरद्रिरतिगौरवात् ।। <br>
ययावधस्तलं सद्यस्तदासंस्तेऽतिविह्वलाः ।। २४ ।। <br>
तदा स भगवान्साक्षात्सर्वथा भक्तकार्यकृत् ।। <br>
स्तूयमानोमरैरद्रिमुद्दघ्रे कमठाकृतिः ।। २५ ।। <br>
उत्थितं तमवेक्ष्याशु सर्वे फुल्लहृदाननाः ।। <br>
बभूवुश्च स्थिरः सोऽभूत्कूर्मपृष्ठेतिविस्तृते ।। २६ ।। <br>
ततो ममन्थुस्तरसा यावद्बलमपांनिधिम् ।। <br>
श्रमफूत्कारवदना देवादयोऽदयम् ।। २७ ।। <br>
भ्राम्यमाणात्ततस्त्वद्रेर्बहवोन्यपतन्दुमाः ।। <br>
ऊर्द्ध्वद्रुघर्षजो वह्निस्तत्स्थ सिंहादिमादहत् ।। २८ ।। <br>
तत्र नाना जलचरा विनिपिष्टा महाद्रिणा ।। <br>
विलयं समुपाजग्मुः शतशः क्षीरवारिधौ ।। २९ ।। <br>
सांवर्त्तकमहामेघसङ्घगर्ज्जितवन्महान् ।। <br>
आसीन्मंथननादश्च प्रतिध्वनिविवर्द्धितः ।। 2.9.11.३० ।। <br>
अत्याकर्षणखिन्नाङ्गवासुकर्म्मुखकृत्कृतैः ।। <br>
हतौजसोऽतिखिन्नाश्च दैत्या निङ्गालवद्बभुः ।। ३१ ।। <br>
अविषह्यं विषाग्निं च मर्षन्ति बहुधा मुहुः ।। <br>
लम्बन्ते स्माहिराजस्य सहस्रं वदनान्यधः ।। ३२ ।। <br>
दधार सहसा तानि भगवन्प्रेरितो विभुः ।। <br>
संकर्षणो महातेजाः सहमानो विषानलम् ।। ३३ ।। <br>
सहस्रमेकं वर्षाणां मथ्यमानात्पयोनिधेः ।। <br>
हालाहलं विषमभूदुत्सर्पद्विदिशो दिशः ।। ३४ ।। <br>
यदाहुः कालकूटाख्यं सर्वलोकातिदाहकम् ।। <br>
तेन दन्दह्यमानाङ्गास्ते तु चक्रुः पलायनम् ।। ३५ ।। <br>
ततो ब्रह्मा प्रजेशाश्च देवाः सर्वेप्युमापतिम् ।। <br>
प्रार्थयंस्तस्य पानार्थं स्तुवन्तः स्तुतिभिर्मुने ।।३६।। <br>
भगवानथ तं प्राह सुराणामग्रजो भवान् ।। <br>
भवतीत्यग्रजं वार्द्धेर्गृहाणेदं विषं शिव ।। ३७ ।। <br>
देवानां स भयं दृष्ट्वा करुणश्चाज्ञया हरेः ।। <br>
आकर्षद्योगकलया विषं पाणितलेऽखिलम् ।। ३८ ।। <br>
पपौ तत्कण्ठमध्ये च शोषयामास तत्क्षणम् ।। <br>
नीलकण्ठ इति ख्यातः शंकराख्यश्च पऽभवत्।। ३९ ।। <br>
पास्यतस्तस्य पाणेर्ये पतिता भुविबिन्दवः ।। <br>
तान्नागा वृश्चिकाद्याश्च जगृहुः काश्चनौषधीः ।। 2.9.11.४० ।। ।। <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्येऽमृतमन्थने विषोत्पत्तिर्नामैकादशोऽध्यायः ।। ११ ।। <br>
<br>
<br>
</span>
