<span style="font-size: 14pt; line-height: 200%">।। ब्रह्मोवाच ।। <br>
विचार्य्याऽहं वेदान्मुहुरुपगतो निश्चयमिमं रमारामे भक्तिस्त्वयि दृढतरा यर्ह्यसुभृताम् ।। <br>
भवेत्तर्ह्येवैषां क्षयविरहिता भोगनिकरास्तथा स्युर्लोका वै परमपुरुषात्यंतिकगतिः ।। ।। १ ।। <br>
अजानन्तस्त्वित्थं भृतरजतमस्कानपि हरे भजन्त्यस्मान्देवान्बहुविधतपोर्च्चासरणिभिः ।। <br>
त एवोक्ता मूढाः क्षयरहितसौख्यं न कुहचिल्लभन्तेऽतस्त्वां वै निजहृदि दधे केशवमहम् ।।२।। <br>
शंकर उवाच ।। <br>
त्रयी सांख्यवेदांतयोगाः पुराणं तथा पञ्चरात्रं प्रभो धर्मशास्त्रम् ।। <br>
तवैवातिमाहात्म्यमेकस्य नित्यं प्रकारैरनेकैर्हि गायंति भक्त्या ।।३।। <br>
त्वदेवेश शास्त्राणि चैतानि भूम्नो बभूवुस्त्वदेकाश्रयाण्यादिकल्पे।।<br>
रमासेव्यपादाम्बुजं शास्त्रयोनिं तमाद्यं भवन्तं भजे वासुदेवम् ।। ४ ।। <br>
धर्म उवाच ।। <br>
कथा त्वदीया भवपाशमोचनी सुधैव तापत्रयतप्तदेहिनाम् ।। <br>
अनेकजन्माघचयापहारिणी तनोति भक्तिं वयुनं तवाञ्जसा ।। ५ ।। <br>
सदैव सा कर्णपथेन हृद्दरी विशत्वनन्ताभिध सम्मुखोद्गता ।। <br>
मम त्वदन्या हरताच्च वासना दयाब्धये ते प्रभविष्णवे नमः ।। ६ ।। <br>
प्रजापतय ऊचुः ।। <br>
धन्या एते कल्पवृक्षा यदीयां छायामेतामाश्रितस्त्वं सहश्रीः ।।<br>
धन्यः कर्ता मण्डपस्यास्य ते वै धन्यैषा भूर्यत्र पीठं तवेश ।। ७ ।। <br>
धन्यो लोके नूनमेषोम्बुराशिः साक्षात्तुभ्यं येन दत्ता स्वकन्या ।। <br>
धन्याश्चैते त्वां वयं वीक्षमाणा धन्येशानं श्रीपतिं त्वां नताः स्मः ।। ८ ।। <br>
मनव ऊचुः ।। <br>
धर्मः खलु स हि परमो धर्मेभ्यो माधव सकलेभ्योपि ।। <br>
भक्तिर्भवति यतो वै धर्मभुवि त्वयि हि निरवद्या ।। ९ ।। <br>
धर्मात्मानं भगवन्धर्मधुरीणं च धर्मपातारम् ।। <br>
सर्वातिप्रियधर्मं नुमस्त्वां धर्मसंभूतिम् ।। 2.9.15.१० ।। <br>
ऋषय ऊचुः ।। <br>
भक्त्या हीनस्त्वद्विमुखो वयुनार्थी श्राम्यन्भूयोप्यस्य न सिद्धिं समुपैति ।। <br>
तर्ह्यासक्तः कर्मणि काम्ये तु कुतोसौ सौख्यं यायादक्षयमानन्दमहाब्धे ।। ११ ।। <br>
भक्त्या नित्यं त्वामत एव वयं वै श्रद्धायुक्ता धर्मतपोनिगमाद्यैः ।। <br>
मायातीतं कालनियन्तारमुदारं ध्यायामः श्रीकान्तपरात्परमेकम् ।। १२ ।। <br>
इन्द्र उवाच ।। <br>
भगवन्नुरुदुःखिता वयं ननु दुर्वासस एव हेलनात् ।। <br>
न भवन्तमृतेऽवितुं हि नो विधिरुद्रप्रमुखा इमेऽशकन् ।। १३ ।। <br>
विगताखिलसंपदो निरन्नाः समभावं भुवि पामरैरुपेताः ।। <br>
भवतैव वयं हृतापदः स्मः सपदि श्रीहरये नमोस्तु तुभ्यम् ।। १४ ।। <br>
अग्निरुवाच ।। <br>
गीर्वाणदानवनराद्युपजीवनान्नं यन्निर्मितं हि भवतैव ततो बुधास्तु ।। <br>
यज्ञेषु तेन यजनं तव कुर्वतेऽथो त्वच्छेषमन्यदिविषद्भ्य उपानयन्ति ।। १५ ।। <br>
काम्येषु कर्मसु रता अपि याज्ञिकास्ते तत्कर्मबन्धनत आशु विमुच्य यान्ति ।। <br>
ब्राह्मीं गतिं तदितरे तु भवन्ति चौराः श्रीयज्ञपूरुषमहं प्रणमामि तं त्वाम् ।। १६ ।। <br>
मरुत ऊचुः ।। <br>
भक्ता एकान्तिकास्तेऽक्षरपरमपदे सेवया ते तु हीनं वासैश्वर्यादि नेच्छन्त्यतिशयितसुखं नापि कैवल्यमोक्षम् ।। <br>
तद्युक्तं त्वात्मनोपि श्वपचकुलजनुर्मानयन्त्युत्तमं वै तं त्वामेकान्तधर्माश्रयणमुपगताः श्रीमहापूरुषं स्मः ।। १७ ।। <br>
सिद्धा ऊचुः ।। <br>
नैकब्रह्माण्डसर्गादिकारणं त्वामकारणम् ।। <br>
तत्स्थं तद्व्यतिरिक्तं च नियन्तारं नमामहे।। ।। १८ ।। <br>
रुद्रा ऊचुः ।। मायायाः सर्वमोहिन्या मोहनं मोहवर्जितम् ।। <br>
महाकालस्यापि कालं त्वां नमः पुरुषोत्तमम् ।। १९ ।। <br>
आदित्या ऊचुः ।। <br>
प्रकाशिता येन वयं जगन्ति प्रकाशयामो भवता रमेश ।। <br>
स्वयंप्रकाशं तमुरुप्रकाशं प्रकाशमूर्त्तिं प्रणता भवन्तम् ।। 2.9.15.२० ।। <br>
साध्या ऊचुः ।। <br>
शास्ता नृपाणां च महोरगाणां दैत्याधिपानां च सुराधिपानाम् ।। <br>
त्वं वै मनूनां च प्रजापतीनां राजाधिराजाय नमोस्तु तुभ्यम् ।। ।। २१ ।। <br>
वसव ऊचुः ।। <br>
भवति भुवि यदायदाऽसुरांशैः प्रथितसनातनधर्मधार्मिकाणाम् ।। <br>
कदनमुरु तदातदा स्वयं ते ह्यवतरते प्रणमाम धर्मगोप्त्रे ।। २२ ।। <br>
चारणा ऊचुः ।। <br>
चरित्रं शुभं ते धृतानेकमूर्त्तेः प्रबन्धैरनेकैर्हि गायन्ति भक्ताः ।। <br>
यदु श्रोतृवक्तॄन्पुनात्येव सद्यो वयं तं नताः पुण्यकीर्त्तिं भवन्तम् ।। २३ ।। <br>
गन्धर्वाप्सरस ऊचुः ।। <br>
ये कथास्ते विहायान्यगाथाः प्रभो कीर्त्तयन्तेऽथ शृण्वन्ति वा ते जनाः ।। <br>
दुःखिताः स्युश्च संसारपाशैः सितास्तं नताः स्मः शरण्यं भवन्तं वयम् ।। २४ ।। <br>
समुद्र उवाच ।। <br>
अजित तवाऽथ तावकजनस्य मुदाऽल्पमपि द्रविण जलान्नवस्त्रनमनान्यतमेन सकृत् ।। <br>
चरति ह सेवनं स पदवीं महतीं महतां व्रजति जनोल्पकोपि तमहं प्रणतः करुणम् ।। २५ ।। <br>
पार्षदा ऊचुः ।। <br>
पितरो त्वमसि स्वजनस्त्वमसि त्वमसीष्टगुरुः सुहृदात्मपतिः ।। <br>
त्वमसीश्वर एव च नः परमस्त्वमसि द्रविणं सकलं त्वमसि ।। ।। २६ ।। <br>
मूर्त्तिरुवाच ।। <br>
यत्संबन्धत एव यान्ति पदवीमुच्चां महद्भिर्न्नुतां स्त्रीशूद्रासुरनीचपक्षिपशवः पापात्मजीवा अपि ।। <br>
यद्धीना विबुधेश्वरा अपि भवन्त्यर्च्चोज्झितास्तत्क्षणं गोलोकाधिपतिं तमेव हृदये नित्यं भजे त्वामहम् ।। २७ ।। <br>
सावित्र्युवाच ।। <br>
त्वं सर्गकाले प्रकृतिं च पूरुषं दृष्ट्या स्वयोत्थाप्य ततस्तदात्मना ।। <br>
तत्त्वानि सृष्ट्वा महदादिमानितैर्न्नैकान्विराजो बहुधा ससर्जिथ ।। २८ ।। <br>
वैराजरूपेण जगद्विधातृतां स्वीकृत्य देवासुरमानुषोरगान् ।। <br>
त्वं स्थावरं जंगममीश निर्ममे त्वामादिकर्तारमुपाश्रितास्म्यहम् ।। ।। २९ ।। <br>
दुर्गोवाच ।। <br>
प्रियतयाऽधिकया हृदि चिन्तनं विदधते तव ये भुवि ते विभो ।। <br>
न परमेष्ठिसुखं न दिवः सुखं न कमयन्ति धरैकनरेशताम् ।। 2.9.15.३० ।। <br>
प्रसभमर्पितमप्यतुलं त्वया सुखमिदं समवाप्य च तत्र ते ।। <br>
तदपहाय न शक्तिकृतः क्षणं तमु नमामि च सात्वतनायकम् ।। ३१ ।। <br>
नद्य ऊचुः ।। <br>
वरद नमनमात्रं नामसंकीर्तनं वा विदधति तव ये वै ज्ञानतोऽज्ञानतो वा ।। <br>
जनिमृतियमभीतेस्तानपि त्रायमाणं नरसखमुपयाताः स्मोऽद्य नारायणं त्वाम् ।। ३२ ।। <br>
देवपत्न्य ऊचुः ।। <br>
भुवि धृताकृतेर्जन्म मङ्गलं चरितमद्भुतं लोकपावनम् ।। <br>
भवति निर्गुणं सर्वमेव ते भवसि निर्गुणब्रह्म यत्परम् ।। ३३ ।। <br>
तव समाश्रयात्तामसा जना अपि च राजसाः सात्त्विकाश्च ये ।। <br>
ननु भवन्ति ते निर्गुणास्ततो वयमुपास्महे त्वां हि निर्गुणम् ।। ३४ ।। <br>
ऋषिपत्न्य ऊचुः ।। <br>
आर्तानामुरुवृजिनैस्त्रिधा च तापैः सर्वापत्प्रशमनमेकमेव विष्णोः ।। <br>
पादाब्जं तव भवतीति तद्वयं वै प्राप्ताः स्मः शरणमनन्त देवदेव ।। ३५ ।। <br>
पृथिव्युवाच ।। <br>
पूर्णशारदसुधाकराननं शारदाब्जदलदीर्घलोचनम् ।। <br>
श्रीवियोगबहुधार्तिमोचनं वाऽसुदेवमहमेकमाश्रये ।। ३६ ।। <br>
सरस्वत्युवाच ।। <br>
नयने ममाच्युत तवातिसुन्दरे मुखशीतरोचिषि चकोरतां गते ।। <br>
न हि गच्छतोऽन्यत इतीयमेव मे हृदि मूर्तिरस्तु  सततं नहीतरा ।। ३७ ।। <br>
स्कन्द उवाच ।। <br>
इति स्तुतोऽखिलैर्देवैः सोभिनन्द्य दृशैव तान् ।। <br>
प्राह श्रियं शुभे पश्य देवादींस्त्वमिमानिति ।। ३८ ।। <br>
ततः समीक्षिताः प्रीत्या तया मधुरया दृशा ।। <br>
त्रिलोकीवासिनः सर्वे ऋद्धा आसन्यथा पुरा ।। ३९ ।। <br>
लेभिरे स्वस्वऋद्धिं ते गृहिणस्त्यागिनोपि च ।। <br>
धर्मादयश्च सानन्दं प्रचरन्ति स्म पूर्ववत् ।। 2.9.15.४० ।। <br>
तस्याः श्रियश्च भगवान्ददौ स्थानमुरः स्वकम् ।। <br>
तत्र स्थित्वैव सा व्यापत्त्रैलोक्यं संपदात्मना ।। ४१ ।। <br>
ततो रत्नाकरः स्वस्माच्छ्रीजनेरनुभावतः ।। <br>
बभूवान्वर्थसंज्ञो वै संपूर्णक्षयरत्नवान् ।। ४२ ।। <br>
चतुर्विधैर्बहुरसैः सदन्नैरमृतोपमैः ।। <br>
सर्वान्समागतांस्तत्र तर्पयामास सादरम् ।। ४३ ।। <br>
अनर्घ्याणि च वस्त्राणि रत्नभूषाः परिच्छदान् ।। <br>
देवादिभ्यो ददौ प्रीत्या सर्वेभ्योपि पृथक्पृथक् ।। ४४ ।। <br>
जामातुस्तुष्टये स्वस्य तदीयेभ्यस्तदाम्बुधेः ।। <br>
नासीत्किमप्यदेयं वै घनवद्धनवर्षिणः ।। ४५ ।। <br>
भगवानपि तद्दत्तं यौतकं च धनं बहु ।। <br>
ब्राह्मणेभ्यः प्रदायैव श्रिया सह तिरोदधे ।। ४६ ।। <br>
लक्ष्मीनारायणाभ्यां ते भृशमानन्दिताः सुराः ।। <br>
इन्द्रादयो दिवं जग्मुः स्वंस्वं धामाऽपरे ययुः ।। ४७ ।। <br>
अधिकारं च संप्राप्य यथापूर्वं निजंनिजम् ।। <br>
सर्वेपि सुखिनो जाताः प्रसादात्कमलापतेः ।। ४८ ।। <br>
मन्दरं च गिरिं तार्क्ष्यः पुनर्भगवदाज्ञया ।। <br>
स्वस्थानं समुपानीय स्थापयामास लीलया ।। ४९ ।। <br>
एवमिन्द्रेण ब्रह्मर्षे नष्टा ब्राह्मणशापतः ।। <br>
उपलब्धा पुनः संपन्नारायणप्रसादतः ।। 2.9.15.५० ।। <br>
य एतां शृणुयात्पुण्यां कथां भगवतो मुने ।। <br>
कीर्तयेत्प्रयतो वापि संपदं प्राप्नुतो हि तौ ।। ५१ ।। <br>
गृहिणां धनसिद्धिः स्यात्त्यागिनां च यथेप्सिता ।। <br>
भक्तिज्ञानविरागादेर्भवेत्सिद्धिरनेन वै ।। ५२ ।। <br>
इति ते कथितं ब्रह्मन्यथेन्द्रः प्राप संपदम् ।। <br>
नारदोपि यथा श्वेतं द्वीपं स गतवानृषिः ।। <br>
तत्ते सर्वं प्रवक्ष्यामि शृणुष्वैकेन चैतसा ।। ५३ ।। <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये लक्ष्मीनारायणस्तुतिनिरूपणं नाम पञ्चदशोऽध्यायः ।। १५ ।। <br>
<br>
<br>
</span>
