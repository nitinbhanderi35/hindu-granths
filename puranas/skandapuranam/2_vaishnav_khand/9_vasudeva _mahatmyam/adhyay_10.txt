<span style="font-size: 14pt; line-height: 200%">सावर्णिरुवाच ॥<br>
कथं प्राप्ता पुनः स्कन्द श्रीरिन्द्रेण गताम्बुधिम् ॥ एतां कथय मे सर्वां कथां नारायणाश्रयाम् ॥ १ ॥ <br>
स्कन्द उवाच ॥ <br>
श्रिया विहीनो देवेन्द्रः श्रीहीनैरपि दानवैः ॥ <br>
पराजितो हृतस्थानो नष्टाशेषपरिच्छदः ॥ २ ॥ <br>
गिरिगह्वरकुञ्जेषु काननेषु ततस्ततः ॥ <br>
परिबभ्राम सहितो दिगीशैर्वरुणादिभिः ॥ ३ ॥ <br>
वल्कलाजिन वस्त्राश्च पशुपक्ष्यामिषाशनाः ॥ <br>
देवा दैत्या नरा नागास्तुल्याचारपरिच्छदाः ॥४॥ <br>
पात्राणि मृन्मयान्येव सर्वेषामपि वेश्मसु ॥ <br>
आसन्वराकाः सर्वेपि पिशाच्य इव च स्त्रियः ॥ ५ ॥ <br>
आदावभूदनावृष्टिर्भुवि द्वादशवार्षिकी ॥ <br>
ततो वर्षे क्वचिद्वृष्टिरासीत्स्वल्पा क्वचिन्न च ॥ ६ ॥<br>
इत्थं दारिद्र्यदुःखानां तेषां वर्षशतं गतम् ॥ <br>
बलिष्ठारब्धकर्माणस्तेऽतिदुःखेपि नो मृताः ॥ ७ ॥ <br>
अजीवन्त मृतप्राया नरकेष्विव नारकाः ॥ <br>
यतन्तोपि श्रियः प्राप्त्यै यज्ञाद्यैर्न्नाऽलभन्त ताम् ॥ ८ ॥ <br>
ततः सहस्रवर्षान्ते मेरौ शरणमाययुः ॥ <br>
शापाद्दुर्वाससो देवाः सर्वे दुर्वाससो विधिम् ॥ ९ ॥ <br>
प्रणम्य तस्मै दुःखं स्वं वासवाद्या न्यवेदयन् ॥ <br>
आदावेव हि सोऽज्ञासीत्सर्वज्ञत्वात्सुरापदम् ॥ 2.9.10.१० ॥ <br>
उपालभ्य ततश्चेन्द्रं विरिञ्चः सहशंकरः ॥ <br>
तद्दुःखवारणा कल्पो विष्णुमैच्छत्प्रसादितुम् ॥ ११ ॥ <br>
आराधयिष्यंस्तपसा ततोऽसौ तं तपःप्रियम् ॥ <br>
सर्वदेवगणोपेत उपायात्क्षीरसागरम् ॥ १२ ॥ <br>
तस्योत्तरे तटे रम्ये सर्वे तेऽनशनव्रताः ॥ <br>
एकपादस्थिता ऊर्द्ध्वबाहवश्चक्रिरे तपः ॥ १३ ॥ <br>
केशवं हृदि ते दध्युः सर्वक्लेशविनाशनम् ॥ <br>
लक्ष्मीपतिं वासुदेवमेकाग्रकृतमानसाः ॥ १४ ॥ <br>
शताब्दान्ते ततो विष्णुः श्रीकृष्णो भगवान्स्वयम् ॥ <br>
अत्यापन्नेषु दीनेषु कृपां देवेषु सोऽकरोत्॥ ॥ १५ ॥ <br>
अदृश्यमूर्तिरात्मज्ञैरपि भूरितपस्विभिः ॥ <br>
तत्राविरासीत्कृपया नियुताहस्करद्युतिः ॥ १६ ॥ <br>
तेजोमण्डलमेवादौ सहसा स्फुरितं महत् ॥ <br>
ददृशुर्विबुधाः सर्वे सितं घनमनौपमम् ॥ १७ ॥ <br>
ब्रह्मा शिवश्च तन्मध्ये ददृशाते रमापतिम् ॥ <br>
घनश्यामं चतुर्बाहुं गदाब्जाब्जारिधारिणम् ॥ १८ ॥ <br>
किरीटकाञ्चीकटककुण्डलादिविभूषितम् ॥ <br>
पीतकौशेयवसनं दिव्यसुन्दरविग्रहम् ॥ १९ ॥ <br>
हर्षविह्वलितान्मानौ दण्डवत्तौ प्रणेमतुः ॥ <br>
तदिच्छयाऽथ देवाश्च दृष्ट्वा तं च मुदाऽऽनमन् ॥ 2.9.10.२० ॥ <br>
बभूवुरतिहृष्टास्ते निधिं प्राप्याऽधना इव ॥ <br>
बद्धाञ्जलिपुटाः सर्वे भक्त्या तं तुष्टुवुः सुराः ॥ २१ ॥ <br>
देवा ऊचुः ॥ <br>
ॐनमो भगवते तुभ्यं वासुदेवाय धीमहि ॥ <br>
प्रद्युम्नायानिरुद्धाय नमः संकर्षणाय च ॥ २२ ॥ <br>
ॐकारब्रह्मरूपाय त्रेधाविष्कृतमूर्तये ॥ <br>
ब्रह्माण्डसर्गस्थित्यन्तहेतवे निर्गुणाय च ॥ २३ ॥ <br>
नयनानन्दरूपाय प्रणतक्लेशनाशिने ॥ <br>
केशवाय नमस्तुभ्यं स्वतंत्रेश्वरमूर्तये ॥ २४ ॥ <br>
मोदिताशेषभक्ताय कालमायादिमोहिने ॥ <br>
सदानंदाय कृष्णाय नमः सद्धर्मवर्त्तिने॥ ॥ २५ ॥ <br>
भवाम्बुधिनिमग्रानामुद्धृतिक्षमकीर्तये ॥ <br>
दर्शनीयस्वरूपाय घनश्यामाय ते नमः ॥ २६ ॥ <br>
गदाब्जदरचक्राणि बिभ्रते दीर्घबाहुभिः ॥ <br>
सुरगोविप्रधर्माणां गोप्त्रे तुभ्यं नमोनमः ॥ २७ ॥ <br>
वरेण्याय प्रपन्नानामभीष्टवरदायिने ॥<br>
निगमागमवेद्याय वेदगर्भाय ते नमः ॥२८ ॥ <br>
तेजोमण्डलमध्यस्थ दिव्यसुन्दरमूर्तये ॥ <br>
नमामो विष्णवे तुभ्यं परात्परतराय च॥२९॥<br>
वाणीमनोविप्रकृष्टमहिम्नेऽक्षररूपिणे॥<br>
सर्वान्तर्यामिणे तुभ्यं बृहते च नमोनमः ॥ 2.9.10.३० ॥ <br>
सुखदोसि त्वमेवैकः स्वाश्रितानामतो वयम् ॥ <br>
महापदधिकक्लिष्टाः शरणं त्वामुपागताः ॥ ३१ ॥ <br>
देवाधिदेवभक्तस्य तव दुर्वाससो वयम् ॥ <br>
अतिक्रमाच्छ्रिया हीनाः प्राप्ताः स्मो दुर्दशामिमाम् ॥ ३२ ॥ <br>
वासोन्नपानस्थानादिहीनान्धर्मोपि नः प्रभो ॥ <br>
त्यक्त्वा सह श्रिया यातस्तान्पातुं त्वमसीश्वरः ॥ ३३ ॥ <br>
यतो वयं च धर्मश्च त्वदीया इति विश्रुताः ॥ <br>
यथापूर्वं सुखीकर्त्तुं त्वमेवार्हस्यतो हि नः ॥ ३४ ॥ <br>
स्कन्द उवाच ॥ <br>
इति संप्रार्थितो देवैर्भगवान्स दयानिधिः ॥ <br>
उवाचानन्दयन्वाचा मेघगम्भीरया सुरान् ॥ ३५ ॥ <br>
श्रीभगवानुवाच ॥ <br>
विदितं मे सुराः सर्वं कष्टं वः सदतिक्रमात् ॥ <br>
उपायं कुरुताद्यैव वच्मि यत्तन्निवृत्तये ॥ ३६ ॥ <br>
ओषधीरम्बुधौ सर्वाः क्षिप्त्वा मन्दरभूभृता ॥ <br>
नागराजवरत्रेण मंथध्वमसुरैः सह ॥ ३७ ॥ <br>
आदौ संधाय दनुजैः कुरुताम्बुधिमन्थनम् ॥ <br>
साहायं वः करिष्यामि खेदः कार्यो न तत्र वः ॥ ३८ ॥ <br>
अमृतं  च श्रियो दृष्टिं प्राप्य पूर्वाधिकौजसः ॥ <br>
भवितारो मद्विमुखा दैत्यास्तु क्लेशभागिनः ॥ ३९ ॥ <br>
स्कन्द उवाच ॥ <br>
इत्युक्त्वांतर्दधे विष्णुर्भक्तसङ्कटनाशनः ॥ <br>
देवास्तस्मै नमस्कृत्य तदुक्तं कर्तुमारभन् ॥ 2.9.10.४० ॥ <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णव खण्डे श्रीवासुदेवमाहात्म्ये श्रीवासुदेवप्रसादनिरूपणं नाम दशमोऽध्यायः ॥१०॥ <br>
<br>
<br>
</span>
