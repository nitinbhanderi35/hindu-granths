<span style="font-size: 14pt; line-height: 200%">॥ स्कन्द उवाच ॥ <br>
ततो हृष्टाः काश्यपेया मन्थस्थानमुपेत्य ते ॥ <br>
पुनर्वर्षसहस्रं च मन्थन्ति स्म पयोनिधिम् ॥ १ ॥ <br>
मथ्यमानात्तथा सिन्धोः सर्वेस्तैरपि किञ्चन ॥ <br>
नासीच्च शिथिला आसन्मंथितारः श्वसन्मुखाः ॥ २ ॥ <br>
वासुकिश्च महासर्पः प्राणवैक्लव्यमाप्तवान् ॥ <br>
मन्थकाले मन्दरोपि नैकत्रासीत्स्थिरस्थितिः ॥ ३॥ <br>
सर्वान्दृष्ट्वा निरुत्साहान्प्रद्युम्नो विण्वनुज्ञया ॥ <br>
देवासुराहिराजेषु प्रविश्य बलमादधौ ॥ ४ ॥ <br>
अनिरुद्धोपि तर्ह्येव तमाक्रम्य नगाधिपम्॥ <br>
सहस्रबाहुभिस्तस्थौ महाचल इवाऽपरः ॥ ५ ॥ <br>
ततो ममन्थुस्तरसा संप्राप्तपरमोजसः ॥ <br>
सविस्मया महाब्धिं ते सुरासुरगणा मुदा ॥ ६ ॥ <br>
नारायणानुभावेन नापुर्द्देवादयः श्रमम् ॥ <br>
शुशुभे मन्थनं तच्च सममाकर्षणात्तदा ॥ ७ ॥ <br>
मथ्यमाने महाम्भोधौ सुस्रुवुः परितस्तदा ॥ <br>
महाद्रुमाणां निर्यासा बहवश्चौषधीरसाः ॥ ८ ॥ <br>
तथाभूतादम्बुनिधेराविरासीत्कलानिधिः ॥ <br>
कान्त्यौषधीनामध्यक्षः सर्वासां य उदीर्यते ॥ ९ ॥ <br>
ततो गवामधिष्ठात्री सर्वासामपि कामधुक् ॥ <br>
हविर्द्धान्यभवद्धेनुः शीतांशुसदृशद्युतिः ॥ 2.9.12.१० ॥ <br>
अश्वः श्वेतोऽथाविरासीद्धयानामधिदेवता ॥ <br>
ऐरावतश्च नागेन्द्रश्चतुर्द्दन्तः शशिप्रभः ॥ ११ ॥ <br>
पारिजातो दिव्यतरुस्तरुराजस्ततोऽभवत् ॥ <br>
मणिरत्नं कौस्तुभाख्यं पद्मरागमभूत्ततः ॥ १२ ॥ <br>
ततोऽभवन्नप्सरसो रूपलावण्यभूमयः ॥ <br>
सुरा देवी ततो जज्ञे सर्वमादकदेवता ॥ १३ ॥ <br>
आसीदथ धनुः शार्ङ्गं सर्वशस्त्राधिदैवतम् ॥ <br>
वाद्याधिदैवतं शंखः पाञ्चजन्यस्ततोऽभवत् ॥ १४ ॥ <br>
तत्र चन्द्रः पारिजातस्तथैवाप्सरसां गणः ॥ <br>
आदित्यपथमाश्रित्य तस्थुरेते तु तत्क्षणम् ॥ १५ ॥ <br>
वारुणीमश्वराजं च दैत्येशा जगृहुर्द्रुतम् ॥ <br>
ऐरावतं देवराजो जग्राहानुमताद्धरेः ॥ १६ ॥ <br>
कौस्तुभश्च धनुः शंखो विष्णुमेव प्रपेदिरे ॥ <br>
हविर्द्धानीं तु ते सर्वे तापसेभ्यो ददुस्तदा ॥ १७ ॥ <br>
मथ्यमानात्पुनः सिन्धोः साक्षाच्छ्रीरभवत्स्वयम् ॥ <br>
आनन्दयन्ती स्वदृशा त्रिलोकीं हतवर्चसम् ॥ १८ ॥ <br>
तां ग्रहीतुं तु सर्वेपि सुरासुरनरादयः ॥ <br>
ऐच्छंस्तस्याः प्रतापात्तु शेकेन्त्येतुं न कश्चन ॥ १९ ॥ <br>
ततस्तां पद्महस्तत्वाच्छ्रीं विदित्वैव वासवः ॥ <br>
आनन्दं परमं प्राप ब्रह्माद्या ये च तद्विदः ॥2.9.12.२०॥<br>
तावत्तत्राम्बुधिः साक्षादेत्य तां हैम आसने॥  <br>
कन्या ममेयमित्युक्त्वा गृहीत्वाङ्क उपाविशत्॥२१॥<br>
पुनरब्धेर्मथ्यमानादधिकं बलिभिश्च तैः ॥ <br>
सुधार्थिभिर्द्धैर्यवद्भिरपि नैवाभवत्सुधा ॥ २२ ॥ <br>
तदा शिथिलयत्नास्ते निराशा अमृतोद्भवे ॥ <br>
प्रम्लानवक्त्राः खिन्नाश्च बभूवुः काश्यपा मुने ॥ २३ ॥ <br>
दृष्ट्वा तथाविधांस्तांश्च भगवान्करुणानिधिः ॥ <br>
उद्युक्तोभूत्स्वयं ब्रह्मन्मन्थनाय हसन्विभुः ॥ २४ ॥ <br>
रत्नकाञ्चीदृढाबद्धकक्षपीताम्बरद्युतिः ॥ <br>
द्वाभ्यां द्वाभ्यामहिं मध्ये दोर्भ्यामुभयतोग्रहीत् ॥ २५ ॥ <br>
धृताहिवदना दैत्यास्तस्थुरेकत एव ते ॥ <br>
एकतो धृततत्पुच्छा देवास्तस्थुस्तदाखिलाः ॥ २६ ॥ <br>
तन्मध्यगश्च भगवान्ममन्थाब्धिं स लीलया ॥ <br>
ददानो नयनानन्द चञ्चत्करविभूषणः ॥ २७ ॥ <br>
ब्रह्मा सहर्षिप्रवरैरन्तरिक्षस्थितस्तदा ॥ <br>
अवाकिरत्तं कुसुमैः कुर्वञ्जयजयध्वनिम् ॥ २८ ॥ <br>
मथ्यमानात्ततः सिन्धोर्ज्जज्ञे धन्वन्तरिः पुमान् ॥ <br>
विष्णोरंशेन गौरांगः सुधाकुम्भं करे दधत् ॥ २९ ॥ <br>
घृतादीनां हि सर्वेषां रसानां सारमुत्तमम् ॥ <br>
अमृतं तद्गृहीत्वाऽसौ श्रियोन्तिकमुपाययौ ॥ 2.9.12.३० ॥ <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्येऽमृतमन्थने चतुर्दशरत्नोत्पत्तिर्नाम द्वादशोऽध्यायः ॥ १२ ॥ <br>
<br>
<br>
</span>
