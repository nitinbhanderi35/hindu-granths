<span style="font-size: 14pt; line-height: 200%">॥ श्रीनारायण उवाच ॥ <br>
गृही बुभूषुर्गुरवे दक्षिणां स्वस्य शक्तितः ॥ <br>
दत्त्वा तदाज्ञयैवाऽसौ समावर्त्तनमाचरेत् ॥ १ ॥ <br>
ततः कुलोचितां योषां वयसोनामरोगिणीम् ॥ <br>
पुँल्लक्षणेन रहितामपापां विधिनोद्वहेत् ॥ २ ॥ <br>
स्वाधिकारानुसारेण कृष्णसंप्रीतयेऽन्वहम् ॥ <br>
देवर्षिपितृभूतानि यजेत विधिना ततः॥ ॥ ३ ॥ <br>
स्नानं संध्यां जपं होमं स्वाध्यायं विष्णुपूजनम् ॥ <br>
तर्पणं वैश्वदेवं च कुर्याच्चातिथ्यमन्वहम् ॥ ४ ॥ <br>
कुर्यात्पुण्यं यथाशक्ति न्यायार्जितधनेन च ॥ <br>
अनासक्तः पोष्यवर्गं पुष्णीयान्न तु पीडयेत् ॥ ५ ॥ <br>
देहं च दैहिकान्वासावुद्दिश्य पशुवत्परैः ॥ <br>
वैरं न कुर्याद्देहादावहन्तां ममतां त्यजेत् ॥६॥ <br>
कुर्याद्भागवतानां च सतां संगमतन्द्रितः ॥ <br>
न स्त्रैणानां व्यसनिनां संगं कुर्यान्न लोभिनाम् ॥७॥<br>
कामभावेन नेक्षेत परयोषां तु कर्हिचित् ॥ <br>
श्राद्धपर्वव्रताहादौ नोपेयाच्च स्वयोषितम् ॥ ८ ॥ <br>
प्राप्तोपि पुरुषः सांख्ये योगे च परिपक्वताम्॥ <br>
पुत्र्या अपि प्रसंगेन रहःस्थाने तु मुह्यति ॥ ९ ॥ <br>
अतो मात्रा भगिन्या वा दुहित्रापि रहःस्थले ॥ <br>
सह नासीत मतिमान्युवत्या किमुताऽन्यया ॥ 2.9.22.१० ॥ <br>
अमङ्गलानां सर्वेषां विधवा ह्यत्यमंगलम् ॥ <br>
तद्दर्शनं च तत्स्पर्शो  नॄणां सुकृतहृत्ततः ॥११॥ <br>
प्रयाणकाले विधवादर्शनं सन्मुखे यदि ॥ <br>
स्यात्तदा नैव गन्तव्यमन्यथा मरणं धुवम् ॥ १२ ॥ <br>
आशिषो विधवास्त्रीणां समाः कालाहिफूत्कृतैः ॥ <br>
ततश्च बिभियात्ताभ्यो राक्षसीभ्यो यथा गृही ॥ १३ ॥ <br>
मद्यं मांसं मादकं च द्यूतादीन्दूरतस्त्यजेत् ॥ <br>
न द्रोहं प्राणिमात्रस्य कुर्याद्वाचापि कर्हिचित् ॥ १४ ॥ <br>
अवतारचरित्राणि शृणुयादन्वहं हरेः ॥ <br>
सर्वा अपि क्रियाः कुर्याद्वासुदेवार्थमास्तिकः ॥ १५ ॥ <br>
ऊर्जे माघे च वैशाखे चातुर्मास्ये मलिम्लुचे ॥ <br>
अन्येषु पुण्यकालेषु विशेषनियमांश्चरेत् ॥ १६ ॥ <br>
पुण्यदेशे पुण्यकाले सत्पात्रे विधिना गृही॥ <br>
दद्याद्दानं यथाशक्ति दयां कुर्वीत जन्तुषु ॥ १७ ॥ <br>
पुण्यान्देशान्पुण्यकालान्पुण्यपात्राणि चानघ ॥ <br>
कथयामि विशेषेण धर्मवृद्धिकराणि ते ॥ १८ ॥ <br>
देशः सर्वोत्तमस्त्वेष भुवि यो मदधिष्ठितः ॥ <br>
महामुनिगणा यत्र तपस्यन्ति महाव्रताः॥ ॥ १९ ॥ <br>
हरितद्भक्तमाहात्म्याद्देशानामस्ति पुण्यता ॥ <br>
गंगाद्वारं मधुपुरी नैमिषारण्यमेव च ॥ 2.9.22.२० ॥ <br>
कुरुक्षेत्रमयोध्या च प्रयागश्च गयाशिरः ॥ <br>
पुरी वाराणसी चैव पुण्यश्च पुलहाश्रमः ॥२१ ॥ <br>
कपिलाश्रमः श्रीरंगः प्रभासश्च कुशस्थली ॥ <br>
क्षेत्रं सिद्धपदाख्यं च पौष्करं च महत्सरः ॥ २२ ॥ <br>
क्रीडास्थानं भगवतः सश्रियो रैवताचलः ॥ <br>
तथा गोवर्द्धनगिरिः पुण्यं वृन्दावनं वनम् ॥ २३ ॥ <br>
महेन्द्रमलयाद्याश्च सप्तापि कुलपर्वताः ॥ <br>
भागीरथी महापुण्या यमुना च सरस्वती ॥ २४ ॥ <br>
गोदावरी च सरयूः कावेरी गोमतीमुखाः ॥ <br>
पुराणप्रथिताः पुण्या महानद्यो नदास्तथा ॥ २५ ॥ <br>
महोत्सवैर्भवेद्यत्र भगवत्प्रतिमार्चनम् ॥ <br>
प्रभोरनन्यभक्ताश्च भवेयुर्यत्रयत्र च ॥ २६ ॥ <br>
अहिंस्राश्च स्वधर्मस्था यत्र स्युर्ब्राह्मणोत्तमाः ॥ <br>
मृगाद्याः पशवो यत्र विचरेयुश्च निर्भयाः ॥ २७ ॥ <br>
यत्रयत्रावताराश्च हरेर्वासश्च यत्र वा ॥ <br>
एते पुण्यतमा देशा भुवि सन्ति विशेषतः ॥ २८ ॥ <br>
अल्पोप्येषु कृतो धर्मः स्यात्सहस्रगुणो नृणाम् ॥ <br>
पुण्यवृद्धिकरान्कालाञ्छृण्वथो वच्मि नारद ॥ २९ ॥ <br>
अयने द्वे च विषुवं ग्रहणं सूर्यसोमयोः ॥ <br>
दिनक्षयो व्यतीपातः श्रवणर्क्षाणि सर्वशः ॥ 2.9.22.३० ॥ <br>
द्वादश्य एकादश्यश्च मन्वाद्याश्च युगादयः ॥ <br>
पुण्याः स्युस्तिथयः सर्वा अमावास्या च वैधृतिः ॥ ३१ ॥ <br>
मासर्क्षयुक्पौर्णमास्यश्चतस्रोप्यष्टकास्तथा ॥ <br>
स्वजन्मर्क्षाणि च हरेर्जन्मोत्सवदिनानि च ॥ ३२ ॥ <br>
स्वस्य स्त्रियाश्चार्भकाणां संस्कारोभ्युदयस्तथा ॥ <br>
सत्पात्रलब्धिश्च यदा कालाः पुण्यतमा इमे ॥ ३३ ॥<br>
देवपितृद्विजसतामेषां शक्त्या समर्चनम् ॥ <br>
स्नानदानजपादीनि स्युरनन्तफलानि हि ॥ ३४ ॥ <br>
सत्पात्रं तु स्वयं साक्षाद्भगवानेव नारद ॥ <br>
शाखानामिव मूलाम्बु यद्दत्तं सर्वतुष्टिकृत् ॥३५॥ <br>
अहिंसा वेदविद्याभिस्तुष्टिः सद्धर्मभक्तिभिः ॥ <br>
हृदि विष्णुं दधीरन्ये ते सत्पात्राणि वै द्विजाः ॥ ३६ ॥ <br>
एकान्तिकाश्च भगवद्भक्ता बद्धविमोचकाः ॥ <br>
सत्पात्राणीति जानीहि येष्वास्ते भगवान्स्वयम् ॥ ३७ ॥ <br>
आढ्यस्तु कारयेद्विष्णोर्मन्दिराणि दृढानि च ॥ <br>
पूजाप्रवाहसिद्ध्यर्थं तद्वृत्तीश्चापि कारयेत् ॥ ३८ ॥ <br>
जलाशयान्वाटिकाश्च विष्ण्वर्थमुपकल्पयेत् ॥ <br>
सदन्नैः सुरसैः साधून्ब्राह्मणांश्चैव तर्पयेत् ॥ ३९ ॥ <br>
अहिंसान्वैष्णवान्यज्ञान्कुर्याच्छक्त्या यथाविधि ॥ <br>
व्रतजन्मोत्सवान्विष्णोः संभारेण च भूयसा ॥ 2.9.22.४० ॥ <br>
प्रौष्ठपदासितेपक्षे क्षयाहे तीर्थपर्वसु ॥ <br>
पित्रोः श्राद्धं प्रकुर्वीत तद्बन्धूनां च शक्तितः ॥ ४१ ॥ <br>
दैवे कर्मणि पित्र्ये च भक्तान्भगवतो द्विजान् ॥ <br>
पूजयेत स्वधर्मस्थान्भोजयेद्भगवद्धिया ॥ ४२ ॥ <br>
दैवे द्वौ भोजयेद्विप्रौ त्रींश्च पित्र्ये यथाविधि ॥ <br>
एकैकं वोभयत्रापि नैव श्राद्धे तु विस्तरेत् ॥ ४३ ॥ <br>
देशकालद्रव्यपात्रपूजोपकरणानि च ॥ <br>
विस्तरेण यथाशास्त्रं न स्यादेवेति निश्चितम् ॥ ४४ ॥ <br>
न श्राद्धे क्वापि मांसं तु दद्यान्नाऽद्याच्च मानवः ॥ <br>
मुन्यन्नैः क्षीरसर्पिर्भ्यां तृप्यन्ति पितरो भृशम् ॥ ४५ ॥ <br>
अहिंसा प्राणिमात्रस्य मनोवाक्तनुभिस्तु या ॥ <br>
तयैव पितरः सर्वे तृप्यन्त्यतिदयालवः ॥ ४६ ॥ <br>
तस्मात्कुसङ्गतः क्वापि शास्त्रहार्दमबुध्य च ॥ <br>
श्राद्धे मांसं नैव दद्याद्वासुदेवपरः पुमान् ॥ ४७ ॥ <br>
व्रतानि कुर्याद्विष्णोश्च ब्रह्मचर्यादिभिर्यमैः ॥ <br>
सहैव तत्परो नान्यत्कार्यं कुयाच्च तद्दिने ॥ ४८ ॥ <br>
स्वसंबन्धिजनानां चाप्याशौचं जनिनाशयोः ॥ <br>
यथाशास्त्रं पालयेत ग्रहणे चार्कचन्द्रयोः ॥ ४९ ॥ <br>
व्यावहारिककार्याणां विवादे निर्णयेपि च ॥ <br>
गृहीतरास्त्यागिनो ये ते न कार्या न चाधवाः ॥ 2.9.22.५० ॥ <br>
यत्रैते स्युर्न्न तत्कार्यं सिध्येत्क्वापि द्विजोत्तम ॥ <br>
सर्वस्वनाशस्तत्र स्यादित्येवं त्वस्ति निर्णयः ॥ ५१ ॥ <br>
धर्मा एते गृहस्थानां मया संक्षेपतोदिताः ॥ <br>
यदनुष्ठानतो नॄणां स्यात्स्वेष्टसुखमक्षयम् ॥ ५२ ॥ <br>
शिलादिजीविकावृत्तिभेदेन गृहिणो द्विजाः ॥ <br>
चतुर्विधाः प्रकीर्त्यन्ते तत्तन्नाम्ना च नारद ॥ ५३ ॥ <br>
स्त्रीणामथ प्रवक्ष्यामि धर्मान्र्धर्मवतां वर ॥ <br>
येषु स्थिताः स्त्रियः सर्वाः प्राप्नुवन्तीप्सितं सुखम् ॥ ५४ ॥ <br>
सुवासिनीभिर्न्नारीभिः स्वपतिर्देववत्सदा ॥ <br>
सेवनीयोऽनुवर्त्त्यश्च जरन्रुग्णोऽधनोपि वा ॥ ५५ ॥ <br>
तद्बन्धवश्चानुवर्त्याः सेवनेन यथोचितम् ॥ <br>
उज्ज्वलानि विधेयानि गृहोपकरणानि च ॥ ५६ ॥ <br>
गृहं मार्जनसेकाद्यैः स्वच्छं कार्यं दिनेदिने ॥ <br>
प्रियं सत्यं च वक्तव्यं स्थेयं शुचितया सदा ॥ ५७ ॥<br>
चाञ्चल्यमतिलोभश्च क्रोधः स्तेयं च हिंसनम् ॥<br>
अधार्मिकाणां सङ्गश्च वर्ज्यः स्त्रीणां तथा नृणाम् ॥ ५८ ॥ <br>
भवितव्यं तत्पराभिर्द्धर्मकार्येषु सर्वदा ॥ <br>
त्यक्त्वौद्धत्यं विनीताभिः स्थेयं जित्वेन्द्रियाणि च ॥ ५९ ॥ <br>
पातिव्रत्ये स्थिताभिश्च धर्मे ताभी रमापतेः ॥ <br>
भक्तिः कार्या स्वतन्त्राभिर्भवितव्यं न कुत्रचित् ॥ 2.9.22.६० ॥ <br>
विधवा तु सदा विष्णुं सेवेत पतिभावतः ॥ <br>
कामसंबन्धिनीर्वार्त्ता न शृण्वीत न कीर्तयेत्॥ ६१ ॥ <br>
आसन्नसंबन्धवतो विनान्यान्पुरुषान्क्वचित् ॥ <br>
अनापदि स्पृशेन्नैव पश्येन्नैव च कामतः ॥ ६२ ॥ <br>
स्तनपस्य तु नुः स्पर्शाद्वृद्धस्य च न दुष्यति ॥ <br>
कार्य आवश्यके ताभ्यां भाषणे च विभर्तृका ॥ ६३ ॥ <br>
व्यावहारिककार्ये च विवादमधिकं नरैः ॥ <br>
न कुर्वीतावश्यकार्ये तैर्भाषेत विना रहः ॥ ६४ ॥ <br>
नेक्षेत मिधुनीभूतं बुद्या पश्वाद्यपि क्वचित् ॥ <br>
त्यजेच्च सकलान्भोगान्स्यात्सकृन्मितभुक्तथा ॥ ६५ ॥ <br>
सधातुसूक्ष्मवासांसि नालंकारांश्च धारयेत् ॥ <br>
न दिवा शयनं कुर्यान्न खट्वायामनापदि ॥ ६६ ॥ <br>
ताम्बूलभक्षणं नैव कुर्यान्नाभ्यङ्गमञ्जनम् ॥ <br>
पुम्प्रसंगाच्च बिभियात्कृष्णाहेरिव नित्यदा ॥ ६७ ॥ <br>
समीक्ष्य पुरुषं नारी या न मोहमुपाव्रजेत् ॥ <br>
तादृशी तु विना लक्ष्मीमेकां नान्यास्ति कुत्रचित् ॥ ६८ ॥ <br>
धर्मनिष्ठा ततो नारी स्वनिःश्रेयसमिच्छती ॥ <br>
नेक्षेत पुरुषाकारं बुद्धिपूर्वं च न स्पृशेत् ॥ ६९ ॥ <br>
कृच्छ्रचान्द्रायणादीनि नैरन्तर्येण भक्तितः ॥ <br>
व्रतानि कुर्याच्च सदा भवेन्नियमतत्परा ॥ 2.9.22.७० ॥ <br>
पित्रा पुत्रादिना वापि तरुणी तरुणेन च ॥ <br>
सह तिष्ठेन्न रहसि कुसङ्गं सर्वथा त्यजेत् ॥ ७१ ॥ <br>
सधवा विधवा वा स्त्री स्वरजोदर्शनं क्वचित् ॥ <br>
न गोपयेत्त्रिरात्रं तु मनुष्यादींश्च न स्पृशेत् ॥ ७२ ॥ <br>
प्रथमेऽहनि चण्डाली द्वितीये ब्रह्मघातिनी ॥ <br>
तृतीये रजकी प्रोक्ता सा चतुर्थेऽह्नि शुद्ध्यति ॥ ७३ ॥ <br>
इति स्त्रीणां मया धर्माः संक्षेपात्कथितास्तव ॥ <br>
युक्ता यैर्योषितो यायुरिहामुत्र महत्सुखम् ॥ ७४ ॥ <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये गृहस्थधर्मनिरूपणं नाम द्वाविंशोध्यायः॥२२॥ <br>
<br>
<br>
</span>
