<span style="font-size: 14pt; line-height: 200%">।। नारद उवाच ।। ।। <br>
भूयः कथय तृप्तिर्हि नास्ति मे कमलासन ।। <br>
त्वद्वागमृतपानेन तृषा भूयः प्रवर्धते ।। १ ।। <br>
।। ब्रह्मोवाच ।। ।। <br>
प्रातः स्नात्वा शुचिर्भूत्वा कार्तिके विष्णुतत्परः ।। <br>
देवं दामोदरं पूज्य कोमलैस्तुलसीदलैः ।। <br>
स तु मोक्षमवाप्नोति नाऽत्र कार्या विचारणा ।। २ ।। <br>
भक्त्या विरहितो यस्तु सुवर्णादिभिरर्चयेत् ।। <br>
तस्य पूजां न गृह्णाति नाऽत्र कार्या विचारणा ।। ३ ।। <br>
सर्वेषामपि वर्णानां भक्तिरेषा परा स्मृता ।। <br>
भक्त्या विरहितं कर्म न विष्णोः प्रियकारणम् ।। ४ ।। <br>
भक्त्या संपूजितो नित्यं तुलस्यास्तु दलार्धतः ।। <br>
स्वयं प्रत्यक्षमायाति भगवान्हरिरीश्वरः ।। ५ ।। <br>
विष्णुदासः पुरा भक्त्या तुलसीपूजनेन च ।। <br>
विष्णुलोकं गतः शीघ्रं चोलो गौणत्वमागतः ।। ६ ।। <br>
तुलस्याः शृणु माहात्म्यं पापघ्नं पुण्यवर्द्धनम् ।। <br>
यत्पुरा विष्णुना प्रोक्तं रमायै तद्वदाम्यहम् ।। ७ ।। <br>
संप्राप्ते कार्तिके मासि तुलस्याः पूजनं हरेः।। <br>
ये कुर्वंति नरा भक्त्या ते यांति परमं पदम् ।।८।। <br>
तस्मात्सर्वप्रयत्नेन तुलस्याः कोमलैर्दलैः ।। <br>
पूजनीयो महाभक्त्या सर्वक्लेशविनाशनः ।। ९ ।। <br>
रोपिता तुलसी यावत्कुरुते मूलविस्तरम् ।। <br>
तावद्युगसहस्राणि ब्रह्मलोके महीयते ।। 2.4.8.१० ।। <br>
तुलसीपत्रसंयुक्तजले स्नानं चरेद्यदि ।। <br>
सर्वपापविनिर्मुक्तो मोदते विष्णुमंदिरे ।। ११ ।। <br>
वृन्दावनं च कुरुते रोपणार्थं महामुने ।। <br>
तावतैव विमुक्ताऽघो ब्रह्मभूयाय कल्पते ।। १२ ।। <br>
तुलसीकाननं ब्रह्मन्गृहे यस्याऽवतिष्ठते ।। <br>
तद्गृहं तीर्थभूतं तु न यांति यमकिंकराः ।। १३ ।। <br>
सर्वपापहरं पुण्यं कामदं तुलसीवनम् ।। <br>
रोपयंति नराः श्रेष्ठास्ते न पश्यंति भास्करिम् ।। १४ ।। <br>
तुलसीकाष्ठसंयुक्तं गन्धं यो धारयेन्नरः ।। <br>
तद्देहं न स्पृशेत्पापं क्रियमाणं तथैव च ।। ।। १५ ।। <br>
तुलसीविपिनच्छाया यत्र चैव भवेद्द्विज ।। <br>
तत्र श्राद्धं प्रकर्तव्यं पितॄणां तृप्तिहेतवे ।। १६ ।। <br>
यत्कृते तुलसीपत्रं कर्णे शिरसि दृश्यते ।। <br>
यमस्तं नेक्षितुं शक्तः किमु दूता भयंकराः ।। १७ ।। <br>
तुलस्या महिमां यस्तु शृणुयान्नित्यमादृतः ।। <br>
सवपापविमुक्तात्मा ब्रह्मलोकं स गच्छति ।। १८ ।। <br>
अत्रैवोदाहरंतीममितिहासं पुरातनम् ।। <br>
तुलस्या विषये ब्रह्मञ्च्छ्रवणात्पापनाशनम् ।। १९ ।। <br>
पुरा काश्मीरदेशे तु ब्राह्मणौ संबभूवतुः ।। <br>
हरिमेधःसुमेधाख्यौ विष्णुभक्तिपरायणौ ।।2.4.8.२०।। <br>
सर्वभूतदयायुक्तौ सर्वतत्त्वार्थवेदिनौ ।। <br>
कदाचित्तौ द्विजवरौ तीर्थयात्रापरायणौ ।।२१।। <br>
गच्छतावेकतो विप्रौ कांतारे श्रमविह्वलौ ।। <br>
तुलसीकाननं तत्र ददर्शतुररिंदमौ ।। २२ ।। <br>
तयोः सुमेधास्तद्दृष्ट्वा तुलसीकाननं महत् ।। <br>
प्रदक्षिणीकृत्य तदा ववंदे भक्तिसंयुतः ।। २३ ।। <br>
दृष्ट्वैतद्धरिमेधास्तु उवाच परया मुदा ।। <br>
ज्ञातुं तुलस्या माहात्म्यं तत्फलं च पुनःपुनः ।। २४ ।। ।। <br>
।। हरिमेधा उवाच ।। ।। <br>
किमर्थं विप्र देवेषु तीर्थेषु च व्रतेषु च ।। <br>
स्थितेषु विप्रमुख्येषु प्रणामं कृतवानसि ।। २५ ।। <br>
।। सुमेधा उवाच ।। ।। <br>
शृणु विप्र महाभाग साधु वाक्यमुदीरितम् ।। <br>
आतपो बाधते ह्यावां गत्वैतद्वटसन्निधौ ।। २६ ।। <br>
तस्यच्छायां समाश्रित्य वक्ष्यामि ते यथार्थतः ।। <br>
एवमुक्तः सुमेधास्तु हरिमेधेन संयुतः ।। २७ ।।<br>
वटं जगाम धर्मज्ञो महत्कोटरसंयुतम् ।। <br>
तत्र विश्राम्य विप्रोसौ हरिमेधमुवाच ह ।। २८ ।। <br>
श्रूयतां विप्रशार्दूल तुलस्यास्तूत्तमां कथाम् ।। <br>
परमेशप्रसादेन संजाता या पयोनिधौ ।। २९ ।। <br>
पुरा दुर्वाससः शापाद्गतैश्वर्ये पुरंदरे ।। <br>
ममंथुः क्षीरजलधिं ब्रह्माद्याः ससुराऽसुराः ।। 2.4.8.३० ।। <br>
ऐरावतः कल्पतरुश्चन्द्रमाः कमला तथा ।। <br>
उच्चैःश्रवा कौस्तुभश्च तथा धन्वन्तरिर्हरिः ।। ३१ ।। <br>
हरीतक्यादयश्चाऽपि दिव्या ओषधयस्तथा ।। <br>
अजायन्त द्विजश्रेष्ठ लोकश्रेयोविधायकाः ।। ३२ ।। <br>
ततः पीयूषकलशमजरामरदायकम् ।।<br>
कराभ्यां कलशं विष्णुर्धारयन्सुतलं परम् ।। <br>
अवेक्ष्य मनसा सद्यः परां निर्वृतिमाप ह ।। ३३ ।। <br>
तस्मिन्पीयूषकलश आनन्दास्रोदबिन्दवः ।। <br>
व्यपतंस्तुलसी सद्यः समजायत मण्डला ।। ३४ ।। <br>
सर्व लक्षणसंपन्ना सर्वाभरणभूषिता ।। ३५ ।। <br>
तत्रोत्पन्नां तथा लक्ष्मीं तुलसीं च ददुर्हरेः ।। <br>
देवा ब्रह्मादयस्ते हि जगृहे भगवान्हरिः ।। ३६ ।। <br>
ततोऽतीव प्रियकरा तुलसी जगतां पतेः।।३७।। <br>
सा तु देवगणैः सर्वैर्विष्णुवत्पूज्यते प्रिया ।। <br>
नारायणो जगत्त्राता तुलसी तस्य वल्लभा ।।३८।। <br>
तस्मात्तस्या नमस्कारो मया विप्र कृतस्ततः ।। <br>
इत्येवं वदतस्तस्य सुमेधस्य महात्मनः ।। ३९ ।। <br>
आराददृश्यत महद्विमानं सूर्यवर्चसम् ।। <br>
तदानीं वटवृक्षस्तु पपात पुरतो मुने ।।2.4.8.४०।। <br>
तथैव तस्माद्वृक्षाच्च पुरुषौ द्वौ विनिर्गतौ ।। <br>
द्योतयंतौ दिशः सर्वास्तेजसा सूर्यसन्निभौ ।। ४१ ।।<br>
प्रणामं चक्रतुस्तौ हि हरिमेधसुमेधयोः ।। <br>
हरिमेधसुमेधौ तौ तौ दृष्ट्वा भयविह्वलौ ।। ४२।। <br>
ऊचतुर्विस्मयाविष्टौ तावुभौ देवसन्निभौ ।।४३।। <br>
हरिमेधसुमेधसावूचतुः ।। <br>
युवां कौ देवसंकाशौ भवंतौ सर्वमंगलौ ।। <br>
मंदारमालां तरुणां धारयंतौ तथाऽमरौ ।। <br>
नमस्कार्यौ तथाऽऽवाभ्यां पूज्यौ च सुररूपिणौ ।। ४४ ।। <br>
इत्युक्तौ ब्राह्मणाभ्यां तावूचतुर्वृक्षनिर्गतौ ।। <br>
युवामेव पिता माता आवयोश्च तथा गुरुः ।।४५।। <br>
बंध्वादयस्तथा चैव युवामेव न संशयः ।। <br>
ज्येष्ठ उवाच ।। ।। <br>
अहं तु देवलोकस्य आस्तीकोनाम नामतः ।। ४६ ।। <br>
अप्सरोगणसंवीतः कदाचिन्नंदन वनम् ।। <br>
क्रीडार्थमगमं चाद्रौ विषयासक्त चेतनः ।। ४७ ।। <br>
रेमिरे देववनिता यथाकामं मया सह ।। <br>
मुक्तामल्लिकमाल्यानि निपेतुस्तानि योषिताम् ।। ४८ ।।<br>
तपतो रोमशस्यैव तद्दृष्ट्वा कुपितो मुनिः ।। <br>
योषितां नाऽपराधोयं यासां वै परतंत्रता ।। ४९ ।। <br>
अयमेव दुराचारः शापार्ह इति चाऽब्रवीत् ।। <br>
त्वं ब्रह्मराक्षसो भूत्वा वटवृक्षे चरेति माम् ।। 2.4.8.५० ।। <br>
प्रसादितो मया सोऽथ विशापमपि दत्तवान् ।। <br>
तुलसीपत्रमाहात्म्यं विष्णोर्नाम तथा द्विजात् ।। ।।५१।। <br>
यदा शृणोषि सद्यस्त्वं विमुक्तिं यास्यसे पराम्।। <br>
इति शप्तस्तु मुनिना चिरकालं सुदुःखितः ।। ५२ ।। <br>
वसाम्यत्र वटे दैवाद्भवद्दर्शनतो ध्रुवम् ।। <br>
मुक्तिर्जाता विप्रशापाद्द्वितीयस्य कथां शृणु ।। ५३ ।। <br>
अयं मुनिवरः पूर्वं गुरुशुश्रूषणे रतः ।। <br>
गुरोराज्ञामनादृत्य ब्रह्मराक्षसतां गतः ।। ।।५४ ।। <br>
युष्मत्प्रसादादधुना ब्रह्मशापाद्विमोचितः ।। <br>
तीर्थयात्राफलं चैव युवाभ्यामिह साधितम् ।।५५।। <br>
उत्तरोत्तरपुण्यानि वर्धंते च दिनेदिने ।। <br>
इत्युक्त्वा तौ मुनिवरौ प्रणम्य च पुनःपुनः ।। ५६ ।। <br>
तावनुज्ञाप्य तौ धाम जग्मतुः परया मुदा ।। <br>
ततस्तौ तीर्थयात्रार्थं परमौ मुनिपुंगवौ ।। ।। ५७ ।। <br>
शंसंतौ तुलसीं पुण्यां जग्मतुर्मुनिपुंगव ।। <br>
एवं नारद माहात्म्यं तुलस्याः को नु वर्णयेत् ।। ५८ ।। <br>
तस्मान्नारद मासेऽस्मिन्कार्तिके हरितुष्टिदे ।। <br>
कर्तव्या तुलसीपूजा नाऽत्र कार्या विचारणा ।। ५९ ।। <br>
एवमंग व्रतान्येव प्रोक्तानि मुनिसत्तम ।। <br>
उपांगानि प्रवक्ष्यामि वालखिल्योदितानि च ।। 2.4.8.६० ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये तुलसीमाहात्म्यवर्णनं नामाऽष्टमोऽध्यायः ।।८।। <br>
</span>
