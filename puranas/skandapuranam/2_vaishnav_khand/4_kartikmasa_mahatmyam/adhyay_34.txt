<span style="font-size: 14pt; line-height: 200%">॥ नारद उवाच ॥ ॥ <br>
व्रतानामपि सर्वेषां ब्रह्मन्नुद्यापनं श्रुतम् ॥ <br>
अभावे तूद्यापनस्य फलं नैवाऽऽप्नुयात्क्वचित् ॥ १ ॥ <br>
कृतव्रतफलाप्त्यर्थं कुर्यादुद्यापनं बुधः ॥ <br>
अन्यथा निष्फलं याति कृतं व्रतमनुत्तमम् ॥ २ ॥ <br>
कार्तिकेऽपि कृतं देव व्रतानामुत्तमं व्रतम् ॥ <br>
न तस्योद्यापनाऽभावे व्रतोक्तफलमाप्नुयात् ॥ ३ ॥ <br>
तस्मात्कार्तिकमासस्य चोद्यापनविधिं प्रभो ॥ <br>
वद मे शिष्यवर्याय प्रपन्नायाऽनुवर्तिने ॥ ४ ॥ <br>
॥ ब्रह्मोवाच ॥ ॥ <br>
अथोर्जोद्यापनं वक्ष्ये सर्वपापप्रणाशनम् ॥ <br>
तच्छृणुष्व महाभक्त्या सविधानं समासतः ॥ ५ ॥ <br>
ऊर्जे शुक्लचतुर्दश्यां कुर्यादुद्यापनं व्रती॥ <br>
व्रतसंपूरणार्थाय विष्णुप्रीत्यर्थहेतवे ॥ ६ ॥ <br>
तुलस्या उपरिष्टात्तु कुर्यान्मंडपिकां शुभाम्॥ <br>
कदलीस्तंभसंयुक्तां नानाधातुविचित्रिताम् ॥७॥ <br>
दीपमाला चतुर्दिक्षु कार्या तत्र सुशोभना ॥ <br>
सुतोरणाश्चतुर्द्वारः पुष्पचामरशोभिताः॥८॥ <br>
द्वारेषु द्वारपालाश्च पूजयेन्मृन्मयान्पृथक् ॥ <br>
जयश्च विजयश्चैव चण्डश्चैव प्रचंडकः ॥ ९ ॥ <br>
नन्दश्चैव सुनंदश्च कुमुदः कुमुदाक्षकः ॥ <br>
एतांश्चतुर्षु द्वारेषु पूजयेद्भक्तिसंयुतः ॥ 2.4.34.१० ॥ <br>
तुलसीमूलदेशे तु सर्वतोभद्रसंज्ञितम् ॥ <br>
चतुर्भिर्वर्णकैः सम्यक्छोभाढ्यं समलंकृतम् ॥ ११ ॥ <br>
तस्योपरिष्टात्कलशं पूर्णरत्नसमन्वितम् ॥ <br>
तत्र संपूजयेद्देवं शंखचक्रगदाधरम् ॥ १२ ॥ <br>
कौशेयपीतवसनं लक्ष्म्या युक्तं प्रपूजयेत् ॥ <br>
इन्द्रादिलोकपालांश्च मंडपे पूजयेद्व्रती ॥ ॥ १३ ॥ <br>
तस्यामुपवसेद्भक्त्या शांतः प्रणतमानसः ॥ <br>
रात्रौ जागरणं कुर्याद्गीतवाद्यादिमंगलैः ॥ १४ ॥<br>
गीतं कुर्वंति ये भक्त्या जागरे चक्रपाणिनः ॥ <br>
जन्मांतरशतोद्भूतैस्ते मुक्ताः पापसंचयैः ॥१५॥ <br>
ततस्तु पूर्णिमायां तु सपत्नीकान्द्विजोत्तमान् ॥ <br>
त्रिंशन्मितानथैकं वा ब्राह्मणांश्च निमंत्रयेत् ॥ १६ ॥ <br>
प्रातःस्नानं ततः कृत्वा देवपूजां तथैव च ॥ <br>
स्थंडिले च ततः कृत्वा समाधायाऽग्निमत्र हि ॥ १७ ॥ <br>
अतो देवेति मंत्रेण जुहुयात्तिलपायसम् ॥ <br>
प्रीत्यर्थं देवदेवस्य देवानां च पृथक्पृथक् ॥ १८ ॥ <br>
होमशेषं समाप्याथ ब्राह्मणान्पूज्य भक्तितः ॥ <br>
ब्राह्मणेभ्यो यथाशक्त्या प्रदद्याद्दक्षिणां नरः ॥ १९ ॥ <br>
ततो गां कपिलां तत्र पूजयेद्विधिवद्व्रती ॥ <br>
सवत्सां गां तथा दद्याद्विप्राय च कुटुम्बिने ॥ 2.4.34.२० ॥ <br>
गुरुं व्रतोपदेष्टारं वस्त्रालंकारभूषणैः ॥<br>
सपत्नीकं समभ्यर्च्य तांश्च विप्रान्क्षमापयेत् ॥ २१ ॥ <br>
युष्मत्प्रसादाद्देवेशः प्रसन्नोऽस्तु सदा मम ॥ <br>
व्रतादस्माच्च यत्पापं सप्तजन्मकृतं मया ॥ २२ ॥ <br>
तत्सर्वं नाशमायातु स्थिरा मे चाऽस्तु संततिः ॥ <br>
मनोरथास्तु सफलाः संतु भक्तिर्हरौ भवेत् ॥ २३ ॥ <br>
सतां समागमो भूयान्मम जन्मनिजन्मनि ॥ <br>
इति क्षमाप्य तान्विप्रान्प्रसाद्य च विसर्जयेत् ॥ २४ ॥ <br>
प्रतिमां तां गुरोर्दद्यात्सवस्त्रां मुनिपुंगव ॥ <br>
ततः सुहृद्गुरुयुतः स्वयं भुंजीत भक्तिमान् ॥ २५ ॥ <br>
द्वादश्यां प्रतिबुद्धोऽसौ त्रयोदश्यां युतः सुरैः ॥ <br>
दृष्टोर्च्चितश्चतुर्दश्यां तस्मात्पूज्यस्तिथाविह ॥ २६ ॥ <br>
पूजयेद्देवदेवेशं सौवर्णं गुर्वनुज्ञया ॥ <br>
पराऽत्र पौर्णमास्यां तु यात्रा स्यात्पुष्करस्य तु ॥ २७ ॥ <br>
वरान्दत्त्वा यतो विष्णुर्मत्स्यरूपोऽभवत्ततः ॥ <br>
तस्यां दत्तं हुतं जप्तं तदक्षय्यफलं भवेत् ॥ २८ ॥ <br>
कार्तिके मासि कर्तव्यो विधिरेष हि नारद ॥ <br>
एवं यः कुरुते सम्यक्कार्तिकस्य व्रतं नरः ॥ २९ ॥ <br>
यत्फलं तदवाप्नोति व्रतं कृत्वा तु कार्तिके ॥ <br>
ते धन्यास्ते सदा पूज्यास्तेषां वै सफलोदयः ॥ 2.4.34.३० ॥ <br>
विष्णुभक्तिरता ये स्युः कार्तिके व्रतचारिणः ॥ <br>
देहस्थितानि पापानि विलयं यांति तत्क्षणात् ॥ ३१ ॥ <br>
क्व यामोऽद्य भवत्येष यदूर्जव्रतकृन्नरः ॥ <br>
इति सर्वाणि पापानि रटन्तीह पुनःपुनः ॥ ३२ ॥ <br>
तस्मात्कार्तिकमासस्य सदृशं नहि विद्यते ॥ <br>
सर्वपापस्य दहने अग्नेः सदृश उच्यते ॥३३॥ <br>
ऊर्जोद्यापनमाहात्म्यं शृणुयाच्छ्रद्धयाऽन्वितः ॥ <br>
श्रावयेद्वा पुमान्यस्तु विष्णुसायुज्यमाप्नुयात् ॥ ३४ ॥ <br>
॥ नारद उवाच ॥ ॥ <br>
ऊर्जे व्रतोद्यापनादावशक्तः सिद्धिभाक्कथम् ॥ <br>
कथं विमुच्यते जंतुर्दुःखसंसारसागरात् ॥ ३५ ॥<br>
॥ ॥ ब्रह्मोवाच ॥ ॥ <br>
शृणुयादूर्जमाहात्म्यं नियमेन शुचिः पुमान् ॥ <br>
उद्यापनफलं प्राप्य विष्णुलोके वसेच्च सः ॥ ३६ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये व्रतोद्यापनविधिकथनंनाम चतुऽस्त्रिंशोऽध्यायः ॥ ३४ ॥ ॥<br>
<br>
<br>
</span>
