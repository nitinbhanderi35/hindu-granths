<span style="font-size: 14pt; line-height: 200%">॥ वालखिल्या ऊचुः ॥ ॥ <br>
कार्तिकस्याऽमले पक्षे स्नात्वा सम्यग्यतव्रतः ॥ <br>
एकादश्यां तु गृह्णीयाद्व्रतं पंचदिनात्मकम् ॥ १ ॥ <br>
शरपंजरसुप्तेन भीष्मेण तु महात्मना ॥ <br>
राजधर्मा मोक्षधर्मा दानधर्मास्ततः परम् ॥ <br>
कथिता पांडुदायादैः कृष्णेनाऽपि श्रुतास्तदा ॥ २ ॥ <br>
ततः प्रीतेन मनसा वासुदेवेन भाषितम् ॥ <br>
धन्यधन्योऽसि भीष्म त्वं धर्माः संश्रावितास्त्वया ॥ ३ ॥ <br>
एकादश्यां कार्तिकस्य याचितं च जलं त्वया ॥ <br>
अर्जुनेन समानीतं गांगं बाणस्य वेगतः ॥ ४ ॥ <br>
तुष्टानि तव गात्राणि तस्मादद्यदिनावधि ॥ <br>
पूर्णांतं सर्वलोकास्त्वां तर्पयंत्वर्घ्यदानतः ॥ ५ ॥ <br>
तस्मात्सर्वप्रयत्नेन मम संतुष्टिकारकम् ॥ <br>
एतद्व्रतं प्रकुर्वंतु भीष्मपंचकसंज्ञितम् ॥ ६ ॥<br>
कार्तिकस्य व्रतं कृत्वा न कुर्याद्भीष्मपंचकम् ॥ <br>
समग्रं कार्तिकव्रतं वृथा तस्य भविष्यति ॥ ७ ॥ <br>
अशक्तश्चेन्नरो भूयादसमर्थश्च कार्तिके ॥ <br>
भीष्मस्य पंचकं कृत्वा कार्तिकस्य फलं लभेत् ॥ ८ ॥ <br>
सत्यव्रताय शुचये गांगेयाय महात्मने ॥ <br>
भीष्मायैतद्ददाम्यर्घ्यमाजन्मब्रह्मचारिणे ॥ ॥ ९ ॥ <br>
सव्येनाऽनेन मंत्रेण तर्पणं सार्ववर्णिकम् ॥ 2.4.32.१० ॥ <br>
व्रतांगत्वात्पूर्णिमायां प्रदेयः पापपूरुषः ॥ <br>
अपुत्रेण प्रकर्तव्यं सर्वथा भीष्मपञ्चकम् ॥ ११ ॥ <br>
यः पुत्रार्थं व्रतं कुर्यात्सस्त्रीको भीष्मपञ्चकम् ॥ <br>
प्रदत्त्वा पापपुरुषं वर्षमध्ये सुतं लभेत् ॥ १२ ॥ <br>
अवश्यमेव कर्तव्यं तस्माद्भीष्मस्य पंचकम् ॥ <br>
विष्णुप्रीतिकरं प्रोक्तं मया भीष्मस्य पञ्चकम् ॥ १३ ॥ <br>
॥ सूत उवाच ॥ ॥ <br>
शृण्वंतु ऋषयः सर्वे विशेषो भीष्मपञ्चके ॥ <br>
कार्तिकेयाय रुद्रेण पुरा प्रोक्तः सविस्तरात् ॥ १४ ॥ <br>
॥ ईश्वर उवाच ॥ ॥ <br>
प्रवक्ष्यामि महापुण्यं व्रतं व्रतवतां वर ॥ <br>
भीष्मेणैतद्यतः प्राप्तं व्रतं पञ्चदिनात्मकम् ॥ १५ ॥ <br>
सकाशाद्वासुदेवस्य तेनोक्तं भीष्मपञ्चकम् ॥ <br>
व्रतस्याऽस्य गुणान्वक्तुं कः शक्तः केशवादृते ॥ ॥ १६ ॥ <br>
कार्तिके शुक्लपक्षे तु शृणु धर्मं पुरातनम् ॥ <br>
वसिष्ठभृगुगर्गाद्यैश्चीर्णं कृतयुगादिषु ॥ १७ ॥ <br>
अम्बरीषेण भोगाद्यैश्चीर्णं त्रेतायुगादिषु ॥ <br>
ब्राह्मणैर्ब्रह्मचर्येण जपहोमक्रियादिभिः ॥ १८ ॥ <br>
क्षत्रियैश्च तथा वैश्यैः सत्यशौचपरायणैः ॥ <br>
दुष्करं सत्यहीनानामशक्यं बालचेतसाम् ॥१९॥ <br>
दुष्करं भीष्ममित्याहुर्न शक्यं प्राकृतैर्नरैः ॥ <br>
यस्मात्करोति विप्रेंद्र तेन सर्वं कृतं भवेत् ॥ 2.4.32.२० ॥ <br>
व्रतं चैतन्महापुण्यं महापातकनाशनम् ॥ <br>
अतो नरैः प्रयत्नेन कर्तव्यं भीष्मपञ्चकम् ॥ २१ ॥ <br>
कार्तिकस्याऽमले पक्षे स्नात्वा सम्यग्विधानतः ॥ <br>
एकादश्यां तु गृह्णीयाद्व्रतं पंचदिनात्मकम् ॥ २२ ॥ <br>
प्रातः स्नात्वा विशेषेण मध्याह्ने च तथा व्रती ॥ <br>
नद्यां निर्झरतोये वा समालभ्य च गोमयम् ॥ २३ ॥ <br>
यवव्रीहितिलैः सम्यक्पितॄन्संतर्पयेत्क्रमात् ॥ <br>
स्नात्वा मौनं नरः कृत्वा धौतवासा दृढव्रतः ॥ २४ ॥ <br>
भीष्मायोदकदानं च अर्घ्यं चैव प्रयत्नतः ॥ <br>
पूजा भीष्मस्य कर्तव्या दानं दद्यात्प्रयत्नतः ॥ २५ ॥ <br>
पंचरत्नं विशेषेण दत्त्वा विप्राय यत्नतः ॥ <br>
वासुदेवोऽपि संपूज्यो लक्ष्मीयुक्तः सदा प्रभुः ॥ २६ ॥<br>
पञ्चके पूजयित्वा तु कोटिजन्मानि तुष्यति ॥ २७ ॥ <br>
यत्किंचिद्ददते मर्त्यः पंचधातुप्रकल्पितम् ॥ <br>
संवत्सरव्रतानां स लभते सकलं फलम् ॥ ॥ २८ ॥ <br>
कृत्वा तूदकदानं तु तथाऽर्घ्यस्य च दापनम् ॥ <br>
मन्त्रेणानेन यः कुर्यान्मुक्तिभागी भवेन्नरः ॥ २९ ॥ <br>
वैयाघ्रपादगोत्राय सांकृत्य प्रवराय च ॥ <br>
अनपत्याय भीष्माय उदकं भीष्मवर्मणे ॥ 2.4.32.३० ॥ <br>
वसूनामवताराय शंतनोरात्मजाय च ॥ <br>
अर्घ्यं ददामि भीष्माय आजन्मब्रह्मचारिणे ॥ ३१ ॥ <br>
॥ इत्यर्घ्यमंत्रः ॥ ॥ <br>
अनेन विधिना यस्तु पंचकं तु समापयेत् ॥ <br>
अश्वमेधसमं पुण्यं प्राप्नोत्यत्र न संशयः ॥ ३२ ॥ <br>
पंचाऽहमपि कर्तव्यं नियमं च प्रयत्नतः ॥ <br>
नियमेन विना यत्र न भाव्यं वरवर्णिना॥ ३३ ॥ <br>
उत्तरायणहीनाय भीष्माय प्रददौ हरिः ॥ <br>
उत्तरायणहीनेऽपि शुद्धलग्नं सुतोषितः ॥ ३४ ॥ <br>
ततः संपूजयेद्देवं सर्वपापहरं हरिम्॥ <br>
अनंतरं प्रयत्नेन कर्तव्यं भीष्मपंचकम् ॥ ३५ ॥ <br>
स्नापयेत जलैर्भक्त्या मधुक्षीरघृतेन च ॥ <br>
तथैव पंचगव्येन गन्धचंदनवारिणा ॥ ३६ ॥ <br>
चन्दनेन सुगन्धेन कुमकुमेनाऽथ केशवम्॥ <br>
कर्पूरोशीरमिश्रेण लेपयेद्गरुडध्वजम् ॥ ३७ ॥ <br>
अर्चयेद्रुचिरैः पुष्पैर्गंधधूपसमन्वितैः ॥ <br>
गुग्गुलुं घृतसंयुक्तं ददेत्कृष्णाय भक्तिमान् ॥ ३८ ॥ <br>
दीपकं तु दिवा रात्रौ दद्यात्पंच दिनानि तु ॥ <br>
नैवेद्यं देवदेवस्य परमान्नं निवेदयेत्॥ ३९ ॥ <br>
एवमभ्यर्चयेद्देवं संस्मृत्य च प्रणम्य च ॥ <br>
ॐ नमो वासुदेवायेति जपेदष्टोत्तरं शतम् ॥ 2.4.32.४० ॥ <br>
जुहुयाच्च घृताभ्यक्तैस्तिलव्रीहियवादिभिः ॥ <br>
षडक्षरेण मन्त्रेण स्वाहाकाराऽन्वितेन च ॥ ४१ ॥ <br>
उपास्य पश्चिमां संध्यां प्रणम्य गरुडध्वजम् ॥ <br>
जपित्वा पूर्ववन्मन्त्रं क्षितिशायी भवेत्सदा ॥४२॥ <br>
सर्वमेतद्विधानं तु कार्यं पञ्च दिनानि तु ॥ <br>
विशेषोऽत्र व्रते ह्यस्मिन्यदन्यूनं शृणुष्व तत् ॥ ४३ ॥ <br>
प्रथमेऽह्नि हरेः पादौ पूजयेत्कमलैर्व्रती ॥ <br>
द्वितीये बिल्वपत्रेण जानुदेशं समर्चयेत् ॥४४॥ <br>
ततोऽनुपूजयेच्छीर्षं मालत्या चक्रपाणिनः ॥ <br>
कार्तिक्यां देवदेवस्य भक्त्या तद्गतमानसः ॥ ४५ ॥ <br>
अर्चित्वा तं हृषीकेशमेकादश्यां समासतः ॥ <br>
निःप्राश्य गोमयं सम्यगेकादश्यामुपावसेत् ॥ ४६ ॥ <br>
गोमूत्रं मन्त्रवद्भूमौ द्वादश्यां प्राशयेद्व्रती ॥ <br>
क्षीरं चैव त्रयोदश्यां चतुर्दश्यां तथा दधि ॥ ४७ ॥ <br>
संप्राश्य कायशुद्ध्यर्थं लंघयित्वा चतुर्दिनम् ॥ <br>
पंचमे दिवसे स्नात्वा विधिवत्पूज्य केशवम् ॥ <br>
भोजयेद्ब्राह्मणान्भक्त्या तेभ्यो दद्याच्च दक्षिणाम्॥ ४८ ॥<br>
पापबुद्धिं परित्यज्य ब्रह्मचर्येण धीमता ॥ <br>
मद्यं मांसं परित्याज्यं मैथुनं पापकारणम् ॥ ४९ ॥ <br>
शाकाहारेण मुन्यन्नैः कृष्णार्चनपरो नरः ॥ <br>
ततो नक्तं समश्नीयात्पंचगव्यपुरःसरम् ॥ 2.4.32.५० ॥ <br>
एवं सम्यक्समाप्यं स्याद्यथोक्तं फलमाप्नुयात् ॥ ५१ ॥ <br>
मद्यपो यः पिबेन्मद्यं जन्मनो मरणांऽतिकम् ॥ <br>
एतद्भीष्मव्रतं कृत्वा प्राप्नोति परमं पदम् ॥ ५२ ॥ <br>
स्त्रीभिर्वा भर्तृवाक्येन कर्तव्यं धर्मवर्धनम् ॥ <br>
विधवाभिश्च कर्तव्यं मोक्षसौख्याऽतिवृद्धये ॥ ५३ ॥ <br>
अयोध्यायां पुरा कश्चिदतिथिर्नाम वै नृपः ॥ <br>
वसिष्ठवचनात्कृत्वा व्रतमेतत्सुदुर्लभम् ॥ <br>
भुक्त्वेह निखिलान्भोगानंते विष्णुपुरं ययौ ॥ ५४ ॥ <br>
इत्थं कुर्याद्व्रतं नित्यं पञ्चकं भीष्मसंज्ञितम् ॥ <br>
नियमेनोपवासेन पञ्चगव्येन वा पुनः ॥ <br>
पयोमूलफलाऽऽहारैर्हविष्यैर्व्रततत्परः ॥ ५५ ॥ <br>
पौर्णमासीदिने प्राप्ते पूजां कृत्वा तु पूर्ववत् ॥ <br>
ब्राह्मणान्भोजयेद्भक्त्या गां च दद्यात्सवत्सकाम् ॥ ५६ ॥ <br>
यद्भीष्मपञ्चकमिति प्रथितं पृथिव्यामेकादशीप्रभृति पंचदशीनिरुद्धम् ॥ <br>
उक्तं न भोजनपरस्य तदा निषेधस्तस्मिन्व्रते शुभफलं प्रददाति विष्णुः ॥ ५७ ॥ <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये भीष्म पञ्चकव्रतमाहात्म्यवर्णनंनाम द्वात्रिंशोऽध्यायः ॥ ३२ ॥<br>
<br>
</span>
