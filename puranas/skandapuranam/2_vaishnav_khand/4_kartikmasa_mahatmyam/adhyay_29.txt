<span style="font-size: 14pt; line-height: 200%">॥ श्रीकृष्ण उवाच ॥ <br>
इति तद्वचनं श्रुत्वा पृथुर्विस्मितमानसः ॥ <br>
संपूज्य नारदं सम्यग्विससर्ज तदा प्रिये ॥१॥ <br>
पुराऽवंतीपुरे कश्चिद्विप्र आसीद्धनेश्वरः ॥ <br>
ब्रह्मकर्मपरिभ्रष्टः पापकर्मा सुदुर्मतिः ॥२॥ <br>
देशाद्देशातरं गच्छन्क्रयविक्रयकारणात् ॥ <br>
माहिष्मतीपुरीमागात्कदाचित्स धनेश्वरः॥३॥ <br>
महिषेण कृता पूर्वं तस्मान्माहिष्मतीति सा ॥ <br>
यस्या वप्रगता भाति नर्मदा पापनाशिनी ॥ ४ ॥ <br>
कार्तिकव्रतिनस्तत्र नानादेशाऽऽगतान्नरान् ॥ <br>
स दृष्ट्वा विक्रयं कुर्वन्मासमेकमुवास सः ॥ ५ ॥ <br>
स नित्यं नर्मदातीरे भ्रमन्विक्रयकारणात् ॥ <br>
ददर्श ब्राह्मणान्स्नानजपदेवार्चने स्थितान् ॥ ॥ ६ ॥ <br>
कांश्चित्पुराणं पठतः कांश्चिच्च श्रवणे रतान् ॥ <br>
नृत्यगायनवादित्रविष्णुश्रवणतत्परान् ॥७॥ <br>
उद्यापनविधौ सक्तान्कांश्चिज्जागरणे रतान् ॥ <br>
विप्रगोपूजनरतान्दीपदानरतांस्तथा ॥ ८ ॥ <br>
ददर्श कौतुकाविष्टस्तत्रतत्र धनेश्वरः ॥ <br>
नित्यं परिभ्रमंस्तत्र दर्शनस्पर्शभाषणात् ॥ ९ ॥ <br>
वैष्णवानां तथा विष्णोर्नामश्रावादि सोऽलभत् ॥ <br>
एवं मासं स्थितस्तस्या नर्मदायास्तटे द्विजः ॥ 2.4.29.१० ॥ <br>
तावत्कृष्णाऽहिना दष्टो विह्वलः स पपात ह ॥ <br>
अथ देहपरित्यक्तं तं वद्ध्वा यमकिंकराः ॥ ११ ॥ <br>
यमाज्ञया कुंभिपाके चिक्षिपुस्तं धनेश्वरम् ॥ <br>
यावत्क्षिप्तश्च तत्रासौ तावच्छीतलतां ययौ ॥ ॥ १२ ॥ <br>
कुंभीपाको यथा वह्निः प्रह्लादक्षेपणात्पुरा ॥ <br>
यमस्तु कौतुकं दृष्ट्वा पप्रच्छानीय तं ततः ॥ १३ ॥ <br>
तावदभ्यागतस्तत्र नारदः प्राह सत्वरम् ॥ <br>
॥ नारद उवाच ॥ ॥ <br>
नैवाऽयं निरयान्भोक्तुमर्हो ह्यरुणनंदन ॥ १४ ॥ <br>
यस्मादंतेऽस्य संजातं कर्म यन्निरयापहम् ॥ <br>
यः पुण्यकर्मिणां कुर्याद्दर्शनस्पर्शभाषणम् ॥ १५ ॥ <br>
ततः षडंशमाप्नोति पुण्यस्य नियतं नरः ॥ <br>
सख्यं तु तैस्तु संसर्गं कृतवान्वै धनेश्वरः ॥ १६ ॥ <br>
कार्तिकव्रतिभिर्मासं तेषां पुण्यांशभागयम् ॥ १७ ॥ <br>
तस्मादकामपुण्यो हि यक्षयोनिस्थितो ह्ययम् ॥ <br>
विलोक्य निरयान्सर्वान्पापभोगप्रदर्शकान् ॥ १८ ॥<br>
॥ ॥ श्रीकृष्ण उवाच॥ ॥ <br>
इत्युक्त्वा गतवति नारदे स सौरिस्तद्वाक्यश्रवणविबुद्धतत्सुकर्मा॥ <br>
तं विप्रं पुनरनयत्स्वकिंकरेण तान्सर्वान्निरयगणान्प्रदर्शयिष्यन् ॥ १९ ॥ <br>
ततो धनेश्वरं नीत्वा निरयान्प्रेतपोऽब्रवीत् ॥ <br>
दर्शयिष्यंस्तु तान्सर्वान्यमानुज्ञाकरस्तदा ॥ 2.4.29.२० ॥ <br>
॥ प्रेतप उवाच ॥ ॥ <br>
पश्येमान्निरयान्घोरान्धनेश्वर महाभयान् ॥ <br>
एषु पापकरा नित्यं पच्यंते यमकिंकरैः ॥२१॥ <br>
अकामात्पातकं शुष्कं कामादार्द्रमुदाहृतम् ॥ <br>
आर्द्रशुष्कादिभिः पापैर्द्विप्रकारानवस्थितान् ॥ २२ ॥ <br>
चतुराशीतिसंख्याकैः पृथग्भेदैरवस्थितान् ॥ <br>
यत्प्रकीर्णमपांक्तेयं मलिनीकरणं तथा ॥ २३ ॥ <br>
जातिभ्रंशकरं तद्वदुपपातकसंज्ञकम् ॥ <br>
अतिपापं महापापं सप्तधा पातकं स्मृतम् ॥ २४ ॥ <br>
एभिः सप्तसु पच्यंते निरयेषु यथाक्रमम् ॥ <br>
कार्तिकव्रतिभिर्यस्मात्संसर्गो ह्यभवत्तव ॥ २५ ॥ <br>
तत्पुण्योपचयादेते निर्हृता निरयाः खलु  ॥ <br>
श्रीकृष्ण उवाच ॥ ॥ <br>
दर्शयित्वेति निरयान्प्रेतपस्तमथाहरत् ॥ २६ ॥ <br>
धनेश्वरं यक्षलोकं यक्षश्चाऽभूत्स तत्र हि ॥ <br>
धनदस्याऽनुगः सोऽयं धनयक्षेति विश्रुतः ॥ २७ ॥ <br>
॥ सूत उवाच ॥ ॥ <br>
इत्युक्त्वा वासुदेवोऽसौ सत्यभामामतिप्रियम् ॥ <br>
सायंसंध्याविधिं कर्तुं जगाम जननीगृहम् ॥ २८ ॥ <br>
॥ ब्रह्मोवाच ॥ ॥ <br>
एवंप्रभावः खलु कार्तिकोऽयं मुक्तिप्रदो भुक्तिकरश्च यस्मात् ॥ <br>
प्रयांत्यनेकाऽर्जितपातकानि व्रतस्य संदर्शयतोऽपि मुक्तिम् ॥ २९ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये धनेश्वरयक्षजन्मप्राप्तिवर्णनंनामैकोनत्रिंशोऽध्यायः ॥ २९ ॥ <br>
<br>
</span>
