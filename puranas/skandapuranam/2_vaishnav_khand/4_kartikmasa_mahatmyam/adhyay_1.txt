<span style="font-size: 14pt; line-height: 200%">नारायणं नमस्कृत्य नरं चैव नरोत्तमम् ॥ <br>
देवीं सरस्वतीं चैव ततो जयमुदीरयेत् ॥ १ ॥ <br>
॥ ऋषय ऊचुः ॥ ॥ <br>
सूत नः कथितं पुण्यं माहात्म्यमाश्विनस्य च ॥ <br>
भूयोऽन्यच्छ्रोतुमिच्छामः कार्तिकस्य च वैभवम् ॥ २ ॥ <br>
कलौ कलुषचित्तानां नराणां पापकर्मणाम् ॥ <br>
संसाराब्धौ निमग्नानामनायासेन का गतिः ॥ ३ ॥ <br>
को धर्मः सर्वधर्माणामधिको मोक्षसाधकः ॥ <br>
इहाऽपि मुक्तिदो नृणामेतत्त्वं कथय प्रभो ॥ ४ ॥ <br>
॥ सूत उवाच ॥ ॥ <br>
भवद्भिर्यदहं पृष्टस्तदेतत्पृष्टवान्मुनिः ॥ <br>
नारदो ब्रह्मणः पुत्रो ब्रह्माणं तु जगद्गुरुम् ॥ ५ ॥ <br>
तथैव सत्यभामा च श्रीकृष्णं जगदीश्वरम् ॥ <br>
अपृच्छत्कार्तिकस्यैव वैभवं श्रवणोत्सुका ॥६॥ <br>
वालखिल्यैश्च ऋषिभिर्यदुक्तमृषिसंसदि ॥ <br>
श्रीसूर्यारुणसंवादरूपेणाऽतिमनोहरम् ॥ ७ ॥ <br>
कैलासे शंकरेणैव कार्तिकस्य च वैभवम् ॥ <br>
वर्णितं षण्मुखस्याग्रे नानाख्यानसमन्वितम् ॥ ८ ॥ <br>
पृथुं प्रति नारदेन कथितं च महात्म्यकम् ॥ <br>
कार्तिकस्य च विप्रेंद्रा श्रुत्वा ब्रह्ममुखात्पुरा ॥ ९ ॥<br>
एकदा नारदो योगी सत्यलोकमुपागतः ॥ <br>
पप्रच्छ विनयेनैव सर्वलोकपितामहम् ॥ 2.4.1.१० ॥ <br>
॥ श्रीनारद उवाच ॥ ॥ <br>
पापेंधनस्य घोरस्य शुष्कार्द्रस्य च भूरिशः ॥ <br>
को वह्निर्दहते ब्रह्मंस्तद्भवान्वक्तुमर्हति ॥ ११ ॥ <br>
नाज्ञातं त्रिषु लोकेषु ब्रह्मांडांतर्गतस्य यत् ॥ <br>
विद्यते तव देवेश त्रिविधस्य सुनिश्चितम् ॥ १२ ॥ <br>
मासानां प्रवरो मासो देवानामुत्तमोत्तमः ॥ <br>
तीर्थानि तद्विशेषेण कथयस्व पितामह ॥ १३ ॥ <br>
॥ ब्रह्मोवाच ॥ ॥ <br>
मासानां कार्तिकः श्रेष्ठो देवानां मधुसूदनः ॥ <br>
तीर्थं नारायणाख्यं हि त्रितयं दुर्लभं कलौ ॥ १४ ॥ <br>
॥ नारद उवाच ॥ ॥ <br>
भगवंस्तव दासोऽस्मि भक्तोऽस्मि हरिवल्लभ ॥ <br>
वैष्णवान्ब्रूहि मे धर्मान्सर्वज्ञोऽसि पितामह ॥ १५ ॥ <br>
आदौ कार्तिकमाहात्म्यं वक्तुमर्हसि मे प्रभो ॥ <br>
दीपदानस्य माहात्म्यं व्रतिनां नियमांस्तथा ॥ १६ ॥ <br>
गोपीचंदनमाहात्म्यं तुलस्याश्च तथा विभो ॥ <br>
धात्र्याश्चैव च माहात्म्यं विधिं स्नानादिकस्य  च ॥ <br>
व्रतारंभः कदा कार्यं उद्यापनविधिं तथा ॥ १७ ॥ <br>
यत्किंचिद्वैष्णवं धर्मं तत्सर्वं वक्तुमर्हसि ॥ <br>
येनाऽहं त्वत्प्रसादेन पदं यास्याम्यनामयम् ॥॥ १८ ॥ <br>
॥ सूत उवाच ॥ ॥ <br>
इति पुत्रवचः श्रुत्वा ब्रह्मा हर्षसमन्वितः ॥ <br>
राधादामोदरं स्मृत्वा प्रोवाच तनुजं प्रति ॥ १९ ॥ <br>
॥ ब्रह्मोवाच ॥ ॥ <br>
साधु पृष्टं त्वया पुत्र लोकोद्धरणहेतवे ॥ <br>
कथयामि न संदेहः कार्तिकस्य च वैभवम् ॥ 2.4.1.२० ॥ <br>
एकतः सर्वतीर्थानि सर्वे यज्ञाः सदक्षिणाः ॥ ॥ <br>
कार्तिकस्य तु मासस्य कलां नार्हंति षोडशीम् ॥ २१ ॥ <br>
एकतः पुष्करे वासः कुरुक्षेत्रे हिमालये ॥ <br>
एकतः कार्तिकः पुत्र सर्वपुण्याधिको मतः ॥ ॥ २२ ॥ <br>
स्वर्णानि मेरुतुल्यानि सर्वदानानि चैकतः ॥ <br>
एकतः कार्तिको वत्स सर्वदा केशवप्रियः ॥ २३ ॥ <br>
यत्किंचित्क्रियते पुण्यं विष्णुमुद्दिश्य कार्तिके ॥ <br>
तस्य क्षयं न पश्यामि मयोक्तं तव नारद ॥ २४ ॥ <br>
सोपानभूतं स्वर्गस्य मानुष्यं प्राप्य दुर्लभम् ॥ <br>
तथात्मानं समादद्यान्न  भ्रश्येत यथा पुनः ॥ २५ ॥ <br>
दुष्प्राप्यं प्राप्य मानुष्यं कार्तिकोक्तं चरेन्न यः ॥ <br>
धर्मं धर्मभृतां श्रेष्ठ स मातापितृघातकः ॥ २६ ॥ <br>
कार्तिकः खलु वै मासः सर्वमासेषु चोत्तमः ॥ <br>
पुण्यानां परमं पुण्यं पावनानां च पावनम् ॥ २७ ॥ <br>
अस्मिन्मासे त्रयस्त्रिंशद्देवाः सन्निहिता मुने ॥ <br>
अत्र स्नानानिदानानि भोजनानि व्रतानि च ॥ २८ ॥ <br>
तिलधेनुं हिरण्यं च रजतं भूमिवाससी ॥ <br>
गोप्रदानानि कुर्वंति सर्वभावेन नारद ॥ २९ ॥ <br>
तानि दानानि दत्तानि गृह्णंति विधिवत्सुराः ॥ <br>
यत्किंच दत्तं विप्रेंद्र तपश्चैव तथा कृतम् ॥ 2.4.1.३० ॥ <br>
तदक्षय्यफलं प्रोक्तं विष्णुना प्रभविष्णुना ॥ ॥ <br>
पापानां मोक्षणं चैव कार्तिके मासि शस्यते ॥ ३१ ॥<br>
तस्माद्यत्नेन विप्रेंद्र कार्तिके मासि दीयते ॥ <br>
यत्किंचित्कार्तिके दत्तं विष्णुमुद्दिश्य मानवैः ॥ ३२ ॥ <br>
तदक्षयं हि लभते अन्नदानं विशेषतः ॥ <br>
यथा नदीनां विप्रेंद्र शैलानां चैव नारद ॥ ३३ ॥ <br>
उदधीनां च विप्रर्षे क्षयो नैवोपपद्यते ॥ <br>
दानं कार्तिकमासे तु यत्किंचिद्दीयते मुने ॥॥ ३४ ॥ <br>
न तस्यास्ति क्षयो विप्र पापं याति सहस्रधा ॥ <br>
संप्राप्तं कार्तिकं दृष्ट्वा परान्नं यस्तु वर्जयेत् ॥३५॥ <br>
दिनेदिनेऽतिकृच्छ्रस्य फलं प्राप्नोत्ययत्नतः ॥ <br>
न कार्तिकसमो मासो न कृतेन समं युगम् ॥३६॥ <br>
न वेदसदृशं शास्त्रं न तीर्थं गंगया समम् ॥ <br>
न चान्नसदृशं दानं न सुखं भार्यया समम् ॥ ३७ ॥ <br>
न्यायेनोपार्जितं द्रव्यं दुर्लभं दानकारिणाम् ॥ <br>
दुर्लभं मर्त्यधर्माणां तीर्थे च प्रतिपादनम् ॥ ३८ ॥ <br>
कार्तिके मुनिशार्दूल शालिग्रामशिलार्चनम् ॥ <br>
स्मरणं वासुदेवस्य कर्तव्यं पापभीरुणा ॥ ३९ ॥ <br>
एतादृशं कार्तिकं च अकृतेनैव यो नयेत् ॥ <br>
पूर्वं कृतस्य पुण्यस्य क्षयमाप्नोत्यसंशयम् ॥ 2.4.1.४० ॥ <br>
॥ नारद उवाच ॥ ॥ <br>
अशक्तेन कथं कार्यं कार्तिकव्रतमुत्तमम् ॥ <br>
येन तत्फलमाप्नोति तन्मे वद पितामह ॥ ४१ ॥ <br>
॥ ब्रह्मोवाच ॥ ॥ <br>
अशक्तस्तु यदा मर्त्यस्तदैवं व्रतमाचरेत् ॥ <br>
अन्यस्मै द्रविणं दत्त्वा कारयेत्कार्तिकव्रतम् ॥ ४२ ॥ <br>
तस्मात्पुण्यं प्रगृह्णीत दानसंकल्पपूर्वकम् ॥ <br>
द्रव्यदानेऽप्यशक्तश्चेद्यदा देवर्षिसत्तम ॥ ४३ ॥ <br>
तदा तेन प्रकर्तव्यं पानं तीर्थजलस्य च ॥ <br>
तत्राप्यशक्तो यो मर्त्यस्तेन नित्यं हरेर्मुदा ॥ ४४ ॥ <br>
स्मरणं च प्रकर्तव्यं नाम्ना नियमपूर्वकम् ॥ <br>
अखंडितं तदा तेन कार्तिकव्रतजं फलम् ॥ ४५ ॥ <br>
विष्णोः शिवस्य वा कुर्यादालये हरिजागरम् ॥ <br>
शिवविष्ण्वोर्गृहाभावे सर्वदेवालयेष्वपि ॥४६॥ <br>
दुर्गाटव्यां स्थितो वाऽथ यदिवाऽऽपद्गतो भवेत् ॥ <br>
कुर्यादश्वत्थमूले तु तुलसीनां वनेष्वपि ॥ ४७ ॥ <br>
विष्णुनामप्रबंधानां गायनं विष्णुसन्निधौ ॥ <br>
गोसहस्रप्रदानस्य फलमाप्नोति मानवः ॥ ४८ ॥ <br>
वाद्यकृत्पुरुषश्चापि वाजपेयफलं लभेत्॥ <br>
सर्वतीर्थावगाहोत्थं नर्तकः फलमाप्नुयात् ॥ ४९ ॥ <br>
सर्वमेतल्लभेत्पुण्यमेतेषां द्रव्यदः पुमान्॥<br>
श्रवणाद्दर्शनाद्वापि षडंशं फलमाप्नुयात् ॥ 2.4.1.५० ॥ <br>
आपद्गतो यदाप्यंभो न लभेत्कुत्रचिन्नरः ॥ <br>
व्याधितो वाथवा कुर्याद्विष्णोर्नाम्नाऽपि मार्जनम् ॥ ५१ ॥<br>
उद्यापनविधिं कर्तुमशक्तो यो व्रतस्थितः ॥ <br>
ब्राह्मणान्भोजयेत्पश्चाद्व्रतसंपूर्तिहेतवे ॥ ५२ ॥ <br>
अशक्तो दीपदानाय परदीपं प्रबोधयेत् ॥ <br>
तस्य वा रक्षणं कुर्याद्वातादिभ्यः प्रयत्नतः ॥ ५३ ॥ <br>
श्रीविष्णोः पूजनाऽभावे तुलसीधात्रिपूजनम् ॥ <br>
सर्वाऽभावे व्रती कुर्याद्ब्राह्मणानां गवामपि ॥ <br>
तस्याप्यभावे मनसि विष्णोर्नामानुकीर्तनम् ॥ ५४ ॥ <br>
॥ नारद उवाच ॥ ॥ <br>
ब्रह्मन्ब्रूहि विशेषेण धर्मान्कार्तिकसंभवान् ॥ ५५ ॥ <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये कार्तिकव्रतप्रशंसावर्णनंनाम प्रथमोऽध्यायः ॥ १ ॥ <br>
<br>
<br>
</span>
