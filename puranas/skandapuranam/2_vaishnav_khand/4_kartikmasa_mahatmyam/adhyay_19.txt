<span style="font-size: 14pt; line-height: 200%">।। नारद उवाच ।। ।। <br>
ते गणाधिपतीन्दृष्ट्वा नंदीभमुखषण्मुखान् ।। <br>
अमर्षादभ्यधावंत द्वंद्वयुद्धाय दानवाः ।। १ ।। <br>
नंदिनं कालनेमिश्च शुम्भो लंबोदरं तथा ।। <br>
निशुम्भः षण्मुखं वेगादभ्यधावत दंशितः ।। २ ।। <br>
निशुम्भः कार्तिकेयस्य मयूरं पंचभिः शरैः ।। <br>
हृदि विव्याध वेगेन मूर्च्छितः स पपात च ।। ३ ।। <br>
ततः शक्तिधरः शक्तिं यावज्जग्राह रोषितः ।। <br>
तावन्निशुंभो वेगेन स्वशक्त्या तमपातयत् ।। ४ ।। <br>
नंदीश्वरः शरव्रातैः कालनेमिमवध्यत ।। <br>
सप्तभिश्च हयान्केतुं त्रिभिः सारथिमच्छिनत् ।। ५ ।। <br>
कालनेमिस्तु संक्रुद्धो धनुश्चिच्छेद नंदिनः ।। <br>
तदपास्य स शूलेन तं वक्षस्यहनद्बली ।। ६ ।। <br>
स शूलभिन्नहृदयो हताश्वो हतसारथिः ।। <br>
अद्रेः शिखरमामुच्य शैलादिं सोऽप्यपातयत् ।।७ ।। <br>
अथ शुम्भो गणेशश्च रथमूषकवाहनौ ।। <br>
युध्यमानौ शरव्रातैः परस्परमविध्यताम् ।। ८ ।। <br>
गणेशस्तु तदा शुम्भं हृदि विव्याध पत्रिणा ।। <br>
सारथिं च त्रिभिर्बाणैः पातयामास भूतले ।। ९ ।। <br>
ततोऽतिक्रुद्धः शुम्भोऽपि बाणषष्ट्या गणाधिपम् ।। <br>
मूषकं च त्रिभिर्विद्ध्वा ननाद जलदस्वनः ।। 2.4.19.१० ।। <br>
मूषकः शरभिन्नांगश्चचाल दृढवेदनः ।। <br>
लंबोदरश्च पतितः पदातिरभवन्नृप ।। ११ ।। <br>
ततो लंबोदरः शुम्भं हत्वा परशुना हृदि ।। <br>
अपातयत्तदा भूमौ मूषकं चारुहत्पुनः ।। १२ ।। <br>
कालनेमिर्निशुंभश्चाऽप्युभौ लंबोदरं शरैः ।। <br>
युगपज्जघ्नतुः क्रोधात्तोत्रैरिव महाद्विपम् ।। १३ ।।<br>
तं पीडयमानमालोक्य वीरभद्रो महाबलः ।। <br>
अभ्यधावत वेगेन भूतकोटियुतस्तदा ।। १४ ।। <br>
कूष्मांडभैरवाश्चाऽपि वेताला योगिनीगणाः ।। <br>
पिशाचयोगिनीसंघा गणाश्चाऽपि तमन्वयुः ।। १५ ।। <br>
ततः किलकिलाशब्दैः सिंहनादैः सुघर्घरैः ।। <br>
भेरीतालमृदंगैश्च पृथिवी समकंपत ।। १६ ।। <br>
ततो भूतान्यधावंत भक्षयंतिस्म दानवान्।। <br>
उत्पतंत्यापतंति स्म ननृतुश्च रणांगणे ।। १७ ।। <br>
नन्दी च कार्तिकेयश्च समाश्वस्य त्वरत्वितौ ।। <br>
निजघ्नतू रणे दैत्यान्निरंतरशरव्रजैः ।। १८ ।। <br>
छिन्नभिन्ना हतैर्देत्यैः पतितैर्भक्षितैस्तदा ।। <br>
व्याकुला साऽभवत्सेना विषण्णवदना तदा ।। १९ ।। <br>
प्रविध्वस्तां तदा सेनां दृष्ट्वा सागरनंदनः ।। <br>
रथेनाऽतिपताकेन गणानभिययौ बली ।। 2.4.19.२० ।। <br>
हस्त्यश्वरथसंह्रादाः शंखभेरीस्वनास्तथा ।। <br>
अभवन्सिंहनादाश्च सेनयोरुभयोस्तदा ।। २१ ।। <br>
जलंधरशरव्रातैर्नीहारपटलैरिव ।। <br>
द्यावापृथिव्योराच्छिन्नमंतरं समपद्यत ।। २२ ।। <br>
गणेशं पंचभिर्विद्ध्वा शैलादिं नवभिः शरैः ।। <br>
वीरभद्रं च विंशत्या ननाद जलदस्वनः ।। २३ ।। <br>
कार्तिकेयस्तदा दैत्यं शक्त्या विव्याध सत्वरः ।। <br>
युयुधे शक्तिनिर्भिन्नः किंचिद्व्याकुलमानसः ।। २४ ।। <br>
ततः क्रोधपरीताक्षः कार्तिकेयं जलंधरः ।। <br>
गदया ताडयामास स च भूमितलेऽपतत् ।। २५ ।। <br>
तथैव नंदिनं वेगादपातयत भूतले ।। <br>
ततो गणेश्वरः क्रुद्धो गदां परशुनाऽहनत् ।। २६ ।। <br>
वीरभद्रस्त्रिभिर्बाणैर्हृदि विव्याध दानवम् ।। <br>
सप्तभिश्च हयान्केतुं धनुश्छत्रं च चिच्छिदे ।। २७ ।। <br>
ततोऽतिक्रुद्धो दैत्येंद्रः शक्तिमुद्यम्य दारुणाम् ।। <br>
गणेशं पातयामास रथं चाऽन्यमथाऽऽरुहत् ।।२८।। <br>
अभ्ययादथ वेगेन वीरभद्रं रुषान्वितः ।। <br>
ततस्तौ सूर्यसंकाशौ युयुधाते परस्परम् ।। २९ ।। <br>
वीरभद्रः पुनस्तस्य हयान्बाणैरपातयत् ।। <br>
धनुश्चिच्छेद दैत्येंद्रः पुप्लुवे परिघायुधः ।। 2.4.19.३० ।। <br>
स वीरभद्रं त्वरयाऽभिगम्य जघान दैत्यः परिघेण मूर्ध्नि ।। <br>
स चाऽपि वीरः प्रविभिन्नमूर्द्धा पपात भूमौ रुधिरं समुद्गिरन्।। ३१ ।। <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये जलंधरोपाख्याने वीरभद्रपतननामैकोनविंशोऽध्यायः ।। १९ ।। <br>
<br>
</span>
