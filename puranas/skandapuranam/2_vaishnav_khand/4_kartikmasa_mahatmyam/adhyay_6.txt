<span style="font-size: 14pt; line-height: 200%">॥ ब्रह्मोवाच ॥ ॥ <br>
शृणु नारद वक्ष्यामि कार्तिकस्य व्रतं महत् ॥ <br>
यच्छुत्वा सर्वपापेभ्यो मुक्तो मोक्षमवाप्स्यसि ॥ १ ॥ <br>
कार्तिके मासि संप्राप्ते निषिद्धानि च वर्जयेत् ॥ <br>
तैलाभ्यंगं परान्नं च तथा वै तैलभोजनम् ॥ २ ॥ <br>
फलानि बहुबीजानि धान्यानि द्विदलान्यपि ॥ <br>
वर्जयेत्कार्तिके मासि नाऽत्र कार्या विचारणा ॥ ३ ॥ <br>
अलाबुं गृंजरं चैव वृंताकं बृहतीफलम् ॥ <br>
अन्नं पर्युषितं वाऽपि भिस्सटं च मसूरिकम् ॥ ४ ॥ <br>
पुनर्भोजनं माध्वं च परान्नं कांस्यभोजनम् ॥ <br>
नखं चर्म च छत्राकं कांजि दुर्गंधमेव च ॥ ५ ॥ <br>
गणान्नं गणिकान्नं च तथा वै ग्रामयाजिनः ॥ <br>
शूद्रान्नं शद्रसंपर्कं सूतकान्नं तथैव च ॥ ६ ॥ <br>
श्राद्धान्नमृतुशांत्याश्च जातकं नामकं तथा ॥ <br>
श्लेष्मातकफलं चैव वर्जयेत्कार्तिकव्रती ॥ ७ ॥ <br>
निषिद्धेषु च पत्रेषु भोजनं नैव कारयेत् ॥ <br>
मधुपालाशकदलीजंबूप्लक्षमकूटिकाः ॥ <br>
एतत्पत्रेषु भोक्तव्यं पुष्करे न कदाचन ॥ ८ ॥ <br>
कार्तिके मासि संप्राप्ते यः कुर्याद्वनभोजनम् ॥ <br>
स याति परमं लोकं विष्णोर्देवस्य चक्रिणः ॥ ९ ॥ <br>
प्रातःस्नानं तु कर्तव्यं तथैव हरिपूजनम् ॥ <br>
कथायाः श्रवणं चैव कार्तिके शस्यते मुने ॥ 2.4.6.१० ॥ <br>
गोपीचंदनदानं तु गोदानं श्रोत्रियाय च ॥ <br>
कर्तव्यं कार्तिके मासि तेन मोक्षमवाप्नुयात् ॥ ११ ॥ <br>
कदलीफलदानं तु दानं धात्रीफलस्य च ॥ <br>
वस्त्रदानं तथा कुर्याच्छीतार्ताय द्विजन्मने ॥ १२ ॥ <br>
शाकादिदानं कुर्वीत चान्नदानं विशेषतः ॥ <br>
शालिग्रामस्य दानं च कर्तव्यं तु द्विजन्मने ॥ १३ ॥<br>
पौराणिकाय यो दद्यादामान्नं घृतपायसम् ॥ <br>
स चैश्वर्यमवाप्नोति शतब्राह्मणभोजनात् ॥ १४ ॥ <br>
कमलैः पूजयेद्यस्तु कार्तिके कमलाप्रियम् ॥ <br>
स तु पुण्यमवाप्नोति नाऽत्र कार्या विचारणा ॥ १५ ॥ <br>
कार्तिके तुलसीपत्रं यो भक्त्या विष्णवेऽर्पयेत् ॥ <br>
संसाराच्च विनिर्मुक्तो याति विष्णोः परं पदम् ॥ १६ ॥ <br>
कार्तिके केतकीपुष्पैरर्चयेद्गरुडध्वजम् ॥ <br>
पूजितो जन्मसाहस्रं नाऽत्र कार्या विचारणा ॥ १७ ॥ <br>
शंखदानं तु यः कुर्यात्तथा चक्रांकितस्य च ॥ <br>
तस्य पापानि नश्यंति दानमात्रान्न संशयः ॥ १८ ॥ <br>
गीतापाठं तु यः कुर्यात्कार्तिके विष्णुवल्लभे ॥ <br>
तस्य पुण्यफलं वक्तुं नाऽलं वर्षशतैरपि ॥ १९ ॥ <br>
श्रीमद्रागवतस्याऽपि श्रवणं यः समाचरेत् ॥ <br>
सर्वपापविनिर्मुक्तः परं निर्वाणमृच्छति ॥ 2.4.6.२० ॥ <br>
एकादश्यां निराहारमुपवासं करोति यः ॥ <br>
पूर्वजन्मकृतात्पापान्मुच्यते नाऽत्र संशयः ॥ २१ ॥ <br>
शालिग्रामस्य नैवेद्यं कोटियज्ञफलं लभेत् ॥ <br>
अन्यदेवस्य नैवेद्यं भुक्त्वा चांद्रायणं चरेत् ॥ २२ ॥ <br>
पूजाकाले तु देवस्य घण्टानादं करोति यः ॥ <br>
हरेस्तृप्तिं परां याति मनुजो नाऽत्र संशयः ॥ २३ ॥ <br>
परान्नं वर्जयेद्यस्तु कार्तिके विष्णुतुष्टये ॥ <br>
दामोदरस्य प्रीतिं स सम्यक्प्राप्नोति मानवः ॥ २४ ॥ <br>
अध्वगं तु परिश्रांतं काले च गृहमागतम् ॥ <br>
योऽतिथिं पूजयेद्भक्त्या जन्मसाहस्रनाशनम् ॥ २५ ॥ <br>
निंदां कुर्वंति ये मूढा वैष्णवानां महात्मनाम् ॥ <br>
पतंति पितृभिः सार्द्धं महारौरव संज्ञके ॥ २६ ॥ <br>
दृष्ट्वा भागवतान्विप्रान्सन्मुखो न च याति हि ॥ <br>
न गृह्णाति हरिस्तस्य पूजां द्वादशवार्षिकीम् ॥ २७ ॥ <br>
निंदां भगवतः शृण्वंस्तत्परस्य जनस्य च ॥ <br>
ततो नाऽपैति यः सोऽपि हरेः प्रियतमो नहि ॥ २८ ॥ <br>
प्रदक्षिणां तु यः कुर्यात्कार्तिके केशवस्य हि ॥ <br>
पदेपदेऽश्वमेधस्य फलं प्राप्नोत्यसंशयः ॥ २९ ॥ <br>
दंडप्रणामं यः कुर्यात्कार्तिके केशवाऽग्रतः ॥ <br>
राजसूयाऽश्वमेधानां फलं प्राप्नोत्यसंशयः ॥ 2.4.6.३० ॥ <br>
कुटुम्बभोजनं चैव कार्तिके भक्तिसंयुतः ॥ <br>
कारयेद्विप्रशार्दूल तस्य पुण्यमनंतकम् ॥ ३१ ॥ <br>
परस्त्रीसंगमं यस्तु कार्तिके कुरुते नरः ॥ <br>
तस्य पापस्य विश्रांतिर्यावद्वक्तुं न शक्यते ॥ ३२ ॥ <br>
तुलसीमृत्तिकापुंड्रं ललाटे यस्य दृश्यते ॥ <br>
यमस्तं नेक्षितुं शक्तः किमु दूता भयंकराः ॥ ३३ ॥ <br>
शाकं वा लवणं वाऽपि यत्किंचिद्वा भविष्यति ॥ <br>
तद्देयं कार्तिके मासि प्रीत्यर्थं शार्ङ्गधन्वनः ॥ ३४ ॥<br>
इत्याद्या बहवो धर्माः कार्तिके विष्णुवल्लभाः ॥ <br>
यथाशक्त्या प्रकुर्वीत धर्मं देवस्य तुष्टिदम् ॥ ३५ ॥ <br>
हरिसंतुष्टये कार्यस्त्यागो वा स्वेष्टवस्तुनः॥ <br>
मासांते द्विजवर्याय दद्यात्तद्व्रतपूर्तये ॥ ३६ ॥ <br>
सर्वव्रतानि चैकत्र सत्यव्रतमथैकतः॥ <br>
तस्मात्सर्वप्रयत्नेन सत्यं भाषेत सर्वदा ॥ ३७ ॥ <br>
अन्यधर्मेष्वधिकृतिः कुलजातिविभागतः ॥ <br>
अधिकारी कार्तिके तु सर्व एव जनो भवेत् ॥ ३८ ॥ <br>
गोग्रासः कार्तिके मासि विशेषाद्यैस्तु दीयते ॥ <br>
तेषां पुण्यफलं वक्तुं न शक्नोति पितामहः ॥ ३९ ॥ <br>
विष्णुदेवालयं प्रातः संमार्जयति कार्तिके ॥ <br>
तस्य वैकुंठभवने जायते सुदृढं गृहम् ॥ 2.4.6.४० ॥ <br>
दद्यात्कार्तिकमासे तु धर्मकाष्ठानि भूरिशः ॥ <br>
न तत्पुण्यस्य नाशोस्ति कल्पकोटिशतैरपि ॥४१॥ <br>
सुधादि लेपयेद्यस्तु कार्तिके विष्णुमंदिरे ॥ <br>
चित्रादिकं लिखेद्वाऽपि मोदते विष्णुसन्निधौ ॥४२॥ <br>
देवालये वा तीर्थे वा कृतो दुष्टैर्नृपैः करः ॥ <br>
तं मोचयंति ये लोकास्तेषां धर्मः सनातनः॥ ४३ ॥ <br>
कार्तिके मासि यो विप्रो गभस्तीश्वरसन्निधौ ॥ <br>
शतरुद्रीजपं कुर्यान्मंत्रसिद्धिः प्रजायते ॥४४॥ <br>
वाराणस्यां तु यैः स्थित्वा त्रिवर्षं कार्तिकव्रतम् ॥ <br>
सोपांगं सांगं यैर्मर्त्यैः कृतं भक्त्यैकतत्परैः ॥४५॥ <br>
इह लोके फलं तेषां प्रत्यक्षं जायते किल ॥ <br>
संपत्त्या चैव संतत्या यशोभिर्धर्मबुद्धिभिः ॥४६॥ <br>
पलांडुं शृंगं मांसं च शय्यां सौवीरकं तथा ॥ <br>
राजिकोन्मादिकं चाऽपि चिपिटान्नं च वर्जयेत् ॥ ४७ ॥ <br>
धात्रीफलं भानुवारे परदेशागमं तथा ॥ <br>
तीर्थं विना सदैवेह वर्जयेत्कार्तिकव्रती ॥ ४८ ॥ <br>
देववेदद्विजातीनां गुरुगोव्रतिनां तथा ॥ <br>
स्त्रीराजमहतां निंदां वर्जयेत्कार्तिकव्रती ॥ ४९ ॥ <br>
नरकस्य चतुर्दश्यां तैलाभ्यंगं च कारयेत् ॥ <br>
अन्यत्र कार्तिके मासि तैलस्नानं विवर्जयेत् ॥ <br>
नालिकां मूलकं चैव कूष्मांडं च कपित्थकम् ॥ ॥ 2.4.6.५० ॥ <br>
रजस्वलांत्यज म्लेच्छ पतितऽव्रतिकैस्तथा ॥ <br>
द्विजद्विड्वेदबाह्यैश्च न वदेत्सर्वदा व्रती॥५१॥ <br>
एभिर्दृष्टं च काकैश्च सूतिकान्नं च यद्भवेत् ॥ <br>
द्विःपाचितं च दग्धान्नं नैवाद्याद्वैष्णवव्रती ॥ ५२ ॥ <br>
क्रमात्कूष्मांडबृहतीतरुणीमूलकं तथा ॥<br>
श्रीफलं च कलिंगं च फलं धात्रीभवं तथा ॥ ५३ ॥<br>
नारिकेलमलाबुं च पटोलं बृहतीफलम् ॥ <br>
चर्मवृंताकचवलीशाकं तुलसिजं तथा ॥ ५४ ॥ <br>
शाकान्येतानि वर्ज्यानि क्रमात्प्रतिपदादिषु ॥ <br>
एवमेव हि माघेऽपि कुर्य्याच्च नियमान्व्रती ॥ ५५ ॥<br>
कार्तिकव्रतिनः पुण्यं यथोक्तव्रतकारिणः ॥ <br>
न समर्थो भवेद्वक्तुं ब्रह्माऽपीह चतुर्मुखः ॥ ५६ ॥ <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये कार्तिकव्रतनिरूपणंनाम षष्ठोऽध्यायः ॥६॥ ॥ <br>
<br>
<br>
</span>
