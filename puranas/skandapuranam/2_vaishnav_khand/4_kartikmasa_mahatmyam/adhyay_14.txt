<span style="font-size: 14pt; line-height: 200%">॥ पृथुरुवाच ॥ ॥ <br>
यत्त्वया कथितं ब्रह्मन्व्रतमूर्जस्य विस्तरात् ॥<br>
तत्र या तुलसीमूले विष्णोः पूजा त्वयोदिता ॥ १ ॥ <br>
तेनाऽहं प्रष्टुमिच्छामि माहात्म्यं तुलसीभवम् ॥ <br>
कथं साऽतिप्रिया तस्य देवदेवस्य शार्ङ्गिणः ॥ २ ॥ <br>
कथमेषा समुत्पन्ना कस्मिन्स्थाने च नारद ॥ <br>
एवं ब्रूहि समासेन सर्वज्ञोऽसि मतो मम ॥ ३ ॥ <br>
॥ नारद उवाच ॥ ॥ <br>
शृणु राजन्नवहितो माहात्म्यं तुलसीभवम् ॥ <br>
सेतिहासं पुरावृत्तं तत्सर्वं कथयामि ते ॥ ४ ॥ <br>
पुरा शक्रः शिवं द्रष्टुमगात्कैलासपर्वतम् ॥ <br>
सर्वदेवैः परिवृतो ह्यप्सरोगणसेवितः ॥ ५ ॥ <br>
यावद्गतः शिवगृहं तावत्तत्र स दृष्टवान् ॥ <br>
पुरुषं भीमकर्माणं दंष्ट्राऽऽननविभीषणम् ॥ ६ ॥ <br>
स पृष्टस्तेन कस्त्वं भोः क्व गतो जगदीश्वरः ॥ <br>
एवं पुनः पुनः पृष्टः स तदा नोक्तवान्नृप ॥ ७ ॥ <br>
ततः कुद्धो वज्रपाणिस्तं निर्भर्त्स्य वचोऽब्रवीत् ॥ <br>
रे मया पृच्छयमानोऽपि नोत्तरं दत्तवानसि ॥ ८ ॥ <br>
अतस्त्वां हन्मि वज्रेण कस्ते त्राताऽस्ति दुर्मते ॥ <br>
इत्युदीर्य ततो वज्री वज्रेणाऽभ्यहनद्दृढम् ॥ ९ ॥<br>
तेनास्य कण्ठो नीलत्वमगाद्वज्रं च भस्मताम् ॥ <br>
ततो रुद्रः प्रजज्वाल तेजसा प्रदहन्निव ॥ 2.4.14.१० ॥ <br>
दृष्ट्वा बृहस्पतिस्तूर्णं कृतांजलिपुटोऽभवत् ॥ <br>
इन्द्रं च दंडवद्भूमौ कृत्वा स्तोतुं प्रचक्रमे ॥ ११ ॥ <br>
॥ बृहस्पतिरुवाच ॥ ॥ <br>
नमो देवाधिपतये त्र्यंबकाय कपर्दिने ॥ <br>
त्रिपुरघ्नाय शर्वाय नमोऽधंकनिषूदिने ॥ १२ ॥ <br>
विरूपायाऽतिरूपाय बहुरूपाय शंभवे ॥ <br>
यज्ञविध्वंसकर्त्रे च यज्ञानां फलदायिने ॥ १३ ॥ <br>
कालांतकाय कालाय कालभोगिधराय च ॥ <br>
नमो ब्रह्मशिरोहंत्रे ब्राह्मणाय नमो नमः ॥ १४ ॥ <br>
॥ नारद उवाच ॥ ॥ <br>
एवं स्तुतस्तदा शंभुर्धिषणेन जगाद तम् ॥ <br>
संहरन्नयनज्वालां त्रिलोकीदहन क्षमाम्॥ १५ ॥ <br>
वरं वरय भो ब्रह्मन्प्रीतः स्तुत्याऽनया तव ॥ <br>
इन्द्रस्य जीवदानेन जीवेति त्वं प्रथां वज्र ॥ १६ ॥ <br>
॥ बृहस्पतिरुवाच ॥ ॥ <br>
यदि तुष्टोऽसि देव त्वं पाहींद्रं शरणागतम् ॥ <br>
अग्निरेष शमं यातु भालनेत्रसमुद्भवः ॥ १७ ॥<br>
॥ ॥ ईश्वर उवाच ॥ ॥ <br>
पुनः प्रवेशमायाति भालनेत्रे कथं शिखी ॥ <br>
एनं त्यक्ष्याम्यहं दूरे यथेंद्रं नैव पीडयेत् ॥ १८ ॥ <br>
॥ नारद उवाच ॥ ॥ <br>
इत्युक्त्वा तं करे धृत्वा प्राक्षिपल्लवणार्णवे ॥ <br>
सोऽपतत्सिंधुगंगायाः सागरस्य च संगमे ॥ १९ ॥ <br>
तावत्स बालरूपत्वमगात्तत्र रुरोद च ॥ <br>
रुदतस्तस्य शब्देन प्राकंपद्धरणी मुहुः ॥ 2.4.14.२० ॥ <br>
स्वर्गाद्याः सत्यलोकांतास्तत्स्वनाद्बधिरीकृताः ॥ <br>
श्रुत्वा ब्रह्मा ययौ तत्र किमेतदिति विस्मितः ॥ ॥ २१ ॥ <br>
तावत्समुद्रस्योत्संगे तं बालं स ददर्श ह ॥ <br>
दृष्ट्वा ब्रह्माणमायातं समुद्रोऽपि कृतांजलिः ॥ २२ ॥ <br>
प्रणम्य शिरसा बालं तस्योत्संगे न्यवेशयत् ॥ <br>
भो ब्रह्मन्सिंधुगंगायां जातोऽयं मम पुत्रकः ॥ <br>
जातकर्माऽऽदिसंस्कारान्कुरुष्वाऽद्य जगद्गुरो ॥ २३ ॥ <br>
॥ नारद उवाच ॥ ॥ <br>
इत्थं वदति पाथोधौ स बालः सागरात्मजः ॥२४ ॥ <br>
ब्रह्माणमग्रहीत्कूर्चे विधुन्वंस्तं मुहुर्मुहुः ॥ <br>
धुन्वतस्तस्य कूर्चे तु नेत्राभ्यामगमज्जलम् ॥ <br>
कथंचिन्मुक्तकूर्चोऽथ ब्रह्मा प्रोवाच सागरम् ॥ २५ ॥ <br>
॥ ब्रह्मोवाच ॥ ॥ <br>
नेत्राभ्यां विधृतं यस्मादनेनैतज्जलं मम ॥ <br>
तस्माज्जलंधर इति ख्यातो नाम्ना भविष्यति ॥ २६ ॥ <br>
अनेनैवैष तरुणः सर्वशस्त्रास्त्रपारगः ॥ <br>
अवध्यः सर्वभूतानां विना रुद्रं भविष्यति ॥ २७ ॥ <br>
यत एष समुद्भूतस्तत्रैवांतं गमिष्यति ॥ २८ ॥ <br>
॥ नारद उवाच ॥ ॥ <br>
इत्युक्त्वा शुक्रमाहूय राज्ये तं चाभ्यषेचयत् ॥ <br>
आमंत्र्य सरितां नाथं ब्रह्मांतर्धानमागमत् ॥ २९ ॥ <br>
अथ तद्दर्शनोत्फुल्लनयनः सागरस्तदा ॥ <br>
कालनेमिसुतां वृंदां तद्भार्यार्थमयाचत ॥ 2.4.14.३० ॥ <br>
ते कालनेमिप्रमुखास्ततोऽसुरास्तस्मै सुतां तां प्रददुः प्रहर्षिताः॥ <br>
स चाऽपि तां प्राप्य सुहृद्वरां वशां शशास गां शुक्रसहायवान्बली ॥ ३१ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये जलंधरोत्पत्तिवर्णनंनाम चतुर्दशोऽध्यायः ॥ १४ ॥<br>
<br>
<br>
</span>
