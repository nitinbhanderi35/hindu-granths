<span style="font-size: 14pt; line-height: 200%">।। धर्मदत्त उवाच ।। ।। <br>
विलयं यांति पापानि तीर्थे दानव्रतादिभिः ।। <br>
प्रेतदेहस्थितायास्ते तेषु नैवाऽधिकारिता ।। १ ।। <br>
त्वद्ग्लानिदर्शनादस्मात्खिन्नं च मम मानसम् ।। <br>
न वै निर्वृतिमायाति त्वामनुद्धृत्य दुःखिताम् ।। २ ।। <br>
तस्मादाजन्मचरितं यन्मया कार्तिकव्रतम् ।। <br>
तत्पुण्यस्यार्द्धभागेन सद्गतिं त्वमवाप्नुहि ।। ३ ।। <br>
।। नारद उवाच ।। <br>
इत्युक्त्वा धर्मदत्तोऽसौ यावत्तामभ्यषेचयत् ।। <br>
तुलसीमिश्रतोयेन श्रावयन्द्वादशाक्षरम् ।। ४ ।। <br>
तावत्प्रेतत्वनिर्मुक्ता ज्वलदग्निशिखोपमा ।। <br>
दिव्यरूपधरा जाता लावण्येन यथेंदिरा ।। ५ ।। <br>
ततः सा दंडवद्भूमौ प्रणनामाथ तं द्विजम् ।। <br>
उवाच सा तदा वाक्यैर्हर्षगद्गदभाषिणी ।। ६ ।।<br>
।। ।। कलहोवाच ।। ।। <br>
त्वत्प्रसादाद्द्विजश्रेष्ठ विमुक्ता निरयादहम् ।। <br>
पापाब्धौ मज्जमानायास्त्वं नौभूतोऽसि मे ध्रुवम् ।। ७ ।। <br>
।। नारद उवाच ।। ।। <br>
इत्थं वदन्ती सा विप्रं ददर्शाऽऽयातमंबरात् ।। <br>
विमानं भास्वरं युक्तं विष्णुरूपधरैर्गणैः ।। ८ ।। <br>
अथ सा तद्विमानाऽग्र्यं द्वाःस्थाभ्यामवरोपिता ।। <br>
पुण्यशीलसुशीलाभ्यामप्सरोगणसेविता ।। ९ ।। <br>
तद्विमानं तदाऽपश्यद्धर्मदत्तः सविस्मयः।। <br>
पपात दण्डवद्भूमौ दृष्ट्वा तौ विष्णुरूपिणौ ।। 2.4.25.१० ।। <br>
पुण्यशीलसुशीलौ च तमुत्थाप्याऽऽनतं द्विजम् ।। <br>
अभिनन्द्य ततो वाक्यमूचतुर्धर्मसंयुतम् ।। ११ ।। <br>
।। गणावूचतुः ।। ।। <br>
साधुसाधु द्विजश्रेष्ठ यस्त्वं विष्णुरतः सदा ।। <br>
दीनाऽनुकम्पी सर्वज्ञो विष्णुव्रतपरायणः ।।१२।। <br>
आ बालत्वाच्छुभं त्वेतद्यत्त्वया कार्तिकव्रतम् ।। <br>
कृतं तस्याऽर्द्धदानेन पुण्यं द्वैगुण्यमागमत्।।१३।। <br>
जन्मांतरशतोद्भूतं पापं तद्विलयं गतम्।। <br>
स्नानैरेव गतं पापं यदस्याः पूर्वकर्मजम् ।।१४।। <br>
हरिजागरणाद्यैश्च विमानमिदमास्थिता।। <br>
वैकुण्ठे नीयते साधो नानाभोगयुता त्वियम् ।।१५।। <br>
दीपदानभवैः पुण्यैस्तेजःसारूप्यमास्थिता ।। <br>
तुलसीपूजनाद्यैश्च कार्तिकव्रतकैः शुभैः ।। <br>
विष्णुसान्निध्यगा जाता त्वया दत्तैः कृपानिधे ।।१६।। <br>
त्वमप्यस्य भवस्यांते भार्याभ्यां सह यास्यसि ।। <br>
वैकुण्ठ भुवनं विष्णोः सान्निध्यं च सरूपताम् ।। १७ ।। <br>
ते धन्याः कृतकृत्यास्ते तेषां च सफलो भवः।। <br>
यैर्भक्त्याराधितो विष्णुर्धर्मदत्त यथा त्वया ।। ।। १८ ।। <br>
सम्यगाराधितो विष्णुः किं न यच्छति देहिनाम् ।। <br>
औत्तानचरणिर्येन ध्रुवत्वे स्थापितः पुरा ।। १९।। <br>
यन्नामस्मरणादेव देहिनो यांति सद्गतिम् ।। 2.4.25.२० ।। <br>
ग्राहग्रस्तो हि नागेंद्रो यन्नामस्मरणात्पुरा ।। <br>
विमुक्तः संनिधिं प्राप्तो जातोऽयं जयसंज्ञकः ।। २१ ।। <br>
यतस्त्वयाऽर्चितो विष्णुस्तत्सान्निध्यं प्रयास्यसि ।। <br>
बहून्यब्दसहस्राणि भार्याद्वययुतः किल ।। २२ ।। <br>
ततः पुण्यक्षयेजाते यदा यास्यसि भूतलम् ।। <br>
सूर्यवंशोद्भवो राजा विख्यातस्त्वं भविष्यसि ।। २३ ।। <br>
नाम्ना दशरथस्तत्र भार्याद्वययुतः पुनः ।। <br>
तृतीययाऽनया चाऽपि या ते पुण्यार्द्धभागिनी ।। २४ ।। <br>
तत्राऽपि तव सान्निध्यं विष्णुर्यास्यति भूतले ।। <br>
आत्मानं तव पुत्रत्वे प्रकल्प्याऽमरकार्यकृत् ।। २५ ।। <br>
तव जन्मव्रतादस्माद्विष्णुसंतुष्टिकारकात् ।। <br>
न यज्ञा न च दानानि न तीर्थान्यधिकानि वै ।। २६ ।।<br>
धन्योऽसि विप्राग्र्य यतस्त्वयैतद्व्रतं कृतं तुष्टिकरं जगद्गुरोः।। <br>
यदर्धभागात्सफला मुरारेः प्रणीयतेऽस्माभिरियं सलोकताम्।।२७।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये धर्मदत्तोपाख्याने कलहामोक्षकथनंनाम पञ्चविंशोऽध्यायः ।। २५ ।। <br>
<br>
<br>
</span>
