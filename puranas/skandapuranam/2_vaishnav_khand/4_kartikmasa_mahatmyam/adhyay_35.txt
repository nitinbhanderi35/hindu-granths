<span style="font-size: 14pt; line-height: 200%">।। ब्रह्मोवाच ।। ।। <br>
वैकुण्ठाख्यचतुर्दश्या माहात्म्यं ते वदाम्यहम् ।। <br>
वालखिल्यैः पुरा प्रोक्तं संक्षेपेण शृणुष्व तत् ।। १ ।। <br>
।। वालखिल्या ऊचुः ।। ।। <br>
कार्तिकस्य सिते पक्षे चतुर्दश्यां समागमत् ।। <br>
वैकुण्ठेशस्तु वैकुण्ठाद्वाराणस्यां कृते युगे ।। २ ।। <br>
रात्र्यां तुर्यांशशेषायां स्नात्वाऽसौ मणिकर्णिके ।। <br>
गृहीत्वा हेमपद्मानां सहस्रं वै ततोऽव्रजत् ।। ३ ।। <br>
अतिभक्त्या पूजयितुं शिवया सहितं शिवम् ।। <br>
विधाय पूजां वैश्वेशीं ततः पद्मैरपूजयत् ।। ४ ।। <br>
सहस्रसंख्यां कृत्वादावेकनाम्ना ततः परम् ।। <br>
आरब्धं पूजनं तेन शिवस्तद्भक्तिमैक्षत ।। ५ ।। <br>
एकं पद्मं पद्ममध्यान्निलीयाऽऽत्तं हरेण तु ।। <br>
ततः पूजितवान्विष्णुरेकोनं कमलं त्वभूत् ।। ६ ।। <br>
इतस्ततस्तेन दृष्टं पद्मं तिष्ठति न क्वचित् ।। <br>
कमलेषु भ्रमो जातोऽथवा नामसु मे भ्रमः ।। ७ ।। <br>
क्षणं विचार्य स हरिर्न मे नामभ्रमोऽभवत् ।। <br>
पद्मे चैव भ्रमो जातो विचार्यैवं पुनःपुनः ।। ८ ।। <br>
सहस्रपद्मसंकल्पः पूजार्थं तु कृतो मया ।। <br>
अर्च्यः कथं महादेव एकोनकमलैर्मया ।। ९ ।। <br>
यद्यानेतुं गमिष्यामि भंगः स्यादासनस्य तु ।। <br>
अतः परं किं विधेयं चिन्तोद्विग्नो हरिस्तदा ।। 2.4.35.१० ।। <br>
एकः प्रकार उत्पन्नो हृदयेऽस्य मुनीश्वराः ।। <br>
पुण्डरीकाक्ष इत्येवं मां वदंति मुनीश्वराः ।। ११ ।। <br>
नेत्रं मे पद्मसदृशे पद्मार्थे त्वर्पयाम्यहम् ।। <br>
इति निश्चित्य मनसा दत्त्वा तर्जनिकां स तु ।। १२ ।। <br>
नेत्रमध्यात्तदुत्पाट्य महादेवस्तु पूजितः ।। <br>
ततो महेश्वरस्तुष्टो वाक्यमेतदुवाच ह ।। १३ ।। <br>
।। महादेव उवाच ।। ।। <br>
त्वत्समो नास्ति मद्भक्तस्त्रैलोक्ये सचराचरे ।। <br>
राज्यं दत्तं त्रिलोक्यास्ते भव त्वं लोकपालकः ।। १४ ।। <br>
अन्यं वरय भद्रं ते वरं यन्मनसेप्सितम् ।। <br>
अवश्यमेव दास्यामि नात्र कार्या विचारणा ।। १५ ।। <br>
मद्भक्तिं तु समालंब्य ये द्विषंति जनार्दनम् ।। <br>
ते मद्द्वेष्या नरा विष्णो व्रजेयुर्नरकं ध्रुवम् ।। १६ ।।<br>
।। ।। विष्णुरुवाच ।। ।। <br>
त्रैलोक्यरक्षाकरणं ममादिष्टं महेश्वर ।। <br>
दुमर्दाश्च महासत्त्वा दैत्या मार्याः कथं मया ।।१७।।। <br>
।। शिव उवाच ।। ।। <br>
एतत्सुदर्शनं चक्रं महादैत्यनिकृंतनम् ।। <br>
गृहाण भगवन्विष्णो मया तुभ्य निवेदितम् ।।१८।। <br>
अनेन सर्वदैत्यानां भगवन्कदनं कुरु ।। <br>
एवं चक्रं हरेर्दत्त्वा ततो वचनमब्रवीत् ।। १९ ।। <br>
।। शिव उवाच ।। ।। <br>
वर्षे च हेमलंबाख्ये मासे श्रीमति कार्तिके ।। <br>
शुक्लपक्षे चतुर्दश्यामरुणाभ्युदयं प्रति ।।2.4.35.२०।। <br>
महादेवतिथौ ब्राह्मे मुहूर्ते मणिकर्णिके ।। <br>
स्नात्वा वैश्वेश्वरं लिंगं वैकुण्ठादेत्य पूजितम्।।२१।। <br>
सहस्रकमलैस्तस्माद्भविष्यति मम प्रिया ।। <br>
विख्याता सर्वलोकेषु वैकुण्ठाख्या चतुर्दशी ।।२२।। <br>
अन्यं वरं प्रयच्छामि शृणु विष्णो वचो मम ।। <br>
पूर्वरात्रेषु ते पूजा कर्तव्या सर्वजातिभिः ।।२३।। <br>
उपवासं दिवा कुर्यात्सायंकाले तवार्चनम् ।। <br>
पश्चान्ममार्चनं कार्यमन्यथा निष्फलं भवेत् ।। २४ ।। <br>
ग्राह्या तु हरिपूजायां रात्रिव्याप्ता चतुर्दशी ।। <br>
अरुणोदयवेलायां शिवपूजां समाचरेत् ।। २५ ।। <br>
सहस्रकमलैर्विष्णुरादौ यैः पूजितो नरैः।। <br>
पश्चाच्छिवः पूजितश्चेज्जीवन्मुक्तास्त एव हि ।। २६ ।। <br>
सायं स्नात्वा पंचनदे बिंदुमाधवमर्चयेत् ।। <br>
स्नात्वा यो विष्णुकांच्यां वाऽनंतसेनं समर्चयेत् ।। २७ ।। <br>
रुद्रकांच्यां ततः स्नात्वा प्रणवेशं समर्चयेत् ।। <br>
आदौ स्नात्वा वह्नितीर्थे यजेन्नारायणं ततः ।। २८ ।। <br>
रेतोदके ततः स्नात्वा केदारेशं समर्चयेत् ।। <br>
आदौ स्नात्वा सूर्यपुत्र्यां वेणीमाधवमर्चयेत् ।। २९ ।। <br>
जाह्नव्यां च ततः स्नात्वा संगमेशं प्रपूजयेत् ।। <br>
सर्वाः श्रियस्तस्य वश्याः सत्यं विष्णो मयोदितम् ।। 2.4.35.३० ।। <br>
एवं तस्मै वरान्दत्त्वा ह्यंतर्धानं ययौ शिवः ।। <br>
तस्मात्सर्वप्रयत्नेन पूज्यौ हरिहरावुभौ ।। ३१ ।। <br>
कलौ दशसहस्राणि विष्णुस्त्यजति मेदिनीम् ।। <br>
तदर्द्धं जाह्नवीतोयं तदर्द्धं ग्रामदेवताः ।। ३२ ।।<br>
कार्तिक्यां पूर्णिमायां तु कुर्यात्त्रैपुरमुत्सवम् ।। <br>
दीपो देयोऽवश्यमेव सायंकाले शिवालये ।। ३३ ।। *<br>
त्रिपुरो नाम दैत्येंद्रः प्रयागे तप आस्थितः ।। <br>
तपसा तस्य संतुष्टो ददौ ब्रह्मा वरं परम्।। ३४ ।। <br>
देवासुरमनुष्येभ्यो न ते मृत्युर्भविष्यति ।। <br>
इति लब्धवरो दैत्यो विश्वकर्मविनिर्मितम् ।। ३५ ।। <br>
त्रिपुराख्यं विमानं तमारुह्य भुवनत्रयम् ।। <br>
यदा वै पीडयामास तदा देवैः स्तुतो हरः ।। ३६ ।। <br>
त्रिपुरं घातयामास बाणेनैकेन शत्रुहा ।। <br>
कार्तिक्यां पूर्णिमायां तु सर्वे देवाः प्रतुष्टुवुः ।। ३७ ।। <br>
तस्मिन्दिने सर्वदेवैर्दीपा दत्ता हराय च ।। <br>
सर्वथैव प्रदेयाश्च दीपास्तु हरतुष्टये ।। ३८ ।। <br>
विंशतिः सप्तशतकाः सहिता दीपवर्तयः ।। <br>
ददद्दीपं पूर्णिमायां सर्वपापैः प्रमुच्यते ।। ३९ ।। <br>
पौर्णमास्यां तु संध्यायां कर्तव्यस्त्रिपुरोत्सवः ।। <br>
दद्यादनेन मन्त्रेण प्रदीपांश्च सुरालये ।। 2.4.35.४० ।। <br>
कीटाः पतंगा मशकाश्च वृक्षा जले स्थले ये विचरंति जीवाः ।। <br>
दृष्ट्वा प्रदीपं न च जन्मभागिनो भवंतु नित्यं श्वपचा हि विप्राः ।। ४१ ।। <br>
कार्यस्तस्मात्पौर्णमास्यां त्रिपुराय महोत्सवः ।। <br>
कार्तिक्यां कृत्तिकायोगे यः कुर्यात्स्वामिदर्शनम् ।। ।। ४२ ।। <br>
सप्त जन्म भवेद्विप्रो धनाढ्यो वेदपारगः ।। <br>
अत्र कृत्वा वृषोत्सर्गं नक्ताच्छैवपुरं व्रजेत् ।। ४३ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये वैकुण्ठचतुर्दशी त्रिपुरीपूर्णिमाव्रतविधानकथनंनाम पंचत्रिंशोऽध्यायः ।। ३५ ।। <br>
<br>
</span>
