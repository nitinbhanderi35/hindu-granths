<span style="font-size: 14pt; line-height: 200%">॥ सूत उवाच ॥ ॥ <br>
श्रियः पतिमथामंत्र्य गते देवर्षिसत्तमे ॥ <br>
हर्षोत्फुल्लाऽऽनना सत्या वासुदेवमथाऽब्रवीत् ॥ १ ॥ <br>
॥ सत्यभामोवाच ॥ ॥ <br>
धन्यास्मि कृतकृत्याऽस्मि सफलं जीवितं मम ॥ <br>
दानं व्रतं तपो वाऽपि किं नु पूर्वं कृतं मया ॥ २॥ <br>
येनाऽहं मर्त्यजा देव तवांगार्द्धहराऽभवम् ॥ <br>
भवांतरे च किंशीला काचाऽहं कस्य कन्यका ॥ <br>
तवाऽहं वल्लभा जाता तद्वदस्व ममाऽखिलम् ॥ ३ ॥ <br>
॥ श्रीकृष्ण उवाच ॥ ॥ <br>
शृणुष्वैकमना कांते यथा त्वं पूर्वजन्मनि ॥ ४ ॥ <br>
पुण्यव्रतं कृतवती तत्सर्वं कथयामि ते ॥ <br>
आसीत्कृतयुगस्यांते मायापुर्यां द्विजोत्तमः ॥ ५ ॥ <br>
आत्रेयो देवशर्मेति वेदवेदांगपारगः ॥ <br>
तस्यातिवयसश्चाऽऽसीन्नाम्ना गुणवती सुता ॥ ६ ॥ <br>
अपुत्रः स स्वशिष्याय चंद्रनाम्ने ददौ सुताम्॥ <br>
तमेव पुत्रवन्मेने स च तं पितृवद्वशी ॥ ७॥ <br>
तौ कदाचिद्वनं यातौ कुशेध्माहरणार्थिनौ ॥ <br>
निहतौ रक्षसा तौ च कृतांतसमरूपिणा ॥ ८ ॥ <br>
स्वस्वपुण्य प्रभावेन विष्णुलोकं गतावुभौ ॥ <br>
ततो गुणवती श्रुत्वा रक्षसा निहतावुभौ ॥ ९ ॥ <br>
पितृभर्तृजदुःखार्ता कारुण्यं पर्यदेवयत् ॥ <br>
सा गृहोपस्करा न्सर्वान्विक्रीयाशु च कर्मं तत् ॥2.4.13.१० ॥ <br>
तयोश्चक्रे यथाशक्ति पारलौकीं ततः क्रियाम् ॥ <br>
तस्मिन्नेव पुरे चक्रे वासं सा मृतजीविनी ॥ ११ ॥<br>
व्रतद्वयं तया सम्यगाजन्ममरणात्कृतम् ॥ <br>
एकादशीव्रतं सम्यक्सेवनं कार्तिकस्य च ॥ १२ ॥ <br>
इत्थं गुणवती सम्यक्प्रत्यब्द व्रतिनी ह्यभूत् ॥ <br>
कदाचित्सरुजा साऽथ कृशांगी ज्वरपीडिता ॥ १३ ॥ <br>
स्नातुं गंगां गता कांते कथंचिच्छनकैस्तदा ॥ <br>
यावज्जलांतरगता कंपिता शीतपीडिता ॥ ॥ १४ ॥ <br>
तावत्सा विह्वलाऽपश्यद्विमानं यातमंबरात् ॥ <br>
अथ सा तद्विमानस्था वैकुण्ठभुवनं ययौ ॥ १५ ॥ <br>
कार्तिकव्रतपुण्येन मत्सान्निध्यं गताऽभवत् ॥ <br>
अथ ब्रह्मादिदेवानां यदा प्रार्थनया भुवम् ॥ १६ ॥ <br>
आगतोऽहं गणाः सर्वे यातास्तेऽपि मया सह ॥ <br>
एते हि यादवाः सर्वे मद्गणा एव भामिनि ॥ १७ ॥ <br>
पिता ते देवशर्माऽभूत्सत्राजिदभिधो ह्ययम् ॥ <br>
यश्चंद्रनामाऽसोऽक्रूरस्त्वं सा गुणवती शुभा ॥ १८ ॥ <br>
कार्तिकव्रतपुण्येन बहु मत्प्रीतिदायिनी ॥ <br>
मद्द्वारि यत्त्वया पूर्वं तुलसीवाटिका कृता ॥ १९ ॥ <br>
तस्मादयं कल्पवृक्षस्तवांगणगतः शुभे ॥ <br>
आजन्ममरणात्पूर्वं यत्कृतं कार्तिकव्रतम् ॥ 2.4.13.२० ॥ <br>
कदाचिदपि तेन त्वं मद्वियोगं न यास्यसि ॥ <br>
॥ सत्योवाच ॥ ॥ <br>
मासानां तु कथं नाम स मासः कार्तिको वरः ॥ २१ ॥ <br>
प्रियस्ते देवदेवेश कारणं तत्र कथ्यताम् ॥ <br>
॥ श्रीकृष्ण उवाच ॥ ॥ <br>
साधु पृष्टं त्वया कांते शृणुष्वैकाग्रमानसा ॥ २२ ॥ <br>
पृथोर्वैन्यस्य संवादं महर्षेर्नारदस्य च ॥ <br>
एवमेव पुरा पृष्टो नारदः पृथुनाब्रवीत् ॥ २३ ॥ <br>
॥ नारद उवाच ॥ ॥ <br>
शंखनामाऽभवत्पूर्वमसुरः सागरात्मजः ॥ <br>
इन्द्रादिलोकपालानामधिकाराञ्जहार ह ॥ २४ ॥ <br>
सुवर्णाद्रिगुहादुर्गसंस्थितास्त्रिदशादयः ॥ <br>
तद्वीक्षयांबभूवुस्ते तदा दैत्यो व्यचारयत् ॥ २५ ॥ <br>
हृताधिकारास्त्रिदशा मया यद्यपि निर्जिताः ॥ <br>
लक्ष्यंते बलयुक्तास्ते करणीयं मयाऽत्र किम् ॥ २६ ॥ <br>
ज्ञातं तत्तु मया देवा वेदमन्त्रबलान्विताः ॥ <br>
तान्हरिष्ये ततः सर्वे बलहीना भवंति वै ॥ २७ ॥ <br>
इति मत्वा ततो दैत्यो विष्णुमालक्ष्य निद्रितम्॥ <br>
सत्यलोकाज्जहाराशु वेदानादिस्वयंभुवः ॥ २८ ॥ <br>
नीतास्तु तेन ते वेदास्तद्भयात्ते निराक्रमन् ॥ <br>
तोयानि विविशुर्यज्ञमंत्रबीजसमन्विताः ॥ २९ ॥ <br>
तान्मार्गमाणः शंखोऽपि समुद्रांतर्गतो भ्रमन् ॥ <br>
न ददर्श तदा दैत्यः क्वचिदेकत्र संस्थितान् ॥ <br>
अथ देवैः स्तुतो विष्णुर्बोधितस्तानुवाच ह ॥ ॥ 2.4.13.३० ॥ <br>
॥ विष्णुरुवाच ॥ ॥ <br>
वरदोऽहं सुरगणा गीतवाद्यादिमंगलैः ॥ ३१ ॥ <br>
ऊर्जस्य शुक्लैकादश्यां भवद्भिः प्रतिबोधितः ॥ <br>
अतश्चैषा तिथिर्मान्या साऽतीव प्रीतिदा मम ॥ ३२ ॥ <br>
वेदाः शंखहृताः सर्वे तिष्ठंत्युदकसंस्थिताः ॥ <br>
तानानयाम्यहं देवा हत्वा सागरनंदनम् ॥ ३३ ॥<br>
अद्यप्रभृति वेदास्तु मंत्रबीजसमन्विताः ॥ <br>
प्रत्यब्दं कार्तिके मासि विश्रमंत्वप्सु सर्वदा ॥ ३४ ॥ <br>
कालेऽस्मिन्ये प्रकुर्वंति प्रातःस्नानं नरोत्तमाः ॥ <br>
ते सर्वे यज्ञाऽवभृथैः सुस्नाताः स्युर्न संशयः ॥ ३५ ॥ <br>
अद्यप्रभृत्यहमपि भवामि जलमध्यगः ॥ <br>
भवन्तोऽपि मया सार्द्धमायांतु समुनीश्वराः ॥ ३६ ॥ <br>
कातिकव्रतिनां चेंद्र रक्षा कार्या त्वया सदा ॥ <br>
इत्युक्त्वा भगवान्विष्णुः शफरीतुल्यरूपधृक् ॥ <br>
खात्पपात जले विंध्यवासिनः कस्य पश्यतः ॥ ३७ ॥ <br>
हत्वा शंखासुरं विष्णुर्बदरीवनमागमत् ॥ <br>
तत्राऽऽहूय ऋषीन्सर्वानिदमाज्ञापयत्प्रभुः ॥ ३८ ॥ <br>
विष्णुरुवाच ॥ ॥ <br>
जलांतरविशीर्णांस्तान्यूयं वेदान्प्रमार्गथ ॥ <br>
आनयध्वं च त्वरिताः सागरस्य जलांतरात् ॥ <br>
तावत्प्रयागं तिष्ठामि देवतागणसंयुतः॥ ॥ ३९ ॥ <br>
॥ नारद उवाच ॥ ॥ <br>
ततस्तैस्सर्वमुनिभिस्तपोबलसमन्वितैः ॥ 2.4.13.४० ॥ <br>
उद्धृताश्च सबीजास्ते वेदा यज्ञसमन्विताः ॥ <br>
तेषु यावन्मितं येन लब्धं तावद्धि तस्य तत् ॥ ४१ ॥ <br>
स स एव ऋषिर्जातस्तत्तत्प्रभृति पार्थिव ॥ <br>
अथ सर्वेऽपि संगम्य प्रयागं मुनयो ययुः ॥ ४२ ॥ <br>
विष्णवे सविधात्रे ते लब्धान्वेदान्न्यवेदयन् ॥ <br>
लब्ध्वा वेदान्समग्रांस्तु ब्रह्मा हर्षसमन्वितः ॥ ४३ ॥ <br>
अयजद्वाजिमेधेन देवर्षिगणसंयुतः ॥ <br>
यज्ञांऽते देवताः सर्वे विज्ञप्तिं चक्रुरंजसा ॥ ४४ ॥ <br>
॥ देवा ऊचुः ॥ ॥ <br>
देवदेव जगन्नाथ विज्ञप्तिं शृणु नः प्रभो ॥ <br>
हर्षकालोऽयमस्माकं तस्मात्त्वं वरदो भव ॥ ४५ ॥ <br>
स्थानेऽस्मिन्द्रुहिणो वेदान्नष्टान्प्राप पुनस्त्वयम् ॥ <br>
यज्ञभागान्वयं प्राप्तास्त्वत्प्रसादाद्रमापते ॥ ४६ ॥ <br>
स्थानमेतद्धि नः श्रेष्ठं पृथिव्यां पुण्यवर्धनम् ॥ <br>
भुक्तिमुक्तिप्रदं चाऽस्तु प्रसादाद्भवतः सदा ॥ ४७ ॥ <br>
कालोऽप्ययं महापुण्यो ब्रह्मघ्नाऽऽदिविशुद्धिकृत्॥ <br>
दत्ताऽक्षयकरं चाऽस्तु वरमेवं ददस्व नः ॥ ४८ ॥ <br>
॥ विष्णुरुवाच ॥ ॥ <br>
ममाप्येतद्वृतं देवा यद्भवद्भिरुदाहृतम् ॥ <br>
तथास्तु सुलभं त्वेतद्ब्रह्मक्षेत्रमितिप्रथम् ॥ ४९ ॥ <br>
सूर्यवंशोद्भवो राजा गंगामत्रानयिष्यति ॥ <br>
सा सूर्यकन्यया चात्र कालिंद्या योगमेष्यति ॥ 2.4.13.५० ॥ <br>
यूयं च सर्वे ब्रह्माद्या निवसंतु मया सह ॥ <br>
तीर्थराजेति विख्यातं तीर्थमेतद्भविष्यति ॥ ५१ ॥ <br>
सर्वपापानि नश्यंति तीर्थराजस्य दर्शनात् ॥ <br>
सूर्ये मकरगे प्राप्ते स्नायिनां पापनाशनः ॥ ५२ ॥ <br>
कालोऽप्येष महापुण्यफलदोऽस्तु सदा नृणाम् ॥ <br>
सालोक्यादिफलं स्नानैर्माघे मकरगे रवौ ॥ ५३ ॥ ॥ <br>
॥ नारद उवाच ॥ ॥ <br>
एवं देवान्देवदेवस्तदुक्त्वा तत्रैवांतर्धानमागात्सवेधाः ॥ <br>
देवाः सर्वेप्यंशकैस्तेऽप्यतिष्ठंश्चांतर्धानं प्रापुरिंद्रादयस्ते ॥५४॥<br>
<br>
167a<br>
कार्तिके तुलसीमूले योऽर्चयेद्धरिमीश्वरम् ॥ <br>
भुक्त्वेह निखिलान्भोगानंते विष्णुपुरं व्रजेत् ॥ ५५ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये सत्यभामापूर्वजन्मवृत्तांतकथनपूर्वक प्रयागतीर्थप्रशंसाप्रसंगवर्णनंनाम त्रयोदशोऽध्यायः ॥ १३ ॥ ॥ छ ॥ <br>
<br>
</span>
