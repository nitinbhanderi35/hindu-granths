<span style="font-size: 14pt; line-height: 200%">।। नारद उवाच ।। ।। <br>
ततो जलंधरो दृष्ट्वा रुद्रमद्भुतविक्रमम् ।। <br>
चकार मायया गौरीं त्र्यंबकं मोहयन्निव ।। १ ।। <br>
रथोपरि च तां बद्धां रुदन्तीं पार्वतीं शिवः ।। <br>
निशुंभप्रमुखाद्यैश्च वध्यमानां ददर्श सः ।। २ ।। <br>
गौरीं तथाविधां दृष्ट्वा शिवोऽप्युद्विग्नमानसः ।। <br>
अवाङ्मुखः स्थितस्तूष्णीं विस्मृत्य स्वपराक्रमम् ।। ३ ।। <br>
ततो जलंधरो वेगात्त्रिभिर्विव्याध सायकैः ।। <br>
आपुंखमग्रैस्तं रुद्रं शिरस्युरसि चोदरे ।। ४ ।। <br>
ततो जज्ञे स तां मायां विष्णुना च प्रबोधितः ।। <br>
रौद्ररूपधरो जातो ज्वालामालाऽतिभीषणः ।। ५ ।। <br>
तस्याऽतीव महारौद्रं रूपं दृष्ट्वा महासुराः ।। <br>
न शेकुः संमुखे स्थातुं भेजिरे ते दिशो दश ।।६।। <br>
ततः शापं ददौ रुद्रस्तयोः शुंभनिशुंभयोः ।। <br>
मम युद्धादपक्रांतौ गौर्या बध्यौ भविष्यथः ।। ७ ।। <br>
पुनर्जलंधरो वेगाद्ववर्ष निशितैः शरैः ।। <br>
बाणांधकारैः संछन्नं तदा भूमितलं महत् ।। ८ ।। <br>
यावद्रुद्रश्च चिच्छेद तस्य बाणगणं जवात् ।। <br>
तावत्स परिघेणाऽऽशु जघान वृषभं बली ।। ९ ।। <br>
वृषस्तेन प्रहारेण परावृत्तो रणांगणात् ।। <br>
रुद्रेणाऽऽकृष्यमाणोऽपि न तस्थौ रणभूमिषु ।। 2.4.22.१० ।। <br>
ततः परमसंकुद्धो रुद्रो रौद्रवपुर्धरः ।। <br>
चक्रं सुदर्शनं वेगाच्चिक्षेपाऽऽदित्यवर्चसम् ।। ११ ।। <br>
प्रदहद्रोदसी वेगात्पपात वसुधातले ।। <br>
जहार तच्छिरः कायान्महदायतलोचनम् ।। १२ ।। <br>
रथात्कायः पपाताऽस्य नादयन्वसुधातलम् ।। <br>
तेजश्च निर्गतं देहात्तद्रुद्रे लयमागमत् ।। १३ ।। <br>
वृन्दादेहोद्भवं तेजस्तद्गौर्यां विलयं गतम् ।। <br>
अथ ब्रह्मादयो देवा हर्षादुत्फुल्ललोचनाः ।। १४ ।। <br>
प्रणम्य शिरसा रुद्रं शशंसुर्विष्णुचेष्टितम् ।। <br>
।। देवा ऊचुः ।। ।। <br>
महादेव त्वया देवा रक्षिताः शत्रुजाद्भयात् ।। १५ ।। <br>
किंचिदन्यत्समुद्भूतं तत्र किं करवामहे ।। <br>
वृन्दालावण्यसंभ्रांतो विष्णुस्तिष्ठति मोहितः ।। १६ ।। <br>
।। ईश्वर उवाच ।। ।। <br>
गच्छध्वं शरणं देवा विष्णोर्मोहापनुत्तये ।। <br>
शरण्यां मोहिनीं मायां सा वः कार्यं करिष्यति ।। १७ ।। <br>
।। नारद उवाच ।। ।। <br>
इत्युक्त्वांतर्दधे देवः सर्वभूतगणैस्तदा ।। <br>
देवाश्च तुष्टुवुर्मूलप्रकृतिं भक्तवत्सलाम् ।। १८ ।। <br>
।। देवा ऊचुः ।। ।। <br>
यदुद्भवाः सत्त्वरजस्तमोगुणाः सर्गस्थितिध्वंसनिदानकारिणः ।। <br>
यदिच्छया विश्वमिदं भवाऽभवौ तनोति मूलप्रकृतिं नताः स्म ताम् ।। १९ ।। <br>
या हि त्रयोविंशतिभेदशब्दिता जगत्यशेषे समधिष्ठिता परा ।। <br>
यद्रूपकर्माणि जडास्त्रयोऽपि देवा न विद्युः प्रकृतिं नताः स्म ताम् ।। 2.4.22.२० ।। <br>
यद्भक्तियुक्ताः पुरुषास्तु नित्यं दारिद्र्यभीमोहपराभवादीन् ।। <br>
न प्राप्नुवंत्येव हि भक्तवत्सलां सदैव मूलप्रकृतिं नताः स्म ताम् ।। २१ ।। <br>
।। नारद उवाच ।। ।। <br>
स्तोत्रमेतत्त्रिसंध्यं यः पठेदेकाग्रमानसः ।। <br>
दारिद्यमोहदुःखानि न कदाचित्स्पृशंति तम् ।।२२।। <br>
इत्थं स्तुवंतस्ते देवास्तेजोमण्डलमास्थितम् ।।<br>
ददृशुर्गगनं तत्र ज्वालाव्याप्तदिगंतरम् ।। २३ ।। <br>
तन्मध्याद्भारतीं सर्वे शुश्रुवुर्व्योमचारिणीम् ।। <br>
।। शक्तिरुवाच ।। ।। <br>
अहमेव त्रिधा भिन्ना तिष्ठामि त्रिविधैर्गुणैः ।। ।। २४ ।। <br>
गौरी लक्ष्मी स्वरा चेति रजःसत्त्वतमोगुणैः ।। <br>
तत्र गच्छत ताः कार्यं विधास्यति च वः सुराः ।। २५ ।। <br>
।। नारद उवाच ।। ।। <br>
शृण्वतामिति तां वाचमंतर्धानमगान्महः ।। <br>
देवानां विस्मयोत्फुल्लनेत्राणां तत्तदा नृप ।। २६ ।। <br>
ततः सर्वेऽपि ते देवा गत्वा तद्वाक्यनोदिताः ।। <br>
गौरीं लक्ष्मीं स्वरां चैव प्रणेमुर्भक्तितत्पराः ।। २७ ।। <br>
ततस्तास्तान्सुरान्दृष्ट्वा प्रणतान्भक्तवत्सलाः ।। <br>
बीजानि प्रददुस्तेभ्यो वाक्यान्यूचुश्च भूमिप ।। २८ ।। <br>
।। देव्य ऊचुः ।। ।। <br>
इमानि तत्र बीजानि विष्णुर्यत्राऽवतिष्ठते ।। <br>
निर्वपध्वं ततः कार्यं भवतां सिद्धिमेष्यति ।। २९ ।। ।। <br>
।। नारद उवाच ।। ।। <br>
ततस्तु हृष्टाः सुरसिद्धसंघाः प्रगृह्य बीजानि विचिक्षिपुस्ते ।। <br>
वृंदान्वितो भूमितले स यत्र विष्णुः सदा तिष्ठति सौख्यहीनः ।। 2.4.22.३० ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये जलंधरमुक्तिकथनं नाम द्वाविंशोऽध्यायः ।। २२ ।। <br>
<br>
<br>
</span>
