<span style="font-size: 14pt; line-height: 200%">॥ ब्रह्मोवाच ॥ ॥ <br>
प्रतिपद्यथ चाऽभ्यंगं कृत्वा नीराजनं ततः ॥ <br>
सुवेषः सत्कथागीतैर्दानैश्च दिवसं नयेत् ॥ १ ॥ <br>
शंकरस्तु पुरा द्यूतं ससर्ज सुमनोहरम् ॥ <br>
कार्तिके शुक्लपक्षे तु प्रथमेऽहनि सत्यवत् ॥ २ ॥ <br>
बलिराज्यदिनस्याऽपि माहात्म्यं शृणु तत्त्वतः ॥ <br>
स्नातव्यं तिलतैलेन नरैर्नारीभिरेव च ॥ ३ ॥ <br>
यदि मोहान्न कुर्वीत स याति यमसादनम् ॥ <br>
पुरा कृतयुगस्यादौ दानवेंद्रो बलिर्महान् ॥ ४ ॥ <br>
तेन दत्ता वामनाय भूमिः स्वमस्तकान्विता ॥ <br>
तदानीं भगवान्साक्षात्तुष्टो बलिमुवाच ह ॥ ५॥ <br>
कार्तिके मासि शुक्लायां प्रतिपद्यां यतो भवान् ॥ <br>
भूमिं  मे दत्तवान्भक्त्या तेन तुष्टोऽस्मि तेऽनघ ॥ ६ ॥ <br>
वरं ददामि ते राजन्नित्युक्त्वाऽदाद्वरं तदा ॥ <br>
त्वन्नाम्नैव भवेद्राजन्कार्तिकी प्रतिपत्तिथिः॥ ७ ॥ <br>
एतस्यां ये करिष्यंति तैलस्नानादिकार्चनम् ॥ <br>
तदक्षयं भवेद्राजन्नात्र कार्या विचारणा ॥ ८ ॥ <br>
तदाप्रभृति लोकेऽस्मिन्प्रसिद्धा प्रतिपत्तिथिः ॥ <br>
प्रतिपत्पूर्वविद्धा नो कर्तव्या तु कथंचन ॥ ९ ॥ <br>
तत्राभ्यंगं न कुर्वीत अन्यथा मृतिमाप्नुयात् ॥ <br>
प्रतिपद्यां यदा दर्शो मुहूर्तप्रमितो भवेत् ॥ । । 2.4.10.१० ॥ <br>
मांगल्यं तद्दिने चेत्स्याद्वित्तादिस्तस्य नश्यति ॥ <br>
बलेश्च प्रतिपद्दर्शाद्यदि विद्धं भविष्यति ॥ ११ ॥ <br>
तस्यां यद्यथ चाऽऽर्तिक्यं नारी मोहात्करिष्यति ॥ <br>
नारीणां तत्र वैधव्यं प्रजानां मरणं ध्रुवम् ॥ १२ ॥ <br>
अविद्धा प्रतिपच्चेत्स्यान्मुहूर्तमपरेऽहनि ॥ <br>
उत्सवादिककृत्येषु सैव प्रोक्ता मनीषिभिः ॥ १३ ॥ <br>
प्रतिपत्स्वल्पमात्राऽपि यदि न स्यात्परेऽहनि ॥ <br>
पूर्वविद्धा तदा कार्या कृता नो दोषभाग्भवेत् ॥ १४ ॥ <br>
तद्दिने गृहमध्ये तु कुर्यान्मूर्तिं तदांगणे ॥ <br>
गोमयेन च तत्राऽपि दधि तत्पुरतः क्षिपेत् ॥ १५ ॥<br>
आर्तिक्यं तत्र संस्थाप्य एवं कुर्याद्विधानतः ॥ <br>
अभ्यंगं ये न कुर्वंति तस्यां तु मुनिपुंगव ॥ १६ ॥ <br>
न मांगल्यं भवेत्तेषां यावत्स्याद्वत्सरं ध्रुवम् ॥ <br>
यो यादृशेन रूपेण तस्यां तिष्ठेच्छुभे दिने ॥ १७ ॥ <br>
आवर्षं तद्भवेत्तस्य तस्मान्मंगलमाचरेत् ॥ <br>
यदीच्छेत्स्वशुभान्भोगान्भोक्तुं दिव्यान्मनोहरान् ॥ १८ ॥ <br>
कुरु दीपोत्सवं रम्यं त्रयोदश्यादिकेषु च ॥ <br>
शंकरश्च भवानी च क्रीडया द्यूतमास्थिते ॥ १९ ॥ <br>
गौर्या जित्वा पुरा शंभुर्नग्नो द्यूते विसर्जितः ॥ <br>
अतोऽर्थं शंकरो दुःखी गौरी नित्यं सुखस्थिता ॥ 2.4.10.२० ॥ <br>
द्यूतं निषिद्धं सर्वत्र हित्वा प्रतिपदं बुधाः ॥ <br>
प्रथमं विजयो यस्य तस्य संवत्सरं सुखम् ॥ २१ ॥ <br>
भवान्याऽभ्यर्थिता लक्ष्मीर्धेनुरूपेण संस्थिता ॥ <br>
प्रातर्गोवर्द्धनः पूज्यो द्यूतं रात्रौ समाचरेत् ॥ २२ ॥ <br>
भूषणीयास्तदा गावो वर्ज्या वहनदोहनात् ॥ २३ ॥ <br>
गोवर्द्धन धराऽऽधार गोकुलत्राणकारक ॥ <br>
विष्णुबाहुकृतोच्छ्राय गवां कोटिप्रदो भव ॥ २४ ॥ <br>
या लक्ष्मीर्लोकपालानां धेनुरूपेण संस्थिता ॥ <br>
घृतं वहति यज्ञार्थे मम पापं व्यपोहतु ॥ २५ ॥ <br>
अग्रतः संतु मे गावो गावो मे संतु पृष्ठतः ॥ <br>
गावो मे हृदयं संतु गवां मध्ये वसाम्यहम् ॥ २६ ॥ <br>
॥ इति गोवर्द्धनपूजा ॥ ॥ <br>
सद्भावेनैव संतोष्य देवान्सत्पुरुषान्नरान् ॥ <br>
इतरेषामन्नपानैर्वाक्यदानेन पंडितान् ॥ २७ ॥ <br>
वस्त्रैस्तांबूलधूपैश्च पुष्पकर्पूरकुंकुमैः ॥ <br>
भक्ष्यैरुच्चावचैर्भोज्यैरंतःपुरनिवासिनः ॥२८॥ <br>
ग्राम्यान्वृषभदानैश्च सामंतान्नृपतिर्धनैः ॥ <br>
पदातिजनसंघांश्च ग्रैवेयैः कटकैः शुभैः ॥ <br>
स्वनामांकैश्च तान्राजा तोषयेत्सज्जनान्पृथक् ॥ २९ ॥ <br>
यथार्थं तोषयित्वा तु ततो मल्लान्नरांस्तथा ॥ <br>
वृषभान्महिषांश्चैव युध्यमानान्परैः सह ॥ 2.4.10.३० ॥ <br>
राज्ञस्तथैव योधांश्च पदातीन्समलंकृतान् ॥ <br>
मंचाऽऽरूढः स्वयं पश्येन्नटनर्तकचारणान् ॥ ३१ ॥ <br>
युद्धापयेद्वासयेच्च गोमहिष्यादिकं च यत् ॥ <br>
वत्सानाकर्षयेद्गोभिरुक्तिप्रत्युक्तिवादनात् ॥ ३२ ॥ <br>
ततोऽपराह्नसमये पूर्वस्यां दिशि सुव्रत ॥ <br>
मार्गपालीं प्रबध्नाति दुर्गस्तंभेऽथ पादपे ॥३३॥ <br>
कुशकाशमयीं दिव्यां लंबकैर्बहुभिः प्रिये ॥ <br>
वीक्षयित्वा गजानश्वान्मार्गपाल्यास्तले नयेत् ॥ ३४ ॥ <br>
गावो वृषांश्च महिषान्महिषीर्घटकोत्कटान् ॥ <br>
कृतहोमैर्द्विजेंद्रैस्तु बध्नीयान्मार्गपालिकाम् ॥ ३५ ॥<br>
नमस्कारं ततः कुर्यान्मन्त्रेणानेन सुव्रत ॥ <br>
मार्गपालि नमस्तुभ्यं सर्वलोकसुखप्रदे ॥ <br>
तले तव सुखेनाश्वा गजा गावश्च संतु मे ॥ ३६ ॥ <br>
मार्गपालीतले पुत्र यांति गावो महावृषाः ॥ <br>
राजानो राजपुत्राश्च ब्राह्मणाश्च विशेषतः ॥ ३७ ॥ <br>
मार्गपाली समुल्लंघ्य नीरुजः सुखिनो हि ते ॥ <br>
कृत्वैतत्सर्वमेवेह रात्रौ दैत्यपतेर्बलेः ॥ ३८ ॥ <br>
पूजां कुर्यात्ततः साक्षाद्भूमौ मंडलके कृते ॥ <br>
बलिमालिख्य दैत्येंद्रं वर्णकैः पंचरंगकैः ॥ ३९ ॥ <br>
सर्वाभरणसंपूर्णं विंध्यावलिसमन्वितम् ॥ <br>
कूष्मांडमयजंभोरुमधुदानवसंवृतम् ॥ 2.4.10.४० ॥ <br>
संपूर्णं कृष्टवदनं किरीटोत्कटकुण्डलम् ॥ <br>
द्विभुजं दैत्यराजानं कारयित्वा स्वके पुनः ॥ ४१ ॥ <br>
गृहस्य मध्ये शालायां विशालायां ततोऽर्चयेत् ॥ <br>
मातृभ्रातृजनैः सार्द्धं संतुष्टो बन्धुभिः सह ॥ ४२ ॥ <br>
कमलैः कुमुदैः पुष्पैः कह्लारै रक्तकोत्पलैः ॥ <br>
गन्धपुष्पान्ननैवेद्यैः सक्षीरैर्गुडपायसैः ॥ ४३ ॥ <br>
मद्यमांससुरालेह्यचोष्यभक्ष्योपहारकैः ॥ <br>
मन्त्रेणाऽनेन राजेंद्र समन्त्री सपुरोहितः ॥ <br>
पूजां करिष्यते यो वै सौख्यं स्यात्तस्य वत्सरम् ॥ ४४ ॥ <br>
बलिराज नमतुभ्यं विरोचनसुत प्रभो ॥ <br>
भविष्येंद्र सुराराते पूजेयं प्रतिगृह्यताम् ॥ ४५ ॥ <br>
एवं पूजाविधानेन रात्रौ जागरणं ततः ॥ <br>
कारयेद्वै क्षणं रात्रौ नटनृत्यकथानकैः ॥ ४६ ॥ <br>
लोकश्चापि गृहस्यांते सपर्यां शुक्लतंदुलैः ॥ <br>
संस्थाप्य बलिराजानं फलैः पुष्पैः प्रपूजयेत् ॥ ४७ ॥ <br>
बलिमुद्दिश्य वै तत्र कार्यं सर्व च सुव्रत ॥ <br>
यानि यान्यक्षयाण्याहुर्मुनयस्तत्त्वदर्शिनः ॥ ४८ ॥ <br>
यदत्र दीयते दानं स्वल्पं वा यदि वा बहु ॥ <br>
तदक्षयं भवेत्सर्वं विष्णोः प्रीतिकरं शुभम् ॥ ॥ ४९ ॥ <br>
रात्रौ ये न करिष्यंति तव पूजां बले नराः ॥ <br>
तेषां च श्रोत्रियो धर्मः सर्वस्त्वामुपतिष्ठतु ॥ 2.4.10.५० ॥ <br>
विष्णुना च स्वयं वत्स तुष्टेन बलये पुनः ॥ <br>
उपकारकरं दत्तमसुराणां महोत्सवम् ॥५१॥ <br>
एकमेवमहोरात्रं वर्षेवर्षे च कार्तिके ॥ <br>
दत्तं दानवराजस्य आदर्शमिव भूतले ॥५२॥<br>
यः करोति नृपो राज्ये तस्य व्याधिभयं कुतः ॥ <br>
सुभिक्षं क्षेममारोग्यं तस्य संपदनुत्तमा ॥ ५३ ॥ <br>
नीरुजश्च जनाः सर्वे सर्वोपद्रववर्जिताः ॥ ॥ ५४ ॥ <br>
कौमुदी क्रियते यस्माद्भावं कर्तुं महीतले ॥ <br>
यो यादृशेन भावेन तिष्ठत्यस्यां च सुव्रत ॥ <br>
हर्षदुःखादिभावेन तस्य वर्षं प्रयाति हि ॥ ॥५५॥ <br>
रुदिते रोदितं वर्षं प्रहृष्टे तु प्रहर्षितम् ॥ <br>
भुक्तौ भोग्यं भवेद्वर्षं स्वस्थे स्वस्थं भविष्यति ॥ ५६ ॥ <br>
वैष्णवी दानवी चेयं तिथिः प्रोक्ता च कार्तिके ॥ ५७ ॥ <br>
दीपोत्सवं जनितसर्वजनप्रमोदं कुर्वंति ये शुभतया वलिराजपूजाम् ॥ <br>
दानोपभोगसुखबुद्धिमतां कुलानां हर्षं प्रयाति सकलं प्रमुदा च वर्षम् ॥५८॥ <br>
बलिपूजां विधायैवं पश्चाद्गोक्रीडनं चरेत् ॥ ५९ ॥ <br>
गवां क्रीडादिने यत्र रात्रौ दृश्येत चन्द्रमाः ॥ <br>
सोमो राजा पशून्हंति सुरभीपूजकांस्तथा ॥ 2.4.10.६० ॥ <br>
प्रतिपद्दर्शसंयोगे क्रीडनं तु गवां मतम् ॥ <br>
परविद्धासु यः कुर्यात्पुत्रदारधनक्षयः ॥ ६१ ॥ <br>
अलंकार्यास्तदा गावो गोग्रासादिभिरर्चिताः ॥ <br>
गीतवादित्रनिर्घोषैर्नयेन्नगरबाह्यतः ॥ <br>
आनीय च ततः पश्चात्कुर्यान्नीराजनाविधिम् ॥ ६२ ॥ <br>
अथ चेत्प्रतिपत्स्वल्पा नारी नीराजनं चरेत् ॥ <br>
द्वितीयायां ततः कुर्यात्सायं मंगलमालिकाः ॥ ६३ ॥ <br>
एवं नीराजनं कृत्वा सर्वपापैः प्रमुच्यते ॥ <br>
प्रतिपत्पूर्वविद्धैव यष्टिकाकर्षणे भवेत् ॥ ६४ ॥ <br>
कुशकाशमयीं कुर्याद्यष्टिकां सुदृढां नवाम् ॥ <br>
देवद्वारे नृपद्वारेऽथवाऽऽनेया चतुष्पथे ॥ ६५ ॥ <br>
तामेकतो राजपुत्रा हीनवर्णास्तथैकतः ॥ <br>
गृहीत्वा कर्षयेयुस्ते यथासारं मुहुर्मुहुः ॥ ६६ ॥ <br>
समसंख्या द्वयोः कार्या सर्वेऽपि बलवत्तराः ॥ <br>
जयोऽत्र हीनजातीनां जयो राज्ञस्तु वत्सरम् ॥ ६७ ॥ <br>
उभयोः पृष्ठतः कार्या रेखा तत्कर्षकोपरि ॥ <br>
रेखांते यो नयेत्तस्य जयो भवति नाऽन्यथा ॥ ६८ ॥ <br>
जयचिह्नमिदं राजा निदधीत प्रयत्नतः ॥ ६९ ॥ <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये कार्तिकशुक्लप्रतिपन्माहात्म्यवर्णनंनाम दशमोऽध्यायः ॥ १० ॥<br>
<br>
<br>
</span>
