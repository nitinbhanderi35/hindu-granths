<span style="font-size: 14pt; line-height: 200%">॥ धर्मदत्त उवाच ॥ ॥ <br>
जयश्च विजयश्चैव विष्णोर्द्वास्थौ श्रुतौ मया ॥ <br>
किं नु ताभ्यां पुरा चीर्णं तस्मात्तद्रूपधारिणौ ॥ १ ॥ <br>
॥ ॥ गणावूचतुः ॥ ॥ <br>
तृणबिंदोस्तु कन्यायां देवहूत्यां पुरा द्विज ॥ <br>
कर्दमस्य तु दृष्ट्यैव पुत्रौ द्वौ संबभूवतुः ॥ २ ॥ <br>
ज्येष्ठो जयः कनिष्ठोऽभूद्विजयश्चैव नामतः ॥ <br>
तस्यामेवाऽभवत्पश्चात्कपिलो योगधर्मवित् ॥ ३ ॥ <br>
जयश्च विजयश्चैव विष्णुभक्तिरतौ सदा ॥ <br>
तौ तन्निष्ठेन्द्रियग्रामौ धर्मशीलौ बभूवतुः ॥ ४ ॥ <br>
नित्यमष्टाक्षरीजाप्यौ विष्णुव्रतकरावुभौ ॥ <br>
साक्षात्कारं ददौ विष्णुस्तयोर्नित्यार्चने सदा ॥ ५ ॥ <br>
मरुत्तेन कदाचित्तावाहूतौ यज्ञकर्मणि ॥ <br>
जग्मतुर्यज्ञकुशलौ देवर्षिगणपूजितौ ॥ ६ ॥ <br>
जयस्तत्राभवद्ब्रह्मायाजको विजयोऽभवत् ॥ <br>
ततो यज्ञविधिं कृत्स्नं परिपूर्णं च चक्रतुः ॥ ७ ॥ <br>
मरुत्तोऽवभृथस्नातस्ताभ्यां वित्तं ददौ बहु ॥ <br>
तत्समादाय तौ वित्तं जग्मतुः स्वाश्रमं प्रति ॥ ८ ॥ <br>
यजनाय पृथग्विष्णोस्तुष्ट्यर्थं तौ ततो मुनी ॥ <br>
तद्धनं विभजंतौ तु पस्पर्धाते परस्परम् ॥ ९ ॥ <br>
जयोऽब्रवीत्समो भागः क्रियतामिति तत्र सः ॥ <br>
विजयश्चाब्रवीन्नैतद्यल्लब्धं येन तस्य तत् ॥ 2.4.28.१० ॥ <br>
ततोऽशपज्जयः क्रोधाद्विजयं लुब्धमानसम् ॥ <br>
गृहीत्वा न ददास्येतत्तस्माद्ग्राहो भवेति तम् ॥ ॥ ११ ॥ <br>
विजयस्तस्य तं शापं श्रुत्वा सोप्यशपच्च तम् ॥ <br>
मदभ्रांतोऽशपस्त्वं मां तस्मान्मातंगतां व्रज ॥ १२ ॥<br>
तत्तदाचख्यतुर्विष्णुं दृष्ट्वा नित्यार्चने विभुम् ॥ <br>
शापयोश्च निवृत्तिं तौ ययाचाते रमापतिम् ॥ १३ ॥ <br>
॥ जयविजयावूचतुः ॥ ॥ <br>
भक्तावावां कथं देव ग्राहमातंगयोनिगौ ॥ <br>
भविष्यावः कृपासिंधो तच्छापो विनिवर्त्यताम् ॥ १४ ॥ <br>
॥ श्रीभगवानुवाच ॥ ॥ <br>
मद्भक्तयोर्वचोऽसत्यं न कदाचिद्भविष्यति ॥ <br>
मयाऽपि नान्यथा कर्तुं शक्यते तत्कदाचन ॥ १५ ॥ <br>
प्रह्लादवचसा स्तंभेऽप्याविर्भूतो ह्यहं पुरा ॥ <br>
तथांऽबरीषवाक्येन जातो गर्भे स्वयं किल ॥ १६ ॥ <br>
तस्माद्युवामिमौ शापावनुऽभूय स्वयंकृतौ ॥ <br>
लभेथां मत्पदं नित्यमित्युक्त्वांऽतर्दधे हरिः ॥ १७ ॥ ॥ <br>
॥ गणावूचतुः ॥ ॥ <br>
ततस्तौ ग्राहमातंगावभूतां गंडकीतटे ॥ <br>
जातिस्मरौ तु तद्योन्यामपि विष्णुव्रते स्थितौ ॥ १८ ॥ <br>
कदाचित्स गजः स्नातुं कार्तिके गंडकीं गतः ॥ <br>
तावज्जग्राह तं ग्राहः संस्मरञ्च्छापकारणम् ॥ १९ ॥ <br>
ग्राहग्रस्तो ह्यसौ नागः सस्मार श्रीपतिं तदा ॥ <br>
तावदाविरभूद्विष्णुश्चक्रशंखगदाधरः ॥ 2.4.28.२० ॥ <br>
ततस्तौ ग्राहमातंगौ चक्रं क्षिप्त्वा समुद्धृतौ ॥ <br>
दत्त्वैव निजसारूप्यं वैकुण्ठमनयद्विभुः ॥ २१ ॥ <br>
ततःप्रभृति तत्स्थानं हरिक्षेत्रमितिस्मृतम् ॥ <br>
चक्रसंघर्षणाद्यस्मिन्ग्रावाणोऽपि हि लांछिताः ॥ २२ ॥ <br>
तावुभौ विश्रुतौ लोके जयश्च विजयस्तथा ॥ <br>
नित्यं विष्णुप्रियौ द्वाःस्थौ पृष्टौ यौ हि त्वया द्विज ॥ २३ ॥<br>
अतस्त्वमपि धर्मज्ञ नित्यं विष्णुव्रते स्थितः ॥ <br>
त्यक्तमात्सर्यदंभोऽपि भवस्व समदर्शनः ॥ ॥ २४ ॥ <br>
तुलामकरमेषेषु प्रातःस्नायी सदा भव ॥ <br>
एकादशीव्रते तिष्ठ तुलसीवनपालकः ॥ २५ ॥ <br>
ब्राह्मणानथ गाश्चाऽपि वैष्णवांश्च सदा भज ॥ <br>
मसूरिकामारनालं वृंताकान्यपि खाद मा ॥ २६ ॥ <br>
एवं त्वमपि देहांते तद्विष्णोः परमं पदम् ॥ <br>
प्राप्नोषि धर्मदत्त त्वं तद्भक्त्यैव यथा वयम् ॥ २७ ॥ <br>
तावज्जन्म व्रतादस्माद्विष्णुसंतुष्टिकारकात् ॥ <br>
न यज्ञा न च दानानि न तीर्थान्यधिकानि वै ॥ २८ ॥ <br>
धन्योऽसि विप्राग्र्य यतस्त्वयैतद्व्रतं कृतं तुष्टिकरं जगद्गुरोः ॥ <br>
यदर्धभागाऽऽप्तफला मुरारेः प्रणीयतेऽस्माभिरियं सलोकताम् ॥ २९ ॥ <br>
॥ नारद उवाच ॥ ॥ <br>
इत्थं तौ धर्मदत्तं तमुपदिश्य विमानगौ ॥ <br>
तया कलहया सार्द्धं वैकुण्ठभवनं गतौ ॥ 2.4.28.३० ॥ <br>
धर्मदत्तो ह्यसौ जातप्रत्ययस्तद्व्रते स्थितः ॥ <br>
देहांऽते तद्विभोः स्थानं भार्याभ्यां संयुतोऽभ्ययात् ॥ ३१ ॥<br>
इतिहासमिमं पुराभवं शृणुते श्रावयते च यः पुमान् ॥ <br>
हरिसन्निधिकारणीं मतिं लभतेऽसौ कृपया जगद्गुरोः ॥ ३२ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये धर्मदत्तमोक्षप्राप्तिकथनंनामाऽष्टाविंशोऽध्यायः ॥ २८ ॥<br>
<br>
</span>
