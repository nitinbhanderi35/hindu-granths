<span style="font-size: 14pt; line-height: 200%">॥  नारद उवाच ॥ ॥ <br>
क्षिप्तेभ्यस्तत्र बीजेभ्यो वनस्पत्यस्त्रयोऽभवन् ॥ <br>
धात्री च मालती चैव तुलसी च नृपोत्तम ॥ १ ॥ <br>
धात्र्युद्भवा स्मृता धात्री माभवा मालती स्मृता ॥ <br>
गौरीभवा च तुलसी तमःसत्त्वरजोगुणाः ॥ २ ॥ <br>
स्त्रीरूपिण्यौ वनस्पत्यौ दृष्ट्वा विष्णुस्तदा नृप ॥ <br>
उत्तस्थौ संभ्रमाद्वृंदा रूपातिशयविभ्रमः ॥३॥ <br>
दृष्ट्वा च याचते मोहात्कामासक्तेन चेतसा ॥ <br>
तं चाऽपि तुलसीधात्र्यौ रागेणैव व्यलोकताम्॥४॥ <br>
यच्च लक्ष्म्या पुरा बीजमीर्ष्ययैव समर्पितम् ॥ <br>
तस्मात्तदुद्भवा नारी तस्मिन्नीर्ष्यापराऽभवत् ॥ ५ ॥ <br>
अतः सा बर्बरीत्याख्यामवापाऽध विगर्हिताम् ॥ <br>
धात्रीतुलस्यौ तद्रागात्तस्य प्रीतिप्रदे सदा ॥ ६ ॥ <br>
ततो विस्मृतदुःखोऽसौ विष्णुस्ताभ्यां सहैव तु ॥ <br>
वैकुण्ठमगमद्धृष्टः सर्वदेव नमस्कृतः ॥ ७ ॥ <br>
कार्तिकोद्यापने विष्णोस्तस्मात्पूजा विधीयते ॥ <br>
तुलसीमूलदेशेऽस्य प्रीतिदा सा यतः स्मृता ॥ ८ ॥ <br>
तुलसीकाननं राजन्गृहे यस्याऽवतिष्ठते ॥ <br>
तद्गृहं तीर्थरूपं तु नाऽऽयांति यमकिंकराः ॥ ९ ॥ <br>
सर्वपापहरं नित्यं कामदं तुलसीवनम् ॥ <br>
रोपयंति नराः श्रेष्ठास्ते न पश्यंति भास्करिम् ॥ 2.4.23.१० ॥ <br>
दर्शनं नर्मदायास्तु गंगास्नानं तथैव च ॥ <br>
तुलसीवनसंसर्गः सममेव त्रयं स्मृतम् ॥ ११ ॥ <br>
रोपणात्पालनात्सेकाद्दर्शनात्स्पर्शनान्नृणाम् ॥ <br>
तुलसी दहते पापं वाङ्मनःकायसंचितम् ॥ १२ ॥ <br>
तुलसीमंजरीभिर्यः कुर्याद्धरिहराऽर्चनम् ॥ <br>
न स गर्भगृहं याति मुक्तिभागी न संशयः ॥ १३ ॥ <br>
पुष्कराद्यानि तीर्थानि गंगाद्याः सरितस्तथा ॥ <br>
वासुदेवादयो देवास्तिष्ठंति तुलसीदले ॥ १४ ॥ <br>
तुलसीमंजरीयुक्तो यस्तु प्राणान्विमुंचति ॥ <br>
यमोऽपि नेक्षितुं शक्तो युक्तं पापशतैरपि ॥ १५ ॥ <br>
विष्णोः सायुज्यमाप्नोति सत्यं सत्यं नृपोत्तम ॥ <br>
तुलसीकाष्ठजं यस्तु चंदनं धारयेन्नरः ॥ १६ ॥ <br>
तद्देहं न स्पृशेत्पापं क्रियमाणमपीह यत् ॥ <br>
तुलसीविपिनच्छाया यत्रयत्र भवेन्नृप ॥ १७ ॥ <br>
तत्र श्राद्धं प्रकर्तव्यं पितॄणां दत्तमक्षयम् ॥ <br>
धात्रीफलविमिश्रैश्च तुलसीपत्रमिश्रितैः ॥ १८ ॥ <br>
जलैः स्नाति नरस्तस्य गंगास्नानफलं स्मृतम् ॥ <br>
देवार्चनं नरः कुर्याद्धात्रीपत्रैः फलैस्तथा ॥ १९ ॥ <br>
सुवर्णमणिमुक्तौघैरर्चनस्याप्नुयात्फलम् ॥ <br>
तीर्थानि मुनयो देवा यज्ञाः सर्वेऽपि कार्तिके ॥ ॥ 2.4.23.२० ॥ <br>
नित्यं धात्रीं समाश्रित्य तिष्ठंत्यर्के तुलास्थिते ॥ <br>
द्वादश्यां तुलसीपत्रं धात्रीपत्रं तु कार्तिके ॥ २१ ॥<br>
लुनाति स नरो गच्छेन्निरयानतिगर्हितान्॥ <br>
धात्रीतुलस्योर्माहात्म्यमपि देवश्चतुर्मुखः ॥ <br>
न समर्थो भवेद्वक्तुं यथा देवस्य शार्ङ्गिणः ॥ २२ ॥ <br>
धात्रीतुलस्युद्भवकारणं यः शृणोति यः श्रावयते च भक्त्या ॥ <br>
विधूतपाप्मा सह पूर्वजैः स्वैः स्वर्गं व्रजत्यग्र्यविमानसंस्थैः ॥२३॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये धात्रीतुलस्युत्पत्तिवर्णनंनाम त्रयोविंशोऽध्यायः॥ २३ ॥</span>
