<span style="font-size: 14pt; line-height: 200%">॥ नारद उवाच ॥ ॥ <br>
अद्भुतोऽयं त्वया प्रोक्तो महिमा कार्तिकस्य तु ॥ <br>
स्वस्य कर्तुमसामर्थ्यं कथमेतत्कृतं भवेत् ॥ १ ॥ <br>
॥ ब्रह्मोवाच ॥ ॥ <br>
नास्ति कर्तुं स्वसामर्थ्यमुपायात्प्राप्यते फलम् ॥ <br>
द्रव्यं दत्त्वा ब्राह्मणाय गृह्णीयात्फलमुत्तमम् ॥ २ ॥ <br>
शिष्याद्वा भृत्यवर्गाद्वा स्त्रीभ्यो वाऽऽप्ताच्च कारयेत् ॥ <br>
तस्मादपि फलं गृह्णन्फलभाग्जायते नरः ॥ ३ ॥ <br>
॥ नारद उवाच ॥ ॥ <br>
अदत्तान्यपि पुण्यानि प्राप्यंते केनचित्क्वचित् ॥ <br>
एतदिच्छाम्यहं श्रोतुं कौतुकं मम वर्तते ॥ ४ ॥ <br>
॥ ब्रह्मोवाच ॥ ॥ <br>
अदत्तान्यपि पुण्यानि लभंते पातकान्यपि ॥ <br>
येनोपायेन तद्वच्मि शृणुष्वैकमना द्विज ॥ ५ ॥<br>
सुकृतं वा दुष्कृतं वा कृतमेकेन यत्कृते ॥ <br>
जायते तस्य तद्राष्ट्रे त्रेतायां तु पुरो भवेत् ॥ ६ ॥ <br>
द्वापरे वंशमध्ये तु कलौ कर्तैव केवलम्॥ <br>
आज्ञानाद्यत्कृतं कर्म बाल्ये स्वप्ने तु तत्फलम् ॥ ७ ॥ <br>
अज्ञानाद्यच्च तारुण्ये बाल्ये तस्य फलं भवेत् ॥ <br>
ज्ञानपूर्वं कृतं कर्म आजन्मांतं च तत्फलम् ॥ ८ ॥ <br>
षण्मासं पापिसंगेन नरः पापी प्रजायते ॥ <br>
पापिनां वा धर्मिणां वा संसर्गाद्दशमासिकम् ॥ ९ ॥ <br>
भोजनादेकपंक्तौ च विंशांशः पुण्यपापयोः ॥ <br>
एकासने द्वयोर्वासात्सहस्रांशेन लिप्यते ॥ 2.4.30.१० ॥ <br>
यो वै यस्यान्नमश्नाति स भुंक्ते तस्य किल्बिषम् ॥ <br>
जपादौ पापिसंसर्गात्षोडशांऽशो विनश्यति ॥ ११ ॥ <br>
परस्य स्तवनाद्यानादेकपात्रस्थभोजनात् ॥ <br>
एकशय्याप्रावरणात्षष्ठांशः पुण्यपापयोः ॥ १२ ॥ <br>
पुरुषो हरते सर्वं भार्याया औरसस्य च ॥ <br>
अर्द्धं शिष्याच्चतुर्थांशं पापं पुण्यं तथैव च ॥ १३ ॥ <br>
भर्तुराज्ञाकरी नारी भर्तुरर्द्धं वृषं हरेत् ॥ <br>
यद्धस्तपक्वं भुजीयाद्दशांशं तदघं हरेत् ॥ १४ ॥ <br>
वर्षाऽशनं तु यो दत्ते तदर्द्धाघस्य भागयम् ॥ <br>
वर्षाशनार्द्धं पुण्यं तु भुंक्ते वर्षाशनी नरः ॥ १५ ॥ <br>
पुरोहितस्य षष्ठांशं पापं वा पुण्यमेव वा ॥ <br>
यजमानो भुनक्त्येव तद्दशांशं पुरोहितः ॥ १६ ॥ <br>
उद्योगी चानुमन्ता च यश्चोपकरणप्रदः ॥ <br>
षष्ठांशं पुण्यपापानामुपद्रष्टा दशांशकम् ॥ १७ ॥ <br>
यद्धस्तात्कार्यते कर्म नान्नमस्मै प्रयच्छति ॥ <br>
विना भृतकशिष्याभ्यां षष्ठांशं पुण्यमाहरेत्॥  १८ ॥ <br>
व्यवहारात्तथा प्रीत्या नित्यं संभाषणादिभिः ॥ <br>
दशांशं पुण्यपापानां लभते नात्र संशयः ॥ १९ ॥ <br>
संसर्गपुण्ययोगेन एकदन्तो द्विजाधमः ॥ <br>
नरकान्विविधान्दृष्ट्वा स्वर्गं प्राप तदैव हि ॥ 2.4.30.२० ॥<br>
॥ ॥ नारद उवाच ॥ ॥ <br>
ईदृशं कार्तिकव्रतमल्पायासं महत्फलम् ॥ <br>
न कुर्वंति जनाः केचित्किमर्थं वै पितामह ॥ २१ ॥ <br>
॥ ब्रह्मोवाच ॥ ॥ <br>
स्वसृष्टिवृद्धये वेधा धर्माऽधर्मौ ससर्ज ह ॥ <br>
धर्ममेवाऽनुतिष्ठंतः प्राप्नुवंति शुभां गतिम् ॥ २२ ॥ <br>
अधर्ममनुतिष्ठंतो यांति तेऽधोगतिं नराः ॥ <br>
पुण्यकर्मफलं नाको नरकस्तद्विपर्ययः ॥ २३ ॥ <br>
तयोः पालनकर्तारौ द्वावेव विधिना कृतौ ॥ <br>
शतक्रतुयमौ तौ च पुण्यपापानुसारिणौ ॥ २४ ॥ <br>
गुरुतल्पादयः पुत्राः कामस्य प्रथिता भुवि ॥ <br>
क्रोधस्य पितृघाताद्या लोभस्य तनयाञ्छृणु ॥ २५ ॥ <br>
ब्रह्मस्वहरणाद्याश्च एते नरकनायकाः ॥ <br>
कृता यमेन तैर्व्याप्ता मनुजा न हि कुर्वते ॥ २६ ॥ <br>
व्रतादिधर्मकृत्यं यैस्तैर्मुक्तास्ते हि कुर्वते ॥ २७ ॥ <br>
श्रद्धा मेधा विघातिन्यौ वर्तेते भुवि सर्वदा ॥ <br>
ताभ्यां व्याप्तस्तु मनुजः श्रीविष्णोः श्रवणादिकम् ॥ २८ ॥ <br>
न करोति सुदुर्मेधा येनांधं याति वै तमः ॥ <br>
कृष्णेन सत्यभामायै यदुक्तं तद्वदामि ते ॥ २९ ॥ <br>
अध्यापनाद्याजनाद्वाऽप्येकपंक्त्यशनादपि ॥ <br>
तुर्यांश पुण्यपापानां परोक्षं लभते नरः ॥ 2.4.30.३० ॥ <br>
एकासनादेकयानान्निश्वासस्यांगसंगतः ॥ <br>
षडंशं फलभागी स्यान्नियतं पुण्यपापयोः ॥ ३१ ॥ <br>
स्पर्शनाद्भाषणाद्वाऽपि परस्य स्तवनादपि ॥ <br>
दशांशं पुण्यपापानां नित्यं प्राप्नोति मानवः ॥ ३२ ॥ <br>
दर्शनश्रवणाभ्यां च मनोध्यानात्तथैव च ॥ <br>
परस्य पुण्यपापानां शतांशं प्राप्नुयान्नरः ॥ ३३ ॥ <br>
परस्य निंदां पैशुन्यं धिक्कारं च करोति यः ॥ <br>
तत्कृतं पातकं प्राप्य स्वपुण्यं प्रददाति सः ॥ ३४ ॥ <br>
कुर्वतः पुण्यकर्माणि सेवां यः कुरुते नरः ॥ <br>
पत्नीभृतकशिष्येभ्यो यदन्यः कोऽपि मानवः ॥ ३५ ॥ <br>
तस्य सेवाऽनुरूपं च द्रव्यं किंचिन्न दीयते ॥ <br>
सोऽपि सेवानुरूपेण तत्पुण्यफलभाग्भवेत् ॥ ३६ ॥ <br>
एकपंक्तिस्थितं यस्तु लंघयेत्परिवेषणम् ॥ <br>
तत्पुण्यस्य षडंशं च लभेद्यस्तु विलंघितः ॥ ३७ ॥ <br>
स्नानसंध्यादिकं कुर्वन्यः स्पृशेद्वाऽथ भाषते ॥ <br>
स कर्मपुण्यषष्ठांशं दद्यात्तस्मै विनिश्चितम् ॥ ३८ ॥ <br>
धर्मोद्देशेन यो द्रव्यमपरं याचते नरः ॥ <br>
तत्पुण्यकर्मजं तस्य धनदस्त्वाप्नुयात्फलम् ॥ ३९ ॥ <br>
अपहृत्य परद्रव्यं पुण्यकर्म करोति यः ॥ <br>
कर्मकृत्पापभाक्तत्र धनिनस्तद्भवं फलम् ॥ 2.4.30.४० ॥ <br>
नापकृत्य ऋणं यस्तु परस्य म्रियते नरः ॥ <br>
धनी तत्पुण्यमादत्ते तद्धनस्याऽनुरूपतः ॥ ४१ ॥ <br>
बुद्धिदाताऽनुमन्ता च यश्चोपकरणप्रदः ॥ <br>
बलकृच्चापि षष्ठांशं प्राप्नुयात्पुण्यपापयोः ॥ ४२ ॥ <br>
प्रजाभ्यः पुण्यपापानां राजा षष्ठांशमुद्धरेत् ॥ <br>
शिष्याद्गुरुः स्त्रियो भर्ता पिता पुत्रात्तथैव च ॥ ४३ ॥<br>
स्वपतेरपि पुण्यस्य योषिदर्धमवाप्नुयात् ॥ <br>
चित्तस्याऽनुव्रता शश्वद्वर्तते तुष्टिकारिणी ॥ ४४ ॥ <br>
परहस्तेन दानादि कुर्वतः पुण्यकर्मणः ॥ <br>
विना भृतकपुत्राभ्यां कर्ता षष्ठांशमुद्धरेत् ॥४५॥ <br>
वृत्तिदो वृत्तिसंभोक्तुः पुण्यं षष्ठांशमुद्धरेत् ॥ <br>
आत्मनो वा परस्याऽपि यदि सेवां न कारयेत् ॥ ॥ ४६ ॥ <br>
इत्थं ह्यदत्तान्यपि पुण्यपापान्यायांति नित्यं परसंचितानि ॥ <br>
कलौ त्वयं वै नियमो न कार्यः कर्तैव भोक्ता खलु पुण्यपापयोः ॥ ॥ ४७ ॥ <br>
कलौ ज्ञानं दृढं नास्ति कलौ गर्वेण सत्क्रिया ॥ <br>
कलौ दम्भाऽन्वितो योगो नश्यत्येव न संशयः ॥४८॥ <br>
तपोनिष्ठः पुरा दम्भी सती शुद्धप्रभावतः ॥ <br>
पित्रोः पूजादर्शनेन चोर्जसेवी परं गतः ॥ ४९ ॥**<br>
॥ ॥ नारद उवाच ॥ ॥ <br>
भगवञ्छ्रोतुमिच्छामि व्रतानामुत्तमं व्रतम् ॥ <br>
विधिं मासोपवासस्य फलं चास्य यथोचितम् ॥2.4.30.५० ॥ <br>
॥ ॥ ब्रह्मोवाच ॥ ॥ <br>
साधु नारद सर्वं ते यत्पृष्टं प्रब्रुवेऽनघ ॥ <br>
भक्त्या मतिमतां श्रेष्ठ शृणुष्व गदतो मम ॥ ५१ ॥ <br>
सुराणां च यथा विष्णुस्तपतां च यथा रविः ॥ <br>
मेरुः शिखरिणां यद्वद्वैनतेयश्च पक्षिणाम् ॥ ५२ ॥ <br>
श्रेष्ठं सर्वव्रतानां तु तद्वन्मासोपवासनम् ॥ <br>
सर्वव्रतेषु यत्पुण्यं सर्वतीर्थेषु चैव हि ॥ ५३ ॥ <br>
सर्वदानोद्भवं चैव यज्ञैश्च भूरिदक्षिणैः ॥ <br>
न तत्पुण्यमवाप्नोति यन्मासपरिलंघनात् ॥ ५४ ॥ <br>
गुरोराज्ञां ततो लब्ध्वा कुर्यान्मासोपवासनम् ॥ <br>
अतिकृच्छ्रं च पाराकं कृत्वा चांद्रायणं ततः ॥ ५५ ॥ <br>
मासोपवासं कुर्वीत ज्ञात्वा देहबलाऽबलम् ॥ <br>
वानप्रस्थो यतिर्वापि नारी वा विधवा मुने ॥ ५६ ॥ <br>
मासोपवासं कुर्वीत गुरोर्विप्राज्ञया ततः ॥ <br>
आश्विनस्याऽमले पक्षे एकादश्यामुपोषितः ॥ ५७ ॥ <br>
व्रतमेतत्तु गृह्णीयाद्यावत्त्रिंशद्दिनानि तु ॥ <br>
अच्युतस्याऽऽलये भक्त्या त्रिकालं पूजयेद्धरिम् ॥ ५८ ॥<br>
नैवेद्यधूपदीपाद्यैः पुष्पैर्नानाविधैरपि ॥ <br>
मनसा कर्मणा वाचा पूजयेद्गरुडध्वजम् ॥ ५९ ॥ <br>
नरः स्वधर्मनिरतः सधवा च जितेन्द्रिया ॥ <br>
नारी वा विधवा साध्वी वासुदेवं समर्चयेत् ॥ 2.4.30.६० ॥ <br>
वस्त्वालोकनगन्धादिस्वादितं परिकीर्तितम् ॥ <br>
अन्यस्य वर्जयेद्वासं ग्रासानां संप्रमोक्षणम् ॥६१॥ <br>
गात्राभ्यंगं शिरोभ्यंगं तांबूलं सविलेपनम् ॥ <br>
व्रतस्थो वर्जयेत्सर्वं यच्चाऽन्यच्च निराकृतम् ॥ ६२ ॥ <br>
न व्रतस्थः स्पृशेत्कंचिद्विकर्मस्थं न चालपेत्॥ <br>
देवतायतने तिष्ठन्गृहस्थश्चाऽऽचरेद्व्रतम् ॥६३॥ <br>
कृत्वा मासोपवासं तु यथोक्तविधिना नरः ॥ <br>
अन्यूनाधिकमेवं तु व्रतं त्रिंशद्दिनैरिति ॥ ॥ ६४ ॥ <br>
ततोऽर्चयेदेव पुण्यं द्वादश्यां गरुडध्वजम् ॥ <br>
वस्त्रदानादिभिश्चैव भोजयित्वा द्विजोत्तमान् ॥६५॥ <br>
दद्याच्च दक्षिणां तेभ्यः प्रणिपत्य क्षमापयेत्॥ <br>
विप्रान्क्षमापयित्वा तुविसृज्याऽभ्यर्च्य पूज्य च ॥ ६६ ॥ <br>
एवं मासोपवासांते वृत्वा विप्रांस्त्रयोदश ॥ <br>
कारयेद्वैष्णवं यज्ञमेकादश्यामुपोषितः ॥ ६७ ॥ <br>
ततोऽनुभोजयेद्विप्रान्नमस्कारपुरःसरम् ॥ <br>
तांबूलवस्त्रयुग्मानि भोजनाऽऽच्छादनानि च ॥ ६८ ॥ <br>
योगपट्टानि सूत्राणि शय्यां सोपस्करां तथा ॥ <br>
दत्त्वा चैव द्विजाग्र्येभ्यः पूजयित्वा विसर्जयेत् ॥ ६९ ॥ <br>
विधिर्मासोपवासस्य यथावत्परिकीर्तितः ॥ <br>
अतःपरं प्रवक्ष्यामि नवम्यादितिथौ विधि ॥ 2.4.30.७० ॥ <br>
ऋषिभ्यो वालखिल्यैश्च प्रोक्तं तं शृणु नारद ॥ ७१ ॥ <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये दत्तपुण्यपापफलप्राप्तिवर्णनपूर्वक मासोपवासव्रतविधिकथनंनाम त्रिंशोऽध्यायः ॥ ३० ॥ <br>
<br>
</span>
