<span style="font-size: 14pt; line-height: 200%">॥ नारद उवाच ॥ ॥ <br>
भगवन्प्रष्टुमिच्छामि त्वामहं विनयान्वितः ॥ <br>
तद्व्रतं ब्रूहि मे मर्त्यो मृत्युं येन न पश्यति ॥ १ ॥ <br>
॥ ब्रह्मोवाच ॥ ॥ <br>
यदि पृच्छसि विप्रेन्द्र व्रतानामुत्तमं व्रतम् ॥ <br>
व्रतं यमद्वितीयाख्यं शृणु त्वं मृत्युनाशनम् ॥ २ ॥ <br>
कार्तिके मासि शुद्धायां द्वितीयायां मुनीश्वर ॥ <br>
कर्तव्यं तद्विधानेन सर्वमृत्युनिवारणम् ॥ ३ ॥ <br>
ब्राह्मे मुहूर्ते चोप्थाय द्वितीयायां मुनीश्वर ॥ <br>
मनसा चिंतयेदात्महितं नैवाऽहितं स्मरेत् ॥ ४ ॥ <br>
प्रातःस्नानं ततः कुर्याद्दन्तधावनपूर्वकम् ॥ ततः <br>
शुक्लांबरधरः शुक्लमाल्यानुलेपनः ॥ ५॥ <br>
कृतनित्यक्रियो हृष्टः कुण्डलांगदभूषितः ॥ <br>
औदुम्बर तरुं गत्वा कृत्वा मण्डलमुत्तमम् ॥ ६ ॥ <br>
पद्ममष्टदलं कृत्वा तस्मिन्नौदुम्बरे  शुभे॥ ॥ <br>
विधिं विष्णुं च रुद्रं च वरदां च सरस्वतीम् ॥ ७ ॥<br>
वीणापुस्तकसंयुक्तां पूजयेत्स्वस्थमानसः ॥ <br>
चन्दनागरुकस्तूरीकुंकुमैर्द्विजसत्तम ॥ ८ ॥ <br>
पुष्पैर्धूपैश्च नैवेद्यैर्नारिकेलफलादिभिः ॥ <br>
ततो मृत्युविनाशाथ सालंकारां पयस्विनीम् ॥ ९ ॥ <br>
विप्राय वेदविदुषे गां दद्याच्च सवत्सकाम् ॥ <br>
अपमृत्युविनाशार्थं संसारार्णवतारकाम् ॥ 2.4.11.१० ॥ <br>
हे विप्र ते त्विमां सौम्यां धेनुं संप्रददाम्यहम् ॥ <br>
इति मंत्रेण गां दद्याद्विप्राय ब्रह्मवादिने ॥ ११ ॥ <br>
तदलाभे तु विप्राय भक्त्या दद्यादुपानहौ ॥ <br>
ततः पूजां समाप्याथ भक्तिमान्पुरुषोत्तमे ॥ १२ ॥ <br>
ज्ञातिश्रेष्ठान्वयोवृद्धान्सम्यग्भक्त्याऽभिवादयेत् ॥ <br>
नानाविधैः फलै रम्यैस्तर्प्पयेत्स्वजनानपि ॥१३॥ <br>
ततः सोदरसंपन्ना भगिनी या भवेन्मुने ॥ <br>
तस्या गृहं समागत्य सम्यग्भक्त्याऽभिवादयेत् ॥ १४ ॥ <br>
भगिनि सुभगे भद्रे त्वदंघ्रिसरसीरुहम् ॥ <br>
श्रेयसेऽथ नमस्कर्तुमागतोऽस्मि तवालयम् ॥ १९ ॥ <br>
इत्युक्त्वा भगिनीं तां तु विष्णुबुद्ध्याऽभिवादयेत् ॥ <br>
तदा तु भगिनी श्रुत्वा भ्रातुर्वचनमुत्तमम् ॥ १६ ॥ <br>
भगिन्या भ्रातरं वाक्यं वक्तव्यं प्रति नारद ॥ <br>
अद्य भ्रातरहं जाता त्वत्तो धन्याऽस्मि मंगला ॥ १७ ॥ <br>
भोक्तव्यं तेऽद्य मद्गेहे स्वायुषे कुलदीपक ॥ <br>
कार्तिके शुक्लपक्षस्य द्वितीयायां सहोदर ॥ १८ ॥ <br>
यमो यमुनया पूर्वं भोजितः स्वगृहेर्चितः ॥ <br>
अस्मिन्दिने यमेनाऽपि नारकीयाश्च मोचिताः ॥ <br>
अपि बद्धाः कर्मपाशैः स्वेच्छया पर्यटंति ते ॥ १९ ॥ <br>
स्वसुर्नरो वेश्मनि यो न भुंक्ते यमद्वितीयादिनमत्र लब्ध्वा ॥ <br>
तं पापिनं प्राप्य वयं सुहृष्टाः प्रभक्षयामोऽद्य च भक्ष्यहीनाः॥ 2.4.11.२० ॥ <br>
इति पापा रटंतीह ब्रह्महत्यादयस्तथा ॥ <br>
तस्माद्भ्रातर्मद्गृहे तु भोजनं कुरु कार्तिके ॥ २१ ॥ <br>
शुक्लायां तु द्वितीयायां विश्रुतायां जगत्त्रये ॥ <br>
अस्यां निजगृहे पुत्र भुज्यते न बुधैरपि ॥ २२ ॥ <br>
इत्युक्तः स तथेत्युक्ता भगिनीं पूजयेद्व्रती ॥ <br>
प्रहर्षास्तुमहाभाग वस्त्रालंकारभूषणैः ॥ २३ ॥ <br>
अग्रजामभिवंद्याऽथ आशिषं च प्रगृह्य च ॥ <br>
सर्वा भगिन्यः संतोष्या वस्त्रालंकारदानतः ॥ २४ ॥ <br>
अभावे स्वस्य तु स्वसुः पितृव्याः स्वपितुः स्वसा ॥ <br>
तस्या गृहं समागत्य कुर्याद्भोजनमादरात् ॥ २५ ॥ <br>
एवं यः कुरुते पुत्र द्वितीयां यमनामिकाम् ॥ <br>
अपमृत्युविनिर्मुक्तः पुत्रपौत्रादिभिर्वृतः ॥ २६ ॥<br>
इह भुक्त्वा तु विपुलान्भोगानन्यान्यथेप्सितान् ॥ <br>
अंते मोक्षमवाप्नोति नान्यथा मद्वचो भवेत् ॥ २७ ॥ <br>
व्रतान्येतानि सर्वाणि दानानि विविधानि च ॥ <br>
गृहस्थस्यैव युज्यंते तस्माद्गार्हस्थ्यमाश्रयेत् ॥ २८ ॥ <br>
कथां यमद्वितीयाया व्रतस्थः शृणुयान्नरः ॥ <br>
तस्य सर्वाणि पापानि नश्यंतीत्याह माधवः ॥ २९ ॥ <br>
॥ सूत उवाच ॥ ॥ <br>
कार्तिके च द्वितीयायां पूर्वाह्णे यममर्चयेत् ॥ <br>
भानुजायां नरः स्नात्वा यमलोकं न पश्यति ॥ ॥ 2.4.11.३० ॥ <br>
कार्तिके शुक्लपक्षे तु द्वितीयायां तु शौनक ॥ <br>
यमो यमुनया पूर्वं भोजितः स्वगृहेऽर्चितः ॥ ३१ ॥ <br>
द्वितीयायां महोत्सर्गो नारकीयाश्च तर्पिताः ॥ <br>
पापेभ्यो विप्रयुक्तास्ते मुक्ताः सर्वे निबंधनात् ॥ ३२ ॥ <br>
अत्राऽऽशिताश्च संतुष्टाः स्थिताः सर्वे यदृच्छया ॥ <br>
तेषां महोत्सवो वृत्तो यमराष्ट्रसुखावहः ॥ ३३॥ <br>
अतो यमद्वितीयेयं त्रिषु लोकेषु विश्रुता ॥ <br>
तस्मान्निजगृहे विप्र न भोक्तव्यं ततो बुधैः ॥ ३४ ॥<br>
स्नेहेन भगिनीहस्ताद्भोक्तव्यं बलवर्धनम् ॥ <br>
ऊर्जे शुक्लद्वितीयायां पूजितस्तर्पितो यमः ॥ ३९ ॥ <br>
महिषासनमारूढो दंडमुद्गरभृत्प्रभुः ॥ <br>
वेष्टितः किंकरैर्हृष्टैस्तस्मै याम्यात्मने नमः ॥ ३६ ॥ <br>
यैर्भगिन्यः सुवासिन्यो वस्त्रदानादितोषिताः ॥ <br>
न तेषां वत्सरं यावत्कलहो न रिपोर्भयम् ॥ ३७ ॥ <br>
धन्यं यशस्यमायुष्यं धर्मकामार्थसाधनम्॥ <br>
व्याख्यातं सकलं पुत्र सरहस्यं मयाऽनघ ॥ ३८ ॥ <br>
यस्यां तिथौ यमुनया यमराजदेवः संभोजितः प्रतितिथौ स्वसृसौहृदेन ॥ <br>
तस्मात्स्वसुः करतलादिह यो भुनक्ति प्राप्नोति वित्तशुभसंपदमुत्तमां सः ॥ ३९ ॥ <br>
॥ सूत उवाच ॥ ॥ <br>
विशेषश्चात्र संप्रोक्तो वालखिल्यैर्महर्षिभिः ॥ <br>
तदहं संप्रवक्ष्यामि शृणुध्वं मुनिसत्तमाः ॥ 2.4.11.४० ॥ <br>
॥ वालखिल्या ऊचुः ॥ ॥ <br>
कार्तिकस्य सिते पक्षे द्वितीया यमसंज्ञिता ॥ <br>
तत्राऽपराह्ने कर्तव्यं सर्वथैव यमार्चनम् ॥ ४१ ॥ <br>
प्रत्यहं यमुनाऽऽगत्य यमं संप्रार्थयत्पुरा ॥ <br>
भ्रातर्मम गृहे याहि भोजनार्थं गणावृतः ॥ ४२ ॥ <br>
अद्यश्वो वा परश्वो वा प्रत्यहं वदते यमः ॥ <br>
कार्यव्याकुलचित्तानामवकाशो न जायते ॥ ४३ ॥ <br>
तदैकदा यमुनया बलात्कारान्निमंत्रितः ॥ <br>
स गतः कार्तिके मासि द्वितीयायां मुनीश्वराः ॥ ४४ ॥ <br>
नारकीयजनान्मुक्त्वा गणैः सह रवेः सुतः ॥ <br>
कृताऽऽतिथ्यो यमुनया नानापाकाः कृताः खग ॥ ४५ ॥ <br>
कृताभ्यंगो यमुनया तैलैर्गंधमनोहरैः ॥ <br>
उद्वर्तनं लापयित्वा स्नापितः सूर्यनंदनः ॥ ४६ ॥<br>
ततोऽलंकारकं दत्तं नानावस्त्राणि चंदनम् ॥ <br>
माल्यानि च प्रदत्तानि मंचोपरि उपाविशत् ॥ ४७ ॥ <br>
पक्वान्नानि विचित्राणि कृत्वा सा स्वर्णभाजने ॥ <br>
यमायाभोजयद्देवी यमुना प्रीतमानसा ॥४८॥<br>
भुक्त्वा यमोऽपि भगिनीमलंकारैः समर्चयत् ॥ <br>
नानावस्त्रैस्ततः प्राह वरं वरय भामिनि ॥ <br>
इति तद्वचनं श्रुत्वा यमुना वाक्यमब्रवीत् ॥ ४९ ॥ <br>
॥यमुनोवाच ॥ ॥ <br>
प्रतिवर्षं समागच्छ भोजनार्थं तु मद्गृहे ॥ 2.4.11.५० ॥ <br>
अद्य सर्वे मोचनीयाः पापिनो नरकाद्यम ॥ <br>
येऽद्यैव भगिनीहस्तात्करिष्यंति च भोजनम् ॥ <br>
तेषां सौख्यं प्रदेहि त्वमेतदेव वृणोम्यहम् ॥ ५१ ॥ <br>
॥ यम उवाच ॥ ॥ <br>
यमुनायां तु यः स्नात्वा संतर्प्य पितृदेवताः ॥ ५२ ॥ <br>
भुंक्ते च भगिनीगेहे भगिनीं पूजयेदपि ॥ <br>
कदाचिदपि मद्वारं न स पश्यति भानुजे ॥ ५३ ॥ <br>
वीरेशैशानदिग्भागे यमतीर्थं प्रकीर्तितम् ॥ <br>
तत्र स्नात्वा च विधिवत्संतर्प्य पितृदेवताः ॥ ५४ ॥ <br>
पठेदेतानि नामानि आमध्याह्नं नरोत्तमः ॥<br>
सूर्यस्याभिमुखो मौनी हृतचित्तः स्थिरासनः ॥ ५५ ॥ <br>
यमो निहंता पितृधर्मराजो वैवस्वतो दंडधरश्च कालः ॥ <br>
भूताधिपो दत्तकृतानुसारी कृतांतमेतद्दशभिर्जपंति ॥५६॥<br>
ततो यमेश्वरं पूज्य भगिनीगृहमाव्रजेत् ॥ <br>
मंत्रेणाऽनेन च तया भोजितः पूर्वमादरात् ॥५७॥ <br>
भ्रातस्तवानुजाताऽहं भुंक्ष्व भक्तमिदं शुभम् ॥ <br>
प्रीतये यमराजस्य यमुनाया विशेषतः ॥ ५८ ॥ <br>
ततः संतोष्य भगिनीं वस्त्रालंकरणादिभिः ॥ <br>
स्वप्नेऽपि यमलोकस्य भविष्यति न दर्शनम्॥ ५९॥ <br>
नृपैः कारागृहे ये च स्थापिता मम वासरे ॥ <br>
अवश्यं ते प्रेषणीया भोजनार्थं स्वसुर्गृहे ॥ 2.4.11.६० ॥ <br>
विमोक्तव्या मया पापा नरकेभ्योऽद्य वासरे ॥ <br>
येऽद्य बंदी करिष्यंति ते ताड्या मम सर्वथा ॥ ६१ ॥ <br>
कनीयसी स्वसा नास्ति तदा ज्येष्ठागृहं व्रजेत्॥ <br>
तदभावे सपत्यायाः पितृव्यजागृहे ततः ॥ ६२॥ <br>
तदभावे मातृष्वसुर्मातुलस्याऽऽत्मजा तथा ॥ <br>
सापत्नगोत्रसंबंधैः कल्पयेदथवा क्रमम्॥ ६३ ॥ <br>
सर्वाऽभावे माननीया भगिनी काचिदेव हि ॥<br>
गोनद्याद्यथवा तस्या अभावे सति कारयेत् ॥ ६४ ॥ <br>
तदभावेप्यरण्यानीं कल्पयित्वा सहोदराम् ॥ <br>
अस्यां निजगृहे देवि न भोक्तव्यं कदाचन ॥ ६५ ॥<br>
ये भुंजते दुराचारा नरके ते पतंति च ॥<br>
एवमुक्त्वा धर्मराजो ययौ संयमिनीं ततः ॥ ६६ ॥ <br>
तस्मादृषिवराः सर्वे कार्तिकव्रतकारिणः ॥ <br>
भुंजते भगिनीहस्तात्सत्यं सत्यं न संशयः ॥ ६७ ॥ <br>
यमद्वितीयां यः प्राप्य भगिनीगृहभोजनम् ॥ <br>
न कुर्याद्वर्षजं पुण्यं नश्यतीति रवेः श्रुतिः ॥ ६८ ॥ <br>
या तु भोजयते नारी भ्रातरं भ्रातृके तिथौ ॥ <br>
अर्चयेच्चाऽपि तांबूलैर्न सा वैधव्यमाप्नुयात् ॥ ६९ ॥ <br>
भ्रातुरायुःक्षयो नूनं न भवेत्तत्र कर्हिचित् ॥ <br>
अपराह्नव्यापिनी सा द्वितीया भ्रातृभोजने ॥ 2.4.11.७० ॥<br>
अज्ञानाद्यदि वा मोहान्न भुक्तं भगिनीगृहे ॥ <br>
प्रवासिना ह्यभावाद्वा ज्वरितेनाऽथ बंदिना ॥ ॥ ७१ ॥ <br>
एतदाख्यानकं श्रुत्वा भोजनस्य फलं भवेत् ॥ <br>
कार्तिके तु विशेषेण धात्रीछायां समाश्रितः ॥७२॥ <br>
भोजनं कुरुते यस्तु स वैकुंठमवाप्नुयात् ॥ ७३ ॥ <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये यमद्वितीयामाहात्म्यवर्णनं नामैकादशोऽध्यायः ॥ ११ ॥ छ ॥ <br>
<br>
टीका<br>
अथ यमद्वितीयाविधानमाह-यदीति । <br>
यमद्वितीयाख्यायाः प्रयोजनं वक्तुमन्यासामप्याह पाद्मे-<br>
'स्कंदैतास्तिथयो नूनं द्वितीयाद्याश्च विश्रुताः ॥ <br>
मासैश्चतुर्भिश्च ततः प्रावृट्काले सुखावहाः ॥ <br>
प्रथमा श्रावणे मासि तथा भाद्रपदेऽपरा ॥ <br>
तृतीयाऽश्वयुजे मासि चतुर्थी कार्तिके भवेत् ॥ <br>
कलुषा श्रावणे मासि तथा भाद्रपदेऽमला ॥ <br>
आश्विने प्रेतसंचारा कार्तिके याम्यका मता ॥ <br>
पुरा वृत्रवधे वृत्ते प्राप्तराज्ये पुरंदरे ॥ <br>
ब्रह्महत्यापनोदार्थमश्वमेधः प्रकीर्तितः ॥ <br>
क्रोधादिंद्रेण वज्रेण ब्रह्महत्या निषूदिता ॥ <br>
षड्विधा सा क्षितौ क्षिप्ता वृक्षतोयमहीतले ॥ <br>
नार्या भ्रूणहने वह्नौ संविभज्य यथाक्रमम् ॥ <br>
तत्पापश्रवणात्पूर्वं द्वितीयाया दिनेऽनघ ॥ <br>
नारीवृक्षनदीभूमिवह्निभूणहनस्तथा ॥ <br>
कलुषीभवनं जाता ह्यतोऽर्थ कलुषा स्मृता ॥ <br>
मधुकैटभयो रक्ते पुरा मग्ना तु मेदिनी ॥ <br>
अष्टांऽगुला पवित्रा सा नारीणां तु रजो मलम् ॥ <br>
नद्यः प्रावृण्मलाः सर्वा वह्नेरूर्ध्वं मषी मलः ॥ <br>
निर्यासमलिनो वृक्षाः संगाद्भ्रूणहनो मलाः ॥ <br>
कलुषाणि चरंत्यस्यां तेनैषा कलुषा मता ॥ <br>
देवर्षिपितृधर्माणां निंदका नास्तिकाः शठाः ॥ <br>
तेषां सा वाङ्मलात्पूता द्वितीया तेन निर्मला ॥ <br>
अनध्यायेषु शास्त्राणि पाठयंति पठंति च ॥ <br>
सांख्यकास्तार्किकाः श्रौतास्तेषां शब्दाऽपशब्दजात् ॥ <br>
मलात्पूता द्वितीयायां ततोऽर्थे निर्मला च सा ॥ <br>
कृष्णस्य जन्मना वत्स त्रैलोक्यं पावितं भवेत् ॥ <br>
नभस्येतेन निर्दिष्टा निर्मला सा तिथिर्बुधैः ॥ <br>
अग्निष्वात्ता बर्हिषद आज्यपाः सोमपास्तथा ॥ <br>
पितॄन्पितामहान्प्रेतसंचरात्प्रेतसंचरा ॥ <br>
प्रेतास्तु पितरः प्रोक्तास्तेषां तस्यां तु संचरः ॥ <br>
पुत्रपौत्रैस्तु दौहित्रैः स्वधामंत्रैस्तु पूजिताः ॥ <br>
श्राद्धदानमखैस्तृप्ता यांत्यतः प्रेतसंचरा ॥ <br>
महालये तु प्रेतानां संचारो भुवि दृश्यते ॥ <br>
तेनैषा प्रेतसंचारा कीर्तिता शिखिवाहन ॥ <br>
यमस्य क्रियते पूजा यतोऽस्यां पावके नरैः ॥ <br>
तेनैषा याम्यका प्रोक्ता सत्यंसत्यं मयोदितम् ॥ <i> इति । <br></i>
सनत्कुमारसंहितायाम्-<br>
अस्यां निजगृहे देवि न भोक्तव्यं कदाचन ॥ <br>
ये भुंजते दुराचारा नरके ते पतंति च ॥ <br>
श्रावणे तु पितृव्यस्य कन्याहस्तेन भोजनम् ॥ <br>
मातुलस्य सुताहस्ताद्भोक्तव्यं भाद्रमासके ॥ <br>
पितुर्भ्रातुः स्वसुः कन्ये आश्विने तु तयोः क्रमात् ॥ <br>
अवश्यं कार्तिके मासि भोक्तव्यं भगिनीकरात् ॥।७ इति ॥<br>
<br>
</span>
