<span style="font-size: 14pt; line-height: 200%">॥ ॥ नारद उवाच ॥ ॥ <br>
पतितं वीरभद्रं तु दृष्ट्वा रुद्रगणा भयात् ॥<br>
अगमंस्ते रणं हित्वा क्रोशमाना महेश्वरम् ॥ १ ॥ <br>
अथ कोलाहलं श्रुत्वा गणानां चंद्रशेखरः ॥ <br>
अभ्ययाद्वृषभारूढः संग्रामं प्रहसन्निव ॥ २ ॥ <br>
रुद्रमायांतमालोक्य सिंहनादैर्गणाः पुनः ॥ <br>
निवृत्ताः संगरे दैत्यान्निर्जघ्नुः शरवृष्टिभिः ॥ ३ ॥ <br>
दैत्याश्च भीषणं दृष्ट्वा सर्वे चैव विदुद्रुवुः ॥ <br>
कार्तिकव्रतिनं दृष्ट्वा पातकानीव तद्भयात् ॥४॥ <br>
जलंधरोथ तान्दैत्यान्निवृत्तान्प्रेक्ष्य संगरे ॥ <br>
रोषादधावच्चंडीशं मुंचन्बाणान्सहस्रशः ॥ ५ ॥ <br>
शुंभो निशुंभोऽश्वमुखः कालनेमिर्बलाहकः ॥ <br>
खड्गरोमा प्रचंडश्च घस्मराद्याः शिवं ययुः ॥ ६ ॥ <br>
बाणांधकारसंछन्नं दृष्ट्वा गणबलं शिवः ॥ <br>
बाणजालमवाच्छिद्य स्वबाणैरावृणोन्नभः ॥ ७ ॥ <br>
दैत्यांश्च बाणवात्याभिः पीडितानकरोत्तदा ॥ <br>
प्रचंडबाणजालौघैरपातयत भूतले ॥ ८ ॥ <br>
खड्गरोम्णः शिरः कायात्तदा परशुनाऽच्छिनत् ॥ <br>
बलाहकस्य च शिरः खट्वांगेनाऽकरोद्द्विधा ॥ ९ ॥ <br>
बद्ध्वा च घस्मरं दैत्यं पाशेनाभ्यहनद्भुवि ॥ <br>
वृषभेण हताः केचित्केचिद्बाणैर्निपातिताः ॥ 2.4.20.१० ॥ <br>
न शेकुरसुराः स्थातुं गजाः सिंहार्दिता इव ॥ <br>
ततः क्रोधपरीतात्मा वेगाद्रुद्रं जलंधरः ॥११॥ <br>
आह्वयामास समरे तीव्राशनिसमस्वनः ॥ <br>
॥ जलंधर उवाच ॥ ॥ <br>
युध्यस्व च मया सार्द्धं किमेभिर्निहितैस्तव ॥ १२ ॥ <br>
यच्च किंचिद्बलं तेऽस्ति तद्दर्शय जटाधर ॥ <br>
इत्युक्त्वा बाणसप्तत्या जघान वृषभध्वजम् ॥ १३ ॥ <br>
तान्प्राप्तान्निशितैर्बाणैश्चिच्छेद प्रहसन्निव॥<br>
ततो हयान्ध्वजं छत्रं धनुश्चिच्छेद शक्तिभिः॥१४॥<br>
स च्छिन्नधन्वा विरथो गदामुद्यम्य वेगवान् ॥ <br>
अभ्यधावच्छिवस्तावद्गदां बाणैर्द्विधाऽच्छिनत् ॥१५॥ <br>
तथाऽपि मुष्टिमुद्यम्य ययौ रुद्रं जिघांसया ॥ <br>
तावच्छिवेन बाणौघैः क्रोशमात्रमपाकृतः॥१६॥ <br>
ततो जलंधरो दैत्यो मत्वा रुद्रं बलाधिकम् ॥ <br>
ससर्ज मायां गांधर्वीमद्भुतां रुद्रमोहिनीम् ॥ १७ ॥ <br>
ततो जगुश्च ननृतुर्गंधर्वाप्सरसां गणाः ॥ <br>
तालवेणुमृदंगाद्यान्वादयंति स्म चाऽपरे ॥ १८ ॥ <br>
तद्दृष्ट्वा महदाश्चर्यं रुद्रो नादविमोहितः ॥ <br>
पतितान्यपि शस्त्राणि करेभ्यो न विवेद सः ॥ ॥१९॥ <br>
एकाग्रीभूतमालोक्य रुद्रं दैत्यो जलंधरः ॥ <br>
कामार्तः स जगामाशु यत्र गौरी स्थिताऽभवत् ॥2.4.20.२०॥ <br>
युद्धे शुंभनिशुंभाख्यौ स्थापयित्वा महाबली ॥<br>
दशदोर्दंडपचास्यस्त्रिनेत्रश्च जटाधरः ॥२१॥ <br>
महावृषभमारूढः स बभूव जलंधरः ॥ <br>
अथो रुद्रं समायांतमालोक्य भववल्लभा॥२२॥<br>
अभ्याययौ सखीमध्यात्तद्दर्शनपथेऽभवत् ॥ <br>
यावद्ददर्श चार्वंगी पार्वती दनुजेश्वरः ॥ २३ ॥ <br>
तावत्स्ववीर्यं मुमुचे जडांगश्चाऽभवत्तदा ॥ <br>
अथ ज्ञात्वा तदा गौरी दानवं भयविह्वला ॥ २४ ॥ <br>
जगामाऽन्तर्हिता वेगात्सा तदोत्तरमानसे ॥ <br>
तामदृष्ट्वा ततो दैत्यः क्षणाद्विद्युल्लतामिव ॥ २५ ॥ <br>
जवेनाऽऽगात्पुनर्युद्धं यत्र देवो वृषध्वजः ॥ <br>
पार्वत्यपि भयाद्विष्णुं सस्मार मनसा तदा ॥ २६ ॥ <br>
तावद्ददर्श तं देवं सूपविष्टं समीपगम् ॥ <br>
॥ पार्वत्युवाच॥ ॥ <br>
विष्णो जलंधरो दैत्यः कृतवान्परमाद्भुतम् ॥२७॥ <br>
तत्किं न विदितं तेऽस्ति चेष्टितं तस्य दुर्मतेः ॥ <br>
॥ विष्णुरुवाच ॥ ॥ <br>
तेनैव दर्शितः पंथा वयमप्यन्वयामहे ॥ २८ ॥ <br>
नाऽन्यथा स भवेद्वध्यः पातिव्रत्यसुरक्षित्ः ॥ <br>
॥ नारद उवाच ॥ ॥ <br>
जगाम विष्णुरित्युक्त्वा पुनर्जालंधरं पुरम् ॥ २९ ॥ <br>
अथ रुद्रश्च गंधर्वाऽनुगतः संगरे स्थितः ॥ <br>
अंतर्धानं गतां मायां दृष्ट्वा स बुबुधे तदा ॥ 2.4.20.३० ॥ <br>
ततो भवो विस्मितमानसः पुनर्जगाम युद्धाय जलंधरं रुषा ॥ <br>
स चाऽपि दैत्यः पुनरागतं शिवं दृष्ट्वा शरौघैः समवाकिरद्रणे ॥ ३१ ॥ <br>
इति श्रीस्कांदे महापुराण एकाशीतिसाहस्र्यां सहितायां द्वितीये वैष्णवखण्डे कार्तिकमासमाहात्म्ये जलंधरोपाख्याने शिवजलंधरयुद्धवर्णनंनाम विंशोऽध्यायः ॥२०॥<br>
<br>
<br>
</span>
