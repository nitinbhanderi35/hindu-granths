<span style="font-size: 14pt; line-height: 200%">।। ।। नारद उवाच ।। ।। <br>
पुनर्दैत्यं समायांतं दृष्ट्वा देवाः सवासवाः ।। <br>
भयप्रकंपिताः सर्वे विष्णुं स्तोतुं प्रचक्रमुः ।। १ ।। <br>
नमो मत्स्यकूर्मादिनानास्वरूपैः सदाभक्तकार्योद्यतायाऽर्तिहंत्रे ।। <br>
विधात्रादिसर्गस्थितिध्वंसकर्त्रे गदाशंखपद्मारिहस्ताय तेस्तु ।। २ ।। <br>
रमा वल्लभायाऽसुराणां निहंत्रे भुजंगारियानाय पीतांबराय ।। <br>
मखादिक्रियापाककर्त्रे विकर्त्रे शरण्याय तस्मै नताः स्मो नताः स्मः ।। ३ ।। <br>
नमो दैत्यसंतापितामर्त्यदुःखाचलध्वंसदंभोलये विष्णवे ते ।। <br>
भुजंगेशतल्पेशयायार्कचंद्रद्विनेत्राय तस्मै नताः स्मो नताः स्मः ।। ४ ।। <br>
।। ।। नारद उवाच ।। ।। <br>
संकष्टनाशनंनाम स्तोत्रमेतत्पठेन्नरः ।। <br>
स कदाचिन्न संकष्टैः पीड्यते कृपया हरेः ।। ५ ।। <br>
इति देवाः स्तुतिं यावत्कुर्वंति दनुजद्विषः ।। <br>
तावत्सुराणामापत्तिर्विज्ञाता विष्णुना तदा ।। ६ ।। <br>
सहसोत्थाय दैत्यारिः सक्रोधः खिन्नमानसः ।। <br>
आरूढो गरुडं वेगाल्लक्ष्मीं वचनमब्रवीत् ।। ७ ।। <br>
।। श्रीभगवानुवाच ।। ।। <br>
जलंधरेण ते भ्रात्रा देवानां कदनं कृतम् ।। <br>
तैराहूतो गमिष्यामि युद्धायाद्य त्वरान्वितः ।। ८ ।। <br>
।। श्रीरुवाच ।। ।। <br>
अहं ते वल्लभा नाथ भक्त्या च यदि सर्वदा ।। <br>
तत्कथं ते मम भ्राता युद्धे वध्यः कृपानिधे ।। ९ ।। <br>
श्रीभगवानुवाच ।। ।। <br>
रुद्रांशसंभवत्वाच्च ब्रह्मणो वचनादपि ।। <br>
प्रीत्या च तव नैवायं मम वध्यो जलंधरः ।। 2.4.16.१० ।। <br>
।। नारद उवाच ।। ।। <br>
इत्युक्त्वा गरुडारूढः शंखचक्रगदासिभृत् ।। <br>
विष्णुर्वेगाद्ययौ योद्धुं यत्र देवाः स्तुवंति ते ।। ११ ।। <br>
अथाऽरुणानुजात्युग्रपक्षवातप्रपीडिताः ।। <br>
वात्या विमर्दिता दैत्या बभ्रमुः खे यथा घनाः ।। १२।। <br>
ततो जलंधरो दृष्ट्वा दैत्यान्वात्याप्रपीडितान् ।। <br>
उद्वृत्तनयनः क्रोधात्ततोविष्णुं समभ्ययात्।। १३ ।। <br>
ततः समभवद्युद्धं विष्णुदैत्येंद्रयोर्महत् ।। <br>
आकाशं कुर्वतोर्बाणैस्तदा निरवकाशवत् ।।१४।। <br>
विष्णुर्दैत्यस्य बाणौघैर्ध्वजं छत्रं धनुर्हयान् ।। <br>
चिच्छेद तं च हृदये बाणेनैकेन ताडयत् ।। १५ ।। <br>
ततो दैत्यः समुत्पत्य गदापाणिस्त्वरान्वितः ।। <br>
आहत्य गरुडं मूर्ध्नि पातयामास भूतले ।। १६ ।। <br>
विष्णुर्गदां स्वखङ्गेन चिच्छेद प्रहसन्निव ।। <br>
तावत्स हृदये विष्णुं जघान दृढमुष्टिना ।। १७ ।। <br>
ततस्तौ बाहुयुद्धेन युयुधाते महाबलौ ।। <br>
बाहुभिर्मुष्टिभिश्चैव जानुभिर्नादयन्महीम् ।। १८ ।। <br>
एवं तौ सुचिरं युद्धं कृत्वा विष्णुः प्रतापवान् ।। <br>
उवाच दैत्यराजानं मेघगंभीरनिस्वनः ।। १९ ।। <br>
।। विष्णुरुवाच ।। ।। <br>
वरं वरय दैत्येंद्र प्रीतोऽस्मि तव विक्रमात् ।। <br>
अदेयमपि ते दद्मि यत्ते मनसि वर्तते ।। 2.4.16.२० ।। ।। <br>
।। जलंधर उवाच ।। ।। <br>
यदि भावुक तुष्टोऽसि वरमेनं ददस्व मे ।। <br>
मद्भगिन्या सहाऽद्य त्वं मद्गृहे सगणो वस ।। २१ ।। <br>
।। नारद उवाच ।। ।। <br>
तथेत्युक्ता स भगवान्सर्वदेवगणैः सह ।। <br>
तदा जलंधरपुरमगमद्रमया सह ।। २२ ।। <br>
जलंधरस्तु देवानामधिकारेषु दानवान् ।। <br>
स्थापयित्वा महाबाहुः पुनरागान्महीतलम् ।। २३ ।। <br>
देवगंधर्वसिद्धेषु यत्किंचिद्रत्नसंयुतम् ।। <br>
तदात्मवशगं कृत्वाऽतिष्ठत्सागरनंदनः ।। २४ ।। <br>
पातालभुवने दैत्यं निशुंभं स महाबलम् ।। <br>
स्थापयित्वा स शेषादीनानयद्भूतलं बली ।। २५ ।। <br>
देवगंधर्वसिद्धाऽऽद्यान्सर्पराक्षसमानुषान्।। <br>
स्वपुरे नागरान्कृत्वा शशास भुवनत्रयम् ।। २६ ।। <br>
एवं जलंधरः कृत्वा देवान्स्ववशवर्तिनः ।। <br>
धर्मेण पालयामास प्रजाः पुत्रानिवौरसान्।।२७।। <br>
न कश्चिद्व्याधितो नैव दुःखी नैव कृतस्तथा ।। <br>
न दीनो दृश्यते तस्मिन्धर्माद्राज्यं प्रशासति ।।२८।। <br>
एवं महीं शासति दानवेंद्रे धर्मेण सम्यक्च दिदृक्षयाऽहम् ।। <br>
कदाचिदागामथ तस्य लक्ष्मीं विलोकितुं श्रीरमणं च सेवितुम् ।। २९ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये जलंधरसभायां नारदागमनंनाम षोडशोऽध्यायः ।। १६ ।।<br>
<br>
</span>
