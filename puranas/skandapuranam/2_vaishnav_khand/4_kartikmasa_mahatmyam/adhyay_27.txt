<span style="font-size: 14pt; line-height: 200%">।। नारद उवाच ।। ।। <br>
कदाचिद्विष्णुदासोऽथ कृत्वा नित्यविधिं द्विज ।। <br>
स पाकमकरोत्तावदहरत्कोऽप्यलक्षितः ।। १ ।। <br>
तमदृष्ट्वाऽप्यसौ पाकं पुनर्नैवाऽकरोत्तदा ।। <br>
सायंकालाऽर्चनस्याऽसौ व्रतभंगभयाद्द्विजः ।। २ ।। <br>
द्वितीयेऽह्नि पुनः पाकं कृत्वा यावत्स विष्णवे ।। <br>
उपहारार्पणं कर्तुं गतः कोऽप्यहरत्पुनः ।। ३ ।। <br>
एवं सप्तदिनं तस्य पाकं कोऽप्यहरन्नृप ।। <br>
ततः सविस्मयश्चाथ मनस्येवमधारयत् ।। ४ ।। <br>
अहो नित्यं समभ्येत्य कः पाकं हरते मम ।। <br>
क्षेत्रसंन्यासिनः स्थानं न त्याज्यं मम सर्वथा ।। ५ ।।<br>
पुनः पाकं विधायाऽत्र भुज्यते यदि चेन्मया ।। <br>
सायंकालाऽर्चनं चैव परित्याज्यं कथं भवेत्।।६।। <br>
यदि पाकं विधायैवं भोक्तव्यं तु मया न तत्।। <br>
अनिवेद्य हरौ सर्वं वैष्णवैर्नैव भुज्यते।। ७ ।। <br>
उपोषितोऽहं सप्ताऽहं तिष्ठाम्यत्र व्रतस्थितः ।। <br>
अद्यसंरक्षणं सम्यक्पाकस्याऽत्र करोम्यहम् ।। ८ ।। <br>
इति पाकं विधायाऽसौ तत्रैवाऽलक्षितः स्थितः ।। <br>
तावद्ददर्श चंडालं पाकान्नहरणे स्थितम् ।।९।। <br>
क्षुत्क्षामं दीनवदनमस्थिचर्माऽवशेषितम् ।। <br>
तमालोक्य द्विजाग्र्योऽभूत्कृपयाऽन्वितमानसः ।।2.4.27.१०।।<br>
विलोक्याऽन्नहरं विप्रस्तिष्ठतिष्ठेत्यभाषत।।<br>
कथमश्नासि तद्रूक्षं घृतमेतद्गृहाण भोः।।११।। <br>
इत्थं वदंतं विप्राग्र्यमायांतं स विलोक्य च ।। <br>
वेगादधावत्तद्भीत्या मृर्च्छितश्च पपात ह ।।१२।। <br>
भीतं संमूर्च्छितं दृष्ट्वा चंडालं स द्विजाग्रणीः ।। <br>
वेगादभ्येत्य कृपया स्ववस्त्रांतैरवीजयत् ।। १३ ।। <br>
अथोत्थितं तमेवासौ विष्णुदासो व्यलोकयत् ।। <br>
साक्षान्नारायणं देवं शंखचक्रगदाधरम् ।।।। १४ ।। <br>
तं दृष्ट्वा सात्त्विकैर्भावैरावृतो द्विजसत्तमः ।। <br>
स्तोतुं चैव नमस्कर्तुं तदा नाऽलं बभूव सः ।। १५ ।। <br>
अथ शक्रादयो देवास्तत्रैवाभ्याययुस्तदा ।। <br>
गंधर्वाप्सरसश्चाऽपि जगुश्च ननृतुर्मुदा ।। १६ ।। <br>
विमानशतसंकीर्णं देवर्षिशतसंकुलम् ।। <br>
गीतवादित्रनिर्घोषं स्थानं तदभवत्तदा ।। ।। १७ ।। <br>
ततो विष्णुः समालिंग्य स्वभक्तं सात्त्विकव्रतम् ।। <br>
सारूप्यमात्मनो दत्त्वाऽनयद्वैकुण्ठमंदिरम् ।। १८ ।। <br>
विमानवरसंस्थं तं गच्छंतं विष्णुसन्निधिम् ।। <br>
दीक्षितश्चोलनृपतिर्विष्णुदासं ददर्श सः ।। १९ ।। <br>
वैकुण्ठभुवनं यांतं विष्णुदासं विलोक्य सः ।। <br>
स्वगुरुं मुद्गलं वेगादाहूयेत्थं वचोऽब्रवीत् ।। 2.4.27.२० ।। <br>
।। चोल उवाच ।। ।। <br>
यत्स्पर्द्धया मया चैव यज्ञदानादिकं कृतम् ।। <br>
स विष्णुरूपधृग्विप्रो याति वैकुण्ठमंदिरम् ।। ।। २१ ।। <br>
दीक्षितेन मया सम्यक्सत्रेऽस्मिन्वैष्णवे त्वया ।। <br>
हुतमग्नौ कृता विप्रा दानाद्यैः पूर्णमानसाः ।। २२ ।। <br>
नैवाऽद्यापि स मे देवः प्रसन्नो जायते ध्रुवम् ।। <br>
विष्णुदासस्य भक्त्यैव साक्षात्कारं ददौ हरिः ।। २३ ।। <br>
तस्माद्दानैश्च यज्ञैश्च नैव विष्णुः प्रसीदति ।। <br>
भक्तिरेव परं तस्य निदानं दर्शने विभोः ।। २४ ।। <br>
।। गणावूचतुः ।। ।। <br>
इत्युक्त्वा भागिनेयं स्वमभ्यषिंचन्नृपासने ।। <br>
आबाल्याद्दीक्षितो यज्ञे ह्यपुत्रत्वमगाद्यतः।। २५ ।। <br>
तस्मादद्याऽपि तद्देशे सदा राज्यांऽशभागिनः ।। <br>
स्वस्रेया एव जायंते तत्कृतावधिवर्तिनः ।। २६ ।।<br>
यज्ञवाटं ततोऽभ्येत्य यज्ञकुण्डाग्रतः स्थितः ।। <br>
त्रिरुच्चैर्व्याजहाराऽऽशु विष्णुं संबोधयंस्तदा ।। २७ ।। <br>
विष्णो भक्तिं स्थिरां देहि मनोवाक्काय कर्मभिः ।। <br>
इत्युक्त्वा सोऽपतद्वह्नौ सर्वेषामेव पश्यताम् ।। २८ ।। <br>
मुद्गलस्तु तदा क्रोधाच्छिखामुत्पाटयत्स्वकाम् ।। <br>
ततस्त्वद्यापि तद्गोत्रे मुद्गला विशिखा बभुः ।। २९ ।। <br>
तावदाविरभूद्विष्णुः कुण्डाग्नौ भक्तवत्सलः ।। <br>
तमालिंग्य विमानाग्र्यं समारोहयदच्युतः ।। 2.4.27.३० ।। <br>
तमालिंग्याऽऽत्मसारूप्यं दत्त्वा वैकुण्ठमंदिरम्।। <br>
तेनैव सह देवेशो जगाम त्रिदशैर्वृतः ।। ३१ ।। <br>
।। नारद उवाच ।। ।। <br>
यो विष्णुदासः स तु पुण्यशीलो यश्चोलभूपः स सुशीलनामा ।। <br>
एतावुभौ तत्समरूपभाजौ द्वाःस्थौ कृतौ तेन रमाप्रियेण ।। ३२ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये चोलविष्णुदासमुक्तिकथनंनाम सप्तविंशोऽध्यायः ।। २७ ।।<br>
<br>
</span>
