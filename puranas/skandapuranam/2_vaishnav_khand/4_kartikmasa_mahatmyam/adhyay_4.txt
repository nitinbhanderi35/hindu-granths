<span style="font-size: 14pt; line-height: 200%">।। ब्रह्मोवाच ।। ।। <br>
नाडीद्वयावशिष्टायां रात्र्यां गच्छेज्जलाशयम् ।। <br>
तुलसीमृत्तिकायुक्तः सवस्त्रकलशो मुने ।। १ ।। <br>
आगत्य तोयनिकटे तीरे संस्थाप्य पात्रकम् ।। <br>
पादप्रक्षालनं कृत्वा देशकालादि चोच्चरेत् ।। २ ।। <br>
स्मरेद्गंगादिका नद्यो विष्णुशर्वादिदेवताः ।। <br>
नाभिमात्रे जले स्थित्वा मंत्रमेतमुदीरयेत् ।। ३ ।।<br>
कार्तिकेऽहं करिष्यामि प्रातःस्नानं जनार्दन ।। <br>
प्रीत्यर्थं तव देवेश दामोदर मया सह ।। ४ ।। <br>
नित्ये नैमित्तिके कृत्वा कार्तिके पापनाशन ।। <br>
स्नानं चार्घं प्रदास्यामि निर्विघ्नं कुरु केशव ।। ५ ।। <br>
तीर्थादिदेवताभ्यश्च क्रमादर्घ्यादि दापयेत् ।। <br>
गृहाणार्घ्यं मया दत्तं राधया सहितो हरे ।। ६ ।। <br>
नमः कमलनाभाय नमस्ते जलशायिने ।। <br>
नमस्तेऽस्तु हृषीकेश गृहाणार्घ्यं नमोऽस्तु ते ।। ७ ।। <br>
व्रतिनः कार्तिके मासि स्नातस्य विधिवन्मम ।। <br>
गृहाणार्घ्यं मया दत्तं दनुजेंद्रनिषूदन ।। ८ ।। <br>
किरणा धूतपापा च पुण्यतोया सरस्वती ।। <br>
गंगा च यमुना चैव पंचनद्यः पुनंतु माम् ।। ९ ।। <br>
अन्यासां च नदीनां च दद्यादर्घ्यं यथाविधि ।। <br>
जाह्नवीस्मरणं कुर्यात्सर्वतीर्थेषु मानवः ।। 2.4.4.१० ।। <br>
नान्यत्तीर्थं तु जाह्नव्यां स्मरणीयं कदाचन ।। <br>
एतान्मंत्रान्समुच्चार्य मलस्नानं समाचरेत् ।। ११ ।। <br>
मृत्स्नानं च पितृस्नानं गुरुस्नानं ततः परम् ।। <br>
ततस्तु पावमानीभिरभिषिंचेत्स्वमस्तकम् ।। १२ ।। <br>
अघमर्षणकं कृत्वा स्नानांगं तर्पणं तथा ।। <br>
ततः पुरुषसूक्तेन जलं शिरसि सिंचयेत् ।। १३ ।। <br>
ततस्तु बहिरागत्य तीर्थं शिरसि निक्षिपेत्।। <br>
तीर्थं पीत्वा त्रिवारं तु तुलसीं गृह्य पाणिना।। १४ ।। <br>
ततो जलाद्विनिष्क्रम्य चांचलं पीडयेद्बहिः।। <br>
यन्मया दूषितं तोयं शारीरमलसंचयैः ।। १५ ।। <br>
तद्दोषपरिहारार्थं यक्ष्मणं तर्पयाम्यहम् ।। <br>
वस्त्रनिष्पीडनं कृत्वा कुर्याच्च तिलकादिकम् ।।।। १६ ।। <br>
।। सूत उवाच ।। ।। <br>
शृणुध्वमृषयः सर्वे कार्तिकस्नानजं फलम् ।। <br>
अरुणं प्रति सूर्येण यदुक्तं च सविस्तरम् ।। १७ ।। <br>
।। अरुण उवाच ।। ।। <br>
कस्मिंस्तीर्थे विशेषेण फलं कार्तिकसंभवम् ।। <br>
क्षेत्रे वा एतदाऽऽख्याहि भगवन्स्नानयोगतः ।। १८ ।। <br>
।। सूर्य उवाच ।। <br>
यत्र कुत्राऽपि कर्तव्यं जले स्नानं तु कार्तिकं ।। <br>
उष्णोदकेन कर्तव्यं स्नानं कुत्राऽपि कार्तिके ।। १९ ।। <br>
ततो दशगुणं पुण्यं शीततोयनिमज्जनात् ।। <br>
ततः शतगुणं पुण्यं बहिः कूपोदके कृतम्।। 2.4.4.२० ।। <br>
कूपात्सहस्रगुणितं फलं वापीनिषेकतः ।। <br>
ततोऽयुतगुणं पुण्यं तडागस्नानतो भवेत् ।। २१ ।। <br>
ततो दशगुणं पुण्यं निर्झरेषु निमज्जनात् ।। <br>
ततोऽधिकतरं पुण्यं नदीस्नानस्य कार्तिके ।। २२ ।।<br>
नद्या दशगुणं प्रोक्तं तीर्थस्नानं खगोत्तम ।। <br>
ततो दशगुणं पुण्यं नद्योर्यत्र च संगमः ।।२३।। <br>
नदीत्रयस्य संयोगे पुण्यस्यांऽतो न विद्यते ।।<br>
सिंधुः कृष्णा च वेणी च यमुना च सरस्वती ।। २४ ।। <br>
गोदावरी विपाशा च नर्मदा तमसा मही ।। <br>
कावेरी शरयूः शिप्रा तथा चर्मण्वती नदी ।। २५ ।। <br>
वितस्ता वेदिका शोणो वेत्रवत्यपराजिता।। <br>
गंडकी गोमती पूर्णा ब्रह्मपुत्रा सरोवरम् ।। २६ ।। <br>
वाग्मती च शतद्रुश्च तथा बदरिकाश्रमः ।। <br>
दुर्लभाः कार्तिके त्वेते तीर्थान्यथ निबोध मे ।। २७ ।। <br>
सर्वेभ्यश्च स्थलेभ्यश्च आर्यावर्तं तु पुण्यदम् ।। <br>
कोल्हापुरी ततः श्रेष्ठा ततः कांचीद्वयं स्मृतम् ।। ।। २८ ।। <br>
अनंतसेनवसतिर्वराहक्षेत्रमेव च ।। <br>
चक्रक्षेत्रं ततः पुण्यं मुक्तिक्षेत्रं ततोऽधिकम् ।। २९ ।। <br>
अवंतिका ततः श्रेष्ठा ततो बदरिकाश्रमः ।। <br>
अयोध्या च ततः श्रेष्ठा गंगाद्वारं ततोऽधिकम् ।। 2.4.4.३० ।। <br>
ततः कनखलं तीर्थं ततो मधुपुरी वरा ।। <br>
एकोऽपि कार्तिको मासो मथुरायमुनाजले ।। ।। ३१ ।। <br>
यैः स्नातस्ते तु वैकुंठे बहुकालं वसंति हि ।। <br>
राधादामोदरस्तत्र स्वयं स्नातस्तु कार्तिके ।। ३२ ।। <br>
अतो मधुपुरी श्रेष्ठा यमुना च विशेषतः ।। ३३ ।। <br>
द्वारावती ततः श्रेष्ठा प्रत्यहं स्नाति केशवः ।। <br>
षोडशस्त्रीसहस्रेण सार्द्धं यादवसंयुतः ।। ३४ ।। <br>
द्वारकायां मृत्तिकायास्तिलको येन मस्तके ।। <br>
धार्यतेऽसौ नरो ज्ञेयो जीवन्मुक्तो न संशयः ।। <br>
द्वारकास्नानमाहात्म्यं न वक्तुं शक्यते मया ।। ३५ ।। <br>
गोविंदार्पितचित्तानां जायते पुण्यभास्करा ।। <br>
ततो भागीरथी श्रेष्ठा यत्र विंध्येन संगता ।। ३६ ।। <br>
तस्माद्दशगुणं पुण्यं तीर्थराजेऽत्र जायते ।। ३७ ।। <br>
कलौ दशसहस्रांऽते विष्णुस्त्यक्ष्यति मेदिनीम्।। <br>
तदर्द्धं जाह्नवीतोयं तदर्धं देवतागणाः ।। ३८ ।। <br>
यावत्तिष्ठति गंगाऽत्र तावत्तीर्थानि संति च ।। <br>
स्वस्वस्थाने नृणां पापं तावदेव हरंति च ।। ३९ ।। <br>
यदैव गंगा नष्टा स्यात्को वा तत्पापमाहरेत् ।। <br>
विचार्यैवं सुतीर्थानि गमिष्यंति धरातले ।। 2.4.4.४० ।। <br>
तस्मान्मुनीश्वराः सर्वे यावत्तिष्ठति जाह्नवी ।। <br>
तावच्च क्रियतां धर्मस्ततो भूमौ निलीयताम् ।। ४१ ।। <br>
समाधिं गृह्य सुदृढां यावत्कृतयुगं भवेत् ।। <br>
अन्यथा कलिकालेन भ्रंशनीयो भवेत्सुधीः ।। ४२ ।। <br>
ततः श्रेष्ठतरा काशी यस्या नाशो न जायते ।। <br>
यदाश्रयेण गंगापि सर्वपापं व्यपोहति ।। ४३ ।।<br>
काशिकाया नैव नाशो ब्रह्मण्यपि मृते सति ।। <br>
यद्दर्शनार्थं गंगाऽपि जाता चोत्तरवाहिनी ।। <br>
तस्यां पंचनदं तीर्थं त्रिषु लोकेषु विश्रुतम्।। ४४ ।। <br>
आगते कार्तिके मासि रौरवं नरकं गताः ।। <br>
आक्रोशंते तु पितरो वंशेऽस्माकं भविष्यति ।। ४५ ।। <br>
कश्चिद्भाग्यवतां श्रेष्ठो गत्वा पंचनदे शुभे ।। <br>
अस्माकं तर्पणं कुर्यान्नरकार्णवतारकम् ।। ४६ ।। <br>
तीर्थराजादितीर्थानि प्राप्ते कार्तिकमासके ।। <br>
स्नानार्थं पञ्चगंगं तु समायांति न संशयः ।। ४७ ।। <br>
कृत्वा तु लक्षपापानि स्नात्वा पंचनदे शुभे ।। <br>
बिंदुमाधवमभ्यर्च्य विलयं यांति तत्क्षणात् ।। ४८ ।। <br>
यैः स्नातं कार्तिके मासि सकृत्पंचनदे शुभे ।। <br>
सर्वतीर्थकृतास्नानात्फलं कोटिगुणं भवेत् ।। ४९ ।। <br>
।। ब्रह्मोवाच ।। ।। <br>
कार्तिके मासि कावेर्य्यां यः स्नानं कर्तुमिच्छति ।। <br>
तावता वै विमुक्ताऽघो विष्णुसायुज्यमाप्नुयात् ।। 2.4.4.५० ।। <br>
कावेर्य्याश्चैव माहात्म्यं को वदेत्परमुत्तमम् ।। <br>
अत्र ते वर्णयिष्यामि इतिहासं पुरातनम् ।। ५१ ।। <br>
कावेर्या विषये ब्रह्मन्सावधानमनाः शृणु ।। <br>
गौतम्या उत्तरे तीरे विष्णुपादाब्जसंभवा ।। ५२ ।। <br>
गंगा त्रैलोक्यपापघ्नी वर्तते लोकपूजिता ।। <br>
सा गंगा चिंतयामास कदाचित्पापशंकिता ।। ५३ ।। <br>
सर्वलोकाः समागत्य मयि पापं त्यजंति हि ।। <br>
तत्पापं तु कथं गच्छेदिति चिन्तापरा तदा ।। ५४ ।। <br>
प्रष्टुं जगाम कैलासं गिरिजावल्लभं भवम् ।। <br>
तत्र दृष्ट्वा महारुद्रं प्रोवाच हरिपादजा ।। ५५ ।। <br>
।। गङ्गोवाच ।। ।। <br>
महारुद्र नमस्तेऽस्तु त्वां प्रष्टुमहमागता ।। <br>
सर्वे लोकाः समागत्य मयि पापं त्यजंति हि ।। ५६ ।। <br>
तत्पापं तु मया सोढुं न शक्यं पार्वतीपते ।। <br>
येनोपायेन तत्पापं नाऽऽगच्छेन्मम तद्वद ।। ५७ ।।<br>
एवं गंगावचः श्रुत्वा प्रत्याह परमेश्वरः ।। <br>
।। रुद्र उवाच ।। ।। <br>
पापनिर्हरणायादौ पद्मनाभांघ्रिपंकजात्।।५८।। <br>
प्रादुर्भूताऽसि त्वं देवि किमर्थं तप्यते त्वया ।। <br>
पापप्रहाराऽऽधिपत्यं कल्पितं तव विष्णुना ।। ५९ ।। <br>
तथाऽपि पापनिर्हार उपायं ते ब्रवीम्यहम्।। <br>
कवेश्च तनया देवी कावेरी सरितां वरा ।। 2.4.4.६० ।। <br>
सर्वोत्कृष्टा च सर्वेषां हरेर्बलवशात्तु सा ।। <br>
सर्वपापप्रहरणे सामर्थ्यं तत्र वर्तते ।। ६१ ।। <br>
कार्तिके मासि कावेर्यां यः स्नानं कुरुते नरः ।। <br>
स तु पापविनिर्मुक्तो याति विष्णोः परं पदम् ।। ६२ ।। <br>
तस्मात्तां गच्छ देवि त्वं ततः पापाद्विमोक्ष्यसे ।। <br>
इत्युक्ता सा तदागच्छत्कावेरीं पापहारिणीम् ।।६३।। <br>
तज्जलस्पर्शमात्रेण कार्तिके विष्णुपादजा ।। <br>
निर्धूतपातका गंगा जगाम स्वनिकेतनम् ।।६४।। <br>
कार्तिके प्रतिवर्षं तु गंगा त्रैलोक्यपावनीम् ।। <br>
स्नातुं भक्त्या समायाति कावेरीं पापहारिणीम् ।।६५।।<br>
तज्जलस्पर्शमात्रेण कार्तिके विष्णुपादजा ।। <br>
निर्धूतपातका गंगा जगाम स्वनिकेतनम् ।।६६।। <br>
तस्माच्छस्तं तुलास्नानं कावेर्य्यां शस्यते बुधैः ।। <br>
यः कावेर्यां तुलास्नानं भक्त्या तु कुरुते मुने।।६७।।<br>
विमुक्तदुरितः सद्यस्ततो याति परां गतिम् ।। <br>
तस्मात्स्नानं तु कावेर्यां कार्तिके मासि शस्यते ।। ६८ ।। <br>
इतिहासमिमं श्रुत्वा कार्तिकव्रततत्परः ।। <br>
स कावेरी स्नानफलं प्राप्नोति च परां गतिम् ।। ६९ ।। <br>
रात्रिशेषे भवेत्स्नानमुत्तमं विष्णुतुष्टिकृत् ।। <br>
सूर्योदये मध्यमं स्याद्यावन्नाऽऽस्ता तु कृत्तिका ।। 2.4.4.७० ।। <br>
तावदेव भवेत्स्नानमन्यथा तन्न कार्तिकम् ।। <br>
स्नानं स्त्रीभिर्विधातव्यं गृहीत्वाऽऽज्ञां धवस्य च ।।७१।। <br>
अपृष्ट्वा यत्कृतं धर्म्यं भर्तारं तत्क्षयं नयेत् ।। <br>
स्त्रीणां नास्त्यपरो धर्मो भर्तारं प्रोज्झ्य कश्चन ।। ७२ ।। <br>
कुर्यात्सहस्रपापानि भर्त्राऽऽज्ञां या समाचरेत् ।। <br>
सैषा धर्मवती लोके न जायेत व्रतादिना ।। ७३ ।। <br>
दरिद्रः पतितो मूर्खो दीनोऽपि यदि चेत्पतिः ।। <br>
तादृशः शरणं स्त्रीणां तत्त्यागान्निरयं व्रजेत् ।। ७४ ।। <br>
कलौ वत्स मनुष्याणां शैथिल्यं स्नानकर्मणि ।। <br>
तथापि कथयिष्यामि स्नानं कार्तिकमाघयोः ।। ७५ ।। <br>
यस्य हस्तौ च पादौ च वाङ्मनश्च सुसंयतम्।। <br>
विद्या तपश्च कीर्तिश्च स तीर्थफलभाङ्नरः ।। ७६ ।। <br>
अश्रद्दधानः पापात्मा नास्तिकश्छिन्नमानसः ।। <br>
हेतुवादी च पंचैते न तीर्थफलभागिनः ।। ७७ ।। <br>
प्रातरुत्थाय यो विप्रस्तीर्थस्नायी सदा भवेत् ।। <br>
सर्वपापविनिर्मुक्तः परं ब्रह्माऽधिगच्छति ।। ७८ ।।<br>
स्नानं चतुर्विधं प्रोक्तं स्नानविद्भिर्मनीषिभिः।। <br>
वायव्यं वारुणं दिव्यं ब्राह्मं चेति तथा स्मृतम् ।।७९।। <br>
वायव्यं गोरजःस्नानं वारुणं सागरादिषु ।। <br>
ब्राह्मं ब्राह्मणमंत्रोक्तं दिव्यं मेघांऽबु भास्करम् ।। 2.4.4.८० ।। <br>
स्नानानां चैव सर्वेषां विशिष्टं तत्र वारुणम् ।। <br>
ब्राह्मणः क्षत्रियो वैश्यो मंत्रवत्स्नानमाचरेत् ।। ८१ ।। <br>
तूष्णीमेव हि शूद्रस्य स्त्रीणां चैव तथा स्मृतम् ।। <br>
बाला च तरुणी वृद्धा नरनारीनपुंसकाः ।। ८२ ।। <br>
पापैः सर्वैः प्रमुच्यंते स्नानात्कार्तिकमाघयोः ।। <br>
स्नाता वै कार्तिके लोकाः प्राप्नुवंतीप्सितं फलम् ।। ८३ ।। <br>
पुष्करे तीर्थवर्ये तु नंदायाः संगमे पुरा ।। <br>
प्रभंजनश्च मुक्तोभूत्तदैव व्याघ्रजन्मतः ।। ८४ ।।* <br>
नंदाया वचनेनैव कार्तिके सा परं ययौ ।। <br>
एवं स्नानविधिः प्रोक्तः किं भूयः श्रोतुमिच्छसि ।। ८५ ।। <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये कार्तिकस्नानविधिनिरूपणंनाम चतुर्थोऽध्यायः ।। ४ <br>
</span>
