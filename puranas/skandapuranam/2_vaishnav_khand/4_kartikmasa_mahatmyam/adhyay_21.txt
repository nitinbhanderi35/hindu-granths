<span style="font-size: 14pt; line-height: 200%">॥ नारद उवाच ॥ ॥ <br>
विष्णुर्जलंधरं गत्वा तद्दैत्यपुटभेदनम् ॥ <br>
पातिव्रत्यस्य भंगाय वृंदायाश्चाऽकरोन्मतिम् ॥ १ ॥ <br>
अथ वृंदारका देवी स्वप्नमध्ये ददर्श ह ॥ <br>
भर्तारं महिषाऽऽरूढं तैलाभ्यक्तं दिगंम्बरम् ॥ २॥ <br>
कृष्णप्रसूनभूषाढ्यं क्रव्यादगणसेवितम् ॥ <br>
दक्षिणाशागतं मुण्डं तमसाप्याऽऽवृतं तदा ॥ ३ ॥ <br>
स्वपुरं सागरे मग्नं सहसैवाऽऽत्मना सह ॥ <br>
ततः प्रबुद्धा सा बाला तत्स्वप्नं प्रविचिन्वती ॥ ४ ॥ <br>
ददर्शोदितमादित्यं सच्छिद्रं निष्प्रभं मुहुः ॥ <br>
तदनिष्टमिति ज्ञात्वा रुदती भयविह्वला ॥ ५ ॥ <br>
कुत्रचिन्नाऽलभच्छर्म गोपुराट्टालभूमिषु ॥ <br>
ततः सखीद्वययुता नगरोद्यानमागमत् ॥ ६ ॥ <br>
तत्राऽपि साऽभ्रमद्बाला नाऽलभत्कुत्रचित्सुखम् ॥ <br>
वनाद्वनांतरं याता नैव वेदात्मनस्तदा ॥ ७ ॥ <br>
ततः सा भ्रमती बाला ददर्शाऽतीवभीषणौ ॥ <br>
राक्षसौ सिंहवदनौ दंष्ट्राऽऽननविभीषणौ ॥ ८ ॥ <br>
तौ दृष्ट्वा विह्वलाऽतीव पलायनपराऽभवत् ॥ <br>
ददर्श तापसं शांतं सशिष्यं मौनमास्थितम् ॥ ९ ॥<br>
ततस्तत्कण्ठमावृत्य निजां बाहुलतां भयात् ॥ <br>
मुने मां रक्ष शरणमागताऽस्मीत्यभाषत ॥ 2.4.21.१० ॥ <br>
मुनिस्तां विह्वलां दृष्ट्वा राक्षसाऽनुगतां तदा ॥ <br>
हुंकारेणैव तौ घोरौ चकार विमुखौ रुषा ॥ ११ ॥ <br>
तौ हुंकारभयत्रस्तौ दृष्ट्वा च विमुखौ गतौ ॥ <br>
प्रणम्य दंडवद्भूमौ वृन्दा वचनमब्रवीत् ॥ १२ ॥ <br>
॥ वृन्दोवाच ॥ ॥ <br>
रक्षिताहं त्वया घोराद्भयादस्मात्कृपानिधे ॥ <br>
किंचिद्विप्तुमिच्छामि कृपया तन्निशामय ॥ १३ ॥ <br>
जलंधरो हि मद्भर्ता रुद्रं योद्धुं गतः प्रभो ॥ <br>
स तत्राऽस्ते कथं युद्धे तन्मे कथय सुव्रत ॥ १४ ॥ <br>
॥ नारद उवाच ॥ ॥ <br>
मुनिस्तद्वाक्यमाकर्ण्य कृपयोर्ध्वमवैक्षत ॥ <br>
तावत्कपी समायातौ प्रणम्य चाग्रतः स्थितौ ॥ १५ ॥ <br>
ततस्तद्भ्रूलतासंज्ञानियुक्तौ गगनं गतौ ॥ <br>
गत्वा क्षणार्द्धादागत्य प्रणतावग्रतः स्थितौ ॥ <br>
शिरःकबन्धे हस्तौ च गृहीत्वा समुपस्थितौ ॥ १६ ॥ <br>
शिरःकबंधे हस्तौ च दृष्ट्वाऽब्धितनयस्य सा ॥ <br>
पपात मूर्छिता भूमौ भर्तृव्यसनदुःखिता ॥ १७ ॥ <br>
कमंडलूदकैः सिक्त्वा मुनिनाऽऽश्वासिता तदा ॥ <br>
स्वभर्तृभाले सा भालं कृत्वा दीना रुरोद ह ॥ १८ ॥ <br>
॥ वृन्दोवाच ॥ ॥ <br>
यः पुरा सुखसंवादे विनोदयसि मां प्रभो ॥ <br>
स कथं न वदस्यद्य वल्लभा मामनागसम् ॥ १९ ॥ <br>
येन देवाः सगंधर्वा निर्जिता विष्णुना सह ॥ <br>
स कथं तापसेनाऽद्य त्रैलोक्यविजयी हतः ॥ 2.4.21.२० ॥ <br>
॥ नारद उवाच ॥ ॥ <br>
रुदित्वेति तदा वृन्दा तं मुनिं वाक्यमब्रवीत् ॥ <br>
॥ वृन्दोवाच ॥ ॥ <br>
कृपानिधे मुनिश्रेष्ठ जीवयैनं मम प्रियम् ॥२१॥ <br>
त्वमेवास्य मुने शक्तो जीवनाय मतो मम <br>
॥ नारद उवाच ॥ ॥ <br>
इति तद्वाक्यमाकर्ण्य प्रहसन्मुनिरब्रवीत् ॥ २२ ॥ <br>
॥ मुनिरुवाच ॥ ॥ <br>
नाऽयं जीवयितुं शक्तो रुद्रेण निहतो युधि ॥ <br>
तथाऽपि त्वत्कृपाविष्ट एनं संजीवयाम्यहम् ॥ २३ ॥ <br>
॥ नारद उवाच ॥ ॥ <br>
इत्युक्त्वांतर्दधे विप्रस्तावत्सागरनंदनः ॥ <br>
वृंदामालिंग्य तद्वक्त्रं चुचुंब प्रीतमानसः ॥ २४ ॥ <br>
अथ वृन्दाऽपि भर्तारं दृष्ट्वा हर्षितमानसा ॥ <br>
रेमे तद्वनमध्यस्था तद्युक्ता बहुवासरम् ॥ २५ ॥ <br>
कदाचित्सुरतस्यांते दृष्ट्वा विष्णुं तमेव च ॥ <br>
निर्भर्त्स्य क्रोधसंयुक्ता वृन्दा वचनमब्रवीत् ॥ २६ ॥ <br>
॥ वृंदोवाच ॥ ॥ <br>
धिक्त्वदीयं हरे शीलं परदाराभिगामिनः ॥ <br>
ज्ञातोऽसि त्वं मया सम्यङ्मायाप्रच्छन्नतापसः ॥ २७ ॥<br>
यौ त्वया मायया द्वाःस्थौ स्वकीयौ दर्शितौ मम ॥<br>
तावेव राक्षसौ भूत्वा भार्यां तव हरिष्यतः ॥२८॥ <br>
त्वं चाऽपि भार्यादुःखार्तो वने कपिसहायवान् ॥ <br>
भ्रम सर्पेश्वरेणाऽयं यस्ते शिष्यत्वमागतः ॥ २९॥ <br>
इत्युक्त्वा सा तदा वृन्दा प्राविशद्धव्यवाहनम् ॥ <br>
विष्णुना वार्यमाणाऽपि तस्यामासक्तचेतसा ॥2.4.21.३०॥ <br>
ततो हरिस्तामनुसंस्मरन्मुहुर्वृंदान्वितोभस्मरजोवगुंठितः ॥<br>
तत्रैव तस्थौ सुरसिद्धसंघैः प्रबोध्यमानोऽपि ययौ न शांतिम् ॥३१॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये जलंधरोपाख्याने वृन्दाग्निप्रवेशवर्णनंनामैकविंशोऽध्यायः ॥ २१ ॥* <br>
<br>
<br>
</span>
