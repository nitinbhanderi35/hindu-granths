<span style="font-size: 14pt; line-height: 200%">॥ नारद उवाच ॥ ॥ <br>
भगवन्कृतकृत्योऽस्मि तव पादसमाश्रयात् ॥ <br>
श्रोतव्यं नेह भूयो मे विद्यते देवसत्तम ॥ १ ॥ <br>
तथापि भगवन्किंचित्प्रष्टव्यं मे हृदि स्थितम्॥ <br>
त्वद्वाक्यामृतपीतस्य न मे तृप्तिर्हि जायते ॥२॥ <br>
दीपदानस्य माहात्म्यं श्रोतुमिच्छामि ते प्रभो ॥ <br>
येन चाऽपि पुरा दत्तस्तद्वदस्व चतुर्मुख ॥३॥ <br>
॥ ब्रह्मोवाच ॥ ॥ <br>
प्रातः स्नात्वा शुचिर्भूत्वा दीपं दद्यात्प्रयत्नतः ॥ <br>
तेन पापानि नश्येयुस्तमांसीव भगोदये ॥४॥ <br>
आजन्म यत्कृतं पापं स्त्रिया वा पुरुषेण च ॥ <br>
तत्सर्वं नाशमायाति कार्तिके दीपदानतः ॥ ५ ॥ <br>
अत्र ते वर्णयिष्यामि इतिहासं पुरातनम् ॥ <br>
श्रवणात्सर्वपापघ्नं दीपदानफलप्रदम् ॥ ६ ॥ <br>
पुरा द्रविडदेशे तु ब्राह्मणो बुद्धनामकः ॥ <br>
तस्य भार्याऽभवद्दुष्टा अनाचाररता मुने ॥ ७ ॥ <br>
तस्याः संसर्गदोषेण क्षीणाऽऽयुर्मृतिमाप्तवान् ॥ <br>
पत्यौ मृतेऽपि सा पत्नी अनाचारे विशेषतः ॥ ८ ॥ <br>
रताभून्न हि तस्यास्तु लज्जा लोकापवादतः ॥ <br>
सुतबंधुविहीना सा सदाभिक्षान्नभोजना ॥ ९ ॥ <br>
न संस्कारान्नमल्पं वा भुक्त्वा पर्युषिताशिनी ॥ <br>
परपाकरता नित्यं तीर्थयात्रादिवर्जिता ॥ ॥ 2.4.7.१० ॥ <br>
कथायाः श्रवणं चैव न श्रुतं तु तया द्विज ॥ <br>
एकदा ब्राह्मणः कश्चित्तीर्थयात्रापरायणः ॥ ११ ॥ <br>
तस्या गृहं समागच्छद्विद्वान्वै कुत्सनामकः ॥ <br>
अनाचाररतां तां तु दृष्ट्वा ब्रह्मर्षिसत्तमः ॥ <br>
कोपेन रक्तचक्षुः संस्तामुवाचाऽसतीं स्त्रियम् ॥ १२ ॥ <br>
॥ कुत्स उवाच ॥ ॥ <br>
वक्ष्यामि सांप्रतं मूढे मद्वाक्यमवधारय ॥ १३ ॥ <br>
दुःखहेतुमिमं देहं पूयशोणितपूरितम् ॥ <br>
पंचभूतात्मकं चैव किं च पुष्णासि दूतिके ॥ १४ ॥ <br>
जलबुद्बुदवद्देहो नाशमायाति निश्चितम् ॥ <br>
अनित्यं देहमाश्रित्य नित्यं त्वं मन्यसे हृदि ॥ १५ ॥<br>
तस्मादंतःस्थितं मोहं त्यज मूढे विचारतः ॥ <br>
स्मर सर्वोत्तमं देवं कुरु श्रवणमादरात् ॥ १६ ॥ <br>
कार्तिके मासि संप्राप्ते स्नानदानादिकं कुरु ॥ <br>
दामोदरस्य प्रीत्यर्थं दीपदानं तथा कुरु ॥ १७ ॥ <br>
लक्षवर्त्यादिकं चैव लक्षपद्मादिकं तथा ॥ <br>
प्रदक्षिणां तु देवस्य नमस्कारं तथैव च ॥ १८ ॥ <br>
धारणं पारणं चैव कुरु भक्त्या हि कार्तिके ॥ <br>
विधवानां व्रतमिदं सधवानां तथैव च ॥ १९ ॥ <br>
सर्वपापप्रशमनं सर्वोपद्रवनाशनम् ॥ <br>
तत्राऽपि कार्तिके मासि दीयतां दीप उत्तमः ॥ 2.4.7.२० ॥ <br>
दीपो हरेः प्रियकरः कार्तिके मासि निश्चितम् ॥ <br>
महापातककृद्वापि दीपदानात्प्रमुच्यते ॥ २१ ॥ <br>
पुरा कश्चिद्द्विजवरो नाम्ना हरिकरो ह्यभूत् ॥ <br>
अधर्मविषयासक्तः शश्वद्वेश्यारतो द्विजः ॥ २२ ॥ <br>
पितृवित्तक्षयकरो वंशच्छेदे कुठारकः ॥ <br>
कदाचित्तेन विधवे द्यूते पितृधनं महत् ॥ २३ ॥ <br>
हारितं दुष्टसंसर्गात्ततो दुःखी स चाऽभवत् ॥ <br>
कदाचित्साधुसंसर्गात्तीर्थयात्राप्रसंगतः ॥ २४ ॥ <br>
अयोध्यामागतो वत्से महापापकरो द्विजः ॥ <br>
कार्तिके मासि संप्राप्तः श्रीमद्द्विजगृहे सदा ॥२५॥ <br>
द्यूतव्याजेन तेनाऽऽशु दीपो दत्तो हरेः पुरः ॥ <br>
ततः कालांतरे विप्रो मृतो मोक्षमवाप्तवान् ॥ २६ ॥ <br>
महापातककृद्वाऽपि गतवानभयं हरिम् ॥ <br>
तस्मात्त्वं कार्तिके मासि दीपदानं तथा कुरु ॥ २७ ॥ <br>
तथाऽन्यान्यपि दानानि कुरु भक्तिसमन्विता ॥ <br>
इत्यादिश्याथ तां कुत्सो जगामाऽन्यगृहं द्विजः ॥ २८ ॥ <br>
साऽपि कुत्सवचः श्रुत्वा पश्चात्तापेन संयुता ॥ <br>
व्रतं तु कार्तिके मासि करिष्यामीति निश्चिता ॥ २९ ॥ <br>
पतंगोदयवेलायां कार्तिके स्नानमंभसि ॥ <br>
दीपदानं वत चैव मासमेकं चकार सा ॥ 2.4.7.३० ॥ <br>
ततः कालांतरे चैव गतायुर्मृतिमागता ॥ <br>
दीपदानस्य माहात्म्यान्महापापकृदप्यसौ ॥ ३१ ॥ <br>
स्वर्गमार्गं गता सा स्त्री काले मोक्षमवाप ह ॥ <br>
तस्मान्नारद माहात्म्यं दीपदानस्य को वदेत् ॥ ३२ ॥ <br>
कार्तिके दीपदानं तु महापुण्यफलप्रदम् ॥ <br>
कार्तिकव्रतनिष्ठो यो दीपदानादिकृन्नरः ॥ ३३ ॥ <br>
दीपदानस्येतिहासं शृण्वन्वै मोक्षमाप्नुयात् ॥ ३४ ॥ <br>
दीपदानस्य माहात्म्यं वक्तुं केनेह शक्यते ॥ <br>
परदीपप्रबोधस्य माहात्म्यं शृणु नारद ॥ ३५ ॥ <br>
स्वस्याऽपि शक्तिराहित्ये परस्याऽपि प्रबोधनम् ॥ <br>
यः कुर्याल्लभते सोऽपि नाऽत्र कार्या विचारणा ॥ ३६ ॥ <br>
दीपार्थं वर्तिकां तैलं पात्रं वा यो ददाति हि ॥ <br>
सहायं वाऽथ कुरुते ददतां दीपमुत्तमम् ॥ ३७ ॥<br>
स तु मोक्षमवाप्नोति नाऽत्र कार्या विचारणा ॥ <br>
कार्तिके दीपदानस्य माहात्म्यं को नु वर्णयेत् ॥ ३८ ॥ <br>
स्वस्यापि शक्तिराहित्ये परदीपं प्रबोधयेत् ॥ <br>
सोऽपि तत्फलमाप्नोति नाऽत्र कार्या विचारणा ॥ ३९ ॥ <br>
वेश्या चेन्दुमतीनाम तस्या गेहेऽथ मूषिका ॥ <br>
परदीपप्रबोधेन मोक्षं प्राप सुदुर्लभम् ॥ 2.4.7.४० ॥ <br>
तस्मात्सर्वप्रयत्नेन परदीपं प्रबोधयेत् ॥ <br>
तेन मोक्षमवाप्नोति मूषिकावन्न संशयः ॥ ४१ ॥ <br>
परदीपप्रबबोधस्य फलमीदृग्विधं मुने ॥ <br>
साक्षाद्दीपप्रदानस्य माहात्म्यं केन वर्ण्यते ॥ ४२ ॥ <br>
॥ नारद उवाच ॥ ॥ <br>
कार्तिके दीपदानस्य माहात्म्यं च मया श्रुतम् ॥ <br>
परदीप प्रबोधस्य माहात्म्यमपि वै श्रुतम् ॥ <br>
इदानीं श्रोतुमिच्छामि व्योमदीपस्य वैभवम् ॥ ४३ ॥ <br>
॥ ब्रह्मोवाच ॥ ॥ <br>
आकाशदीप माहात्म्यं शृणु पुत्र समाहितः ॥ <br>
यस्य श्रवणमात्रेण दीपदाने मतिर्भवेत् ॥ ४४ ॥ <br>
संप्राप्ते कार्तिके मासि प्रातःस्नानपरायणः ॥ <br>
आकाशदीपं यो दद्यात्तस्य पुण्यं वदाम्यहम् ॥ ४५ ॥ <br>
सर्वलोकाधिपो भूत्वा सर्वसंपत्समन्वितः ॥ <br>
इह लोके सुखं भुक्त्वा चांते मोक्षमवाप्नुयात् ॥ ४६ ॥ <br>
स्नानदानक्रियापूर्वं हरिमंदिरमस्तके ॥ <br>
आकाशदीपो दातव्यो मासमेकं तु कार्तिके ॥ <br>
कार्तिके शुद्धपूर्णायां विधिनोत्सर्जयेच्च तम् ॥ ४७ ॥ <br>
यः करोति विधानेन कार्तिके व्योम्नि दीपकम् ॥ <br>
न तस्य पुनरावृत्तिः कल्पकोटिशतैरपि ॥ ४८ ॥ <br>
अत्र ते वर्णयिष्यामि इतिहासं पुरातनम् ॥ <br>
यस्य श्रवणमात्रेण व्योमदीपफलं लभेत् ॥ ४९ ॥ <br>
पुरा तु निष्ठुरोनाम लुब्धको लोककंटकः ॥ <br>
यमुनातीरवासी च कालमृत्युरिवाऽपरः ॥ 2.4.7.५० ॥ <br>
वने चरन्मृगान्सर्वान्हत्वा वृत्तिमकल्पयत् ॥ <br>
पथिकान्बाधते नित्यं चोरवृत्त्या धनुर्धरः ॥ ५१ ॥<br>
कंचिद्ग्रामं जगामाशु चौर्यार्थं कार्तिके मुने ॥ <br>
तस्मिन्विदर्भनगरे राजा सुकृतिनामकः ॥ ५२ ॥ <br>
चन्द्रशर्माख्यविप्रस्य वचनात्कार्तिके सुधीः ॥ <br>
चकार व्योमदीपं तु हरिमंदिरमस्तके ॥ ५३ ॥ <br>
दीपं दत्त्वा महाभक्त्या अशृणोच्च कथां निशि ॥ <br>
एतस्मिन्नेव काले तु चौर्यार्थं समुपागतः ॥॥ ५४ ॥ <br>
राज्ञा दत्तं व्योमदीपं पश्यन्क्षणमतिष्ठत ॥ <br>
तदानीं दैवयोगेन गृध्रो जवसमन्वितः ॥ ५५ ॥ <br>
शीघ्रमागत्य जग्राह तैलपात्रं सदीपकम् ॥ <br>
स्वमुखेनैव संगृह्य वृक्षाग्रं च समाश्रयत् ॥ ५६ ॥ <br>
तत्र पीत्वा तु तैलं च दीपं स्थाप्य स पक्षिराट् ॥ <br>
वृक्षाग्रं तु समास्थाय क्षणमात्रमतिष्ठत ॥ ५७ ॥ <br>
तदानीं दैवयोगेन ग्रहीतुं पक्षिसत्तमम् ॥ <br>
मार्जारोऽप्यारुहद्वृक्षं पक्षिणाऽधिष्ठितं तु तम् ॥ ५८ ॥ <br>
तदग्रे मुखदीपं च पश्यन्क्षणमतिष्ठत ॥ <br>
आकाशदीपमाहात्म्यं कथितं चन्द्रशर्मणा ॥ ५९ ॥ <br>
राज्ञे सुकृतिनाम्ने च तौ वै शुश्रुवतुः क्षणम् ॥ <br>
खगमार्जारकौ तत्र स्वस्वचामचल्यदोषतः ॥ 2.4.7.६० ॥ <br>
मार्जारो जगृहे तत्र शाखामतरगतं खगम् ॥ <br>
दैवेन चोदितौ वृक्षाच्छिलायां पतितौ तदा ॥ ६१ ॥ <br>
भग्नगात्रौ मृतौ तत्र पक्षिमार्जारकौ भुवि ॥ <br>
दिव्यदेहसमायुक्तौ यानारूढौ दिवं गतौ ॥ ६२ ॥ <br>
तत्सर्वं लुब्धको दृष्ट्वा चौर्यार्थं समुपागतः ॥ <br>
निवृत्तो दुष्टभावेन कथयंतं कथां मुनिम् ॥ ६३ ॥ <br>
चंद्रशर्माणमाभाष्य इदं वचनमब्रवीत् ॥ <br>
चंद्रशर्मन्मया दृष्टं चौर्यार्थं ह्यागतेन च ॥६४॥ <br>
राज्ञा सुकृतिना दत्तं व्योमदीपं मनोहरम् ॥ <br>
तदानीं दैवयोगेन खगः पात्रं प्रगृह्य च ॥ ६५ ॥ <br>
तैलं पीत्वा तु तत्पात्रं सदीपं तु मनोहरम् ॥ <br>
वृक्षाग्रे स्थापयित्वा च तत्र क्षणमतिष्ठत ॥ ६६ ॥ <br>
मार्जारोऽप्यागतस्तत्र ग्रहीतुं पक्षिपुंगवम् ॥ <br>
दैवेन प्रेरितौ तौ च उभे शाखे समाश्रितौ ॥ ॥ ६७ ॥ <br>
त्वन्मुखात्कथ्यमानां हि कथां शुश्रुवतुः क्षणम् ॥ <br>
पश्चाच्चांचल्यदोषेण मार्जारो ह्यग्रहीत्खगम् ॥ ६८ ॥ <br>
तौ वृक्षात्पतितौ मृत्युं प्राप्तौ च क्षणमात्रतः ॥ <br>
उभौ तौ दिव्यरूपौ च यानारूढौ दिवं गतौ ॥ ६९ ॥ <br>
तदाश्चर्यमहं दृष्ट्वा त्वां प्रष्टुं समुपागतः ॥ <br>
तौ कौ पुरा च मार्जारखगौ तद्वद भो द्विज ॥ 2.4.7.७० ॥ <br>
तिर्यग्योनिसमापन्नौ मुक्तौ केन च कर्मणा ॥ <br>
इति लुब्धवचः श्रुत्वा चंद्रशर्माऽब्रवीत्तदा ॥ ७१ ॥ <br>
शृणु लुब्ध प्रवक्ष्यामि तयोर्वृत्तांतमंजसा ॥ <br>
मार्जारोऽपि पुरा पापी तथा श्रीवत्सगोत्रजः ॥ ७२ ॥<br>
देवशर्मा इति प्रोक्तो देवद्रव्याऽपहारकः ॥ <br>
अहोबलनृसिंहस्य पूजाकर्तृत्वमाप सः॥ ७३ ॥<br>
तस्मिन्देवालये प्राप्तं तैलं द्रव्यादिकं तथा ॥ <br>
अपहृत्य च तेनैव कुटुंबं पोषयत्यसौ ॥ ७४ ॥ <br>
आयुर्नीत्वैवमेवाऽसौ ततः पंचत्वमागतः ॥ <br>
तस्मात्पापात्कालसूत्रं महारौरवरौरवम् ॥ ७५ ॥ <br>
निरुच्छ्वासं तथा प्राप्य असिपत्रवनं क्रमात् ॥ <br>
छिद्यमानो महाकायैर्यमदूतैर्भयंकरैः ॥ ७६ ॥ <br>
अनुभूय च तान्सर्वान्ब्रह्मराक्षसतां गतः ॥ <br>
ततस्तु श्वानयोनौ च चंडालोऽभूत्कुकर्मतः ॥ ७७ ॥ <br>
एवं जन्मशतं प्राप्य भूमौ मार्जारतां गतः ॥ <br>
आकाशदीपमाहात्म्यं श्रुत्वेदानीं तु दैवतः ॥ <br>
निर्मुक्ताऽखिलपापस्तु अगमद्धरिमंदिरम् ॥ ७८ ॥ <br>
गृध्रोऽयं तु पुरा विप्रो मिथिले वेदपारगः ॥ <br>
शर्यातिरिति विख्यातौ नाम्ना लोके महाप्रभुः ॥॥ ७९॥<br>
दासीसंगं चकारासौ वेश्यासंगं तथैव च ॥ <br>
तेन दोषेण महता पंचत्वमगमत्तदा ॥ 2.4.7.८० ॥ <br>
कुंभीपाके महाघोरे स्थित्वा युगचतुष्टयम् ॥ <br>
कर्मशेषेण भूमौ च गृध्रत्वमगमत्तदा ॥ ८१ ॥ <br>
दैवेन चोदितो गृध्रस्तैलपानार्थमागतः ॥८२॥ <br>
दत्त्वा चाकाशदीपं च श्रुत्वा चैव हरेः कथाम् ॥ <br>
विध्वस्ताऽखिलपापस्तु जगाम हरिमंदिरम् ॥ ८३ ॥ <br>
इत्येतत्सर्वमाख्यातं लुब्ध गच्छ यथासुखम् ॥ <br>
व्याधोऽप्यस्य वचः श्रुत्वा गत्वा चैव स्वमंदिरम् ॥ ८४ ॥ <br>
व्रतं चाकाशदीपस्य चकार विधिवन्मुने ॥ <br>
आयुःशेषं तदा नीत्वा जगाम हरिमंदिरम् ॥ ८५ ॥ <br>
सुनंदोपि महाराज आश्चर्यं समुपागतः ॥ <br>
चकार विधिना मासं चंद्रशर्मोक्तमार्गतः ॥ ८६ ॥ <br>
प्रातः स्नात्वा शुचिर्भूत्वा कार्तिके मासि वै नृपः ॥ <br>
कोमलैस्तुलसीपत्रैः समभ्यर्च्य जनार्दनम् ॥ ८७ ॥ <br>
रात्रौ दद्याद्व्योमदीपं मंत्रेणानेन वै नृपः॥ ८८ ॥ <br>
दामोदराय विश्वाय विश्वरूपधराय च ॥ <br>
नमस्कृत्वा प्रदास्यामि व्योमदीपं हरिप्रियम् ॥ <br>
निर्विघ्नं कुरु देवेश यावन्मासः समाप्यते ॥ ८९ ॥ <br>
व्रतेनाऽनेन देवेश त्वयि भक्तिः प्रवर्द्धताम् ॥ <br>
इति मंत्रेण राजाऽसौ दीपदानं चकार ह ॥ 2.4.7.९० ॥ <br>
ब्राह्मे मुहूर्ते च पुनर्व्योमदीपं ददाति हि ॥ <br>
विष्णोः पूजा कृता प्रातः प्रातःस्नानं चकार ह ॥ ९१ ॥ <br>
उत्सर्गस्य विधिं कृत्वा व्योम्नि दीपं समाप्य च ॥ <br>
ब्राह्मणान्भोजयित्वा च व्रतं विष्णोः समार्पयत् ॥ ९२ ॥ <br>
तेन पुण्यप्रभावेन स राजा मुनिसत्तम ॥ <br>
शरदां शतसाहस्रमिह भोगान्मनोहरान् ॥ ९३ ॥<br>
सुपुत्रपौत्रस्वजनैर्बुभुजे सह भार्यया ॥ <br>
ततश्चांऽते द्विजवर विमानं सुमनोहरम् ॥ ९४ ॥ <br>
स्त्रीभिः सह समारुह्य मोक्षमार्गं गतो मुने ॥ <br>
चतुर्भुजः पीतवासाः शंखचक्रगदाधरः ॥ ९५ ॥ <br>
विष्णुलोके विष्णुरिव प्रोच्यमानः सदाऽमरैः ॥ <br>
क्रीडयामास राजाऽसौ यथाकामं महामनाः ॥ ९६ ॥ <br>
तस्मात्तु कार्तिके मासि मानुष्यं प्राप्य दुर्लभम् ॥ <br>
आकाशदीपो दातव्यो विधानेन हरेः प्रियः ॥९७॥ <br>
दास्यंति ये कार्तिकमासि मर्त्या व्योमप्रदीपं हरितुष्टयेऽत्र ॥ <br>
पश्यंति ते नैव कदाऽपि देवं यमं महाक्रूरमुखं मुनींद्र ॥ ९८ ॥ <br>
अथाऽन्यच्च प्रवक्ष्यामि व्योमदीपस्य वैभवम् ॥ <br>
वालखिल्यैः पुरा प्रोक्तं तच्छृणुष्व द्विजोत्तम ॥ ९९ ॥ <br>
॥ वालखिल्या ऊचुः ॥ ॥ <br>
कृष्णादिमासक्रमतः कार्तिकस्यादिमासतः ॥ <br>
आकाशादीपदानं तु कुर्वंतु ऋषिसत्तमाः ॥ 2.4.7.१०० ॥ <br>
तुलायां तिलतैलेन सायं संध्यासमागमे ॥ <br>
आकाशदीपं यो दयान्मासमेकं निरंतरम् ॥ १ ॥ <br>
सश्रीकाय श्रीपतये श्रिया न स वियुज्यते ॥ <br>
आकाशदीपवंशस्तु विंशद्धस्तोत्तमो भवेत् ॥ २ ॥ <br>
मध्यमो नवहस्तः स्यात्कनिष्ठः पंचहस्तकः ॥ <br>
यथा दूरस्थितैर्लोकैर्दृश्यते तत्तथाऽऽचरेत् ॥ ३ ॥ <br>
तथाऽभ्रादिकरंडेषु दीपदानं विशिष्यते ॥ <br>
वंशस्य नवमांशेन लंबा कार्या पताकिका ॥ ४ ॥ <br>
मयूरपिच्छमुष्टिं वा कलशं चोपरि न्यसेत् ॥<br>
विष्णुप्रीतिकरो दीपः पित्रुद्धारस्य कारकः ॥ ५ ॥ <br>
एकादश्यास्तुलार्काद्वा दीपदानमतोऽपि वा ॥ <br>
दामोदराय नभसि तुलायां लोलया सह ॥६॥ <br>
प्रदीपं ते प्रयच्छामि नमोऽनंताय वेधसे ॥ <br>
आकाशदीपसदृशं पितुरुद्धारकं नहि ॥ ७ ॥ <br>
हेलिकस्य च द्वौ पुत्रौ तत्रैकस्तु पिशाचकः ॥ <br>
व्योमदीपपुण्यदानान्मोक्षं प्राप सुदुर्लभम् ॥ ८ ॥<br>
नमः पितृभ्यः प्रेतेभ्यो नमो धर्माय विष्णवे ॥ <br>
नमो यमाय रुद्राय कांतारपतये नमः ॥ ९ ॥ <br>
मन्त्रेणाऽनेन ये मर्त्याः पितृभ्यः खे तु दीपकम् ॥ <br>
प्रयच्छंति गता ये स्युर्नरके यांति तेऽपि वै ॥ <br>
उत्तमां गतिमित्थं ते दीपदानं मयेरितम् ॥ 2.4.7.११० ॥ <br>
लक्ष्मीसंततिसिद्ध्यर्थमारोग्याय प्रदीपयेत् ॥ ११ ॥ <br>
कार्तिके कृष्णपक्षे तु द्वादश्यादिषु पंचसु ॥ <br>
तिथीषूक्तः पूर्वरात्रे नृणां नीराजनाविधिः ॥ १२ ॥ <br>
ब्रह्मविष्णुशिवादीनां भवनेषु विशेषतः ॥ <br>
कूटागारेषु चैत्येषु सभासु च नदीषु च ॥ १३ ॥ <br>
प्राकारोद्यानवापीषु प्रतोलीनिष्कुटेषु च ॥ <br>
मन्दुरासु विविक्तासु हस्तिशालासु चैव हि ॥ १४ ॥ <br>
प्रदोषसमये दीपान्दद्यादेवं मनोहरान् ॥ <br>
कृतं यैः कार्तिके मासि दीपदानं विधानतः ॥ १५ ॥ <br>
दृश्यंते ये रत्नभाजस्तेऽत एव प्रकीर्तिताः ॥ <br>
दीपदानासमर्थश्चेत्परदीपं तु रक्षयेत् ॥ १६ ॥ <br>
यो वेदाभ्यासिने दद्याद्दीपार्थं तैलमादरात् ॥ <br>
को वा तस्य फलं वक्तुं भुवि तिष्ठति मानवः ॥ १७ ॥ <br>
दीपान्दद्याद्बहुविधान्कार्तिके विष्णुसंनिधौ ॥ <br>
कार्तिके मासि संप्राप्ते गगने स्वच्छताके ॥१८॥ <br>
रात्रौ लक्ष्मीः समायाति द्रष्टुं भुवनकौतुकम् ॥ <br>
यत्रयत्र च दीपान्सा पश्यत्यब्धिसमुद्भवा ॥ १९ ॥ <br>
तत्रतत्र रतिं कुर्यान्नांधकारे कदाचन ॥ <br>
तस्माद्दीपः स्थापनीयः कार्तिके मासि वै सदा ॥ 2.4.7.१२० ॥ <br>
लक्ष्मीरूपार्थिनां प्रोक्तं दीपदानं विशेषतः ॥ <br>
देवाऽऽलये नदीतीरे राजमार्गे विशेषतः ॥ २१ ॥ <br>
निद्रास्थले दीपदाता तस्य श्रीः सर्वतोमुखी ॥ <br>
दुर्बलस्याऽऽलयं वीक्ष्य दीपशून्यं तु यो ददेत् ॥ २२ ॥<br>
&nbsp;विप्रस्य वाऽन्यवर्णस्य विष्णुलोके महीयते॥ <br>
कीटकंटकसंकीर्णे दुर्गमे विषमस्थले ॥ २३ ॥ <br>
कुर्याद्यो दीपदानानि नरकं स न गच्छति ॥ <br>
दद्याद्रात्रौ पंचनदे दीपं यो विधिपूर्वकम् ॥ २४ ॥<br>
तस्य वंशे प्रजायन्ते बालकाः कुलदीपकाः ॥ <br>
पितृपक्षेऽन्नदानेन ज्येष्ठाऽऽषाढे च वारिणा ॥ २५ ॥ <br>
कार्तिके तत्फलं तेषां परदीपप्रबोधनात् ॥ <br>
बोधनात्परदीपस्य वैष्णवानां च सेवनात् ॥२६॥ <br>
कार्तिके फलमाप्नोति राजसूयाश्वमेधयोः ॥ <br>
पुरा हरिकरोनाम द्विजः पापरतः सदा ॥२७ ॥ <br>
कृतं द्यूतप्रसंगेन दीपदानं हि कार्तिके ॥ <br>
तेन पुण्यप्रभावेन स्वर्गं प्राप द्विजोत्तमः ॥ २८ ॥ <br>
आकाशदीपदानेन पुरा वै धर्मनन्दनः ॥ <br>
विमानवरमारुह्य विष्णुलोकं ययौ नृपः ॥२९॥ <br>
यः कुर्यात्कार्तिके विष्णोः पुरः कर्पूरदीपकम् ॥ <br>
प्रबोधिन्यां विशेषेण तस्य पुण्यं वदाम्यहम् ॥2.4.7.१३०॥ <br>
कुले तस्य प्रसूता ये पुरुषास्ते हरिप्रियाः ॥ <br>
क्रीडित्वा सुचिरं कालमन्ते मुक्तिं व्रजंति च ॥ ३१ ॥ <br>
दीपको ज्वलते यस्य दिवा रात्रौ हरेर्गृहे ॥ <br>
एकादश्यां विशेषेण स याति हरिमन्दिरम्॥३२॥ <br>
लुब्धकोऽपि चतुर्दश्यां दीपं दत्त्वा शिवालये ॥ <br>
भक्त्या विना परे लिंगे शिवलोकं जगाम सः ॥ ३३ ॥ <br>
गोपः कश्चिदमावास्यां दीपं प्रज्वाल्य शार्ङ्गिणः ॥ <br>
मुहुर्जयजयेत्युक्त्वा स च राजेश्वरोऽभवत्॥ १३४ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये दीपदानमाहात्म्यवर्णनंनाम सप्तमोऽध्यायः ॥ ७ ॥ ॥ छ ॥ ॥ <br>
<br>
</span>
