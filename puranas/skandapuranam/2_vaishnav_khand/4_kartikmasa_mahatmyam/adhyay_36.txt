<span style="font-size: 14pt; line-height: 200%">॥ ॥ ब्रह्मोवाच ॥ ॥ <br>
यास्तिस्रस्तिथयः पुण्या अंतिके शुक्लपक्षके ॥ <br>
कार्तिके मासि विप्रेंद्र पूर्णिमांताः शुभवहाः ॥ १ ॥ <br>
अंतिपुष्करिणी संज्ञा सर्वपापक्षयावहा ॥ <br>
कार्त्तिके मासि संपूर्णं यो वै स्नानं करोति ह ॥ २ ॥ <br>
तिथिष्वेतासु सः स्नानात्पूर्णमेव फलं लभेत् ॥ <br>
सर्वे वेदास्त्रयोदश्यां गत्वा जन्तून्पुनंति हि ॥ ३ ॥ <br>
चतुर्दश्यां सयज्ञाश्च देवा जंतून्पुनंति हि ॥ <br>
पूर्णिमायां सुतीर्थानि विष्णुना संस्थितानि हि ॥ ४ ॥ <br>
ब्रह्मघ्नान्वा सुरापान्वा सर्वाञ्जंतून्पुनंति हि ॥ <br>
उष्णोदकेन यः स्नायात्कार्त्तिक्यादिदिनत्रये ॥ ५ ॥<br>
रौरवं नरकं याति यावदिंद्राश्चतुर्दश ॥ <br>
आमासनियमाशक्तः कुर्यादेतद्दिनत्रये ॥ ६ ॥ <br>
तेन पूर्णफलं प्राप्य मोदते विष्णुमंदिरे ॥ <br>
यो वै देवान्पितॄन्विष्णुं गुरुमुद्दिश्य मानवः ॥ ७ ॥ <br>
न स्नानादि करोत्यद्धा स याति नरकं ध्रुवम् ॥ <br>
कुटुंबभोजन यस्तु गृहस्थस्तु दिनत्रये ॥ ॥ ८ ॥ <br>
सर्वान्पितॄन्समुद्धृत्य स याति परमं पदम् ॥ <br>
गीतापाठं तु यः कुर्यादंतिमे च दिनत्रये ॥ ९ ॥ <br>
दिनेदिनेऽश्वमेधानां फलमेति न संशयः ॥ <br>
सहस्रनामपठनं यः कुर्यात्तु दिनत्रये ॥ 2.4.36.१० ॥ <br>
न पापैर्लिप्यते क्वाऽपि पद्मपत्रमिवांऽभसा ॥ <br>
देवत्वं मनुजैः कैश्चित्कैश्चित्सिद्धत्वमेव च ॥ ११ ॥ <br>
तस्य पुण्यफलं वक्तुं कः शक्तो दिवि वा भुवि ॥ <br>
यो वै भागवतं शास्त्रं शृणोति च दिनत्रयम् ॥ १२ ॥ <br>
कैश्चित्प्राप्तो ब्रह्मभावो दिनत्रयनिषेवणात् ॥ <br>
ब्रह्मज्ञानेन वा मुक्तिः प्रयागमरणेन वा ॥ १३ ॥ <br>
अथ वा कार्त्तिके मासि दिनत्रयनिषेवणात् ॥ <br>
कार्त्तिके हरिपूजां तु यः करोति दिनत्रये ॥ १४ ॥ <br>
न तस्य पुनरावृत्तिः कल्पकोटिशतैरपि ॥ <br>
कार्त्तिके मासि विप्रेंद्र सर्वमंत्यदिनत्रये ॥ १५ ॥ <br>
पुण्यं तत्राऽपि वैशेष्यं राकायां वर्ततेऽनघ॥ <br>
प्रातःकाले समुत्थाय शौचं स्नानादिकं चरेत् ॥ १६ ॥ <br>
समाप्य सर्वकर्माणि विष्णुपूजां समाचरेत् ॥ <br>
उद्याने वा गृहे वाऽपि कार्त्तिक्यां विष्णुतत्परः ॥ १७ ॥ <br>
मंडपं तत्र कुर्वीत कदलीस्तंभमंडितम् ॥ <br>
चूतपल्लवसंवीतमिक्षुदंडैः सुमंडितम्॥ १८ ॥ <br>
चित्रवस्त्रैः स्वलंकृत्य तत्र देवं प्रपूजयेत् ॥ <br>
चूतपल्लवपुष्पाढ्यैः फलाद्यैः पूजयेद्धरिम् ॥ १९ ॥ <br>
शृणुयादूर्जमाहात्म्यं नियमेन शुचिः पुमान् ॥ <br>
संपूर्णमथ वाऽध्यायमेकश्लोकमथाऽपि वा ॥ 2.4.36.२० ॥ <br>
मुहूर्तं वाऽपि शृणुयात्कथां पुण्यां दिनेदिने ॥ <br>
यदि प्रतिदिनं श्रोतुमशक्तः स्यात्तु मानवः ॥ २१ ॥ <br>
पुण्यमासेऽथवा पुण्यतिथौ संशृणुयादपि ॥ <br>
तेन पुण्यप्रभावेन पापान्मुक्तो भवेन्नरः ॥ २२ ॥ <br>
पुराणज्ञः शुचिर्दक्षः शांतो विगतमत्सरः ॥ <br>
साधुः कारुणिको वाग्ग्मी वदेत्पुण्यां कथां सुधीः ॥ २३॥<br>
व्यासासनं समारूढो यदा पौराणिको भवेत् ॥ <br>
आसमाप्तेः प्रसंगस्य नमस्कुर्यान्न कस्यचित् ॥ २४ ॥ <br>
न दुर्जनसमाकीर्णे न शूद्रश्वापदावृते ॥ <br>
देशे न द्यूतसदने वदेत्पुण्यकथां सुधीः ॥२५॥ <br>
श्रद्धाभक्तिसमायुक्ता नाऽन्यकार्येषु लालसा ॥ <br>
वाग्यताः शुचयो दक्षाः श्रोतारः पुण्यभागिनः ॥ २६ ॥ <br>
अभक्ता ये कथां पुण्यां शृण्वंति मनुजाऽधमाः ॥ <br>
तेषां पुण्यफलं नाऽस्ति दुःखं स्याजन्मजन्मनि ॥ २७ ॥ <br>
पौराणिकं च मासांते पूजयेद्भक्तितत्परः ॥ <br>
गन्धमाल्यैस्तथा वस्त्रैरलंकारैर्धनेन च ॥ २८ ॥ <br>
शृण्वंति च कथां भक्त्या न दरिद्रा न पापिनः ॥ २९ ॥ <br>
कथायां कीर्त्यमानायां ये गच्छंत्यन्यतो नराः ॥ <br>
भोगांतरे प्रणश्यंति तेषां दाराश्च संपदः ॥ 2.4.36.३० ॥ <br>
उच्चासनसमारूढो न नरः प्रणतो भवेत् ॥ <br>
विषवृक्षस्तथा स्वापे वने चाऽजगरो भवेत् ॥ ३१ ॥ <br>
कथायां कीर्त्यमानायां विघ्नं कुर्वंति ये नराः ॥ <br>
कोट्यब्दनरकान्भुक्त्वा भवंति ग्रामसूकराः ॥ ३२ ॥ <br>
ये श्रावयंति मनुजाः कथां पौराणिकीं शुभाम् ॥ <br>
कल्पकोटिशतं साग्रं तिष्ठंति ब्रह्मणः पदे ॥ ३३ ॥ <br>
आसनार्थे प्रयच्छति पुराणज्ञस्य ये नराः ॥ <br>
कम्बलाजिनवासांसि मंचं फलकमेव वा ॥ ३४ ॥ <br>
परिधानीयवस्त्राणि प्रयच्छंति च ये नराः ॥ <br>
भूषणादि प्रयच्छंति वसेयुर्ब्रह्मसद्मनि ॥ ३५ ॥ <br>
वाचके परितुष्टे तु तुष्टाः स्युः सर्वदेवताः ॥ <br>
अतः संतोषयेद्भक्त्या भक्तिश्रद्धान्वितः पुमान् ॥ <br>
तस्य पुण्यफलं पूर्णं भवत्येव न संशयः ॥ ३६ ॥ <br>
यत्फलं सर्वयज्ञेषु सर्वदानेषु यत्फलम् ॥ <br>
सकृत्पुराणश्रवणात्तत्फलं विंदते नरः ॥३७॥ <br>
कलौ युगे विशेषेण पुराणश्रवणादृते ॥ <br>
नास्ति धर्मः परः पुंसां नास्ति मुक्तिपथः परः ॥ <br>
पुराणश्रवणाद्विष्णोर्नास्ति संकीर्तनात्परम् ॥ ३८ ॥ <br>
य एतदूर्जमाहात्म्यं शृणुयाच्छ्रावयेदपि ॥ <br>
स तीर्थराज बदरीगमनस्य फलं लभेत् ॥ ३९ ॥ <br>
सर्वरोगापहं सर्वपापनाशकरं शुभम् ॥ 2.4.36.४० ॥ <br>
श्रुत्वा चैकपदे यो वै अगम्यागमने रतः ॥ <br>
कन्यास्वस्रोर्विक्रयिणमुभयं तु विमोचयेत् ॥ ४१ ॥ <br>
माहात्म्यमेतदाकर्ण्य पूजयेद्यस्तु पाठकम् ॥ <br>
गोभूहिरण्यवस्त्रैश्च विष्णुतुल्यो यतो हि सः ॥ ४२ ॥<br>
धर्मशास्त्रं पुराणं च वेदविद्यादिकं च यत् ॥ <br>
पुस्तकं वाचकायैव दातव्यं धर्ममिच्छता ॥ <br>
पुराणविद्यादातारो ह्यनंतफलभोगिनः ॥ ॥ ४३ ॥ <br>
इदं यः पठते भक्त्या श्रुत्वा चैवाऽवधारयेत् ॥ <br>
मुच्यते सर्वपापेभ्यो विष्णुलोकं स गच्छति ॥ ४४ ॥ <br>
न कस्याऽपीदमाख्येयं श्रद्धाहीनाय दुर्मतेः ॥ ४५ ॥ <br>
अपूजयित्वा गुरुमग्रबुद्ध्या धर्मप्रवक्तारमनन्यबुद्धिः ॥ <br>
भुक्त्वा तु भोगान्नरकेषु चैव ततो हि जन्मान्तर दुःखभोगी ॥ ४६ ॥ <br>
तस्मात्संपूजयेद्भक्त्या गुरुं तत्त्वावबोधकम् ॥ <br>
माहात्म्यस्य च लेशोऽयं तव चोक्तो मयाऽनघ ॥ ४७ ॥ <br>
न शक्यते हि संपूर्णं वक्तुं वर्षशतैरपि ॥ <br>
पुरा कैलासशिखरे पार्वत्यै प्रोक्तवाञ्च्छिवः ॥ ४८ ॥ <br>
कार्तिकस्य तु माहात्म्यं यावद्वर्षशतं वदन् ॥ <br>
तथापि नांतमगमदशक्तो विरराम ह ॥ ४९ ॥ <br>
पुत्रार्थी च धनार्थी च राज्यार्थी स्वफलं लभेत् ॥ <br>
किमत्र बहुनोक्तेन मोक्षार्थी मोक्षमाप्नुयात् ॥ 2.4.36.५० ॥ <br>
॥ सूत उवाच ॥ ॥ <br>
इत्युक्तो ब्रह्मणा चैव नारदः प्रेमनिर्भरः ॥ <br>
भूयोभूयो नमस्कृत्य ययौ यादृच्छिको मुनिः ॥ ५१ ॥ <br>
कथितं शंकरेणाऽपि पुत्राय हितकाम्यया ॥ <br>
पितुस्तद्वाक्यमाकर्ण्य षण्मुखो हर्षनिर्भरः ॥ ५२ ॥ <br>
कृष्णेन सत्यभामायै कार्तिकस्य च वैभवः ॥ <br>
कथितस्तेन संतुष्टा सत्या व्रतमथाऽकरोत् ॥५३॥ <br>
ऋषयो वालखिल्येभ्यः श्रुत्वा माहात्म्यमुत्तमम् ॥ <br>
ऊर्जव्रतपरा जातास्तस्मादूर्जोऽतिवल्लभः ॥ ५४ ॥ <br>
अधीत्य सर्वशास्त्राणि पयःसारमिवोद्धृतम् ॥ <br>
नाऽनेन सदृशं शास्त्रं विष्णुप्रीतिकरं शुभम् ॥ ५५ ॥ <br>
॥ व्यास उवाच ॥ ॥ <br>
इत्युक्त्वा तानृषीन्सर्वान्सूतो वै धर्मवित्तमः ॥ <br>
विरराम ततस्ते तु पूजां चक्रुस्तदास्य च ॥ ५६ ॥ <br>
ते पुनः स्वाश्रमं गत्वा हृष्टास्ते परमर्षयः ॥ <br>
यथा सूतेनोपदिष्टं तथा चक्रुर्व्रतं शुभम् ॥ ५७ ॥ <br>
अनेन विधिना ये वै कुर्वंति कार्तिकव्रतम् ॥ <br>
ते सर्वपापनिर्मुक्ता गच्छंति विष्णुमंदिरम् ॥ ५८ ॥ <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये पुष्करिणीसंज्ञिकांतिमतिथित्रयमाहात्म्यकथनपूर्वकपुराण श्रवणमहिमवर्णनंनाम षट्त्रिंशोऽध्यायः ॥ ३६ ॥<br>
<br>
</span>
