<span style="font-size: 14pt; line-height: 200%">॥ नारद उवाच ॥ ॥ <br>
जलंधरस्तु तच्छुत्वा कोपाकुलितविग्रहः ॥ <br>
निर्जगामाऽऽशु दैत्यानां कोटिभिः परिवारितः ॥ १ ॥ <br>
गच्छतोऽस्याऽग्रतः शुक्रो राहुर्दृष्टिपथेऽभवत् ॥ <br>
मुकुटश्चाऽपतद्भूमौ वेगात्प्रस्खलितस्तदा ॥ २॥ <br>
दैत्यसैन्याऽऽवृतैस्तस्य विमानानां शतैस्तदा ॥ <br>
व्यराजत नभःपूर्णं प्रावृषीव यथा घनैः ॥ ॥ ३ ॥ <br>
तस्योद्योगं तदा दृष्ट्वा देवाः शक्रपुरोगमाः ॥ <br>
अलक्षितास्तदा जग्मुः शूलिनं तं व्यजिज्ञपुः ॥ ४ ॥ <br>
॥ देवा ऊचुः ॥ ॥ <br>
न जानासि कथं स्वामिन्देवापत्तिमिमां विभो ॥ <br>
तदस्मद्रक्षणार्थाय जहि सागरनंदनम् ॥ ५ ॥<br>
॥ नारद उवाच ॥ <br>
इति देववचः श्रुत्वा प्रहस्य वृषभध्वजः॥ <br>
महाविष्णुं समाहूय वचनं चेदमब्रवीत्॥ ६ ॥ <br>
॥ ईश्वर उवाच ॥ <br>
जलंधरः कथं विष्णो न हतः संगरे त्वया ॥ <br>
तद्गृहं चाऽपि यातोऽसि त्यक्त्वा वैकुंठमात्मनः ॥ ७ ॥ <br>
॥ विष्णुरुवाच ॥ ॥ <br>
तवांशसंभवत्वाच्च भ्रातृत्वाच्च तथा श्रियः ॥ <br>
न मया निहतः संख्ये त्वमेनं जहि दानवम् ॥ ८ ॥ <br>
॥ ईश्वर उवाच ॥ <br>
नायमेभिर्महातेजाः शस्त्रास्त्रैर्वध्यते मया ॥ <br>
देवैः सह स्वतेजोंशं शस्त्रार्थं दीयतां मम ॥ ९ ॥ <br>
॥ नारद उवाच ॥ ॥ <br>
अथ विष्णुमुखा देवाः स्वतेजांसि ददुस्तदा ॥ <br>
तान्यैक्यमागतानीशो दृष्ट्वा स्वं चामुचन्महः ॥ 2.4.18.१० ॥ <br>
तेनाकरोन्महादेवो महसा शस्त्रमुत्तमम् ॥ <br>
चक्रं सुदर्शनं नाम ज्वालामालातिभीषणम् ॥ ११ ॥ <br>
ततः शेषेण च तदा वज्रं च कृतवान्हरिः ॥ <br>
तावज्जलंधरो दृष्टः कैलासतलभूमिषु ॥ १२ ॥ <br>
हस्त्यश्वरथपत्तीनां कोटिभिः परिवारितः ॥ <br>
तं दृष्ट्वा लक्षिता जग्मुर्देवाः सर्वे यथागताः ॥१३॥ <br>
गणाश्च समसज्जंत युद्धायाऽतित्वरान्विताः ॥ <br>
नन्दीभवक्त्रसेनानीमुखाः सर्वे शिवाज्ञया ॥ १४ ॥ <br>
अवतेरुर्गणा वेगात्कैलासाद्युद्धदुर्मदाः ॥ <br>
ततः समभवद्युद्धं कैलासोपत्यकाभुवि ॥ १५ ॥ <br>
प्रमथाधिपदैत्यानां घोरशस्त्रास्त्रसंकुलम् ॥ <br>
भेरीमृदंगशंखौघ निःस्वनैर्वीरहर्षणैः ॥ १६ ॥ <br>
गजाश्वरथशब्दैश्च नादिता भूर्व्यकंपत ॥ <br>
शक्तितोमरबाणौघमुसलप्रासपट्टिशैः ॥१७॥ <br>
व्यराजत नभः पूर्णमुल्काभिरिव संवृतम् ॥ <br>
निहतैरथनागाश्वपत्तिभिर्भूर्व्यराजत ॥ १८ ॥ <br>
वज्राहताचलशिरःशकलैरिव संवृता ॥ <br>
प्रमथाहतदैत्यौघैर्दैत्याहतगणैस्तथा ॥ १९ ॥ <br>
वसासृङ्मांसपंकाढ्या भूरगम्याऽभवत्तदा ॥ <br>
प्रमथाहतदैत्यौघान्भार्गवः समजीवयत् ॥2.4.18.२०॥ <br>
युद्धे पुनः पुनस्तत्र मृतसंजीविनीबलात् ॥ <br>
तं दृष्ट्वा व्याकुलीभूता गणाः सर्वे भयान्विताः ॥ <br>
शशंसुर्देवदेवाय तत्सर्वं शुक्रचेष्टितम् ॥ २१ ॥ <br>
अथ रुद्रमुखात्कृत्या बभूवाऽतीवभीषणा ॥ <br>
तालजंघा दरीवक्त्रा स्तनापीडितभूरुहा ॥२२॥ <br>
सा युद्धभूमिमासाद्य भक्षयंती महासुरान् ॥ <br>
भार्गवं स्वभगे धृत्वा जगामांतर्हिता नभः ॥२३॥ <br>
विधृतं भार्गवं दृष्ट्वा दैत्यसैन्यं गणास्तदा ॥ <br>
अम्लानवदना हर्षान्निजघ्नुर्युद्धदुर्मदाः ॥ २४ ॥ <br>
अथाभज्यत दैत्यानां सेना गणभयार्दिता ॥ <br>
वायुवेगेनाहतेव प्रकीर्णा तृणसंततिः ॥ <br>
भग्नां गणभयात्सेनां दृष्ट्वामर्षयुता ययुः ॥ <br>
निशुंभशुंभौ सेनान्यौ कालनेमिश्च वीर्यवान् ॥२६ ॥<br>
त्रयस्ते वारयामासुर्गणसेनां महाबलाः ॥ <br>
मुञ्चतः शरवर्षाणि प्रावृषीव बलाहकाः ॥ २७ ॥ <br>
ततो दैत्यशरौघास्ते शलभानामिव व्रजाः ॥ <br>
रुरुधुः खं दिशः सर्वा गणसेनामकंपयन् ॥ २८ ॥ <br>
गणाः शरशतैर्भिन्ना रुधिरासारवर्षिणः ॥ <br>
वसंते किंशुकाभासा न प्राज्ञायत किंचन ॥ ॥ २९ ॥ <br>
पतिताः पात्यमानाश्च भिन्नाश्छिन्नास्तदा गणाः ॥ <br>
त्यक्त्वा संग्रामभूमिं ते सर्वेपि विमुखाऽभवन् ॥ 2.4.18.३० ॥ <br>
ततः प्रभग्नं स्वबलं विलोक्य शैलादिलंबोदरकार्तिकेयाः ॥ <br>
त्वरान्विता दैत्यवरान्प्रसह्य निवारयामासुरमर्षिणस्ते ॥ ३१ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये जलंधरोपाख्याने रुद्रसेनापराभवोनामाऽष्टादशोऽध्यायः ॥ १८ ॥ <br>
<br>
<br>
</span>
