<span style="font-size: 14pt; line-height: 200%">॥ नारद उवाच ॥ ॥ <br>
ये देवैर्निर्जिताः पूर्वं दैत्याः पातालसंस्थिताः ॥ <br>
तेऽपि भूमंडलं याता निर्भयास्तमुपाश्रिताः ॥१॥ <br>
कदाचिच्छिन्नशिरसं राहुं दृष्ट्वा स दैत्यराट् ॥<br>
पप्रच्छ भार्गवं तत्र तच्छिरश्छेदकारणम् ॥ २ ॥ <br>
स शशंस समुद्रस्य मथनं देवकारितम् ॥ <br>
रत्नापहरणं चैव दैत्यानां च पराभवम् ॥ ३ ॥<br>
स श्रुत्वा क्रोधरक्ताक्षः स्वपितुर्मथनं तदा ॥<br>
दूतं संप्रेषयामास घस्मरं शक्रसन्निधौ ॥४॥ <br>
दूतस्त्रिविष्टपं गत्वा सुधर्मां प्राविशद्वराम्॥ <br>
जगादाखर्वमौलिस्तु देवेंद्रं वाक्यमद्भुतम् ॥ ५ ॥ <br>
॥ घस्मर उवाच ॥ ॥ <br>
जलंधरोऽब्धितनयः सर्वदैत्यजनेश्वरः ॥ <br>
दूतोऽहंप्रेषितस्तेन स यदाह शृणुष्व तत् ॥ ६ ॥ <br>
कस्मात्त्वया मम पिता मथितः सागरोऽद्रिणा ॥ <br>
नीतानि सर्वरत्नानि तानि शीघ्रं प्रयच्छ मे ॥ ७ ॥ <br>
इति दूतवचः श्रुत्वा विस्मितस्त्रिदशाधिपः॥ <br>
उवाच घस्मरं रौद्रं भयरोषसमन्वितः ॥ ८ ॥ <br>
॥ इंद्र उवाच ॥ ॥ <br>
शृणु दूत मया पूर्वं मथितः सागरो यथा ॥ <br>
अद्रयो मद्भयात्त्रस्ताः स्वकुक्षिस्थाः कृतास्तथा ॥९॥ <br>
अन्येऽपि मद्द्विषस्तेन रक्षिता दितिजाः पुरा ॥ <br>
तस्माद्यत्तत्प्रजातं तु मयाऽप्यपहृतं किल ॥2.4.15.१०॥ <br>
शंखोऽप्येवं पुरा देवानद्विषत्सागरात्मजः ॥ <br>
ममाऽनुजेन निहतः प्रविष्टः सागरोदरम् ॥ ११ ॥ <br>
तद्गच्छ कथयस्वाऽस्य सर्वं मथनकारणम् ॥ <br>
॥ नारद उवाच ॥ ॥ <br>
इत्थं विसर्जितो दूतस्तदेंद्रेणाऽगमद्भुवम् ॥१२॥ <br>
तदिदं वचनं सर्वं दैत्यायाकथयत्तदा ॥ <br>
तन्निशम्य तदा दैत्यो रोषात्प्रस्फुरिताऽधरः॥ १३ ॥ <br>
दैत्यसेनासमायुक्तो ययौ योद्धुं त्रिविष्टपम् ॥ <br>
ततो युद्धे महाञ्जातो देवदानवसंक्षयः ॥ १४ ॥ <br>
तत्र युद्धे मृतान्दैत्यान्भार्गवस्तूदतिष्ठपत् ॥ <br>
विद्यया मृतजीविन्या मंत्रितैस्तोयबिंदुभिः ॥ १५ ॥ <br>
देवानपि तथा युद्धे तत्राऽजीवयदंगिराः ॥ <br>
दिव्यौषधी समानीय द्रोणाद्रेः स पुनःपुनः ॥१६॥ <br>
दृष्ट्वा देवांस्तथा युद्धे पुनरेव समुत्थितान् ॥ <br>
जलंधरः क्रोधवशो भार्गवं वाक्यमब्रवीत् ॥१७॥ <br>
॥ जलंधर उवाच ॥ ॥ <br>
मया युद्धे हता देवा उत्तिष्ठंति कथं पुनः ॥ <br>
तव संजीविनीविद्या न वाऽन्यत्रेति विश्रुतम् ॥१८॥ <br>
॥ शुक्र उवाच ॥ ॥ <br>
दिव्यौषधीः समानीय द्रोणाद्रेरंगिराः सुरान्॥ <br>
जीवयत्येव तच्छीघ्रं द्रोणाद्रिं त्वमपाहर ॥ १९ ॥ <br>
॥ नारद उवाच ॥ ॥ <br>
इत्युक्तः स तु दैत्येंद्रो नीत्वा द्रोणाचलं तदा ॥ <br>
प्राक्षिपत्सागरे तूर्णं पुनरागान्महाहवम् ॥ 2.4.15.२० ॥ <br>
अथ देवान्हतान्दृष्ट्वा द्रोणाद्रिमगमद्गुरुः ॥ <br>
तावत्तत्र गिरींद्रं तु न ददर्श सुरार्चितः ॥ २१ ॥ <br>
ज्ञात्वा दैत्यहृतं द्रोणं धिषणो भयविह्वलः ॥ <br>
आगत्य दूराद्व्याजह्रे श्वासाऽऽकुलितविग्रहः ॥ २२ ॥ <br>
पलायध्वं हवाद्देवा नाऽयं जेतुं क्षमो यतः ॥ <br>
रुद्रांशसंभवो ह्येष स्मरध्वं शक्रचेष्टितम् ॥ २३ ॥<br>
श्रुत्वा तद्वचनं देवा भयविह्वलितास्तदा ॥ <br>
दैत्येन वध्यमानास्ते पलायंते दिशो दश ॥ २४ ॥ <br>
देवान्विद्रावितान्दृष्ट्वा दैत्यैः सागरनंदनः ॥ <br>
शंखभेरीजयरवैः प्रविवेशाऽमरावतीम् ॥ २५ ॥ <br>
प्रविष्टे नगरीं दैत्ये देवाः शक्रपुरोगमाः ॥ <br>
सुवर्णाद्रिगुहां प्राप्ता न्यवसन्दैत्यतापिताः॥ २६ ॥ <br>
ततश्च सर्वेष्वसुरोऽधिकारेष्विंद्रादिकानां विनिवेशयत्तदा ॥ <br>
शुंभादिकान्दैत्यवरान्पृथक्पृथक्स्वयं सुवर्णाद्रिगुहामगात्पुनः ॥ २७ ॥ <br>
इति श्री स्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये जलंधरविजयप्राप्तिर्नाम पञ्चदशोऽध्यायः ॥१५॥ <br>
<br>
</span>
