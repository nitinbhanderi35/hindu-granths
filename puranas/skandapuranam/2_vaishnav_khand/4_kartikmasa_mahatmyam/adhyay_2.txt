<span style="font-size: 14pt; line-height: 200%">।। ।। ब्रह्मोवाच ।। ।। <br>
अथ कार्तिकमासस्य धर्मान्वक्ष्यामि नारद ।। <br>
संप्राप्तं कार्तिकं दृष्ट्वा परान्नं यस्तु वर्जयेत् ।। १ ।। <br>
स तु मोक्षमवाप्नोति नात्र कार्या विचारणा ।। <br>
सर्वेषामेव धर्माणां गुरुपूजा परा मता ।। <br>
गुरुशुश्रूषया सर्वं प्राप्नोति ऋषिसत्तम ।।२।। <br>
गुरौ तुष्टे च तुष्टाः स्युर्देवाः सर्वे सवासवा ।। <br>
गुरौ रुष्टे च रुष्टाः स्युर्देवाः सर्वे सवासवाः ।। ३ ।। <br>
कार्तिकं मासि संप्राप्ते कृत्वा कर्माणि भूरिशः ।। ४ ।। <br>
अकृत्वा गुरुशुश्रूषां नरकानेव विंदति ।। ४ ।। <br>
यत्किंचिद्वा समादिष्टो गुरुणा तत्समाचरेत् ।।५।। <br>
आज्ञप्तो गुरुणा विप्र न तद्वाक्यं तु लंघयेत् ।। <br>
यदि दुःखादिकं प्राप्तं गुरुं तु शरणं व्रजेत् ।। ६ ।। <br>
मातृत्वे च पितृत्वे च गुरुमेव स्मरेद्बुधः ।। <br>
गुरौ न प्राप्यते यत्तन्नान्यत्राऽपि हि लभ्यते ।। ७ ।। <br>
गुरुप्रसादात्सर्वं तु प्राप्नोत्येव न संशयः ।। <br>
मेधावी कपिलश्चैव सुमतिश्च महातपाः ।। <br>
गौतमस्य गुरोः सम्यक्सेवयाऽमरतां गताः ।। ८ ।।*<br>
तस्मात्सर्वप्रयत्नेन कार्तिके विष्णुतत्परः ।। <br>
गुरुसेवां प्रकुर्वीत ततो मोक्षमवाप्नुयात् ।। ९ ।। <br>
नरेभ्यो वैष्णवं धर्मं यो ददाति द्विजोत्तमः ।। <br>
ससागरमहीदाने तत्पुण्यं लभते हि सः ।। 2.4.2.१० ।। <br>
तिलधेनुं हिरण्यं च रजतं भूमिवाससी ।। <br>
गोप्रदानानि दास्यंति सर्वभावेन सुव्रत ।। ११ ।। <br>
सर्वेषामेव दानानां कन्यादानं विशिष्यते ।।  *<br>
सहस्रमेव धेनूनां शतं चानडुहां समम् ।। १२ ।। <br>
दशानडुत्समं यानं दशयानसमो हयः ।। <br>
हयदान सहस्रेभ्यो गजदानं विशिष्यते ।। १३ ।। <br>
गजदानसहस्राणां स्वर्णदानं च तत्समम् ।। <br>
स्वर्णदानसहस्राणां विद्यादानं च तत्समम् ।। १४ ।। <br>
विद्यादानात्कोटिगुणं भूमिदानं विशिष्यते ।। <br>
भूमिदानसहस्रेण गोप्रदानं विशिष्यते ।। १५ ।। <br>
गोप्रदानसहस्रेभ्यो ह्यन्नदानं विशिष्यते ।। <br>
अन्नाधारमिदं प्रोक्तं तस्माद्देयं तु कार्तिके ।। १६ ।। <br>
परान्नवर्जनादेव लभेच्चांद्रायणं फलम् ।। <br>
दिनेदिनेऽतिकृच्छ्रस्य फलं प्राप्नोति मानवः ।। १७ ।।<br>
कार्तिके वर्जयेन्मांसं सन्धानं च विशेषतः ।। <br>
राक्षसीं योनिमाप्नोति सकृन्मांसस्य भक्षणात् ।। १८ ।। <br>
प्रवृत्तानां तु भक्ष्याणां कार्तिके नियमे कृते ।। <br>
अवश्यं विष्णुरूपत्वं प्राप्यते मोक्षदं पदम् ।। १९ ।। <br>
ब्राह्मणेभ्यो महीं दत्त्वा ग्रहणे सूर्यचंद्रयोः ।। <br>
यत्फलं लभते वत्स तत्फलं भूमिशायिनः ।। 2.4.2.२० ।। <br>
भोजनं द्विजदंपत्योः पूजनं च विलेपनैः ।। <br>
कंबलानि च रत्नानि वासांसि विविधानि च ।। २१ ।। <br>
तूलिकाश्च प्रदातव्याः प्रच्छादनपटैः सह ।। <br>
उपानहावातपत्रं कार्तिके देहि सुव्रत ।। २२ ।। <br>
कार्तिके क्षितिशायी च हन्यात्पापं युगार्जितम् ।। <br>
जागरं कार्तिके मासि यः करोत्यरुणोदये ।। २३ ।। <br>
दामोदराग्रे देवर्षे गोसहस्रफलं लभेत् ।। <br>
नदीस्नानं कथा विष्णोर्वैष्णवानां च दर्शनम् ।। २४ ।। <br>
न भवेत्कार्तिके यस्य हरेत्पुण्यं दशाब्दिकम् ।। <br>
पुष्करं यः स्मरेत्प्राज्ञः कर्मणा मनसा गिरा ।। २५ ।। <br>
कार्तिके मुनिशार्दूल लक्षकोटिगुणं भवेत् ।। <br>
प्रयागो माघमासे तु पुष्करं कार्तिके तथा ।। २६ ।। <br>
अवन्ती माधवे मासि हन्यात्पापं युगार्जितम् ।। <br>
धन्यास्ते मानवा लोके कलिकाले विशेषतः ।। २७ ।। <br>
ये कुर्वंति नरा नित्यं प्रीत्यर्थं हरिपूजनम् ।। <br>
तारितास्तैश्च पितरो नरकाच्च न संशयः ।। २८ ।। <br>
क्षीरादिस्नपनं विष्णोः क्रियते पितृकारणात् ।। <br>
कल्पकोटिं दिवं प्राप्य वसन्ति त्रिदिवैः सह ।। २९ ।। <br>
कार्तिके नार्चितो यैस्तु कृष्णस्तु कमलेक्षणः ।। <br>
जन्मकोटिषु विप्रेन्द्र न तेषां कमला गृहे ।। 2.4.2.३० ।। <br>
अहो मुष्टा विनष्टास्ते पतिताः कलिकन्दरे ।। <br>
यैर्नार्चितो हरिर्भक्त्या कमलैरसितैः सितैः ।। ३१ ।। <br>
पद्मेनैकेन देवेशं योऽर्चयेत्कमलापतिम् ।। <br>
वर्षायुतसहस्रस्य पापस्य कुरुते क्षयम् ।। <br>
पुष्करार्चनयोगेन श्वेतो मुक्तिमवाप ह ।। ३२ ।।  *<br>
अपराधसहस्राणि तथा सप्तशतानि च ।। <br>
पद्मेनैकेन देवेशः क्षमते प्रणतोऽर्चितः ।।३३।। <br>
तुलसीपत्रलक्षेण कार्तिके योऽर्चयेद्धरिम् ।। <br>
पत्रेपत्रे मुनिश्रेष्ठ मौक्तिकं लभते फलम् ।। ३४ ।। <br>
मुखे शिरसि देहे तु कृष्णोत्तीर्णां तु यो वहेत् ।। <br>
तुलसी कृष्णनिर्माल्यैर्यो गात्रं परिमार्जयेत् ।। <br>
सर्वरोगैस्तथा पापैर्मुक्तो भवति मानवः ।। ३५ ।। <br>
शंखोदकं हरेर्भक्तिर्निर्माल्यं पादयोर्जलम् ।। <br>
चन्दनं धूपशेषं च ब्रह्महत्यापहारकम् ।। ३६ ।। <br>
कार्तिके मासि विप्रेन्द्र प्रातःस्नानपरायणः ।। <br>
विप्रेभ्यश्चान्नदानं तु कुर्याच्छक्त्यनुसारतः ।। ३७ ।। <br>
सर्वेषामेव दानानामन्नदानं विशिष्यते ।। <br>
अन्नेन जायते लोको ह्यन्नेनैवाऽभिवर्द्धते ।। ३८ ।। <br>
अन्नं हि सर्वभूतानां प्राणभूतं परं विदुः ।। <br>
अन्नदः सर्वदो लोके सर्वयज्ञादिकृद्भवेत् ।। ३९ ।। <br>
तीर्थस्नानेन किं तस्य देवयात्रादिनाऽपि किम् ।। <br>
सर्वं संपाद्यते ब्रह्मन्नन्नदानान्न संशयः ।। 2.4.2.४० ।। <br>
सत्यकेतुर्द्विजः पूर्वं चान्नदानेन केवलम् ।। <br>
सर्वपुण्यफलं प्राप्य मोक्षं प्राप सुदुर्लभम् ।। ४१ ।।*<br>
कार्तिकव्रतनिष्ठस्तु कुर्याद्गोदानमुत्तमम्।। <br>
व्रतं संपूर्णतां याति गोदानेन न संशयः ।। ४२ ।। <br>
गोदानात्परमं दानं संसारार्णवतारकम् ।। <br>
नास्ति नारद लोकेऽस्मिन्सुशर्मा ब्राह्मणो यथा ।। ४३ ।। *<br>
कार्तिके मासि विप्रेंद्र दत्त्वा दानान्यनेकशः ।। <br>
हरिस्मृतिविहीनश्चेन्न पुनंति कदाचन ।। ४४ ।। <br>
नामस्मरणमाहात्म्यं मया वक्तुं न शक्यते ।। <br>
पुष्करेण यथा पूर्वं नारकीयाश्च मोचिताः ।। ४५ ।। *<br>
गोविंद गोविंद हरे मुरारे गोविंद गोविंद् मुकुंद कृष्ण ।। <br>
गोविंद गोविंद रथांगपाणे गोविंद दामोदर माधवेति ।। ४६ ।। <br>
श्लोकार्द्धं  श्लोकपादं वा नित्यं भागवतोद्भवम् ।। <br>
कार्तिके यः पठन्मर्त्यः श्रद्धाभक्तिसमन्वितः ।। ४७ ।। <br>
यैर्न श्रुतं भागवतं पुराणं नाराधितो वै पुरुषः पुराणः ।। <br>
हुतं मुखे नैव धरामराणां तेषां वृथा जन्म गतं नराणाम् ।। ४८ ।। <br>
कार्तिके मासि विप्रेंद्र यस्तु गीतां पठेन्नरः ।। <br>
तस्य पुण्यफलं वक्तुं मम शक्तिर्न विद्यते ।। ४९ ।। <br>
गीतायास्तु समं शास्त्रं न भूतं न भविष्यति ।। <br>
सर्वपापहरा नित्यं गीतैका मोक्षदायिनी ।। 2.4.2.५० ।। <br>
एकेनाऽध्यायपाठेन सर्वपापकृतोऽपि च ।। <br>
मुच्यंते नरकाद्घोराज्जडो वै ब्राह्मणो यथा ।। ५१ ।। *<br>
शालिग्रामशिलादानं यः कुर्यात्कार्तिके मुने ।। <br>
तस्य पुण्यस्य विश्रांतिर्विष्णुना न निरूपिता ।। ५२ ।। *<br>
शालिग्रामं समभ्यर्च्य श्रोत्रियाय महामुने ।। <br>
दानं यः कुरुते विप्र तस्य पुण्यफलं शृणु ।। ५३ ।। <br>
सप्तसागरपर्यंतं भूदानाद्यत्फलं भवेत् ।। <br>
शालिग्रामशिलादानात्तत्फलं समवाप्नुयात् ।। ५४ ।। <br>
शालिग्रामशिलादानात्कार्तिके ब्राह्मणी यथा ।। <br>
विधवा सधवा जाता विवाहे पंचमेऽहनि ।। ५५ ।। *<br>
तस्मात्तु कार्तिके मासि स्नानदानपुरःसरम् ।। <br>
शालिग्रामशिलादानं कर्तव्यं नाऽत्र संशयः ।। ५६ ।। *<br>
इति श्रीस्कांदे महापुराण एकाशीति साहस्र्यां संहितायां द्वितीये वैष्णवखण्डे कार्तिकमासमाहात्म्ये कार्तिकव्रतधर्मनिरूपणंनाम द्वितीयोऽध्यायः ।। २ ।।<br>
</span>
