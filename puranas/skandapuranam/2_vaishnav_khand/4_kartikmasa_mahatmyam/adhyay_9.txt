<span style="font-size: 14pt; line-height: 200%">॥ वालखिल्या ऊचुः ॥ ॥<br>
कृष्णः प्रोवाच धर्माय द्वादशीं वत्ससंज्ञिताम्॥ <br>
गोधूलिकालसंयुक्ता द्वादशी वत्सपूजने॥१॥ <br>
वत्सपूजा वटे चैव कर्तव्या प्रथमेऽहनि ॥ <br>
सवत्सां तुल्यवर्णां च शीलिनीं गां पयस्विनीम् ॥ <br>
चंदनादिभिरालिप्य पुष्पमालाभिरर्चयेत् ॥ २ ॥ <br>
तद्दिने तैलपक्वं च स्थालीपक्वं युधिष्ठिर ॥ <br>
गोक्षीरं गोघृतं चैव दधिक्षीरं च वर्जयेत् ॥ ३ ॥ <br>
दिनांते सूर्यबिंबार्धादुभयत्र घटीदलम् ॥ <br>
ततो नीराजनं कार्य्यं निरीक्षेच्च शुभाऽशुभम् ॥ ४ ॥ <br>
नानादीपान्प्रकल्प्याऽऽदौ स्वर्णपात्रादि संस्थितान् ॥ <br>
नीराजयेद्दीपपूर्वं निरीक्षेत शुभाऽशुभम् ॥५॥ <br>
लापयित्वा सर्वदीपानुत्तराभिमुखान्न्यसेत् ॥ <br>
मुख्या दीपा नव प्रोक्ता अन्यानपि च कल्पयेत् ॥ ६ ॥<br>
ज्वाला चेद्दक्षिणासंस्था सतेजस्का शिखान्विता ॥ <br>
स्थिरा चेत्सौख्यदा प्रोक्ता विपरीता तु दुःखदा ॥ ७ ॥ <br>
कार्तिके कृष्णपत्रे तु द्वादश्यादिषु पंचसु ॥ <br>
तिथिषूक्तः पूर्वरात्रे नृणां नीराजनाविधिः ॥ ८ ॥ <br>
पक्षं संसूचयत्यादिर्द्वितीयो मासमेव च ॥ <br>
तृतीय ऋतुमेवेह चतुर्थस्त्वयनं तथा ॥ <br>
वर्षं तु पंचमो दीपः शुभाशुभं विनिर्णयेत् ॥ ९ ॥ <br>
सूर्यांशसंभवा दीपा अंधकारविनाशकाः ॥ <br>
त्रिकाले मां दीपयंतु दिशंतु च शुभाऽशुभम्॥ ॥ 2.4.9.१० ॥ <br>
अभिमंत्र्य च मंत्रेण ततो नीराजयेत्क्रमात् ॥ ११ ॥ <br>
आदौ देवांस्ततो विप्रान्हस्तिनश्च तुरंगमान् ॥ <br>
ज्येष्ठाञ्च्छ्रेष्ठाञ्जघन्यांश्च मातृमुख्याश्च योषितः ॥ १२ ॥ <br>
ततो नीराजितान्दीपान्स्वस्वस्थानेषु विन्यसेत् ॥ <br>
रूक्षैर्लक्ष्मीविनाशः स्याच्छ्वेतैरन्नक्षयो भवेत् ॥ <br>
अतिरक्तेषु युद्धानि मृत्युः कृष्णशिखेषु च ॥ १३ ॥ <br>
एकांगीनाम गोपाला तयैतच्च व्रतं कृतम् ॥ <br>
धनधान्यसमायुक्ता जाता वर्षत्रयेण सा ॥ १४ ॥ *<br>
तस्माद्गोपूजनं कार्यं द्वादश्यां कार्तिकस्य तु ॥ <br>
एतद्गोव्रतमाहात्म्यं श्रुत्वा कुर्वंति ये नराः ॥ १५ ॥ <br>
ते गोव्रतप्रभावेन न गोभिर्विच्युता भुवि ॥ <br>
गोऽपराधः कृतो यः स्यात्स व्रताद्विलयं व्रजेत् ॥ १६ ॥ <br>
॥ वालखिल्या ऊचुः ॥ ॥ <br>
कृष्णपक्षे चतुर्दश्यां मासि चाऽऽश्वयुजे तथा ॥ <br>
दीपोत्सव समीपे तु व्रतमेतत्समाचरेत् ॥ १७ ॥ <br>
प्रातः स्नात्वा त्रयोदश्यां कृत्वा वै दंतधावनम्॥ <br>
त्रिरात्रनियमं कृत्वा गोविंदे भक्तितत्परः ॥ १८ ॥ <br>
कार्य एतद्व्रतस्यांते तथा गोवर्द्धनोत्सवः ॥ <br>
त्रिमुहूर्ताऽधिका ग्राह्या परवेधो न दोषभाक् ॥ १९ ॥ <br>
आश्विनस्याऽसिते पक्षे त्रयोदश्यां निशामुखे ॥ <br>
यमदीपं बलिं दद्यादपमृत्युर्विनश्यति ॥ 2.4.9.२० ॥ <br>
पुरा हेमनकस्यैव बालकश्चाऽपमृत्युतः ॥ <br>
मुक्तोभूदाश्विने कृष्णत्रयोदश्यां दयावशात् ॥ २१ ॥ ॥ <br>
॥ दूता ऊचुः ॥ ॥ <br>
यथा न जीविताद्भ्रश्येदीदृशे तु महोत्सवे ॥ <br>
तथोपायं ब्रूहि यम कृपां कृत्वाऽस्मदग्रतः ॥ २२ ॥ <br>
॥ यम उवाच ॥ <br>
आश्विनस्याऽसिते पक्षे त्रयोदश्यां निशामुखे ॥ <br>
प्रतिवर्षं तु यो दद्याद्गृहद्वारे सुदीपकम् ॥ २३ ॥ <br>
मन्त्रेणाऽनेन भो दूताः समानेयः स नोत्सवे ॥ <br>
प्राप्तेऽपमृत्यावपि च शासनं क्रियतां मम ॥ २४ ॥ <br>
मृत्युना पाशदंडाभ्यां कालेन च मया सह ॥ <br>
त्रयोदश्यां दीपदानात्सूर्यजः प्रीयतामिति ॥ २५ ॥ <br>
मन्त्रेणानेन यो दीपं द्वारदेशे प्रयच्छति ॥ <br>
उत्सवे चाऽपमृत्योश्च भयं तस्य न जायते ॥ २६ ॥ <br>
॥ वालखिल्या ऊचुः ॥ ॥ <br>
पूर्वविद्धचतुर्दश्यामाश्विनस्य सितेतरे ॥ <br>
पक्षे प्रत्यूषसमये स्नानं कुर्यात्प्रयत्नतः ॥ २७ ॥ <br>
अरुणोदयतोऽन्यत्र रिक्तायां स्नाति यो नरः ॥ <br>
तस्याऽब्दिकभवो धर्मो नश्यत्येव न संशयः ॥ २८ ॥ <br>
तथा कृष्णचतुर्दश्यामाश्विनेऽर्कोदये सुराः ॥ <br>
यामिन्याः पश्चिमे यामे तैलाभ्यंगो विशिष्यते ॥ २९ ॥ <br>
यदा चतुर्दशी न स्याद्द्विदिने चेद्विधूदये ॥ <br>
दिनद्वये भवेच्चाऽपि तदा पूर्वैव गृह्यते ॥ 2.4.9.३० ॥ <br>
बलात्काराद्धठाद्वाऽपि शिष्टत्वान्न करोति चेत् ॥ <br>
तैलाभ्यंगं चतुर्दश्यां रौरवं नरकं व्रजेत् ॥३१॥ <br>
तैले लक्ष्मीर्जले गंगा दीपावल्याश्चतुर्दशीम् ॥ <br>
प्रातःस्नानं हि यः कुर्याद्यमलोकं न पश्यति ॥ ३२ ॥ <br>
अपामार्गमथो तुंबीं प्रपुन्नाडमथाऽपरम् ॥ <br>
भ्रामयेत्स्नानमध्ये तु नरकस्य क्षयाय वै ॥ ३३ ॥<br>
वारत्रयं त्रिवारं च पठित्वा मन्त्रमुत्तमम् ॥ ३४ ॥ <br>
सीतालोष्टसमायुक्त सकंटकदलान्वित ॥ <br>
हर पापमपामार्ग भ्राम्यमाणः पुनः पुनः ॥ <br>
अपामार्गं प्रपुन्नाडं भ्रामयेच्छिरसोपरि ॥ ३५ ॥ <br>
स्नात्वार्द्रवाससा दद्याद्दीपकं मृत्युपुत्रयोः ॥ <br>
शुनकौ श्यामशबलौ भ्रातरौ यमसेवकौ ॥ <br>
तुष्टौ स्यातां चतुर्दश्यां दीपदानेन मृत्युजौ ॥ ३६ ॥ <br>
इष्टवंधुजनैः सार्द्धमेतत्स्नानं समाचरेत् ॥ <br>
स्नानांगतर्पणं कृत्वा यमं संतर्पयेत्ततः॥ ३७ ॥ <br>
यमाय धर्मराजाय मृत्यवे चाऽन्तकाय च ॥ <br>
वैवस्वताय कालाय सर्वभूतक्षयाय च ॥ ३८ ॥ <br>
औदुंबराय दध्नाय नीलाय परमेष्ठिने ॥ <br>
वृकोदराय चित्राय चित्रगुप्ताय ते नमः ॥ ३९ ॥ <br>
चतुर्दशैते मन्त्राः स्युः प्रत्येकं च नमोऽन्विताः ॥ <br>
एकैकेन तिलैर्मिश्रान्दद्यात्त्रीनुदकाञ्जलीन् ॥ 2.4.9.४० ॥ <br>
यज्ञोपवीतिना कार्यं प्राचीनावीतिनाऽथवा ॥ <br>
देवत्वं च पितृत्वं च यमस्याऽस्ति द्विरूपता ॥ ४१ ॥ <br>
जीवत्पिताऽपि कुर्वीत तर्पणं यमभीष्मयोः ॥ <br>
नरकाय प्रदातव्यो दीपः संपूज्य देवताः ॥ ४२ ॥*<br>
अत्रैव लक्ष्मीकामस्य विधिः स्नाने मयोच्यते ॥ <br>
इषे भूते च दर्शे च कार्तिके प्रथमे दिने ॥ ४३ ॥ <br>
यदा स्नाति तदाऽभ्यंगस्नानं कुर्याद्विधूदये। <br>
ऊर्ज्जशुक्लद्वितीयायां तिथौ च स्वातियुग्मगे ॥ ४४ ॥ <br>
मानवो मंगलस्नायी नैव लक्ष्म्या वियुज्यते ॥ <br>
दीपैर्नीराजनादत्र सैषा दीपावलिः स्मृता ॥ ४५ ॥ <br>
इंदुक्षयेऽपि संक्रातौ रवौ पाते दिनक्षये ॥ <br>
अत्राऽभ्यंगो न दोषाय प्रातः पापाऽपनुत्तये ॥ ४६ ॥ <br>
माषपत्रस्य शाकं वै भुक्त्वा तस्मिन्दिने नरः ॥ <br>
प्रेताख्यायां चतुर्दश्यां सर्वपापैः प्रमुच्यते ॥४७॥ <br>
इषासितचतुर्दश्यामिन्दुक्षयतिथावपि ॥ <br>
दर्शादौ स्वातिसंयुक्ते तदा दीपावलिर्भवेत् ॥ ४८ ॥ <br>
कुर्यात्संलग्नमेतच्च दीपोत्सवदिनत्रयम् ॥ <br>
महाराजो बलिः प्रोक्तस्तुष्टेन हरिणा तथा ॥ ४९ ॥ <br>
वरं याचस्व भद्रं ते यद्यन्मनसि वर्तते ॥ <br>
इति विष्णुवचः श्रुत्वा बलिर्वचनमब्रवीत् ॥ 2.4.9.५० ॥ <br>
आत्मार्थं किं याचनीयं सर्वं दत्तं मया तथा ॥ <br>
लोकार्थं याचयिष्यामि शक्तश्चेद्देहि तच्च मे ॥ ५१ ॥ <br>
मयाऽद्य ते धरा दत्ता वामनच्छद्मरूपिणे ॥ <br>
त्रिभिः पदैस्त्रिदिवसैः सा चाऽऽक्रांता यतस्त्वया ॥ ५२ ॥ <br>
तस्माद्भूमितले राज्यमस्तु घस्रत्रये हरे ॥ ५३ ॥ <br>
मद्राज्ये ये दीपदानं भुवि कुर्वंति मानवाः ॥ <br>
तेषां गृहे तव स्त्रीयं सदा तिष्ठतु सुस्थिरा ॥ ५४ ॥ <br>
मम राज्ये गृहे यैषामंधकारः पतिष्यति ॥ <br>
लक्ष्मीसंतानांधकारः सदा पततु तद्गृहे ॥ ५५ ॥ <br>
चतुर्दश्यां च ये दीपान्नरकाय ददंति च ॥ <br>
तेषां पितृगणाः सर्वे नरके न वसंति च ॥ ५६ ॥ <br>
बलिराज्यं समासाद्य यैर्न दीपावलिः कृता ॥ <br>
तेषां गृहे कथं दीपाः प्रज्वलिष्यंति केशव ॥ ५७ ॥ <br>
बलिराज्ये तु ये लोकाः शोकाऽनुत्साहकारिणः ॥ <br>
तेषां गृहे सदा शोकः पतेदिति न संशयः ॥ ५८ ॥ <br>
चतुर्दशीत्रये राज्यं बलेरस्त्विति याचयेत् ॥ <br>
पुरा वामनरूपेण प्रार्थयित्वा धरामिमाम् ॥ <br>
ददावतिथयेंद्राय बलिं पातालवासिनम् ॥ ५९ ॥ <br>
दत्तं दैत्यपतेरित्थं हरिणा तद्दिनत्रयम् ॥ <br>
तस्मान्महोत्सवं चात्र सर्वथैव हि कारयेत् ॥ 2.4.9.६० ॥ <br>
महारात्रिः समुत्पन्ना चतुर्दश्यां मुनीश्वराः ॥ <br>
अतस्तदुत्सवः कार्यः शक्तिपूजापरायणैः ॥ ६१ ॥<br>
बलिराज्यं समासाद्य यक्षगंधर्वकिन्नराः ॥ <br>
औषध्यश्च पिशाचाश्च मंत्राश्च मणयस्तथा ॥ ६२ ॥ <br>
सर्व एव प्रहृष्यंति नृत्यंति च निशामुखे ॥ <br>
तत्तन्मंत्राश्च सिद्ध्यंति बलिराज्ये न संशयः ॥ ६३ ॥ <br>
बलिराज्यं समासाद्य यथा लोकाः सुहर्षिताः ॥ <br>
तथा तद्दिनमध्ये तु लोकाः स्युर्हर्षिता भृशम् ॥ ६४ ॥ <br>
तुलासंस्थे सहस्रांशौ प्रदोषे भूतदर्शयोः ॥ <br>
उल्काहस्ता नराः कुर्युः पितॄणां मार्गदर्शनम् ॥ ६५ ॥ <br>
नरकस्थास्तु ये प्रेतास्ते मार्गं तु व्रतात्सदा ॥ <br>
पश्यंत्येव न संदेहः कार्योऽत्र मुनिपुंगवैः ॥ ६६ ॥ <br>
आश्विने मासि भूतादितिथयः कीर्तितास्त्रयः॥ <br>
दीपदानादिकार्येषु ग्राह्या मध्याह्नकालिकाः ॥ ६७ ॥ <br>
यदि स्युः संगवादर्वागेताश्च तिथयस्त्रयः ॥ <br>
दीपदानादिकार्येषु कर्तव्याः पूर्वसंयुताः ॥ ६८ ॥ <br>
॥ ऋषय ऊचुः ॥ <br>
कौमोदिन्यास्तु माहात्म्यं प्रष्टुमिच्छामहे द्विजाः ॥ <br>
तस्मिन्दिने तु किं भोज्यं कस्य पूजां तु कारयेत् ॥ ६९ ॥ <br>
किमर्थं क्रियते सा तु तस्याः का देवता भवेत् ॥ <br>
किं च तत्र भवेद्देयं किं न देयं विशेषतः॥2.4.9.७०॥<br>
प्रहर्षः कोऽत्र निर्दिष्टः क्रीडा काऽत्र प्रकीर्तिता ॥ <br>
दीपावल्याः फलं सर्वं वदन्तु ऋषिसत्तमाः ॥ ७१ ॥ <br>
॥ वालखिल्या ऊचुः ॥ ॥ <br>
ततः प्रभात समये त्वमायां तु मुनीश्वराः ॥ <br>
स्नात्वा देवान्पितॄन्भक्त्या संपूज्याऽथ प्रणम्य च ॥ ७२ ॥ <br>
कृत्वा तु पार्वणश्राद्धं दधिक्षीरघृतादिभिः ॥ <br>
दिवा तत्र न भोक्तव्यमृते बालातुराज्जनात् ॥ ७३ ॥ <br>
ततः प्रदोषसमये पूजयेदिंदिरां शुभाम् ॥ <br>
कुर्यान्नानाविधैर्वस्त्रैः स्वच्छं लक्ष्म्याश्च मण्डपम् ॥ ७४ ॥ <br>
नानापुष्पैः पल्लवैश्च चित्रैश्चाऽपि विचित्रितम् ॥ <br>
तत्र संपूजयेल्लक्ष्मीं देवांश्चाऽपि प्रपूजयेत् ॥ ७५ ॥ <br>
संपूज्या देवनार्योऽपि वहुभिश्चोपचारकैः ॥ <br>
पादसंवाहनं कुर्याल्लक्ष्म्यादीनां तु भक्तितः ॥ ७६ ॥ <br>
अस्मिन्नहनि सर्वेऽपि विष्णुना मोचिताः पुरा ॥ <br>
बलिकारागृहाद्देवा लक्ष्मीश्चाऽपि विमोचिता ॥ ७७ ॥<br>
लक्ष्म्या सार्द्धं ततो देवा जग्मुः क्षीरोदधौ पुनः ॥ <br>
प्रसुप्ता बहुकालं ते सुखं तस्मान्मुनीश्वराः॥७८॥<br>
रचनीयाः सूत्रगर्भाः पर्यंकाश्च सुतूलिकाः ॥ <br>
दुग्धफेनोपमैर्वस्त्रैरास्तृताश्च यथादिशम् ॥ ७९ ॥ <br>
स्थापयेत्तान्सुराँल्लक्ष्मीं वेदघोषसमन्वितः ॥ <br>
लक्ष्मीर्दैत्यभयान्मुक्ता सुखं सुप्तांबुजोदरे ॥2.4.9.८०॥ <br>
अतोऽत्र विधिवत्कार्या तुष्ट्यै तु सुखसुप्तिका ॥ <br>
तदह्नि पद्मशय्यां यः पद्मासौख्यविवृद्धये ॥ ८१ ॥ <br>
कुर्यात्तस्य गृहं मुक्त्वा तत्पद्मा क्वाऽपि न व्रजेत् ॥ <br>
न कुर्वंति नरा इत्थं लक्ष्म्या ये सुखसुप्तिकाम् ॥ ८२ ॥ <br>
धनचिन्ता विहीनास्ते कथं रात्रौ स्वपंति हि ॥ <br>
तस्मात्सर्वप्रयत्नेन लक्ष्मीं संपूजयेन्नरः ॥ ८३ ॥ <br>
स तु दारिद्र्यनिर्मुक्तः स्वजातौ स्यात्प्रतिष्ठितः ॥ <br>
जातिपत्रलंवगैलात्वक्कर्पूरसमन्वितम् ॥ ८४ ॥ <br>
पाचयित्वा गव्यदुग्धं सितां दत्त्वा यथोचिताम् ॥ <br>
लड्डुकांस्तस्य कुर्वीत तांश्च लक्ष्म्यै समर्पयेत् ॥ ८५ ॥ <br>
अन्यच्चतुर्विधं भक्ष्यं दद्याच्छ्रीः प्रीयतामिति ॥ <br>
अप्रबुद्धे हरौ पूर्वं स्त्रीभिर्लक्ष्मीं प्रबोधयेत् ॥ ८६ ॥ <br>
प्रबोधसमये लक्ष्मीं बोधयित्वा भुनक्ति या ॥ <br>
पुमान्वा वत्सरं यावल्लक्ष्मीस्तं नैव मुञ्चति ॥ ८७ ॥ <br>
अभयं प्राप्य विप्रेभ्यो विष्णुभीताः सुरद्विषः ॥ <br>
क्षीराब्धौ तुष्टुवुर्ज्ञात्वा सुप्तां पद्माश्रितां श्रियम् ॥ ८८ ॥ <br>
त्वं ज्योतिः श्रीरवीन्द्वग्निविद्युत्सौवर्णतारकाः ॥ <br>
सर्वेषां ज्योतिषां ज्योतिर्दीपज्योतिःस्थिते नमः ॥ ८९ ॥ <br>
या लक्ष्मीर्दिवसे पुण्ये दीपावल्यां च भूतले ॥ <br>
गवां गोष्ठे तु कार्तिक्यां सा लक्ष्मीर्वरदा मम ॥ 2.4.9.९० ॥ <br>
दीपदानं ततः कुर्यात्प्रदोषे च तथोल्मुकम् ॥ <br>
भ्रामयेत्स्वस्य शिरसि सर्वाऽरिष्टनिवारणम् ॥ ९१ ॥ <br>
दीपवृक्षास्तथा कार्याः शक्त्या देवगृहादिषु ॥ <br>
चतुष्पथे श्मशाने च नदीपर्वतवेश्मसु ॥ ९२ ॥ <br>
वृक्षमूलेषु गोष्ठेषु चत्वरेषु गृहेषु च ॥ <br>
वस्त्रैः पुष्पैः शोभितव्या राजमार्गस्य भूमयः ॥ ९३ ॥ <br>
सर्वं पुरमलंकृत्य प्रदोषे तदनन्तरम् ॥ <br>
ब्राह्मणान्भोजयित्वाऽऽदौ संभोज्य च बुभुक्षितान्॥ ९४ ॥ <br>
अलंकृतेन भोक्तव्यं नववस्त्रोपशोभिना ॥ <br>
ततोऽपराह्नसमये घोषयेन्नगरं नृपः ॥ ९५॥ <br>
अद्य राज्यं बलेर्लोका यथेच्छं क्रीड्यतामिति ॥ <br>
यथेच्छं क्रीडतां बाला इत्याज्ञाप्य नृपेण तु ॥ ९६ ॥ <br>
तेभ्यो दद्यात्क्रीडनकं ततः पश्येच्छुभाशुभ्य ॥ <br>
बलिराज्ये प्रकर्तव्यं यद्यन्मनसि वर्तते ॥ ९७ ॥<br>
जीवहिंसा सुरापानमगम्यागमनं तथा ॥ <br>
चौर्यं विश्वासघातश्च पंचैतानि मुनीश्वराः ॥ <br>
बलिराज्ये तु नरकद्वाराण्युक्तानि संत्यजेत् ॥ ९८ ॥ <br>
ततोऽर्द्धरात्रसमये स्वयं राजा व्रजेत्पुरम् ॥ <br>
अवलोकयितुं रम्यं पद्भ्यामेव शनैःशनैः ॥ <br>
बलिराज्यप्रमोदं च दृष्ट्वा स्वगृहमाव्रजेत् ॥ ९९ ॥ <br>
एवं गते निशीथे च जने निद्रार्द्धलोचने ॥ <br>
एवं नगरनारीभिः शूर्पडिंडिमवादनैः ॥ <br>
निष्कास्यते प्रदृष्टाभिरलक्ष्मीः स्वगृहांऽगणात् ॥ 2.4.9.१०० ॥ <br>
दंडैकरजनीयोगे दर्शः स्यात्तु परेऽहनि ॥ <br>
तदा विहाय पूर्वेद्युः परेऽह्नि सुखरात्रिका ॥ १०१ ॥ *<br>
ये वैष्णवाऽवैष्णवाश्च बलिराज्योत्सवं नराः ॥ <br>
न कुर्वंति वृथा तेषां धर्माः स्युर्नात्र संशयः ॥ १०२ ॥<br>
रात्रौ जागरणं कुर्यात्पुराणपठनादिभिः ॥ <br>
द्यूतेन वा हरेरग्रे गीतया वा तथैव च ॥१०३॥ <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये वत्सद्वादशीयमत्रयोदशीनरकचतुर्दशीदीपावलीकृत्यवर्णनंनाम नवमोऽध्यायः ॥ ९ ॥ <br>
</span>
