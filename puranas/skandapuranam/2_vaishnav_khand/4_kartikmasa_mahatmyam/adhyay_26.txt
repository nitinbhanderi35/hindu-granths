<span style="font-size: 14pt; line-height: 200%">॥ नारद उवाच ॥ ॥ <br>
इत्थं तद्वचनं श्रुत्वा धर्मदत्तः सविस्मयः ॥ <br>
प्रणम्य दण्डवद्भूमौ वाक्यमेतदुवाच ह ॥ १ ॥ ॥ <br>
॥ धर्मदत्त उवाच ॥ ॥ <br>
आराधयंति सर्वेऽपि विष्णुं भक्ताऽर्तिनाशनम् ॥ <br>
यज्ञैर्दानैर्व्रतैस्तीर्थैस्तपोभिश्च यथाविधि॥२॥ <br>
विष्णुप्रीतिकरं तेषां किंचित्सान्निध्यकारकम् ॥ <br>
यत्कृत्वा तानि चीर्णानि सर्वाण्यपि भवंति हि ॥ ३ ॥ <br>
॥ गणावूचतुः ॥ ॥ <br>
साधु पृष्टं त्वया विप्र शृणुष्वैकाग्रमानसः ॥ <br>
सेतिहासकथां पुण्यां कथ्यमानां पुराभवाम् ॥ ४ ॥ <br>
कांचिपुर्यां पुरा चोलश्चक्रवर्ती नृपोऽभवत् ॥ <br>
यस्याख्ययैव ते देशाश्चोला इति प्रथां गताः ॥ ५ ॥ <br>
यस्मिञ्छासति भूचक्रं दरिद्रो वाऽपि दुःखितः॥ <br>
पापबुद्धिः सरुग्वापि नैव कश्चिदभून्नरः ॥६॥ <br>
यस्याप्युन्नतयज्ञस्य ताम्रपर्ण्यास्तटावुभौ ॥ <br>
सुवर्णयूपैः शोभाढ्यावास्तां चैत्ररथोपमौ ॥ ७ ॥ <br>
स कदाचिदगाद्राजा ह्यनंतशयनं द्विज ॥ <br>
यत्राऽसौ जगतां नाथो योगनिद्रामुपाश्रितः॥ ६ ॥ <br>
तत्र श्रीरमणं देवं संपूज्य विधिवन्नृपः ॥ <br>
मणिमुक्ताफलैर्दिव्यैः स्वर्णपुष्पैश्च शोभनैः ॥ ९ ॥ <br>
प्रणम्य दण्डवद्भूमावुपविष्टः स तत्र वै ॥ <br>
तावद्ब्राह्मणमायांतमपश्यद्देवसन्निधौ ॥ 2.4.26.१० ॥ <br>
देवार्चनार्थं पाणौ तु तुलस्युदकधारिणम्॥ <br>
स्वपुरीवासिनं तत्र विष्णुदासाह्वयं द्विजम् ॥ ११ ॥ <br>
स तत्राभ्येत्य विप्रर्षिर्देवदेवमपूजयत् ॥ <br>
विष्णुसूक्तेन संस्नाप्य तुलसीमंजरीदलैः ॥ १२ ॥ <br>
तुलसीपूजया तस्य रत्नपूजां पुरा कृताम् ॥ <br>
आच्छादितां समालोक्य राजा कुद्धोऽब्रवीदिदम्॥ १३ ॥ <br>
॥ चोल उवाच ॥ ॥ <br>
माणिक्यस्वर्णपूजाऽत्र शोभाढ्या या कृता मया ॥ <br>
विष्णुदास कथं सेयमाच्छन्ना तुलसीदलैः ॥ १४ ॥ <br>
विष्णुभक्तिं न जानासि वराकोऽसि मतो मम ॥ <br>
यस्त्विमामतिशोभाढ्यां पूजामाच्छादयस्यहो ॥ ॥ १५ ॥ <br>
इति तद्वचनं श्रुत्वा सक्रोधः स द्विजोत्तमः ॥ <br>
राज्ञो गौरवमुल्लंघ्य जगाद वचनं तदा ॥ १६ ॥ <br>
॥ विष्णुदास उवाच ॥ ॥ <br>
राजन्भक्तिं  न जानासि गर्वितोऽसि नृपश्रिया ॥ <br>
कियद्विष्णुव्रतं पूर्वं त्वया चीर्णं वदस्व तत् ॥ १७ ॥<br>
॥गणावूचतुः॥ <br>
तद्ब्राह्मणवचः श्रुत्वा प्रहस्य स नृपोत्तमः॥ <br>
विष्णुदासं तदा गर्वादुवाच वचनं द्विजम्॥ १८॥ <br>
॥राजोवाच॥ <br>
इत्थं चेद्वदसे विप्र विष्णुभक्त्याऽतिगर्वितः॥ <br>
भक्तिस्ते कियती विष्णोर्दरिद्रस्याऽधनस्य च ॥१९॥ <br>
यज्ञदानादिकं नैव विष्णोस्तुष्टिकरं कृतम् ॥ <br>
नाऽपि देवालयं पूर्वं कृतं विप्र त्वया क्वचित् ॥ 2.4.26.२० ॥ <br>
ईदृशस्याऽपि ते गर्व एष तिष्ठति भक्तितः ॥ <br>
तच्छृण्वंतु वचो मेऽद्य सर्वेऽप्येते द्विजातयः ॥ २१ ॥ <br>
साक्षात्कारमहं विष्णोरेष वादो गमिष्यति ॥ <br>
पश्यंतु सर्वेऽपि ततो भक्तिं ज्ञास्यंति चावयोः ॥ २२ ॥ <br>
॥ गणावूचतुः ॥ ॥ <br>
इत्युक्त्वा स नृपोऽगच्छन्निजराजगृहं तदा ॥ <br>
आरभद्वैष्णवं सत्रं कृत्वाऽऽचार्यं तु मुद्गलम् ॥ २३ ॥ <br>
ऋषिसंघसमाजुष्टं बह्वन्नं बहुदक्षिणम् ॥ <br>
यच्च ब्रह्मकृतं पूर्वं गयाक्षेत्रे समृद्धिमत् ॥ २४ ॥ <br>
विष्णुदासोऽपि तत्रैव तस्थौ देवालये व्रती ॥ <br>
यथोक्तनियमान्कुर्वन्विष्णोस्तुष्टिकरान्सदा ॥ २५ ॥ <br>
माघोर्जयोर्व्रतं सम्यक्तुलसीवनपालनम् ॥ <br>
एकादश्यां हरेर्जाप्यं द्वादशाक्षरविद्यया ॥ २६ ॥ <br>
उपचारैः षोडशभिर्नृत्यगीतादिमंगलैः ॥ <br>
नित्यं विष्णोस्तथा पूजां व्रतान्येतानि सोऽकरोत् ॥ २७ ॥ <br>
नित्यं संस्मरणं विष्णोर्गच्छन्भुवि स्वपन्नपि ॥ <br>
सर्वभूतस्थितं विष्णुमपश्यत्समदर्शनः ॥ ॥ २८ ॥ <br>
माघकार्तिकयोर्नित्यं विशेषनियमानपि ॥ <br>
अकरोद्विष्णुतुष्ट्यर्थं सोद्यापनविधिं तथा ॥ २९ ॥ <br>
एवं समाराधयतोः श्रियः पतिं तयोश्च चोलेश्वरविष्णुदासयोः ॥ <br>
अगाद्धि कालः सुमहान्व्रतस्थयोस्तन्निष्ठसर्वेंद्रियकर्मणोस्तदा ॥ 2.4.26.३० ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये चोलराजविष्णुदासब्राह्मणविवादकथनंनाम षड्विंशोऽध्यायः ॥ २६ ॥ <br>
<br>
<br>
</span>
