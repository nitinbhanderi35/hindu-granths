<span style="font-size: 14pt; line-height: 200%">।। नारद उवाच ।। ।। <br>
स मां प्रोवाच विधिवत्संपूज्यातीव भक्तिमान् ।। <br>
संप्रहस्य तदा वाक्यं स्नेहपूर्वं च वै नृप ।। १ ।।<br>
कुत आगम्यते ब्रह्मन्किचिद्दृष्टं त्वया प्रभो ।। <br>
यदर्थमिह चाऽऽयातस्तदाऽऽज्ञापय मां मुने ।।२।। <br>
।। नारद उवाच ।। ।। <br>
गतः कैलासशिखरं दैत्येंद्राहं यदृच्छया ।। <br>
तत्रोमया समासीनं दृष्टवानस्मि शंकरम्।।३।। <br>
योजनायुतविस्तीर्णे कल्पवृक्षमहावने ।। <br>
कामधेनुशताकीर्णे चिंतामणिसुदीपिते ।।४।।<br>
तद्दृष्ट्वा महदाश्चर्यं विस्मयो मेऽभवत्तदा ।।<br>
क्वाऽपीदृशी भवेदृद्धिस्त्रैलोक्ये वा न वेति च ।।५।। <br>
तदा तवाऽपि दैत्येंद्र समृद्धिः संस्मृता मया ।। <br>
तद्विलोकनकामोऽस्मि त्वत्सान्निध्यमिहाऽऽगतः ।। ६ ।। <br>
त्वत्समृद्धिमिमां पश्यन्स्त्रीरत्नरहितां धुवम् ।। <br>
तर्कयामि शिवादन्यस्त्रिलोक्यां न समृद्धिमान् ।। ७ ।। <br>
अप्सरोनागकन्याद्या यद्यपि त्वद्वशे स्थिताः ।। <br>
तथाऽपि ता न पार्वत्या रूपेण सदृशा ध्रुवम् ।। ८ ।। <br>
यस्या लावण्यजलधौ निमग्नश्चतुराननः ।। <br>
स्वधैर्यममुचत्पूर्वं तया काऽन्योपमीयते ।। ९ ।। <br>
वीतरागोऽपि हि यथा मदनारिः स्वलीलया ।। <br>
सौंदर्यगहनेऽभ्रामि शफरीरूपया पुरा ।। 2.4.17.१० ।। <br>
यस्याः पुनः पुनः पश्यन्रूपं धाताऽपि सर्जने ।। <br>
ससर्जाऽप्सरसस्तासां तत्समैकाऽपि नाभवत् ।। ११ ।। <br>
अतः स्त्रीरत्नसंभोक्तुः समृद्धिस्तस्य सा वरा ।। <br>
तथा न तव दैत्येंद्र सर्वरत्नाऽधिपस्य च ।। १२ ।। <br>
एवमुक्त्वा तमामंत्र्य गते सति स दैत्यराट् ।। <br>
तद्रूप श्रवणादासीदनंगज्वरपीडितः ।। १३ ।। <br>
अथ संप्रेषयामास स दूतं सिंहिकासुतम् ।। <br>
त्र्यंबकायाऽपि च तदा विष्णुमायाविमोहितः ।। १४ ।। <br>
कैलासमगमद्राहुः कुर्वञ्छुक्लेंदुवर्चसम् ।। <br>
कार्ष्ण्येन कृष्णपक्षेन्दुवर्चसं स्वांगजेन तम् ।। १५ ।। <br>
निवेदितस्तदेशाय नंदिना प्रविवेश सः ।। <br>
त्र्यंबकभ्रूलतासंज्ञा प्रेरितो वाक्यमब्रवीत् ।। १६ ।। <br>
।। राहुरुवाच ।। ।। <br>
देवपन्नगसेव्यस्य त्रैलोक्याधिपतेः प्रभोः ।। <br>
सर्वरत्नेश्वरस्य त्वमाज्ञां शृणु वृषध्वज ।। १७ ।। <br>
स्मशानवासिनो नित्यमस्थिभारवहस्य च ।। <br>
दिगंबरस्य ते भार्या कथं हैमवती शुभा ।। १८ ।। <br>
अहं रत्नाधिनाथोऽस्मि सा च स्त्रीरत्नसंज्ञिका ।। <br>
तस्मान्ममैव सा योग्या नैव भिक्षाशिनस्तव ।। १९ ।। <br>
।। नारद उवाच ।। ।। <br>
वदत्येवं तदा राहौ भ्रूमध्याच्छूलपाणिनः ।। <br>
अभवत्पुरुषो रौद्रस्तीव्राशनिसमस्वनः ।। 2.4.17.२० ।। <br>
सिंहास्यः प्रललज्जिह्वः स ज्वलन्नयनो महान् ।। <br>
ऊर्ध्वकेशः शुष्कतनुर्नृसिंह इव चाऽपरः ।। २१ ।। <br>
स तं खादितुमायांतं दृष्ट्वा राहुर्भयातुरः ।। <br>
अधावत स वेगेन बहिः स च दधार तम् ।। २२ ।। <br>
स च राहुर्महाबाहो मेघगम्भीरया गिरा ।। <br>
उवाच देवदेव त्वं पाहि मां शरणागतम् ।।२३।। <br>
ब्राह्मणं मां महादेव खादितुं समुपागतः ।। <br>
महादेवो वचः श्रुत्वा ब्राह्मणस्य तदाऽब्रवीत् ।।२४।। <br>
नैवाऽसौ वध्यतामेति दूतोऽयं परवान्यतः ।। <br>
मुंचेति पुरुषः श्रुत्वा राहुं तत्याज्य सोंऽबरे ।।२५।। <br>
राहुं त्यक्त्वाऽथ पुरुषस्तदा रुद्रं व्यजिज्ञपत् ।। <br>
।। पुरुष उवाच ।। ।। <br>
क्षुधा मां वाधतेऽत्यंतं क्षुत्क्षामश्चाऽस्मि सर्वथा ।। २६ ।। <br>
किं भक्षयामि देवेश तदाज्ञापय मां प्रभो ।। <br>
।। ईश्वर उवाच ।। ।। <br>
भक्षयस्वात्मनः शीघ्रं मांसं त्वं हस्तपादयोः ।। २७ ।। <br>
।। नारद उवाच ।। ।।<br>
&nbsp;स शिवेनैवमाज्ञप्तश्चखाद पुरुषः स्वकम्।। <br>
हस्तपादोद्भवं मांसं शिरःशेषो यथाऽभवत् ।। २८ ।। <br>
दृष्ट्वा शिरोऽवशेषं तं सुप्रसन्नस्तदा शिवः ।। <br>
उवाच भीमकर्माणं पुरुषं जातविस्मयः ।। २९ ।। <br>
।। ईश्वर उवाच ।। ।। <br>
त्वं कीर्तिमुखसंज्ञो हि भव मद्द्वारिगः सदा ।। <br>
त्वदर्चां ये न कुर्वंति नैव ते मे प्रियंकराः ।। 2.4.17.३० ।। *<br>
।। नारद उवाच ।। ।। <br>
तदा प्रभृति देवस्य द्वारि कीर्तिमुखः स्थितः ।। <br>
नार्चयन्तीह ये पूर्वं तेषामर्चा वृथा भवेत् ।।३१।। <br>
राहुर्विमुक्तो यस्तेन सोऽपि तद्बर्बरे स्थले ।। <br>
अतः स बर्बरोद्भूत इति भूमौ प्रथां गतः ।। ३२ ।। <br>
ततः स राहुः पुनरेव जातमात्मानमस्मिन्निति मन्यमानः ।। <br>
समेत्य सर्वं कथयांबभूव जलंधरायैव विचेष्टितं तत् ।। ३३ ।। <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये जलंधरोपाख्याने दूतवाक्यकथनंनाम सप्तदशोऽध्यायः ।। १७ ।। <br>
<br>
<br>
</span>
