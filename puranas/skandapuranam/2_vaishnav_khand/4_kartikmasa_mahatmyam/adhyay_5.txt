<span style="font-size: 14pt; line-height: 200%">।। नारद उवाच ।। ।। <br>
कदा स्नानं प्रकर्तव्यं कथं स्थेयं दिनावधि ।। <br>
आह्निकं तत्समाचक्ष्व विशेषेण पितामह ।।१।। ।। <br>
।। ब्रह्मोवाच ।। ।। <br>
रात्र्यां तुर्यांशशेषायामुत्तिष्ठेत्सर्वदा व्रती ।। <br>
विष्णुं स्तुत्वा बहुस्तोत्रैर्दिनकार्यं विचारयेत् ।। २ ।।<br>
ग्रामनैर्ऋत्यदिग्भागे मलोत्सर्गं यथाविधि ।। <br>
ब्रह्मसूत्रं दक्षकर्णे स्थाप्य तत्र उदङ्मुखः ।। ३ ।। <br>
अंतर्धाय तृणं भूमौ शिरः प्रावृत्य वाससा।।<br>
वक्त्रं नियम्य वस्त्रेणाऽसंगः सोदकभाजनः ।। ४ ।। <br>
कुर्यान्मूत्रपुरीषं तु रात्रौ चेद्दक्षिणामुखः ।। <br>
तत उत्थाय चाऽऽगच्छेत्समीपं कलशस्य हि ।। ५ ।। <br>
गंधलेपक्षयकरं मृत्तिकाशौचमाचरेत् ।। <br>
एका लिंगे करे तिस्र उभयोर्मृद्द्वयं स्मृतम् ।।६।। <br>
मूत्रशौचे त्विदं ज्ञेयं विष्ठाशौचमतः शृणु ।। <br>
पंचापानेऽथवा सप्त दश वामकरे तथा ।। ७ ।। <br>
उभयोः सप्त दातव्याः पादयोर्मृत्तिकात्रयम् ।। <br>
एतच्छौचं गृहस्थस्य द्विगुणं ब्रह्मचारिणः ।। ८ ।। <br>
वानप्रस्थस्य त्रिगुणं यतीनां च चतुर्गुणम् ।। <br>
एतच्छौचं दिवा प्रोक्तं रात्रावर्द्धं समाचरेत् ।। ९ ।। <br>
मार्गस्थस्य तदर्धं स्यात्स्त्रीशूद्राणां तदर्धकम् ।। <br>
शौचकर्मविहीनस्य समस्ता निष्फलाः क्रियाः ।। 2.4.5.१० ।। <br>
दंतजिह्वाविशुद्धिं च ततः कुर्यादतंद्रितः ।। <br>
आयुर्बलं यशो वर्चः प्रजाः पशुवसूनि च ।। ।। ११ ।। <br>
ब्रह्म प्रज्ञां च मेधां च त्वं नो देहि वनस्पते ।। <br>
दंतकाष्ठं तु गृह्णीयाद्द्वादशांगुलसंमितम् ।। १२ ।। <br>
क्षीरवृक्षस्य न ग्राह्यं कार्पासस्य तथैव च ।। <br>
कंटकस्य च वृक्षस्य दग्धवृक्षस्य चैव हि ।। १३ ।। <br>
सद्वासनं मृदुतरं दंतधावनमादितः ।। १४ ।। <br>
उपवासे नवम्यां च षष्ठ्यां श्राद्धदिने रवौ ।। <br>
ग्रहणे प्रतिपद्दर्शे न कुर्याद्दंतधावनम् ।। <br>
कुर्याद्द्वादशगंडूषाननुक्ते दंतधावने ।। १५ ।। <br>
दंतान्विशोध्य विधिवन्मुखं संमार्ज्य वारिणा ।। <br>
ललाटे चोर्ध्वपुंड्रं तु धृत्वा चाचम्य वारिणा ।। १६ ।। <br>
देवालये नदीतीरे राजमार्गे विशेषतः ।। <br>
दत्त्वा चाकाशदीपं तु तुलसीसन्निधावथ ।। १७ ।। <br>
गृहीत्वार्चनसामग्रीमिष्टदेवगृहं व्रजेत् ।। <br>
ततो गायेत नृत्येत पूजां कृत्वा तु बुद्धिमान् ।। १८ ।।<br>
पठित्वा विष्णुनामानि कुर्य्यान्नीराजनं हरेः । <br>
नाडीद्वयावशिष्टायां रात्र्यां गच्छेज्जलाशयम् ।। १९ ।। <br>
तत्रोक्तविधिना स्नानं कुर्याद्वै कार्तिकव्रती ।। <br>
वस्त्रनिष्पीडनं कृत्वा कुर्याच्च तिलकं तथा ।। 2.4.5.२० ।। <br>
ततः संध्यामुपासीत स्वसूत्रोक्तेन वर्त्मना ।। <br>
ततः कार्यो जपो देव्या यावदकोंदयो भवेत् ।। २१ ।। <br>
एतत्प्रोक्तं रात्रिशेषकृत्यं दैनमथोच्यते ।। <br>
यस्मिन्कृते कार्तिकोऽयं सकलः सफलो भवेत् ।। २२ ।। <br>
विष्णोः सहस्रनामाऽऽद्यं संध्यांते च पठेत्ततः ।। <br>
देवालये समागत्य पुनः पूजनमारभेत् ।। २३ ।। <br>
नृत्यगानादिकार्येषु प्रहरं दिवसं नयेत् ।। <br>
ततः पुराणश्रवणं यामार्धं सम्यगाचरेत् ।। २४ ।।<br>
पौराणिकस्य पूजां तु तुलसीपूजनं तथा ।। <br>
कृत्वा माध्याह्निकं कर्म भुंजीत द्विदलोज्झितम् ।। २५ ।। <br>
बलिदानं वैश्वदेवमतिथीनां समर्पणम् ।। <br>
कृत्वा भुंक्ते तु यो मर्त्यः केवलं चाऽमृतं हि तत् ।। २६ ।। <br>
यथाशक्ति द्विजा भोज्याः प्रत्यहं वाऽथ पर्वणि ।। <br>
हविष्यभोजनं कुर्यादामिषं परिवर्जयेत् ।। २७ ।। <br>
भक्षयेत्तुलसीं वक्त्रशुद्ध्यर्थं तीर्थवारिणा ।। <br>
संसारव्यवहारेण दिनशेषं समापयेत् ।।२८।। <br>
सायंकाले पुनर्गच्छेद्विष्णोर्देवालयं प्रति ।। <br>
संध्यां कृत्वा प्रयुंजीत तत्र दीपन्यथाबलम्।। २९ ।। <br>
विष्णुं प्रणम्य हरये कृत्वा नीराजनं शुभम् ।। <br>
स्तोत्रपाठादिकं कुर्वन्नाद्ययामे तु जागरम् ।। ।। 2.4.5.३० ।। <br>
यामे तु प्रथमेऽतीते निद्रां कुर्याद्विचक्षणः ।। <br>
ब्रह्मचर्यव्रतं कुर्याद्भार्यामीयादृतौ तथा ।। ३१ ।। <br>
तया कामयमानो वा भार्यां गच्छेन्न दोषभाक् ।। <br>
एवं प्रतिदिनं कुर्यादामासं तु यथाविधि ।। ३२ ।।<br>
एवं तु कार्तिके मासि यः कुर्यात्परमं व्रतम् ।। <br>
सर्वपापविनिर्मुक्तो याति विष्णोः सलोकताम् ।। ३३ ।। <br>
रोगापहं पातकनाशकृत्परं सद्बुद्धिदं पुत्रधनादिसाधकम् ।। <br>
मुक्तेर्निदानं नहि कार्तिकव्रताद्विष्णुप्रियादन्यदिहाऽस्ति भूतले ।। ३४ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये नित्यकर्मकथनंनाम पंचमोऽध्यायः ।। ५ ।। <br>
<br>
<br>
</span>
