<span style="font-size: 14pt; line-height: 200%">॥ शौनक उवाच ॥ ॥ <br>
कार्तिकस्य च माहात्म्यं महत्पुण्यफलप्रदम् ॥   <br>
कदा धात्री समुत्पन्ना कथं सा ख्यातिमागता ॥ १ ॥ <br>
कस्मादियं पवित्रा च कस्मात्पापप्रणाशिनी ॥ <br>
आमर्दकी कृता केन कथयस्वात्र विस्तरात् ॥ २ ॥ <br>
॥ सूत उवाच ॥ ॥ <br>
कथयामि द्विजश्रेष्ठ यथा चेयं हि पुण्यदा ॥ <br>
ऊर्जशुक्लचतुर्दश्यां धात्रीपूजां समाचरेत् ॥ ३ ॥ <br>
आमर्दकीमहावृक्षः सर्वपापप्रणाशनः ॥ <br>
वैकुण्ठाख्यचतुर्दश्यां धात्रीछायां गतो नरः ॥ ४ ॥ <br>
पूजयेत्तत्र देवेशं राधया सहितं हरिम् ॥ <br>
प्रदक्षिणां ततः कुर्याच्छतमष्टोत्तरं तथा ॥ ५ ॥ <br>
सुवर्णरजतैर्वापि फलैरामलकैस्तथा ॥ <br>
शतमष्टोत्तरं कुर्यादेकैकेन प्रदक्षिणाम् ॥ ६ ॥ <br>
साष्टांगं प्रणतो भूत्वा प्रार्थयेत्परमेश्वरम् ॥ <br>
धात्रीछायां समाश्रित्य शृणुयाच्च कथामिमाम् ॥ ७ ॥ <br>
ब्राह्मणान्भोजयेत्पश्चाद्यथाशक्त्या च दक्षिणाम् ॥ <br>
ब्राह्मणेषु च तुष्टेषु तुष्टो मोक्षप्रदो हरिः ॥  ॥<br>
अत्र ते कथयिष्यामि कथां पुण्यफलप्रदाम् ॥ <br>
आमर्दकीफलं वक्तुं ब्रह्मा चाऽपि न पार्यते ॥ ९ ॥ <br>
एकार्णवे पुरा जाते नष्टे स्थावरजंगमे ॥ <br>
नष्टे देवाऽसुरगणे प्रणष्टोरगराक्षसे ॥ 2.4.12.१० ॥ <br>
तत्र देवाधिदेवेशः परमात्मा सनातनः ॥ <br>
जजाप ब्रह्म परममात्मनः परमाव्ययम् ॥ ११ ॥<br>
ततोऽस्य ब्रह्म जपतो निरगाच्छ्वसितं पुरः ॥ <br>
तद्दर्शनाऽनुरागेण नेत्राभ्यामगमज्जलम् ॥ १२ ॥ <br>
प्रेमाश्रुभरनिर्भिन्नो भूमौ बिंदुः पपात सः ॥ <br>
तस्माद्बिंदो समुत्पन्नः स्वयं धात्री नगो महान् ॥ १३ ॥ <br>
शाखाप्रशाखाबहुलः फलभारेण पीडितः ॥ <br>
सर्वेषामेव वृक्षाणामादिरोहः प्रकीर्तितः ॥ १४ ॥ <br>
ब्रह्मा तमसृजत्पूर्वं तत्पश्चाच्चाऽसृजत्प्रजाः ॥ <br>
देवदानवगन्धर्वयक्षराक्षसपन्नगान् ॥ १५ ॥ <br>
असृजद्भगवान्देवो मानुषांश्च तथामलान् ॥ <br>
आजग्मुस्तत्र देवास्ते यत्र धात्री हरिप्रिया ॥ १६ ॥ <br>
तां दृष्ट्वा ते महाभागाः परमं विस्मयं गताः ॥ <br>
न जानीम इमं वृक्षं चिंतयन्तो मुहुर्मुहुः ॥ १७ ॥ <br>
एवं चिंतयतां तेषां वागुवाचाऽशरीरिणी ॥ <br>
आमर्दकी नगो ह्येष प्रवरो वैष्णवो यतः ॥ १८ ॥ <br>
अस्य वै स्मरणादेव लभेद्गोदानजं फलम् ॥ <br>
दर्शनाद्द्विगुणं पुण्यं त्रिगुणं भक्षणात्तथा ॥ १९ ॥ <br>
तस्मात्सर्वप्रयत्नेन सेव्या आमर्दकी सदा ॥ <br>
सर्वपापहरा प्रोक्ता वैष्णवी पापनाशिनी ॥ 2.4.12.२० ॥ <br>
तस्या मूले स्थितो विष्णुस्तदूर्ध्वं च पितामहः ॥ <br>
स्कन्धे च भगवान्रुद्रः संस्थितः परमेश्वरः ॥ २१ ॥ <br>
शाखासु सवितारश्च प्रशाखासु च देवताः ॥ <br>
पर्णेषु देवताः संति पुष्पेषु मरुतस्तथा ॥ २२ ॥ <br>
प्रजानां पतयः सर्वे फलेष्वेवं व्यवस्थिताः ॥ <br>
सर्वदेवमयी ह्येषा धात्री वै कथिता मया ॥ २३ ॥ <br>
अतः सा पूजनीया च सर्वकामार्थसिद्धये ॥ <br>
एकदा नारदो योगी ब्रह्मणः पुरतः स्थितः ॥ <br>
नमस्कृत्वा जगन्नाथं पप्रच्छातीव विस्मितः ॥ २४ ॥ <br>
॥ श्रीनारद उवाच ॥ ॥ <br>
यथा प्रियं सुतुलसीकाननं सर्वदा हरेः ॥ <br>
तथा धात्रीवनं मासे कार्तिके श्रीहरिप्रियम् ॥ २५ ॥ <br>
॥ ब्रह्मोवाच ॥ ॥ <br>
धात्रीवने हरेः पूजा धात्री छायासु भोजनम् ॥ <br>
कार्तिके मासि यः कुर्यात्तस्य पापं विनश्यति ॥ २६ ॥ <br>
तीर्थानि मुनयो देवा यज्ञाः सर्वेऽपि कार्तिके ॥ <br>
नित्यं धात्रीं समाश्रित्य तिष्ठंत्यर्के तुलास्थिते ॥ २७ ॥ <br>
यत्किंचित्कुरुते पुण्यं धात्रीछायासु मानवः ॥ <br>
तत्कोटिगुणितं भूयान्नाऽत्र कार्या विचारणा ॥ २८ ॥ <br>
अत्रैवोदाहरन्तीममितिहासं पुरातनम् ॥ ॥ २९ ॥ <br>
अयोध्यानगरे कश्चिद्वैश्यश्चासीद्विजोत्तम ॥ <br>
पुत्रदारविहीनश्च दैवाद्दारिद्र्यपीडितः ॥ 2.4.12.३० ॥<br>
भिक्षया चोदराग्निं स शमयामास नारद ॥ <br>
कदाचिद्वणिजो वैश्यो ययाचे क्षुत्प्रपीडितः ॥ ३१ ॥ <br>
भिक्षाप्तचणकान्गृह्य धात्रीछायामगात्किल ॥ <br>
तत्र तान्भक्षयामास कार्तिके मासि नारद ॥ ३२ ॥ <br>
केचिदुर्वरितास्तेपु चणकास्तत्र नारद ॥ <br>
वैश्येन तेन दत्ता हि क्षुत्क्षामाय द्विजातये ॥ ३३ ॥ <br>
तेन पुण्यप्रभावेन राजाऽऽसीद्धनिकः क्षितौ ॥ <br>
तस्माद्दानं प्रकर्तव्यं कार्तिके मासि सर्वदा ॥ ३४ ॥ <br>
धात्रीवने मुनिश्रेष्ठ सर्वकामार्थसिद्धये ॥ <br>
धात्रीछायां समाश्रित्य कार्तिके च हरेः कथाम् ॥ <br>
यः शृणोति स पापेभ्यो मुच्यते द्विजसूनुवत् ॥ ३५ ॥ ॥ <br>
॥ नारद उवाच ॥ ॥<br>
कोऽभूद्द्विजसुतो ब्रह्मन्किं पापं कृतवान्पुरा ॥ <br>
तस्य जाता कथं मुक्तिरेतद्विस्तरतो वद ॥ ३६ ॥ <br>
॥ ब्रह्मोवाच ॥ ॥ <br>
पुरा द्विजवरश्चासीत्कावेर्या उत्तरे तटे ॥ ३७ ॥  <br>
देवशर्मेति विख्यातो वेदवेदांगपारगः ॥ <br>
तस्य पुत्रो दुराचारस्तमाह च पिता हितम् ॥ ३८ ॥ <br>
इदानीं कार्तिको मासो वर्तते हरिवल्लभः ॥ <br>
तत्र स्नानं च दानं च व्रतानि नियमान्कुरु ॥ ३९ ॥ <br>
तुलसीपुष्पसहितां कुरुपूजां हरेः सुत ॥ <br>
दीपदानं च विविधं नमस्कारं प्रदक्षिणाम् ॥ 2.4.12.४० ॥<br>
एवं पितुर्वचः श्रुत्वा पुत्रः क्रोधसमन्वितः॥ <br>
पितरं प्राह दुष्टात्मा चलदोष्ठो विनिंदयन् ॥ ४१ ॥ <br>
॥ पुत्र उवाच ॥ ॥ <br>
न करिष्याम्यहं तात कार्तिके पुण्यसंग्रहम् ॥ <br>
इति पुत्रवचः श्रुत्वा सक्रोधः प्राह तं सुतम् ॥ ४२ ॥ <br>
मूषको भव दुर्बुद्धे वने वृक्षस्य कोटरे ॥ <br>
इति शापभयाद्भीतो नत्वा पितरमब्रवीत् ॥ ४३ ॥ <br>
दुर्योनेर्मम मुक्तिः स्यात्कथं तद्वद मे गुरो ॥ <br>
इति प्रसादितो विप्रः प्राह निष्कृतिकारणम् ॥ ४४ ॥ <br>
यदोर्ज्जव्रतजं पुण्यं शृणोषि हरिवल्लभम् ॥ <br>
तदा ते भविता मुक्तिस्तत्कथाश्रवणात्सुत ॥ ४५ ॥ <br>
स पित्रा चैवमुक्तस्तु तत्क्षणान्मूषकोऽभवत् ॥ <br>
बहुवर्षसहस्राणि गह्वरे विपिने वसन् ॥ ४६ ॥ <br>
एकदा कार्तिके मासि विश्वामित्रः सशिष्यकः ॥ <br>
स्नात्वा नद्यां हरिं चार्च्य धात्रीछायां समाश्रितः ॥ ४७ ॥ <br>
कथयामास माहात्म्यं शिष्येभ्यश्चोर्ज्जसंभवम् ॥ <br>
तदा कश्चिद्दुराचारो व्याधोऽगान्मृगयां चरन् ॥ ४८ ॥ <br>
दृष्ट्वा ऋषिगणान्हंतुं कृतेच्छः प्राणिघातकः ॥ <br>
तेषां दर्शनमात्रेण सुबुद्धिरभवत्तदा ॥ ४९ ॥ <br>
अथोवाच द्विजान्नत्वा भवद्भिः क्रियतेऽत्र किम् ॥ <br>
तेनैवमुक्तो विप्रेंद्रो विश्वामित्रस्तमब्रवीत् ॥ 2.4.12.५० ॥<br>
॥ ॥ विश्वामित्र उवाच ॥ ॥ <br>
सर्वेषामेव मासानां कार्तिकः श्रेष्ठ उच्यते ॥ <br>
तस्मिन्यत्क्रियते कर्म वर्धते वटबीजवत् ॥ ५१ ॥ <br>
कार्तिके मासि यः कुर्यात्स्नानं दानं च पूजनम् ॥ <br>
विप्राणां भोजनं चैव तदक्षय्यफलं भवेत् ॥ ५२ ॥ <br>
व्याधप्रयुक्तमाकर्ण्य धर्मं च ऋषिणा द्विजः ॥ <br>
मौषकं देहमुत्सृज्य दिव्यदेहोऽभवत्तदा ॥ ५३ ॥ <br>
विश्वामित्रं प्रणम्याथ स्ववृत्तांतं निवेद्य च ॥ <br>
अनुज्ञातोऽथ ऋषिणा विमानस्थो दिवं ययौ ॥ ५४ ॥ <br>
विस्मितो गाधिपुत्रस्तु व्याधश्चैव विशेषतः ॥ <br>
व्याधोऽप्यूर्जव्रतं कृत्वा जगाम हरिमंदिरम् ॥ ५५ ॥ <br>
तस्मात्सर्वप्रयत्नेन कार्तिके केशवाऽग्रतः ॥ <br>
धात्रीछायां समाश्रित्य कथाश्रवणमाचरेत् ॥ ५६ ॥ <br>
मूषकोऽपि च दुर्योनेर्मुक्त ऊर्जकथाश्रुतेः ॥ <br>
शृणुयाच्छ्रावयेद्यो वा मुक्तिभागी न संशयः ॥ ॥ ५७ ॥ <br>
धात्रीछायां समाश्रित्य वनभोजनमाचरेत् ॥ <br>
आदौ कृत्वा तथा स्नानमुदके वनसंस्थिते ॥ <br>
कृत्वा कर्माणि नित्यानि माधवं पूजयेत्ततः ॥ ५८ ॥ <br>
धात्रीछायां समाश्रित्य हरौ भक्तिसमन्वितः ॥ <br>
शृणुयाच्च कथां दिव्यां मासमाहात्म्यशंसनीम् ॥ ५९ ॥ <br>
ततस्तु ब्राह्मणान्भक्त्या भोजयेद्ब्रह्मवित्तमान् ॥ <br>
ततो भुंजीत विप्रेंद्र स्वयं हरिमनुस्मरन् ॥ 2.4.12.६० ॥ <br>
एवंकृते व्रते विप्र कार्तिके हरिवल्लभे ॥ <br>
यत्पापं नश्यते पुत्र सावधानमना शृणु ॥ ६१ ॥ <br>
हरेर्नार्पितभोगाच्च भोजने सूर्यदर्शनात् ॥ <br>
रजस्वलावाक्छ्रवणपापाद्भोजनके तथा ॥ ६२ ॥ <br>
भोजनावसरे चान्यस्पर्शदोषस्तु यद्भवेत् ॥ <br>
निषिद्धभोजनात्तस्माद्भोजने चाऽन्नदूषणात् ॥ ६३ ॥ <br>
शुद्धस्यापि तथा त्यागात्पुण्यकाले हरिप्रिये ॥ <br>
एतैर्यत्साधितं पापं तत्सर्वं नश्यति धुवम् ॥ ६४ ॥ <br>
तस्मात्सर्वप्रयत्नेन धात्र्यां भोजनमाचरेत् ॥ ६५ ॥ <br>
कार्तिके मासि वै विप्रो धात्रीमालां तु यो वहेत् ॥ <br>
तथैव तुलसीमालां तस्य पुण्यमनंतकम् ॥ ६६ ॥ <br>
धात्रीछायां समाश्रित्य दीपमालार्पणं नरः ॥ <br>
करिष्यति विशेषेण तस्य पुण्यमनंतकम् ॥ ६७ ॥ <br>
राधादामोदरौ पूज्यौ तुलस्यधो विशेषतः ॥ <br>
तुलस्यभावे कर्तव्या पूजा धात्रीतले शुभा ॥ ६८ ॥ <br>
धात्रीछायातले येन सकृद्भुक्तं तु कार्तिके ॥ <br>
दंपत्योर्भोजनं दत्तमन्नदोषात्प्रमुच्यते ॥ ६९ ॥ <br>
संपूर्णे कार्तिके यस्तु संपूज्यामलकीं शुभाम् ॥ <br>
राधादामोदरप्रीत्यै भोजयित्वा च दंपती ॥ <br>
पश्चात्स्वयं तु भुंजीत न श्रीस्तस्य क्षयं व्रजेत् ॥ 2.4.12.७० ॥<br>
यः कश्चिद्वैष्णवो लोके धत्ते धात्रीफलं मुने ॥ <br>
प्रियो भवति देवानां मनुष्याणां च का कथा ॥ ७१ ॥ <br>
धात्रीफलविलिप्तांगो धात्रीफलसमन्वितः॥ <br>
धात्रीफलकृताहारो नरो नारायणो भवेत् ॥ ७२ ॥ <br>
धात्रीफलानि यो नित्यं वहते करसंपुटे ॥ <br>
तस्य नारायणो देवो वरमिष्टं प्रयच्छति ॥ ७३ ॥ <br>
श्रीकामः सर्वदा स्नानं कुर्यादामलकैर्नरः ॥ <br>
तुष्यत्यामलकैर्विष्णुरेकादश्यां विशेषतः ॥ ७४ ॥ <br>
नवम्यां दर्शे सप्तम्यां संक्रांतौ रविवासरे ॥ <br>
चन्द्रसूर्योपरागे च स्नानमामलकैस्त्यजेत् ॥ ७५ ॥ <br>
धात्रीछायां समाश्रित्य कुर्य्यात्पिंडं त यो नरः ॥ <br>
प्रयांति पितरो मुक्तिं प्रसादान्माधवस्य तु ॥ ॥ ७६ ॥ <br>
मूर्ध्नि पाणौ मुखे चैव बाह्वोः कंठे तु यो नरः ॥ <br>
धत्ते धात्रीफलं वत्स धात्रीफलविभूषितः ॥७७ ॥ <br>
यावल्लुठति कण्ठस्था धात्रीमाला नरस्य हि ॥ <br>
तावत्तस्य शरीरे तु प्रीत्या लुंठति केशवः। ७८ ॥ <br>
धात्रीफलं च तुलसी मृत्तिका द्वारकोद्भवा ॥ <br>
सफलं जीवितं तस्य त्रितयं यस्य वेश्मनि ॥ ७९ ॥ <br>
यावद्दिनानि वहते धात्रीमालां कलौ नरः ॥ <br>
तावद्युगसहस्राणि वैकुण्ठे वसतिर्भवेत् ॥ 2.4.12.८० ॥ <br>
मालायुग्मं वहेद्यस्तु धात्रीतुलसिसंभवम् ॥ <br>
यो नरः कंठदेशे तु कल्पकोटिं दिवं वसेत् ॥ ८१ ॥ <br>
धात्रीछायां गतो यस्तु द्वादश्यां पूजयेद्धरिम् ॥ <br>
तत्रैव भोजनं यस्तु ब्राह्मणानां च कारयेत् ॥ ८२ ॥ <br>
स्वयं च तत्र भुंक्ते यः सूपभक्षादिकं तथा ॥ <br>
न तस्य पुनरावृत्तिः कल्पकोटिशतैरपि ॥ ८३ ॥ <br>
तुलस्याश्चैव धात्र्याश्च फलैः पत्रैर्हरिं यजेत् ॥ ८४ ॥ <br>
तुलसी धात्रीयुक्ता हि सिक्ते सति च कार्तिके ॥ <br>
विलयं यांति पापानि ब्रह्महत्यादिकानि च ॥ ८५ ॥ <br>
धर्मदत्तो द्विजः पूर्वं यथा मुक्तिमवाप ह ॥ ८६ ॥ <br>
॥ नारद उवाच ॥ ॥ <br>
कार्तिके मासि सा सेव्या पूजनीया सदा नरैः ॥ <br>
चातुर्मास्ये न सेव्या सा इत्युक्तं भवता पुरा ॥ <br>
तस्मात्सर्वमशेषेण कथयस्व ममाग्रतः ॥ ८७ ॥ <br>
॥ ब्रह्मोवाच ॥ ॥ <br>
कार्तिके मासि विप्रर्षे शुक्ला या दशमी शुभा ॥ <br>
तद्दिनाऽऽरभ्य सा सेव्या दैवे पित्र्ये च कर्मणि ॥ <br>
दशम्यारभ्य तत्पत्रैः फलकैर्मधुसूदनम् ॥ ८८ ॥ <br>
पूजयंति नरा ये वै ते वै वैकुण्ठगामिनः ॥ <br>
समाप्ते कार्तिकव्रते वनभोजनमाचरेत् ॥ ८९ ॥ <br>
दशम्यां वाऽथ द्वादश्यां पौर्णमास्यामथाऽपि वा ॥ <br>
पंचम्यां वा महाभाग वनभोजनमाचरेत् ॥॥ 2.4.12.९० ॥ <br>
सर्वोपस्करसंयुक्तो वृद्धबालैश्च संयुतः ॥ <br>
वनं प्रवेशयेद्धीमान्धात्रीवृक्षैः सुशोभितम् ॥ ९१ ॥<br>
चूतैर्बकैस्तथाऽश्वत्थैः पिचुमंदैः कदंबकैः ॥ <br>
न्यग्रोधतिंतिणीवृक्षैः समंतात्परिशोभितम्॥ ९२॥ <br>
तत्र गत्वा महाप्राज्ञ पुण्याऽहं कारयेत्पुरा॥ <br>
वास्तुपीठं तथा पूज्यं धात्रीमूले तु कारयेत् ॥ ९३ ॥ <br>
वेदिकां चतुरस्रां च हस्तमात्रायतां शुभाम् ॥ <br>
तथोपवेदिकां कृत्वा वेदिकाग्रे महामते ॥ ९४ ॥ <br>
उपवेशाय देवस्य ह्यलं कार्यं तु धातुभिः ॥ <br>
वेदिकापश्चिमेभागे कारयेत्कुण्डमंडपम् ॥ ९५ ॥ <br>
मेखलात्रयसंयुक्तं पिप्पलच्छदसंयुतम् ॥ <br>
हस्तमात्रायतं सौम्य एवं कुण्डं तु कारयेत् ॥ ९६ ॥ <br>
पश्चात्स्नात्वा ततो जप्त्वा देवपूजां समाचरेत् ॥ <br>
पश्चादग्निं समाधाय होमं कुर्याद्यथाविधि ॥ ९७ ॥ <br>
पायसाऽऽज्यगुडसूपपालाशसमिधा तथा ॥ <br>
ग्रहाणां वास्तुदेवेभ्यश्चरुं कृत्वा प्रयत्नतः ॥ ९८ ॥ <br>
धात्री शांतिस्तथा कांतिर्माया प्रकृतिरेव च ॥ <br>
विष्णुपत्नी महालक्ष्मी रमा मा कमला तथा ॥ ९९ ॥ <br>
इंदिरा लोकमाता च कल्याणी कमला तथा ॥ <br>
सावित्री च जगद्धात्री गायत्री सुधृतिस्तथा ॥ 2.4.12.१०० ॥ <br>
अंतज्ञा विश्वरूपा च सुकृपा ह्यब्धिसंभवा ॥ <br>
प्रधानदेवताभिस्तु रक्षाहोमं समारभेत् ॥१॥  <br>
संसृष्टेति च मंत्रेण ऋषभं मेति मंत्रतः ॥ <br>
अपूपं गुडसूपाभ्यां संयुतं जुहुयाद्धविः ॥ २ ॥ <br>
अष्टोत्तरशतं हुत्वा मूलमंत्रेण पायसम् ॥ <br>
ततो ग्रहादि  देवांस्तु यथासंख्येन होमयेत् ॥ ३ ॥ <br>
धात्रीहोमे महाप्राज्ञ रक्षाहोमे तु पायसम् ॥ <br>
ततः स्विष्टकृतं हुत्वा बलिदानं समाचरेत् ॥ ४ ॥ <br>
इंद्रादि लोकपालांश्च रक्षा पूज्या प्रयत्नतः ॥ <br>
धात्रीवृक्षस्य सर्वत्र वेदिकासंयुतस्य च ॥ ५ ॥ <br>
सूपेन गुडमिश्रेण बलिं पश्चान्निवेदयेत् ॥ <br>
देवि धात्रि नमस्तुभ्यं गृहाण बलिमुत्तमम्॥ ६ ॥ <br>
मिश्रितं गुडसूपाभ्यां सर्वमंगलदायिनि ॥ <br>
पुत्रान्देहि महाप्राज्ञान्यशो देहि शुभप्रदम् ॥ ७ ॥ <br>
प्रज्ञां मेधां च सौभाग्यं विष्णुभक्तिं च देहि मे ॥ <br>
नीरोगं कुरु मे नित्यं निष्पापं कुरु सर्वदा ॥ ८ ॥ <br>
वर्चस्कं कुरु मां देवि धनवंतं तथा कुरु ॥ <br>
इति तां प्रार्थयेद्देवीं प्रादक्षिण्याद्बलिं न्यसेत् ॥ ९ ॥ <br>
बलिप्रदानकाले तु ये कुर्वंति प्रदक्षिणम् ॥ <br>
ते यांति विष्णुसालोक्यं पितृभिः सार्द्धमेव च ॥2.4.12.११०॥ <br>
ततः पूर्णाहुतिं कृत्वा होमशेषं समापयेत् ॥ ११ ॥ <br>
धात्रीवृक्षस्य मूलस्थं मंदस्मितरमापतिम् ॥ <br>
ते यांति विष्णुसायुज्यं ये पश्यंतीह चक्षुषा ॥ १२ ॥ <br>
वैश्वदेवं ततः कृत्वा पूजयेद्वनदेवताः ॥ <br>
गंधाक्षतांस्ततो दत्त्वा विप्रेभ्यः पद्मसंभव ॥ १३ ॥ <br>
ब्राह्मणान्भोजयेत्पश्चात्स्वयं भुंजीत बंधुभिः ॥ <br>
गृहं प्रवेशयेत्पश्चाद्वृद्धान्बालादिकैः सह ॥ १४ ॥ <br>
ब्रह्मचारी भवेद्रात्रौ क्षितिशायी भवेत्ततः ॥ <br>
ग्रामस्थैश्च मिलित्वा च स्वयं वा कारयेद्बुधः ॥ १५ ॥ <br>
सर्वपापविमुक्त्यर्थं वनभोजनमुत्तमम् ॥ <br>
कृत्वैवं सकलं कर्म कृष्णाय च समर्पयेत् ॥ १६ ॥ <br>
अश्वमेधसहस्रस्य राजसूयशतस्य च ॥ <br>
यत्फलं समवाप्नोति तत्फलं वनभोजने ॥ १७ ॥ <br>
अतो धात्री महाभाग पवित्रा पापनाशनी ॥ <br>
धात्री चैव नृणां धात्री धात्रीवत्कुरुते क्रियाम् ॥ १८ ॥ <br>
ददात्यायुः पयःपानात्स्नानाद्वै धर्मसंचयम् ॥ <br>
अलक्ष्मीनाशनं स्नानमात्रैर्निर्वाणमाप्नुयात् ॥ <br>
विघ्नानि नैव जायंते धात्रीस्नानेन वै नृणाम् ॥ १९ ॥ <br>
तस्मात्त्वं कुरु विप्रेंद्र धात्रीस्नानं हि यत्नतः ॥ <br>
प्रयास्यसि हरेर्द्धाम देवत्वं प्राप्य नारद ॥ 2.4.12.१२० ॥ <br>
यत्रयत्र मुनिश्रेष्ठ धात्रीस्नानं समाचरेत् ॥ <br>
तीर्थे वाऽपि गृहे वाऽपि तत्रतत्र हरिः स्थितः ॥ २१ ॥ <br>
धात्रीस्नानेन विप्रर्षे यस्यास्थीनि कलेवरे ॥ <br>
प्रक्षाल्यंते मुनिश्रेष्ठ न स गर्भगृहं वसेत् ॥ २२ ॥ <br>
धात्रीजलेन विप्रेंद्र येषां केशाश्च रंजिताः ॥ <br>
ते नराः केशवं यांति नाशयित्वा कलेर्मलम् ॥ २३ ॥ <br>
धात्रीफलं महापुण्यं स्नानं पुण्यतमं स्मृतम् ॥ <br>
पुण्यात्पुण्यतरं वत्स भक्षणे मुनिसत्तम ॥ ॥ २४ ॥<br>
न गंगा न गया काशी न वेणी न च पुष्करम् ॥ <br>
एकैव हि यथा पुण्या धात्री माधववासरे ॥ २५ ॥ <br>
धात्रीस्नानं हरेर्नाम तथैवैकादशी सुत ॥ <br>
गयाश्राद्धं तथा वत्स समानि मुनयो विदुः ॥ २६ ॥ <br>
संस्पृशन्यस्तु वै धात्रीमहन्यहनि मानवः ॥ <br>
मुच्यते पातकैः सर्वैर्मनोवाक्कायसंभवैः ॥ २७ ॥ <br>
धात्रीफलैरमावास्यासप्तमीनवमीषु च ॥ <br>
रविवारे च संक्रांतौ न स्नायान्मुनिसत्तम ॥ २८ ॥ <br>
यस्मिन्गृहेमुनिवर धात्री तिष्ठति सर्वदा ॥ <br>
तस्मिन्गृहे न गच्छंति प्रेतकूष्मांडराक्षसाः ॥ २९ ॥ <br>
धात्रीफलकृतां मालां कंठस्थां यो वहेन्नहि ॥ <br>
स वैष्णवो न विज्ञेयो विष्णोर्भक्तिपरो यदि ॥ 2.4.12.१३० ॥ <br>
न त्याज्या तुलसीमाला धात्रीमाला विशेषतः ॥ <br>
तथा पद्माक्षमालाऽपि धर्मकामार्थमीप्सुभिः ॥ ३१ ॥<br>
यावद्दिनानि वहते धात्रीमालां कलौ नरः ॥ <br>
तावद्युगसहस्राणि वैकुण्ठे वसतिर्भवेत् ॥ ३२ ॥ <br>
सर्वदेवमयी धात्री वासुदेवमनःप्रिया ॥ <br>
आरोपणीया सेव्या च पूजनीया सदा नरैः ॥ ३३ ॥ <br>
एतत्ते सर्वमाख्यातं धात्रीमाहात्म्यमुत्तमम् ॥ <br>
श्रोतव्यं च सदा भक्तैश्चतुर्वर्गफलप्रदम् ॥ ३४ ॥ <br>
धात्रीछायां समाश्रित्य कार्तिकेऽन्नं भुनक्ति यः ॥ <br>
अन्नसंसर्गजं पापमावर्षं तस्य नश्यति ॥ १३५ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये धात्रीमाहात्म्यवर्णनंनाम द्वादशोऽध्यायः ॥ १२ ॥ ॥ छ ॥ <br>
<br>
</span>
