<span style="font-size: 14pt; line-height: 200%">।। ।। ब्रह्मोवाच ।। ।। <br>
भूयः शृणुष्व विप्रेंद्र कार्तिकस्य च वैभवम् ।। <br>
दशमीदिनमारभ्य दशम्यां तु समापयेत् ।। १ ।। <br>
पौर्णमासीं समारभ्य पौर्णमास्यां समापयेत् ।। <br>
आश्विनस्य हरिदिनीं समारभ्य तु भक्तिमान् ।। २ ।। <br>
दामोदरं नमस्कृत्य कुर्यात्संकल्पमादितः ।। <br>
दामोदर नमस्तेऽस्तु सर्वपापविनाशन ।। ३ ।। <br>
कार्तिकस्य व्रतं कर्तुमनुज्ञां दातुमर्हसि ।। <br>
निर्विघ्नं कुरु देवेश आमासं पुरुषोत्तम ।। ४ ।। <br>
इति संप्रार्थ्य विधिना कार्तिकव्रतमाचरेत् ।। <br>
अनूरुं वदता प्रोक्तं भास्करेण श्रुतं मया ।। <br>
कलौ च स्वर्गगमनकारणं श्रूयतां हि तत् ।। ५ ।। <br>
।। सूर्य उवाच ।। ।। <br>
द्वादशानां तु मासानां मार्गशीर्षोऽतिपुण्यदः ।। ६ ।। <br>
तस्मात्पुण्यफलः प्रोक्तो वैशाखो नर्मदातटे ।। <br>
ततो लक्षगुणः प्रोक्तः प्रयागे माघमासकः ।। ।। ७ ।। <br>
तस्मान्महाफलः प्रोक्तः कार्तिको जलमात्रके ।। <br>
एकतः सर्वदानानि व्रतानि नियमास्तथा ।। ८ ।। <br>
एकतः कार्तिकस्नानं ब्रह्मणा तुलया धृतम् ।। <br>
संततिश्चैव संपत्तिः कलौ येषां प्रजायते ।। ९ ।। <br>
अवश्यं तैः कृतं विद्धि कार्तिकस्नानमादरात् ।। <br>
स्नानं च दीपदानं च तुलसीवनपालनम् ।। 2.4.3.१० ।। <br>
भूमिशय्या ब्रह्मचर्य्यं तथा द्विदलवर्जनम् ।। <br>
विष्णुसंकीर्तनं सत्यं पुराणश्रवणं तथा ।। ११ ।। <br>
कार्तिके मासि कुर्वंति जीवन्मुक्तास्त एव हि ।। <br>
न कार्तिकसमं धर्म्यमर्थ्यं नो कार्तिकात्परम् ।। १२ ।। <br>
न कार्तिकसमं काम्यं मोक्षदानं न कार्तिकात् ।। <br>
युधिष्ठिरेण धर्मार्थमर्थार्थं च ध्रुवेण च ।।१३ ।। <br>
श्रीकृष्णेन तु कामार्थं मोक्षार्थं नारदेन च ।। <br>
कृतमेतद्व्रतं तस्माच्छ्रेष्ठं कृष्णप्रियं च हि ।। १४ ।। ।। <br>
।। अरुण उवाच ।। ।। <br>
ब्रूहि भास्कर सर्वात्मन्कदाऽऽरभ्य व्रतं कृतम्।। <br>
सफलं जायते सम्यक्का च पूज्याऽत्र देवता ।।१५।। <br>
।। भास्कर उवाच ।। <br>
अहं विष्णुश्च शर्वश्च देवी विघ्नेश्वरस्तथा ।। <br>
एकोऽहं पंचधा जातो नाट्ये सूत्रधरो यथा ।। १६ ।। <br>
अस्माकं सर्व एवैते भेदा विद्धि खगेश्वर ।। <br>
तस्मात्सौरैश्च गाणेशैः शाक्तैः शैवैश्च वैष्णवैः ।। १७ ।। <br>
कर्तव्यं कार्तिकस्नानं सर्वपापापनुत्तये ।। <br>
सूर्यस्य प्रीतये कार्यं तुलासंस्थे दिवाकरे।।१८।। <br>
इषपूर्णां समारभ्य यावत्कार्तिकपूर्णिमा ।। <br>
तावत्स्नानं विधातव्यं शिवसंतुष्टये नरैः ।। १९।। <br>
देवीपक्षं समारभ्य महारात्रिचतुर्दशी ।। <br>
तावत्स्नानं विधातव्यं देवी संप्रीयतामिति।। 2.4.3.२०।। <br>
गणपक्षं समारभ्य कृष्णा या कार्तिके भवेत्।। <br>
चतुर्थी तावदेव स्यात्स्नानं गणपतुष्टये।।२१।। <br>
एकादशीं समारभ्य आश्विनस्याऽसितेतराम् ।। <br>
एकादश्यां कार्तिकस्य शुक्लायां परिपूर्यते ।। <br>
कृतं येन तु तस्य स्यात्परितुष्टो जनार्दनः ।। २२ ।। <br>
न कार्तिकसमो मासो न काशीसदृशी पुरी ।। <br>
न प्रयागसमं तीर्थं न देवः केशवात्परः ।। २३ ।। <br>
प्रसंगाद्वा बलात्कारैर्ज्ञात्वाज्ञात्वा कृतं भवेत् ।। <br>
स्नानं कार्तिकमासस्य न पश्येद्यमयातनाम् ।। २४ ।। <br>
स्नानार्थं चेन्न सामर्थ्यं दत्वान्यस्मै धनादिकम् ।। <br>
स्नातस्य तस्य हस्तस्य ग्रहणा पुण्यभाग्भवेत् ।। २५ ।। <br>
अथवा कार्तिकस्नानं ये कुर्वंति द्विजातयः ।। <br>
तेषां प्रावरणं दत्त्वा स्नानजं फलमाप्नुयात् ।।२६।। <br>
राधादामोदरः पूज्यः कार्तिके तु विशेषतः ।। २७ ।। <br>
स्वर्णस्य वाथ रौप्यस्याऽप्यभावे शुल्बजामपि ।। <br>
मृज्जां वा चित्रजातां वाऽथ वा पिष्टविचित्रिताम् ।। २८ ।। <br>
दामोदरस्य राधायास्तुलस्यधोऽर्चयंति ये ।। <br>
मूर्तिं ते तु नरा ज्ञेया जीवन्मुक्ता न संशयः ।।२९।। <br>
अपि पापसहस्राढ्यः कार्तिकस्नानतो नरः ।। <br>
मुक्तोऽवश्यं स भवति नाऽत्र कार्या विचारणा ।। 2.4.3.३० ।। <br>
तुलस्यभावे कर्तव्या पूजा धात्रीतले खग ।। <br>
मुख्यपूजाविधानं तु कर्तव्यं सूर्यमंडले ।। ३१ ।। <br>
अप्रत्यक्षाः सर्वदेवाः प्रत्यक्षो भगवानयम् ।। <br>
सर्वे देवाः कालवशाः कालकालो दिवाकरः ।।३२।। <br>
एतदाराधनेऽशक्तः प्रतिमां पूजयेन्नरः ।। <br>
प्रतिमातोऽधिकं पुण्यं ब्राह्मणस्य तु पूजने ।। ३३ ।।<br>
दरिद्रो दानपात्रं स्याद्विद्यावांस्तु विशेषतः ।। <br>
विप्राभावे पूजनीया गावः कृष्णा मनोहराः ।। ३४ ।। <br>
विष्णोर्मूर्तिर्जंगमतः स्थावरा तु प्रशस्यते ।। <br>
शूद्रस्थापितमूर्तीनां नमस्कारं करोति यः ।। <br>
पितृभिर्निरयं याति दशपूर्वैर्दशापरैः ।। ३५ ।। <br>
शूद्रार्चितस्य संस्पर्शाद्दहेदासप्तमं कुलम् ।। ३६ ।। <br>
तस्माद्विचार्य्य विप्रैर्या स्थापिता तां समर्चयेत् ।। <br>
ततोऽपि या देवताभिः कृता सा भुक्तिमुक्तिदा ।। ३७ ।। <br>
<sup id="cite_ref-1" class="reference"><a href="#cite_note-1">[१]</a></sup>मूर्त्यभावे पूजनीयोऽश्वत्थो वाऽथ वटोऽथ वा ।। <br>
अश्वत्थरूपी विष्णुः स्याद्वटरूपी शिवो यतः ।। ३८ ।। <br>
कार्तिके तुलसीशाकं तांबूलं वा नराधमः ।। <br>
अज्ञानाज्ज्ञानतो वाऽपि भुञ्जानो निरयं व्रजेत् ।। ३९ ।। <br>
शालिग्रामशिलाचक्रे नित्यं सन्निहितो हरिः ।। <br>
तस्मात्सर्वप्रयत्नेन शालिग्रामं प्रपूजयेत् ।। 2.4.3.४० ।। <br>
रुद्रशापवशाद्गावो विष्ठाभक्षणतत्पराः ।। <br>
तथाऽपि ताः पूजनीया लोकद्वयफलप्रदाः ।। ४१ ।।<br>
<sup id="cite_ref-2" class="reference"><a href="#cite_note-2">[२]</a></sup>ब्रह्मांऽशकसमुद्भूते पालाशे यस्तु भोजनम् ।। <br>
कुर्यात्कार्तिकमासेऽसौ विष्णुलोकं प्रयास्यति ।। ४२ ।। *<br>
अश्वत्थरूपी भगवान्वटरूपी सदाशिवः ।। <br>
तस्मात्सर्वप्रयत्नेन कार्तिकेऽश्वत्थमर्चयेत् ।। ४३ ।। <br>
या नारी कार्तिके मासि लक्षं कुर्यात्प्रदक्षिणाः ।। <br>
राधादामोदरं पूज्य मन्दवारे च तत्तले ।। ४४ ।। <br>
दम्पती भोजयेद्राधादामोदरस्वरूपिणौ ।। <br>
भोजयित्वा सपत्नीकान्पश्चाद्भुंजीत वाग्यतः ।। ४५ ।। <br>
वन्ध्याऽपि लभते पुत्रमितरासां तु का कथा ।। <br>
सदा सन्निहितो विष्णुर्द्विपत्सु ब्राह्मणे यथा ।। ४६ ।।<br>
<sup id="cite_ref-3" class="reference"><a href="#cite_note-3">[३]</a></sup>बोधिद्रुमे पादपेषु शालिग्रामे शिलासु च ।। <br>
तस्मादश्वत्थमूले वै कर्तव्यं विष्णुपूजनम् ।। ४७ ।। <br>
<sup id="cite_ref-4" class="reference"><a href="#cite_note-4">[४]</a></sup>अश्वत्थपूजा स्पर्शेन कर्त्तव्या शनिवासरे ।।  <br>
अन्यवारेऽश्वत्थसंगाद्दरिद्रो जायते नरः ।।४८।। <br>
स्नानं जागरणं दीपं तुलसीवनपालनम् ।। <br>
कार्तिके मासि कुर्वंति ते नरा विष्णुमूर्तयः ।। ४९ ।। <br>
संमार्जनं विष्णुगृहे स्वस्तिकादिनिवेदनम् ।। <br>
विष्णोः पूजां च ये कुर्युर्जीवन्मुक्तास्तु ते नराः ।। 2.4.3.५० ।। <br>
स्नानकालं प्रवक्ष्यामि तीर्थादिषु च यत्फलम् ।। <br>
स्नानधर्माश्च ये केचित्तान्सर्वान्मे निबोधत ।। ५१ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये कार्तिकवैभववर्णनंनाम तृतीयोऽध्यायः ।। ३ ।।.<br>
</span>
