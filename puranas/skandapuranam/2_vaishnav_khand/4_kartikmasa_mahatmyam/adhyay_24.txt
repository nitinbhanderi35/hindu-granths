<span style="font-size: 14pt; line-height: 200%">।। पृथुरुवाच ।। ।। <br>
यदूर्जव्रतिनः पुंसः फलं महदुदादृतम् ।। <br>
तत्पुनर्ब्रूहि माहात्म्यं केन चीर्णमिदं शुभम् ।। १ ।। <br>
।। नारद उवाच ।। ।। <br>
आसीत्सह्याद्रिविषये करवीरपुरे पुरा ।। <br>
ब्राह्मणो धर्मवित्कश्चिद्धर्मदत्तेति विश्रुतः ।। २ ।। <br>
विष्णुव्रतकरः सम्यग्विष्णुपूजारतः सदा ।। <br>
कदाचित्कार्तिके मासि हरिजागरणाय सः ।। ३ ।। <br>
रात्र्यां तुर्यावशेषायां जगाम हरिमदिरम्।। <br>
हरिपूजोपकरणान्प्रगृह्य व्रजता तदा ।।४।। <br>
तेन दृष्टा समायाता राक्षसी भीमदर्शना ।। <br>
तां दृष्ट्वा भयवित्रस्तः कंपितावयवस्तदा ।। ५ ।। <br>
पूजोपकरणैः सर्वैः पयोभिश्चाहनद्भयात् ।। <br>
संस्मृत्य तद्धरेर्नाम तुलसीयुक्तवारिणा ।। <br>
तेन वै हतमात्रे तु पापं तस्या ह्यगाल्लयम् ।। ६ ।। <br>
अथ संस्मृत्य सा पूर्वजन्मकर्मविपाकजाम् ।। <br>
स्वां दशामब्रवीद्विप्रं दंडवच्च प्रणम्य वै ।। ७ ।। <br>
।। कलहोवाच ।। ।। <br>
पूर्वकर्मविपाकेन दशामेतां गतास्म्यहम् ।। <br>
तत्कथं नु पुनर्विप्र प्रयास्याम्युत्तमां गतिम् ।। ८ ।। <br>
।। नारद उवाच ।। ।। <br>
तां दृष्ट्वा प्रणतां सम्यग्वदमानां स्वकर्म तत् ।। <br>
अतीव विस्मितो विप्रस्तदा वचनमब्रवीत् ।। ९ ।। ।। <br>
।। धर्मदत्त उवाच ।। ।। <br>
केन कर्मविपाकेन त्वं दशामीदृशीं गता ।। <br>
कुत्रत्या का च किं शीला तत्सर्वं कथयस्व मे ।।2.4.24.१०।। <br>
।। कलहोवाच ।। ।। <br>
सौराष्ट्रनगरे ब्रह्मन्भिक्षुर्नामाऽभवद्द्विजः ।। <br>
तस्याहं गृहिणी पूर्वं कलहाख्याऽतिनिष्ठुरा ।। ११ ।। <br>
न कदाचिन्मया भर्तुर्वचसाऽपि शुभं कृतम् ।। <br>
नाऽर्पितं तस्य मिष्टान्नं भर्तुर्वचनशीलया ।।१२।। <br>
कलहप्रियया नित्यं मयोद्विग्नमना यदा ।। <br>
परिणेतुं यदाऽन्यां स मतिं चक्रे पतिर्मम ।। १३ ।। <br>
ततो गरं समादाय प्राणास्त्यक्ता मया द्विज ।। <br>
अथ बद्ध्वा बध्यमानां मां निन्युर्यमकिंकराः ।। १४ ।। <br>
यमश्च मां तदा दृष्ट्वा चित्रगुप्तमपृच्छत ।। ।। १५ ।। <br>
।। यम उवाच ।। ।। <br>
अनया किं कृतं कर्म चित्रगुप्त विलोकय ।। <br>
प्राप्नोत्वेषा च तत्कर्म शुभं वा यदि वाऽशुभम् ।। १६ ।।<br>
।। ।। कलहोवाच ।। ।। <br>
चित्रगुप्तस्तदा वाक्यं भर्त्सयन्मामुवाच सः ।। <br>
।। चित्रगुप्त उवाच ।। ।। <br>
अनया तु कृतं कर्म शुभं किंचिन्न विद्यते ।। १७ ।। <br>
मिष्टान्नं भुंजमानेयं न भर्तरि तदर्पितम् ।। <br>
अतश्च वल्गुलीयोन्यां स्वविष्ठादाऽवतिष्ठतु ।। १८ ।। <br>
भर्तुर्द्वेषात्तदाप्येषा नित्यं कलहकारिणी ।। <br>
विष्ठादां सूकरीं योनिं तस्मात्तिष्ठत्वियं हरे ।। १९ ।। <br>
पाकभांडे सदा भुंक्ते भुंक्ते चैका यतस्ततः ।। <br>
तस्मादेषा बिडाल्यस्तु स्वजाताऽपत्यभक्षिणी ।। 2.4.24.२० ।। <br>
भर्तारमपि चोद्दिश्य ह्यात्मघातः कृतोऽनया ।। <br>
तस्मात्प्रेतशरीरेऽपि तिष्ठत्वेकाऽतिनिंदिता ।। २१ ।। <br>
अतश्चैषा मरुद्देशं प्रापितव्या भटैरियम् ।। <br>
तत्र प्रेतशरीरस्था चिरं तिष्ठत्वियं ततः ।। २२ ।। <br>
ऊर्ध्वं योनित्रयं चैषा भुनक्त्वशुभकारिणी।।२३।। <br>
।। कलहोवाच ।। ।। <br>
साहं पंचशताब्दानि प्रेतदेहे स्थिता किल।।<br>
क्षुतृड्भ्यां पीडिताऽऽविश्य शरीरं वणिजस्य च।।<br>
आयाता दक्षिणं देशं कृष्णावेण्योश्च संगमम् ।। २४ ।। <br>
तत्तीरं संश्रिता यावत्तावत्तस्य शरीरतः ।। <br>
शिवविष्णुगणैर्दूरमपकृष्टा बलादहम् ।। २५ ।। <br>
ततः क्षुत्क्षामया दृष्टो मया हि त्वं द्विजोत्तम ।। <br>
त्वद्धस्ततुलसीवारिसंसर्गगतपापया ।।२६।। <br>
तत्कृत्यं कुरु विप्रेंद्र कथं मुक्तिमियाम्यहम्।। <br>
योनित्रयादग्रभवादस्माच्च प्रेतदेहतः ।।२७।। <br>
इत्थं विचिंत्य कलहावचनं द्विजाग्र्यस्तत्कर्मपाकभयविस्मयदुःखयुक्तः ।। <br>
तद्ग्लानिदर्शनकृपाचलचित्तवृत्ति ध्यात्वा चिरं स वचनं निजगाद दुःखात् ।। २८ ।। <br>
इति श्रीस्कान्दे महापुराण एकाशीतिसाहस्र्यां सहितायां द्वितीये वैष्णवखण्डे कार्तिकमासमाहात्म्ये धर्मदत्तेतिहासकथनंनाम चतुर्विंशोऽध्यायः ।। २४ ।। <br>
<br>
<br>
</span>
