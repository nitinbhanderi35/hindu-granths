<span style="font-size: 14pt; line-height: 200%">।। वालखिल्या ऊचुः ।। ।। <br>
कार्तिके शुक्लनवमी तत्राऽभूद्द्वापरं युगम् ।। <br>
पूर्वाऽपराह्णगा ग्राह्या क्रमाद्दानोपवासयोः ।। १ ।। <br>
अत्र कूष्मांडकोनाम हतो दैत्यस्तु विष्णुना ।। <br>
तद्रोमभिः समुद्भूता वल्ल्यः कूष्मांडसंभवाः ।।२ ।। <br>
तस्मात्कूष्मांडदानेन फलमाप्नोति निश्चितम् ।। <br>
अस्यामेव नवम्यां तु कुर्यात्कृष्णोत्सवं नरः ।। ३ ।। <br>
स्वशाखोक्तेन विधिना तुलस्याः करपीडनम् ।। <br>
कन्यादानफलं तस्य जायते नात्र संशयः ।। ४ ।। <br>
कार्तिके शुक्लनवमीमवाप्य विजितेंद्रियः।। <br>
हरिं विधाय सौवर्णं तुलस्या सहितं शुभम् ।। ५।। <br>
पूजयेद्विधिवद्भक्त्या व्रती तत्र दिनत्रयम् ।। <br>
एवं यथोक्तविधिना कुर्याद्वैवाहिकं विधिम् ।। ६ ।। <br>
ग्राह्यं त्रिरात्रमत्रैव नवम्याद्यनुरोधतः ।। <br>
मध्याह्नव्यापिनी ग्राह्या नवमी पूर्ववेधिता ।। ७ ।।<br>
धात्र्यश्वत्थौ य एकत्र पालयित्वा समुद्वहेत्।।<br>
न नश्यते तस्य पुण्यं कल्पकोटिशतैरपि ।।८।। <br>
कनकस्य सुता पूर्वमेकादश्यां किशोरिका ।। <br>
चकार भक्तितः सायं तुलस्युद्वाहजं विधिम्।।९।। <br>
तेन वैधव्यदोषेण निर्मुक्ताऽऽसीत्सुलोचना।।<br>
तस्मात्सायं प्रकर्तव्यस्तुलस्तुद्वाहजो विधिः ।।2.4.31.१०।। <br>
अवश्यमेव कर्तव्यः प्रतिवर्षं तु वैष्णवैः।। <br>
विधिं तस्य प्रवक्ष्यामि यथा सांगा क्रिया भवेत।११।। <br>
विष्णोस्तु प्रतिमां कुर्यात्पलस्य स्वर्णजां शुभाम्।। <br>
तदर्द्धार्द्धं तदर्द्धार्द्धं यथाशक्त्या प्रकल्पयेत् ।। १२ ।। <br>
प्राणप्रतिष्ठां कृत्वैव तुलसीविष्णुरूपयोः ।। <br>
तत उत्थापयेद्देवं पूर्वोक्तैश्च स्तवादिभिः ।।१३।। <br>
उपचारैः षोडशभिः पूजयेत्पुरुषोक्तिभिः ।। <br>
देशकालौ ततः स्मृत्वा गणेशं तत्र पूजयेत् ।। १४ ।। <br>
पुण्याहं वाचयित्वाथ नांदीश्राद्धं समाचरेत् ।। <br>
वेदवाद्यादिनिर्घोषैर्विष्णुमूर्तिं समानयेत् ।। १५ ।। <br>
तुलसीनिकटे सा तु स्थाप्या चांऽतर्हिता पटैः ।। <br>
आगच्छ भगवन्देव अर्चयिष्यामि केशव ।। ।।१६।। <br>
तुभ्यं दास्यामि तुलसीं सर्वकामप्रदो भव।। <br>
दद्यात्त्रिवारमर्घ्यं च पाद्यं विष्टरमेव च।।१७।।<br>
तत आचमनीयं च त्रिरुक्त्वा च प्रदापयेत्।। <br>
ततो दधि घृतं क्षीरं कांस्यपात्रपुटीकृतम् ।। १८ ।। <br>
मधुपर्कं गृहाण त्वं वासुदेव नमोस्तु ते।। <br>
हरिद्रालेपानाभ्यंगकार्यं सर्वं विधाय च ।। १९ ।। <br>
गोधूलिसमये पूज्यौ तुलसीकेशवौ पुनः।। <br>
पृथक्पृथक्तथा कार्यौ संमुखौ मंगलं पठेत् ।। 2.4.31.२० ।। <br>
ईषद्दृश्ये भास्करे तु संकल्पं तु समुच्चरेत् ।। <br>
स्वगोत्रप्रवरानुक्त्वा तथा त्रिपुरुषादिकम् ।। २१ ।। <br>
अनादिमध्यनिधन त्रैलोक्यप्रतिपालक ।। <br>
इमां गृहाण तुलसीं विवाहविधिनेश्वर ।। २२ ।। <br>
पार्वतीबीजसंभूतां वृंदाभस्मनि संस्थिताम् ।। <br>
अनादिमध्यनिधनां वल्लभां ते ददाम्यहम् ।।२३।। <br>
पयोघटैश्च सेवाभिः कन्यावद्वर्धिता मया ।। <br>
त्वत्प्रियां तुलसीं तुभ्यं ददामि त्वं गृहाण भोः ।। २४ ।। <br>
एवं दत्त्वा च तुलसीं पश्चात्तौ पूजयेत्ततः।। <br>
रात्रौ जागरणं कुर्याद्विवाहोत्सवपूर्वकम् ।।२५।। <br>
ततः प्रभातसमये तुलसीं विष्णुमर्चयेत् ।।<br>
वह्निसंस्थापनं कृत्वा द्वादशाक्षरविद्यया ।। २६ ।। <br>
पायसाऽऽज्यक्षौद्रतिलैर्जुह्यादष्टोत्तरंशतम् ।। <br>
ततः स्विष्टकृतं हुत्वा दद्यात्पूर्णाहुतिं ततः ।। <br>
आचार्यं च समभ्यर्च्य होमशेषं समापयेत् ।। २७ ।। <br>
चतुरो वार्षिकान्मासान्नियमो येन यः कृतः ।। <br>
कथयित्वा द्विजेभ्यस्तत्तथाऽन्यत्परिपूरयेत् ।। २८ ।।<br>
इदं व्रतं मया देव कृतं प्रीत्यै तव प्रभो ।। <br>
न्यूनं संपूर्णतां यातु त्वत्प्रसादाज्जनार्दन ।। २९ ।। <br>
रेवतीतुर्यचरणे द्वादशीसंयुते नरः ।। <br>
न कुर्यात्पारणं कुर्वन्व्रतं निष्फलतां नयेत् ।। 2.4.31.३० ।। <br>
ततो येषां पदार्थानां वर्जनं तु कृतं भवेत् ।। <br>
चातुर्मास्येऽथवा चोर्जे ब्राह्मणेभ्यः समर्पयेत् ।। <br>
ततः सर्वं समश्नीयाद्यद्यत्त्यक्तं व्रते स्थितम् ।। ३१ ।। <br>
दंपतिभ्यां सहैवाऽत्र भोक्तव्यं च द्विजैः सह ।।३२।। <br>
ततो भुक्त्युत्तरं यानि गलितानि दलानि च ।। <br>
तानि भुक्त्वा तुलस्याश्च स्वयं पापैः प्रमुच्यते ।। ३३ ।। <br>
इक्षुदण्डं तथा धात्रीफलं कोलिफलं तथा ।। <br>
भुक्त्वा तु भोजनस्यांऽते तस्योच्छिष्टं विनश्यति ।। ३४ ।। <br>
एषु त्रिषु न भुक्तं चेदेकैकमपि येन तु ।। <br>
ज्ञेय उच्छिष्ट आवर्षं नरोऽसौ नाऽत्र संशयः ।। ३५ ।। <br>
ततः सायं पुनः पूज्याविक्षुदण्डैश्च शोभितैः ।। <br>
तुलसीवासुदेवौ च कृतकृत्यो भवेत्ततः ।। ३६ ।। <br>
ततो विसर्जनं कृत्वा दत्त्वा दायादिकं हरेः ।। <br>
वैकुण्ठं गच्छ भगवँस्तुलसीसहितः प्रभो ।। <br>
मत्कृतं पूजनं गृह्य संतुष्टो भव सर्वदा ।। ३७ ।। <br>
गच्छगच्छ सुरश्रेष्ठ स्वस्थाने परमेश्वर ।। <br>
यत्र ब्रह्मादयो देवास्तत्र गच्छ जनार्दन ।। ३८ ।। <br>
एवं विसृज्य देवेशमाचार्याय प्रदापयेत् ।। <br>
मूर्त्यादिकं सर्वमेव कृतकृत्यो भवेन्नरः ।। ३९ ।। <br>
प्रतिवर्षं तु यः कुर्यात्तुलसीकरपीडनम् ।। <br>
भक्तिमान्धनधान्यैः स युक्तो भवति निश्चितम् ।। <br>
इहलोके परत्राऽपि विपुलं च यशो लभेत् ।। 2.4.31.४० ।। <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये कूष्मांडनवमीतुलसीविवाहविधिवर्णनंनामैकत्रिंशोऽध्यायः ।। ३१ ।। ।। <br>
</span>
