<span style="font-size: 14pt; line-height: 200%">।। ईश्वर उवाच ।। ।। <br>
प्रबोधिन्याश्च माहात्म्यं पापघ्नं पुण्यवर्धनम् ।। <br>
मुक्तिदं तत्त्वबुद्धीनां शृणुष्व सुरसत्तम ।। १ ।। <br>
तावद्गर्जति सेनानीर्गंगा भागीरथी क्षितौ ।। <br>
यावत्प्रयाति पापघ्नी कार्तिके हरिबोधिनी ।। २ ।। <br>
तावद्गर्जंति तीर्थानि आसमुद्रसरांसि वै ।। <br>
यावत्प्रबोधिनी विष्णोस्तिथिर्नाऽऽयाति कार्तिके ।। ३ ।। <br>
अश्वमेधसहस्राणि राजसूयशतानि च ।। <br>
एकेनैवोपवासेन प्रबोधिन्या यथाऽभवत् ।। ४ ।। <br>
दुर्लभं चैव दुष्प्राप्यं त्रैलोक्ये सचराचरे ।। <br>
तदपि प्रार्थितं विप्र ददाति प्रतिबोधिनी ।। ५ ।। <br>
ऐश्वर्यं संततिं ज्ञानं राज्यं च सुखसंपदः ।। <br>
ददात्युपोषिता विप्र हेलया हरिबोधिनी ।। ६ ।। <br>
मेरुमंदरतुल्यानि पापान्युपार्जितानि च ।। <br>
एकेनैवोपवासेन दहते हरिबोधिनी ।। ७ ।। <br>
उपवासं प्रबोधिन्यां यः करोति स्वभावतः ।। <br>
विधिना नरशार्दूल यथोक्तं लभते फलम् ।। ८ ।। <br>
पूर्वजन्मसहस्रेषु पापं यत्समुपार्जितम् ।। <br>
जागरेण प्रबोधिन्यां दह्यते तृलराशिवत् ।। ९ ।। <br>
शृणु षण्मुख वक्ष्यामि जागरस्य च लक्षणम् ।। <br>
तस्य विज्ञानमात्रेण दुर्लभो न जनार्दनः ।।2.4.33.१०।।<br>
गीतं वाद्यं च नृत्यं च पुराणपठनं तथा ।। <br>
धूपं दीपं च नैवेद्यं पुष्पगंधाऽनुलेपनम् ।।१ १।। <br>
फलमर्घ्यं च श्रद्धा च दानमिंद्रियसंयमम् ।। <br>
सत्याऽन्वितं विनिंदं च मुदा युक्तं क्रियान्वितम् ।। १२ ।। <br>
साश्चर्यं चैव प्रोत्साहमालस्यादिविवर्जितम् ।। <br>
प्रदक्षिणादिसंयुक्तं नमस्कारपुरःसरम् ।। १३ ।। <br>
नीराजनसमायुक्तमनिर्विण्णेन चेतसा ।। <br>
यामेयामे महाभाग कुर्वन्नीराजनं हरेः ।। १४ ।। <br>
एतैर्गुणैः समायुक्तं कुर्याज्जागरणं विभोः ।। <br>
एकाग्रमनसा यस्तु न पुनर्जायते भुवि ।। १५ ।। <br>
य एवं कुरुते भक्त्या वित्तशाठ्यविवर्जितः ।। <br>
जागरं वासरे विष्णोर्लीयते परमात्मनि ।। १६ ।। <br>
पुरुषसूक्तेन यो नित्यं कार्तिकेऽथार्चयेद्धरिम् ।। <br>
वर्षकोटिसहस्राणि पूजितस्तेन केशवः ।। १७ ।। <br>
यथोक्तेन विधानेन पंचरात्रोदितेन वै ।। <br>
कार्तिके त्वर्चयेन्नित्यं मुक्तिभागी भवेन्नरः ।। १८ ।। <br>
नमो नारायणायेति कार्तिके योर्चयेद्धरिम् ।। <br>
स मुक्तो नारकैर्दुःखैः पदं गच्छत्यनामयम् ।। १९ ।। <br>
हरेर्नामसहस्रं च गजराजस्य मोक्षणम् ।। <br>
कार्तिके पठते यस्तु पुनर्जन्म न विंदति ।। 2.4.33.२० ।। <br>
युगकोटिसहस्राणि मन्वंतरशतानि च ।। <br>
द्वादश्यां कार्तिके मासि जागरी वसते दिवि ।। २१ ।। <br>
कुले तस्य च ये जाताः शतशोथ सहस्रशः ।। <br>
प्राप्नुवंति पदं विष्णोस्तस्मात्कुर्वीत जागरम् ।। २२ ।। <br>
कार्तिके पश्चिमे यामे स्तवं गानं करोति यः ।। <br>
श्वेतद्वीपे तु वसते पितृभिः सह सुव्रत ।। २३ ।। <br>
नैवेद्यदानं हरये कार्तिके दिनसंक्षये ।। <br>
युगानि वसते स्वर्गे तावंति मुनिसत्तमाः ।। २४ ।। <br>
अक्षयं मुनिशार्दूल मालतीकमलार्चनम् ।। <br>
अर्चयेद्देवदेवेशं स याति परमं पदम् ।। २५ ।। <br>
कार्तिके शुक्लपक्षे तु कृत्वा ह्येकादशीं नरः ।। <br>
प्रातर्दत्त्वा शुभान्कुंभान्स याति मम मंदिरम् ।। २६ ।। <br>
अत्रैव तु प्रकर्तव्यः प्रबोधस्तु हरेः खग ।। <br>
हतः शंखासुरो दैत्यो नभसः शुक्लपक्षके ।। २७ ।। <br>
एकादश्यां ततो विष्णुश्चातुर्मास्ये प्रसुप्तवान् ।। <br>
क्षीरांभोधौ जागृतोऽसावेकादश्यां तु कार्तिके ।। २८ ।।<br>
अतः प्रबोधनं कार्यमेकादश्यां तु वैष्णवैः ।। <br>
उत्तिष्ठोत्तिष्ठ गोविंद उत्तिष्ठ गरुडध्वज ।। <br>
उत्तिष्ठ कमलाकांत त्रैलोक्यं मंगलं कुरु ।। २९ ।। <br>
इत्युक्त्वा शंखभेर्यादि प्रातःकाले तु वादयेत् ।। <br>
वीणावेणुमृदंगादि नृत्यगीतादि कारयेत् ।।2.4.33.३०।। <br>
उत्थापयित्वा देवेशं पूजां तस्य विधाय च ।। <br>
सायंकाले प्रकर्तव्यस्तुलस्युद्वाहजो विधिः ।। ३१ ।। <br>
सर्वदैकादशी पुण्या विशेषात्कार्तिकी स्मृता ।। <br>
यानि कानि च पापानि ब्रह्महत्यादिकानि च ।। ।।३२।। <br>
अन्नमाश्रित्य तिष्ठंति संप्राप्ते हरिवासरे।। <br>
स केवलमघं भुंक्ते यो भुंक्ते हरिवासरे ।।३३।। <br>
तस्मात्सर्वप्रयत्नेन कुर्यादेकादशीव्रतम् ।। <br>
न कुर्याद्यदि मोहेन उपवासं नराधमः ।।३४।। <br>
नरके नियतं वासः पितृभिः सह तस्य वै ।। <br>
सूतके मृतके वाऽपि नोपवासं त्यजेद्बुधः।।३५।। <br>
दशमीवेधसंयुक्ता त्याज्या चैकादशी व्रते ।। <br>
गांधार्याऽपि पुरा तस्यामुपवासः कृतो गुह ।। ३६ ।। <br>
तस्याः पुत्रशतं नष्टं तस्मात्तां वधजां त्यजेत् ।। <br>
एकादशीमुपवसेत्स्नानदानपुरःसरम् ।। ३७ ।। <br>
रुक्मांगदोऽपि राजर्षिर्मोहिन्याः संगमेन च ।। <br>
इह लोके सुखं भुक्त्वा चांऽते विष्णुपुरं ययौ ।। ३८ ।। ।। <br>
।। इति प्रबोधोत्सवः ।। <br>
।। अथ द्वादशीमाहात्म्यम् ।। ।। <br>
द्वादशी पुण्यदा प्रोक्ता सर्वाऽघौघविनाशिनी ।। <br>
किं दानैः कि तपोभिश्च किमु पोष्यैर्व्रतैश्च किम् ।। ३९ ।। <br>
किमिष्टैश्चैव पुत्रैश्च द्वादशी येन सेविता ।। <br>
गंगायां चैव दुर्भिक्षे प्रत्यहं कोटिभोजनात् ।। 2.4.33.४० ।। <br>
यत्फलं तदवाप्नोति द्वादश्यामेकभोजनात् ।। <br>
यद्दत्तं चार्हते दानं द्वादश्यां तु सिते शुभे ।। ४१ ।। <br>
सिक्थेसिक्थे च वैकस्य कतिब्राह्मणभोजनम् ।। <br>
तदहं नैव जानामि महिमानं हि सुव्रत ।। ४२ ।।<br>
शालिग्रामशिलादानं यः कुर्याद्द्वादशीदिने ।। <br>
सप्तद्वीपवतीं भूमिं गंगायां च रविग्रहे ।। <br>
दत्त्वा यत्फलमाप्नोति तत्फलं लभते नरः ।।।। ४३ ।। <br>
पंचामृतैस्तु यो विष्णुं भक्त्या संस्नापयेद्द्विज ।। <br>
स सर्वकुलमुद्धृत्य विष्णुलोके महीयते ।। ४४ ।। <br>
शुक्ले कार्तिकमासस्य द्वादश्यां परमोत्सवे ।। <br>
प्रातरारभ्य यः कुर्यात्स्नानदानादिकं तथा ।। <br>
स तु मोक्षमवाप्नोति नाऽत्र कार्या विचारणा ।। ४५ ।। <br>
द्वादश्यां कार्तिके मासि स्नानसंध्यादिकर्म च ।। <br>
कृत्वा दामोदरं पूज्य भक्तिश्रद्धासमन्वितः ।। ४६ ।। <br>
यस्तस्यां सूपनैवेद्यं न ददाति नराधमः ।। <br>
नरके नियतं वासो भवतीत्यनुशुश्रुम ।। ४७ ।। <br>
तस्मात्सूपस्य नैवेद्यं द्वादश्यां कार्तिके शुभे ।। <br>
दद्याद्भक्तियुतो ब्रह्मंश्चान्यथा नरकं व्रजेत् ।। ४८ ।। <br>
यस्तस्यां दंपतीनां तु भोजनं कुरुते नरः ।। <br>
न तस्य फलविश्रांतिर्मया वक्तुं तु शक्यते ।।४९।। <br>
धात्रीच्छायां गतो यस्तु द्वादश्यां पूजयेद्धरिम् ।। <br>
तत्रैव भोजनं यस्तु ब्राह्मणानां तु कारयेत् ।। 2.4.33.५० ।। <br>
स्वयं च तत्र भुंक्ते यः सूपभक्ष्यादिकं तथा ।। <br>
न तस्य पुनरावृत्तिः कल्पकोटिशतैरपि ।। ।। ५१ ।। <br>
एवं प्रातर्विधायाऽथ पूजां दामोदरस्य हि ।। <br>
रात्रौ पुनः प्रकर्तव्यं पूजाकर्म हरेर्द्विज ।। ५२ ।। <br>
तुलसीसन्निधौ कृत्वा पताकाध्वजशोभितम् ।। <br>
पुष्पमालासमाकीर्णं नानारत्नोपशोभितम् ।। ५३ ।। <br>
मुक्तादामभिराच्छन्नं कृत्वा मंडपमुत्तमम् ।। <br>
पूजयेद्विष्णुमव्यग्रस्तद्गतैकाग्रमानसः ।। ।। ५४ ।। <br>
पंचरात्रोक्तमार्गेण गन्धपुष्पाक्षतादिभिः ।। <br>
नवनीतं दधिक्षीरं तथैव च घनं घृतम् ।। ५५ ।। <br>
विविधैः खाद्यनैवेद्यैर्जलेन च सुगंधिना ।। <br>
युक्तं निवेदयेद्विष्णोस्तांबूलं सलवंगकम् ।। ५६ ।। <br>
पुष्पाणि च विचित्राणि सुगन्धीनि बहूनि च ।। <br>
प्रोक्षयित्वा च विधिवदर्पयित्वा दलैः शुभैः ।। ५७ ।। <br>
तुलस्याश्चापि धात्र्याश्च फलैश्चाऽपि प्रपूजयेत् ।। <br>
नीराजनं ततः कृत्वा मंत्रपुष्पं समर्पयेत् ।। ५८ ।। <br>
अभिषेकं विना सर्वपूजां कृत्वा विधानतः ।। <br>
विष्णोः पूजां समाप्याऽथ ब्राह्मणानां प्रपूजनम् ।। ५९ ।। <br>
कुर्याद्भक्तियुतो विप्र दद्याच्चैव फलादिकम्।। <br>
तांबूलं च ततो दत्त्वा दक्षिणां शक्तितोऽर्पयेत् ।। 2.4.33.६० ।। <br>
ततो वृद्धान्पितॄन्मातॄन् पूजयित्वा विधानतः ।। <br>
ततः स्वयं स्वभार्याभिर्नैवेद्यं भक्षयेत्सुधीः ।। ६१ ।। <br>
इत्येवं तु विधानेन यः कुर्याद्द्वादशीव्रतम् ।। <br>
न तस्य लोकाः क्षीयंते कल्पकोटिशतैरपि ।। ६२ ।।<br>
पुत्रपौत्रैः परिवृतो भुक्त्वा भोगान्मनोहरान् ।। <br>
भोगांते च व्रजेन्मोक्षमतीतकुलसप्तकैः ।। ६३ ।। <br>
तस्मान्नारद माहात्म्यं द्वादश्याः कार्तिकस्य च ।। <br>
न मया शक्यते वक्तुं किमन्यैर्मनुजैरपि ।। ६४ ।। <br>
द्वादश्या ह्युत्तमं पुण्यं माहात्म्यं यः पठेन्नरः ।। <br>
शृणुयाद्वा मुनिश्रेष्ठ स याति परमां गतिम् ।। ६५ ।। <br>
राजर्षिरम्बरीषोऽपि चकारैतद्व्रतं शुभम् ।। <br>
यथाविधि तपोनिष्ठस्तेन मोक्षमवाप्तवान् ।। ६६ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये प्रबोधोत्सवद्वादशीतिथिकृत्यवर्णनंनाम त्रयस्त्रिंशोऽध्यायः ।। ३३ ।। ।। छ ।। <br>
<br>
</span>
