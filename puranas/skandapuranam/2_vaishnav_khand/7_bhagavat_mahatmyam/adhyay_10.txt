<span style="font-size: 14pt; line-height: 200%">।। मैथिल उवाच ।। ।। <br>
यत्कामपत्नीचरितमशून्यशयनं व्रतम् ।। <br>
देवोपदिष्टं तस्याऽस्य विधानं ब्रूहि भूसुर ।। १ ।। <br>
किं दानं को विधिस्तस्य पूजनं किं फलं तथा ।। <br>
एतदाचक्ष्व भूदेव श्रोतुं कौतूहलं हि मे ।। २ ।। <br>
।। श्रुतदेव उवाच ।। ।। <br>
शृणु भूयः प्रवक्ष्यामि व्रतं पापप्रणाशनम् ।। <br>
अशून्यशयनं नाम रमायै हरिणोदितम् ।। ३ ।। <br>
येन चीर्णेन देवेशो जीमूताऽऽभः प्रसीदति ।। <br>
लक्ष्मीभर्ता जगन्नाथः समस्ताऽघौघनाशनः ।। ४ ।। <br>
अकृत्वा यस्त्विदं राजन्व्रतं पातकनाशनम् ।। <br>
गार्हस्थ्यमनुवर्तेत तस्येदं निष्फलं भवेत् ।। ५ ।। <br>
श्रावणे शुक्लपक्षे तु द्वितीयायां महीपते ।। <br>
अशून्यशयनाख्यं तद्ग्राह्यं व्रतमनुत्तमम् ।।६।। <br>
चातुर्मास्ये तु संप्राप्ते हविष्याशी भवेन्नरः ।। <br>
चतुर्भिः पारणं मासैः सम्यङ्निष्पाद्यते प्रभो ।।७।। <br>
लक्ष्मीयुक्तो जगन्नाथः पूजनीयो जनार्दनः ।। <br>
पारणे दिवसे प्राप्ते भक्ष्यं चैव चतुर्विधम्।। ८ ।। <br>
उपायनं च दातव्यं ब्राह्मणाय कुटुंबिने ।। <br>
सौवर्णीं राजतीं चापि मूर्तिं कुर्यान्मनोरमाम् ।। ९ ।। <br>
पीताम्बरधरां दिव्यां वनमालाविभूषिताम् ।। <br>
शुक्लपुष्पैः सुगंधैश्च पूजयेत्पुरुषोत्तमम् ।। 2.7.10.१० ।। <br>
शय्यादानैर्वस्त्रदानैर्विप्राणां भोजनैस्तथा ।। <br>
दम्पत्योर्भोजनैश्चैव दक्षिणाभिः प्रपूजयेत् ।। ११ ।। <br>
एवं तु चतुरो मासान्पूजयित्वा जनार्दनम् ।। <br>
मार्गशीर्षादिमासेषु पूजयेत्पूर्ववद्धरिम्।। १२ ।। <br>
रक्रवर्णं हरिं ध्यायेद्रुक्मिणीसहितं तथा ।। <br>
चैत्रादींश्चतुरो मासानेवं संपूजयेत्ततः ।। १३ ।। <br>
भूम्या सह स्थितं देवमर्चयेद्भक्तिपूर्वकम् ।। <br>
सनंदनाद्यैर्मुनिभिः स्तूयमानमकल्मषम् ।। १४ ।। <br>
आषाढस्य च मासस्य द्वितीयायां समापयेत् ।। <br>
अष्टाक्षरेण मंत्रेण जुहुयादनले शुभे ।। १५ ।।<br>
मार्गशीर्षादिमासानां पारणे भूमिपालक ।। <br>
जुहुयाद्विष्णुगायत्र्या चैत्रादीनां निबोधय ।। १६ ।। <br>
पौरुषेण च मंत्रेण जुहुयादनले शुभे ।। <br>
पञ्चामृतं पायसं च ह्यपूपं घृतपाचितम् ।। १७ ।। <br>
एवं क्रमेण द्रव्याणि प्रतिमासु निबोधय ।। <br>
सौवर्णी प्रतिमां दद्याल्लक्ष्मीनारायणस्य च ।। १८ ।। <br>
सौवर्णीं मध्यमे दद्यात्कृष्णस्य परमात्मनः ।। <br>
राजतीं त्वंतिमे दद्याद्वराहस्य महात्मनः ।। १९ ।। <br>
ब्राह्मणान्भोजयेत्पश्चान्नामभिः केशवादिभिः ।। <br>
वस्त्रयुग्मैरलंकारैर्यथावित्तानुसारतः ।। 2.7.10.२० ।। <br>
अर्चयित्वा ततो दद्यादपूपान्घृतपाचितान् ।। <br>
उपायनार्थे विप्रेभ्यो द्वादशभ्यो निवेदयेत् ।। २१ ।। <br>
आचार्याय ततो दद्यात्प्रतिमां पूर्वकल्पिताम् ।। <br>
शय्यां संकल्पितां पूर्णां सर्वालंकारभूषिताम् ।। २२ ।। <br>
तस्यामभ्यर्च्य विधिवल्लक्ष्मीनारायणं परम् ।। <br>
कांस्यपात्रेण सहितामपूपैर्बहुभिस्तथा ।। २३ ।। <br>
वस्त्रालंकारसहितां दक्षिणाभिस्तथैव च ।। <br>
ब्राह्मणाय विशिष्टाय वैष्णवाय कुटुंबिने ।। ।। २४ ।। <br>
दातव्या विधिवत्पूज्य ब्राह्मणांश्चापि भोजयेत् ।। <br>
।। दानमन्त्रः ।। ।। <br>
लक्ष्म्या अशून्यं शयनं यथा तव जनार्दन ।।२५।। <br>
शय्या ममाप्यशून्या स्याद्दानेनाऽनेन केशव ।। <br>
एवं सम्प्रार्थ्य देवेशं स्वयं भोजनमाचरेत् ।। २६ ।। <br>
पुरुषो वा सती वाऽपि विधवा वा समाचरेत् ।। <br>
अशून्यशयनार्थं च कर्तव्यं व्रतमुत्तमम् ।। २७ ।। <br>
एवं तव मया ख्यातं विस्तरान्नृपसत्तम ।। <br>
सुप्रसन्ने जगन्नाथे भवेयुर्विविधाः प्रजाः ।। २८ ।। <br>
तस्मिंस्तुष्टे तु देवेशे देवानामपि दुर्लभाः ।। <br>
तस्मात्सर्वप्रयत्नेन व्रतमेतत्समाचरेत् ।। २९ ।। <br>
अवश्यं गन्तुकामेन तद्विष्णोः परमं पदम् ।। <br>
एवमुक्तं मया सर्वं किमन्यच्छ्रोतुमिच्छसि ।। 2.7.10.३० ।। <br>
इत्युक्तस्तेन राजर्षिः पुनरप्याह तं मुनिम् ।। <br>
वैशाखे छत्रदानस्य माहात्म्यं विस्तराद्वद ।। ३१ ।। <br>
शृण्वतोऽपि न तृप्तिर्मे वैशाखोक्ताञ्च्छुभावहान् ।। ३२ ।। <br>
इति तद्वचनं श्रुत्वा यशस्यं पुण्यवर्द्धनम् ।। <br>
प्रत्युवाच महाभागं श्रुतदेवो महायशाः ।।३३ ।। <br>
।। श्रुतदेव उवाच ।। ।। <br>
वैशाखे घर्मतप्तानां मानवानां महात्मनाम् ।। <br>
ये कुर्वन्त्यातपत्राणं तेषां पुण्यमनंतकम् ।। ३४ ।। <br>
अत्रैवोदाहरन्तीममिति हासं पुरातनम् ।। <br>
वैशाखधर्ममुद्दिश्य पुरा कृतयुगे कृतम् ।। ३५ ।।<br>
वङ्गदेशे पुरा कश्चिद्धेमकान्त इति श्रुतः ।। <br>
कुशकेतोः सुतो धीमान्राजा शस्त्रभृतां वरः ।। <br>
एकदा मृगयाऽऽसक्तो गहनं वनमाविशत् ।। ३६ ।। <br>
तत्र नानाविधान्हत्वा मृगान्क्रोडादिकान्बहून्।। <br>
श्रांतो मध्याह्नवेलायां मुनीनामाश्रमं ययौ ।। ३७ ।। <br>
तदा शतर्चिनोनाम ऋषयः शंसितव्रताः ।। <br>
समाधिस्था न जानन्ति बाह्यकृत्यं च किंचन ।। ३८ ।। <br>
तान्दृष्ट्वा निश्चलान्विप्रान्क्रुद्धो हंतुं मनो दधे ।। <br>
भूपं निवारयामास शिष्याणामयुतं तदा ।। ३९ ।। <br>
दुर्बुद्ध शृणु नो वाक्यं गुरवस्तु समाधिगाः ।। <br>
नो जानन्ति बहिःकृत्यं तस्मात्क्रोधं न चार्हसि ।। 2.7.10.४० ।। <br>
ततः शिष्यानुवाचेदं वचनं क्रोधविह्वलः ।। <br>
यूयं कुरुध्वमातिथ्यमध्वश्रांतस्य मे द्विजाः।। ४१ ।। <br>
एवमुक्ताश्च भूपेन शिष्या ऊचुस्तदा नृपम् ।। <br>
नाऽऽज्ञप्ता गुरुभिर्भूप वयं भिक्षाशिनः पुनः ।। ४२ ।। <br>
गुरुतन्त्राः कथं कर्तुमातिथ्यं ते वयं क्षमाः ।। <br>
प्रत्याख्यातो नृपः शिष्यैस्तान्हंतुं धनुराददे ।। ४३ ।। <br>
मृगदस्युभयादिभ्यो बहुधा रक्षिता मया ।। <br>
ते मामेवोपशिक्षंति मया दत्तप्रतिग्रहाः ।। ४४ ।। <br>
एते मां न विजानंति कृतघ्ना भूरिमानिनः ।। <br>
घ्नतोपि मे न दोषः स्यादेतान्वै ह्याततायिनः ।। ४५ ।। <br>
एवं विक्रुद्धमानः सञ्छरान्मुंचञ्च्छरासनात् ।। <br>
तान्विद्रुताननुद्रुत्य जघ्ने शिष्यशतत्रयम् ।।४६।। <br>
दुद्रुवुर्भयतः सर्वे विहायाऽऽश्रममञ्जसा ।। <br>
विद्रावितेषु शिष्येषु बलादाश्रमसंस्थितान् ।। ४७ ।। <br>
संभाराञ्जगृहुः शीघ्रं सैनिकाः पापबुद्धयः ।। <br>
यथेष्टं भोजनं चक्रुर्नृपेणैवानुमोदिताः ।। ४८ ।। <br>
ततः सेनाऽऽवृतो राजा पुरीमागाद्दिनात्यये ।। <br>
कुशकेतुस्ततः श्रुत्वा तनयस्य विचेष्टितम्।। ४९ ।। <br>
पुरान्निर्यातयामास गर्हयन्गर्हयन्सुतम् ।। <br>
राज्यानर्हं क्षमाहीनं स्वदेशादपि भूमिप ।। 2.7.10.५० ।। <br>
पित्रा त्यक्तस्ततो राजा हेमकांतोऽतिविह्वलः ।। <br>
वनं विवेश गहनं हत्याभिश्च सुपीडितः ।। ५१ ।। <br>
बहुकालमवासीच्च गह्वरे निर्जने वने ।। <br>
आहारं कल्पयामास व्याधधर्ममुपाश्रितः ।। ५२ ।। <br>
न क्वाऽपि स्थितिमापेदे हत्ययाऽभिद्रुतो भृशम् ।। <br>
अष्टाविंशतिवर्षाणि गतान्यस्य दुरात्मनः ।। ५३ ।। <br>
तीर्थयात्राप्रसंगेन त्रितो नाम महामुनिः ।। <br>
तस्मिन्नरण्ये वैशाखे रवौ मध्यंदिने गते ।। ५४ ।।<br>
गच्छन्नातपविक्लांतस्तृषया चाऽपि पीडितः ।। <br>
क्वचिद्वृक्षविहीने तु प्रदेशे मूर्च्छितोऽभवत् ।। ५५ ।। <br>
दैवाद्दृष्ट्वा हेमकांतस्त्रितं नाम महामुनिम् ।। <br>
तृषार्तं मूर्छितं श्रांतं कृपां चक्रे नृपाधमः ।।५६।। <br>
ब्रह्मपत्रैस्तदा छत्रं कृत्वा चाऽऽतपवारणम्।। <br>
मुनेर्जग्राह शिरसि ह्यलाबुस्थं जलं ददौ ।। ५७ ।। <br>
लब्धसंज्ञोऽभवत्तेन ह्युपचारेण वै मुनिः ।। <br>
पत्रच्छत्रं क्षत्रदत्तं गृहीत्वा गतविक्लमः ।। ५८ ।। <br>
ग्रामं क्वचिच्छनैः प्राप्य किञ्चिदाप्यायितेन्द्रियः ।। <br>
तेन पुण्यप्रभावेन ब्रह्महत्याशतत्रयम् ।। ५९ ।। <br>
विनष्टमभवत्तस्य क्षणादेव महात्मनः ।। <br>
ततो विस्मयमापन्नो हेमकान्तो महारथः ।।2.7.10.६०।। <br>
बहुधा पीड्यमानस्य ब्रह्महत्याः कथं गताः ।। <br>
केनाऽपि निष्कृता ह्येताः क्व गताः केन हेतुना ।।६१।। <br>
इत्येवं चिन्तयामास ब्रह्महत्याविमोचनम्।। <br>
एवं चाऽज्ञस्थिते राज्ञि यमदूता अथाऽऽगमन्।।६२।। <br>
नेतुमेनं महात्मानं हेमकांतं वने स्थितम् ।। <br>
ग्रहणीं जनयामासुः प्राणान्हर्तुं महात्मनः।।६३।। <br>
तदा प्राणवियोगार्तः पुरुषांस्त्रीन्ददर्श ह ।। <br>
यमदूतान्महाघोरानूर्ध्वकेशान्भयंकरान् ।। ६४ ।। <br>
चिन्तयानः स्वकर्माणि तूष्णीमासीत्तदा नृपः ।। <br>
छत्रदानप्रभावेन जाता विष्णुस्मृतिर्नृप ।। ६५ ।। <br>
तेन स्मृतो महाविष्णुर्विष्वक्सेन स्वमंत्रिणम् ।। <br>
उवाच तूर्णं त्वं गच्छ यमदूतान्निवारय ।।६६।। <br>
वैशाखधर्मनिरतं हेमकांतं तु पालय ।। <br>
निष्पापमेनं मद्भक्तं पित्रे देहि पुरं गतः ।। ६७ ।। <br>
मदीरितेन वाक्येन कुशकेतुं च बोधय ।। <br>
सर्वधर्म्मोज्झितो वापि ब्रह्मचर्यादिवर्जितः ।। ६८ ।। <br>
वैशाखधर्मनिरतो मत्प्रियः स्यान्न संशयः।। <br>
कृतागाश्चाऽपि त्वत्पुत्रो मुनित्राणपरायणः ।। ६९ ।। <br>
वैशाखे छत्रदानेन निष्पापो नाऽत्र संशयः ।। <br>
तेन पुण्यप्रभावेन शांतो दान्तश्चिरायुषः ।। 2.7.10.७० ।। <br>
शौर्योदार्यगुणोपेतस्त्वत्समोऽयं गुणैरपि ।। <br>
तस्मादेनं राज्यभारे संस्थापय महाबलम् ।। ७१ ।। <br>
विष्णुनैव समाज्ञप्तमित्यादिश्य नृपोत्तमम् ।। <br>
पितुर्वंशे हेमकांतं स्थाप्याऽऽयाहि च मां पुनः ।। ७२ ।। <br>
इत्यादिष्टो भगवता विष्वक्सेनो महाबलः ।। <br>
हेमकान्तं समासाद्य यमदूतान्निवार्य च ।। ७३ ।। <br>
पाणिना शंतमेनैव पस्पर्शांगेषु भूमिपम् ।। <br>
भगवद्भक्तसंस्पर्शाद्धतव्याधिः क्षणादभूत् ।। ७४ ।।<br>
विष्वक्सेनस्ततस्तेन सह तस्य पुरीं ययौ ।। <br>
तं दृष्ट्वा विस्मितो भूत्वा कुशकेतुर्महाप्रभुः ।। ७५ ।। <br>
ननाम शिरसा भक्त्या दण्डवत्पतितो भुवि ।। <br>
गृहं प्रवेशयामास पार्षदं परमात्मनः ।। ७६ ।। <br>
स्तुत्वा च विविधैः स्तोत्रैः पूजयामास वैभवैः ।। <br>
तस्मै प्रीतमनाः प्राह विष्वक्सेनो महाबलः ।। ।। ७७ ।। <br>
हेमकान्तं समुद्दिश्य यदुक्तं विष्णुना पुरा ।। <br>
तच्छ्रुत्वा कुशकेतुश्च पुत्रं राज्ये निवेश्य च ।। ७८ ।। <br>
विष्वक्सेनाभ्यनुज्ञातः सभार्यो वनमाविशत् ।। <br>
विष्वक्सेनो हेमकान्तमनुमंत्र्याभिपूज्य च ।। ७९ ।। <br>
श्वेतद्वीपं ययौ धीमान्विष्णुपार्श्वे महामनाः ।। <br>
हेमकांतस्ततो राजा वैशाखोक्ताञ्च्छुभावहान।।2.7.10.८०।। <br>
विष्णुप्रीतिकरान्धर्मान्प्रतिवर्षं चकार ह ।। <br>
ब्रह्मण्यो धर्ममार्गस्थः शान्तो दान्तो जितेन्द्रियः ।। ८१ ।। <br>
दयालुः सर्वभूतेषु सर्वयज्ञेषु दीक्षितः ।। <br>
प्रवृद्धः सर्वसम्पद्भिः पुत्रपौत्रादिभिर्वृतः ।। ८२ ।। <br>
भुक्त्वा भोगान्समस्तांश्च विष्णुलोकमवाप्तवान् ।। ८३ ।। <br>
नेक्षे तु वैशाखसमांश्च धर्मान्सुखप्रयत्नान्बहुपुण्यहेतून् ।। <br>
पापेन्धनाद्यग्निनिभान्सुलभ्यान्धर्मादिमोक्षान्तपुमर्थहेतून् ।। ८४ ।। <br>
इति श्रीस्कान्दे महापुराण एकाशीति साहस्र्यां संहितायां द्वितीये वैष्णवखंडे वैशाखमासमाहात्म्ये नारदाम्बरीषसंवादे छत्रदानप्रशंसने हेमकांतस्य ब्रह्महत्यादि पापशमनवर्णनं नाम दशमोऽध्यायः ।। १० ।।<br>
<br>
<br>
</span>
