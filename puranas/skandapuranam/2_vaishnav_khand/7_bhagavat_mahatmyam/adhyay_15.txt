<span style="font-size: 14pt; line-height: 200%">।। श्रुतदेव उवाच ।। ।। <br>
भूयः शृणुष्व भूपाल माहात्म्यं पापनाशनम् ।। <br>
वैशाखस्य च मासस्य वल्लभस्य मधुद्विषः ।। १ ।। <br>
पुरा पांचालदेशे तु राजा पुरुयशोऽभवत् ।। <br>
तनयो भूरियशसः पुण्यशीलस्य धीमतः ।। २ ।। <br>
पितर्युपरते भूप राज्यस्थो धर्मलालसः ।। <br>
शौर्यौदार्यगुणोपेतो धनुर्विद्याविशारदः ।। ३ ।। <br>
शशास पृथिवीं सर्वां स्वधर्मेण महामतिः ।। <br>
पूर्वजन्मजलादानाद्दोषेण महता वृतः ।। ४ ।। <br>
संपद्धानिमवापाऽसौ कालेन कियताऽनघ ।। <br>
हया गजा मृतिं याता महद्रोगेण पीडिताः ।। ५ ।। <br>
दुर्भिक्षमतुलं चासीन्निर्मानुष्यविधायकम् ।। <br>
राज्यं कोशं तदा चाऽऽसीद्गजभुक्तकपित्थवत् ।। ६ ।। <br>
बलहीनं नृपं ज्ञात्वा कोशराष्ट्रविवर्जितम् ।। <br>
तं जेतुमेष समय इति निश्चितमानसाः ।। ७ ।। <br>
आजग्मुः शतशो भूपा रिपवस्तस्य भूपतेः ।। <br>
जिग्युर्युद्धेन तं भूपं पांचालविषयाधिपम् ।। ८ ।। <br>
पराजितस्ततो राजा विवेश गिरिगह्वरे ।। <br>
शिखिन्या भार्यया साकं धात्र्यादिगणसंयुतः ।। ९ ।।<br>
अज्ञातपद्धतिश्चान्यैर्बहुदुःखसमाकुलः ।। <br>
त्रिपंचाशत्समाश्चैव नीतास्तेन विलीयता ।। 2.7.15.१० ।। <br>
चिन्तयामास भूपालः किमेतदिति भूरिशः ।। <br>
कर्मणा जन्मशुद्धोऽहं मातृपितृहिते रतः ।। ११ ।। <br>
गुरुभक्तः सदाक्षिण्यो ब्रह्मण्यो धर्मतत्परः ।। <br>
दयावान्सर्वभूतेषु देवभक्तो जितेन्द्रियः।। १२ ।। <br>
न भ्राता मे न पुत्रो मे न च मे सुहृदो हिताः ।। <br>
दयापौरुषविख्याताः कुलीनस्याऽपि मे कुतः ।। १३ ।। <br>
केन वा कर्मणा चाप्तं दारिद्र्यं भूरिदुःखदम् ।। <br>
केन वाऽपजयो मेऽद्य केन वा वनवासिता ।। १४ ।। <br>
इति चिन्ताकुलो राजा गुरुं सस्मार खिन्नधीः।। <br>
याजोपयाजकौ नाम सर्वज्ञौ मुनिसत्तमौ ।। १५ ।। <br>
आजग्मतुर्मुनीद्रौ तौ राज्ञाहूतौ महामती ।। <br>
तौ दृष्ट्वा सहसोत्थाय राजा पांचालवल्लभः ।। १६ ।। <br>
ननाम शिरसा भक्त्या प्रवासेनाऽतिपीडितः ।। <br>
राजचिह्नविहीनश्च केनाप्यज्ञातपद्धतिः ।। १७ ।। <br>
तूष्णीं तस्थौ मुहूर्तं हि पतित्वा भुवि पादयोः ।। <br>
दोर्भ्यामुत्थापितस्ताभ्यां परिमृष्टाऽश्रुलोचनः ।। १८ ।। <br>
विधिवत्पूजयामास वन्यैरेवाऽर्हणैः शुभैः ।। <br>
सूपविष्टौ तु तौ विप्रौ पप्रच्छाऽऽनतकन्धरः ५११ ।। <br>
ब्राह्मणौ वदतं दुःखकारणं च क्षितीशितुः ।। <br>
कर्मणा जन्मशुद्धस्य पितृदेवप्रियस्य च ।। 2.7.15.२० ।। <br>
पापभीरोः कृपालोश्च गुरुभक्तस्य मे कुतः ।। <br>
दारिद्र्यं कोशहानिश्च रिपुभिश्च पराभवः ।। २१ ।। <br>
कस्मादरण्यवासश्च कुत एकाकिता मम ।। <br>
न पुत्रो न च मे भ्राता न हिताः सुहृदश्च मे ।। ।। २२ ।। <br>
दुर्भिक्षं वा कुतश्चासीद्देशे मत्पालितेऽनघे ।। <br>
एतद्विस्तार्य मे ब्रूतं कारणं मुनिपुंगवौ ।। २३ ।। <br>
इत्युक्तौ तौ मुनिश्रेष्ठौ भूतेनात्यन्तदुःखिना ।। <br>
प्रत्यूचतुर्महात्मानौ किंचिद्ध्यानपरायणौ ।। २४ ।। <br>
।। याजोपयाजकावूचतुः ।। ।। <br>
शृणु भूप प्रवक्ष्यावस्तव दुःखस्य कारणम् ।। <br>
पुरा भूप महापापी व्याधस्त्वं दशजन्मसु ।।२५।। <br>
निष्ठुरः सर्वलोकानां सदा हिंसापरायणः ।। <br>
धर्मलेशाकरः क्वापि न दमो न च वै शमः ।।२६।। <br>
न जिह्वा वक्ति नामानि विष्णोर्वापि कथंचन ।। <br>
चेतः स्मरति गोविन्दचरणांबुरुहद्वयम् ।। २७ ।। <br>
न प्रणामः कृतः क्वापि शिरसा परमात्मने ।। <br>
नवजन्मानि ते भूप गतान्येवं दुरात्मनः ।। २८ ।। <br>
दशमे जन्मनि प्राप्ते व्याधस्त्वं सह्य भूधरे ।। <br>
निष्ठुरः सर्वलोकानां नराणां त्वं नरांतकः ।। २९ ।। <br>
दयाहीनः शस्त्रजीवी सदा हिंसापरायणः ।। <br>
निर्गुणः सकलत्रस्त्वं मार्गपीडाकरः शठः।। 2.7.15.३० ।।<br>
प्रजानां गौडदेश्यानां राक्षसो मानुषाशनः ।। <br>
एवं चाब्दान्यतीतानि नैजं हितमजानतः ।। ३१ ।। <br>
बालापत्यमृगाणां च पक्षिणां च वधात्तव। ।। <br>
दयाहीनस्य दुर्बुद्धेर्जन्मन्यस्मिन्नपुत्रता ।। ३२ ।। <br>
विश्वासघातकत्वेन भ्रातरो नैव सोदराः ।। <br>
मार्गपीडाकरत्वेन सुहृज्जनविवर्जितः ।। ३३ ।। <br>
साधूनां च तिरस्काराच्छत्रुभिस्ते पराजयः ।। <br>
कदाप्यदत्तदोषेण दारिद्यं पतितं गृहे ।। ३४ ।। <br>
सदैवोद्वेगकारित्वात्प्रवासस्ते दुरासदः ।। <br>
सर्वेषामप्रियत्वाच्च दुःखमत्यंतदुःसहम् ।। ३५ ।। <br>
निराहारोप्यतः पूर्वं सदा क्रूरेण कर्मणा ।। <br>
तस्माद्राज्यापहारस्ते जन्मन्यस्मिन्महामते ।। ३६ ।। <br>
अथ ते सत्कुलीनत्वे हेतूंश्चापि ब्रवीम्यहम् ।। <br>
यदाऽभूर्गौडदेशीयो ह्यंतिमे व्याधजन्मनि ।। ३७ ।। <br>
स्वकर्मनिरते क्रूरे विपिने कण्टकाविले ।। <br>
तिष्ठत्येवं दयाहीने सर्वभूतांतके पथि ।। ३८ ।। <br>
वैश्यावाजग्मतुर्दिव्यौ धनाढ्यौ घर्मपीडितौ ।। <br>
मुनिश्च कर्षणोनाम वेदवेदांगपारगः ।। ३९ ।। <br>
जटाचीरधरः पुण्यः कमण्डलुपरिग्रहः ।। <br>
तान्दृष्ट्वा धनुरादाय मार्गं रुद्ध्वा व्यवस्थितः ।। 2.7.15.४० ।। <br>
अनुद्रुत्य शरी वैश्यौ कृत्वा छिन्नशरीरकौ ।। <br>
तयोरेकं च त्वं हत्वा गृहीत्वाऽखिल तत्पणम् ।। ४१ ।। <br>
अपरं हन्तुमुद्युक्ते स दुद्राव भयाद्द्रुतम् ।। <br>
पणं गुल्मे विनिक्षिप्य भीतः प्राणपरीप्सकः ।। ।। ४२ ।। <br>
कर्षणोऽपि मुनिः शीघ्रं व्याधान्मृतिविशंकया ।। <br>
आतपे धावमानः संस्तृषाघर्मप्रपीडितः ।। ४३ ।। <br>
मूर्च्छामाप गलत्स्वेदः संज्ञामात्रावशेषितः ।। <br>
विहायैनं दुद्रुवे च वैश्यो जीवनतत्परः ।। ४४ ।। <br>
त्वं तावनुद्रुतौ दृष्ट्वा मूर्छितं पथि भूसुरम् ।। <br>
पणं कुत्र विनिक्षिप्तं कियद्दूरं गतो वणिक् ।। ४५ ।। <br>
इति पृष्टं द्विजं श्रांतमुज्जीवयितुमुद्यतः ।। <br>
फूत्कृत्वा कर्णयोस्तस्य नागरं स्मृतिकारणम् ।। ४६ ।। <br>
पल्वलस्थोदकेनैव कृमिकर्दमसंयुजा ।। <br>
नेत्रे संमृज्य श्रांतस्य पर्णैः संवीज्य तन्मुखे ।। ४७ ।। <br>
ससंज्ञं च मुनिं कृत्वा त्वमात्थ स्वस्थमानसः ।। <br>
मा शंका ते मुने कार्या मत्तः शस्त्रभृतो वने ।। ४८ ।। <br>
निष्किंचनः सुखी लोके कुतस्ते भयमुल्बणम् ।। <br>
भिन्नपात्रेण जीर्णेन न मे किंचिद्भविष्यति ।। ४९ ।।<br>
एतावद्वद मे विद्वन्वणिक्कुत्र पलायितः ।। <br>
कुत्र गुल्मे धनं क्षिप्तं तेन शीघ्रं पलायता ।। 2.7.15.५० ।। <br>
अन्यथा त्वां हनिष्यामि यदि मिथ्या वदिष्यसि ।। ।। <br>
।। कर्षण उवाच ।। ।। <br>
धनं गुल्मे विनिक्षिप्तं मार्गादस्मात्पलायितः ।।५१।। <br>
इति प्राह भयात्सोपि पृष्टः प्राणपरीप्सया।। <br>
गच्छ विप्र सुखं मार्गं मत्तो भीतिं विहाय व ।। ५२ ।। <br>
इतो विदूरे सलिलं तडागे वर्तते शुभम् ।। <br>
तत्पीत्वा सलिलं पुण्यं गच्छ ग्रामं गतश्रमः ।। ५३ ।। <br>
अधुनैवागमिष्यंति राजकीयाः पथा जनाः ।। <br>
मत्पदान्वेषणे सक्ताः श्रुत्वा रावं वणिक्पतेः ।। ५४ ।। <br>
तृषार्तमनुगंतुं मे न शक्यं त्वां ततो द्विज ।। <br>
वीजयानेन पर्णेन घर्मः किंचिद्गमिष्यति ।। ५५ ।। <br>
तस्मै दत्त्वा पलाशं च त्वमागा विपिनं पुनः ।। <br>
तेन पुण्यप्रभावेन वैशाखे घर्मघर्घरे ।। ५६ ।। <br>
स्वकार्यार्थं कृतेनापि मुनेस्त्राणाय पद्धतौ ।। <br>
जन्मासीत्ते महापुण्ये राजवंशेऽतिविस्तृते ।। ५७ ।। <br>
यदीच्छसि सुखं राज्यं धनधान्यादिसंपदः ।। <br>
स्वर्गापवर्गौ यदि वा सायुज्यं वा हरेः पदम् ।। ५८ ।। <br>
कुरु वैशाखधर्मांस्त्वं सर्वसौख्यमवाप्स्यसि ।। <br>
मासोऽयं माधवो नाम तृतीया चाक्षयाह्वया ।। ५९ ।। <br>
गां च सकृत्प्रसूताख्यां देहि विप्राय सीदते ।। <br>
तेन ते कोशपूर्तिः स्याच्छय्यां देहि सुखं भवेत् ।। 2.7.15.६० ।। <br>
कुरु च्छत्रप्रदानं च साम्राज्यं ते भविष्यति ।। <br>
स्नानं कुरु यथान्यायं तथैवार्चय माधवम् ।। ६१ ।। <br>
देहि त्वं प्रतिमां दिव्यां कृत्वा तेन जयो भवेत् ।। <br>
आत्मतुल्यगुणान्पुत्रान्यदि कामयसे नृप ।। ६२ ।। <br>
सर्वभूतहितार्थाय प्रपादानं च त्वं कुरु ।। <br>
वैशाखोक्तानिमान्धर्मान्सम्यगाचर भूमिप ।। ६३ ।। <br>
तेन ते सकला लोका वशं यांति न संशयः ।। <br>
निष्कामकेन चित्तेन यदि धर्मान्करिष्यसि ।। ६४ ।। <br>
वैशाखे पुण्यमासेऽस्मिन्प्रीतये मधुघातिनः ।। <br>
प्रत्यक्षो भविता विष्णुस्तवनिर्मलचेतसः ।। ६५ ।। <br>
येन चाचरिताः पुंसा धर्माह्येते शुभावहाः ।।<br>
&nbsp;तेषां च ह्यक्षया लोकाः पुराणे कवयो विदुः।। ।। ६६ ।। <br>
एतत्सर्वं तव प्रोक्तं यथादृष्टं यथाश्रुतम् ।। <br>
इति राजानमामंत्र्य ब्राह्मणौ च पुरोधसौ ।। ६७ ।। <br>
याजोपयाजकौनाम जग्मतुस्तौ यथागतौ ।। <br>
ततो राजा महावीर्यः पुरोधोभ्यां च बोधितः ।। ६८ ।।<br>
वैशाखधर्मात्सकलांश्चकार श्रद्धयाऽन्वितः ।। <br>
यथोपदिष्टं च तथा मधुसूदनमर्चयत् ।। ६९ ।। <br>
ततो लब्धप्रभावः सन्बंधुभिः सकलैर्वृतः ।। <br>
पांचालनगरीं प्राप हतशेषबलान्वितः ।। 2.7.15.७० ।। <br>
ततस्तु शत्रवो भूपा उपश्रुत्य च भूपतेः ।। <br>
प्रवेशं च पुरस्याऽथ पुनराजग्मुरुद्धताः ।। ७१ ।। <br>
तदा पांचालभूपेन नृपाणामभवद्रणम्।। <br>
जिग्ये सर्वान्महाबाहूनेक एव महारथः ।। ७२ ।। <br>
पलायितेषु भूपेषु नानादेशपथिष्वपि ।। <br>
राज्ञां कोशगजानश्वान्स्वयं जग्राह वीर्यवान् ।। ७३ ।। <br>
अश्वानां निर्बुदं चैव गजानां च त्रिकोटिकम् ।। <br>
रथानामर्बुदं चैव दीर्घग्रीवायुतं तथा ।। ७४ ।। <br>
रासभाणां त्रिलक्षाणि प्रापयामास तां पुरीम् ।। <br>
वैशाखधर्ममाहात्म्यात्क्षणात्सर्वे च भूभृतः ।। ७५ ।। <br>
करदा भग्नसंकल्पाः पादाक्रांता बभूविरे ।। <br>
सुभिक्षमतुलं चासीत्पांचालविषयेषु च ।। ७६ ।। <br>
एकच्छत्रमभूद्राज्यं प्रसादान्मधुघातिनः ।। <br>
पुत्राः पंचाऽपि तस्यासञ्च्छौर्य्यौदार्यगुणान्विताः ।। ।। ७७ ।। <br>
धृष्टकीर्तिर्धृष्टकेतुर्धृष्टद्युम्नस्तथाऽपरे ।। <br>
विजयश्चित्रकेतुश्च मयूरध्वजसन्निभाः ।। ७८ ।। <br>
अनुरक्ताः प्रजाश्चासन्धर्मेण प्रतिपालिताः ।। <br>
वैशाखस्य प्रतापेन प्रत्ययस्तत्क्षणादभूत् ।। ७९ ।। <br>
पुनश्चकार तान्धर्मान्पांचालनगरीश्वरः ।। <br>
अकामुकेन चित्तेन प्रीतये मधुघातिनः ।। 2.7.15.८० ।। <br>
धर्मेणानेन संतुष्टो भगवान्मधुसूदनः ।। <br>
अक्षयायां तृतीयायां प्रत्यक्षः समजायत ।। ८१ ।। <br>
तं दृष्ट्वा विस्मितो भूत्वा परमात्मानमच्युतम् ।। <br>
नारायणं चतुर्बाहुं शंखचकगदाधरम् ।। ८२ ।। <br>
पीतांबरधरं देवं वनमालाविभूषितम् ।। <br>
सलक्ष्मीकं सानुगं च गरुडोपरि संस्थितम् ।। ८३ ।। <br>
निरीक्ष्य दुःसहं तेजः सद्यो मीलितलोचनः ।। <br>
उत्पतन्संपतन्हर्षान्मत्तोन्मत्त इव भ्रमन् ।। ।। ८४ ।। <br>
पुलकांकितसर्वांगो गलद्वाष्पाकुलेक्षणः ।। <br>
तुष्टाव परया भक्त्या प्रांजलिः प्रणतो भुवि ।। ८५ ।। <br>
इति श्रीस्कांदे महा पुराण एकाशीतिसाहस्र्यां संहितायां द्वितीये वैष्णवखण्डे वैशाखमास माहात्म्ये नारदाम्बरीषसंवादे पांचालदेशाधिपतेर्जयप्राप्ति दरिद्रनाशवर्णनं नाम पंचदशोऽध्यायः ।। १५ ।। <br>
<br>
<br>
</span>
