<span style="font-size: 14pt; line-height: 200%">॥ नारद उवाच ॥ ॥ <br>
तैलाभ्यङ्गं दिवास्वापं तथा वै कांस्य भोजनम् ॥ <br>
खट्वा निद्रां गृहे स्नानं निषिद्धस्य च भक्षणम् ॥ १ ॥<br>
वैशाखे वर्जयेदष्टौ द्विभुऽक्तं नक्तभोजनम्॥ <br>
पद्मपत्रे तु यो भुंक्ते वैशाखे ब्रतसंस्थितः ॥ २ ॥ <br>
स तु पापविनिर्मुक्तो विष्णुलोकं च गच्छति ॥ <br>
वैशाखे मासि मध्याह्ने श्रौतानां तु द्विजन्मनाम् ॥ <br>
पादावनेजनं कुर्यात्तद्व्रतं सुव्रतोत्तमम् ॥ ३ ॥ <br>
अध्वश्रान्तं द्विजं यस्तु मध्याह्ने स्वगृहागतम् ॥ <br>
उपवेश्यासने रम्ये कृत्वा पादावनेजनम् ॥ ५ ॥ <br>
धृत्वा शिरसि ताश्चापो विध्वस्ताखिलबंधनः ॥ <br>
गंगादिसर्वतीर्थेषु स्नातो भवति निश्चितम्॥ ६॥ <br>
अस्नायी वाऽप्यपत्राशी वैशाखं तु नयेद्यदि ॥ <br>
रासभी योनिमासाद्य पश्चादश्वतरो भवेत् ॥ ७ ॥ <br>
दृढाङ्गो रोगहीनश्च तथा स्वस्थोऽपि मानवः ॥ <br>
वैशाखे तु गृहे स्नात्वा चांडालीं योनिमाप्नुयात् ॥ ८ ॥ <br>
वैशाखे मासि राजेन्द्र मेषसंस्थे दिवाकरे ॥ <br>
न करोति बहिःस्नानं श्वानयोनिशतं व्रजेत् ॥ ९ ॥ <br>
अस्नात्वा चाप्यदत्त्वा च वैशाखो येन नीयते ॥ <br>
स पिशाचो भवेन्नूनमवैशाखादथो व्रजेत् ॥ 2.7.4.१० ॥ <br>
यो न दद्याज्जलं चान्नं वैशाखे लोभमानसः ॥ <br>
पापहानिं दुःखहानिं नैवाप्नोति न संशयः ॥ ११ ॥ <br>
नदीस्नानं तु यः कुर्याद्वैशाखे विष्णुतत्परः ॥ <br>
जन्मत्रयार्जितात्पापान्मुच्यते नात्र संशयः ॥ १२ ॥ <br>
समुद्रगनदीस्नानं कुर्यात्प्रातर्भगोदये ॥ <br>
सप्तजन्मार्जितैः पापैस्तत्क्षणादेव मुच्यते ॥ १३ ॥ <br>
कुर्यादुषसि यः स्नानं सप्तगङ्गासु मानवः ॥ <br>
कोटिजन्मार्जितात्पापान्मुच्यते नात्र संशयः ॥ १४ ॥ <br>
जाह्नवी वृद्धगङ्गा च कालिंदी च सरस्वती ॥ <br>
कावेरी नर्मदा वेणी सप्तगंगाः प्रकीर्तिताः ॥ १५ ॥ <br>
देवखातेषु यः कुर्यात्प्रातर्वैशाखमज्जनम् ॥ <br>
जन्मारभ्य कृतात्पापान्मुच्यते नात्र संशयः ॥ १६ ॥ <br>
वैशाखे मासि संप्राप्ते यो वापीष्ववगाहनम् ॥ <br>
प्रातः कुर्यान्महाराज महापातकनाशनम् ॥ १७ ॥ <br>
अपि गोष्पदमात्रेषु बहिःस्थेषु जलेषु च ॥ <br>
तिष्ठंति सरितः सर्वा गंगाद्या इति निश्चयः ॥ <br>
इति जानन्समाप्नोति सर्वतीर्थाधिकं फलम् ॥ १८ ॥ <br>
क्षीरं रसाधिकं क्षीरादधिकं दधि भूमिप ॥ <br>
दध्नोऽधिकं घृतं यद्वदूर्जो मासोऽधिकस्तथा ॥ १९ ॥<br>
कार्तिकादधिको माघो माघाद्वैशाख उत्तमः ॥ <br>
तस्मिन्मासे कृतो धर्मो वर्द्धते वटबीजवत् ॥ 2.7.4.२० ॥ <br>
आढ्यो वाऽतिदरिद्रो वा परतंत्रोऽथ वा नरः ॥ <br>
यद्वस्तु लभते तेन तद्दातव्यं द्विजातये ॥ २१ ॥ <br>
कन्दमूलफलं शाकं लवणं गुडमेव च ॥ <br>
कोलं पत्रं जलं तक्रमानंत्यायोपकल्पते ॥ ॥ २२ ॥ <br>
नादत्तं लभते क्वापि ब्रह्माद्यैस्त्रिदशैरपि ॥ २३ ॥ <br>
दानेन हीनो हि भवेदकिंचनो निष्किञ्चनत्वाच्च करोति पापम् ॥ <br>
पापादवश्यं नरकं प्रयाति दातव्यमस्मात्सुखमिच्छता तदा ॥ २४ ॥ <br>
यथा गृहं सर्वगुणोपपन्नं परिच्छदैर्हीनमशोभनं तथा ॥ <br>
मासेषु धर्मः सकलेष्वनुष्ठितो वैशाखहीनस्तु वृथैव याति ॥ २५ ॥ <br>
यथैव कन्या सकलैश्च लक्षणैर्युक्ताऽपि जीवत्पतिलक्षणा न हि ॥ <br>
क्रियाऽपि सांगा सकलाऽपि राजन्वैशाखहीना तु वृथैव तां विदुः ॥ २६ ॥ <br>
दयाविहीनास्तु यथा गुणा वृथा वैशाखधर्मेण विना तथा क्रियाः ॥ <br>
शाकं तु यद्वल्लवणेन हीनं न रोचते सर्वगुणोपपन्नम् ॥ २७ ॥ <br>
वैशाखहीनं तु तथैव पुण्यं न साधुसेव्यं न फलाप्तिहेतुः ॥ <br>
यद्वन्न भूषासहिताऽपि शोभते वस्त्रेण हीना ललना सुरूपा ॥ <br>
क्रियाकलापः सुकृतोऽपि पुंभिर्न भासते तन्मधुमासहीनम् ॥ २८ ॥ <br>
तस्मात्सर्वप्रयत्नेन येन केनाऽपि जन्तुना ॥ <br>
धर्मो वैशाखमासे तु कर्तव्य इति निश्चयः ॥ २९ ॥ <br>
मधुसूदनमुद्दिश्य मेषसंस्थे दिवाकरे ॥ <br>
प्रातः स्नात्वाऽर्चयद्विष्णुमन्यथा नरकं व्रजेत् ॥ 2.7.4.३० ॥<br>
कश्चिन्महीरथो राजा कामासक्तो जितेन्द्रियः ॥ <br>
वैशाखस्नानयोगेन वैकुण्ठं गतवान्स्वयम् ॥ ३१ ॥ <br>
वैशाखः सफलो मासो मधुसूदनदैवतः ॥ <br>
तीर्थयात्रातपोयज्ञदानहोमफलाधिकः ॥ ३२ ॥<br>
॥ ॥ प्रार्थनामंत्रः ॥ ॥ <br>
मधुसूदन देवेश वैशाखे मेषगे रवौ ॥ <br>
प्रातः स्नानं करिष्यामि निर्विघ्नं कुरु माधव ॥३३॥ <br>
॥ अर्घ्यमंत्राः ॥ ॥ <br>
वैशाखे मेषगे भानौ प्रातःस्नानपरायणः ॥ <br>
अर्घ्यं तेऽहं प्रदास्यामि गृहाण मधुसूदन ॥ ३४ ॥ <br>
गंगाद्याः सरितः सर्वास्तीर्थानि च ह्रदाश्च ये ॥ <br>
प्रगृह्णीत मया दत्तमर्घ्यं सम्यक्प्रसीदथ ॥ ३५ ॥ <br>
ऋषभः पापिनां शास्ता त्वं यमः समदर्शनः ॥ <br>
गृहाणार्घ्यं मया दत्तं यथोक्तफलदो भव ॥ ३६ ॥ <br>
इति चार्घ्यं समर्प्याथ पश्चात्स्नानं समाचरेत् ॥ <br>
वाससी परिधायाथ कृत्वा कर्माणि सर्वशः ॥ ३७ ॥ <br>
मधुसूदनमभ्यर्च्य प्रसूनैर्माधवोद्भवैः ॥ <br>
श्रुत्वा विष्णुकथां दिव्यामेतन्मासप्रशंसिनीम् ॥ ३८ ॥ <br>
कोटिजन्मार्जितात्पापान्मुक्तो मोक्षमवाप्नुयात् ॥ ३९ ॥ <br>
न जातु खिद्यते भूमौ न स्वर्गे न रसातले ॥ <br>
न गर्भे जायते क्वापि न भूयः स्तनपो भवेत् ॥ 2.7.4.४० ॥ <br>
वैशाखे कांस्यभोजी यस्तथा चाश्रुतसत्कथः ॥ <br>
न स्नातो नापि दाता च नरकानेव गच्छति ॥ ४१ ॥ <br>
ब्रह्महत्यासहस्रस्य पापं शाम्येत्कथंचन ॥ <br>
वैशाखे येन न स्नातं तत्पापं नैव गच्छति ॥ ४२ ॥ <br>
स्वाधीनेन स्वकायेन जले स्वातंत्र्य वर्तिनि ॥ <br>
स्वाधीनजिह्वयोच्चार्यं हरिरित्यक्षरद्वयम् ॥ ४३ ॥ <br>
न कुर्याद्यदि वैशाखे प्रातःस्नानं नराधमः ॥ <br>
जीवन्नेव स पंचत्वमागतो नात्र संशयः ॥ ४४ ॥ <br>
येन केनाप्युपायेन माधवे मधुसूदनम्॥ <br>
नार्चयेद्यदि मूढात्मा शौकरीं योनिमाप्नुयात् ॥ ४५ ॥<br>
योऽर्चयेत्तुलसीपत्रैर्वैशाखे मधुसूदनम् ॥ <br>
नृपो भूत्वा सार्वभौमः कोटिजन्मसु भोगवान् ॥ <br>
पश्चात्कोटिकुलैर्युक्तो विष्णोः सायुज्यमाप्नुयात्॥ ॥ ४६ ॥ <br>
विविधैर्भक्तिमार्गैश्च विष्णुं सेवेत यौ व्रतैः ॥ <br>
सगुणं निर्गुणं वाऽपि नित्यं ध्यायेदनन्यधीः ॥ ४७ ॥ <br>
इति श्रीस्कान्दे महापुराण एकाशीतिसाहस्र्यां सहितायां द्वितीये वैष्णवखण्डे वैशाखमासमाहात्म्ये नारदाम्बरीषसंवादे वैशाखधर्मप्रशंसा नाम चतुर्थोऽध्यायः ॥ ४ ॥<br>
<br>
<br>
</span>
