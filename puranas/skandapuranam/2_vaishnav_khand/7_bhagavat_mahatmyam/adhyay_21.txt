<span style="font-size: 14pt; line-height: 200%">॥ श्रुतदेव उवाच ॥ ॥ <br>
ततस्तु विस्मितो भूत्वा शंखो व्याधसमन्वितः ॥ <br>
को भवानिति तं प्राह दशैषा च कुतस्तव ॥ १ ॥ <br>
केन वा कर्मणा सौम्य मतिस्तव शुभावहा ॥ <br>
अकस्मात्ते कथं मुक्तिरेतदाचक्ष्व विस्तरात् ॥ २ ॥ <br>
शंखेनैव तदा पृष्टो दण्डवत्पतितो भुवि ॥ <br>
प्रश्रयाऽवनतो भूत्वा प्रांजलिर्वाक्यमब्रवीत् ॥ ३ ॥ <br>
अहं पुरा द्विजः कश्चित्प्रयागे बहुभाषणः ॥ <br>
रूपयौवनसंपन्नो विद्यामदसुगर्वितः ॥ ४ ॥ <br>
धनाढ्यो बहुपुत्राढ्यः सदाऽहंकारदूषितः॥ <br>
कुसीदस्य मुनेः पुत्रो नाम्ना रोचन इत्यहम्॥ ५ ॥ <br>
आसनं शयनं निद्रा व्यवायोऽक्षपरिक्रियाः ॥ <br>
लोकवार्ता कुसीदं वा व्यापारास्ते ममाऽभवन् ॥ ६ ॥<br>
तंतुमात्राणि कर्माणि लोकनिन्दाविशंकितः ॥ <br>
सदंभश्च सदा कुर्वे न श्रद्धा मे कदाचन ॥ ७ ॥ <br>
दुर्बुद्धेर्मम दुष्टस्य कियत्कालो गतोऽभवत् ॥ <br>
तदा वैशाखमासेऽस्मिञ्जयंतोनाम वै द्विजः ॥ ८ ॥ <br>
श्रावयामास तन्मासधर्मान्भागवतप्रियान् ॥ <br>
तत्क्षेत्रे वासिनां पुण्यकर्मणां च द्विजन्मनाम् ॥ ९ ॥ <br>
नारीनराः क्षत्रियाश्च वैश्याः शूद्राः सहस्रशः ॥ <br>
प्रातः स्नात्वा समभ्यर्च्य मधुसूदनमव्ययम् ॥ 2.7.21.१० ॥ <br>
कथां शृण्वंति सततं जयन्तेन समीरिताम् ॥ <br>
शुचिभूत्वा मौनधरा वासुदेवकथारताः ॥ ११ ॥ <br>
वैशाखधर्मनिरता दंभालस्यविवर्जिताः ॥ <br>
तां सभां च प्रविष्टोऽहं कौतुकाच्च दिदृक्षया ॥ १२ ॥ <br>
सोष्णीषेण मया मूर्ध्ना नमस्कारोऽपि न कृतः ॥ <br>
तांबूलं च मुखे कृत्वा कंचुकं च मया धृतम् ॥१३॥ <br>
कथाविक्षेपमचरं लोकवार्ताभिरंजनात् ॥ <br>
सर्वेषां चित्तचांचल्यमभूद्वै लोकवार्तया ॥ १४ ॥ <br>
क्वचिद्वासः प्रसार्याहं क्वचिन्निंदन्क्वचिद्धसन् ॥ <br>
एवं कालो मयानीतः कथा यावत्समाप्यते ॥ १५ ॥ <br>
पश्चात्तेनैव दोषेण सद्योऽल्पायुर्विनष्टधीः ॥ <br>
सन्निपातेन पञ्चत्वं प्राप्तोऽहं च परे दिने ॥१६॥ <br>
तप्तसीसजलैः पूर्णं निरयं च हलाहलम्॥ <br>
प्राप्य भुक्त्वा यातनां च मन्वन्तानि चतुर्दश ॥१७॥ <br>
युक्तेष्वथ च लक्षेषु तथा चतुरशीतिभिः ॥ <br>
क्रमाद्योनिषु जातोऽहमिदानीं चावसन्द्रुमे ॥१८॥ <br>
दशयोजनविस्तीर्णे शतयोजनमुन्नते ॥ <br>
व्यालोऽहं तामसः क्रूरः सप्तयोजनकोटरे ॥१९॥ <br>
भूत्वा वसामि विप्रर्षे कर्मणा बाधितः पुरा ॥ <br>
अयुतं च समा याता निराहारस्य कोटरे ॥ 2.7.21.२० ॥ <br>
दैवात्तव मुखांभोजसमीरितकथामृतम् ॥ <br>
श्रुत्वा चक्षुर्द्वयेनाहं सद्यो ध्वस्ताशुभो मुने ॥२१॥ <br>
व्यालयोनिं विसृज्याऽहं दिव्यरूपधरः पुमान् ॥ <br>
प्रांजलिः प्रणतो भूत्वा पादौ ते शरणं गतः॥२२॥ <br>
कस्मिञ्जन्मनि त्वं बधुर्न जाने मुनिसत्तम ॥ <br>
न मयोपकृतं क्वाऽपि सानुकम्पः कुतः सताम् ॥ २३ ॥ <br>
साधूनां समचित्तानां सदा भूतदयावताम् ॥ <br>
परोपकारप्रकृतिर्न चैषामन्यथा मतिः ॥ २४ ॥ <br>
मामद्यानुगृहाण त्वं यथा धर्मे मतिर्भवेत् ॥ <br>
न भूयाद्विस्मृतिः क्वाऽपि विष्णोर्देवस्य चक्रिणः ॥ २५ ॥ <br>
महतां साधुवृत्तानां संग तिश्च सदा भवेत् ॥ <br>
दारिद्यमेकमेव स्यान्मदांधपरमांजनम् ॥ २६ ॥<br>
इति तं बहुधा स्तुत्वा  प्रणम्य च पुनः पुनः ॥ <br>
प्रांजलिः प्रणतस्तस्थौ तूष्णीमेव तदग्रतः॥२७॥ <br>
शंखो दोर्भ्यां समुत्थाप्य पूर्णप्रेमपरिप्लुतः॥ <br>
पस्पर्श पाणिना चांगं शंतमेन गताध्वसः ॥ २८ ॥ <br>
चक्रे सोऽनुह्ग्रहं तस्मिन्दिव्यरूपधरे द्विजे ॥ <br>
प्राह तं कृपयाऽऽविष्टो भाविवृत्तान्तमञ्जसा ॥ ॥ २९॥ <br>
द्विज त्वं मासमाहात्म्यश्रवणाच्च हरेरपि ॥ <br>
माहात्म्यश्रवणात्सद्यो विध्वस्ताऽखिलबंधनः ॥ 2.7.21.३० ॥ <br>
अतिहाय कलंकं च क्रमाद्गत्वा पुनर्भुवि ॥ <br>
दशार्णे विषमे पुण्ये भविता त्वं द्विजोत्तमः ॥ ३१ ॥ <br>
वेदशर्मेति विख्यातः सर्ववेदविशारदः ॥ <br>
तत्र ते भविता जातिस्मृतिरात्यंतिकी शुभा ॥३२॥ <br>
तथा स्मृतानुबन्धस्त्वं त्यक्तसर्वेषणः शुभः॥ <br>
करोषि सकलान्धर्मान्वैशाखोक्तान्हरिप्रियान् ॥ ३३ ॥ <br>
निर्द्वन्द्वो निःस्पृहोऽसंगो गुरु भक्तो जितेन्द्रियः ॥ <br>
सदा विष्णुकथालापो भविता तत्र जन्मनि ॥३४॥ <br>
ततः सिद्धिं समाप्याथ विध्वस्ताऽखिलबन्धनः ॥ <br>
प्राप्नोषि परमं धाम योगैरपि दुरासदम् ॥३५॥ <br>
मा भैषीः पुत्र भद्रं ते भविता मत्प्रसादतः ॥ <br>
हास्याद्भयात्तथा क्रोधाद्द्वेषात्कामादथाऽपि वा॥३६॥ <br>
स्नेहाद्वा सकृदुच्चार्य विष्णोर्नामाऽघहारि च॥ <br>
पापिष्ठा अपि गच्छन्ति विष्णोर्धाम निरामयम् ॥३७॥ <br>
किमु तच्छ्रद्धया युक्ता जितक्रोधा जितेन्द्रियाः ॥ <br>
दयावन्तः कथां श्रुत्वा गच्छंतीति द्विजोत्तम ॥३८॥ <br>
केचित्केवलया भक्त्या कथालापैकतत्पराः ॥ <br>
सर्वधर्म्मोज्झिता वाऽपि यांति विष्णोः परं पदम्॥३९॥ <br>
द्वेषादिना च भक्त्या वा केचिद्विष्णुमुपासते ॥ <br>
तेऽपि यांति परं धाम पूतनेवासुहारिणी ॥ 2.7.21.४० ॥ <br>
महद्भिः संगतो नित्यं वाग्विसर्गस्तदाश्रयः ॥ <br>
मुमुक्षूणां च कर्तव्यः स विधिः श्रुतिचोदितः ॥ ४१ ॥ <br>
स वाग्विसर्गो जनताऽघविप्लवो यस्मिन्प्रतिश्लोकमबद्धवत्यपि ॥ <br>
नामान्यनंतस्य यशोंकितानि यच्छृण्वन्ति गायन्ति गृणंति साधवः ॥ ४२ ॥ <br>
यः कष्टसेवां न च कांक्षते विभुर्न वासनं भूरि न रूपयौवने ॥ <br>
स्मृतः सकृद्गच्छति धाम भास्वरं कं वा दयालुं शरणं व्रजेत ॥ ४३ ॥ <br>
तमेव शरणं याहि नारायणमनामयम् ॥ <br>
भक्तवत्सलमव्यक्तं चेतोगम्यं दयानिधिम् ॥ ४४ ॥ <br>
कुरु सर्वानिमान्धमान्वैशाखोक्तान्महामते ॥ <br>
तेन तुष्टो जगन्नाथः शर्म ते च विधास्यति ॥ ४५ ॥ <br>
इत्युक्त्वा विररामाथ व्याधं दृष्ट्वा सुविस्मितः॥ <br>
स दिव्यः पुरुषः प्राह पुनस्तं मुनिपुंगवम् ॥ ४६ ॥ <br>
॥ दिव्यपुरुष उवाच ॥ ॥ <br>
धन्योस्म्यनुगृहीतोऽस्मि त्वया शंख दयालुना ॥ <br>
दिष्ट्या गता मे दुर्योनिर्यामि चैव परां गतिम्॥४७॥ <br>
इति तं च परिक्रम्य ह्यनुज्ञातो दिवं ययौ॥ <br>
ततः सायमभूद्राजञ्च्छंखो व्याधेन तोषितः ॥ ४८ ॥<br>
संध्यां सायन्तनीं कृत्वा रात्रिशेषं निनाय च ॥ <br>
नानाख्यानेश्च भूपानां देवानां च महात्मनाम् ॥ ४९ ॥ <br>
लीलाभिरवताराणां दृष्टगो ष्ठिभिरेव च ॥ <br>
ब्राह्मे मुहूर्ते चोत्थाय पादौ प्रक्षाल्य वाग्यतः ॥ 2.7.21.५० ॥ <br>
ध्यायंश्च तारकं ब्रह्म कृत्वा शौचादिसत्क्रियाम् ॥ <br>
वैशाखे मेषगे सूर्ये स्नात्वा प्राक्च भगोदयात् ॥ ५१ ॥ <br>
कृत्वा संध्यादिकं कर्म तथा संतर्प्य चाऽखिलान् ॥ <br>
व्याधमाहूय हृष्टात्मा मूर्ध्नि प्रोक्ष्य निरीक्ष्य च ॥ ५२ ॥ <br>
रामेति द्व्यक्षरं नाम ददौ वेदाधिकं शुभम् ॥ <br>
विष्णोरेकैकनामाऽपि सर्ववेदाधिकं मतम् ॥ ५३ ॥ <br>
तेभ्यश्चाऽनंतनामभ्योऽधिकं नाम्नां सहस्रकम् ॥ <br>
तादृङ्नामसहस्रेण रामनाम समं मतम् ॥ ५४ ॥ <br>
तस्माद्रामेति तन्नाम जप व्याध निरंतरम् ॥ <br>
धर्मानेतान्कुरु व्याध यावदामरणांतिकम् ॥ ५५ ॥ <br>
ततस्ते भविता जन्म वल्मीकस्य ऋषेः कुले ॥ <br>
वाल्मीकिरिति नाम्ना च भूमौ ख्यातिमवाप्स्यसि ॥ ५६ ॥ <br>
इति व्याधं समादिश्य प्रतस्थे दक्षिणां दिशम् ॥ <br>
व्याधोऽपि तं परिक्रम्य प्रणम्य च पुनःपुनः ॥ ५७ ॥ <br>
किंचिद्दूरानुगो भूत्वा स रुदन्विरहातुरः ॥ <br>
यावद्दृष्टिपथं तावत्पश्यंस्तस्य गतिं पुनः ॥ ५८ ॥ <br>
पुनर्निववृते कृच्छ्रात्तमेव हृदि चिंतयन् ॥ <br>
वनं निर्माय तन्मार्गे प्रपां कृत्वा सुनिर्मलाम् ॥ ५९ ॥ <br>
अतियोग्यानिमान्धर्मान्वैशाखोक्तांश्चकार ह ॥ <br>
वन्यैः कपित्थपनसैर्जंबूचूतादिभिः फलैः ॥ 2.7.21.६० ॥ <br>
मार्गानां श्रमार्तानामाहारं परिकल्पयन् ॥ <br>
उपानद्भिश्चंदनैश्च छत्रैश्च व्यजनैरपि ॥६१॥ <br>
वालुकास्तरणोपेतच्छायाभिश्च क्वचित्क्वचित् ॥ <br>
आजहाराथ पांथानां श्रमं स्वेदोद्भवं तथा ॥६२॥ <br>
प्रातः स्नात्वा दिवारात्रं जपन्रामेति वै मनुम् ॥ <br>
व्याधजन्मनि नामाऽसौ वल्मीकस्य सुतोऽभवत् ॥ ६३ ॥ <br>
कृणुर्नाम मुनिः कश्चित्तस्मिन्नेव सरोवरे ॥ <br>
तपो वै दुस्तरं तेपे बाह्यव्यापारवर्जितः ॥ ६४ ॥ <br>
वल्मीकमभवद्देहे तस्य कालेन भूयसा ॥ <br>
वल्मीक इति तं प्राहुरतो वै मुनिपुंगवम् ॥ ६५ ॥ <br>
पश्चात्तपोविरामांते कृणौ स्मृतिपथं गते ॥ <br>
स्त्रियोऽनुस्मरतो राजन्स्खलितं चेंद्रियं मुनेः ॥ ६६ ॥ <br>
जग्राह शैलुषी काचित्तस्यां जज्ञे वनेचरः ॥ <br>
वाल्मीकिरिति विख्यातो भुवनेषु महायशाः ॥ ६७ ॥ <br>
यो वै रामकथां दिव्यां स्वैः प्रबंधैर्मनोहरैः ॥ <br>
लोके प्रख्यापयामास कर्मबन्धनिकृंतनीम् ॥ ६८ ॥<br>
॥ श्रुतदेव उवाच ॥ ॥ <br>
पश्य वैशाखमाहात्म्यं भूपालाद्याऽपि भूतिदम् ॥ <br>
व्याधोप्युपानहौ दत्त्वा ऋषित्वं प्राप दुर्लभम् ॥ ६९ ॥ <br>
य इदं परमाख्यानं पापघ्नं रोमहर्षणम् ॥ <br>
शृणुयाच्छ्रावयेद्वाऽपि न भूयः स्तनपो भवेत् ॥ ७०॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे वैशाखमासमाहात्म्ये नारदाम्बरीषसंवादे व्याधोपाख्याने वाल्मीकेर्जन्मकथनन्नामैकविंशोऽध्यायः ॥ २१ ॥ <br>
<br>
<br>
</span>
