<span style="font-size: 14pt; line-height: 200%">॥ ॥ ब्रह्मोवाच ॥ ॥ <br>
किमाश्चर्यं त्वया दृष्टं किमर्थं खिद्यते भवान् ॥ <br>
सद्गणेषु कृतस्तापः स तापो मरणांतिकः ॥१॥ <br>
तस्योच्चारणमात्रेण प्राप्यते परमं पदम् ॥ <br>
न गच्छंति हरेर्लोकं कथं भूपस्य शासनात् ॥ २ ॥ <br>
एकोऽपि गोविन्दकृतः प्रणामः शताश्वमेधावभृथेन तुल्यः ॥ <br>
यज्ञस्य कर्त्ता पुनरेति जन्म हरेः प्रणामो न पुनर्भवाय ॥ ३ ॥ <br>
कुरुक्षेत्रेण किं तस्य सरस्वत्या च किं तथा ॥ <br>
जिह्वाग्रे वर्तते यस्य हरिरित्यक्षरद्वयम् ॥ ४ ॥ <br>
ब्राह्मणः श्वपचीं भुंजन्विशेषेण रजस्वलाम् ॥ <br>
यदि विष्णुं स मरणे स्मरेन्नाप्नोति तत्पदम् ॥ ५ ॥ <br>
अभक्ष्यभक्षणाज्जातं विहायाघस्य संचयम् ॥ <br>
प्रयाति विष्णुसायुज्यं यतो विष्णुप्रिया स्मृतिः ॥ ६ ॥ <br>
एवं विष्णुप्रियो मासो वैशाखो नाम वै यम ॥ <br>
यद्धर्मश्रवणादेव मुच्यते सर्वकिल्बिषैः ॥ ७ ॥ <br>
यातीति किमु वक्तव्यं तस्यानुष्ठानतत्परः ॥ <br>
यस्मिन्संगीयते यो हि प्रीयते पुरुषोत्तमः ॥ ८ ॥ <br>
कथं न याति च गतिं तस्याऽनुष्ठानत त्परः ॥ <br>
अस्माकं जगतां नाथो जनिता पुरुषोत्तमः ॥ ९ ॥ <br>
तस्येष्टान्माधवे मासि धर्मानेतान्करोत्वयम् ॥ <br>
तस्य विष्णुः प्रसन्नात्मा सहाये सर्वदा स्थितः ॥ 2.7.13.१० ॥ <br>
न तस्य भूपतेः सौरे समर्थस्त्वं च शिक्षणे ॥ <br>
न वासुदेवभक्तानामशुभं विद्यते क्वचित् ॥ <br>
जन्ममृत्युजराव्याधि भयं नैवोपजायते ॥ ११ ॥ <br>
नियोगी स्वामिकार्येषु यावच्छक्ति समीहते ॥ <br>
तावता स कृतार्थः स्यान्नरकान्नैव गच्छति ॥ १२ ॥ <br>
कार्ये शक्ति विनिष्क्रान्ते स्वामिने च निवेदयेत् ॥ <br>
अनृणस्तावता भृत्यो नियोगी सुखमश्नुते ॥ १३ ॥ <br>
तस्मान्निवेदितार्थस्य न ऋणं न च पातकम् ॥ <br>
यत्ने कृते स्वकर्तव्ये नापराधोस्ति देहिनः ॥ १४ ॥ <br>
तस्मादशक्यकार्येऽस्मिन्न विशोचितुमर्हसि ॥ १५ ॥ <br>
इत्युक्तो ब्रह्मणा सौरिः पुनरत्यंतखिन्नधीः ॥ <br>
उवाच दीनया वाचा गलद्वाष्पाऽऽकुलेक्षणः ॥ १६ ॥ <br>
प्राप्तं तात मया सर्वं त्वदंघ्रिभजनेन वै ॥ <br>
नाऽहं यास्ये पुनः कर्तुं नियोगं पद्मसंभव ॥ १७ ॥<br>
प्रशासति महावीर्ये भूपेऽस्मिन्भूमिमण्डले ॥ <br>
चालयित्वा स्वधर्मांश्च तमेकं भूपतिं विभो ॥१७॥ <br>
कृतकृत्योऽस्मि तनयो गयायां पिण्डदो यथा॥ <br>
कृपालो तदिदं कार्यं साधयस्व ममाव्ययम् ॥ १९ ॥ <br>
विज्वरस्तु ततो भूयः शासनं ते करोम्यहम् ॥ <br>
श्रुत्वा ब्रह्मा यमेनोक्तं पुनश्चिंतापरायणः ॥ ॥ 2.7.13.२० ॥ <br>
तमुवाच पुनर्ब्रह्मा सांत्वयन्बहुधाप्यमुम् ॥ <br>
॥ ब्रह्मोवाच ॥ ॥ <br>
न निर्ग्राह्यस्त्वया राजा विष्णुधर्मपरायणः ॥ २१ ॥ <br>
यदि च्छलयसे कोपाद्गच्छामो ह्यंतिकं हरेः ॥ <br>
निवेद्य सकलं तस्मै कर्म पश्चात्तदीरितम् ॥ २२ ॥ <br>
स एव कर्त्ता लोकस्य धर्मस्य परिपालकः ॥ <br>
स च दण्डधरोऽस्माकं शास्ता कर्त्ता नियामकः ॥२३॥ <br>
न तदुक्तेऽस्ति प्रत्युक्तिरस्माकं विहिता वृष ॥ <br>
न राजोक्तेस्तु प्रत्युक्तिर्दृश्यते क्वाऽपि भूतले॥ २४ ॥ <br>
इत्याश्वास्य यमं तेन साकं क्षीरांबुधिं ययौ ॥ <br>
ब्रह्मा तुष्टाव चिन्मात्रं निर्गुणं परमेश्वरम् ॥ २५ ॥ <br>
सांख्ययोगैरद्वितीयमेकं तं पुरुषोत्तमम् ॥ <br>
आविरासीत्तदा विष्णुर्ब्रह्मणा संस्तुतो हरिः ॥ २६ ॥ <br>
प्रणामं चक्रतुस्तस्मै यमो ब्रह्मा च सत्वरम् ॥ <br>
तावुवाच महाविष्णुर्मेघगंभीरया गिरा ॥ ॥ २७ ॥ <br>
कस्माद्युवामिहाऽऽयातौ किं दुःखं दनुजैरभूत् ॥ <br>
म्लानं यममुखं कस्मात्केन वा नतकंधरः ॥ २८ ॥ <br>
एतद्वदस्व मे ब्रह्मन्नित्युक्तश्चाह कंजजः ॥ <br>
त्वद्दासवर्ये भूपाले भूमिं शासति वै नराः ॥ २९ ॥ <br>
वैशाखधर्मनिरता यांति ते परमव्ययम् ॥ <br>
ततो यमपुरी शून्या तेन चाऽतीवदुःखितः ॥ 2.7.13.३० ॥ <br>
तेन युद्धं चकाराऽसौ हंतुं दंडमथाऽददे ॥ <br>
त्वच्चक्रेण पराभूतो ययावद्य ममान्तिकम् ॥ ३१ ॥ <br>
न च शक्तो वयं दंडं त्वद्भक्तानां महात्मनाम् ॥ <br>
तस्मात्त्वामेव शरणं वयं प्राप्ता महाविभो ॥ ३२ ॥ <br>
तस्माद्भूपं दंडयित्वा पालयैनं यमं स्वकम् ॥ <br>
इत्युक्तः प्रहसन्प्राह ब्रह्माणं यममेव च ॥ ३३ ॥ <br>
लक्ष्मीं वाऽपि परित्यक्ष्ये प्राणान्देहमथाऽपि वा ॥ <br>
श्रीवत्सं कौस्तुभं मालां वैजयंतीमथाऽपि वा ॥३४॥ <br>
श्वेतद्वीपं च वैकुंठं क्षीरसागरमेव च॥ <br>
शेषं च गरुडं चैव न भक्तं त्यक्तुमुत्सहे ॥ ३५ ॥ <br>
विस्सृज्य सकलान्भोगान्मदर्थे त्यक्तजीवितान् ॥ <br>
मदात्मकान्महाभागान्कथं तांस्त्यक्तुमुत्सहे ॥ ३६ ॥ <br>
तस्मात्त्वद्दुःखशमने ह्युपायं कल्पयाम्यहम् ॥ <br>
तस्य चायुर्मया दत्तमयुतं भूपतेर्भुवि ॥ ३७ ॥<br>
गतान्यष्टौ सहस्राणि तत्रेदानीं नरांतक ॥ <br>
आयुःशेषे तेन नीते मत्सायुज्यं गतेऽपि च॥३८॥<br>
भविष्यति ततो राजा वेनो नाम दुरात्मवान्॥ <br>
स लुंपति महाधर्मान्सर्वानेताञ्छ्रुतीरितान् ॥३९॥ <br>
तदा वैशाखधर्माश्च विच्छिन्ना स्युर्न संशयः ॥ <br>
स्वकृतेनैव पापेन वेनो दग्धो भविष्यति ॥2.7.13.४०॥ <br>
पश्चादहं पृथुर्भूत्वा पुनर्धर्मान्प्रवर्तये ॥ <br>
तदा जनेषु प्रख्यातान्वैशाखोक्तान्करोम्यहम् ॥४१॥ <br>
मद्भक्तो मद्गतप्राणो यस्तु विन्यस्तसंग्रहः ॥ <br>
एकः सहस्रे भविता तस्य प्रख्यापयेद्धि तान् ॥ ४२ ॥ <br>
कश्चिदेव हि जानातु धर्मानेतान्क्षितौ मम ॥ <br>
ततस्ते भविता कार्यं मा विषीद नरांतक ॥ ४३ ॥ <br>
दापयिष्यामि ते भागं मासेऽस्मिन्माधवेऽपि च ॥ <br>
नरैः सर्वैश्च वैशाखधर्मनिष्ठैर्महात्मभिः ॥ ४४ ॥ <br>
भूपेनाऽपि च कालेन खेदं शमय तेन च ॥ <br>
वीर्यशुल्कं तु ते भागं शत्रोर्भुंक्ते बलाधिकात्॥ ४५ ॥ <br>
गृह्णन्गृह्णन्स्वकं भागं न भागी दुःखमर्हति ॥ <br>
त्वामुद्दिश्य न कुर्वंति प्रत्यहं ये नरा भुवि ॥४६॥ <br>
स्नानं चार्घ्यं सोदकुंभं दध्यन्नं चांतिमे दिने ॥ <br>
वैशाखे सकलं कर्म तेषां च विफलं भवेत् ॥ ४७ ॥ <br>
तस्मात्क्रोधं त्यज नृपे भागदे मत्परायणे ॥ <br>
ये के चाऽपि च कुर्वंति लोके ते भागदा नराः ॥ ४८ ॥ <br>
वैशाखोक्ते महाधर्मे तेषां विघ्नं च मा कुरु ॥ <br>
मामेव ये यजंत्यद्धा त्वां हित्वा धर्मपालकम् ॥ ४९ ॥ <br>
मदाज्ञया महाभाग तदा दंडं च त्वं कुरु ॥ <br>
नृपाद्भागं दापयितुं सुनंदं प्रेषयामि च ॥2.7.13.५० ॥ <br>
मच्छासनात्स वै गत्वा भागं ते दापयिष्यति ॥ <br>
तिष्ठत्येवं यमे स्वस्य सन्निधौ गरुडासनः ॥ ५१ ॥ <br>
सुनन्दं प्रेषयामास नृपं बोधयितुं विभुः ॥ <br>
सोऽपि गत्वा बोधयित्वा पार्श्वं च पुनरागमत् ॥ ५२ ॥ <br>
इत्याश्वास्य यमं विष्णुस्तत्रैवान्तरधीयत ॥ <br>
यमं स्वयं सांत्वयित्वा समनुज्ञाप्य वेगतः ॥ ५३ ॥ <br>
अतिविस्मयमापन्नो ययौ धाम सहानुगैः ॥ <br>
यमोऽपि स्वपुरीं प्रायात्किंचित्संहृष्टमानसः ॥ ५४ ॥ <br>
पश्चाद्विष्णोर्निदेशेन सुनन्दपरिबोधितः ॥ <br>
भागदाः सकला लोका ये वैशाखपरायणाः ॥ ५५ ॥ <br>
धर्मराजं पुरस्कृत्य ये न कुर्वंति मानवाः ॥ <br>
तेषां हि स्वयमादत्ते पुण्यं वैशाखसंभवम् ॥ ५६ ॥ <br>
कुर्याच्च प्रत्यहं स्नानं दद्यादर्घ्यं यमाय वै ॥ <br>
वैशाखे सकलं पुण्यमन्यथा विफलं भवेत् ॥ ५७ ॥<br>
सोदकुम्भं च दध्यन्नं पौर्णमास्यां च माधवे ॥ <br>
धर्मराजं समुद्दिश्य दातव्यं प्रथमं जनैः ॥ ५८ ॥ <br>
पश्चात्पितॄन्समुद्दिश्य गुरुमुद्दिश्य वै नरः ॥ <br>
मधुसूदनमुद्दिश्य पश्चाद्देवं जनार्दनम् ॥ ५९ ॥ <br>
शीतलोदकदध्यन्नं तांबूलं च सदक्षिणम् ॥ <br>
सफलं कांस्यपात्रस्थं ब्राह्मणाय निवेदयेत् ॥ 2.7.13.६० ॥ <br>
दद्याच्च प्रतिमां दिव्यां मधुसूदनदेवताम् ॥ <br>
मासधर्मप्रवक्त्रे च दद्याद्विप्राय सीदते ॥ ६१ ॥ <br>
तमेव धर्मवक्तारं पूजयेद्विभवैः स्वकैः ॥ <br>
इत्यादिष्टः सुनन्देन तथा राजा चकार ह ॥ ६२ ॥ <br>
स नीत्वा चायुषः शेषं भुक्त्वा भोगान्यथेप्सितान् ॥ <br>
पुत्रपौत्रादिभिर्युक्तो जगाम हरिमंदिरम् ॥ ६३ ॥ <br>
वैकुण्ठस्थे नृपे तस्मिन्वेनो राजाऽधमोऽभवत् ॥ <br>
सर्वे धर्माश्च वैशाखधर्मा अपि विशेषतः ॥ ६४ ॥ <br>
दुरात्मना च तेनैव लुप्ता एव बभूविरे ॥ <br>
न प्रख्याताः पुनर्भूमौ भूरिशो मोक्षहेतवः ॥ ६५ ॥ <br>
यः कश्चिन्नैव जानाति वैशाखोक्तानिमाञ्च्छुभान् ॥ <br>
बहुजन्मार्जिते पुण्यपरिपाक उपागते ॥ ॥ ६६ ॥ <br>
वैशाखोक्तेषु धर्मेषु मतिरात्यन्तिकी भवेत् ॥ <br>
॥ मैथिल उवाच ॥ ॥ <br>
पूर्वमन्वंतरस्थो हि वेनो राजा दुरात्मवान् ॥ ६७ ॥ <br>
अयं वैवस्वतस्थो हि राजा चेक्ष्वाकुनंदनः ॥ <br>
इति श्रुतं मया पूर्वमिदानीं चोच्यते त्वया ॥ ६८ ॥ <br>
अयं वैकुण्ठगः पश्चाद्वेनो राजा भविष्यति ॥ <br>
इत्येतं संशयं छिंधि श्रुतदेव महामते ॥ ६९ ॥ <br>
॥ श्रुतदेव उवाच ॥ ॥ <br>
पुराणेषु च वैषम्यं युगकल्पव्यवस्थया ॥ <br>
न चाप्रामाण्यशंका ते कथाया व्यत्यये क्वचित् ॥ 2.7.13.७० ॥ <br>
गते दैनंदिने कल्पे यथैषा शाश्वती शुभा ॥ <br>
मार्कण्डेयेन मे प्रोक्ता सा चोक्ता तव भूपते ॥ ७१ ॥ <br>
तस्मान्न ख्यातिमायान्ति धर्मा वैशाखसंभवाः ॥ <br>
कश्चिदेव हि जानाति विरक्तो विष्णुतत्परः ॥ ७२ ॥ <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे वैशाखमासमाहात्म्ये नारदांबरीषसंवादे यमदुःखसांत्वनं नाम त्रयोदशोऽध्यायः ॥ १३ ॥ <br>
<br>
<br>
</span>
