<span style="font-size: 14pt; line-height: 200%">।। अथ वैशाखमासमाहात्म्य प्रारंभः ।। ।। <br>
नारायणं नमस्कृत्य नरं चैव नरोत्तमम् ।। <br>
देवीं सरस्वतीं व्यासं ततो जयमुदीरयेत् ।। १ ।। <br>
।। सूत उवाच ।। ।। <br>
भूयोऽप्यंगभुवं राजा ब्रह्मणः परमेष्ठिनः ।। <br>
पुण्यं माधवमाहात्म्यं नारदं पर्यपृच्छत ।। १ ।। ।। <br>
।। अंवरीष उवाच ।। ।। <br>
सर्वेषामपि मासानां त्वत्तो माहात्म्यमंजसा ।। <br>
श्रुतं मया पुरा ब्रह्मन्यदा चोक्तं तदा त्वया ।। २ ।। <br>
वैशाखः प्रवरो मासो मासेष्वेतेषु निश्चितम् ।। <br>
इति तस्माद्विस्तरेण माहात्म्यं माधवस्य च ।। ३ ।। <br>
श्रोतुं कौतूहलं ब्रह्मन्कथं विष्णुप्रियो ह्यसौ ।। <br>
के च विष्णुप्रिया धर्मा मासे माधववल्लभे ।। ४ ।। <br>
तत्राप्यस्य तु कर्तव्याः के धर्मा विष्णुवल्लभाः ।।<br>
किं दानं किं फलं तस्य कमुद्दिश्याऽऽचरेदिमान् ।। ।। ५ ।। <br>
कैर्द्रव्यैः पूजनीयोऽसौ माधवो माधवागमे ।। <br>
एतन्नारद विस्तार्य मह्यं श्रद्धावते वद ।। ६ ।। <br>
।। श्रीनारद उवाच ।। ।। <br>
मया पृष्टः पुरा ब्रह्मा मासधर्मान्पुरातनान् ।। <br>
व्याजहार पुरा प्रोक्तं यच्छ्रियै परमात्मना ।। ७ ।। <br>
ततो मासा विशिष्योक्ताः कार्तिको माघ एव च ।। <br>
माधवस्तेषु वैशाखं मासानामुत्तमं व्यधात् ।। ८ ।। <br>
मातेव सर्वजीवानां सदैवेष्ट प्रदायकः ।। <br>
दानयज्ञ्रव्रतस्नानैः सर्वपापविनाशनः ।। ९ ।। <br>
धर्म यज्ञक्रियासारस्तपःसारः सुरार्चितः ।। <br>
विद्यानां वेदविद्येव मंत्राणां प्रणवो यथा ।। 2.7.1.१० ।।<br>
भूरुहाणां सुरतरुर्धेनूनां कामधेनुवत् ।। <br>
शेषवत्सर्वनागानां पक्षिणां गरुडो यथा ।। ११ ।। <br>
देवानां तु यथा विष्णुर्वर्णानां ब्राह्मणो यथा ।। <br>
प्राणवत्प्रियवस्तूनां भार्येव सुहृदां यथा ।। १२ ।। <br>
आपगानां यथा गंगा तेजसां तु रविर्यथा ।। <br>
आयुधानां यथा चक्रं धातूनां कांचनं यथा ।। १३ ।। <br>
वैष्णवानां यथा रुद्रो रत्नानां कौस्तुभो यथा ।। <br>
मासानां धर्महेतूनां वैशाखश्चोत्तमस्तथा ।। १४ ।। <br>
नानेन सदृशो लोके विष्णुप्रीतिविधायकः ।। <br>
वैशाखस्नाननिरते मेषे प्रागर्यमोदयात् ।। १५ ।।<br>
लक्ष्मीसहायो भगवान्प्रीतिं तस्मिन्करोत्यलम् ।। <br>
जंतूनां प्रीणनं यद्वदन्नेनैव हि जायते ।। १६ ।। <br>
तद्वद्वैशाखस्नानेन विष्णुः प्रीणात्यसंशयम् ।। <br>
वैशाखस्नाननिरताञ्जनान्दृष्ट्वाऽनुमोदते ।। १७ ।। <br>
तावतापि विमुक्तोऽघैर्विष्णुलोके महीयते ।। <br>
सकृत्स्नात्वा मेषसंस्थे सूर्ये प्रातः कृताह्निकः ।। ।। १८ ।। <br>
महापापैर्विमुक्तोऽसौ विष्णोः सायुज्यमाप्नुयात् ।। <br>
स्नानार्थं मासि वैशाखे पादमेकं चरेद्यदि ।। १९ ।। <br>
सोऽश्वमेधायुतानां च फलमाप्नोत्यसंशयम् ।। <br>
अथवा कूटचित्तस्तु कुर्यात्संकल्पमात्रकम् ।। 2.7.1.२० ।। <br>
सोऽपि क्रतुशतं पुण्यं लभेदेव न संशयः ।। <br>
यो गच्छेद्धनुरायामं स्नातुं मेषगते रवौ ।। २१ ।। <br>
सर्वबंधविनिर्मुक्तो विष्णोः सायुज्यमाप्नुयात् ।। <br>
त्रैलोक्ये यानि तीर्थानि ब्रह्मांडांतर्गतानि च ।। २२ ।। <br>
तानि सर्वाणि राजेन्द्र संति बाह्येऽल्पके जले ।। <br>
तावल्लिखितपापानि गर्जंति यमशासने ।। २३ ।। <br>
यावन्न कुरुते जंतुर्वैशाखे स्नानमंभसि ।। <br>
तीर्थादिदेवताः सर्वा वैशाखे मासि भूमिप ।। २४ ।। <br>
बहिर्जलं समाश्रित्य सदा सन्निहिता नृप ।। <br>
सूर्योदयं समारभ्य यावत्षड्घटिकावधि ।। २५ ।। <br>
तिष्ठंति चाऽऽज्ञया विष्णोर्नराणां हितकाम्यया ।। <br>
तावन्नागच्छतां पुंसां शापं दत्त्वा सुदारुणम् ।। <br>
स्वस्थानं यांति राजेन्द्र तस्मात्स्नानं समाचरेत् ।। ।। २६ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे वैशाखमासमाहात्म्ये नारदाम्बरीषसंवादे वैशाखमास प्रशंसापूर्वक वैशाखस्नानमाहात्म्यवर्णनं नाम प्रथमोऽध्यायः ।। १ ।।<br>
<br>
<br>
</span>
