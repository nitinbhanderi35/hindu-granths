<span style="font-size: 14pt; line-height: 200%">।। व्याध उवाच ।। ।। <br>
किं जीवा विभुना सृष्टाः कोटिशोऽथ सहस्रशः ।। <br>
दृश्यंते भिन्नकर्माणो नानामार्गाः सनातनाः ।। १ ।। <br>
नैकस्वभावा एते हि कुत एव महामते ।।<br>
सर्वं तत्पृच्छते मह्यं विस्तरात्तत्त्वतो वद ।। २ ।। <br>
।। शंख उवाच ।। ।। <br>
त्रिविधा जीवसंघा हि रजःसत्त्वतमोगुणाः ।। <br>
राजसा राजसं कर्म तामसास्तामसं तथा ।। ३ ।। <br>
सात्त्विकाः सात्त्विकं कर्म कुर्वंत्येते यथाक्रमम् ।। <br>
क्वचिच्च गुणवैषम्यमेतेषां संसृतौ भवेत् ।। ४ ।। <br>
तेनैवोच्चावचं कर्म कुर्वंतः फलभागिनः ।। <br>
क्वचित्सुखं क्वचिद्दुःखं क्वचिच्चोभयमेव च।।५।।<br>
गुणानामेव वैषम्यात्प्राप्नुवन्ति नरा इमे।। <br>
प्रकृतिस्था इमे जीवा बद्धा एतैर्गुणैस्त्रिभिः ।। ६ ।। <br>
गुणकर्माऽनुरूपेण कर्मणां व्यत्ययः फलम् ।। <br>
गुणानुगुण्यं भूयस्ते प्रकृतिं यांत्यमी जनाः ।। ।। ७ ।। <br>
प्रकृतिस्थाः प्राकृतिका गुणकर्माऽभिमूर्छिताः ।। <br>
गतिं प्राकृतिकीं यांति व्यत्ययः प्रकृतेर्न हि ।। ८ ।। <br>
तामसा दुःखबहुलाः सदा तामसवृत्तयः ।। <br>
निर्दया निष्ठुरा लोके सदा द्वेषैकजीविनः ।। ९ ।। <br>
राक्षसाद्याः पिशाचांतास्तामसीं यांति वै गतिम् ।। <br>
राजसा मिश्रमतयः कर्तारः पुण्यपापयोः ।। 2.7.20.१० ।। <br>
पुण्यात्स्वर्गं प्राप्नुवन्ति क्वचित्पापाच्च यातनाम् ।। <br>
अत एते मन्दभाग्या आवर्तंते पुनः पुनः ।। ११ ।।<br>
धर्मशीला दयावन्तः श्रद्धावन्तोऽनसूयकाः ।। <br>
सात्त्विकाः सात्त्विकीं वृत्तिमनुतिष्ठंत आसते ।। १२ ।। <br>
ते चोर्ध्वं यांति विमला गुणापाये महौजसः ।। <br>
विभिन्नकर्मणां चातः पृथग्भावाः पृथग्विधाः ।। १३ ।। <br>
गुणकर्मानुरूपेण तेषां विष्णुर्महाप्रभुः ।। <br>
कर्माणि कारयत्यद्धा स्वस्वरूपाप्तये विभुः ।। १४ ।। <br>
विष्णोर्वैषम्यनैर्घृण्ये पूर्णकामस्य वै नहि ।। <br>
सृष्टिं स्थितिं हृतिं चैव समामेव करोत्ययम् ।। १५ ।। <br>
स्वगुणादेव ते सर्वे कर्मणः फलभागिनः ।। <br>
आरामोप्तान्यथा सर्वान्समं वर्षयति द्रुमान् ।। १६ ।। <br>
एककुल्याजला ह्यंग द्रुमाश्च प्रकृतिं गताः ।। <br>
नारामोप्तरि वैषम्यं नैर्घृण्यं वा कथंचन ।। १७ ।। <br>
।। व्याध उवाच ।। ।। <br>
जनानां पूर्णभोगानां कदा मुक्तिर्भवेन्मुने ।। <br>
सृष्टिकालेऽथवा ह्यंतकाले वा स्थापनस्य च ।। १८ ।। <br>
क्वचिच्च सृष्टिकालस्य संहारस्याऽपि वै स्थितेः ।। <br>
एतद्विस्तार्य मे ब्रह्मन्भगवच्चेष्टितं वद ।। १९ ।। ।। <br>
।। शंख उवाच ।। ।। <br>
चतुर्युगसहस्राणि ब्रह्मणो दिनमुच्यते।। <br>
रात्रिश्च तावती तस्य ह्यहोरात्रं दिनं भवेत् ।। 2.7.20.२० ।। <br>
दशपंचदिनान्याहुः पक्षं मासो द्वयात्मकः ।। <br>
मासद्वयमृतुं प्राहुरयनं च ऋतुत्रयम् ।। २१ ।। <br>
अयने द्वे वत्सरः स्यात्तादृक्च्छतसमा यदि ।। <br>
गच्छंति ब्रह्मणो ह्यस्य ब्रह्मकल्पं तदा विदुः ।। २२ ।। <br>
तावान्हि प्रलयः काल इति वेदविदां मतम् ।। <br>
प्रलयस्त्रिविधः प्रोक्तो मानवो मानवात्यये ।। २३ ।। <br>
दैनंदिनो द्वितीयो हि ब्रह्मणो दिवसात्यये ।। <br>
ब्रह्मणोऽथ लये पश्चाद्ब्राह्मं च प्रलयं विदुः ।। २४ ।। <br>
ब्रह्मणस्तु मुहूर्ते तु मनोस्तु प्रलयं विदुः ।। <br>
प्रलयेषु व्यतीतेषु चतुर्दशसु वै क्रमात् ।। २५ ।। <br>
दैनंदिनलयं प्राहुः प्रलयानां स्थितिं पुनः।। <br>
त्रयाणामेव लोकानां लयो मन्वंतरे भवेत् ।। २६ ।। <br>
चेतनानां तदा नाशो न लोकानां क्षयो भवेत् ।। <br>
उदकैरेव पूर्तिश्च यथा पूर्वं तथा पुनः ।। २७ ।। <br>
मन्वंतरांते भूयात्तु चेतनानां पुनर्भवः ।। <br>
दैनंदिनलये व्याध सर्वस्यापि क्षयो भवेत् ।। २८ ।। <br>
सत्यलोकं विना सर्वे लोका नश्यंति साधिपाः ।।  <br>
सचेतनाः साधिभूताः प्रसुप्ते चतुरानने ।। २९ ।।<br>
तत्त्वाभिमानिनो देवाः केचिच्च मुनयस्तथा ।। <br>
शिष्यंति सुप्ताः सर्वेऽपि सत्यलोकव्यवस्थिताः ।। 2.7.20.३० ।। <br>
तिष्ठंति सुप्तिमापन्ना यावत्कल्पमतींद्रियाः ।। <br>
पुनर्निशात्यये ब्रह्मा यथापूर्वमकल्पयत् ।। ३१ ।। <br>
ऋषीन्देवान्पितॄँल्लोकान्धर्मान्वर्णान्पृथक्पृथक् ।। <br>
पुनर्दशावतारा हि विष्णोर्देवस्य चक्रिणः ।। ३२ ।। <br>
नियमेन भवंत्येते तथान्येऽपि च भूरिशः ।। <br>
देवता ऋषयश्चैव आकल्पं च गिरां पतेः ।। ३३ ।। <br>
पुनरेवाऽभिवर्तंते ब्रह्मणा सह मुक्तिगाः ।। <br>
भूपाश्च साधवो ये च सिद्धिं प्राप्ताः परं गताः ।। ३४ ।। <br>
तेनैव चाभिवर्तंते सत्यलोकव्यवस्थिताः ।। <br>
तद्राशिगाः पुनर्यांति तन्नाम्ना श्रुतिसंस्थिताः ।। ३५ ।। <br>
तत्तद्गोत्रेषु जायंते तत्तत्कर्मरताः सदा ।। <br>
दैत्यानामपि सर्वेषां यदा कलियुगात्ययः ।। ३६ ।। <br>
कलिना सह गच्छंति स्वां गतिं निरयालयाः ।। <br>
तेषां च राशिसंस्था ये तन्नामानोऽपरेऽपि च ।।३७।। <br>
जायंते कर्मणा स्वेन तत्तत्कर्मविधायकाः।।<br>
सृष्टिकालं प्रवक्ष्यामि मुक्तिकालं तथैव च ।। ३८ ।। <br>
ब्रह्मादीनां च देवानां समाहितमना भव ।। <br>
निमेषो देवदेवस्य ब्रह्मकल्पसमो मतः ।। ३९ ।। <br>
तस्यावसाने चोन्मेषो देवदेवशिखामणेः ।। <br>
निमेषांऽते भवेदिच्छा स्रष्टुं लोकांश्च कुक्षिगान् ।। 2.7.20.४० ।। <br>
सोऽपश्यत्स्वोदरे सर्वाञ्जीवसंघाननेकशः ।। <br>
सृज्यान्मुक्तानमृन्सर्वाँ लिंगभंगमुपागतान् ।। ४१ ।। <br>
सुप्ताः सृतिस्थाः सर्वेऽपि तमोगा अपि सर्वशः ।। <br>
पूर्वकल्पे लिंगभंगमापन्ना विधिपूर्वकाः ।। ४२ ।। <br>
मानवांता जीवकोशा जीवन्मुक्ताश्च मुक्तिगाः ।। <br>
पूर्वकल्पे विमुक्ताश्च ब्रह्माद्या मानवांतकाः ।। ४३ ।। <br>
ध्यानसंस्था हि तिष्ठंति विष्णुकुक्षिगता अपि ।। <br>
उन्मेषस्यादिमे भागे चतुर्व्यूहात्मको विभुः ।। ४४ ।। <br>
भूत्वा तु पूर्वसाद्गुण्याद्वासुदेवाच्च व्यूहगात् ।।<br>
दत्त्वा तु ब्रह्मणो मुक्तिं सायुज्याख्यां महाविभुः ।। ४५ ।। <br>
दत्त्वा तदनु सायुज्यं तत्त्वज्ञानं महात्मनाम् ।। <br>
सारूप्यं चैव केषांचित्सामीप्यं च तथा विभुः ।। ४६ ।। <br>
सालोक्यं च तथाऽन्येषां दत्त्वा देवो जनार्दनः ।। <br>
अनिरुद्धवशे सर्वान्स्थिताँल्लोकानलोकयत् ।। ४७ ।। <br>
प्रद्युम्नस्य वशे दत्त्वा सृष्टिं कर्तुं मनो दधे ।। <br>
मायां जयां कृतिं शांतिमुपयेमे स्वयं हरिः ।। ४८ ।। <br>
चतुर्व्यूहैः पूर्णगुणैर्वासुदेवादिकैः क्रमात् ।। <br>
ताभिर्युक्तो महाविष्णुश्चतुर्व्यूहात्मको विभुः ।। ४९ ।। <br>
भिन्नकर्माशयं लोकं पूर्णकामो व्यजीजनत् ।। <br>
उन्मेषांते पुनर्विष्णुर्योगमायां समाश्रितः ।। 2.7.20.५० ।।<br>
संकर्षणाद्व्यूहगाच्च हरत्येतच्चराचरम् ।। <br>
तदेतत्सर्वमाख्यातं कार्यं चिंत्यं महात्मनः ।। ५१ ।। <br>
यदचिंत्यं दुर्विभाव्यं ब्रह्माद्यैरपि योगिभिः ।। <br>
।। व्याध उवाच ।। ।। <br>
के वा भागवता धर्माः कैर्विष्णुश्च प्रसीदति ।। ५२ ।। <br>
तानहं श्रोतुमिच्छामि सांप्रतं वद नो मुने ।। <br>
।। शंख उवाच ।। ।। <br>
येन चित्तविशुद्धिः स्याद्यः सतामुपकारकः ।। ५३ ।। <br>
तं विद्धि सात्त्विकं धर्मं यश्च केनाप्य निंदितः ।। <br>
श्रुतिस्मृत्युदितो यस्तु यदि निष्कामिको भवेत् ।। ५४ ।। <br>
यस्तु लोकाऽविरुद्धोऽपि तं धर्मं सात्त्विकं विदुः ।। <br>
चतुर्विधा हि ते धर्मा वर्णाश्रमविभागतः ।। ५५ ।। <br>
नित्यनैमित्तिकाः काम्या इति ते च त्रिधा मताः ।। <br>
ते सर्वे स्वस्वधर्माश्च यदा विष्णोः समर्पिताः ।। ५६ ।। <br>
तदा वै सात्त्विका ज्ञेया धर्मा भागवताः शुभाः ।। <br>
देवतांतरदैवत्याः सकामा राजसा मताः ।। ५७ ।। <br>
यक्षरक्षःपिशाचादिदैवत्या लोकनिष्ठुराः ।। <br>
हिंसात्मका निंदिताश्च धर्मास्ते तामसाः स्मृताः ।। ५८ ।। <br>
सत्त्वस्थाः सात्त्विकान्धर्मान्विष्णुप्रीतिकराञ्च्छुभान् ।। <br>
कुर्वंत्यनीहया नित्यं ते वै भागवताः स्मृताः ।। ५९ ।। <br>
येषां चित्तं सदा विष्णौ जिह्वायां नाम वै विभोः ।। <br>
पादौ च हृदये येषां ते वै भागवताः स्मृताः ।। 2.7.20.६० ।। <br>
सदाचार रता ये च सर्वेषामुपकारकाः ।। <br>
सदैव ममताहीनास्ते वै भागवताः स्मृताः ।। ६१ ।। <br>
येषां च शास्त्रे विश्वासो गुरौ साधुषु कर्मसु ।। <br>
ये विष्णु भक्ताः सततं ते वै भागवताः स्मृताः ।। ६२ ।। <br>
येषां हि संमता धर्माः शाश्वता विष्णुवल्लभाः ।। <br>
श्रुतिस्मृत्युदिता ये च ते धर्माः शाश्वता मताः ।। ६३ ।। <br>
अटनं सर्वदेशेषु वीक्षणं सर्वकर्मणाम् ।। <br>
श्रवणं सर्वधर्माणां विषयाऽऽसक्तचेतसाम् ।। ६४ ।। <br>
अकिंचित्करमेतेषां षंढस्येव वरस्त्रियः ।। <br>
साधूनां दर्शनेनैव मनो द्रवति वै सताम् ।। ६५ ।। <br>
चंद्रस्य कौमुदीसंगाच्चंद्रकांतशिला यथा ।। <br>
क्वचित्सच्छास्त्रश्रवणाद्विषयै रहितं मनः ।। ६६ ।। <br>
तिष्ठत्येव सतां पुंसां तेजोरूपं ह्यकल्मषम् ।। <br>
पद्मबन्धोः प्रभासंगात्सूर्यकांतशिला यथा ।। ६७ ।। <br>
निष्कामैर्हि जनैर्यैस्तु श्रद्धया समुपाश्रितः ।। <br>
यो विष्णुवल्लभो नित्यं धर्मो भागवतो मतः ।। ६८ ।।<br>
&nbsp;तैर्दृष्टा वहवो धर्मा इहाऽमुत्र फलप्रदाः ।। <br>
विष्णुप्रीतिकराः सूक्ष्माः सर्वदुःखविमोचकाः ।। ६९ ।।<br>
दध्नः सारमिवोद्धृत्य धर्मं वैशाखसंभवम् ।। <br>
रमायै भगवानाह क्षीराब्धौ हितकाम्यया ।। 2.7.20.७० ।। <br>
मार्गच्छायाविनिर्माणं प्रपादानं च वै तथा ।। <br>
व्यजनैर्व्यजनं चैव प्रश्रयाणां समर्पणम् ।। ७१ ।। <br>
छत्रस्योपानहोर्दानं दानं कर्पूरगन्धयोः ।। <br>
वापीकूपतडागानां निर्माणं विभवे सति ।। ७२ ।। <br>
सायाह्ने पानकस्यापि दानं तु कुसुमस्य च ।। <br>
तांबूलदानं पापघ्नं गोरसानां विशेषतः ।। ७३ ।। <br>
लवणान्विततक्रस्य दानं श्रांताय वै पथि ।। <br>
अभ्यंगकरणं चैव द्विजपादावनेजनम् ।। ७४ ।। <br>
कटकम्बलपर्यंकदानं गोदानमेव च ।। <br>
मधुयुक्ततिलानां च दानं पापविनाशनम् ।। ७५ ।। <br>
सायाह्ने चेक्षुदण्डानां दानमुर्वारुकस्य च ।। <br>
रसायनप्रदानं च पितृनिर्वापणं तथा ।। ७६ ।। <br>
एते धर्मा पि(?)शिष्योक्ता मासेऽस्मिन्माधवप्रिये ।। <br>
प्रातः सूर्योदये स्नात्वा शृण्वन्द्विजकुलेरितम् ।।७७।। <br>
नित्यकर्माणि कृत्वैवं मधुसूदनमर्चयेत् ।। <br>
कथां माधवमासीयां शृणुयाच्च समाहितः।।७८।। <br>
तैलाभ्यंगं वर्जयेच्च कांस्यपात्रे तु भोजनम् ।। <br>
निषिद्धभक्षणं चैव वृथाऽऽलापं तु वर्जयेत् ।। ७९ ।। <br>
अलाबुं गृंजरं चैव लशुनं तिलपिष्टकम् ।। <br>
आरनालं भिस्सटं च घृतकोशातकीं तथा ।।2.7.20.८०।। <br>
उपोदकीं कलिंगं च शिग्रुशाकं च वर्जयेत् ।। <br>
निष्पावानि कुलित्थानि मसूराणि च वर्जयेत्।। ।। ८१ ।। <br>
वृंताकानि कलिंगानि कोद्रवाणि च वर्जयेत् ।। <br>
तंदुलीयकशाकं च कौसुम्भं मूलकं तथा ।। ८२ ।। <br>
औदुंबरं बिल्वफलं तथा श्लेष्मा तकीफलम् ।। <br>
सर्वथा वर्जयेद्विद्वान्मासेऽस्मिन्माधवप्रिये ।। ८३ ।। <br>
एतेष्वन्यतमं भुक्त्वा स चंडालो भवेद्ध्रुवम् ।। <br>
तिर्यग्योनिशतं याति नात्र कार्या विचारणा ।। ८४ ।। <br>
एवं मासव्रतं कुर्यात्प्रीतये मधुघातिनः ।। <br>
एवं व्रते समाप्ते तु प्रतिमां कारयेद्विभोः ।। ८५ ।।<br>
मधुसूदनदैवत्यां सवस्त्रां च सदक्षिणाम् ।। <br>
स्वर्चितां विभवैः सर्वैर्ब्राह्मणाय निवेदयेत् ।। ८६ ।। <br>
वैशाखसितद्वादश्यां दद्याद्दध्यन्नमंजसा ।। <br>
सोदकुम्भं सतांबूलं सफलं च सदक्षिणम्।।८७।। <br>
ददामि धर्मराजाय तेन प्रीणातु वै यमः।। <br>
अपसव्यात्समुच्चार्य नामगोत्रे पितुस्ततः।।८८।।<br>
दद्याद्दध्यन्नमक्षय्यं पितॄणां तृप्तिहेतवे ।। <br>
गुरुभ्यश्च तथा दद्यात्पश्चाद्दद्याच्च विष्णवे।।८९।।<br>
शीतलोदकदध्यन्नं कांस्यपात्रस्थमुत्तमम्।।<br>
सदक्षिणं सतांबूलं सभक्ष्यं च फलान्वितम् ।।2.7.20.९०।। <br>
ददामि विष्णवे तुभ्यं विष्णुलोकजिगीषया ।। <br>
इति दत्त्वा यथाशक्त्या गां च दद्यात्कुटुंबिने ।। ९१ ।। <br>
एवं मासव्रतं कुर्याद्यो दंभेन विवर्जितः ।। <br>
स सर्वैः पातकैर्हीनः कुलमुद्धृत्य वै शतम् ।। ९२ ।। <br>
पश्यतामेव भूतानां भित्त्वा वै सूर्यमंडलम् ।। <br>
याति विष्णोः परं धाम योगिनामपि दुर्लभम्।।९३।। <br>
व्याख्यात्येवं द्विजकुलवरे माधवीयांश्च ।। <br>
धर्मान्विष्ण्वादीष्टानतिमहितरान्व्याधपृष्टान्समस्तान् ।।९४।। <br>
वटः सद्यः पश्यतामेव भूमौ पपाताहो पंचशाखी द्रुमोऽयम् ।। <br>
वृक्षात्तस्मात्कोटरे संस्थितो हि व्यालः कश्चिद्दीर्घदेही करालः ।। <br>
हित्वा देहं पापयोनिं च सद्यः स वै तस्थौ प्रांजलिर्नम्रमूर्धा ।। ९५ ।। <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखंडे वैशाखमासमाहात्म्ये नारदाम्बरीषसंवादे भागवतधर्मकथनंनाम विंशोऽध्यायः ।। २० ।।<br>
<br>
<br>
</span>
