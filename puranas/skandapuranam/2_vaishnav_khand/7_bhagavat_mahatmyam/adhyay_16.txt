<span style="font-size: 14pt; line-height: 200%">॥ ॥ श्रुतदेव उवाच ॥ ॥ <br>
तद्दर्शनाह्लादपरिप्लुताशयः सद्यः समुत्थाय ननाम मूर्ध्ना ॥ <br>
चिरं निरीक्ष्याऽऽकुललोचनो ह्यमुं विश्वात्मदेवं जगतामधीशम् ॥ १ ॥ <br>
दधार पादाववनिज्य तज्जलं यत्पादजाऽऽब्रह्म जगत्पुनाति ॥ <br>
समर्चयामास महाविभूतिभिर्महार्हवस्त्राभरणानुलेपनैः ॥ २ ॥ <br>
स्रग्धूपदीपामृतभक्षणादिभिस्त्वग्गात्रवित्तात्मसमर्पणेन ॥ <br>
तुष्टाव विष्णुं पुरुषं पुराणं नारायणं निर्गुणमद्वितीयम् ॥ ३ ॥ <br>
निरंजनं विश्वसृजामधीशं वन्दे परं पद्मभवादिवंदितम् ॥ <br>
यन्मायया तत्त्वविदुत्तमा जना विमोहिता विश्वसृजामधीश्वरम् ॥ ॥ ४ ॥ <br>
मुह्यंति मायाचरितेषु मूढा गुणेषु चित्रं भगवद्विचेष्टितम् ॥ <br>
अनीह एतद्बहुधैक आत्मना सृजत्यवत्यत्ति न सज्जतेऽप्यथ ॥ ५ ॥ <br>
समस्तदेवासुरसौख्यदुःखप्राप्त्यै भवान्पूर्णमनोरथोऽपि ॥ <br>
तत्राऽपि काले स्वजनाभिगुप्त्यै बिभर्षि सत्त्वं खलनिग्रहाय ॥ ६ ॥ <br>
तमोगुणं राक्षस बन्धनाय रजोगुणं निर्गुण विश्वमूर्ते ॥ <br>
दिष्ट्या त्वदंघ्रिः प्रणताघनाशनस्तीर्थास्पदं हृदि धृतः सुविपक्वयोगैः ॥ ७ ॥ <br>
उत्सिक्तभक्त्युपहृताशय जीवभावाः प्रापुर्गतिं तव पदस्मृतिमात्रतो ये ॥ <br>
भवाख्यकालोरगपाशबन्धः पुनःपुनर्जन्मजरादिदुःखैः ॥ ८ ॥ <br>
भ्रमामि योनिष्वहमाखुभक्ष्यवत्प्रवृद्धतर्षस्तव पादविस्मृतेः ॥ <br>
नूनं न दत्तं न च ते कथा श्रुता न साधवो जातु मयाऽपि सेविताः ॥ ९ ॥ <br>
तेनारिभिर्ध्वस्तपरार्ध्यलक्ष्मीर्वनं प्रविष्टः स्वगुरुह्यघं स्मरन् ॥ <br>
स्मृतौ च तौ मां समुपेत्य दुःखात्संबोधयांचक्रतुरार्तबंधू ॥ 2.7.16.१० ॥ <br>
वैशाखधर्मैः श्रुतिचोदितैः शुभैः स्वर्गापवर्गादि पुमर्थहेतुभिः ॥ <br>
तद्बोधतोऽहं कृतवान्समस्ताञ्च्छुभावहान्माधवमासधर्मान् ॥ ११ ॥ <br>
तस्मादभून्मे परमः प्रसादस्तेनाखिलाः संपद ऊर्जिता इमाः ॥ <br>
नाग्निर्न सूर्यो न च चन्द्रतारका न भूर्जलं खं श्वसनोऽथ वाङ्मनः ॥ १२ ॥ <br>
उपासितास्तेऽपि हरत्यघं चिराद्विपश्चितो घ्नन्ति मुहूर्तसेवया ॥ <br>
यान्मन्यसे त्वं भविनोऽपि भूरिशस्त्यक्तेषणांस्त्वत्पदन्यस्तचित्तान्॥ १३ ॥ <br>
नमः स्वतंत्राय विचित्रकर्मणे नमः परस्मै सदनुग्रहाय ॥ <br>
त्वन्मायया मोहितोऽहं गुणेषु दारार्थरूपेषु भ्रमाम्यनर्थदृक् ॥ १४ ॥<br>
त्वत्पादपद्मे सति मूलनाशने समस्तपापापहरं सुनिर्मलम् ॥ <br>
सुखेच्छयानर्थनिदानभूतैः सुतात्मदारैर्ममताभियुक्तः ॥ १५॥ <br>
न क्वापि निद्रां लभते न शर्म प्रवृद्धतर्षः पुनरेव तस्मिन् ॥ <br>
लब्ध्वा दुरापं नरदेवजन्म त्वं यत्नतः सर्वपुमर्थहेतुः ॥१६॥ <br>
पदारविन्दं न भजामि देव संमूढचेता विषयेषु लालसः ॥ <br>
करोमि कर्माणि सुनिष्ठितः सन्प्रवृद्धतर्षस्तदपेक्षया ददत् ॥ १७ ॥ <br>
पुनश्च भूयामहमद्य भूयामित्येव चिन्ताशतलोलमानसः॥ <br>
तदैव जीवस्य भवेत्कृपा विभो दुरंतशक्तेस्तव विश्वमूर्ते ॥ १८ ॥ <br>
समागमः स्यान्महतां हि पुंसां भवांबुधिर्येन हि गोष्पदायते ॥ <br>
सत्संगमो देव यदैव भूयात्तर्हीश देवे त्वयि जायते मतिः ॥१९॥ <br>
समस्तराज्यापगमं हि मन्ये ह्यनुग्रहं ते मयि जातमञ्जसा ॥ <br>
यथार्य ते ब्रह्मसुरासुराद्यैर्निवृत्ततर्षैरपि हंसयूथैः ॥ 2.7.16.२० ॥ <br>
इतः स्मराम्यच्युतमेव सादरं भवापहं पादसरोरुहं विभो ॥ <br>
अकिंचनप्रार्थ्यममन्दभाग्यदं न कामयेऽन्यत्तव पादपद्मात् ॥ ॥ २१ ॥ <br>
अतो न राज्यं न सुतादिकोशं देहेन शश्वत्पतता रजोभुवा ॥ <br>
भजामि नित्यं तदुपासितव्यं पादारविंदं मुनिभिर्विचिन्त्यम् ॥ २२ ॥ <br>
प्रसीद देवेश जगन्निवास स्मृतिर्यथा स्यात्तव पादपद्मे ॥ <br>
सक्तिः सदा गच्छतु दारकोशपुत्रात्मचिह्नेषु गणेषु मे प्रभो॥ २३ ॥ <br>
भूयान्मनः कृष्णपदारविन्दयोर्वचांसि ते दिव्यकथानुवर्णने ॥ <br>
नेत्रे ममेमे तव विग्रहेक्षणे श्रोत्रे कथायां रसना तदर्पिते ॥ २४ ॥ <br>
घ्राणं च त्वपादसरोजसौरभे त्वद्भक्तगन्धादिविलेपने सकृत् ॥ <br>
स्यातां च हस्तौ तव मन्दिरे विभो संमार्ज्जनादौ मम नित्यदैव ॥ २५ ॥ <br>
पादौ विभो क्षेत्रकथाऽनुसर्पणे मूर्धा च मे स्यात्तव वन्दनेऽनिशम् ॥ <br>
कामश्च मे स्यात्तव सत्कथायां बुद्धिश्च मे स्यात्तव चिंतनेऽनिशम् ॥ २६ ॥ <br>
दिनानि मे स्युस्तव सत्कथोदयैरुद्गीयमानैर्मुनिभिर्गृहागतैः ॥ <br>
हीनः प्रसंगस्तव मे न भूयात्क्षणं निमेषार्द्धमथाऽपि विष्णो ॥ २७ ॥ <br>
न पारमेष्ठ्यं न च सार्वभौमं न चापवर्गं स्पृहयामि विष्णो ॥ <br>
त्वत्पादसेवां च सदैव कामये प्रार्थ्यां श्रिया ब्रह्मभवादिभिः सुरैः ॥ २८ ॥ <br>
इति राज्ञा स्तुतो विष्णुः प्रसन्नः कमलेक्षणः ॥ <br>
मेघगम्भीरया वाचा तमुवाच क्षितीश्वरम् ॥ २९ ॥ <br>
॥ श्रीभगवानुवाच ॥ ॥ <br>
जाने त्वां दासवर्यं मे निष्कामुकमकल्मषम् ॥ <br>
अथाऽपि ते प्रदास्यामि वरं दैवतदुर्लभम् ॥ 2.7.16.३० ॥<br>
आयुष्यं चायुतं दिव्यं संपदश्च नरेश्वर ॥ <br>
भक्तिर्मयि दृढा भूयादन्ते सायुज्यमेव च ॥ ३१ ॥ <br>
त्वया कृतेन स्तोत्रेण मां स्तुवन्ति च ये भुवि ॥ <br>
तेषां तुष्टः प्रदास्यामि भुक्तिं मुक्तिं न संशयः ॥ ३२ ॥ <br>
तृतीयैषाऽक्षयानाम भुवि ख्याता भविष्यति ॥ <br>
यस्यां तव प्रसन्नोऽहं भुक्तिमुक्तिफलप्रदः ॥ ३३ ॥ <br>
ये कुर्वंति नरा मूढाः स्नानदानादिकाः क्रिया ॥ <br>
व्याजेनाऽपि स्वभावाद्वा यांति मत्पदमव्ययम् ॥ ३४ ॥ <br>
ये चाऽक्षयतृतीयायां पितॄनुद्दिश्य मानवाः ॥ <br>
श्राद्धं कुर्वंति तेषां वै तदानंत्याय कल्पते ॥ ३५ ॥ <br>
न चानया तिथिर्लोके समा वा नाधिका भुवि॥ <br>
अस्यां कृतं स्वल्पमपि तदक्षय्यफलं भवेत् ॥ ३६ ॥ <br>
यो गां दद्यान्नृपश्रेष्ठ ब्राह्मणाय कुटुंबिने ॥ <br>
सर्वसंपत्प्रवर्षाख्या भुक्तिमुक्तिः करे स्थिता ॥ ३७ ॥ <br>
यो हि दद्यादनड्वाहं सर्वपापविनाशनम् ॥ <br>
कालमृत्युविमुक्तः सन्दीर्घायुष्यमवाप्नुयात् ॥ ३८ ॥ <br>
वैशाखमासे यो धर्मान्कुरुते मत्प्रियावहान् ॥ <br>
तेषां मृत्युजराजन्मभयं पापं हराम्यहम् ॥ ३९ ॥ <br>
यथा वैशाखधर्मैस्तु तुष्टः स्यां सकलैरपि ॥ <br>
मासधर्मैर्न तुष्टः स्यां मासो मे माधवः प्रियः ॥ ॥ 2.7.16.४० ॥ <br>
सर्वधमोज्झिता वापि ब्रह्मचर्यविवर्जिताः॥ <br>
वैशाखमासनिरता यांति मत्पदमव्ययम् ॥४१॥ <br>
यद्दुरापं तपोभिश्च सांख्ययोगैर्मखैरपि ॥ <br>
तद्धाम परमं यांति वैशाखनिरता नराः ॥ ४२ ॥ <br>
अपि पापसहस्रं वा मासोऽयं हरतेऽनघ ॥ <br>
प्रायश्चित्तविहीनं वा मत्पादस्मरणं यथा ॥४३॥ <br>
गुरूपदिष्टः कांतारे वैशाखे निरतो भवान् ॥ <br>
समाराध्य जगन्नाथं तेनाप्तमखिलं नृप ॥ ४४ ॥ <br>
धर्मेणानेन संप्रीतः प्रत्यक्षोऽहं भवामि ते ॥ <br>
भुक्त्वा भोगान्यथाकामान्देवैरपिसुदुर्लभान् ॥ ४५ ॥ <br>
इति तस्मै वरं दत्त्वा देवदेवो जनार्दनः ॥ <br>
पश्यतामेव सर्वेषां तत्रैवांतरधीयत ॥ ४६ ॥ <br>
ततो भूपालवर्योऽसौ बभूवात्यंतविस्मितः ॥ <br>
हृष्टपुष्टतनुर्भूप लब्धनष्टधनो यथा ॥ ४७ ॥ <br>
ततः शशास पृथिवीं तच्चित्तस्तत्परायणः ॥ <br>
महद्भिर्बोधितो नित्यं गुरुभिश्च निरंतरम् ॥ ४८ ॥ <br>
नान्यं प्रियतमं मेने वासुदेवमृते नृपः ॥ <br>
यत्संपर्कात्प्रिया आसन्दारामात्यसुतादयः ॥ ४९ ॥ <br>
सर्वान्धर्मांश्चकाराऽसौ वैशाखोक्तान्पुनःपुनः ॥ <br>
तेन पुण्यप्रभावेन पुत्रपौत्रादिभिर्वृतः ॥ 2.7.16.५० ॥ <br>
भुक्त्वा मनोरथान्सर्वान्देवानामपि दुर्लभान् ॥ <br>
अंते जगाम सायुज्यं विष्णोर्देवस्य चक्रिणः ॥ ५१ ॥<br>
य इदं परमाख्यानं शृण्वन्ति श्रावयंति च ॥ <br>
ते सर्वे पापनिर्मुक्ता यांति विष्णोः परं पदम् ॥५२॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे वैशाखमासमाहात्म्ये नारदाम्वरीषसंवादे पांचालाधिपतेः सायुज्यप्राप्तिर्नाम षोडशोऽध्यायः ॥ १६ ॥ <br>
<br>
<br>
</span>
