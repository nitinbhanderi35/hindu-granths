<span style="font-size: 14pt; line-height: 200%">।। यम उवाच ।। ।। <br>
शृणु मे वचनं नाथ लोपितोऽहं पितामह ।। <br>
मरणादधिकं मन्ये मत्पदस्य च खण्डनम् ।। १ ।। <br>
नियोगी न नियोगं हि करोति कमलासन ।। <br>
प्रभोर्वित्तं समश्नाति स भवेत्काष्ठकीटकः ।। २ ।।<br>
योऽश्नाति लोभाद्वित्तानि प्रज्ञावांश्च महीपते ।। <br>
स तिर्यग्योनि नरके याति कल्पशतत्रयम् ।। ३ ।।<br>
निःस्पृहो नाऽऽचरेद्यस्तु नियोगं पद्मसंभव ।। <br>
भुक्त्वा तु नरकान्घोरान्स पुमान्वायसो भवेत् ।। ४ ।। <br>
आत्मकार्यपरो यस्तु स्वामिकार्यं विलुंपति ।। <br>
भवेद्वेश्मनि पापात्मा आखुः कल्पशतत्रयम् ।। ५ ।। <br>
नियोगी यश्च भूत्वा वै तिष्ठन्नित्यं स्ववेश्मनि ।। <br>
शक्तस्तु कार्यकरणे मार्जारो जायते नरः ।। ६ ।। <br>
सोऽहं देव तवादेशात्प्रजा धर्मेण साधये ।। <br>
पुण्येन पुण्यकर्तारं पापं पापेन कर्मणा ।। ७ ।। <br>
सम्यग्विचार्य मुनिभिर्धर्मशास्त्रान्वितैः प्रभो ।। <br>
कल्पादौ वर्तमानस्य यातना दापयन्मम ।। ८ ।। <br>
कर्तुं नियोगमेवं हि त्वदीयो नैव शक्नुयाम् ।। <br>
राज्ञा कीर्तिमता भग्नो नियोगस्तव च क्षितौ ।। ९ ।। <br>
भयादस्य जगन्नाथ पृथिवीं सागराम्बराम् ।। <br>
वैशाखधर्मसहितां पालयन्वर्तते क्वचित् ।। 2.7.12.१० ।। <br>
विहाय सर्वधर्मांश्च विहाय पितृपूजनम् ।। <br>
विहायाऽग्निसपर्यां तु तीर्थ यात्रादिसत्क्रियाः ।। ११ ।। <br>
योगसांख्यावुभौ त्यक्त्वा त्यक्त्वा प्राणनिरोधनम् ।। <br>
त्यक्त्वा होमं च स्वाध्यायं कृत्वा पापानि भूरिशः ।। १२ ।। <br>
प्रयान्ति वैष्णवं लोकं कृत्वा वैशाखसत्क्रियाः ।। <br>
मनुजाः पितृभिः सार्द्धं तथैव च पितामहैः ।।१३।। <br>
तेषामतीतपितरः पितॄणां पितरस्तथा ।। <br>
तथा मातामहा यांति तेषां वै जनकादयः ।। १४ ।। <br>
तेषामपि च नेतारो जनित्रीणां च पूर्वजाः ।। <br>
एतद्दुःखं पुनर्देव मम मस्तकभेदनम् ।।१५।। <br>
प्रियायाः पितरो यान्ति मार्जयित्वा लिपिं मम ।। <br>
पितॄणां बीजजो यस्तु धात्र्या कुक्षौ धृतो विभो ।। १६ ।। <br>
यदंकेन कृतं कर्म तदेकेनैव भुज्यते ।। <br>
तन्निरस्य कृतं सर्वं जानंस्त्वेकः कुले तु यः ।। १७ ।। <br>
तारयेत्तावुभौ पक्षौ षड्विंशोपर्यलं विभो ।। <br>
प्रियायाश्चाऽपि वै तात सर्वे वै कुक्षिसंभवाः ।। १८ ।। <br>
तेऽपि सर्वे जगन्नाथ यान्ति विष्णोः परं पदम् ।। <br>
न मे प्रयोजनं देव नियोगेनेदृशेन वै ।। १९ ।। <br>
वैशाखधर्मनिरतः स मां त्यक्त्वा व्रजेद्धरिम् ।। <br>
त्रिःसप्तकुलमुद्धत्य त्यक्तपापोऽतिशोभनः ।। 2.7.12.२० ।। <br>
स त्यक्त्वा मम मार्गं हि प्रयाति हरिमंदिरम् ।। <br>
न यज्ञैस्तादृशैर्देव गतिं प्राप्नोति मानवः ।। २१ ।। <br>
सर्वतीर्थैर्न दानाद्यैर्न तपोभिश्च न व्रतैः ।। <br>
अपि वा सकलैर्धर्मैर्युक्तो नाऽप्नोति तां गतिम्।। २२ ।। ।<br>
प्रयागपाताद्रणमध्यपाताद्भृगोश्च पातान्मरणाच्च काश्याम् ।। <br>
न तां गतिं यांति जनाश्च सर्वे वैशाखनिष्ठेन च या प्रपद्यते ।। २३ ।। <br>
प्रातः स्नात्वा देवपूजां च कृत्वा श्रुत्वा कथां मासमाहात्म्यसंज्ञाम् ।। <br>
धर्मान्कृत्वा चोचितान्वैष्णवांश्च स वै भवेद्विष्णुलोकैकनाथः ।। २४ ।। <br>
अप्रमाणमहं मन्ये लोकं विष्णोर्जगत्पतेः ।। <br>
यो न पूर्येत कोट्योघैः सर्वतः कमलासन ।। २५ ।। <br>
माधवावसथेनेह समस्तेन पितामहम् ।। <br>
विकर्मस्थाऽविकर्मस्थाः शुचयोऽशुचयस्तथा ।।२६।। <br>
कृत्वा वैशाखकृत्यानि लोका यान्ति नृपाऽऽज्ञया ।। <br>
योऽस्माकं हि महच्छत्रुर्भवतां च विशेषतः।।२७।। <br>
निग्राह्यो जगतां नाथ भवताऽसौ महीपतिः ।। <br>
हित्वा हि सकलान्धर्मान्सकृद्वैशाखस्नानतः ।। २८ ।। <br>
असंस्कृतजना यांति वैकुण्ठं हरिमंदिरम् ।। <br>
अस्माभिस्तु कृतोपेक्षो लिणुपादैकसंश्रयः ।। २९ ।। <br>
समस्तं नेष्यते लोकं पार्थिवो नात्र संशयः ।। <br>
एष दण्डपटो ह्यद्य तव पद्भ्यां निवेदितः ।2.7.12.३०।।<br>
लोकपालत्वमतुलमर्जितं तेन भूभुजा।।<br>
किमपत्येन जातेन मातुः क्लेशंकरेण वै।।३१।। <br>
यो न पातयते शत्रुं ज्येष्ठमासीव भास्करः ।। <br>
वृथासुता हि युवतिर्जाता चेद्धि कुपुत्रिणी ।।३२।। <br>
न तस्याः स्फुरते कीर्तिर्घनस्येव शतह्रदा ।। <br>
यत्पितुर्नोद्धरेत्पापाद्विद्यया वा बलेन वा ।।३३।। <br>
मातुर्जठरजो रोगः स प्रसूतो धरातले ।। <br>
धर्मे चाऽर्थे च कामे च यत्प्रतीपो भवेत्सुतः ।। ३४ ।। <br>
मातृहा ह्युच्यते सद्भिः स पुत्रः पुरुषाधमः ।। <br>
तन्माता नृपपत्नी च लोकविख्यातसत्क्रिया ।। ३५ ।। <br>
एकैव वीरसूर्लोके वीरः स नात्र संशयः ।। <br>
यथा वै कीर्तिमाञ्जातो मल्लिपेर्मार्जनाय वै ।। ।। ३६ ।। <br>
नेदं व्यवसितं देव केनचित्क्षत्रियेण हि ।। <br>
पुराणेषु जगन्नाथ न श्रुतं पटमार्जनम् ।। ३७ ।। <br>
सोऽहं न जानामि जगत्पतीश ऋते क्षितीशं हरितत्परं तम् ।। <br>
प्रचोदयन्तं पटहं सुघोषाद्विलोपयानं मम वेश्ममार्गम् ।। ३८ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे वैशाखमासमाहात्म्ये नारदाम्बरीषसंवादे यमदुःखनिरूपणंनाम द्वादशोऽध्यायः ।। १२ ।। <br>
<br>
<br>
</span>
