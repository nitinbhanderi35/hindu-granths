<span style="font-size: 14pt; line-height: 200%">॥ मैथिल उवाच ॥ ॥ <br>
वैशाखधर्माः सुलभाः पुण्यराशिविधायकाः ॥ <br>
विष्णुप्रीतिकराः सद्यः पुमर्थानां तु हेतवः ॥ १ ॥ <br>
न प्रख्याताः कथं लोके शाश्वताः श्रुतिचोदिताः ॥ <br>
प्रख्याता राजसा धर्मास्तामसा अपि भूरिशः ॥ २ ॥ <br>
दुर्घटा वहुयत्नाश्च वहुद्रव्यव्ययावहाः ॥ <br>
केचिन्माघं प्रशंसन्ति चातुर्मास्यान्परे जगुः ॥ ३ ॥ <br>
व्यतीपातादिधर्माश्च वर्णयन्तीह भूरिशः ॥ <br>
एतद्विवेकं विस्तार्य श्रोतुकामाय मे वद ॥ ४ ॥ <br>
॥ श्रुतदेव उवाच ॥ ॥ <br>
शृणु भूप प्रवक्ष्यामि न प्रख्याता इमे कथम् ॥ <br>
इतरेषां च धर्माणां कथं ख्यातिश्च भूतले ॥ ५ ॥ <br>
राजसास्तामसा भूमौ बहवः कामुका जनाः ॥ <br>
इच्छंत्यैहिकभोगांस्ते पुत्रपौत्रादिसंपदः ॥ ६ ॥ <br>
क्वचित्कथंचन क्वाऽपि जनेष्वेकोऽतिकृच्छ्रतः ॥ <br>
स्वर्गाय यतते लोके तस्माद्यज्ञादिसत्क्रियाः ॥ ७ ॥ <br>
कुरुतेऽतिप्रयत्नेन मोक्षं नोपासते नरः ॥ <br>
क्षुद्राशा भूरिकर्माणो जनाः काम्यानुपासते ॥ ८ ॥<br>
प्रख्याता राजसा धर्मास्तामसा अपि तेन वै ॥ <br>
न ख्याताः सात्त्विका धर्मा हरिप्रीतिकरा इमे ॥ ९ ॥ <br>
निष्कामिका इमे धर्मा ह्यैहिकाऽऽमुष्मिकप्रदाः ॥ <br>
न जानन्ति जना मूढा मोहिता देवमायया ॥ 2.7.11.१० ॥ <br>
यथाऽऽधिपत्ये संप्राप्ते सर्वसिद्धो मनोरथः ॥ <br>
मोहनार्थं स्थलं प्राप्तमाधिपत्येन हीयते ॥ ११ ॥ <br>
कारणं च प्रवक्ष्यामि गोपने भूतलेंऽजसा ॥ <br>
यद्वैशाखोक्तधर्माणां सात्त्विकानां नृणामिह ॥ १२ ॥ <br>
सार्वभौमः पुरा काश्यामिक्ष्वाकुकुलभूषणः ॥ <br>
कीर्तिमानिति विख्यातो नृगपुत्रो महायशाः ॥ १३ ।ऽ। <br>
जितेंद्रियो जितक्रोधो ब्रह्मण्यो राजसत्तमः ॥ <br>
एकदा मृगयासक्तो वसिष्ठाश्रममाययौ ॥ १४ ॥ <br>
गच्छन्मार्गे ददर्शाऽसौ वैशाखे घर्मनिष्ठुरे ॥ <br>
भूयोभूयः कार्यमाणाञ्च्छिष्यांस्तस्य महात्मनः ॥ १५ ॥ <br>
क्वचित्प्रपां प्रकुर्वन्ति छायामण्डपमेव च ॥ <br>
तटप्रपातं निस्तीर्य वापीं कुर्वन्ति निर्मलाम् ॥ १६॥ <br>
सूपविष्टान्क्वचिद्वृक्षे व्यजनैर्वीजयन्ति च ॥ <br>
क्वचिद्दद्युर्हीक्षुदण्डान्क्वचिद्गन्धान्क्वचित्फलम्॥१७॥ <br>
मध्याह्ने छत्रदानं च सायाह्ने पानकस्य च ॥ <br>
क्वचिद्यच्छंति ताम्बूलं नेत्रे कर्पूरलेपनम् ॥ १८ ॥ <br>
सुच्छाये च वने केचित्सुसंमृष्टांऽगणेषु च ॥ <br>
केचिदास्तरयंत्यद्धा वालुकानि हितानि च॥ १९ ॥ <br>
कुर्वन्त्यांदोलिकां राजन्वृक्षशाखावलंबिनीम् ॥ <br>
के यूयमिति पप्रच्छ वासिष्ठा इति तेऽब्रुवन् ॥ 2.7.11.२० ॥ <br>
किमेतदिति पप्रच्छ धर्मा वैशाखचोदिताः ॥ <br>
पुमर्थहेतव इमे क्रियन्तेऽस्माभिरञ्जसा ॥ २१ ॥ <br>
वसिष्ठस्याऽऽज्ञया चेति तेऽबुवन्नृपसत्तमम् ॥ <br>
एतदाचरणे पुंसां किं फलं कस्तु तुष्यति ॥२२॥ <br>
एतद्विस्तार्य मे ब्रूत यूयं सम्यग्यथाश्रुतम् ॥ <br>
इति राज्ञा तु संपृष्टाः प्रत्यूचुस्ते महीपतिम् ॥ २३ ॥ <br>
गुरोराज्ञाक्रमेणैव कुर्वतां पथिसत्क्रियाः ॥ <br>
नास्माकमवकाशोऽत्र गुरुं पृच्छ यथोचितम् ॥ २४ ॥ <br>
स वेत्ति तत्त्वतो नूनं धर्मानेतान्महायशाः ॥ <br>
इति शिष्यैर्वसिष्ठस्य प्रत्युक्तस्तु द्रुतं ययौ ॥२५॥ <br>
वसिष्ठस्याऽश्रमं पुण्यं विद्यायोगोपबृंहितम् ॥ <br>
समायान्तं नृपं वीक्ष्य वसिष्ठः प्रीतमानसः ॥२६॥ <br>
आतिथ्यं विधिवच्चक्रे सानुगस्य महात्मनः॥ <br>
सूपविष्टः कृताऽतिथ्यः प्रीतः पप्रच्छ तं गुरुम् ॥ २७ ॥ <br>
॥ राजोवाच ॥ ॥ <br>
मार्गे दृष्टं महाश्चर्यं त्वच्छिष्यैश्च कृतं शुभम् ॥ <br>
मया पृष्टं च तैर्नोक्तं क्रियमाणं शुभावहम् ॥ २८ ॥ <br>
नास्माकमवकाशोऽत्र ह्येतद्धर्मप्रशंसने ॥ <br>
कर्तब्या च क्रियाऽस्माभिर्गुरुणा या च चोदिता ॥ २९ ॥<br>
गुरुं गच्छेति तैरुक्त आगतोऽहं तवांतिकम् ॥ <br>
मृगयाऽऽसक्तचित्तेन श्रांतेनातिथ्यमिच्छता ॥ 2.7.11.३० ॥ <br>
दृष्टं मार्गे त्विदं पुण्यं तव शिष्यैश्च कारितम् ॥ <br>
जिज्ञासाऽऽसीत्ततः श्रोतुं धर्मानेतान्मुनीश्वर ॥ ३१ ॥ <br>
त्वमादिरादिमान्धर्मान्समाचरसि वै यतः ॥ <br>
तान्धर्माञ्च्छ्रोतुकामाय शिष्याय प्रणताय च ॥ ३२ ॥ <br>
श्रद्दधानाय मे ब्रूहि विस्तरान्मुनिपुंगव ॥ <br>
इतीक्ष्वाकुकुलीनेन राज्ञा पृष्टो महायशाः ॥ ३३ ॥ <br>
मनसा तोषमापेदे सम्यक्पृष्टोऽधुनाऽमुना ॥ <br>
अहो व्यवसिता बुद्धी राजस्तेऽद्य सुशिक्षिता ॥ ३४ ॥ <br>
यस्माद्विष्णुकथायां च तद्धर्माचरणेऽपि च ॥ <br>
मतिरात्यंतिकी जाता सुकृतं फलितं तव ॥ ३५ ॥ <br>
इति संभाष्य राजानं जातहर्षस्तमब्रवीत् ॥ <br>
शृणु भूप प्रवक्ष्यामि यत्पृष्टोऽहं त्वयाधुना ॥ ३६ ॥ <br>
यस्य श्रवणमात्रेण मुच्यते सर्वकिल्बिषैः ॥ <br>
सर्वधर्मान्परित्यज्य वर्तते विषयात्मकः ॥३७॥ <br>
वैशाखस्नाननिरतः स प्रियो मधुविद्विषः ॥ <br>
सांगान्धर्माननुष्ठाय वैशाखो येन नादृतः ॥ ३८ ॥ <br>
स्नानदानार्चनैः पुण्यैस्तस्य दूरतरो हरिः ॥ <br>
अस्नाप्य चाऽप्यदत्त्वा च वैशाखो येन नीयते ॥ ३९ ॥ <br>
कर्मणा स तु चण्डालो नाऽत्र कार्या विचारणा ॥ <br>
वैशाखोक्तैर्महाधर्मैर्येन चाऽऽराधितो हरिः ॥ 2.7.11.४० ॥ <br>
तैश्च तोषं समायाति प्रददाति समीहितम् ॥ <br>
लक्ष्मीभर्त्ता जगन्नाथो ह्यशेषाघौघनाशनः ॥ ४१ ॥ <br>
धर्मैः सूक्ष्मैश्च प्रीणाति न प्रयासैर्धनैरपि ॥ <br>
भक्त्या संपूजितो विष्णुः प्रददाति समीहितम् ॥ ४२ ॥ <br>
तस्माद्राजन्सदा भक्तिः कर्तव्या मधुविद्विषः ॥ <br>
जलेनाऽपि जगन्नाथः पूजितः क्लेशहा हरिः ॥ ४३ ॥ <br>
परितोषं व्रजत्याशु तृषार्तः सलिलैर्यथा ॥ <br>
महदप्यल्पदं कर्म तथा ह्यल्पं च भूरिदम् ॥ ४४ ॥ <br>
कर्मणाऽल्पत्वभूरित्वे न हेतू महदल्पके ॥ <br>
किन्तु कर्मस्वरूपं च गहना कर्मणो गतिः ॥ ४५ ॥ <br>
वैशाखोक्ता इमे धर्माः स्वल्पाऽऽयासकृता अपि ॥ <br>
बहुव्ययविनाशाश्च विष्णोः प्रीतिकरा शुभाः ॥ ४६ ॥<br>
तस्मात्त्वमपि भूपाल वैशाखोक्तान्समाचर॥ <br>
त्वद्राष्ट्रीयैर्जनैः सर्वैः कारयेमाञ्च्छुभावहान्॥४७॥ <br>
न करोति च यो धर्मान्वैशाखोक्तान्नराधमः ॥  <br>
बहुधा शिष्यमाणोऽपि स दण्ड्यस्तव भूपते ॥४८॥ <br>
इत्यावश्यकतां सम्यक्छास्त्रैर्व्युत्पाद्य तस्य च ॥ <br>
पश्चाद्वैशाखनिर्दिष्टान्धर्मान्प्रोवाच सर्वशः॥४९॥ <br>
श्रुत्वा तान्सकलान्धर्मान्गुरुं संपूज्य भक्तितः ॥ <br>
स राजा गृहमागत्य सर्वान्धर्मांश्चकार ह ॥ 2.7.11.५० ॥ <br>
भक्तिमान्केशवे राजन्देवदेवे निरञ्जने ॥ <br>
नाऽन्यं पश्यति देवेशात्पद्मनाभान्महीपतिः ॥ ५१ ॥ <br>
भेरीमुद्वाह्य मातंगं स्वराष्ट्रेऽघोषयद्भटैः ॥ <br>
अष्टवर्षाधिको मर्त्यो ह्यशीतिर्नहि पूर्यते ॥ ५२ ॥ <br>
प्रातर्न स्नाति मेषस्थे सूर्ये सर्वोऽपि यो जनः ॥ <br>
स मे दंड्यश्च वध्यश्च निर्यास्यो विषयाद्ध्रुवम् ॥ ५३ ॥ <br>
पिता वा यदि वा पुत्रो भार्या वाऽथ सुहृज्जनः ॥ <br>
वैशाखधर्महीनश्च निर्ग्राह्यो दस्युवन्मया ॥ ५४ ॥ <br>
दातव्यं विप्रमुख्येभ्यः स्नात्वा प्रातर्जले शुभे ॥ <br>
प्रपादानादिधर्मांश्च कुरुध्वं शक्तितोऽनघाः ॥ ५५ ॥ <br>
विप्रं च धर्मवक्तारं ग्रामेग्रामे न्यवेशयत् ॥ <br>
पञ्चानामपि ग्रामाणामकरोदधिकारिणम् ॥ ५६ ॥ <br>
दण्डार्थं त्यक्तधर्माणां दशवाजिनिषेवितम् ॥ <br>
एवं प्रवृत्तः सर्वत्र सार्वभौमस्य शासनात् ॥ ५७ ॥ <br>
प्रवृद्धो धर्मवृक्षोयं सर्वदेशेषु विस्तरात् ॥ <br>
ये केचिन्निधनं यांति भूपालविषये नराः ॥ ५८ ॥ <br>
प्रमादाच्च नृपश्रेष्ठ ते यांति हरिमन्दिरम् ॥ <br>
अवश्यं वैष्णवो लोकः प्राप्यते मानवैर्द्रुतम् ॥ ५९ ॥ <br>
व्याजेनाऽपि सकृत्स्नातः प्रातर्मेषगते रवौ ॥ <br>
सर्वपापविनिर्मुक्तो याति विष्णोः परं पदम् ॥ 2.7.11.६० ॥ <br>
न प्राप्नोति यमं धर्मं सकृद्वैशाखस्नानतः ॥ <br>
वैलेख्यमगमद्राजा रविसूनुस्तदा नृप ॥ ६१ ॥ <br>
लेख्यकर्मणि विश्रान्तश्चित्रगुप्तोऽभवत्तदा ॥ <br>
मार्जितानि च लेख्यानि पुरा पापोद्भवानि च ॥ ६२ ॥ <br>
गच्छद्भिर्वैष्णवं लोकं स्वकर्मस्थैर्जनैः क्षणात् ॥ <br>
शून्यास्तु नरकाः सर्वे पापिप्राणिविवर्जिताः ॥ ६३ ॥ <br>
भग्नयानोऽभवन्मार्गो वैशाखस्य प्रभावतः ॥ <br>
सर्वेऽपि विमलाकारा जना यान्ति हरेः पदम् ॥ ६४ ॥ <br>
दिवौकसां तु ये लोकाः शून्याः सर्वे तथाऽभवन् ॥ <br>
शून्ये त्रिविष्टपे जाते शून्येषु नर केषु च ॥ ६५ ॥ <br>
नारदो धर्मराजानं गत्वा चेदमुवाच ह ॥ <br>
नाक्रन्दः श्रूयते राजन्प्राक्च्छ्रुतो नरके यथा ॥ ६६ ॥ <br>
तथा न क्रियते लेख्यं किंचिद्दुष्कृतकर्मणाम्॥ <br>
चित्रगुप्तो मुनिरिव स्थितोऽयं मौनसंस्थितः ॥ ६७ ॥<br>
कारणं ब्रूहि राजेंद्र न यान्ति तव मन्दिरम् ॥ <br>
मनुष्याः पापकर्माणो मायादम्भविवर्धिताः ॥ ६८ ॥ <br>
एवमुक्ते तु वचने नारदेन महात्मना ॥ <br>
प्राह वैवस्वतो राजा किंचिद्दैन्यसमन्वितः ॥ ६९ ॥ <br>
योऽयं नारद भूपालः पृथिव्यां सांप्रतं स्थितः ॥ <br>
सोऽतिभक्तो हृषीकेशे पुराणपुरुषोत्तमे ॥ 2.7.11.७० ॥ <br>
प्रबोधयति वैशाखधर्मे भेरीस्वनेन च ॥ <br>
अष्टवर्षाधिको मर्त्यो ह्यशीतिर्न हि पूर्यते ॥ ७१ ॥ <br>
यो वै ह्यकृतवैशाखः स मे दण्ड्यो न संशयः ॥ <br>
तद्भयाद्धि जनाः सर्वे नोल्लंघंति कदाचन ॥ ७२ ॥ <br>
गच्छंति वैष्णवं धाम कर्मणा तेन नारद ॥ <br>
वैशाखसेवनाल्लोका यास्यंति हरिमंदिरम् ॥ ७३ ॥ <br>
तेन राज्ञा मुनिश्रेष्ठ मार्गो लुप्तो ममाऽधुना ॥ <br>
कृता हि नरकाः शून्या लोकाश्चापि दिवौकसाम् ॥ ७४ ॥ <br>
विश्रांतो लेखको लेखे लिखितं मार्जितं जनैः ॥ <br>
वैशाखमासधर्मस्य माहात्म्यं त्वीदृशं मुने ॥ ७५ ॥ <br>
ब्रह्महत्यादिपापानि विमुक्तानि जनैर्द्विज ॥ <br>
कृत्वा वैशाखकृत्यानि यांति विष्णोः परं पदम् ॥ ७६ ॥ <br>
सोऽहं काष्ठसमो जातो न कश्चिन्मम गोचरः ॥ <br>
युद्धं कृत्वा तु तं हन्मि सर्वथाऽद्य महाबलम् ॥ ७७ ॥ <br>
अकृत्वा स्वामिकार्यं तु निर्व्यापारो यदि स्थितः ॥ <br>
तस्य वित्तं समश्नाति स याति नरकं धुवम् ॥ ॥ ७८ ॥ <br>
यदि देवादवध्योऽयं तदा ब्रह्माणमेत्य च ॥ <br>
निवेद्य तस्मै तत्सर्वं पश्चात्स्वस्थस्थितिर्भवम् ॥ ७९ ॥ <br>
इत्युक्त्वा द्विजमामंत्र्य सानुगः प्रययौ भुवम् ॥ <br>
स कालो महिषारूढो दण्डमुद्यम्य भीषणम् ॥ 2.7.11.८० ॥ <br>
मृत्युरोगजराद्यैश्च पार्षदैश्च महोत्कटः ॥ <br>
पञ्चाशत्कोटिसंख्याकैर्यमदूतैर्वृतस्ततः ॥ ८१ ॥ <br>
स तूर्णं तस्य राजर्षे रुरोध सकलां पुरीम् ॥ <br>
शंखं दध्मौ महाघोरं सर्वलोकभयंकरम् ॥ ८२ ॥ <br>
तच्छुत्वा स तु राजर्षि र्ज्ञात्वा वैवस्वतं यमम् ॥ <br>
स सज्जीकृतसर्वस्वः पत्तनान्निर्ययौ रुषा ॥ ८३ ॥ <br>
तयोर्युद्धमभूत्तत्र भीषणं रोमहर्षणम् ॥ <br>
मृत्युं कालं तथा रोगं यमं दूतपतिं तथा ॥ ८४ ॥ <br>
जित्वा क्षणेन राजर्षिर्द्रावयामास रोषतः ॥ <br>
ततः क्रुद्धो यमो राजा स्वयमभ्येत्य तं रुषा ॥ ८५ ॥ <br>
युयोध बहुभिर्बाणैः सिंहनादं चकार ह ॥ <br>
चकर्त राजा तस्याऽपि कार्मुकं विशिखैस्त्रिभिः ॥ ८६ ॥<br>
पुनश्चर्मासिमादाय यमो हंतुमथाऽऽगमत् ॥ <br>
तं दृष्ट्वा तु नृपः क्रुद्धः पुनश्छित्त्वाऽसिचर्मणी ॥ ८७ ॥ <br>
निचखान ललाटे च शरं कालोरगप्रभम् ॥ <br>
यमस्तेनाऽऽहतः क्रुद्धस्ततो दंडमुपाददे ॥ <br>
ब्रह्मास्त्रेण च संमंत्र्य दण्डं तस्मै मुमोच ह ॥ ८८ ॥ <br>
हाहाकारो महानासीज्जनानां पश्यतां तदा ॥ <br>
तदा विष्णुः स्वभक्तस्य रक्षायै प्राहिणोदरि ॥ ८९ ॥ <br>
विष्णुमुक्तं तदा चक्रं शीघ्रमागत्य तद्रणे ॥ <br>
यमदण्डेन संयुध्य तद्ब्रह्मास्त्रं निवार्य च ॥2.7.11.९०॥ <br>
यमं हंतुमथारेभे सहस्रारं महाद्भुतम् ॥ <br>
देवभक्तस्ततो भीतस्तदाऽस्तौच्चक्रमञ्जसा ॥९१॥ <br>
सहस्रार नमस्तेऽस्तु विष्णुपाणिविभूषण ॥ <br>
त्वं सर्वलोकरक्षायै हरिणा च धृतं पुरा ॥ ९२ ॥ <br>
त्वां याचेऽद्य यमं त्रातुं विष्णुभक्तं महाबलम् ॥ ९३ ॥ <br>
नृणां देवद्रुहां कालस्त्वमेव हि न चाऽपरः॥ <br>
तस्मादेनं यमं रक्ष कृपां कुरु जगत्पते ॥ ९४ ॥ <br>
नृपेणैवं स्तुतं चक्रं यमं हित्वा नृपांतिकम् ॥<br>
पुनर्ययौ महाराज देवानां पश्यतां दिवि ॥ ९५ ॥ <br>
ततो यमोऽतिनिर्विण्णो ब्रह्मणः सदनं ययौ ॥ <br>
स ददर्श समासीनं मूर्तामूर्तजनैर्वृतम् ॥९६॥ <br>
धुवाश्रयं जगद्बीजं सर्वलोकपितामहम्॥ <br>
उपास्यमानं विबुधैर्लोकपालैर्दिगीश्वरैः ॥ ९७ ॥ <br>
इतिहासपुराणाद्यैर्देवैर्विग्रहसंस्थितैः ॥ <br>
मूर्तिमद्भिः समुद्रैश्च नदीभिश्च सरोवरैः ॥ ९८ ॥ <br>
देहवद्भिस्तथा वृक्षैरश्वत्थाद्यैरशेषितैः ॥ <br>
वापीकूपतडागैश्च मूर्तिमद्भिश्च पर्वतैः ॥ ९९ ॥ <br>
अहोरात्रैस्तथा पक्षैर्मासैः संवत्सरैस्तथा ॥ <br>
कलाकाष्ठा निमेषैश्च ऋतुभिश्चाऽयनैर्युगैः ॥ 2.7.11.१०० ॥ <br>
संकल्पैश्च विकल्पैश्च निमिषोन्मेषणैस्तथा ॥ <br>
ऋक्षैर्योगैश्च करणैः पूर्णिमाभिः सुसंक्षयैः ॥ १०१ ॥ <br>
सुखैर्दुःखैर्भयैश्चैव लाभाऽलाभैर्जयाजयैः॥ <br>
सत्त्वेन रजसा चैव तमसा च समन्वितम् ॥१०२॥ <br>
शांतमूढाऽतिप्रौढैश्च विकारैः प्राकृतैरपि ॥ <br>
वायुना देवदेवेन श्लेष्मपित्तादिभिर्वृतम् ॥ १०३ ॥ <br>
तेषां मध्येऽविशत्सौरिः सव्रीडा च वधूर्यथा ॥ <br>
विलोकयन्धरापृष्ठं म्लानवक्त्रं व्यदर्शयत् ॥१०४॥ <br>
संप्रविष्टं यमं दृष्ट्वा सकाशस्थं सहानुगम् ॥ <br>
विस्मितास्ते मिथः प्रोचुः किमर्थं भास्करिस्त्विह ॥ १०५ ॥ <br>
संप्राप्तो लोककर्तारं द्रष्टुं देवं पितामहम् ॥ <br>
निर्व्यापारः क्षणमपि योऽयं नास्ति रवेः सुतः ॥ १०६ ॥<br>
सोऽयमभ्यागतः कस्मात्कच्चित्क्षेमं दिवौकसाम् ॥ <br>
आश्चर्याऽतिशयोऽयं च संमार्जितपटस्त्वयम् ॥१०७॥ <br>
लेखकस्तमनुप्राप्तो दैन्येन महताऽन्वितः ॥ <br>
न कदाचित्पटो ह्यस्य मार्जितो धर्मभीरुणा ॥१०८॥ <br>
यन्न दृष्टं श्रुतं वाऽपि तदिहाऽद्य प्रपद्यते ॥ <br>
एवमुच्चरतां तेषां भूतानां भूतशासनः ॥ <br>
निष्पपाताऽग्रतो भूमौ ब्रह्मणो रविनंदनः ॥१०९॥ <br>
कृत्तमूलो यथा शाखी त्राहित्राहीति वै रुदन्॥ <br>
परिभूतोऽस्मि देवेश संमार्जितपटःकृतः ॥2.7.11.११०॥ <br>
त्वयि नाथे न विफलं पश्यामि कमलासन ॥ १११ ॥ <br>
एवमुक्त्वा हि निश्चेष्टो बभूव नृपसत्तम ॥ <br>
ततः कोलाहलः शब्दः सभायां समजायत ॥ ॥ ११२ ॥ <br>
यो हि खेदयते मर्त्यान्सर्वान्स्थावरजंगमान् ॥ <br>
स वै रुदति दुःखार्तः कस्माद्वैवस्वतो यमः ॥ १३४॥ <br>
जनसंतापकर्त्ता यः सोचिराद्यात्यशोभनम् ॥ <br>
नहि दुष्कृतकर्त्ता हि नरः प्राप्नोति शोभनम् ॥ ११४ ॥ <br>
ततो निवारयामास वायुस्तेषां वचस्तदा ॥ <br>
लोकानां समवेतानां मतं ज्ञात्वा स वेधसः ॥ ११५ ॥ <br>
निवार्य लोकान्मार्तंडि शनैरुत्थापयन्मरुत् ॥ <br>
भुजाभ्यां शालपीनाभ्यां लोकसूत्र उदारधीः ॥११६॥ <br>
विह्वलं तं परायत्तमासने संन्यवेशयत् ॥ <br>
आसनस्थमुवाचेदं व्योमसूनू रवेः सुतम् ॥ ११७ ॥ <br>
केन त्वमभिभूतोऽसि केन स्थानान्निवारितः ॥ <br>
केनाऽयं मार्जितो देव पटो लेखपटस्तव ॥११८॥ <br>
ब्रूहि सर्वमशेषेण कुतो हैतोस्त्वमागतः ॥ <br>
यः प्रभुस्तात सर्वेषां स ते कर्ता ममाऽपि च ॥ <br>
अपि कस्माच्च मार्तंडे दुःखं हृदयसंस्थितम् ॥११९॥ <br>
स एवमुक्तः श्वसनेन सत्यमादित्यसूनुर्वचनं बभाषे ॥ <br>
विलोक्य वक्त्रं कुशकेतुसूनोः सगद्गदं चेदमहोऽतिदीनम् ॥ 2.7.11.१२० ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे वैशाखमासमाहात्म्ये नारदाम्बरीषसंवादे कीर्तिमद्विजयवर्णनंनामैकादशोऽध्यायः ॥ ११ ॥ <br>
<br>
<br>
</span>
