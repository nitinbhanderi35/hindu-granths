<span style="font-size: 14pt; line-height: 200%">॥ मैथिलेय उवाच ॥ ॥ <br>
का ह्यस्मिंस्तिथयः पुण्या मासे वैशाखसंज्ञके ॥ <br>
कानि दानानि शस्तानि तासु तासु विशेषतः ॥ १ ॥ <br>
काः प्रख्याताश्च वै लोक एतदाचक्ष्व विस्तरात् ॥ <br>
॥ श्रुतदेव उवाच ॥ ॥ <br>
त्रिंशच्च तिथयः पुण्या वैशाखे मेषगे रवौ ॥ २ ॥ <br>
एकादश्यां कृतं पुण्यं कोटिकोटिगुणं भवेत् ॥ <br>
सर्वदानेषु यत्पुण्यं सर्वतीर्थेषु यत्फलम् ॥ ३ ॥ <br>
समवाप्नोति वैशाख एकादश्यां जलाप्लुतः ॥ <br>
स्नानं दानं तपो होमो देवतार्चनसत्क्रियाः ॥ ४ ॥ <br>
कथायाः श्रवणं चैव सद्यो मुक्तिविधायकम् ॥ <br>
रोगाद्युपहतो यस्तु दारिद्र्येणाऽपि पीडितः ॥ ५ ॥ <br>
श्रुत्वा कथामिमां पुण्यां कृतकृत्यो भवेन्नरः ॥ <br>
अस्नात्वा चाप्यदत्त्वा च येन नीता इमाः शुभाः ॥ ६ ॥ <br>
स गोघ्नश्च कृतघ्नश्च पितृघ्नश्च महान्स्मृ तः ॥ <br>
जलाशयाश्च स्वाधीनाः स्वाधीनं च कलेवरम् ॥७॥ <br>
माधवो मनसा सेव्यः कालश्च सुगुणोत्तमः ॥ <br>
साधवश्च दयावंतः को न सेवेत माधवम् ॥ ८ ॥ <br>
दरिद्रैश्च धनाढ्यैश्च पंगुभिश्चांधकैस्तथा ॥ <br>
षंढैश्च विधवाभिश्च नारीभिश्च नरैस्तथा ॥ ९ ॥ <br>
कुमारयुववृद्धैश्च रोगार्तैरपि भूमिप ॥ <br>
अतीवसुखसाध्यो हि धर्मो वैशाखगोचरः ॥ 2.7.22.१० ॥ <br>
मासमेनमनुप्राप्य धर्मान्कुरु इमाञ्च्छुभान् ॥ <br>
को न यत्नं च कुरुते तस्मात्को न्वपरः शुभः ॥ ११ ॥ <br>
योऽतीव सुलभान्धर्मान्न करोति नराऽधमः ॥ <br>
तस्यैव सुलभा लोका नारका नात्र संशयः ॥ १२ ॥ <br>
अथातः संप्रवक्ष्यामि तस्मिन्मासे च कोत्तमा ॥ <br>
तां तिथिं सर्वपापघ्नीं दध्नः सारमिवोद्धृताम् ॥१३॥ <br>
चैत्रे मासि महापुण्ये मेषसंस्थे दिवाकरे ॥ <br>
पापघ्नी पितृदैवत्या गयाकोटिफलप्रदा ॥ १४ ॥ <br>
अत्रैव श्रूयते पुण्या पितृगाथा पुरातनी ॥ <br>
शृणु तां सत्कथां राजन्सावर्णौ शासति क्षितिम् ॥ १५ ॥<br>
त्रिंशत्कलियुगस्यांते सर्वधर्मविवर्जिते ॥ <br>
आनर्ते तु द्विजः कश्चिद्धर्मवर्ण इति श्रुतः ॥ १६ ॥ <br>
दृष्ट्वा कलियुगे राजञ्जनान्पापरतान्मुनिः ॥ <br>
तस्यैव प्रथमे पादे वर्णधर्मविवर्जिते ॥१७॥ <br>
स कदाचित्सत्रयागं मुनीनां तु महात्मनाम् ॥ <br>
अगमत्पुष्करे क्षेत्रे कुर्वतां मौनधारिणाम् ॥१८॥ <br>
तत्र चासन्पुण्यकथा ऋषीणां शास्त्रगोचराः॥ <br>
तत्र केचित्कलियुगं प्रशशंसुर्धृतव्रताः ॥१९॥ <br>
कृते यद्वत्सरात्साध्यं पुण्यं माधवतोषणम् ॥ <br>
त्रेतायां मासतः साध्यं द्वापरे पक्षतो नृप ॥ 2.7.22.२० ॥ <br>
तस्माद्दशगुणं पुण्यं कलौ विष्णुस्मृतेर्भवेत् ॥ <br>
अत्यल्पमपि वै पुण्यं कलौ कोटिगुणं भवेत् ॥ २१ ॥ <br>
दया पुण्यविहीने तु दानधर्मविवर्जिते ॥ <br>
दयादानं च कुरुते सकृदुच्चार्य वै हरिम् ॥ २२ ॥ <br>
स एव चोर्ध्वगो नूनं दुर्भिक्षे चान्नदस्तथा ॥ <br>
एतत्प्रसंगावसरे नारदोऽभ्येत्य वै मुनिः ॥ २३ ॥ <br>
करेणैकेन शिश्नं च जिह्वां चैकेन वै हसन् ॥ <br>
प्रगृह्योन्मत्तवत्तत्र ननर्त मुनिसत्तमः ॥ २४ ॥ <br>
सभ्यास्तदा तमित्यूचुः किमेतदिति नारद ॥ <br>
प्रत्युवाच स तान्सर्वान्नृत्यं कुर्वन्हसन्सुधीः ॥ २५४ <br>
संतोषाद्यदिह प्रोक्तं नृत्यद्भिर्भावितात्मभिः ॥ <br>
सिद्धा वयं न संदेहः पुण्योऽयं कलिरागतः ॥ २६ ॥ <br>
तत्सत्यं न च संदेहो बहु स्वल्पेन साध्यते ॥ <br>
स्मरणात्तोषमायाति केशवः क्लेशनाशनः ॥ २७ ॥ <br>
तथापि वः प्रवक्ष्यामि दुर्घटं च द्वयं धुवम् ॥ <br>
शिश्नस्य निग्रहः पुत्रा जिह्वाया अपि नित्यशः ॥ २८ ॥ <br>
द्वयं यद्धि भवेद्यस्य स एव स्याज्जनार्दनः ॥ <br>
भवद्भिर्नात्र स्थातव्यं तस्मात्कलियुगागमे ॥ २९ ॥ <br>
पाखंडं भारतं हित्वा संचरध्वं यथासुखम् ॥ <br>
यत्र कुत्रापि देशेषु मनो यत्र प्रसीदति ॥ 2.7.22.३० ॥ <br>
इति तद्वचनं श्रुत्वा मुनयः शंसितव्रताः ॥ <br>
सत्रं समाप्य सहसा ययुस्ते च यथासुखम् ॥ ३१ ॥ <br>
धर्मवर्णोऽपि तच्छ्रुत्वा त्यक्तुं भूमिं मनो दधे ॥ <br>
स व्रतं चोर्ध्वतेजस्कं धृत्वा दण्डकमडलू ॥ ३२ ॥ <br>
जटावल्कलधारी च भूत्वा चैवं ययौ पुनः ॥ <br>
कलौ युगे त्वनाचारान्द्रष्टुं विस्मितमानसः ॥ ३३ ॥ <br>
तत्राऽपश्यज्जनान्घोरान्पापाचाररतान्खलान् ॥ <br>
पाखण्डिनो द्विजाः सर्वे शूद्राः प्रव्राजिनस्तथा ॥ ३४ ॥ <br>
भर्तारं द्वेष्टि भार्या च शिष्यो द्वेष्टि गुरुं तथा ॥ <br>
भृत्यश्च स्वामिहंता च पुत्रः पितृवधे रतः ॥ ३५ ॥<br>
शूद्रप्राया द्विजाः सर्वे बस्तप्रायाश्च धेनवः ॥ <br>
गाथाप्रायास्तथा वेदाः क्रियासाम्याः शुभाः क्रियाः ॥ ३६ ॥ <br>
भूतप्रेतपिशाचाद्याः फलदास्तत्र देवताः ॥ <br>
ता एव श्रद्धयाऽर्चंति जनाः पापरताः शिताः ॥ ३७ ॥ <br>
सर्वे व्यवायनिरतास्तदर्थे त्यक्तजीविताः ॥ <br>
कूटसाक्ष्यप्रवक्तारः सदा कैतवमानसाः ॥ ३८ ॥ <br>
मनस्येकं वचस्येकं कर्मण्येकं सदा कलौ ॥ <br>
सर्वेषां हैतुकी विद्या सा पूज्या नृपमंदिरे ॥ ३९ ॥ <br>
गीताद्याश्च कला विद्या नृपाणां च प्रियावहाः ॥ <br>
हीनाश्च पूज्यतां यांति नोत्तमाश्च कलौ युगे ॥ 2.7.22.४० ॥ <br>
श्रोत्रियाश्च द्विजाः सर्वे दरिद्राः स्युः कलौ युगे ॥ <br>
विष्णुभक्तिर्नराणां तु प्रायशो नैव वर्तते ॥४१॥ <br>
प्रायः पाखंडभूयिष्ठं पुण्यक्षेत्रं भविष्यति ॥ <br>
शूद्रा धर्मप्रवक्तारो जटिलास्तापसाः कलौ ॥४२॥ <br>
सर्वे चाल्पायुषो मर्त्या दयाहीना शठा जनाः ॥ <br>
सर्वे धर्मप्रवक्तारः सर्वे च ग्रहणोत्सवाः ॥ ४३ ॥ <br>
स्वार्चनं चाऽपि हीच्छंति वृथा निन्दापरायणाः ॥ <br>
असूयानिरताः सर्वे प्रभोः स्वगृहमागते ॥ ४४ ॥ <br>
भ्राता च भगिनीगंता पिता पुत्रीं च वै कलौ ॥ <br>
सर्वेऽपि शूद्रीनिरताः सर्वे वारांगनारताः ॥ ४५ ॥ <br>
साधून्नैव विजानंति बहुपापांश्च मन्यते ॥ <br>
व्यक्तीकुर्वंति साधूनां दोषमेकं दुराग्रहाः ॥ ४६ ॥ <br>
पापानां दोषजातानि गुणत्वेन वदन्ति हि ॥ <br>
दोषमेव प्रगृह्णंति कलौ तु विगुणा जनाः ॥४७॥ <br>
जलौका धर्मसंयुक्ता रक्तं पिवति नो पयः ॥ <br>
औषध्यः सत्त्वहीना हि ऋतून् व्यत्ययास्तथा ॥ ४८ ॥ <br>
दुर्भिक्षं सर्वराष्ट्रेषु कन्या काले न सूयते ॥ <br>
नटनर्तकविद्यासु प्रीतिमन्तो नराः कलौ ॥ ४९ ॥ <br>
वेदवेदांतविद्यासु निरता ये गुणाधिकाः ॥ <br>
भृत्यान्पश्यंति तान्मूढास्ते भ्रष्टाश्चाखिला नृप ॥ 2.7.22.५० ॥ <br>
त्यक्तश्राद्धक्रियाः सर्वे त्यक्तवेदोदितक्रियाः ॥ <br>
जिह्वायां विष्णुनामानि न वर्तंते कदाचन ॥ <br>
शृंगाररस निर्वाणास्तद्गीतान्येव ते जगुः ॥५१॥ <br>
न विष्णुसेवा न च शास्त्रवार्ता न यागदीक्षा न विचारलेशः ॥ <br>
न तीर्थयात्रा न च दानधर्माः कलौ जने क्वाऽपि बभूव चित्रम् ॥ ५२ ॥ <br>
तान्दृष्ट्वा घर्मवर्णोऽपि सुभीतोऽत्यन्तविस्मितः ॥ <br>
वंशं पापात्क्षयं यांतं दृष्ट्वा द्वीपांतरं ययौ ॥ ५३ ॥ <br>
स चरन्सर्वद्वीपेषु लोकेष्वेव तु सर्वशः ॥ <br>
पितृलोकं ययौ धीमान्कदाचित्कौतुकान्वितः ॥ ५४ ॥ <br>
तत्राऽपश्यन्महाघोराञ्च्छ्राम्यमाणांश्च कर्मभिः ॥५५॥<br>
धावतो रुदमानांश्च पततः पतितानपि ॥ <br>
तत्रापश्यच्चान्धकूपे पतितान्स्वान्पितॄनधः ॥ ५६ ॥ <br>
दूर्वाग्रलंबिनो दीनान्दूर्वाच्छेदे हि शंकितान् ॥ <br>
तदा प्राप्तः कोऽपि चाखुर्दूर्वामूलं तदाश्रयम् ॥ ५७ ॥ <br>
तेन भागत्रयं चात्तमेको भागोवशेषितः ॥ <br>
तं दृष्ट्वा ते क्षीयमाणं मूलं दुःखेन कर्षिणः ॥ ॥ ५८ ॥ <br>
अधो दृष्ट्वा चांऽधकूपं तटपातादिभीषणम् ॥ <br>
दुरुत्तारं महाघोरं कर्मणाप्तं सुदुःखिताः ॥ ५९ ॥ <br>
अग्रे चाऽपि दुरुत्तारमवलंबविवर्जितम् ॥ <br>
तान्द्रष्ट्वा विस्मितो भूत्वा दयालुर्वाक्यमब्रवीत् ॥2.7.22.६०॥ <br>
के यूयं पतिता ह्यस्मिन्केन दुस्तरकर्मणा ॥ <br>
कस्य गोत्रे समुत्पन्नाः कथं वो मुक्तिरूर्जिता ॥ ६१ ॥ <br>
एतद्यूयं वदध्वं मे शर्म वोऽथ भविष्यति ॥ <br>
इत्येवमुदितास्तेन पितरोऽथ सुदुःखिताः ॥ ६२ ॥ <br>
तमूचुः करुणां वाचं धर्मश्रुति पुरःसराः ॥ <br>
॥ पितर ऊचुः ॥ ॥ <br>
वयं श्रीवत्सगोत्रीया भुवि सन्तानवर्जिताः ॥ ६३ ॥ <br>
पिंडश्राद्धविहीनाश्च तेन पच्यामहे वयम् ॥ <br>
निःसन्तानोऽपि नो वंशो जातः पापैः कलौ युगे ॥६४॥ <br>
नाऽस्माकं पिंडदश्चास्ति वंशे पापात्क्षयं गते॥ <br>
तेनांऽधकूपे पतनं निस्तंतूनां दुरात्मनाम् ॥६५॥ <br>
एको हि वर्तते वंशे धर्मवर्णो महायशाः ॥ <br>
स विरक्तश्चरन्नेको न गार्हस्थमुपेयिवान् ॥ ६६ ॥ <br>
तंतुना तेन बिभ्रामो दूर्वानालावलंबिताः ॥ <br>
निस्तंतुत्वाच्च तन्मूलमाखुः खादति प्रत्यहम् ॥ ६७ ॥ <br>
एकस्यैवाऽवशिष्टत्वात्किंचिन्नलोऽवशेषितः ॥ <br>
आखुना खाद्यमानश्च वर्तते सौम्य पश्यताम् ॥ ॥ ६८ ॥ <br>
तस्य चाऽऽयुःक्षये तात शेषमाखुर्हरिष्यति ॥ <br>
पश्चात्कूपे पतिष्यामो दुरुत्तारेंऽधतामसे ॥ ६९ ॥ <br>
तस्मात्त्वं च भुवं गत्वा धर्मवर्णं प्रबोधय ॥ <br>
अस्मद्वाक्यैर्दयापात्रैर्गार्हस्थ्यं विमुखं मुनिम् ॥ 2.7.22.७० ॥ <br>
पितरस्ते भृशाऽर्ता हि नरके पतिता मया ॥ <br>
अन्धकूपे दुरुत्तारे दृष्टा दूर्वावलंबिताः ॥ ७१ ॥ <br>
सा दूर्वा वंशरूपा हि तन्मूलं सततं मुने ॥ <br>
कालाख्यो मूषकस्तस्य मूलं खादति प्रत्यहम् ॥ ७२ ॥ <br>
वंशनाशोऽनुक्रमत एकस्त्वं त्ववशेषितः ॥ <br>
तेन मूलस्य दूर्वाया नष्टं भागत्रयं मुने ॥७३॥ <br>
एको भागोऽवशिष्टोऽत्र यतस्त्वं वर्तसे भुवि ॥ <br>
किंचित्खादति वै त्वाऽऽखुस्तव चाऽऽयुःक्षयक्रमात् ॥ ७४ ॥ <br>
परेते त्वयि चाऽस्माकं तवाऽपि पतनं भवेत् ॥ <br>
कूप एवान्धतामिस्रे संतानेऽपि क्षयं गते ॥ ७५ ॥<br>
तस्माद्गार्हस्थ्यमासाद्य कुरु संततिवर्धनम्॥ <br>
तेनाऽस्माकं तवाऽपि स्याद्गतिरूर्ध्वा न संशयः ॥ ७६॥ <br>
एष्टव्या बहवः पुत्रा यद्येकोऽपि गयां व्रजेत् ॥ <br>
यजेत वाऽश्वमेधं च नीलं वा वृषमुत्सृजेत् ॥ ७७ ॥ <br>
यद्येकोऽपि च वैशाखे माघे वा कार्तिकेऽपि च ॥ <br>
अस्मानुद्दिश्य वै स्नानं श्राद्धं दानं करिष्यति ॥ ७८ ॥ <br>
तेन चोर्ध्वगतिर्भूयान्नरकादुद्धृतिश्च नः ॥ <br>
एको वा विष्णुभक्तः स्यादेको वा हरिवासरी ॥ ७९ ॥ <br>
एको वा शृणुयाद्विष्णोः कथां पापविनाशनीम् ॥ <br>
तस्यातीतं कुलशतं भावि चाऽपि कुलं शतम् ॥ 2.7.22.८० ॥ <br>
अपि पापवृतं क्वाऽपि नरकं नैव पश्यति ॥ <br>
किमन्यैर्बहुभिः पुत्रैर्दयाधर्मविवर्जितैः ॥ ८१ ॥ <br>
ये जाता नार्चयंत्यद्धा विष्णुं नारायणं कुले ॥ <br>
नाऽपुत्रस्य हि लोकोऽस्ति सर्वमेतज्जना विदुः ॥८२॥ <br>
तत्राऽपि च दयायुक्तं तत्संतानं च दुर्लभम् ॥ <br>
इति तं बोधयित्वा तु वाक्यैरेतैश्च सूनृतैः ॥ ८३ ॥ <br>
विरक्तस्योर्ध्वरेतस्य गार्हस्थ्ये त्वं मतिं कुरु ॥ <br>
पितॄणां वचनं श्रुत्वा धर्मवर्णोऽतिविस्मितः ॥८४॥ <br>
प्रणम्य प्रांजलिः प्राह रुदन्वै जातवेपथुः ॥ <br>
नाम्नाहं धर्मवर्णश्च युष्मद्वंश्यो दुराग्रही ॥ ॥ ८५ ॥ <br>
सत्रे श्रुत्वा तु वचनं नारदस्य महात्मनः ॥ <br>
जिह्वादार्ढ्यं गुह्यदार्ढ्यं न कस्याऽपि कलौ युगे ॥ ८६ ॥ <br>
दृष्ट्वा भुवि च पापिष्ठांस्ताञ्जनानपि शंकितः ॥ <br>
भीतो दुर्जनसंगत्या चरन्द्वीपांतरे वसन् ॥ ८७ ॥ <br>
पादास्त्रयो गता ह्यस्य कलेः पादेंऽत्यकेऽपि च ॥ <br>
गताः सार्द्धत्रयो भागा इदानीं जनका इमे ॥ ८८ ॥ <br>
नाऽहं वेद्मि भवद्दुःखं वृथा जन्म गतं मम ॥ <br>
यस्मिन्कुले त्वहं जात ऋणं पित्रोर्न वै हृतम् ॥ ८९ ॥ <br>
किं तेन जातमात्रेण भूभारेणाऽत्र शत्रुणा ॥ <br>
यो जातो नार्चयेद्विष्णुं पितॄन्देवानृषींस्तथा ॥ 2.7.22.९० ॥ <br>
युष्मदाज्ञां करिष्यामि मामाऽऽज्ञापयत क्षितौ ॥ <br>
यथा न कलिबाधा स्यात्तत्र संसारतोऽपि वा ॥ ९१ ॥ <br>
कर्तव्यान्यपि कृत्यानि मया पुत्रेण भूतले ॥ <br>
इत्युक्तास्तेन वंश्येन धर्मवर्णेन धीमता ॥९२॥ <br>
किंचिदाश्वस्तमनस इदमूचुर्महीपते ॥ <br>
पुत्र पश्य दशामेतां पितॄणां ते महात्मनाम् ॥ ९३ ॥ <br>
संतत्यभावात्पततां दूर्वामात्रावलंबिनाम् ॥ <br>
त्वं गार्हस्थ्यमुपालभ्य संतत्यास्मान्समुद्धर ॥ ९४ ॥ <br>
ये च विष्णुकथारक्ता ये स्मरंत्यनिशं हरिम् ॥ <br>
ये सदाचारनिरता न तान्वै बाधते कलिः ॥ ॥ ९५ ॥ <br>
शालिग्रामशिला यस्य गृहे तिष्ठति मानद ॥ <br>
अथवा भारतं गेहे न तं वै बाधते कलिः ॥ ९६ ॥<br>
यश्च वैशाखनिरतो माघस्नानपरश्च यः ॥ <br>
कार्तिके दीपदाता यो न तं वै बाधते कलिः ॥९७॥ <br>
प्रत्यहं शृणुयाद्यस्तु कथां विष्णोर्महात्मनः ॥ <br>
पापघ्नीं मोक्षदां दिव्यां न तं वै बाधते कलिः ॥९८॥ <br>
यद्गृहे वैश्वदेवश्च यद्गृहे तुलसी शुभा॥ <br>
यदंगणे शुभा गौश्च न तं वै बाधते कलिः॥९९॥ <br>
तस्मान्नो भीतिरस्तीह युगे पापात्मकेऽपि च ॥ <br>
शीघ्रं गच्छ भुवं पुत्र मासोऽयं माधवाह्वयः ॥ 2.7.22.१०० ॥ <br>
सर्वेषामुपकाराय मेषसंस्थे दिवाकरे ॥ <br>
त्रिंशच्च तिथयः पुण्या मेषसंस्थे दिवाकरे ॥ १०१ ॥ <br>
एकैकस्यां कृतं पुण्यं कोटिकोटिगुणं भवेत् ॥ <br>
तत्राऽपि चैत्रबहुलो दर्शो नृणां च मुक्तिदः ॥ २ ॥ <br>
प्रियश्च पितृदेवानां सद्यो मुक्तिविधायकः ॥ <br>
ये वै पितॄन्समुद्दिश्य श्राद्धं कुर्वंति तद्दिने ॥३॥ <br>
सोदकुंभं पिंडदानं तदक्षय्यफलं लभेत् ॥ <br>
ये च कुर्वंति वै श्राद्धममायां च मधौ सुत ॥ ४ ॥ <br>
तैः कृतं तु गयाक्षेत्रे श्राद्धं कोटिगुणं भवेत् ॥ <br>
यदि श्राद्धं मधौ दर्शे शाकेनाऽपि करोति च॥ ५ ॥ <br>
कोटिश्राद्धं गयायां तु कृतं तेन न संशयः ॥ <br>
कुंभं च पानकैः पूर्णं कर्पूरागुरुवासितम् ॥ ६ ॥ <br>
यो न दद्यान्मधौ दर्शे स पितृघ्नो न संशयः ॥ <br>
यो दद्याच्च मधौ दर्शे सपानीयं करीरकम् ॥ ७ ॥ <br>
श्राद्धं च भक्तिसंयुक्तः कुरुते च कुलोद्धतिम् ॥ <br>
पितॄणां च तथा लोके नदी चाऽमृतवर्षिणी ॥ ८ ॥ <br>
कुंभदानात्प्रसरति श्राद्धदानादिदायिनाम् ॥ <br>
अन्नसूपघृतापूपलेह्यपायसकर्दमान् ॥ ९ ॥ <br>
तस्माज्झटिति त्वं गच्छ यदा वा ऽमा भविष्यति ॥ <br>
कुरु श्राद्धं पिंडदानं सोदकुम्भं महामते ॥2.7.22.११०॥ <br>
सर्वेषामुपकाराय गार्हस्थ्यं च समाश्रय ॥ <br>
धर्मार्थकामैः संतुष्टः प्राप्य संतानमुत्तमम् ॥ ११ ॥ <br>
पुनश्च मुनिवृत्तिस्त्वं सुखं द्वीपे सुसंचर ॥ <br>
इत्यादिष्टः पितृभिश्च तूर्णं भूमिं ययौ मुनिः ॥ १२ ॥ <br>
चैत्रे मासे मेषसंस्थे पुण्ये मासि दिवाकरे ॥ <br>
प्रातः स्नात्वा च संतर्ज्य पितॄन्देवानृषींस्तथा ॥ १३ ॥ <br>
सोदकुंभं तथा श्राद्धं कृत्वा पापविनाशनम् ॥ <br>
तेन दत्त्वा पितॄणां च मुक्तिमावृत्तिवर्जिताम् ॥ १४ ॥ <br>
स्वयं विवाहमकरोत्संततिं प्राप्य वै सतीम् ॥ <br>
लोके प्रख्यापयामास तां तिथिं पापनाशनीम् ॥१५॥ <br>
स्वयं पुनर्मुदा भक्त्या गन्धमादनमाययौ ॥ १६ ॥ <br>
तस्मात्पुण्यतमा चैषा मधोर्दर्शाह्वया तिथिः॥ <br>
नानया सदृशी लोके तिथिर्दृष्टा श्रुताऽपि वा ॥ ॥ ११७ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे वैशाखमासमाहात्म्ये नारदाम्वरीषसंवादे कलिधर्मनिरूपणे पितृमुक्तिर्नाम द्वाविंशोऽध्यायः ॥ २२ ॥ ॥ छ ॥<br>
<br>
</span>
