<span style="font-size: 14pt; line-height: 200%">॥ श्रुतकीर्तिरुवाच ॥ ॥ <br>
वैशाखधर्मानखिलानिहामुत्र फलप्रदा॥ <br>
भूयोऽपि शृण्वतश्चासीत्तृप्तिर्नाऽद्यापि मानद ॥१॥ <br>
यत्र चाकैतवो धर्मो यत्र विष्णुकथा शुभाः ॥ <br>
तच्छास्त्रं शृण्वतो नैव तृप्तिः कर्णरसायनम् ॥ २ ॥ <br>
पूर्वजन्मकृतं पुण्यं दिष्ट्या पारमुपागतम् ॥ <br>
आतिथ्यव्यपदेशेन यद्भवान्गृहमागतः ॥ ३ ॥ <br>
वचोऽमृतं मुखांभोजनिःसृतं परमाद्भुतम् ॥ <br>
पीत्वा तृप्तः पारमेष्ठ्यं मोक्षं वा च न कामये ॥४॥ <br>
तस्मात्तानेव धर्मान्मे भुक्तिमुक्तिप्रदायकान् ॥ <br>
विष्णुप्रीतिकरान्दिव्यान्भूयो विस्तरतो वद ॥ ५ ॥ <br>
इत्युक्तस्तु पुरा राज्ञा श्रुतदेवो महायशाः॥ <br>
संहृष्टाऽऽत्मा शुभान्धर्मान्पुनर्व्याहर्तुमारभत् ॥ ६ ॥ <br>
॥ श्रुतदेव उवाच ॥ ॥ <br>
शृणु राजन्प्रवक्ष्यामि कथां पापप्रणाशिनीम् ॥ <br>
वैशाखधर्मविषयां भावितां मुनिभिर्मुहुः॥७॥ <br>
पंपातीरे द्विजः कश्चिच्छंखोनाम महायशाः ॥ <br>
गुरौ सिंहगते चागान्नदीं गोदावरीं शुभाम् ॥८॥ <br>
तीर्त्वा भीमरथीं पुण्यां कांतारे कण्टकाचले ॥ <br>
निर्जले निर्जने घोरे वैशाखे तपकर्षितः ॥ ९ ॥ <br>
वृक्षे चोपविवेशाऽसौ मध्याह्नसमये द्विजः ॥ <br>
तदा कश्चिद्दुराचारो व्याधश्चापधरः शठः ॥2.7.17.१०॥ <br>
निर्घृणः सर्वभूतेषु कालांतक इवाऽपरः ॥ <br>
तं कुण्डलधरं विप्रं दीक्षितं भास्करोपमम् ॥ ११ ॥ <br>
दृष्ट्वा बद्ध्वा स जग्राह कुण्डलादिकमुग्रधीः ॥ <br>
उपानहौ च च्छत्रं च अक्षमालां कमण्डलुम् ॥ १२ ॥ <br>
पश्चाद्विसृज्य तं विप्रं गच्छेत्याह विमूढधीः ॥ १३ ॥ <br>
ततः स गच्छन्पथि शर्कराऽऽविले सूर्यांशुतप्ते जलवर्जिते खरे ॥ <br>
संतप्तपादस्तृणछादिते स्थले क्वचिच्चचारोपवसन्नूर्ध्वरेताः ॥ १४ ॥ <br>
स वै द्रुतं संपतन्क्वापि तुष्यन्हाहेति वादी स जगाम तूर्णम् ॥ <br>
दृष्ट्वा मुनिं खिद्यमानं पृथिव्यां मध्यं गते पूष्णि दया बभूव ॥ १५ ॥ <br>
व्याधस्य धर्मविमुखस्य च पापबुद्धेस्तस्मै ददामि सुखदां खलु पादरक्षाम् ॥ १६ ॥<br>
चौर्येणैव स्वधर्मेण या गृहीता वनांतरे ॥ <br>
तदीयमेव तत्सर्वं व्याधानां धर्मनिर्णयः ॥ <br>
तस्मादुपानहौ दास्ये मुहुर्दुःखापनुत्तये ॥ १७ ॥ <br>
तेन श्रेयो भवेद्यच्च तद्भवेन्मम पापिनः ॥ <br>
जीर्णे चोपानहौ द्वे च वर्तेते पादयोर्मम ॥ <br>
न ताभ्यामस्ति मे कृत्यं तस्मात्ते वै ददाम्यहम्॥ ॥ १८ ॥ <br>
इति निश्चित्य मनसि तूर्णं गत्वा ददौ च ते ॥ <br>
शर्करातप्तपादाय द्विजवर्याय सीदते ॥ १९ ॥ <br>
उपानहौ गृहीत्वा ते निर्वृतिं च परां ययौ ॥ <br>
सुखी भवेति तं व्याधमाशीर्भिरभिनन्द्य च ॥ 2.7.17.२० ॥ <br>
नूनं सुपक्वपुण्योऽयं वैशाखे दत्तवानमू ॥ <br>
व्याधस्यापि च दुर्बुद्धेः प्रायो विष्णुः प्रसीदति ॥ २१ ॥ <br>
सर्वस्याऽऽप्त्या च भूयोऽपि यत्सुखं तदभून्मम ॥ <br>
ततोऽभिश्रुत्य तद्वाक्यं किमेतदिति विस्मितः ॥ २२ ॥ <br>
व्याजहार पुनर्विप्रं ब्रह्मिष्ठं ब्रह्मवादिनम् ॥ <br>
त्वदीयं तु मया दत्तं कथं पुण्यं भवेन्मम ॥ २३ ॥ <br>
प्रशंससि च वैशाखं हरिस्तुष्टो भवेदिति ॥ <br>
एतदाचक्ष्व मे ब्रह्मन्को वैशाखस्तु को हरिः ॥ २४ ॥ <br>
को धर्मः किं फलं तस्य शुश्रूषोर्मे दयानिधे ॥ <br>
इति व्याधवचः श्रुत्वा शंखस्तुष्टमना अभूत् ॥ २५ ॥ <br>
प्रशंसन्स च वैशाखं पुनर्विस्मितमानसः ॥ <br>
इदानीं दत्तवान्पादत्राणे मे लुब्धकः शठः ॥२६॥ <br>
यद्दुर्बुद्धेश्च वैषम्यं जातं चित्रमहो वत ॥ <br>
सर्वेषामेव धर्माणां फलं जन्मांतरेषु वै ॥ २७ ॥ <br>
वैशाखमासधर्माणां फलं सद्यः क्षणे नृणाम् ॥ <br>
पापाचारस्य दु्र्बुद्धेर्व्याधस्यापि दुरात्मनः ॥ २८ ॥ <br>
दैवादुपानहोर्दानात्सत्त्वशुद्धिरभूदहो ॥ <br>
यच्च विष्णोः प्रियं कर्म यत्तत्सन्तोषनिर्मलम् ॥ २९ ॥ <br>
तदेव धर्ममित्या हुर्मन्वाद्या धर्मवित्तमाः ॥ <br>
धर्मा माधवमासीयाः प्रिया विष्णोरतीव ते ॥ 2.7.17.३० ॥ <br>
धर्मैर्माधवमासीयैर्यथा तुष्यति केशवः ॥ <br>
न तथा सर्वदानैश्च तपोभिश्च महामखैः ॥ ३१ ॥ <br>
नानेन सदृशो धर्मः सर्वधर्मेषु विद्यते ॥ <br>
मा गयां यांतु मा गंगां मा प्रयागं तु पुष्करम् ॥ ३२ ॥ <br>
मा केदारं कुरुक्षेत्रं मा प्रभासं स्यमन्तकम् ॥ <br>
मा गोदा मा च कृष्णां च मा सेतुं मा मरुद्वृधम् ॥ ३३ ॥ <br>
वैशाखधर्ममाहात्म्यं शंसंती च कथाऽऽपगा ॥ <br>
तत्र स्नातस्य वै विष्णुः सद्यो हृद्यवरुध्यते ॥ ३४ ॥ <br>
मासे माधवसंज्ञेऽस्मिन्यस्त्वल्पेनैव साध्यते ॥ <br>
न तद्बहुव्ययैर्दानैर्न धर्मैर्वाऽपि वै मखैः ॥ ॥ ३५ ॥ <br>
मासोऽयं माधवोनाम व्याध पुण्यविवर्द्धनः ॥ <br>
तस्मिन्मह्यं त्वया दत्ते पादुके तापनाशने ॥ ३६ ॥<br>
तेन ते पूर्वकालीनं पुण्यं पाकमुपागतम् ॥ <br>
तुष्टस्तु भगवान्प्रायः श्रेयो व्याध विधास्यति ॥ ३७ ॥ <br>
अन्यथा ते कथं भूयाद्बुद्धिरेतादृशी शुभा ॥ <br>
मुनावेवं ब्रुवाणे च मृत्युना प्रेरितो बली ॥ ३८ ॥ <br>
सिंहो व्याघ्रवधार्थाय प्राद्रवत्क्रोधविह्वलः ॥ <br>
मध्ये दृष्ट्वा च मातङ्गं दैवाद्देवेन कल्पितम् ॥ ३९ ॥ <br>
तं हंतुमुद्यतोऽगच्छत्पदाक्रांतं व्यवस्थितम् ॥ <br>
तयोर्युद्धमभूद्राजन्सिंहमातंगयोर्वने ॥ 2.7.17.४० ॥ <br>
श्रांतौ युद्धाच्च विरतौ निरीक्षंतौ च तस्थतुः ॥ <br>
व्याधमुद्दिश्य यच्चोक्तं मुनिना च महात्मना ॥ ४१ ॥ <br>
समस्तपातकध्वंसि दैवाच्छुश्रुवतुश्च तौ ॥ <br>
तेनैव मासमाहात्म्यश्रवणेनामलाशयौ ॥ ४२ ॥ <br>
शापान्मुक्तौ च तौ देहात्सद्यो मुक्तौ दिवं गतौ ॥ <br>
दिव्यरूपधरौ दिव्यौ दिव्यगंधानुलेपनौ ॥ ४३ ॥ <br>
दिव्यं विमानमारूढौ दिव्यनारीनिषेवितौ ॥ <br>
सद्योऽवनतमूर्द्धानौ प्रांजली चोपतस्थतुः ॥ ४४ ॥ <br>
मुनींद्रो धर्मवक्ता च व्याधमुद्दिश्य वै पथि ॥ <br>
तौ दृष्ट्वा विस्मितः प्राह कौ युवामिति निश्चलः ॥ ४५ ॥ <br>
दुर्योनौ तु कुतो जन्म युवयोर्वा कथं मृतिः ॥ <br>
अहेतोर्विपिने चाऽस्न्मिपरस्परवधोद्यतौ ॥ ४६ ॥ <br>
एतत्सर्वं सुविस्तार्य सम्यग्वदत मेऽनघौ ॥ <br>
इत्युक्तौ मुनिना तेन वचः प्रत्यूचतुः पुनः ॥ ४७ ॥ <br>
मतंगस्य मुनेः पुत्रौ दंतिलः कोहलोऽपरः ॥ <br>
शापदोषेण तौ जातौ नाम्ना दंतिलकोहलौ ॥ ४८ ॥ <br>
रूपयौवनसंपन्नौ सर्वविद्याविशारदौ ॥ <br>
आवामुद्दिश्य प्रोवाच पिता धर्मार्थकोविदः ॥ ४९ ॥ <br>
मतंगोनाम ब्रह्मर्षिः सर्वधर्मविदुत्तमः ॥ <br>
वैशाखे मासि तनयौ मधुसूदनवल्लभे ॥ 2.7.17.५० ॥ <br>
प्रपां कुरुत मार्गे च जनान्वीजयतं क्षणम्॥ <br>
मार्गे छाया विधत्तां च भूर्यन्नं शीतलांबु च ॥ ५१ ॥ <br>
कुरुतं स्नानमुषसि तथैवार्चयतं विभुम् ॥ <br>
कथां च शृणुतं नित्यं यया बन्धो निवर्तते ॥ ५२ ॥ <br>
एवं च बहुभिर्वाक्यैर्बोधितावपि दुर्मती ॥ <br>
कुद्धोऽभवं दंतिलोऽहं मत्तोऽहं कोहलाह्वयः ॥ ५३ ॥ <br>
क्रुद्धः शशाप तौ सद्यः पिता धर्मेषु लालसः ॥ ५४ ॥ <br>
पुत्रं च धर्मविमुखं भार्यां चाऽप्रियवादिनीम् ॥ <br>
अब्रह्मण्यं च राजानं त्यजेत्सद्यो न चेत्पतेत् ॥ ॥ ५५ ॥ <br>
दाक्षिण्यादर्थलोभाद्वा संसर्गं ये प्रकुर्वते ॥ <br>
ते सर्वे नरकं यांति यावदिंद्राश्चतुर्दश ॥ <br>
इति ज्ञात्वा शशापावां मदक्रोधपरिप्लुतौ ॥५६॥<br>
कुद्धोऽयं दंतिलो भूयात्सिंहः क्रोधपरिप्लुतः ॥ <br>
मत्तस्तु कोहलो भूयान्मत्तो मातंगयूथपः ॥५७॥ <br>
कृतानुतापौ पश्चात्तु प्रार्थयावो विमोचनम्॥ <br>
आवाभ्यां प्रार्थितो भूयो विशापं च ददौ पिता ॥ ५८ ॥ <br>
युवां प्राप्य च दुर्योनिं कियत्कालांतरेऽपि च ॥ <br>
संगमो भविता तत्र परस्परवधेषिणोः ॥ ५९ ॥ <br>
तस्मिन्नेव हि समये संवादो व्याधशंखयोः ॥ <br>
वैशाखधर्मविषयो दैवाद्वां श्रवणेऽपि च ॥ 2.7.17.६० ॥ <br>
गमिष्यति क्षणादेव तस्मान्मुक्तिर्भविष्यति ॥ <br>
शापान्मुक्तौ पूर्वमेव रूपमास्थाय पुत्रकौ ॥ ६१ ॥ <br>
मामेव प्राप्य वसतं नान्यथा मे वचो भवेत्॥ <br>
इति शप्तौ च गुरुणा दुर्योनिं प्राप्य दुर्मती ॥ ६२ ॥ <br>
प्राप्य दैवात्संगतिं च परस्परवधैषिणौ ॥ <br>
संवादं युवयोर्दिव्यं शुभं तं शुश्रुवावहे ॥ ६३ ॥ <br>
तेन सद्यो विमुक्तिश्च क्षणादेवाऽऽवयोरभूत् ॥ <br>
इति सर्वं समाख्याय प्रणम्य च मुनीश्वरम् ॥ ६४ ॥ <br>
समामंत्र्याभ्यनुज्ञातौ जग्मतुः पितुरंतिकम्॥ <br>
तदेवं संप्रदृश्याह मुनिर्व्याधं दयानिधिः ॥ ६५ ॥ <br>
पश्य वैशाखमाहात्म्यश्रवणस्य फलं महत् ॥ <br>
मुहूर्तश्रवणादेव तयोर्मुक्तिः करे स्थिता ॥ ६६ ॥ <br>
इति ब्रुवाणं मुनिपुंगवं तं दयानिधिं निःस्पृहमग्र्यबुद्धिम् ॥ <br>
विशुद्धसत्त्वं सुकृतैकपात्रं स न्यस्तशस्त्रः पुनराह व्याधः ॥ ६७ ॥ <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे वैशाखमासमाहात्म्ये नारदाम्बरीषसंवादे दंतिलकोहलमुक्तिप्राप्तिवृत्तान्तवर्णनं नाम सप्तदशोऽध्यायः ॥ १७ ॥ ॥ छ ॥ <br>
<br>
<br>
</span>
