<span style="font-size: 14pt; line-height: 200%">॥ ॥ श्रुतदेव उवाच ॥ ॥ <br>
अथातः संप्रवक्ष्यामि माहात्म्यं पापनाशनम् ॥ <br>
अक्षय्यायास्तृतीयायाः सिते पक्षे च माधवे ॥ १ ॥ <br>
ये कुर्वंति च तस्यां वै प्रातः स्नानं भगोदये ॥ <br>
ते सर्वे पापनिर्मुक्ता यांति विष्णोः परं पदम् ॥ २ ॥ <br>
देवान्पितॄन्मुनीन्यस्तु कुर्यादुद्दिश्य तर्पणम् ॥ <br>
तेनाऽधीतं च तेनेष्टं तेन श्राद्धशतं कृतम् ॥ ३ ॥ <br>
मधुसूदनमभ्यर्च्य कथां शृण्वंति ये नराः ॥ <br>
अक्षय्यायां तृतीयायां ते नरा मुक्तिभागिनः ॥ ॥ ४ ॥ <br>
ये दानं तत्र कुर्वंति मधुद्विट्प्रीतये शुभम् ॥ <br>
तदक्षय्यं फलत्येव मधुशासनशासनात् ॥ ५ ॥ <br>
देवर्षिपितृदैवत्या तिथिरेषा महाशुभा ॥ <br>
त्रयाणां तृप्तिदात्री च कृते धर्मे सनातने ॥ ६ ॥ <br>
प्रख्यातिश्च तिथेरस्याः केन चास्ति तदप्यहम्॥ <br>
वक्ष्यामि नृपशार्दूल सावधानमनाः शृणु ॥ ॥ ७ ॥ <br>
पुरा पुरंदरस्याऽऽसीद्युद्धं च बलिना सह ॥ <br>
देवानां चैव दैत्यानां द्वंद्वं युद्धमभूत्ततः ॥ ८ ॥ <br>
स निर्जित्य बलिं दैत्यं पातालतलवासिनम्॥ <br>
पुनर्भुवं समासाद्य चोतथ्यस्याऽऽश्रमं ययौ ॥ ९ ॥ <br>
तत्रापश्यच्च तत्पत्नीं गुर्विणीं मंदगामिनीम्॥ <br>
चलच्छ्रोणितटाबद्ध कांचीदाम्ना सुमंडिताम् ॥ 2.7.23.१० ॥ <br>
क्वणत्कंकणनिर्घोष जितमत्तालिकोकिलाम् ॥ <br>
वल्गुचित्रांबरां रामां मंजुवाचं शुचिस्मिताम् ॥ ११ ॥ <br>
लसत्कुंभस्थलाभ्यां च कुचाभ्यामुपशोभिताम् ॥ <br>
हसत्पद्ममुखां दिव्यां नीलोत्पलसुलोचनाम्॥ १२ ॥ <br>
केतक्युदरपांडुभ्यां गंडाभ्यां च मनोरमाम् ॥ <br>
श्रमोच्छ्वसंतीं दीनाक्षीं पर्णशालामुखे स्थिताम् ॥ १३ ॥ <br>
स्वपतीं शयने क्वाऽपि तां दृष्ट्वा मोहमागतः ॥ <br>
बलात्कारेण बुभुजे गुर्विणीं पाकशासनः॥१४ ॥ <br>
गर्भस्थस्तु तदा पिंडः स्वस्य पातविशंकया ॥ <br>
छादयामास वै योनिं द्वारे पादेन दुःखितः ॥ १५ ॥ <br>
ततश्चस्कन्द वीर्यं तद्भूमावेव बलिद्विषः ॥ <br>
गर्भस्थाय चुकोपासौ भगवान्पाकशासनः ॥ १६ ॥ <br>
तं शशाप च गर्भस्थं रुषा ताम्रांतलोचनः ॥ <br>
जात्यन्धो भव दुर्बुद्धे माऽवमंस्था यतः पदा ॥ १७ ॥ <br>
प्रच्छाद्य योनिद्वारं च ततो दीर्घतपाह्वयः ॥ <br>
पदा प्रस्कंदिताद्वीर्याज्जालतः समजायत ॥ १७ ॥ <br>
पश्चादिंद्रो ययौ शीघ्रमृषेः शाप विशंकितः ॥ <br>
पलायंतं हरिं दृष्ट्वा जहसुर्बटवोऽखिलाः ॥ १९ ॥ <br>
ततस्तु व्रीडितो भूत्वा ययौ मेरोर्गुहां शुभाम् ॥ <br>
तत्र लीनश्चचाराऽसौ दुस्तरं वै तपो महत् ॥ 2.7.23.२० ॥ <br>
मेरौ विलीय वसति देवेन्द्रे लज्जयाऽन्विते ॥ <br>
गूढैर्विज्ञाय तां वार्तां दैतेया बलिपूर्वकाः ॥ २१ ॥<br>
सुरानाक्रम्य बुभुजुर्बलींद्रश्चामरावतीम् ॥ <br>
दिक्पालानां विभूतीश्च शंबराद्या बलीयसः ॥ २२ ॥ <br>
बलाद्बुभुजिरे हीननाथे राष्ट्रे दिवौकसाम् ॥ <br>
रक्षितारमजानंतो देवाश्चाग्निपुरोगमाः ॥ २३ ॥ <br>
पप्रच्छुर्धिषणं देवं देवाचार्यमकल्मषम् ॥ <br>
पप्रच्छुरिंद्रवृत्तांतं क्व स्वित्तिष्ठति नः प्रभुः ॥ २४ ॥ <br>
दैत्याक्रांतमिदं राष्ट्रं हीननाथं दिवौकसाम् ॥ <br>
कुतो नाऽऽयाति देवोऽसौ भूयान्कालो गतो विभो ॥ २५ ॥ <br>
तं यामो यत्र धिषण प्रार्थयामश्च तं विभुम् ॥ <br>
इति पृष्टस्तदा देवैर्धिषणस्तानुवाच ह ॥ २६ ॥ <br>
रसातले बलिं जित्वा चोतथ्यस्याऽऽश्रमं ययौ ॥ <br>
भुक्त्वा पत्नीं च दार्ढ्येन तच्छिष्यैरेव निन्दितः ॥ २७ ॥ <br>
व्रीडितस्तु दिवं यातुं गुहां मेरोर्विवेश ह ॥ <br>
तत्रैवाऽऽस्ते शचीयुक्तः स्वकृतं चिन्तयन्विभुः ॥ २८ ॥ <br>
इति तस्य वचः श्रुत्वा देवा अग्निपुरोगमाः ॥ <br>
गुहां मेरोर्ययुः शीघ्रं दृष्ट्वा प्रार्थयितुं विभुम् ॥ २९ ॥ <br>
तत्र दृष्ट्वा गुहालीनं देवेन्द्रं पाकशासनम् ॥ <br>
तुष्टुवुर्विविधैः स्तोत्रैस्तद्वीर्यैर्लोकविश्रुतैः ॥ 2.7.23.३० ॥ <br>
इंद्र तुभ्यं नमस्तेऽस्तु सर्वदेवाऽधिपाय ते ॥ <br>
वयं दैत्यैरर्दिताश्च त्वया हीना भृशार्दिताः ॥ ३१ ॥ <br>
स्थानभ्रष्टाश्चरामोंऽग नानादेशेषु दुःखिताः ॥ <br>
तस्मादागत्य देवेन्द्र जहि शत्रूनरिंदम ॥ ३२ ॥ <br>
इति स्तुतस्तदा देवैर्निश्चक्राम गुहामुखात् ॥ <br>
लज्जया ऽवनतो भूत्वा पश्यन्भूमिं च चक्षुषा ॥ ३३ ॥ <br>
न किंचिदपि चोवाच दुःखाद्गद्गदभाषणः ॥ <br>
तऽऽज्ञात्वा धिषणः प्राह तं सुरेन्द्रं भयानकम् ॥३४॥ <br>
मा शंका ते सुरपते कर्माधीनमिदं जगत्॥ <br>
मानामानौ सुखं दुःखं लाभालाभौ जयाजयौ॥ ३५॥ <br>
पूर्वकर्मानुरोधेन  भवंत्येते न संशयः॥ <br>
जीवः कर्मानुगो दुःखं दिष्टं दैवेन कालतः॥ ३६॥ <br>
प्राज्ञाः प्रायो न शोचंति न प्रहृष्यंति वै सुखात्॥ <br>
तस्मात्प्रारब्धतः प्राप्तं दुःखं चेदं तव प्रभो॥ ॥ ३७ ॥ <br>
तत्प्राप्य मघवन्दुःखं नैव शोचितुमर्हसि ॥ <br>
इत्युक्तो गुरुणा चाह मघवानमराधिपान् ॥ ३८ ॥ <br>
॥ इन्द्र उवाच ॥ <br>
परस्त्रीसंगदोषेण बलं वीर्यं यशोऽमलम् ॥ <br>
मंत्रशक्तिःशास्त्रशक्तिर्विद्याशक्तिश्च मानद ॥ ३९ ॥ <br>
अभवन्नष्टवीर्यं मे तूष्णीं तेन वसाम्यहम् ॥ <br>
पाकशासनवाक्यं तु श्रुत्वा स्वाचार्यसंयुऽताः ॥ 2.7.23.४० ॥ <br>
मंत्रयामासुरेकान्ते पुनस्तस्य बलाप्तये ॥ <br>
तदा गुरुश्च तान्प्राह करुणं च विदुत्तमः ॥ ४१ ॥  <br>
बृहस्पतिरुवाच॥ <br>
मासो वैशाखनामाऽयं प्रियो वै मधुघातिनः॥ <br>
सर्वाश्च तिथयः पुण्या मासेऽस्मिन्माधवप्रिये॥४२॥ <br>
तत्राऽपि च सिते पक्षे मासेऽस्मिन्नक्षयाह्वया ॥ <br>
या तस्यां स्नानदानादि श्रद्धया च करोति वै ॥४३॥ <br>
तस्य पापसहस्राणि नश्यंत्येव न संशयः॥ <br>
अनवद्यं तथैश्वर्यं बलं धैर्यं भवंति च ॥४४॥ <br>
तस्मात्तस्यां तृतीयायां हरिणा बलविद्विषा ॥ <br>
स्नानदानादिसद्धर्मान्कारयामो हिताऽऽप्तये ॥४५॥ <br>
भविष्यति च सा शक्तिर्विद्याया मन्त्रशास्त्रयोः ॥ <br>
बलं धैर्यं यशश्चैव यथापूर्वं भविष्यति ॥ ४६ ॥ <br>
इत्येवं तु विचार्याथ गुरुर्देवैः समाहितः ॥ <br>
इन्द्रेण कारयामास धर्मानेतान्हरिप्रियान्॥ ४७ ॥ <br>
अक्षय्यायां तृतीयायां भुक्तिमुक्तिफलप्रदान् ॥ <br>
तेन पूर्ववदेवाऽऽसीद्बलं धैर्यादिकं विभोः ॥ ॥ ४८ ॥ <br>
परस्त्रीसंगदोषोऽपि सद्य एव व्यलीयत ॥ <br>
पश्चाद्धताशुभः शक्रो राहोर्मुक्त इवोडुपः ॥ ४९ ॥ <br>
देवतानां तथा मध्ये शुशुभे च हरिर्यथा ॥ <br>
पश्चाद्देवैः समायुक्तो विनिर्जित्य तथाऽसुरान् ॥ 2.7.23.५० ॥ <br>
तृतीयायाश्च माहात्म्याद्भाग्ययुक्तोऽमरावतीम् ॥ <br>
विवेश विभवैः सार्द्धं शंखतूर्यादिनिःस्वनैः ॥ ५१ ॥ <br>
अनुज्ञाताश्च शक्रेण स्वधामानि ययुः सुराः ॥ <br>
ततस्ते यज्ञभागांश्च लेभिरे च यथा पुरा ॥ ५२ ॥ <br>
पिंडभागांश्च पितरो यथापूर्वं प्रपेदिरे ॥ <br>
स्वाध्याये मुनयस्तुष्टा दैत्यानां च पराजयः ॥ ५३ ॥ <br>
तदा प्रभृति लोकेऽस्मिंस्तृतीया चाऽक्षयाऽऽह्वया ॥ <br>
प्रख्याता सर्वलोकेषु देवर्षिपितृतुष्टिदा ॥५४॥ <br>
तस्मात्पुण्यतमा चैषा सर्वकर्मनिकृंतनी ॥ <br>
भुक्तिमुक्तिप्रदा नृणां तृतीया चाऽक्षयाऽऽह्वया ॥ ५५ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे वैशाखमासमाहात्म्ये नारदाम्बरीषसंवादेऽक्षय्यतृतीयायाः श्रेष्ठत्वकथनं नाम त्रयोविंशोऽध्यायः ॥२३॥ <br>
<br>
<br>
</span>
