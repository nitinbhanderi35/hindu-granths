<span style="font-size: 14pt; line-height: 200%">॥ श्रुतदेव उवाच ॥ ॥ <br>
यः प्रातः स्नाति वैशाखे मेषसंस्थे दिवाकरे ॥ <br>
मधुसूदनमभ्यर्च्य कथां श्रुत्वा हरेरिमाम् ॥ १ ॥ <br>
स तु पापविनिर्मुक्तो याति विष्णोः परं पदम् ॥ <br>
वाच्यमानां कथां हित्वा योऽन्यां सेवेत मूढधीः ॥२ ॥<br>
रौरवं नरकं प्राप्य पैशाचीं योनिमाप्नुयात् ॥ <br>
अत्रैवोदाहरन्तीममितिहासं पुरातनम् ॥ ३ ॥ <br>
पापघ्नं पावनं धर्म्यं सद्यो वंद्यं पुरातनम् ॥ <br>
पुरा गोदावरीतीरे क्षेत्रे ब्रह्मेश्वरे शुभे ॥ ४ ॥ <br>
दुर्वासशिष्यौ परमहंसौ ब्रह्मैकनिष्ठितौ ॥ <br>
सदैवोपनिषद्विद्यानिष्ठितौ निरपेक्षितौ ॥ ५ ॥ <br>
भिक्षामात्राशिनौ पुण्यौ तौ गुहावासिनावुभौ ॥ <br>
सत्यनिष्ठतपोनिष्ठाविति ख्यातौ जगत्त्रये ॥ ६ ॥ <br>
तयोर्मध्ये सत्यनिष्ठः सदा विष्णुकथापरः ॥ <br>
श्रोतॄणामप्यभावे च व्याख्यातॄणां तथा नृप ॥ ७ ॥ <br>
तदा कर्मकला नित्याः करोत्यद्धा मुनीश्वरः ॥ <br>
श्रोता चेदस्ति यः कश्चित्तस्मै व्याख्या त्यहर्निशम् ॥ ८ ॥ <br>
यदि व्याख्याति कश्चिद्वा पुण्यां विष्णुकथां शुभाम् ॥ <br>
तदा संकुच्य कर्माणि शृणोति श्रवणे रतः ॥ ९ ॥ <br>
अतिदूरस्थतीर्थानि देवतायतनानि च ॥ <br>
हित्वा कथाविरोधीनि तथा कर्माणि भूरिशः ॥ 2.7.14.१० ॥ <br>
शृणोति च कथां दिव्यां श्रोतृभ्यो वक्ति वै स्वयम् ॥ <br>
विना कथां न जानाति सेव्यमन्यन्नरेश्वर ॥ ११ ॥ <br>
व्याख्याति च गृहे स्वस्य वक्ता रोगाद्युपद्रुतः ॥ <br>
कूपस्नानपरो भूत्वा शृणोत्येव कथां मुनिः ॥ १२ ॥ <br>
कथायाश्च विरामे तु स्वकृत्यं साधयत्यलम् ॥ <br>
कथां वै शृण्वतः पुंसो जन्ममबन्धो न विद्यते ॥ १३ ॥ <br>
सत्त्वशुद्धिस्ततो विष्णावरतिश्चैव गच्छति ॥ <br>
रतिश्च जायते विष्णौ सौहृदं चैव साधुषु ॥ १४ ॥ <br>
नीरजं निर्गुणं ब्रह्म सद्यो हृद्यवरुध्यते ॥ <br>
ज्ञानहीनस्य वै पुंसः कर्म वै निष्फलं भवेत् ॥ १५ ॥ <br>
बहुधा चरितं चाऽपि यथैवांधकदर्पणम् ॥ <br>
कर्माणि क्रियमाणानि बहुधा शोचितात्मभिः ॥ १६ ॥ <br>
सत्त्वशुद्ध्यै भवंत्येव सत्त्वशुद्ध्या श्रुतिं व्रजेत् ॥ <br>
श्रुतेस्तु ज्ञानमासाद्य ज्ञात्वा ध्यानाय कल्पते ॥ १७ ॥ <br>
बहुधा श्रवणं ध्यानं मननं श्रुतिचोदितम् ॥ <br>
यत्र विष्णुकथा नास्ति यत्र साधुजना नहि ॥ १८ ॥ <br>
साक्षाद्गंगातटं वाऽपि त्याज्यमेव न संशयः ॥ <br>
यद्देशे तुलसी नास्ति वैष्णवं धाम वा शुभम्॥ १९ ॥ <br>
यत्र विष्णुकथा नास्ति मृतस्तत्र तमो व्रजेत् ॥ <br>
यद्ग्रामे वैष्णवं धाम नास्ति कृष्णमृगोऽपि वा ॥2.7.14.२०॥ <br>
यत्र विष्णुकथा नास्ति साधवो वा तदाश्रयाः ॥ <br>
मृतस्तत्र पुमान्क्षिप्रं श्वानयोनिशतं व्रजेत् ॥२१॥ <br>
विचार्योपनिषद्विद्यामिति निश्चित्य वै मुनिः ॥ <br>
सदा विष्णुकथाऽऽसक्तो विष्णुस्मृतिपरायणः ॥ २२ ॥ <br>
न किंचिदधिकं जातु मन्यते श्रवणात्परम् ॥ <br>
इतरस्तु तपोनिष्ठः कर्मनिष्ठो दुराग्रही ॥ २३ ॥<br>
न व्याख्याति स्वयं वाऽपि न शृणोति च सत्कथाम् ॥ <br>
वाच्यमानां कथां हित्वा तीर्थस्नानाय गच्छति ॥२४ ॥ <br>
तीर्थेऽपि च प्रवृत्तायां कथायां भूमिपालक ॥ <br>
कर्मलोपभयाद्दूरं याति चांचल्यशक्तितः ॥२५॥ <br>
व्रजंति गृहकृत्यार्थं संगमात्परतो जनाः ॥ <br>
न श्रोतारो न वक्तारस्तस्य पार्श्वे तु कर्मिणः ॥२६॥ <br>
दुरात्मनस्तु दुर्बुद्धेः काल एवं क्षयं गते ॥ <br>
जिह्वां श्रुतिं च न क्वापि संप्राप्ता हि कथा विभोः ॥२७॥ <br>
अश्रोतृत्वादवक्तृत्वाद्दुर्बुद्धित्वाद्दुराग्रहात् ॥ <br>
पश्चात्पंचत्वमासाद्य सद्यो धर्मेण वै मुनिः ॥ २८ ॥ <br>
पिशाचोऽभूच्छमीवृक्षे च्छिन्नकर्णाह्वयोऽबलः ॥ <br>
निराश्रयो निराहारः शुष्ककण्ठोष्ठतालुकः ॥२९॥ <br>
एवं वै खिद्यमानस्य समा दिव्यायुता गताः ॥ <br>
नापश्यत्स्वस्य त्रातारं निराहारोऽतिदुःखितः ॥ 2.7.14.३० ॥ <br>
स्वकृतं चिंतयानश्च मत्तोन्मत्त इवाभ्रमत् ॥ <br>
क्षुधया पर्यटन्वाऽपि निर्वृतिं नाप मूढधीः ॥ ३१ ॥ <br>
कृशानुसदृशो वायुरंगं स्पृष्ट्वा कृतात्मनः ॥ <br>
कालाग्नितुल्या आपश्च फलपुष्पादिकं विषम् ॥ ३२ ॥ <br>
न क्वापि सुखमापेदे कर्मठो दीनधीरयम् ॥ <br>
एवं व्यवसिते तस्मिन्नरण्ये जनवर्जिते ॥ ३३ ॥ <br>
कथया रहिते क्षेत्रे स्वाश्रये साधुवर्जिते ॥ <br>
दैवादायात्सत्यनिष्ठस्तदा पैठिनसीं पुरीम् ॥ ३४ ॥ <br>
गच्छन्मार्गे ददर्शाऽसौ छिन्नकर्णं वहुव्यथम् ॥ <br>
दृष्ट्वाऽऽत्मानं द्रावयन्तं रुदंतं क्षुधयाऽऽतुरम् ॥ ३५ ॥ <br>
मा भैषीरिति चाभाष्य कोऽसीत्याह मुनीश्वरः ॥ <br>
दशेदृशी च कस्मात्ते न ते दुःखमतः परम्॥ ॥ ३६ ॥ <br>
इत्याश्वस्तोऽमुना च्छिन्नकर्णः प्राहातिविह्वलः ॥ <br>
तपोनिष्ठो यतिरहं शिष्यो दुर्वाससः परम् ॥ ३७ ॥ <br>
ब्रह्मेश्वरक्षेत्रवासी कर्मनिष्ठो दुराग्रही ॥ <br>
कर्मलोपभयान्मौढ्यान्मया दुर्बुद्धिना मुने ॥ ३८ ॥ <br>
साधुभिर्वाच्यमानाऽपि नादृता विष्णुसत्कथा ॥ <br>
न व्याख्याता च श्रोतृभ्यः कथा कर्मनिकृतंनी ॥ ३९ ॥ <br>
तेन कर्मविपाकेन महताऽहं मृतिं गतः ॥ <br>
छिन्नकर्णोऽभवं नाम्ना पिशाचो दुःखविह्वलः ॥ 2.7.14.४० ॥ <br>
न पश्यामि च त्रातारं दुःखादस्मात्कथंचन ॥ <br>
तव दृष्टिपथं यातो दिष्टयाऽहं गतकल्मषः ॥ ४१ ॥ <br>
अद्य मे देवतास्तुष्टा गुरवः साधवश्च ये ॥ <br>
हरिश्च मे प्रसन्नोऽभूद्यतस्ते दर्शनं मम ॥ ४२ ॥<br>
पपात पादयोर्भूमौ त्राहित्राहीति वै रुदन् ॥ <br>
ततस्तु कृपयाऽऽविष्टः सत्यनिष्ठो महायशाः ॥४३॥ <br>
दोर्भ्यामुत्थापयामास शंतमाभ्यां मुनीश्वरः ॥ <br>
ततस्त्वप उपस्पृश्य ददौ पुण्यमनुत्तमम् ॥४४॥ <br>
वैशाखमासमाहात्म्यश्रवणस्य मुहूर्तजम् ॥ <br>
तेन पुण्यप्रभावेन सद्यो ध्वस्ताखिलाशुभः ॥ ४५ ॥ <br>
पिशाचदेहनिर्मुक्तो दिव्यदेहधरोऽभवत् ॥ <br>
दिव्यं विमानमारुह्य तं प्रणम्य महामुनिम् ॥४६॥ <br>
आमंत्र्य च परिक्रम्य ययौ विष्णोः परं पदम् ॥ <br>
सत्यनिष्ठस्ततो धीमान्ययौ पैठिनसीं पुरीम् ॥ ४७ ॥ <br>
माहात्म्यश्रवणस्यैवं चिंतयानः पुनःपुनः ॥ <br>
॥ श्रुतदेव उवाच ॥ ॥ <br>
यत्र विष्णुकथा पुण्या शुभा लोकमलाऽपहा ॥ ४८ ॥ <br>
तत्र सर्वाणि तीर्थानि क्षेत्राणि विविधानि च ॥ <br>
यत्र प्रवहते पुण्या शुभा विष्णुकथाऽऽपगा ॥ ४९ ॥ <br>
तद्देशवासिनां मुक्तिः करसंस्था न संशयः ॥ 2.7.14.५० ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे नारदाम्बरीषसंवादे कथाप्रशंसायां पिशाचमुक्तिप्राप्तिर्नाम चतुर्दशोऽध्यायः ॥ १४ ॥ <br>
<br>
</span>
