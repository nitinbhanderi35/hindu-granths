<span style="font-size: 14pt; line-height: 200%">॥ श्रुतदेव उवाच ॥ ॥ <br>
तिथिष्वेतासु पुण्यासु द्वादशी सितपक्षिणी ॥ <br>
वैशाखमासे राजेंद्र सर्वाघौघविनाशिनी ॥१॥<br>
किं दानैः किं तपोभिश्च किमुपोष्यैर्व्रतैश्च किम् ॥ <br>
किमिष्टैश्चैव पूर्तैश्च द्वादशी यैर्न सेविता ॥ २ ॥ <br>
गंगायामुपरागे तु यो दद्याद्गोसहस्रकम् ॥ <br>
तत्फलं समवाप्नोति प्रातः स्नात्वा हरेर्दिने ॥ ३ ॥ <br>
यद्दत्तं चाऽर्हते चाऽन्नं द्वादश्यां च सिते शुभे ॥ <br>
सिक्थेसिक्थे भवेत्तस्य कोटिब्राह्मणभोजनम्॥ ॥ ४ ॥ <br>
यो दद्यात्तिलपात्रं तु द्वादश्यां मधुसंयुतम् ॥ <br>
निर्धूताऽखिलबंधस्तु विष्णुलोके महीयते ॥ ५ ॥ <br>
एकादश्यां सिते पक्षे कुर्य्याज्जागरणं हरेः ॥ <br>
स जीवन्नेव मुक्तः स्यात्तुष्टाः स्युः सर्वदेवताः ॥ ६ ॥ <br>
कोटींदुसूर्यग्रहणे तीर्थान्युत्प्लाव्य यत्फलम् ॥ <br>
तत्फलं समवाप्नोति प्रातः स्नात्वा हरेर्दिने। ॥७॥ <br>
तुलस्याः कोमलैः पत्रैर्द्वादश्यां विष्णुमर्चयेत् ॥ <br>
समस्तकुलमुद्धृत्य विष्णुलोकाऽधिपो भवेत् ॥८॥ <br>
( क्षेपकः-तुलसीपत्रपुष्पैश्च वैशाखेऽश्वत्थपूजनम् ॥ <br>
पुष्पाद्यभावे धान्यैर्वा पूजयेन्मधुसूदनम् ॥१॥) <br>
यमं पितॄन्गुरून्देवान्विष्णुमुद्दिश्य मानवः ॥ <br>
माधवे शुक्लद्वादश्यां सोदकुंभं सदक्षिणम्॥ ९ ॥ <br>
दध्यन्नं चैव यो दद्यात्तस्य पुण्यफलं शृणु॥ <br>
प्रयागे प्रत्यहं चैव कुर्याद्यः कोटिभोजनम् ॥ 2.7.24.१० ॥ <br>
यावत्संवत्सरं पुण्यं षड्रसान्नैर्मनोरमैः ॥ <br>
तत्फलं समवाप्नोति मधुशासनशासनात् ॥११॥ <br>
शालिग्रामशिलादानं यः कुर्याद्द्वादशीदिने ॥ <br>
वैशाखे शुक्लपक्षे तु सर्वपापैः प्रमुच्यते ॥१२॥ <br>
द्वादश्यां पयसा यस्तु स्नापयेन्मधुसूदनम् ॥ <br>
राजसूयाऽश्वमेधाभ्यां यत्फलं परिजायते ॥ १३ ॥ <br>
त्रयोदश्यां यजेद्विष्णुं पयोदधिविमिश्रितैः ॥ <br>
शर्करामधुभिर्द्रव्यैर्मधुसूदनप्रीतये ॥ १४ ॥ <br>
तत्फलं समवाप्नोति गंगायां नाऽत्र संशयः ॥ <br>
पंचामृतैश्च यो विष्णुं भक्त्या संस्नापयेद्विभुम् ॥ ॥ १५ ॥ <br>
स सर्वकुलमुद्धृत्य विष्णुलोके महीयते ॥ <br>
यो दद्यात्पानकं ह्यस्यां सायाह्ने प्रीतये हरेः ॥ १६ ॥<br>
जीर्णपापं जहात्याशु जीर्णां त्वचमिवोरगः ॥ <br>
सायाह्ने चैव यो दद्यादुर्वारुकरसायनम् ॥१७॥ <br>
भवेन्मुक्तः कर्मबंधादुर्वारुकरसायनात् ॥ <br>
इक्षुदण्डं चूतफलं दद्याद्द्राक्षाफलानि च ॥१८॥ <br>
न विच्छित्तिः संततेः स्यात्तस्य वै शतपूरुषम् ॥ <br>
यो दद्याद्गंधलेपं तु सायाह्ने द्वादशीदिने ॥१९॥ <br>
बाह्योपघातैः सकलैर्मुच्यते नाऽत्र संशयः ॥ <br>
यत्किंचित्कुरुते पुण्यं द्वादश्यां राजसत्तम॥2.7.24.२०॥ <br>
माधवे तु सिते पक्षे तदक्षय्यफलं भवेत् ॥ <br>
प्रख्यातिमस्या वक्ष्यामि येन जातेति भूमिप ॥ २१ ॥ <br>
सर्वेषां सर्वपापघ्नीं सर्वमंगलदायिनीम् ॥ <br>
पुरा काश्मीरदेशे तु द्विजो देवव्रताऽऽह्वयः ॥ २२ ॥ <br>
तस्याऽऽसीन्मालिनी नाम तनया चारुरूपिणी ॥ <br>
ददौ तां सत्यशीलाय विप्रवर्याय धीमते ॥२३॥ <br>
तामुद्वाह्य ययौ धीमान्स्वदेशं यवनाऽऽह्वयम् ॥ <br>
रूपयौवनसंपन्ना तस्य नैव प्रियाऽभवत्॥ २४ ॥ <br>
सदा विद्वेषसंयुक्तस्तस्यां तिष्ठति निष्ठुरः॥ <br>
नाऽन्यस्य कस्यचिद्द्वेष्टि तां विना नृपते पतिः ॥ २५ ॥ <br>
तस्मिन्सा क्रोधसंयुक्ता वशीकरणलंपटा॥ <br>
अपृच्छत्प्रमदा राजन्यास्त्यक्ताः पतिभिः पुरा ॥२६॥ <br>
ताभिरुक्ता तु सा भूप वश्यो भर्त्ता भविष्यति॥ <br>
अस्माकं प्रत्ययो जातो भर्तृत्यागावमानिनाम् ॥२७॥ <br>
प्रयुज्य भेषजं वश्यं नीता हि पतयः पुरा ॥<br>
योगिनीं त्वं तु गच्छाऽद्य दास्यते भेषजं शुभम् ॥ ॥२८॥ <br>
न विकल्पस्त्वया कार्यो भविता दासवत्पतिः ॥ <br>
योगिनीमंदिरे गत्वा तासां वाक्येन भूपते ॥ २९ ॥ <br>
प्रसादमतुलं तस्या लेभे दुश्चारिणी सती॥<br>
शतस्तंभसमायुक्तां कुटीं भेजे त्वरान्विता ॥2.7.24.३०॥ <br>
सुविस्तृतां सुवर्चस्कां तथैवाऽयातयामिकाम् ॥ <br>
प्रावृता दीर्घवस्त्रेण सन्निधिं तेन योगिनी ॥ ३१ ॥ <br>
दीर्घाभिश्च सटाभिस्तु प्रावृता दीप्तिसंयुता ॥ <br>
परिचारसमोपेता वीक्षमाणा शनैःशनैः ॥ ३२ ॥ <br>
अक्षसूत्रकरा सा तु जपंती प्रार्थिता तया ॥ <br>
ददौ वश्यकरं मंत्रं क्षोभकं प्रत्ययात्मकम् ॥ ३३ ॥ <br>
ततः सा प्रणता भूत्वा दद्याद्द्रव्यांऽगुलीयकम् ॥ <br>
वज्रमाणिक्यसंयुक्तमतिरक्तप्रभान्वितम् ॥३४॥ <br>
मृदुकांचनसंयुक्तं भानुरश्मिसमद्युति ॥ <br>
ततो दृष्ट्वा तु संतुष्टा पादस्थं चांगुलीयकम् ॥३५॥ <br>
हृदयं च तया ज्ञातं तत्पतेरवमानजम् ॥ <br>
तदोक्ता हि तया भूप तापस्याहितयुक्तया॥३६॥ <br>
चूर्णो रक्षान्वितो ह्येष सर्वभूतवशंकरः॥ <br>
चूर्णं भर्तरि संयुज्य  रक्षां ग्रीवाश्रयां कुरु॥३७॥ <br>
भविष्यति पतिर्वश्यो नाऽन्यां यास्यति सुन्दरीम्॥ <br>
नाऽप्रियं वदति क्वाऽपि दुश्चारिण्यास्तवाऽपि च॥३८॥<br>
चूर्णरक्षां गृहीत्वा सा प्राप भर्तृगृहं पुनः ॥<br>
प्रदोषे पयसा युक्तश्चूर्णो भर्तरि योजितः ॥ ३९ ॥ <br>
ग्रीवायां हि कृता रक्षा न विचारः कृतस्तया ॥ <br>
तदा स पीतचूर्णस्तु भर्त्ता नृपवरोत्तम ॥ 2.7.24.४० ॥ <br>
तच्चूर्णात्क्षयरोगोऽभूत्पतिः क्षीणो दिनेदिने ॥ <br>
गुह्ये तु कृमयो जाता घोरा दुष्टव्रणोद्भवाः ॥ ॥ ४१ ॥ <br>
दिनैः कतिपयै राजन्पत्युर्नैव व्यवस्थितिः ॥ <br>
उवास स्वेच्छया साऽपि पुंश्चली दुष्टचारिणी ॥ ४२ ॥ <br>
हततेजास्ततो भर्ता तामुवाचाऽऽकुलेन्द्रियः ॥ <br>
क्रन्दमानो दिवारात्रौ दासोऽस्मि तव शोभने ॥ ४३ ॥ <br>
त्राहि मां शरणं प्राप्तं नेच्छेऽहमपरां स्त्रियम् ॥ <br>
तत्तस्य विदितं ज्ञात्वा भीता सा मेदिनीपते ॥ ४४ ॥ <br>
अलंकारकृते पत्युर्जीवनेच्छुर्न वै हिता ॥ <br>
योगिनीं च ययौ शीघ्रं तस्यै सर्वं न्यवेदयत् ॥ ४५ ॥ <br>
तया च भेषजं दत्तं द्वितीयं दाहशांतये ॥ <br>
दत्ते च भेषजे तस्मिन्स्वस्थोऽभूत्तत्क्षणात्पतिः ॥ ४६ ॥ <br>
तिष्ठत्युपपतिर्गेहे गृहकृत्याऽपदेशतः ॥ <br>
सर्ववर्णसमुद्भूता जारास्तिष्ठंति वै गृहे ॥ ४७ ॥ <br>
न किंचिद्वचने शक्तिर्भर्तुर्जाता कथंचन ॥ <br>
ततस्तेनैव दोषेण सर्वांगेषु च जज्ञिरे ॥ ४८ ॥ <br>
कृमयश्चास्थिभेत्तारः कालांतकयमोपमाः ॥ <br>
तैर्नासाजिह्वयोश्चाऽऽसीच्छेदः कर्णद्वयस्य च ॥४९॥ <br>
स्तनयोश्चांगुलीनां च पंगुत्वं चाऽपि चाऽऽगतम् ॥ <br>
तेन पंचत्वमापन्ना गता नरकयातनाः ॥ 2.7.24.५० ॥<br>
ताम्रभांडे च सा दग्धाऽयुतानि दश पंच च ॥ <br>
श्वानयोनिषु संजाता शतवारं पुनःपुनः ॥ ॥ ५१ ॥ <br>
छिन्ननासा छिन्नकर्णा कृमिमूर्द्धा निरंतरम् ॥ <br>
छिन्नपुच्छा भग्नपादा ताडिता च गृहेगृहे ॥ ५२ ॥ <br>
पश्चात्सौवीरदेशेषु पद्मबन्धोर्द्विजस्य च ॥ <br>
दास्या गृहे शुनी जाता बहुदुःखसमाकुला ॥ ५३ ॥ <br>
छिन्नकर्णा छिन्ननासा छिन्नपुच्छांघ्रिरातुरा ॥ <br>
कृमिपूर्णशिरा नित्यं कृमियोनिश्च तिष्ठति ॥ ५४ ॥ <br>
एवं त्रिंशद्गता वर्षा अस्मिञ्जन्मनि भूमिप ॥ <br>
दैवात्कर्मविपाकेन वैशाखे मेषगे रवौ ॥ ५५ ॥ <br>
शुक्लपक्षे तु द्वादश्यां पद्मबंधोस्तनूद्भवः ॥ <br>
नद्यां स्नात्वा शुचिर्भूत्वा सार्द्रवस्त्रो गृहं ययौ ॥ ५६ ॥ <br>
तुलसीवेदिकां प्राप्य पादाववनिजे निजौ ॥ <br>
वेदिकायामधो देशे सा शुनी स्वापमागता ॥ ५७ ॥ <br>
प्राक्सूर्योदयवेलायां पादोदकपरिप्लुता ॥ <br>
सद्यो ध्वस्ताऽशुभा जाता जातिस्मृतिरभूत्क्षणात् ॥ ५८ ॥<br>
स्मृत्वा कर्म कृतं पूर्वं सा शुनी तापसं सदा ॥ <br>
चुक्रोश करुणा दीना मुने त्राहीति वै पुनः॥५९॥<br>
स्वकर्म च मुनींद्राय स्मृत्वाचख्यौ भयाऽऽकुला॥ <br>
भर्तुर्विषप्रयोगं  तु स्वस्य दुश्चरितं तथा ॥2.7.24.६०॥ <br>
याऽन्यापि युवती ब्रह्मन्भर्तुर्वश्यं समाचरेत् ॥ <br>
वृथाधर्मा दुराचारा पच्यते ताम्रभाजने ॥६१॥ <br>
भर्ता नाथो गुरुर्भर्ता भर्ता दैवतमुत्तमम् ॥ <br>
विक्रियां कृत्य साध्वी सा कथं सुखमवाप्नुयात् ॥६२॥ <br>
तिर्यग्योनिशतं याति कृमिकोटिशतानि च ॥ <br>
तस्माद्भूसुर कर्तव्यं स्त्रीभिर्भर्तुर्वचः सदा ॥ ६३ ॥ <br>
साऽहं पश्ये पुनर्योनिं कुत्सितां यातनान्विताम् ॥ <br>
यदि नोद्धरसे ब्रह्मन्नद्य त्वद्दृष्टिसंमुखाम् ॥६४॥ <br>
तस्मादुद्धर मां ब्रह्मन्दुष्कृतां पापचारिणीम् ॥ <br>
सुकृतस्य प्रदानेन वैशाखे शुक्लपक्षके ॥ ६५ ॥ <br>
या कृता तु त्वया ब्रह्मन्द्वादशी पुण्यवर्द्धिनी ॥ <br>
तस्यां त्वया कृतं पुण्यं स्नानदानान्नभोजनैः ॥ ६६ ॥ <br>
दुश्चारिण्या अपि ब्रह्मंस्तेन मुक्तिर्भविष्यति ॥ <br>
यस्यां तु भूसुरः स्नातः स्वगृहे मनुजः किल ॥ ६७ ॥ <br>
सर्वतीर्थफलावाप्तिं लभते नाऽत्र संशयः ॥ <br>
तप्तं दत्तं हुतं यत्र कृतं देवार्चनादि यत् ॥६८॥ <br>
तदक्षय्यफलं ज्ञेयं यत्कृतं द्वादशीदिने ॥ <br>
एवंविधफलं यत्स्यात्तद्देहि सकलं मम ॥ ६९ ॥ <br>
द्वादश्यामुपवासेन त्रयोदश्यां तु पारणात् ॥ <br>
यत्फलं स्यात्तदप्यद्धा तेन मुक्तिर्भविष्यति॥ ॥ 2.7.24.७० ॥ <br>
दयां कुरु महाभाग दीनायां दीनवत्सल ॥ <br>
दीननाथो जगन्नाथो युष्मन्नाथो जनार्दनः ॥ ७१ ॥ <br>
तदीयास्तादृशा एव यथा राजा तथा प्रजाः ॥ <br>
वैवस्वतपदध्वंसिन्परित्राहि सुदुःखिताम् ॥ ७२ ॥ <br>
त्वद्वारवासिनीं दीनां शुनीं मां दीनवत्सल ॥ <br>
ब्रह्महत्यासहस्रं वा गोहत्यानां सहस्रकम् ॥ ७३ ॥ <br>
अगम्यानां च कोटीश्च दहत्येव शुभा तिथिः ॥ <br>
तस्यां कृतं महापुण्यं मह्यं दत्त्वा महामुने ॥ ७४ ॥ <br>
मामुद्धर समुद्विग्नां दीनां नाथ समुद्धर ॥ <br>
अन्ते तुभ्यं द्विजेद्राय नमउक्तिं वदाम्यहम् ॥ ७५ ॥ <br>
इति तस्या वचः श्रुत्वा शुनीमाह मुनेः सुतः ॥ <br>
स्वकृतं जंतवोश्नंति सुखदुःखात्मकं शुनि ॥ ७६ ॥ <br>
तस्मात्किमु त्वया कार्यं क्षुद्रया पापशीलया ॥ <br>
यया भर्ता वशं नीतो रक्षाचूर्णादिभिर्द्विजः ॥ ७७ ॥ <br>
साधुभ्यो यत्कृतं पापं स्वस्य दुःखकरं भवेत् ॥ <br>
साधुभ्यो यत्कृत पुण्यं स्वस्य दुःखहरं भवेत् ॥ ७८ ॥ <br>
उभयं भ्रंशतामेति पापेभ्यो यत्कृतं भवेत् ॥ <br>
शर्करामिश्रितं क्षीरं काद्रवेयनिवेदितम्॥७९॥<br>
विषवृद्धिकरं दृष्टमेवं पापकरं भवेत ॥ <br>
वदत्येवं मुनिसुते शुनी दुःखैकरूपिणी  ॥ 2.7.24.८० ॥ <br>
पुनश्चुकोशोर्ध्वस्वरं तत्पित्रे बहुभाषिणी ॥ <br>
पद्मबन्धो परित्राहि शुनी तद्द्वारवासिनीम् ॥ ८१ ॥ <br>
त्वदुच्छिष्टाशिनी नित्यं त्वं पाहीति पुनःपुनः ॥ <br>
स्त्रपोष्या ये हि वर्तंते गृहस्थस्य महात्मनः ॥ ॥ ८२ ॥ <br>
तेषामुद्धरणं कार्यमिति वेदविदां मतम् ॥ <br>
चण्डाला वायसाश्चैव सारमेयाश्च नित्यशः ॥ ८३ ॥ <br>
गृहस्थानां दयापात्रं प्रत्यहं बलिभोजिनः ॥ <br>
अशक्तं नोद्धरेत्पोष्यं रोगाद्युपहतं यदि ॥ ८४ ॥ <br>
सोऽधः पतेन्न संदेह इति वेदविदां मतम् ॥८५॥ <br>
कर्तारमेकं जगतां हि कर्ता कृत्वात्मना पाति समस्तजंतून् ॥ <br>
दारादिरूपव्यपदेशतो हरिस्तस्मात्तदाज्ञा खलु पोष्यरक्षा ॥ ८६ ॥ <br>
स्वपोष्यरक्षां परिहृत्य जंतुर्देवेन क्लृप्त्या यदि वर्ततेऽन्यधीः ॥ <br>
स देवद्रोग्धा सकलस्य हंता कीनाशलोकाननु संप्रयाति ॥ ८७ ॥ <br>
कर्तव्यत्वाद्दयालुत्वादेतामुद्धर दुर्मतिम् ॥ <br>
इति तस्या वचः श्रुत्वा दुःखार्ताया गृहे सुतः ॥ <br>
निश्चक्राम गृहात्तूर्णं पद्मबंधुर्दयानिधिः ॥ ८८ ॥ <br>
किमेतदिति तां प्राह पुत्रः सर्वं न्यवेदयत् ॥ <br>
स तु पुत्रवचः श्रुत्वा तमेवं प्राह विस्मितः ॥ ८९ ॥ <br>
॥ पद्मबन्धुरुवाच ॥ ॥ <br>
ममात्मज कथं वाक्यमीदृशं व्याहृतं त्वया ॥ <br>
न साधूनामिदं वाक्यं भवतीह वरानन ॥ 2.7.24.९० ॥ <br>
आत्मसौख्यकराः पापा भवंति परिभाविता ॥ <br>
पश्य पुत्र जनाः सर्वे परोपकरणाय वै ॥ ९१ ॥ <br>
शशी सूर्योऽथ पवनो रजनी हुतभुग्जलम् ॥ <br>
चंदनं पादपाः संतः परोपकरणे स्थिताः ॥ ९२ ॥ <br>
अस्थिदानं कृतं पुत्र कृपया हि दधीचिना ॥ <br>
देवानामुपकाराय ज्ञात्वा दैत्यान्महाबलान् ॥ ९३ ॥ <br>
कपोताऽर्थे स्वमांसानि शिबिना भूभुजा पुरा ॥ <br>
प्रदत्तानि महाभाग श्येनाय क्षुधितानि वै ॥ ९४ ॥ <br>
जीमूतवाहनो राजा पुराऽऽसीत्क्षितिमंडले ॥ <br>
तेनाऽपि जीवितं दत्तं गरुडाय महात्मने ॥ ९५ ॥ <br>
तस्माद्दयालुना भाव्यं भूसुरेण विपश्चिता ॥ <br>
शुद्धे वर्षति देवस्तु किमशुद्धे न वर्षति ॥ ९६ ॥ <br>
किन्न दीपयते चन्द्रश्चंडालानां गृहे सदा ॥ <br>
तस्मादहं शुनीमेतां याचंतीं च पुनः पुनः ॥ ९७ ॥ <br>
उद्धरिष्ये निजैः पुण्यैः पंकमग्नां च गां यथा ॥ <br>
इति पुत्रं निराकृत्य प्रतिजज्ञे महामतिः ॥ ९८ ॥<br>
दत्तं दत्तं महापुण्यं द्वादशीदिनसंभवम् ॥ <br>
शुनि गच्छ हरेर्धाम निर्धूताऽखिलकल्मषा ॥ ९९ ॥ <br>
तद्वाक्यात्सहसा भूप दिव्याऽऽभरणभूषिता ॥ <br>
विमुच्य देहं जीर्णं तु दिव्यरूपधरा शुभा ॥ 2.7.24.१०० ॥ <br>
शताऽऽदित्यप्रभा जाता सावित्रीप्रतिमा यथा ॥ <br>
जगामाऽऽमंत्र्य तं विप्रं द्योतयन्ती दिशो दश ॥१॥ <br>
भुक्त्वा दिवि महाभोगान्पश्चाजाता महीतले ॥ <br>
नरनारायणाद्देवादुर्वशीनाम नामतः ॥ २ ॥ <br>
वैशाखशुद्धद्वादश्याः प्रभावेण वरांगना ॥ <br>
देवानां च प्रिया जाता अप्सरस्त्वं च सा ययौ ॥ ३ ॥ <br>
यद्योगिगम्यं हुतभुक्प्रकाशं वरं वरेण्यं परमार्थरूपम् ॥ <br>
यत्प्राप्य सन्तोऽपि हि यांति मोहं तत्प्राप रूपं च शुनी हि देवी ॥४॥ <br>
पश्चात्स पद्मबंधुर्हि तां तिथिं पुण्यवर्द्धिनीम् ॥ <br>
लोवेटीं ख्यापयामास मधुद्विट्प्राणवल्लभाम् ॥५॥ <br>
कोटींदुसूर्यग्रहणाधिका सा समस्तरूपाधिकपुण्यरूपा ॥ <br>
यज्ञैः समस्तैरतिरिच्यमाना द्विजेन ख्याता भुवनत्रये च ॥ १०६ ॥ <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे वैशाखमासमाहात्म्ये नारदाम्बरीषसंवादे शुनीमोक्षप्राप्तिर्नाम चतुर्विंशोऽध्यायः ॥ २४ ॥<br>
<br>
<br>
</span>
