<span style="font-size: 14pt; line-height: 200%">॥ ॥ मैथिल उवाच ॥ ॥ <br>
तस्य दग्धस्य कामस्य कस्माज्जन्माऽभवद्विभो ॥ <br>
किं दुःखमभवत्तस्मिन्कर्मणः सह लंघनात् ॥ १ ॥ <br>
एतदाचक्ष्व मे ब्रह्मञ्च्छ्रोतु कौतूहलं हि मे ॥ <br>
॥ श्रुतदेव उवाच ॥ ॥ <br>
कुमारजन्म वक्ष्यामि श्रवणात्पापनाशनम् ॥ २ ॥ <br>
यशस्यं पुत्रदं धर्म्यं सर्वरोगविनाशनम् ॥ <br>
शंभुना तु हते कामे तत्पत्नी रतिसंज्ञिका ॥३॥ <br>
मुमोह पुरतो दृष्ट्वा पतिं भस्मावशेषितम्॥ <br>
जातसंज्ञा मुहूर्तेन विललाप च चित्रधा ॥ ४ ॥ <br>
यद्विलापाद्वनं चापि समदुःखमभूत्तदा ॥ <br>
तच्चिताग्नौ स्वकायं तु त्यक्तुकामा च माधवम्॥ ५ ॥ <br>
पत्युः सखायं सस्मार कर्तुं तात्कालिकीं क्रियाम् ॥ <br>
स आगतश्चितिं कर्त्तुं वीरपत्न्या महाप्रभुः ॥ ६ ॥ <br>
स तु त्रस्तः सखीं दृष्ट्वा क्षणं मूर्च्छापरोऽभवत् ॥ <br>
रतिं तु सान्त्वयामास सान्त्वैर्बहुविधैरपि ॥ ७ ॥ <br>
पुत्रतुल्योऽस्मि ते भद्रे स्थिते मयि च नाऽर्हसि ॥ <br>
कायं त्यक्तुं धर्महेतुमित्याद्यैर्बहुधाऽपि सा ॥ ८ ॥ <br>
नैव स्थातुं मनश्चक्रे तेन संस्तभिता रतिः ॥ <br>
दृष्ट्वा दार्ढ्यं वसन्तोऽपि चितिं चक्रे सरित्तटे ॥ ९ ॥ <br>
साऽवगाह्य द्युनद्यां च कृत्वा कार्याणि सर्वशः ॥ <br>
सन्नियम्येन्द्रियग्रामं निवेश्यात्मनि वै मनः ॥ 2.7.9.१० ॥ <br>
चितिमारोढुमारेभे ततो जाताऽशरीरवाक् ॥ <br>
मा प्रवेशय कल्याणि वह्निं पतिपरायणा ॥ ॥ ११ ॥ <br>
भविष्यति च ते पत्युर्हराद्विष्णोश्च यादवात् ॥ <br>
जन्मद्वयं क्रमेणैव तत्र चोत्तरजन्मनि ॥ १२ ॥ <br>
भैष्म्यां कृष्णान्महाविष्णोः प्रद्युम्नाख्यो भविष्यति ॥ <br>
वसिष्यसि त्वं च शापाद्ब्रह्मणः शंबरालये ॥ १३ ॥ <br>
प्रद्युम्नाख्येन ते पत्या संगतिश्च भविष्यति ॥ <br>
इत्युक्त्वा विररामाऽथ वाणी चाऽऽकाशगोचरा ॥ १४ ॥ <br>
श्रुत्वा तां तु निवृत्ताऽभून्मरणे कृतनिश्चया ॥ <br>
ततो देवाः समाजग्मुः स्वार्थे कामे हते हरात्॥ १५ ॥<br>
रत्या कृतं प्रपश्यन्तो गुर्विन्द्राग्निपुरोगमाः ॥ <br>
तां ते निवर्तयामासुर्वरेण महता सतीम् ॥ १६ ॥ <br>
अनंगोऽपि भवेत्साऽङ्गो मृत एवाऽक्षिगो भवेत् ॥ <br>
इति तां तु विनिर्वर्त्य धर्मं चोपदिदेशिरे ॥ १७ ॥ <br>
पूर्वकल्पे त्वयं राजा सुंदराख्यो महाप्रभुः ॥ <br>
त्वमेव पत्नी तत्राऽपि रजःसंकरकारिणी ॥ १८ ॥ <br>
तेनेयञ्च दशाभूत्ते कुर्विदानीं च निष्कृतीम् ॥ <br>
मंदाकिन्यां तु वैशाखे प्रातःस्नानं तदा कुरु ॥ १९ ॥ <br>
मधुसूदनमभ्यर्च्य कथां दिव्यां तथा शृणु ॥ <br>
अशून्यशयनं नाम व्रतमारभ भामिनि ॥ 2.7.9.२० ॥ <br>
धर्मेणाऽनेन ते भद्रे व्रतेनाऽपि च माधवे ॥ <br>
नूनं त भविता पत्युरुपलब्धिर्न संशयः ॥ २१ ॥ <br>
इति तस्यै वरं दत्त्वा देवा जग्मुर्यथाऽऽगताः ॥ <br>
तथा कृच्छ्रान्निवृत्ता सा देवी कामसती तथा ॥ २२ ॥ <br>
गंगाऽवगाहनं चक्रे मेषसंस्थे दिवाकरे ॥ <br>
अशून्यशयनं नाम व्रतं चाऽपि महामनाः ॥ २३ ॥ <br>
तेन पुण्यप्रभावेन सद्यः कामोऽक्षिगोचरः ॥ <br>
अभूत्तस्यै महाराज लोके चावार्य वीर्यवान् ॥ २४ ॥ <br>
पूर्वकल्पेऽप्ययमपि राजा धर्मपरायणः ॥ <br>
वैशाखोक्तान्महाधर्मान्नाकरोत्तेन वै स्मरः॥२५॥ <br>
देहहानिं प्रपेदेऽसौ पुत्रोऽपि परमात्मनः ॥ <br>
वृथा नीते तु वैशाखे मेषसंस्थे दिवाकरे ॥ २६ ॥ <br>
अवस्थेयं च देवानां मनुष्याणां तु का कथा ॥ <br>
त्र्यंबकेंऽतर्हिते पश्चान्निराशा गिरिकन्यका ॥ २७ ॥ <br>
तूष्णीं स्थितां तदा भ्रांतां तां दृष्ट्वा हिमवान्गिरिः ॥ <br>
चकितः स्वगृहं निन्ये दोर्भ्यां तां परिरभ्य च ॥ २८ ॥ <br>
रूपौदार्यगुणान्दृष्ट्वा हरस्यैव महात्मनः ॥ <br>
स एव मे पतिर्भूयादिति तन्निष्ठमानसा ॥ २९ ॥ <br>
गंगोपकूलमापेदे तपस्तप्तुं धृतव्रता ॥ <br>
निवारिताऽपि सा देवी पित्रा मात्रा स्वकैर्जनैः ॥ 2.7.9.३० ॥ <br>
अर्चयन्ती महालिंगं निराहारा जटाधरा ॥ <br>
दिव्यवर्षसहस्रान्ते प्रत्यक्षोऽभून्महेश्वरः ॥ ३१ ॥<br>
भूत्वा वर्ण्यपि सायाह्ने पर्णशालामुखे विभुः ॥ <br>
स्वनिष्ठमनसो दार्ढ्यं वाक्यैर्नानाविधैरपि ॥ ३२ ॥ <br>
ज्ञात्वा वरादरं भद्रे वरयेति महाप्रभुः ॥ <br>
सा वव्रेऽथ पतिं रुद्रं त्वं भवेति वरानना ॥३३॥ <br>
स तथैव वरं दत्त्वा ऋषीन्सस्मार सप्त च ॥ <br>
आजग्मुस्तेऽपि मुनयः स्थिताः प्राञ्जलयः पुरः ॥३४॥ <br>
ऋषीणां ज्ञापयामास कन्यां प्रष्टुं हिमालयम् ॥ <br>
तथाऽऽदिष्टा भगवता कन्यार्थं हिमवद्गृहम् ॥३५॥ <br>
प्रापुर्विहायसा सर्वे द्योतयन्तो दिशो दश ॥ <br>
प्रत्युज्जगाम स गिरिः सप्तैतान्ब्रह्मवित्तमान् ॥ ३६ ॥ <br>
संपूज्य विधिवत्सर्वान्सुखासीनानपृच्छत ॥ <br>
धन्योऽस्मि कृतकृत्योऽस्मि यद्भवतो गृहाऽऽगताः ॥ ३७ ॥ <br>
भवदागमनं मन्ये मम जन्मफलं त्विति ॥ <br>
न कृत्यं विद्यतेऽस्माभिः पूर्णार्थानां महात्मनाम् ॥ ३८ ॥ <br>
तथाऽपि ब्रूत कार्यं वो यत्कर्तव्यं मयाऽधुना ॥ <br>
इत्युक्तास्ते तथा प्रोचुर्हिमवंतं महागिरिम् ॥ ३९ ॥ <br>
त्वया स्वसदृशं वाक्यमुक्तं गिरिपते दृढम् ॥ <br>
अस्मदागमने हेतुं वक्ष्यामस्ते महोदये ॥ 2.7.9.४० ॥ <br>
कन्या ते पार्वती नाम पूर्वं दक्षात्मजा सती ॥ <br>
जाता तव कुमारी या यज्ञे त्यक्तकलेवरा ॥ ४१ ॥ <br>
अस्याः पाणिग्रहे दक्षः शंभुर्नाऽन्यो जगत्त्रये ॥ <br>
देया सा शंभवे देवी भवताऽऽनंत्यमिच्छता ॥ ४२ ॥ <br>
पूर्वजन्मसहस्रेषु भवता सुकृतं कृतम् ॥ <br>
इदानीं तव दिष्ट्या तु परिपाकमुपागतम् ॥ ४३ ॥ <br>
तेषां तद्वचनं श्रुत्वा संहृष्टाऽऽत्मा महागिरिः ॥ <br>
व्याजहार पुनर्वाक्यं पुत्री वल्कलधारिणी ॥ ४४ ॥<br>
गंगातीरे निराहारा तपस्तपति दुश्चरम्॥<br>
काङ्क्षमाणा पतिं शंभुं तस्या इष्टमिदं त्विति॥४५॥<br>
दत्ता कन्या मया तस्मै त्र्यंबकाय महात्मने ॥ <br>
शीघ्रं गत्वा भवंतस्तु यत्र शम्भुर्महाप्रभुः ॥ ४६ ॥ <br>
प्रीत्या हिमवता दत्तां गृहाणेति निवेद्य च ॥ <br>
भवंत एव कुर्वंतु चैतद्वैवाहिकीं क्रियाम् ॥ ४७ ॥ <br>
इत्युक्तास्ते हिमवता तमामंत्र्य शिवं ययुः ॥ <br>
लक्ष्म्याद्या योषितः सर्वा विष्ण्वाद्या देवता अपि ॥ ४८ ॥ <br>
षण्मातरोऽथ मुनयो द्रष्टुं जग्मुर्महोत्सवम् ॥ <br>
शिवः सर्वामरगणैर्मुनिभिर्मातृभिस्तथा ॥ ४९ ॥ <br>
अन्वितो वृषभारूढः प्रमथानां गणैर्वृतः ॥ <br>
भेरीशंखमृदंगाद्यैः काहलीपटहादिकैः ॥ ॥ 2.7.9.५० ॥ <br>
ब्रह्मघोषैर्बंदिभिश्च प्राविशद्धिमवत्पुरीम् ॥ <br>
सुमुहूर्ते शुभे लग्ने शुभग्रहनिरीक्षिते ॥ ५१ ॥ <br>
विवाहमकरोच्छैलः प्रहृष्टेनांतरात्मना ॥ <br>
महोत्सवस्तदा चाऽऽसीत्त्रिलोक्यां प्राणिनां नृप ॥ ५२ ॥ <br>
महोत्सवे निवृत्ते तु शंकरो लोकशंकरः ॥ <br>
रेमे स्वच्छंदया देव्या लोकधर्माननुव्रतः॥ ॥ ५३ ॥ <br>
ऋद्धिमद्धिमवद्गेहे देवेंद्रभवनोपमे ॥ <br>
शर्वर्यां नंदिनीतीरे वनराजिषु शंकरः ॥ ५४ ॥ <br>
मत्तालिद्विजसन्नादमयूररवमंडिते ॥ <br>
दिव्यवर्षसहस्राणि रेमे स्वच्छंदया विभुः ॥ ५५ ॥ <br>
स्त्रीणामिंद्रवराभावात्तस्मिन्काले नृपोत्तम ॥ <br>
पुंसः संगात्पुनर्गर्भो नारीणां स्रवति धुवम् ॥ ५६ ॥ <br>
प्रत्यहं रमणाद्देव्यां नाभूद्गर्भो हराद्बत ॥ <br>
देवानामभवच्चिन्ता पुत्रालाभाद्वराद्विभो ॥ ५७ ॥ <br>
सर्वे संगत्य संमंत्र्य मिथ एवं बभाषिरे ॥ <br>
कामीवाऽभूद्रतौ नित्यं सक्तो देव्या हरः स्वराट् ॥ ५८ ॥ <br>
नाऽस्माकं सिद्ध्यते कार्यं नित्यं गर्भस्य संस्रवात् ॥ <br>
पुना रतिर्यथा नाऽभूत्तथाऽस्माभिर्विधीयताम् ॥ ५९ ॥ <br>
मिथ एवं तु संभाष्य व्यचिन्वन्क्षणमत्र ते ॥ <br>
अग्निं कृत्ये विनिश्चित्य ह्यूचुर्मानपुरःसरम् ॥ 2.7.9.६० ॥<br>
अग्ने मुखं त्वं देवानां त्वं बन्धुर्गतिरेव च ॥ <br>
इदानीमपि गच्छ त्वं रमते यत्र वै हरः ॥ ६१ ॥ <br>
रत्यन्ते दर्शयाऽऽत्मानं पुना रतिर्यथा न वै ॥ <br>
त्वां दृष्ट्वा व्रीडिता देवी ततश्चापसरेद्ध्रुवम् ॥ ६२ ॥ <br>
शिष्यो भूत्वा तु रत्यन्ते पृच्छ तत्त्वं स्मरान्तकम् ॥ <br>
तत्त्वसम्प्रश्नव्याजेन कालं बहु नय प्रभो ॥ ६३ ॥ <br>
बहुकाले गते देवी कुमारं प्रसविष्यति ॥ <br>
देवैरेवं प्रार्थितोऽग्निरोमित्युक्त्वा हरं ययौ ॥ ६४ ॥ <br>
वीर्योत्सर्गात्पूर्वमेव गतो वह्नी रतांतरे ॥ <br>
तं दृष्ट्वा व्रीडिता देवी विवस्त्रा विमना ययौ ॥ ६५ ॥ <br>
रति विहाय त्वरया ततो रुद्रोऽतिकोपितः ॥ <br>
वह्निं प्राह गृहाणेदमभिसृष्टं तु दुर्मते ॥ ६६ ॥ <br>
मद्वीर्यं दुःसहं पाप रतौ विघ्नस्त्वयाऽभवत् ॥ <br>
उत्सृजामि च मद्वीर्यं त्वन्मुखे हव्यवाहन ॥ ६७ ॥ <br>
इत्युक्त्वोत्सृष्टवान्वीर्यं हव्यवाहमुखे हरः ॥ <br>
तद्धृत्वा दह्यमानः सन्स्वोदरे वीर्यमुल्बणम् ॥ ६८ ॥ <br>
चिंतयानो ययौ धाम देवानां यज्ञपूरुषः ॥ <br>
कथंचित्प्राणतो मुक्तो देवेभ्यस्तन्न्यवेदयत् ॥ ६९ ॥ <br>
देवा वह्नीरितं श्रुत्वा हर्षशोकौ समाययुः ॥ <br>
स्थितं वीर्यमिति ह्रादं कथं तु प्रसवो भवेत् ॥ 2.7.9.७० ॥ <br>
इति दुःखं तदा चाऽऽसीद्वह्नेः कुक्षौ तु शांभवम् ॥ <br>
ववृधे तेज आक्षिप्तं दश मासा गतास्तदा ॥ ७१ ॥ <br>
नाऽपश्यत्प्रसवोपायं बहुदुःखपरायणः ॥ <br>
देवान्वै शरणं प्राप गर्भमोचनहेतवे ॥ ७२ ॥ <br>
ते देवा वह्निना साकं प्रापुर्गंगां यशस्विनीम् ॥ <br>
गंगा स्तोत्रेण ते स्तुत्या प्रार्थयामासुरंजसा ॥ ७३ ॥ <br>
त्वं माता सर्वदेवानां त्वमेव जगतां पतिः ॥ <br>
देवतार्थं तु त्वं भद्रे धत्स्व तेजस्तु शांभवम् ॥७४॥ <br>
तद्वह्नेर्वर्द्धते गर्भो नास्त्रीत्वात्प्रसवोऽस्य च ॥ <br>
तस्मादेनं च नः सर्वान्समुद्धर दयां कुरु ॥७५ ॥ <br>
इत्येवं प्रार्थिता देवी तथास्त्विति वचोऽब्रवीत् ॥ <br>
देवास्तु वह्नये प्राहुर्मंत्रं गर्भविमोचनम् ॥ ७६ ॥ <br>
तन्मंत्राद्गर्भमाकृष्य व्यसृजद्धव्यवाहनः ॥ <br>
गंगायां शांभवं तेजो भास्वल्लोकसुदुःसहम् ॥ ७७ ॥<br>
सा चोढ्वा कतिचिन्मासान्न शशाक ततः परम् ॥ <br>
निर्जला तत्प्रभावेण स्फुटद्रक्तकलेवरा ॥ ७८ ॥ <br>
बहुदुःखाऽऽकुला देवी पातिव्रत्यप्रभावतः ॥ <br>
उज्जहार स्वोदरस्थं गर्भं लोकैकपावनी ॥ ७९ ॥ <br>
शरकांडे तु चिक्षेप दह्यमानं समन्ततः ॥ <br>
शरकांडैस्तु संभिन्नः षोढा भिन्नो बभूव ह ॥ 2.7.9.८० ॥ <br>
षट्कृऽत्तिकाः समाजग्मुर्ब्रह्मणा चोदितास्तदा ॥ <br>
शरकांडे विनिर्भिन्नं षोढा संधाय शांभवम् ॥ ६१ ॥ <br>
षण्मुखं पुरुषं कृत्वा त्वेकदेहमिति स्फुटम् ॥ <br>
कृत्तिका विधिनाऽऽज्ञप्तास्तं तथा चक्रिरे दृढम् ॥ ८२ ॥ <br>
तद्देहं पुरुषाकारं षण्मुखं शरकांडगम् ॥ <br>
अरक्ष्यमाणमेवासीच्छरकांडेषु वै चिरम् ॥ ८३ ॥ <br>
एकदा वृषभाऽरूढौ पार्वतीपरमेश्वरौ ॥ <br>
श्रीशैलं गंतुमनसौ तत्स्थलं परिजग्मतुः ॥ ८४ ॥ <br>
तदासीत्पार्वती देवी सद्यः स्नुतपयोधरा ॥ <br>
विस्मिता चावदद्रुद्रं स्नुतौ कस्मात्पयोधरौ ॥ ८५ ॥ <br>
कारणं ब्रूहि विश्वात्मन्नित्युक्तस्तु हरोऽब्रवीत् ॥ <br>
शृणु देवि प्रवक्ष्यामि पुत्रोऽधो वर्तते तव ॥ ८६ ॥ <br>
त्वयि वीर्यमनुत्सृष्टं प्रागेवाऽऽगाद्धविर्वहः ॥ <br>
तं दृष्ट्वा व्रीडिता त्वं वै प्रविष्टा च स्थलान्तरम् ॥ ८७ ॥ <br>
मया कोपाद्वह्नि मुखे विसृष्टं वीर्यमुल्बणम् ॥ <br>
देवानां च प्रसादेन गंगायां व्यसृजद्विभुः ॥ ८८ ॥ <br>
गंगा च दह्यमाना सा व्यक्षिपञ्च शरान्तरं ॥ <br>
तत्र षोढा प्रभिन्नं तु मातृभिश्च दृढीकृतम् ॥ ८९ ॥ <br>
पुरुषाकृतिमापेदे तं दृष्ट्वा ते स्तनौ सुतौ ॥ <br>
पालनीयं महावीर्यं विष्णुना समविक्रमम् ॥ 2.7.9.९० ॥ <br>
अयमे वौरसः पुत्रस्तव भाति विनिश्चितम् ॥ <br>
तस्माद्गृहाण शीघ्रं त्वं तेनाऽऽख्यातिरतीव ते ॥ ९१ ॥ <br>
इत्याऽऽज्ञप्ता शंभुना सा तमादायाऽर्भकं द्रुतम् ॥ <br>
अंकमारोप्य तं देवी पाययामास सा स्तनौ ॥ ९२ ॥ <br>
देवेन मोहिता देवी पुत्रस्नेहपराऽभवत् ॥ <br>
पुनः कैलासमगमत्प्रभुणा सह शांकरी ॥ ९३ ॥ <br>
लालयंती सुतं देवी संतोषं परमं ययौ ॥ <br>
एवं कुमारजननं वर्णितं ते मयाऽद्भुतम् ॥ ९४ ॥<br>
य इदं शृणुयान्नित्यं कुमारजननं शुभम् ॥ <br>
पुत्रपौत्राभिवृद्धिं तु लभते नाऽत्र संशयः ॥ ९५ ॥ <br>
महद्दुःखं तु जनने हरस्याऽपि यतोऽभवत् ॥ <br>
प्रीत्यानुश्रुतवैशाखधर्मोऽप्यप्रतिमो भवेत् ॥ ९६ ॥ <br>
तस्माद्वैशाखधर्मो हि सर्वाघौघविनाशनः ॥ <br>
अवैधव्यप्रदः पुण्यः सर्वसंपद्विधायकः ॥९७॥ <br>
अनंगोपि हि सांगत्वं यत्प्रभावात्समाप्तवान् ॥ <br>
अस्नात्वा चाप्यदत्त्वा च वैशाखो यस्य वै गतः ॥९८॥ <br>
अपि धर्मकृतो वाऽपि भवेद्दुःखपरंपरा ॥ <br>
सर्वधर्मो हितः स्याच्च यद्येकोऽयमनुष्ठितः ॥ ९९ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे वैशाखमासमाहात्म्ये नारदांबरीषसंवादे कुमारोत्पत्तिकथनंनाम नवमोऽध्यायः ॥ ९ ॥<br>
<br>
</span>
