<span style="font-size: 14pt; line-height: 200%">।। नारद उवाच ।। ।। <br>
यो मर्त्यो द्विजवर्याय पर्यंकं तु ददाति हि ।। <br>
यत्र स्वस्थः सुखं शेते शीतानिलनिषेवितः ।। १ ।। <br>
धर्मसाधनभूते हि देहे नैरुज्यमाप्नुते ।। <br>
तं दत्त्वा सकलं तापं निरस्य गतकल्मषः ।। २ ।। <br>
अखण्डपदवीं याति योगिनामपि दुर्लभाम् ।। <br>
वैशाखे घर्मतप्तानां श्रान्तानां तु द्विजन्मनाम् ।।३।। <br>
दत्त्वा श्रमापहं दिव्यं पर्यंकं मनुजेश्वर ।। <br>
न जातु सीदते लोके जन्ममृत्युजरादिभिः।।४।। <br>
गृहीत्वा ब्राह्मणो यत्र शेते चाजीवमास्थितः ।। <br>
आसीने सकलं पापं ज्ञानतोऽज्ञानतः कृतम् ।। ५ ।। <br>
विलयं याति राजेंद्र कर्पूर इव चाग्निना ।। <br>
शयने ब्रह्मनिर्वाणं स नरो याति निश्चितम् ।। ६ ।।<br>
यो दद्यात्कशिपुं मासे वैशाखे स्नानवल्लभे ।। <br>
सर्वभोगसमायुक्तस्तस्मिन्नेव हि जन्मनि ।। ७ ।। <br>
सान्वयो वर्तते नूनं रोगादिभिरनाहतः ।। <br>
आयुष्यं परमारोग्यं यशो धैर्यं च विंदति ।। ८ ।। <br>
नाधार्मिकः कुले तस्य जायते शतपौरुषम् ।। <br>
भुक्त्वा तु सकलान्भोगांस्ततः पञ्चत्वमेष्यति ।। ९ ।। <br>
निर्धूताखिलपापस्तु ब्रह्मनिर्वाणमृच्छति ।। श्रो<br>
त्रियाय द्विजेंद्राय यो दद्यादुपबर्हणम् ।। 2.7.3.१० ।।<br>
सुखं निद्रा विना येन न नृणां  जायते क्वचित् ।। <br>
सर्वेषामाश्रयो भूत्वा भुवि साम्राज्यमश्नुते ।। ११ ।। <br>
पुनः सुखी पुनर्भोगी पुनर्धर्मपरायणः ।। <br>
आसप्तजन्म राजेंद्र जायते सर्वतो जयी ।। १२ ।। <br>
पश्चात्सप्तकुलैर्युक्तो ब्रह्मभूयाय कल्पते ।। <br>
तार्णं कटं तु यो दद्यात्कटमन्यदथापि वा ।। १३ ।। <br>
तत्र शेते स्वयं विष्णुर्यत्रस्थः परमेश्वरः ।। <br>
यथा जलगता चोर्णा न जलैर्भिद्यते क्वचित् ।। १४ ।। <br>
तथा संसारगो जन्तुः संसारे न च बध्यते ।। <br>
आसने शयने सक्तः कटदः सर्वतः सुखी ।। १५ ।। <br>
प्रश्रये शयनार्थाय यो दद्यात्कटकंबलम् ।। <br>
तावन्मात्रेण मुक्तः स्यान्नात्र कार्या विचारणा ।। १६ ।। <br>
निद्रया हीयते दुःखं निद्रया हीयते श्रमः ।। <br>
सा निद्रा कटसंस्थस्य सुखं संजायते धुवम् ।। १७ ।। <br>
यो दयात्कंबलं राजन्वैशाखे माधवाऽऽगमे ।। <br>
अपमृत्योः कालमृत्योर्मुक्तो जीवति वै शतम् ।। १८ ।। <br>
दद्याद्वस्त्रं सूक्ष्मतरं द्विजेंद्रे घर्मकर्शिते ।। <br>
पूर्णमायुः समाप्नोति परत्र च परां गतिम् ।। १९ ।। <br>
अतस्तापहरं दिव्यं कर्पूरं तु द्विजातये ।। <br>
दत्त्वा मोक्षमवाप्नोति दुःखशांतिं च विंदति ।। 2.7.3.२० ।। <br>
कुसुमानि च यो दद्यात्कुकुमं च द्विजातये ।। <br>
सार्वभौमो भवेद्राजा सर्वलोकवशंकरः ।। २१ ।। <br>
पुत्रपौत्रादिभोगांश्च भुक्त्वा मोक्षमवाप्नुयात् ।। <br>
त्वगस्थिगतसंतापं सद्यो हरति चन्दनम् ।। २२ ।। <br>
तापत्रयविनिर्मुक्तस्तद्दत्त्वा मोक्षमाप्नुयात् ।। <br>
औशीरं चाषकं कौशं यो दद्याज्जलवासितम् ।। २३ ।।<br>
सर्वभोगेषु राजेंद्र स तु देवसहायवान् ।। <br>
पापहानिं दुःखहानिं प्राप्य निर्वृतिमाप्नुयात् ।। २४ ।। <br>
गोरोचं मृगनाभिं च दद्याद्वैशाखधर्मवित् ।। <br>
तापत्रयविनिर्मुक्तः परं निर्वाणमृच्छति ।। २५ ।। <br>
तांबूलं च सकर्पूरं यो दद्यान्मेषगे रवौ ।। <br>
सार्वभौमसुखं भुक्त्वा परं निर्वाणमृच्छति ।। २६ ।। <br>
शतपत्रीं च यूथीं च मेषमासे ददन्नरः ।। <br>
स सार्वभौमो भवति पश्चान्मोक्षं च विंदति ।।२७।। <br>
केतकीं मल्लिकां वाऽपि यो दद्यान्माधवाऽऽगमे ।। <br>
स तु मोक्षमवाप्नोति मधुशासनशासनात् ।। २८ ।। <br>
पूगीफलं तु यो दद्यात्सुगन्धं तु द्विजातये ।। <br>
नारिकेलफलं राजंस्तस्य पुण्यफलं शृणु ।। ।। २९ ।। <br>
सप्त जन्म भवेद्विप्रो धनाढ्यो वेदपारगः ।। <br>
पश्चात्सप्तकुलैर्युक्तो विष्णुलोकं स गच्छति ।। 2.7.3.३० ।। <br>
विश्राममण्डपं यस्तु कृत्वा दद्याद्द्विजन्मने ।। <br>
तस्य पुण्यफलं वक्तुं नाहं शक्नोमि भूपते ।। ३१ ।। <br>
सुच्छायामण्डपं यस्तु सिकताऽऽकीर्णमञ्जसा ।। <br>
सप्रपं कारयेद्यस्तु स तु लोकाधिपो भवेत् ।। ३२ ।। <br>
मार्गोद्यानं तडागं वा कूपं मण्डपमेव च।। <br>
यः करोति स धर्मात्मा तस्य पुत्रैस्तु किं फलम् ।। ३३ ।। <br>
कूपस्तडागमुद्यानं मण्डपं च प्रपा तथा ।। <br>
सद्धर्मकरणं पुत्रः संतानं सप्तधोच्यते ।। ३४ ।। <br>
एतेष्वन्यतमाभावे नोर्ध्वं गच्छंति मानवाः ।। <br>
सच्छास्त्र श्रवणं तीर्थयात्रा सजनसंगतिः ।। ३५ ।। <br>
जलदानं चान्नदानमश्वत्थारोपणं तथा ।। <br>
पुत्रश्चेति च संतानं सप्तेमेऽतिविदो विदुः ।। ३६ ।। <br>
नासंततिर्लभेल्लोकान्कृत्वा धर्मशतान्यपि ।। <br>
तस्मात्संतानमन्विच्छेत्संतानेष्वेकतो व्रजेत् ।। ३७ ।। <br>
पशूनां पक्षिणां चैव मृगाणां चैव भूरुहाम् ।। <br>
नोर्ध्वलोकं सुखं याति मनुष्याणां तु का कथा ।। ३८ ।। <br>
पूगीफलसमायुक्तं नागवल्लीदलैर्युतम् ।। <br>
कपूरागुरुसंयुक्तं ददत्तांबूलमुत्तमम् ।। ३९ ।। <br>
शारीरैः सकलैः पापैर्मुच्यते नात्र संशयः ।। <br>
तांबूलदो यशो धैर्यं श्रियमाप्नोति निश्चितम् ।। 2.7.3.४० ।।<br>
रोगी दत्त्वा विरोगः स्यादरोगी मोक्षमाप्नुयात् ।। <br>
वैशाखे मासि यो दद्यात्तक्रं तापविनाशनम् ।। ४१ ।। <br>
विद्यावान्धनवान्भूमौ जायते नात्र संशयः ।। <br>
न तक्रसदृशं दानं घर्मकालेषु विद्यते ।। ४२ ।। <br>
तस्मात्तक्रं प्रदातव्यमध्वश्रांतद्विजातये ।। <br>
जंबीरसुरसोपेतं लसल्लवणमिश्रितम्।।४३।। <br>
यस्तक्रमरुचिघ्नं तु दत्त्वा मोक्षमवाप्नुयात् ।। <br>
यो दद्याद्दधिखंडं तु वैशाखे घर्मशांतये ।। ४४ ।। <br>
तस्य पुण्यफलं वक्तुं नाहं शक्नोमि भूमिप ।। <br>
यो दद्यात्तंडुलान्दिव्यान्मधुसूदनवल्लभे ।। ४५ ।। <br>
स लभेत्पूर्णमायुष्यं सर्वयज्ञफलं लभेत् ।। <br>
यो घृतं तेजसो रूपं गव्यं दद्याद्द्विजातये ।। <br>
सोऽश्वमेधफलं प्राप्य मोदते विष्णुमंदिरे ।। ४६ ।। <br>
उर्वारुगुडसंमिश्रं वैशाखे मेषगे रवौ ।। <br>
सर्वपापविनिर्मुक्तः श्वेतद्वीपे वसेद्ध्रुवम् ।। ४७ ।। <br>
यश्चेक्षुदंडं सायाह्ने दिवा तापोपशान्तये ।। <br>
ब्राह्मणाय च यो दद्यात्तस्य पुण्यमनंतकम् ।। ४८ ।। <br>
वैशाखे पानकं दत्त्वा सायाह्ने श्रमशान्तये ।। <br>
सर्वपापविनिर्मुक्तो विष्णोः सायुज्यमाप्नुयात् ।।४९।। <br>
सफलं पानकं मेषमासे सायं द्विजातये ।। <br>
दद्यात्तेन पितॄणां तु सुधापानं न संशयः।।2.7.3.५०।। <br>
वैशाखे पानकं चूतसुपक्वफलसंयुतम् ।। <br>
तस्य सर्वाणि पापानि विनाशं यांति निश्चितम् ।। ५१ ।। <br>
यो दद्याच्चैत्रदर्शे तु कुम्भं पूर्णं तु पानकैः ।। <br>
गयाश्राद्धशतं तेन कृतमेव न संशयः ।। ५२ ।। <br>
कस्तूरी कर्पुरोपेतं मल्लिकोशीरसंयुतम् ।। <br>
कलशं पानकैः पूर्णं चैत्रदर्शे तु मानवः ।। <br>
दद्यात्पितॄन्समुद्दिश्य स षण्णवतिदो भवेत् ।। ५३ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे वैशाखमासमाहात्म्ये नारदाम्बरीषसंवादे दाननिरूपणंनाम तृतीयोऽध्यायः ।। ३ ।। ।। छ ।। <br>
<br>
</span>
