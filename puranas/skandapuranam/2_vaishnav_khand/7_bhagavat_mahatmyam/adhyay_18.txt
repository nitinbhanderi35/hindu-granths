<span style="font-size: 14pt; line-height: 200%">॥ व्याध उवाच ॥ ॥ <br>
भवताऽनुगृहीतोऽस्मि मुने पापोऽतिदुष्टधीः ॥ <br>
दयालवो महांतो हि स्वभावादेव साधवः ॥ १ ॥ <br>
क्व व्याधश्चाऽकुलीनोऽहं क्व च वा मतिरीदृशी ॥ <br>
केवलं भवतामेव मन्येऽनुग्रहमुत्तमम् ॥२॥ <br>
अथ साधो च शिष्योस्मि कृपापात्रोस्मि मानद ॥ <br>
अनुग्राह्योऽस्मि पुत्रोऽस्मि कृपां कुरु दयानिधे ॥३॥ <br>
यथा मे न पुनर्भूयादसन्मतिरनर्थदा ॥ <br>
सद्भिस्तु संगतेः क्वापि नभूयो दुःखमश्नुते ॥४॥ <br>
तस्माद्बोधय मां विप्र सूक्तैस्तैर्वृजिनापहैः ॥ <br>
येन चाद्धा तरिष्यंति संसाराब्धिं मुमुक्षवः ॥५॥ <br>
साधूनां समचित्तानां तथा भूतदयावताम् ॥ <br>
न च हीनोत्तमः क्वापि नात्मीयो हि परस्तथा ॥६॥<br>
ऐकाग्र्येण विचिंत्याथ चित्तशुद्धिं च पृच्छति ॥ <br>
सर्वदोषयुतो वापि सर्वधर्मोज्झितोऽपि वा ॥ ७ ॥ <br>
कृतानुतापश्च यदा यदा पृच्छति वै गुरून्॥ <br>
तदैवोपदिशंत्यद्धा ज्ञानं संसारमोचकम् ॥ ८ ॥<br>
यथा गंगा मनुष्याणां पापनाशस्य भाविनी ॥ <br>
तथा मन्दसमुद्धारस्वभावाः साधवः स्मृताः ॥ ९ ॥ <br>
मा विचारय मां बोद्धुं दयालो भक्तवत्सल ॥ <br>
शुश्रूषुत्वान्नतत्वाच्च शुद्धत्वात्तव संगतेः ॥ 2.7.18.१० ॥ <br>
इति व्याधवचः श्रुत्वा पुनर्विस्मितमानसः ॥ <br>
साधुसाध्विति संभाष्य धर्मानेतानुवाच ह ॥ ११ ॥ <br>
॥ शंख उवाच ॥ ॥ <br>
विष्णुप्रीतिकरान्दिव्यान्संसाराब्धिविमोचकान् ॥ <br>
कुरु धर्मांश्च वैशाखे यदि व्याध शमिच्छसि ॥ ॥ १२ ॥ <br>
आतपो बाधते घोरो न च्छाया नांबु चात्र च ॥ <br>
तस्मात्स्थलांतरं यावो यत्र च्छाया तु वर्तते ॥ १३ ॥ <br>
तत्र गत्वा जलं पीत्वा सुच्छायां च समाश्रितः ॥ <br>
तत्र ते वर्णयिष्यामि माहात्म्यं पापनाशनम् ॥ १४ ॥ <br>
विष्णोर्माधवमासस्य यथादृष्टं यथाश्रुतम्॥ <br>
इत्युक्तो मुनिना तेन व्याधः प्राह कृताञ्जलिः ॥ १५ ॥ <br>
इतो विदूरे सलिलं वर्तते च सरोवरे ॥ <br>
कपित्थास्तत्र वै संति फलभारेण पीडिताः ॥ १६ ॥ <br>
गच्छावस्तत्र संतुष्टिर्भविता नात्र संशयः ॥ <br>
व्याधेनैवं समादिष्टस्तेन साकं ययौ मुनिः ॥ १७ ॥ <br>
कियद्दूरं ततो गत्वा ददर्शाग्रे सरोवरम् ॥ <br>
बक कारण्डवाकीर्णं चक्रवाकोपशोभितम् ॥ १८ ॥ <br>
हंससारसक्रौंचाद्यैः समंतात्परिशोभितम् ॥ <br>
कीचकैश्च सुघोषैश्च कूजितं भ्रमरैरपि ॥१९॥ <br>
नक्रकच्छपमीनाद्यैर्वगाह्यं सुमनोहरम् ॥ <br>
कुमुदोत्पलकह्लार पुंडरीकादिभिर्महत् ॥ 2.7.18.२० ॥ <br>
शतपत्रैः कोकनदैः समन्तात्परिशोभितम् ॥ <br>
पक्षिणां च कलारावैर्मुखर नयनोत्सवम् ॥ २१ ॥ <br>
तटे कीचकगुल्मैश्च तथा वृक्षैश्च शोभितम् ॥ <br>
वटैः करंजैर्नीपैश्च चिंचिणीभिस्तथैव च ॥ २२ ॥ <br>
निम्बप्लक्षप्रियालैश्च चंपकैर्बकुलैः शुभैः ॥ <br>
पुन्नागैस्तुंबरैश्चैव कपित्थामलकैरपि ॥ २३ ॥ <br>
निष्पेषणैश्च जंबूभिः समंतात्परिशोभितम् ॥ <br>
वन्यमातंगसारंग वराहमहिषादिभिः ॥ २४ ॥ <br>
शशैश्च शल्लकैश्चैव गवयैरुपशोभितम् ॥ <br>
खङ्गनाभिमृगाद्यैश्च व्याघ्रैः सिंहैर्वृकैरपि ॥ २५ ॥ <br>
खरांतकैश्च शरभैश्च मरीभिः सुमंडितम् ॥ <br>
शाखाशाखांतरं शीघ्रं प्लवमानैः प्लवंगमैः ॥ २६ ॥<br>
मार्जारैश्चैव भल्लूकैर्भीषणं रुरुभिस्तथा ॥ <br>
झिल्लीशब्दैश्च क्रेंकारैः कीचकानां रवैस्तथा ॥२७॥ <br>
घोरवायुविनिर्घातदारुभारैः समन्वितम् ॥ <br>
एतादृशं सरो दिव्यं व्याधेनैव प्रदर्शितम् ॥२८॥ <br>
ददर्श मुनिशार्दूलस्तृषया बाधितो भृशम् ॥ <br>
स्नात्वा मध्याह्नवेलायां सरस्यस्मिन्मनोरमे ॥२९॥ <br>
वाससी परिधायाऽथ कृत्वा माध्याह्निकीः क्रियाः ॥ <br>
देवपूजां ततः कृत्वा भुक्त्वा फलमतन्द्रितः ॥ 2.7.18.३० ॥ <br>
व्याधोपनीतं सुस्वादु कपित्थं श्रमहारि च ॥ <br>
सुखोपविष्टः पप्रच्छ व्याधं धर्मरतं पुनः ॥ ३१ ॥ <br>
किं वक्तव्यं मया ह्यद्य तवादौ धर्मतत्पर ॥ <br>
धर्माश्च बहवः संति नानामार्गाः पृथग्विधाः ॥ ३२ ॥ <br>
तत्र वैशाखमासोक्ताः सूक्ष्मा अपि महार्थदाः ॥ <br>
सर्वेषामेव जंतूनामिहाऽमुत्र फलप्रदाः ॥ ३३ ॥ <br>
यत्प्रष्टव्यं मनसि ते यच्चादौ तच्च पृच्छताम् ॥ <br>
इत्युक्तो मुनिना तेन व्याधः प्रांजलिरब्रवीत् ॥ ३४ ॥ <br>
॥ व्याध उवाच ॥ ॥ <br>
केन वा कर्मणा चाऽऽसीद्व्याधजन्म तमोमयम् ॥ <br>
केन वा चेदृशी बुद्धिः संगतिर्वा महात्मनः ॥ ३५ ॥ <br>
एतच्चान्यत्समाचक्ष्व यदि मां मन्यसे प्रभो ॥ <br>
इत्युक्तः पुनरप्याह शंखो नाम महामुनिः ॥ ३६ ॥ <br>
मेघगंभीरया वाचा स्मयमानमुखांबुजः ॥ <br>
॥ शंख उवाच ॥ ॥ <br>
शाकले नगरे पूर्वं द्विजस्त्वं वेदपारगः ॥ ३७ ॥ <br>
स्तंबो नाम महातेजास्तथा श्रीवत्सगोत्रजः ॥ <br>
तवेष्टा गणिका काचिदासीत्तत्संगदोषतः ॥ ३७ ॥ <br>
त्यक्त्वा नित्यक्रिया नित्यं शूद्रवद्गृहमागतः ॥ <br>
शून्याचारस्य दुष्टस्य परित्यक्तक्रियस्य च ॥३९॥ <br>
ब्राह्मणी च तदा चाऽऽसीद्भार्या कांतिमती तव ॥ <br>
सा त्वां पर्यचरत्सुभ्रूः सवेश्यं ब्राह्मणाधमम् ॥ 2.7.18.४० ॥ <br>
उभयोः क्षालयंती च पादांस्त्वत्प्रियकारिणी ॥ <br>
उभयोरप्यधः शेते उभयोर्वचने रता ॥ ४१ ॥ <br>
वेश्यया वार्यमाणाऽपि पातिव्रत्यव्रतस्थिता ॥ <br>
एवं शुश्रूषयंत्या हि भर्तारं वेश्यया सह ॥ ४२ ॥ <br>
जगाम सुमहान्कालो दुःखिताया महीतले ॥ <br>
अपरस्मिन्दिने भर्ता माषं च मूलकान्वितम् ॥४३॥ <br>
अभक्षयच्छूद्रधर्मान्निपावांस्तिलमिश्रितान् ॥ <br>
तदपथ्यमशित्वा तु वमंश्चैव विरेचयन् ॥४४॥ <br>
अपथ्याद्दारुणो रोगो व्यजायत भगंदरः ॥ <br>
स दह्यमानो रोगेण दिवारात्रं तु भूरिशः ॥ ४५ ॥ <br>
यावदास्ते गृहे वित्तं तावद्वेश्या च संस्थिता ॥ <br>
गृहीत्वा तस्य सा वित्तं पश्चान्नोवास मंदिरे ॥ ४६ ॥ <br>
अन्यस्य पार्श्वमासाद्य गता घोरा सुनिर्घृणा ॥ <br>
ततः स दीनवचनो व्याधिबाधासुपीडितः ॥ ४७ ॥<br>
उक्तवान्स रुदन्भार्यां रुजा व्याकुलमानसः ॥ <br>
परिपालय मां देवि वेश्याऽऽसक्तं सुनिष्ठुरम् ॥ ४८ ॥ <br>
न मयोपकृतं किंचित्त्वयि सुंदरि पावनि ॥ <br>
को भार्यां प्रणतां पापो नानुमन्येत गर्हितः ॥ ४९ ॥ <br>
स षंढो भविता भद्रे दश जन्मसु पंचसु ॥ <br>
दिवारात्रं महाभागे निमदितः साधुभिर्जनैः ॥ ॥ 2.7.18.५० ॥ <br>
पापयोनिमवाप्स्यामि त्वां साध्वीमवमन्य वै ॥ <br>
अहं क्रोधेन दग्धोऽस्मि तवापमानजेन वै ॥ ५१ ॥ <br>
एवं ब्रुवाणं भर्तारं कृताञ्जलिपुटाऽब्रवीत् ॥ <br>
न दैन्यं भवता कार्यं न व्रीडा कांत मां प्रति ॥ ५२ ॥ <br>
न चाऽपि त्वयि मे क्रोधो येन दग्धो वदस्यथ ॥ <br>
पुरा कृतानि पापानि दुःखानीह भवंति हि ॥ ५३ ॥ <br>
तानि या क्षमते साध्वी पुरुषो वा स उत्तमः ॥ <br>
यन्मया पापया पापं कृतं वै पूर्वजन्मनि ॥ ५४ ॥ <br>
तद्भुंजत्या न मे दुःखं न विषादः कथंचन ॥ <br>
इत्येवमुक्त्वा भर्तारं सा सुभ्रूस्तमपालयत् ॥ ५५ ॥ <br>
आनीय जनकाद्वित्तं बंधुभ्यो वरवर्णिनी ॥ <br>
क्षीरोदवासिनं देवं भर्त्तारं सा त्वचिंतयत् ॥ ५६ ॥ <br>
शोधयन्ती दिवारात्रौ पुरीषं मूत्रमेव च ॥ <br>
नखेन कर्षती भर्त्तुः कृमीन्कष्टाच्छनैःशनैः ॥ ५७ ॥ <br>
न सा स्वपिति रात्रौ तु न दिवा वरवर्णिनी ॥ <br>
भर्त्तुर्दुःखेन संतप्ता दुःखितेदमवोचत ॥ ५८ ॥ <br>
देवाश्च पातु भर्तारं पितरो ये च विश्रुताः ॥ <br>
कुर्वंतु रोगहीनं मे भर्त्तारं गतकल्मषम् ॥ ५९ ॥ <br>
चंडिकायै प्रदास्यामि रक्तमांससमुद्भवम् ॥ <br>
सुष्ठवन्नं माहिषोपेतं भर्त्तुरारोग्यहेतवे ॥ 2.7.18.६० ॥ <br>
मोदकान्कारयिष्यामि विघ्नेशाय महात्मने ॥ <br>
मन्दवारे करिष्यामि चोपवासान्दशैव तु ॥ ६१ ॥ <br>
नोपभुंजामि मधुरं नोपभुंजामि वै घृतम् ॥ <br>
तैलाभ्यंगविहीनाहं स्थास्ये नैवात्र संशयः ॥६२॥ <br>
जीवताद्रोगहीनोऽयं भर्त्ता मे शरदां शतम् ॥ <br>
एवं सा व्याहरद्देवी वासरे वासरे गते ॥६३॥ <br>
तदा चाऽऽगान्मुनिः कश्चिन्महात्मा देवलाह्वयः ॥ <br>
वैशाखे मासि घर्मार्तः सायाह्ने तस्य वै गृहम् ॥ ६४ ॥ <br>
तदा वै भार्यया चोक्तं भिषग्वै गृहमागतः ॥ <br>
तेन वै रोगहानिः स्यात्तस्याऽऽतिथ्य करोम्यहम् ॥ ६५ ॥ <br>
ज्ञात्वा त्वां धर्मविमुखं भिषग्व्याजेन वंचितः ॥ <br>
पादावनेजनं कृत्वा तज्जलं मूर्ध्नि साक्षिपत् ॥ ६६ ॥ <br>
पानकं च ददौ तस्मै घर्मार्ताय महात्मने ॥ <br>
त्वयाऽनुमोदिता सायं घर्मतापनिवारकम् ॥ ६७ ॥<br>
स प्रातरुदिते सूर्ये मुनिः प्रायाद्यथाऽऽगतः ॥ <br>
अथ चाल्पेन कालेन सन्निपातोऽभवत्तव ॥६८॥ <br>
त्रिकट्व्यां नीयमानायां भर्त्तांगुलिमखंडयत् ॥ <br>
उभयोर्दंतयोः श्लेषः सहसा समपद्यत ॥ ६९ ॥ <br>
तत्खंडमंगुलेर्वक्त्रे स्थितं भर्तुः सुकोमलम् ॥ <br>
खण्डयित्वागुलिं भर्ता पंचत्वमगमत्तदा ॥ 2.7.18.७० ॥ <br>
शय्यायां सुमनोज्ञायां स्मरंस्तां पुंश्चली शुभाम् ॥ <br>
मृतं विज्ञाय भर्त्तारं भार्या कांतिमती तव ॥७१॥ <br>
विक्रीय चाऽपि वलयं गृहीत्वा चेंधनं बहु ॥ <br>
चक्रे चितिं तेन साध्वी मध्ये कृत्वा पतिं तदा ॥ ७२ ॥ <br>
अवगुह्य भुजाभ्यां च पादौ चाश्लिष्य पादयोः ॥ <br>
मुखे मुखं विनिक्षिप्य हृदयं हृदये तथा ॥ ७३ ॥ <br>
जघने जघनं देवी ह्यात्मानं सन्निवेश्य च ॥ <br>
दाहयामास कल्याणी भर्तृदेहं रुजान्वितम् ॥ <br>
आत्मना सह कल्याणी ज्वलिते जातवेदसि ॥७४॥ <br>
विमुच्य देहं सहसा जगाम पतिं समालिंग्य मुरारिलोकम् ॥ <br>
पानीयदानेन च माधवेऽस्मिन्पादावनेजादपि योगिगम्यम्॥७५॥ <br>
त्वमंतकाले गणिकाविचिंतया देहं त्यक्त्वा मुक्तसमस्तकिल्बिषः ॥ <br>
जन्म व्याध्यं प्राप्यसे घोररूपं हिंसासक्तः सर्वदोद्वेगकारी ॥ ७६ ॥ <br>
दत्ता त्वया पानकस्याऽपि दाने मासेऽनुज्ञा माधवे साधुजाने ॥ <br>
व्याधो जातस्तेन जाता सुबुद्धिर्धर्मान्प्रष्टुं सर्वसौख्यैकहेतून् ॥ ७७ ॥ <br>
धृतं मूर्ध्ना पादशौचावशिष्टं जलं मुनेः सर्वपापापहारि ॥ <br>
तेनेयं ते संगतिर्मे वनेऽस्मिन्यया भूयः संपदः सन्ततिश्च ॥ ७८ ॥ <br>
इत्येतत्सर्वमाख्यातं पूर्वजन्मनि यत्कृतम् ॥ <br>
कर्म पुण्यं पापकं च दृष्टं दिव्येन चक्षुषा ॥ ७९ ॥ <br>
गोप्यं वा ते प्रवक्ष्यामि यद्भवाञ्छ्रोतुमिच्छति ॥ <br>
जाता ते चित्तशुद्धिर्वै स्वस्ति भूयान्महामते ॥ 2.7.18.८० ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे वैशाखमासमाहात्म्ये नारदांबरीष संवादे व्याधोपाख्याने व्याधस्य पूर्वजन्मकथनंनामाष्टादशोऽध्यायः ॥ १८ ॥<br>
<br>
<br>
</span>
