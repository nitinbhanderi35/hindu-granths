<span style="font-size: 14pt; line-height: 200%">।। नारद उवाच ।। ।। <br>
राजा तदद्भुतं दृष्ट्वा मैथिलो धर्मवित्तमः ।। <br>
कृताञ्जलिः सुखासीनं विस्मितो वाक्यमब्रवीत् ।। ।।१।। <br>
।। मैथिल उवाच ।। ।। <br>
दृष्टमेतन्महाश्चर्यं साधूनां चरितं तथा ।। <br>
येन धर्मेण मुक्तोऽभूद्राजा चेक्ष्वाकुनन्दनः ।।२ ।। <br>
तं धर्मं विस्तरेणैव श्रोतुं कौतूहलं हि मे ।। <br>
मह्यं श्रद्धावते विद्वत्कृपया विस्तराद्वद ।। ३ ।। <br>
इति राज्ञा सुसंपृष्टः श्रुतदेवो महामनाः ।। <br>
साधुसाध्विति संभाष्य व्याजहार नृपोत्तमम् ।। ४ ।। <br>
।। श्रुतदेव उवाच ।। ।। <br>
सम्यग्व्यवसिता बुद्धिस्तव राजर्षिसत्तम ।। <br>
वासुदेवप्रियान्धर्माञ्छ्रोतुं यस्मान्मतिस्तव ।। ५ ।। <br>
बहुजन्मार्जितं पुण्यं विना कस्यापि देहिनः ।। <br>
वासुदेवकथालापे मतिनैवोपजायते ।। ६ ।। <br>
यूने राजाधिराजाय जातेयं मतिरीदृशी ।। <br>
शुद्धं भागवतं मन्ये तेन त्वां साधुसत्तमम् ।। ७ ।। <br>
तस्मात्तुभ्यं ब्रुवे सौम्य धर्मान्भागवताञ्च्छुभान् ।। <br>
याञ्ज्ञात्वा मुच्यते जंतुर्जन्मसंसारबन्धनात्।। ८ ।। <br>
यथा शौचं यथा स्नानं यथा सन्ध्या च तर्पणम् ।। <br>
अग्निहोत्रं यथा श्राद्धं तथा वैशाखसत्क्रियाः ।। ९ ।। <br>
वैशाखे माधवे धर्मानकृत्वा नोर्ध्वगो भवेत् ।। <br>
न वैशाखसमो धर्मो धर्मजातेषु विद्यते ।। 2.7.7.१० ।।<br>
संत्येव बहवो धर्माः प्रजाश्चाराजका इव ।। <br>
उपद्रवैश्च लुप्यंति नात्र कार्या विचारणा ।। ११ ।। <br>
सुलभाः सकला धर्माः कर्तुं वैशाखचोदिताः ।। <br>
उदकुम्भं प्रपादानं पथिच्छायादिनिर्मितिः ।। १२ ।। <br>
उपानत्पादुकादानं छत्रव्यजनयोस्तथा।। <br>
तिलयुक्तमधोर्दानं गोरसानां श्रमापहम्।। १३ ।। <br>
वापीकूपतडागादिकरणं पथिकाश्रयम्।। <br>
नारिकेलेक्षुकर्पूरकस्तूरीदानमेव च ।।१४।। <br>
गन्धानुलेपनं शय्या खट्वा दानं तथैव च ।। <br>
तथा चूतफलं रम्यमुर्वारुक रसायनम् ।। १५ ।। <br>
दानं दमनपुष्पाणां तथा सायं गुडोदकम् ।। <br>
चित्राण्यन्नानि पूर्णायां दध्यन्नं प्रत्यहं तथा ।। १६ ।। <br>
तांबूलस्य सदा दानं चैत्रदर्शे करीरकम् ।। <br>
रवावनुदिते सूर्ये प्रातः स्नानं दिनेदिने ।। १७ ।। <br>
मधुसूदनपूजा च कथायाः श्रवणं तथा ।। <br>
अभ्यंगवर्जने चैव तथा वै पत्रभोजनम् ।।१८।। <br>
मध्येमध्ये श्रमार्तानां वीजनं व्यजनेन च ।। <br>
सुगंधैः कोमलैः पुष्पैः प्रत्यहं पूजनं हरेः ।।१९।। <br>
फलं दध्यन्न नैवेद्यं धूपदीपौ दिनेदिने ।। <br>
गोग्रासं वृषपत्नीनां द्विजपादावनेजनम् ।। 2.7.7.२० ।। <br>
गुडनागरदानं च धात्रीपिष्टप्रदापनम् ।। <br>
पथिकानां प्रश्रयं च दानं तन्दुल शाकयोः ।। <br>
एते धर्माः प्रशस्ता हि वैशाखे माधवप्रिये ।। २१ ।। <br>
तथा च विष्णौः कुसुमार्पणं हरेः पूजा च कालोचित पल्लवाद्यैः ।। <br>
दध्यन्ननैवेद्यनिवेदनं च समस्तपापौघ विनाशहेतुः ।। २२ ।। <br>
नारी पुष्पैर्माधवं नार्चयेद्या कालोत्पन्नैर्मन्दिरे वा गृहे वा ।। <br>
पुत्रं सौख्यं क्वाऽपि नाप्नोति हंति चायुर्भर्तुः स्वात्मनो वा महात्मन् ।। २३ ।। <br>
रमासहाये माधवे मासि विष्णौ परीक्षायै धर्मसेतोः प्रजानाम् ।। <br>
गृहं याते मुनिभिर्दैवतैश्च काले पुष्पैर्नार्चयेद्यस्तु मूढः ।। २४ ।। <br>
स मूढात्मा रौरवं प्राप्य पश्चाद्यायाद्योनिं  राक्षसीं पञ्चवारम् ।। <br>
जलं चान्नं सर्वदा देयमस्मिन्क्षुधार्तानां प्राणिनां प्राणहेतुः ।। २५ ।। <br>
तिर्यग्जंतुर्जायते वार्यदानादन्नादानाज्जायते वै पिशाचः ।। <br>
अन्नादाने चानुभूतां कथां ते ह्यहं वक्ष्ये चाद्भुतां भूमिपाल ।।२६।।<br>
रेवातीरे मत्पिताऽभूत्पिशाचः स्वमांसाशी क्षुत्तृषाश्रांतगात्रः ।। <br>
छायाहीने शाल्मलीवृक्षमूले ह्यन्नाभावान्नष्टचैतन्य एषः ।। २७ ।। <br>
क्षुधा तृषा कर्मणा यस्य बह्वी सूक्ष्मं छिद्रं कण्ठनालस्य चाऽसीत् ।। <br>
मांसं चान्तःकण्ठमध्ये निषण्णं कुर्यात्पीडां प्राणपर्यन्तमेव ।। २८ ।। <br>
जलं दृष्ट्वा कालकूटप्रकल्पं कौप्यं शीतं वाऽपि कासारसंस्थम् ।। <br>
तस्यास्तीरे चागतं दैवयोगाद्गङ्गायात्राकारणान्मार्गमध्ये ।। २९ ।। <br>
दृष्ट्वाऽद्भुतं शाल्मली वृक्षमूले त्रुटवा त्रुट्वा भक्षयन्तं स्वमांसम् ।। <br>
क्रोशन्तं तं बहुधा शोचमानं क्षुधातृषाव्याधितं कर्मभिः स्वैः ।। 2.7.7.३० ।। <br>
स मां हन्तुं प्राद्रवत्पापकर्मा मत्तेजसा निहतो दुद्रुवे च ।। <br>
तं चाऽब्रवं कृपया क्लिन्नचित्तो मा भैष्ट त्वं ह्यभयं मे हि दत्तम् ।। ३१ ।। <br>
कस्त्वं तात ब्रूहि सद्योऽत्र हेतुं कृच्छ्रादस्मान्मोचये मा विषीद ।। <br>
इत्युक्तो मां प्राह पुत्रं त्वजानन्पुरानर्ते भूवराख्ये पुरे च ।। ३२ ।। <br>
नाम्ना मैत्रः सांकृतेर्गोत्रजोऽहं तपोविद्यादानयज्ञादिनिष्ठः ।। <br>
मयाऽधीताध्यापिताः सर्वविद्याः कृतो मया सर्वतीर्थाऽवगाहः ।। ३३ ।। <br>
दत्तं नाऽन्नं मासि वैशाखसंज्ञे लोभाद्भिक्षामात्रमप्येव काले ।। <br>
शोचे चाऽहं प्राप्य पैशाचयोनिं नाऽन्यो हेतुः सत्यमेवोक्तमङ्ग ।। ३४ ।। <br>
पुत्रोऽधुना वर्तते मद्गृहे च भूरिख्यातिः श्रुतदेवाऽभिधानः ।। <br>
वाच्या तस्मै मद्दशा चाऽऽत्मजाय वैशाखान्नादानतोऽभूत्पिशाचः ।। ३५ ।। <br>
दृष्टस्तीरे ते पिता नर्मदाया नोर्ध्वं गतो वर्तते वृक्षमूले ।। <br>
खादन्मांसं स्वीयमेवाऽन्वखिद्यत्पितुर्मुक्त्यै मासि वैशाखसंज्ञे ।। ३६ ।। <br>
प्रातः स्नात्वा पूजयित्वा च विष्णुं निर्व्याजान्मां तर्पयित्वा जलैश्च ।। <br>
देयं चाऽन्नं द्विजवर्ये गुणाढ्ये मुक्तो यो वै याति विष्णोः पदं च ।।३७।। <br>
इत्थं चोक्तं त्वत्पुरस्ताद्वदेति दया चैषा मत्कृते नाऽत्र शंका ।। <br>
भद्रं भूयात्सर्वतो मंगलं ते श्रुत्वा चाऽहं भाषितं मे पितुश्च ।। ३८ ।।<br>
दुःखात्कायं दंडवत्पातयित्वा भृशार्तोऽहं पादयोर्भूरिकालम् ।। <br>
निदन्निदन्भूर्यहं बाष्पनेत्रः पुत्रोऽहं ते तात दैवाऽऽगतोऽहम् ।। ३९ ।। <br>
कर्मभ्रष्टो भूसुराणां विनिन्द्यो नाऽभूद्यस्मात्क्लेशमोक्षः पितॄणाम् ।। <br>
आख्याहि त्वं कर्मणा केन मुक्तो भविता वै तत्करोमि द्विजेंद्र ।। 2.7.7.४० ।। <br>
ततः प्राह प्रीतसर्वान्तरात्मा यात्रां कृत्वा शीघ्रमागत्य गेहम् ।। <br>
प्राप्ते मासे मेषसंस्थे च भानौ निवेद्याऽन्नं विष्णवे त्वं गुणाढ्यम् ।। ४१ ।। <br>
दानं देहि द्विजवर्ये महात्मंस्तस्मान्मोक्षो भविता सान्वयस्य ।। <br>
पित्राऽऽदिष्टः कृतयात्रः स्वगेहे प्राप्याऽकरं माधवे चाऽन्नदानम् ।।४२।। <br>
तस्मान्मुक्तो मत्पिता मां समेत्य यानारूढो ह्यभिनंद्याऽऽशिषा च ।। <br>
गतो लोकं श्रीपतेर्दुर्विभाव्यं यस्मिन्गता न निवर्तंति भूयः ।।४३।। <br>
तस्माद्दानं सर्वशास्त्रेषु चोक्तं तुभ्यं प्रोक्तं धर्मसारं सुधर्म्यम् ।। <br>
किमन्यत्ते श्रोतुमिच्छा वदस्व श्रुत्वा सर्वं ते वदामीति सत्यम् ।। ४४ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे वैशाखमासमाहात्म्ये नारदाम्बरीषसंवादे पिशाचमोक्षप्राप्तिर्नाम सप्तमोऽध्यायः ।। ७ ।। <br>
<br>
<br>
</span>
