<span style="font-size: 14pt; line-height: 200%">॥ ॥ नारद उवाच ॥ ॥ <br>
वैशाखेऽध्वगतप्तानां तृषार्तानां महीपते ॥ <br>
जलदानमकुर्वाणस्तिर्शयोनिमवाप्नुयात् ॥ १ ॥ <br>
अत्रैवोदाहर न्तीममितिहासं पुरातनम् ॥ <br>
विप्रस्य गृहगोधायाः संवादं परमाद्भुतम् ॥ २ ॥ <br>
पुरा चेक्ष्वाकुवंशेऽभूद्धेमांग इति भूमिपः ॥ <br>
ब्रह्मण्यश्च वदान्यश्च जितामित्रो जितेन्द्रियः ॥ ३ ॥ <br>
यावत्यो भूमिकणिका यावन्तो जलबिंदवः ॥ <br>
यावन्त्युडूनि गगने तावतीरददात्स गाः ॥ ४ ॥ <br>
येनेष्टयज्ञदर्भैश्च भूमिर्बर्हिष्मती शुभा ॥ <br>
गोभूतिलहिरण्याद्यैस्तोषिता बहवो द्विजाः ॥ ५ ॥ <br>
तेनादत्तानि दानानि न विद्यन्त इति श्रुतम्॥ <br>
तेनादत्तं जलं चैकं सुखलभ्यधिया नृप ॥ ६ ॥ <br>
बोधितो ब्रह्मपुत्रेण वसिष्ठेन महात्मना ॥ <br>
अमौल्यं सर्वतो लभ्यं तद्दाता किं फलं लभेत् ॥७ ॥ <br>
दुर्बुद्ध्या हेतुवादैश्च न जलं दत्तवान्द्विजे ॥ <br>
अलभ्यदाने पुण्यं स्यादिति वाक्यं सुयुक्तिमत् ॥ ८ ॥ <br>
स आनर्च द्विजान्व्यङ्गान्दरिद्रान्वृत्तिकर्शितान् ॥ <br>
नार्चयच्छ्रोत्रियान्विप्रांस्तत्त्वज्ञान्ब्रह्मवादिनः ॥ ९ ॥ <br>
प्रख्यातान्पूजयिष्यंति सर्वे लोका महार्हणाः ॥ <br>
अनाथानामविद्यानां व्यंगानां च द्विजन्मनाम् ॥2.7.6.१०॥ <br>
दरिद्राणां गतिः का वा तस्मात्ते मे दयास्पदम् ॥ <br>
इति दुर्धीरपात्रेषु दत्तवान्किमपि स्वयम् ॥ ११ ॥ <br>
तेन दोषेण महता चातकत्वं त्रिजन्मसु ॥ <br>
एकजन्मनि गृध्रत्वं श्वाऽभवत्सप्तजन्मसु ॥१२॥ <br>
पश्चान्नृपगृहे जातो भूपोऽयं गृहगोधिका ॥ <br>
श्रुतकीर्त्याख्यभूपस्य मिथिलाधिपतेर्नृप ॥१३॥ <br>
गृहद्वारप्रतोल्यां च वर्तते कीटकाशना ॥ <br>
सप्ताशीतिषु वर्षेषु स्थितं तेन दुरात्मना ॥ १४ ॥ <br>
विदेहाधिपतेर्गेहे कदाचिदृषिसत्तमः ॥ <br>
श्रुतदेव इति ख्यातः श्रौतो मध्याह्न आगतः ॥ १५ ॥<br>
तं दृष्ट्वा सहसोत्थाय जातहर्षो नराधिपः ॥ <br>
मधुपर्कादिभिः पूज्य तस्य पादावनेजनीः ॥ १६ ॥ <br>
अपो मूर्ध्ना वहन्क्षिप्रं तदोत्सिक्तैश्च बिंदुभिः ॥ <br>
दैवोपदिष्टकालेन प्रोक्षिता गृहगोधिका ॥ १७ ॥ <br>
सद्यो जातस्मृतिरभूत्स्मृतकर्मादिदुःखिता ॥ <br>
त्राहित्राहीति चुक्रोश ब्राह्मणं गृहमागतम् ॥ १८ ॥ <br>
तिर्यग्जंतुरवं श्रुत्वा ब्राह्मणो विस्मितोऽवदत् ॥ <br>
कुतः क्रोशसि गोधे त्वं दशेयं केन कर्मणा ॥ १९ ॥ <br>
त्वं देवः पुरुषः कश्चिन्नृपो वाऽथ द्विजोऽथ वा ॥ <br>
कस्त्वं ब्रूहि महाभाग त्वामद्याहं समुद्धरे ॥ 2.7.6.२० ॥ <br>
इत्युक्तः स नृपः प्राह श्रुतदेवं महामतिम् ॥ <br>
अहमिक्ष्वाकुकुलजो वेदशास्त्रविशारदः ॥ २१ ॥ <br>
यावत्यो भूमिकणिका यावन्तस्तोयबिंदवः ॥ <br>
यावंत्युडूनि गगने तावतीरददं स्म गाः ॥ २२ ॥ <br>
सर्वे यज्ञा मया चेष्टाः पूर्तान्याचरितानि मे ॥ <br>
दानन्यपि च दत्तानि धर्मराजस्त्वनुष्ठितः ॥ २३ ॥ <br>
तथापि दुर्गतिर्जाता मम चोर्ध्वगतिं विना ॥ <br>
त्रिवारं चातकत्वं मे गृध्रत्वं चैकजन्मनि ॥ २४ ॥ <br>
सप्तजन्मस्वलर्कत्वं प्राप्तं पूर्वं मया द्विज ॥ <br>
सिंचताऽनेन भूपेन त्वपः पादावनेजनीः ॥ २५ ॥ <br>
बिंदवो दूरमुत्क्षिप्तास्तैः सिक्तोऽहं कथंचन ॥ <br>
तेन जन्मस्मृतिरभूत्सर्वपाप्मा हतश्च मे ॥ २६ ॥ <br>
गोधा जन्मानि भाव्यानि ह्यष्टा विंशतिकानि मे । <br>
दृश्यन्ते दैवसृष्टानि बिभ्ये तैर्जन्मभिर्भृशम् ॥ २७ ॥ <br>
न कारणं प्रपश्याभि तन्मे विस्तरतो वद ॥ <br>
इत्युक्तः स ऋषिः प्राह ज्ञात्वा विज्ञानचक्षुषा ॥२८॥ <br>
शृणु भूप प्रवक्ष्यामि तव दुर्योनिकारणम् ॥ <br>
न जलं तु त्वया दत्तं वैशाखे माधवप्रिये ॥२९॥ <br>
तज्जलं सुलभं मत्वा ह्यमूल्यमिति निश्चितम् ॥ <br>
नाध्वगानां द्विजातीनां घर्मकालेऽप्यजानता ॥ 2.7.6.३० ॥ <br>
तथा पात्रं समुत्सृज्य ह्यपात्रे प्रतिदत्तवान् ॥ <br>
ज्वलन्तमग्निमुत्सृज्य नहि भस्मनि हूयते ॥ ३१ ॥<br>
बहुधा वर्णितस्याऽपि सौगन्ध्यादियुतस्य च ॥ <br>
कण्टकान्वितवृक्षस्य न कुर्वंति समर्चनम् ॥३२॥ <br>
विशिष्टानां पादपानामश्वत्थः सेव्यतां गतः ॥ <br>
तुलसीं तु समुत्सृज्य बृहती पूज्यते नु किम्॥ ३३ ॥ <br>
अनाथत्वं पूज्यतायां न प्रयोजकतामियात् ॥ <br>
पंग्वाद्या येऽप्यनाथा हि दयापात्रं हि केवलम् ॥ ३४ ॥ <br>
तपोनिष्ठा ज्ञाननिष्ठाः श्रुतिशास्त्रविशारदाः ॥ <br>
विष्णुरूपाः सदा पूज्या नेतरे तु कदाचन ॥ ३५ ॥ <br>
तत्रापि ज्ञानिनोऽत्यर्थं विप्रा विष्णोः सदैव हि ॥ <br>
ज्ञानिनामपि भूपाल विष्णुरेव सदा प्रियः ॥ <br>
तस्माज्ज्ञानी सदा पूज्यः पूज्यात्पूज्यतरः स्मृतः॥ ३६ ॥ <br>
अवज्ञा साधुवृत्तानामिहाऽमुत्र च दुःखदा ॥ <br>
सेवा वै महतां पुंसां पुमर्थानां हि कारणम् ॥ ३७ ॥ <br>
कोटयोऽप्यन्धजातीनां न पश्यंति यथाऽयथम् ॥ <br>
एवं मन्दायुतानां तु संगतिर्नार्थदा भवेत् ॥ ३८ ॥ <br>
नह्यम्मयानि तीर्थानि न देवा मृच्छिलामयाः ॥ <br>
ते पुनंत्युरुकालेन दर्शनादेव साधवः ॥ ३९ ॥ <br>
न साधुसेवनात्क्वापि सीदन्ते तैः सुशिक्षिताः ॥ <br>
जन्ममृत्युजराद्यैर्वा सुधयाऽऽप्यायिता यथा ॥ 2.7.6.४० ॥ <br>
न जलं तु त्वया दत्तं साधवो वा न सेविताः ॥ <br>
तेन ते दुर्गतिश्चेयं प्राप्ता चेक्ष्वाकुनंदन ॥ ४१ ॥ <br>
वैशाखे मत्कृतं पुण्यं तुभ्यं दास्यामि शान्तये ॥ <br>
भूतं भव्यं भवद्येन कर्मजातं विजे ष्यसि ॥ ४२ ॥ <br>
इत्युक्त्वाऽप उपस्पृश्य ददौ पुण्यमनुत्तमम् ॥४३ ॥ <br>
यदा दत्तं ब्राह्मणेन स्नानं चैकदिने कृतम् ॥ <br>
तेन ध्वस्ताऽखिलाघस्तु त्यक्त्वा तां गृहगोधिकाम् ॥ ४४ ॥ <br>
दिव्यं विमानमारुह्य दिव्यस्रग्वस्त्रभूषणः ॥ <br>
पश्यतामेव भूतानां मैथिलस्य गृहांतरे ॥ ४५ ॥ <br>
बद्धाञ्जलिपुटो भूत्वा परिक्रम्य प्रणम्य च ॥ <br>
अनुज्ञातो ययौ राजा स्तूयमानोऽमरैर्दिवम् ॥ ४६ ॥ <br>
तत्र भुक्त्वा महाभोगान्वर्षायुतमतन्द्रितः ॥ <br>
स एव चेक्ष्वाकुकुले काकुत्स्थोऽभून्महाप्रभुः ॥ ४७ ॥ <br>
सप्तद्वीपवतीपालो ब्रह्मण्यः साधुसंमतः ॥ <br>
देवेन्द्रस्य सखा विष्णोरंश एव महाप्रभुः ॥ ४८ ॥ <br>
बोधितस्तु वसिष्ठेन वैशाखोक्तान्मनोरमान् ॥ <br>
अनुष्ठायाखिलान्धर्मांस्तेन ध्वस्ताखिलाऽशुभः ॥ ४९॥<br>
दिव्यं ज्ञानं समासाद्य विष्णोः सायुज्यमाप्तवान्॥ <br>
वैशाखः शुभदस्तस्मात्पुंभिः सर्वैरनुष्ठितः ॥2.7.6.५०॥ <br>
आयुर्यशःपुष्टिदोऽयं महापापौघनाशनः ॥ <br>
पुमर्थानां निदानं च विष्णुः प्रीणात्यनेन तु ॥ ५१ ॥ <br>
चातुर्वर्ण्यनरैः सर्वैश्चतुराश्रमवर्तिभिः ॥ <br>
अनुष्ठेयो महाधर्मो वैशाखे माधवागमे ॥ ५२ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे वैशाखमासमाहात्म्ये नारदाम्बरीषसंवादे गृहगोधिकाख्यानं नाम षष्ठोऽध्यायः ॥ ६ ॥  <br>
<br>
<br>
</span>
