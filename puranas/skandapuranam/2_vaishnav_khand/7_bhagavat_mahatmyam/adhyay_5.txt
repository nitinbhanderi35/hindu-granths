<span style="font-size: 14pt; line-height: 200%">।। ।। अम्बरीष उवाच ।। ।। <br>
वैशाखः सर्वधर्मेभ्यस्तपोधर्मेभ्य एव च ।। <br>
स कथं सर्वमासेभ्यो दानेभ्योऽप्यधिकोऽभवत् ।। १ ।। <br>
।। नारद उवाच ।। ।। <br>
तद्वक्ष्यामि महाप्राज्ञ शृणु चैकमना भव ।। <br>
कल्पांते देवराड्विष्णुः शेषशायी महाप्रभुः ।। २ ।। <br>
कुक्षिस्थ लोकसङ्घोऽयं स शेते प्रलयार्णवे ।। <br>
अनेको ह्येकतां प्राप्य भूतिभिर्योगमायया ।। ३ ।। <br>
निमेषस्यावसाने तु श्रुतिभिर्बोधितस्ततः ।। <br>
कुक्षिस्थजीवसंघानां रक्षां चक्रे दयानिधिः ।। ४ ।। <br>
तत्तत्कर्मफलप्राप्त्यै सृष्टिं स्रष्टुं मनो दधे ।। <br>
तस्य नाभेरभूत्पद्म सौवर्णं भुवनाश्रयम् ।। ५ ।। <br>
ब्रह्माणं जनयामास वैराजं पुरुषाह्वयम् ।। <br>
तस्मिन्ससर्ज भगवान्भुवनानि चतुर्दश ।। ६ ।। <br>
भिन्नकर्माशयान्प्राणिसङ्घांश्च विविधान्बहून् ।। <br>
त्रिगुणान्प्रकृतिं लोके मर्यादाश्चाधिपांस्तथा ।। ७ ।। <br>
वर्णाश्रमविभागांश्च धर्मक्लृप्तिं च सोऽकरोत् ।। <br>
वेदैश्चतुर्भिस्तत्रैश्च सहितान्स्मृतिभिस्तथा ।। ८ ।। <br>
पुराणैरितिहासैश्च स्वाज्ञारूपैर्महेश्वरः ।। <br>
ऋषीन्प्रवर्तकांश्चक्रे धर्मगुप्त्यै महाप्रभुः ।। ९ ।। <br>
तैः प्रवर्तितधर्मास्तु वर्णाश्रमविभागजाः ।। <br>
प्रजाः श्रद्दधिरे सर्वाः स्वोचितान्विष्णुतोषदान् ।। 2.7.5.१० ।। <br>
तांस्तु प्रवर्तमानांस्तु स्वाश्रमान्द्रष्टुमीश्वरः ।। <br>
हृदिस्थोऽप्यव्ययः साक्षाद्विभीषार्थं परीक्षया ।। ११ ।।<br>
अनूनान्कुशलान्यत्र धर्मान्कुर्वंति वै प्रजाः ।। <br>
स कालः को भवेद्विद्वानिति सर्चितयत्प्रभुः ।। १२ ।। <br>
वर्षाकालो मया सृष्टः सीदंत्यस्ता इमाः प्रजाः ।। <br>
तत्रानूनान्न कुर्वंति धर्मान्पंकाद्युपद्रुताः ।।१३।। <br>
तान्दृष्ट्वा कोप एव स्यात्तेषु तुष्टिर्न मे भवेत् ।। <br>
मयेक्षिता न सीदंतु तस्मात्तानवलोकये ।।१४।। <br>
शरद्यपि तथा पूर्तिः कर्षणान्नैव जायते ।। <br>
केचित्पक्वफलासक्ताः केचिद्वृष्टिभिरर्दिताः ।।१५।। <br>
केचिच्छीतार्दिताश्चैव तान्दृष्ट्वा रोष एव मे ।। <br>
वैगुण्यं पश्यतश्चैव न मे तोषोऽभिजायते ।। १६ ।। <br>
उत्थापनं तु नेच्छंति प्रातर्हेमंत आगते ।। <br>
कोपो मेऽनुत्थितान्दृष्ट्वा प्रातः सूर्योदये सति ।। ।। १७ ।। <br>
शिशिरेऽपि तथैवार्ताः प्रातःकाल इमाः प्रजाः ।। <br>
तथा पक्वफलादानाशक्ता ह्यनिशमंजसा ।। १८ ।। <br>
पुनः शीतार्दिताः प्रातःस्नानार्थमिति चिंतिताः ।। <br>
तेषां तु कर्मलोपः स्यान्नैव पूर्तिः कथंचन ।। १९ ।। <br>
प्रेक्षायाः समयो नाऽयमिति चिंताऽऽकुलो विभुः ।। <br>
वसंत समयं मेने सर्वापत्तिनिवारकम् ।। 2.7.5.२० ।। <br>
स्नाने दाने तथा यागे क्रियायां भोग एव च ।। <br>
नानाधर्मविधाने च ह्यनुकूलस्त्वयं ह्यृतुः ।। २१ ।। <br>
अप्रयासेन लभ्यानि द्रव्याण्यसुभृतां धुवम् ।। <br>
येन केनापि द्रव्येण तुष्टिस्तनुभृतां भवेत् ।। २२ ।। <br>
विष्णोराधारभूतानां तद्द्रव्यं धर्मसाधनम् ।। <br>
वसंते सकलं द्रव्यं प्राणिनां तु सुखावहम् ।। २३ ।। <br>
दानयोग्यं धर्मयोग्यं भोगयोग्यं तु सर्वशः ।। <br>
निर्धनानां तु पङ्वादि विकलानां महात्मनाम्।। २४ ।। <br>
द्रव्याणि च सुलभ्यानि जलादीनि न संशयः ।। <br>
द्रव्यैरेतैः स्वात्महितं धर्मं कुर्वंति मत्प्रियाः ।। २५ ।। <br>
पत्रैः पुष्पैः फलैरन्यैः शाकैश्चापि प्रियोक्तिभिः ।। <br>
स्रक्तांबूलैश्चन्दनाद्यैः पादप्रक्षालनादिभिः ।। २६ ।। <br>
प्रश्रयाद्यैरहो तेषां वरदोऽहमितीरयन् ।। <br>
संचिंत्य भगवान्विष्णुः प्रतस्थे रमया सह।। २७ ।।<br>
वनानि सर्वतः पश्यन्विकसत्कुसुमानि च ।। <br>
हृष्टपुष्टजनाकीर्णं मत्तालिद्विजसेवितम् ।। २८ ।। <br>
आश्रमाणां महार्हाणां वनग्रामनिवासिनाम्।। <br>
प्रांगणादीनि रम्याणि ह्युद्यानानि स्थलानि च ।। २९ ।। <br>
रमायै दर्शयन्विष्णुः सह देवैर्मुनीश्वरैः ।। <br>
सिद्धचारणगन्धर्वकिन्नरोरगराक्षसैः ।। 2.7.5.३० ।। <br>
स्तूयमानोऽभ्यगाद्गेहान्वर्णाश्रमनिवासिनाम् ।। <br>
मीनादिकर्कटांतं वै स तिष्ठन्रमया सुरैः ।। ३१ ।। <br>
सार्द्धं प्रतीक्ष्य पुरुषान्कृताकृत सपर्यया ।। <br>
तत्र धर्मवतां पुंसां ददातीष्टान्मनोरथान् ।। ३२ ।। <br>
मत्तान्न सहते पुंसो हरत्यायुर्धनादिकम् ।। <br>
यदि कुर्वंति वैशाखे सपर्या परमात्मनः ।। ३३ ।। <br>
तत्रापि चलमूर्तीनां साधूनां यत्र वै विभुः ।। <br>
मासेवन्येषु यज्जातं कर्मलोपं सहिष्यति ।। ३४ ।। <br>
यथा देशागतं भूपं दृष्ट्वा जानपदाः प्रजाः ।। <br>
यदि तं चोपतिष्ठन्ति प्रश्रयाद्यैर्महार्हणैः ।। ३५ ।। <br>
तदा करादिकं न्यूनं पूर्णं जानाति पार्थिवः ।। <br>
पुनरप्यधिकं चेष्टं तुष्टो दास्यति निश्चितम् ।। ३६ ।। <br>
तदा त्वकृतपूजानां दण्डं तेषां करोति च ।। <br>
तथा विष्णुः स्वकीयानां वैशाखे माधवागमे ।। ३७ ।। <br>
सपर्यां कुर्वतां पुंसां ददातीष्टान्मनोरथान् ।। <br>
अकुर्वतां तथा पुंसां धनादीनि हरत्यलम् ।। ३८ ।। <br>
धर्मगोप्तुर्महाविष्णोर्देवदेवस्य शार्ङ्गिणः ।। <br>
परीक्षाकाल एवाऽयं तस्मान्मासोत्तमो ह्ययम् ।। ३९ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे वैशाखमासमाहात्म्ये नारदांवरीषसंवादे वैशाखश्रेष्ठत्वनिरूपणं नाम पञ्चमोध्यायः ।। ५ ।। <br>
<br>
<br>
</span>
