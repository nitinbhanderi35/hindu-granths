<span style="font-size: 14pt; line-height: 200%">।। मैथिल उवाच ।। ।। <br>
ब्रह्मन्निक्ष्वाकुतनयो जलाऽदानाच्च चातकः ।। <br>
त्रिवारमभवत्पश्चान्मद्गृहे गोधिका तथा ।। १ ।। <br>
कर्मानुगुणमेतद्धि युक्तं तस्याकृतात्मनः ।। <br>
सतामसेवनात्तस्य गृध्रत्वं सारमेयता ।। २ ।। <br>
सप्तवारमिति प्रोक्तं तन्मे भाति च नोचितम् ।। <br>
संतो न दूषितास्तेन न तथा कृपणा अपि ।। ३ ।। <br>
तस्मादसेविनस्तस्य फलाऽभावो भवेद्ध्रुवम् ।। <br>
नानर्थकरणाभावादिदं हि परपीडनम् ।। ४ ।।<br>
अनिमित्तमिदं कस्मात्कुयोनित्वमवाप्तवान् ।। <br>
तदेतं संशयं छिंधि शिष्यस्याऽऽत्मप्रियस्य च ।। ५ ।। <br>
इति राज्ञा सुसंपृष्टः श्रुतदेवो महायशाः ।। <br>
साधुसाध्विति संभाष्य वचो व्याहर्तुमादधे ।। ६ ।। <br>
।। श्रुतदेव उवाच ।। ।। <br>
शृणु राजन्प्रवक्ष्यामि यत्पृष्टं तु त्वयाऽनघ ।। <br>
शिवायै च शिवेनोक्तं कैलासशिखरेऽमले ।। ७ ।। <br>
सृष्ट्वेमान्सकलाँल्लोकान्पश्चात्तेषामवस्थितिम् ।। <br>
आमुष्मिकीमैहिकीं च द्विविधां पर्यकल्पयत् ।। ८ ।। <br>
हेतुत्रयं च प्रत्येकं हेतुस्थित्यै महाप्रभुः ।। <br>
जलसेवा चान्नसेवा सेवा चैवौषधस्य च ।। ९ ।। <br>
यत्र चैते महाभाग ह्यैहिकस्थिति हेतवः ।। <br>
एवमामुष्मिके राजंस्त्रय एवेरिताः श्रुतौ ।। 2.7.8.१० ।। <br>
साधुसेवा विष्णुसेवा सेवा धर्मपथस्य च ।। <br>
पुरा सम्पादिता ह्येते परलोकस्य हेतवः ।। ११ ।। <br>
गृहे संपादितं यद्वत्पाथेयं पद्धतौ यथा ।। <br>
ऐहिका हेतवो राजन्सद्यः सं(?)पादितार्थदाः ।। १२ ।। <br>
किं चेष्टमपि साधूनां मनसो यदि दुस्सहम् ।। <br>
कुतश्चित्कारणाद्राजंस्तच्चानर्थाय कल्पते ।। १३ ।। <br>
अप्रियं किमु वक्तव्यं दुःखहेतुरिति स्फुटम् ।। <br>
अत्रैवोदाहरन्तीममितिहासं पुरातनम् ।।१४।। <br>
पापघ्नं महदाश्चर्यं शृण्वतां रोमहर्षणम् ।। <br>
यज्ञदीक्षामुपगतः पुरा दक्षः प्रजापतिः ।। १५ ।। <br>
आह्वानार्थं भूतपतेरगमद्रजताचलम् ।। <br>
तं दृष्ट्वा नोत्थितः शंभुस्तस्यैव हितकाम्यया ।। १६ ।। <br>
सर्वामरगुरुश्चाऽहं छन्दोगम्यः सनातनः ।।<br>
भृत्या ह्येते बलिहराश्चन्द्रेन्द्राद्याः सुरेश्वराः ।। १७ ।। <br>
स्वामी भृत्याय नोत्तिष्ठेत्स्वभार्यायै पतिस्तथा ।। <br>
गुरुः शिष्याय नोत्तिष्ठेदिति शास्त्रविदां मतम् ।।१८ ।। <br>
न संबन्धो गुरुत्वे च कारणं त्विति वै श्रुतिः ।। <br>
बलं ज्ञानं तपः शांतिर्यत्र चैवाऽधिकं भवेत् ।। १९ ।।<br>
स गुरुश्चेतरेषां च नीचा ईयुश्च प्रेष्यताम् ।। <br>
उत्तिष्ठन्ति च स्वाम्याद्या भृत्यादीन्यदि चाऽऽग्रहात् ।। 2.7.8.२० ।। <br>
आयुर्वित्तं यशस्तेषां सद्यो नश्यति सन्ततिः ।। <br>
तस्मादहं तु नोत्तिष्ठे प्रियोऽयं श्वशुरो मम ।। २१ ।। <br>
इति तस्य हितान्वेषी नोच्चचालाऽऽसनाद्विभुः ।। <br>
नोत्थितं तु मृडं दृष्ट्वा कुपितोऽभूत्प्रजापतिः ।। २२ ।। <br>
अनिंदद्बहुधा तस्मै पुरतो गिरिजापतेः ।। <br>
अहो दर्पमहो दर्पं दरिद्रस्याऽकृतात्मनः ।। २३ ।। <br>
यस्य वित्तं बहुवया वृषश्चर्मावशेषितः ।। <br>
अत एव कपालास्थिधरः पाखण्डगोचरः ।। २४ ।। <br>
वृथाऽहंकारिणो दैवं कुतो दास्यति मंगलम् ।। <br>
लोके कृत्येन कर्माणि शुचीनीति विदो विदुः ।। २५ ।। <br>
धत्ते दरिद्रः शीतार्तः पवित्रं च गजाजिनम् ।। <br>
वेश्म श्मशानं यस्य स्याद्भुजंगः किल भूषणम् ।। २६ ।। <br>
न धीरताऽपि च ज्ञानं वृकात्तस्मात्पलायिते ।। <br>
भूतप्रेतपिशाचादि दुर्जनैः संगतोऽनिशम् ।। २७ ।। <br>
न कुलं श्रूयते क्वाऽपि नाऽसौ वै साधुस म्मतः ।। <br>
वृथा विश्रंभितः पूर्वं नारदेन दुरात्मना ।। २८ ।। <br>
येनाऽहं बोधितः प्रादां कन्यां चैतां सतीं मम ।। <br>
पृथग्धर्मगता चैषा सुखं वसतु तद्गृहे ।। २९ ।। <br>
नास्माभिः श्लाघनीयोऽसौ मत्सुताऽपि कथंचन ।। <br>
यथा कुलालकलशश्चंडालस्य वशं गतः ।। 2.7.8.३० ।। <br>
इति दक्षो विमूढात्मा ह्युमां नाहूय तं मृडम्।। <br>
बहुधा तं विनिर्भर्त्स्य तूष्णीमेव गृहं ययौ ।। ३१ ।। <br>
यज्ञवाटं ततो गत्वा ऋत्विग्भिर्मुनिभिः सह।। <br>
ईजे यज्ञविधानेन निंदन्नेव महाप्रभुम् ।। ३२ ।। <br>
ब्रह्मविष्णू विहायैव सर्वे देवाः समागताः ।। <br>
सिद्धचारणगन्धर्वा यक्षराक्षसकिन्नराः ।। ३३ ।। <br>
तदा देवी सती पुण्या स्त्रीचाञ्चल्यात्प्रलोभिता ।। <br>
उत्सुका चोत्सवं द्रष्टुं बन्धूंस्तत्र समागतान् ।। ३४ ।। <br>
निवार्यमाणा रुद्रेण तरला स्त्रीस्वभावतः ।। <br>
प्रत्युक्ताऽपि पुनश्चैव गन्तव्यमिति निश्चिता ।। ३५ ।।<br>
स निन्दति सभामध्ये सदा मां वरवर्णिनि ।। <br>
तच्चासह्यं च त्वं श्रुत्वा कायं सत्यं प्रहास्यसि ।। ३६ ।। <br>
असह्यमपि सोढव्यं मयाऽपि गृहमिच्छता ।। <br>
मया यथा कृतं देवि तथा त्वं नैव वर्तसे ।।३७। <br>
तस्मान्मा गच्छ शालां वै न शुभं तु भवेद्ध्रुवम्।। <br>
इत्येवं बोधिता देवी चापल्यं पुनरागमत् ।। ३८ ।। <br>
निश्चक्राम सती गेहादेकाकी पादचारिणी ।। <br>
तां दृष्ट्वा वृषभस्तूष्णीं पृष्ठे देवीमुवाह सः ।। ३९ ।। <br>
कोटिशो भूतसंघाश्च ह्यनुजग्मुः सतीं तदा ।। <br>
यज्ञवाटं तु सा गत्वा पत्नीशालां ययौ पुरा ।। 2.7.8.४० ।। <br>
तूष्णीमास सतीं दृष्ट्वा खेदात्तस्माद्विनिर्गता ।। <br>
पतिवाक्यं तु संस्मृत्य जगामोत्तरवेदिकाम् ।। ४१ ।। <br>
पिता सभ्याश्च तां दृष्ट्वा स्थितास्तूष्णीं हताशिषः ।। <br>
सा रुद्राहुतिपर्यंतं पश्यन्ती पितृचेष्टितम् ।। <br>
त्यक्त्वा रुद्रं च जुह्वंतमुवाचाऽश्रुकुलेक्षणा ।। ४२ ।। <br>
।। देव्युवाच ।। ।। <br>
महदुल्लंघनं पुंसां न प्रायः श्रेयसे भवेत् ।। <br>
लोककर्ता लोकभर्ता सर्वेषां प्रभुरव्ययः ।। ४३ ।। <br>
एवंभूतस्य रुद्रस्य कथं नो दीयते हविः ।। <br>
जातां न किं ते दुर्बुद्धिं हरंत्यन्ये समागताः ।। ४४ ।। <br>
न चेदृशा महात्मानः किमेषां विमुखो विधिः ।। ४५ ।। <br>
इत्येवं भाषमाणां तां पूषा देवो जहास ह ।। <br>
श्मश्रूणां चालनं चक्रे भृगुर्हतशुभस्तथा ।। ४६ ।। <br>
भुजपादोरुकक्षा णां स्फालनं चक्रिरे परे ।। <br>
बहुधा निन्दनं चक्रे तत्पिता हतभाग्यवान् ।। ४७ ।। <br>
तच्छ्रुत्वा रुद्रभार्या सा कोपाकुलितमानसा ।। <br>
प्रायश्चित्तं श्रुतेः कर्तुं देहं तत्याज सा सती ।। <br>
होमाग्नौ वेदिकामध्ये सर्वेषामेव पश्यताम् ।। ४८ ।। <br>
हाहाकारो महानासीद्दुद्रुवुः प्रमथा द्रुतम् ।। <br>
आचख्युर्देवदेवाय वृत्तान्तमखिलं तदा ।। ४९ ।। <br>
तच्छ्रुत्वा सहसोत्थाय रुद्रः कालांतकोपमः ।। <br>
जटामुत्पाट्य हस्तेन भूतले तामताडयत् ।। 2.7.8.५० ।। <br>
ततोऽभवन्महाकायो वीरभद्रो महाबलः ।। <br>
सहस्रबाहुरभवत्कालांतकसमप्रभः ।। ५१ ।।<br>
बद्धांजलिपुटो भूत्वा व्याजहार हरं तदा ।। <br>
मत्सृष्टिस्तु यदर्थं ते तदर्थं मा नियोजय ।। ५२ ।। <br>
इत्युक्तः प्राह तं क्रुद्धो धूर्जटिश्च पुरः स्थितम् ।। ।।५३।। <br>
हन त्वं निन्दकं दक्षं यदर्थे मत्प्रिया हता ।। <br>
भूतसंघास्तु गच्छन्तु सहैतेन महाबलाः ।। ५४ ।। <br>
इत्यादिष्टा भगवता ययुर्यज्ञसभां तदा ।। <br>
जघ्नुः सर्वान्महावीरान्देवासुरनरादिकान् ।।५५।। <br>
पूष्णश्च हसतो दंताञ्जटाभूश्च बभञ्ज ह ।। <br>
श्मश्रूण्युत्पाटयांचक्रे भृगोस्तस्य दुरात्मनः ।।५६।। <br>
यद्यदास्फालितं पूर्वं तत्तच्चिच्छेद वीर्यवान् ।। <br>
ततो दक्षशिरो हर्तुं बहूद्योगं चकार ह ।। ५७ ।। <br>
मुनिमंत्रप्रगुप्तं तु नैव कृंतति तद्बलात् ।। <br>
हरो ज्ञात्वा तु चिच्छेद स्वयमेत्य दुरात्मनः ।। ५८ ।। <br>
एवं मखगतान्हत्वा साऽनुगः स्वालयं ययौ ।। <br>
हतावशिष्टाः केचित्तु ब्रह्माणं शरणं ययुः ।। ।। ५९ ।। <br>
तैरन्वितो ययौ ब्रह्मा कैलासं तु शिवालयम् ।। <br>
ततो रुद्रं सान्त्वयित्वा वचोभिर्विविधैरपि ।। 2.7.8.६० ।। <br>
तेनैव सहितः प्रागाद्यज्ञवाटं महाप्रभुः ।। <br>
तेनैवोज्जीवयामास सर्वान्यज्ञसमागतान् ।। ६१ ।। <br>
ख्यात्यै प्रादादजमुखं दक्षस्य तु तदा शिवः ।। <br>
अजश्मश्रूण्यदाच्छंभुर्भृगवे तु महात्मने ।। ६२ ।। <br>
पूष्णश्च दंतान्न प्रादात्पिष्टादं च चकार ह ।। <br>
तदङ्गानां व्यतिकरं केषांचिदपि वै शिवः ।। ६३ ।। <br>
शिवमापुश्च ते सर्वे ब्रह्मणा च शिवेन च ।। <br>
पुनः प्रवर्तितो यज्ञो यथापूर्वं महात्मनः ।। ६४ ।। <br>
यज्ञान्ते सर्वदेवाश्च जग्मुस्ते स्वस्वमालयम् ।। <br>
नैष्ठिकं ब्रह्मचर्यं तु कृत्वा रुद्रो महातपाः ।। ६५ ।। <br>
तेपे गंगातटे रुद्रः पुन्नागतरुमूलगः ।। <br>
दक्षात्मजा सती देवी त्यक्तदेहा पतिव्रता ।। ६६ ।। <br>
जज्ञे हिमाद्रेर्मेनक्यां ववृधे तस्य वेश्मनि।। <br>
एतस्मिन्नेव काले तु तारकाख्यो महासुरः ।। ६७ ।। <br>
स तीव्रतपसाऽऽराध्य ब्रह्माणं परमेष्ठिनम् ।। <br>
अवध्यत्वं वरं वव्रे देवासुरनरोरगैः ।। ६८ ।। <br>
आयुधैरस्त्रसंघैश्च सर्वैरेव महाबलैः ।। <br>
रुद्रपुत्रं विना दैत्य ह्यवध्यः सकलैरपि ।। ६९ ।।<br>
इति तस्मै वरं प्रादाद्ब्रह्मा लोकपितामहः ।। <br>
अस्त्रीकत्वादपुत्रत्वाद्रुद्रस्येति तथास्त्विति ।। 2.7.8.७० ।। <br>
वरं गृहीत्वा स्वगृहं प्राप्य लोकान्बबाध ह ।। <br>
दासा देवा मार्जनादौ दास्यो देव्यश्च तद्गृहे ।। ७१ ।। <br>
ततस्तत्पीडिता देवा ब्रह्माणं शरणं ययुः ।। <br>
तैः पीडां वर्णितां श्रुत्वा वेधाः प्राह सुरानिदम् ।। ७२ ।। <br>
वरप्रदानकालेऽहं रुद्रपुत्रं विना सुराः ।। <br>
नख्यैवध्य इति प्रादां वरं तस्मै दुरात्मने ।। ७३ ।। <br>
पुरा सती रुद्रपत्नी सत्रे त्यक्तकलेवरा ।। <br>
जाता हिमवतः पुत्री पार्वतीति च यां विदुः ।।७४।। <br>
रुद्रो हिमवतः पृष्ठे तपश्चरति दुश्चरम् ।। <br>
योजयध्वं च पार्वत्या रुद्रं लोकेश्वरं प्रभुम् ।। ।। ७५ ।। <br>
पुनर्देवेन्द्रसदने संगतैरमरेश्वरैः ।। <br>
धिषणेनाऽपि सम्मंत्र्य देवेंद्रः पाकशासनः ।। ७६ ।। <br>
सस्मार च स कार्यार्थं नारदं स्मरमेव च ।। <br>
तत्राऽऽगतौ ततस्तौ तु बलभिद्वाक्यमब्रवीत् ।। ७७ ।। <br>
हिमवन्तं भवान्गत्वा वचसा तं निबोधय ।। <br>
पुत्री तव प्राग्दक्षस्य हरपत्नी सुता सती ।। ।। ७८ ।। <br>
तपश्चरति ते शृंगे वियुक्ता दशकन्यया ।। <br>
मृडस्तस्य सपर्यायै विनियोजय तत्प्रियाम् ।। ७९ ।। <br>
तस्यैव पत्नी भविता स एव भविता पतिः ।। <br>
इत्याऽऽदिष्टो मघोना च नारदोपेत्य तं गिरिम् ।। 2.7.8.८० ।। <br>
तथैव कारयामास देवेन्द्रेणोदितं यथा ।। <br>
पश्चात्कामं समाहूय मघवानिद माह च ।। ८१ ।। <br>
देवानां च हितार्थाय तथा मृडहिताय च ।। <br>
वसन्तेन समायुक्तो गत्वा रुद्रतपोवनम् ।। ८२ ।। <br>
गुणान्विजृम्भ यित्वा तु वासं तान्हृच्छयावहान् ।। <br>
यदा सन्निहिता देवी पार्वती तु मृडस्य च ।। ८३ ।। <br>
तदा प्रयुज्य त्वं वाणान्मोहयस्व महाप्रभुम् ।। <br>
तयोस्तु संगमे जाते कार्यं नोऽद्धा भविष्यति ।। ८४ ।। <br>
इत्यादिष्टः स्मरस्तूर्णं प्रतस्थे बाढमित्यथ ।। <br>
सवसंतः सरतिकः सानुगस्तद्वनं ययौ ।। ८५ ।।<br>
अकाले तु वसंतर्तुं जृंभयित्वा स्वशक्तितः ।। <br>
तद्वने सर्वतो रम्ये मन्दाऽनिलनिषेविते ।। ८६ ।। <br>
कदाचिद्देवदेवोऽपि पार्वत्याश्च सपर्यया ।। <br>
प्रीतः स्वाङ्कं समारोप्य किंचिद्व्याहर्तुमारभत् ।। ८७ ।। <br>
प्राणप्रिया सङ्गमस्य कालोऽयमिति निश्चितः ।। <br>
पेशलं धनुरादाय स तस्थौ हरपृष्ठतः ।। ।। ८८ ।। <br>
कृत्वा जवनिकां वृक्षं बाणमेकं मुमोच ह ।। <br>
द्वितीयमपि संधाय चक्रे मोक्तुं महोद्यमम् ।। ८९ ।। <br>
अथ क्षुब्धमना भूत्वा मृडश्चिंतामवाप ह ।। <br>
न मे मनश्चलेत्क्वापि केन वा कश्मलीकृतम् ।। 2.7.8.९० ।। <br>
इति चिन्ताकुलो वामे पार्श्वे कामं ददर्श ह ।। <br>
क्रुद्धोन्मील्य ललाटाक्षं स्वाङ्काद्देवीमपास्य च ।। ९१ ।। <br>
तस्याक्ष्णः समभूदग्निस्तीक्ष्णो लोकविभीषणः ।। <br>
तेन दग्धोऽभवत्सद्यो मन्मथः सशरासनः ।। ९२ ।। <br>
कार्यसिद्धिं च पश्यंतो दुद्रुवुश्चामरा दिवम् ।। <br>
शंकमानाः स्वदण्डं च वसन्तो रतिरेव च ।। ९३ ।। <br>
निमील्य लोचने भीता देवी दूरं प्रदुद्रुवे ।। <br>
सन्निधानं स्त्रियो हर्तुं मृडोप्यंतरधीयत ।। ९४ ।। <br>
रुद्रस्येष्टं प्रकुर्वाणो देवश्च मनसो हितम् ।। <br>
लेभेऽनर्थमनिर्वृत्तं विप्रियं कुर्वतस्तु किम् ।। ९५ ।। <br>
तस्मादिक्ष्वाकुतनयः साधूनामप्रियः सदा ।। <br>
तस्मादात्महितां सेवां नाऽकरोन्मन्दधीः सताम् ।। ९६ ।। <br>
अनुभूतं महद्दुःखं तस्माद्दुर्योनिरेव च ।। <br>
तस्मात्कुर्यात्तु साधूनां सेवां सर्वार्थसाधिनीम् ।। ९७ ।। <br>
रुद्रस्याऽप्रियकारित्वात्स्मरो भाविनि जन्मनि ।। <br>
दुःखं तु बहुलं लेभे जन्मकाले महाप्रभुः ।। ९८ ।। <br>
इतिहासमिमं पुण्यं ये शृण्वन्ति दिवानिशम् ।। <br>
जन्ममृत्युजरादिभ्यो मुच्यंतेनाऽत्र संशयः ।। ९९ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे वैशाखमासमाहात्म्ये नारदाम्बरीषसंवादे दाक्षायण्यपमाने दक्षयज्ञविध्वंसपूर्वकपार्वती जन्मादिकामदहनवर्णनंनामाष्टमोऽध्यायः ।। ८ ।। <br>
<br>
<br>
</span>
