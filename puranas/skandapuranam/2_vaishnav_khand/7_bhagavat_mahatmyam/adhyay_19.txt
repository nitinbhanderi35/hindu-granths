<span style="font-size: 14pt; line-height: 200%">॥ व्याध उवाच ॥ ॥ <br>
विष्णुमुद्दिश्य कर्तव्या धर्मा भागवताः शुभाः ॥ <br>
तत्राऽपि माधवीयाश्च इत्युक्तं तु त्वया पुरा ॥ १ ॥ <br>
स विष्णुः कीदृशो ब्रह्मन्किं वा तस्य हि लक्षणम् ॥ <br>
किं मानं तस्य सद्भावैः कैर्ज्ञेयो भगवान्विभुः ॥ २ ॥ <br>
कीदृशा वैष्णवा धर्माः केनाऽसौ प्रीयते हरिः ॥ <br>
एतदाचक्ष्व मे ब्रह्मन्किंकराय महामते ॥३॥<br>
इति पृष्टस्तु व्याधेन पुनः प्राह स वै द्विजः॥ <br>
प्रणम्य जगतामीशं नारायणमनामयम्॥ ४॥ <br>
शंख उवाच॥ ॥ <br>
शृणु व्याध प्रवक्ष्यामि विष्णुरूपमकल्मषम् ॥ <br>
यदचिन्त्यं विरिंच्याद्यैर्मुनिभिर्भावितात्मभिः ॥ ५ ॥ <br>
पूर्णशक्तिः पूर्णगुणो निर्दिष्टः सकलेश्वरः ॥ <br>
निर्गुणो निष्कलोऽनंतः सच्चिदानन्दविग्रहः ॥ ६ ॥ <br>
यदेतदखिलं विश्वं चराचरमनीदृशम् ॥ <br>
साधिशंसाऽऽश्रयं यच्च यद्वशे नियतं स्थितम् ॥ ७ ॥ <br>
अथ ते लक्षणं वच्मि  ब्रह्मणः परमात्मनः ॥ <br>
उत्पत्तिस्थितिसंहारा ह्यावृत्तिर्नियमस्तथा ॥ ८ ॥ <br>
प्रकाशौ बन्धमोक्षौ च वृत्तिर्यस्माद्भवंत्यमी ॥ <br>
स विष्णुर्ब्रह्मसंज्ञोऽसौ कवीनां संमतो विभुः ॥ ९ ॥ <br>
साक्षाद्ब्रह्मेति तं प्राहुः पश्चाद्ब्रह्मादिकानपि ॥ <br>
ब्रह्मशब्दं सोपपदं ब्रह्मादिषु विदो विदुः ॥ ॥ 2.7.19.१० ॥ <br>
नान्येषां ब्रह्मता क्वाऽपि तच्छक्त्येकांशभागिनाम् ॥ <br>
तदेतच्छास्त्रगम्यं हि जन्माद्यस्य महाविभोः ॥ ११ ॥ <br>
शास्त्रं च वेदाः स्मृतयः पुराणं वै तदात्मकम् ॥ <br>
इतिहासः पंचरात्रं भारतं च महामते ॥ १२ ॥ <br>
एतैरेव महाविष्णुर्ज्ञेयो नान्यैः कथंचन ॥ <br>
नावेदविदमुं विष्णुं मनुते च नरः क्वचित् ॥ १३ ॥ <br>
नेंद्रियैर्नानुमानैश्च न तर्कैः शक्यते विभुम् ॥ <br>
ज्ञातुं नारायणं देवं वेदवेद्यं सनातनम् ॥ १४ ॥ <br>
अस्यैव जन्मकर्माणि गुणाञ्ज्ञात्वा यथामति ॥ <br>
मुच्यंते जीवसंघाश्च सदा तद्वशवर्तिनः ॥ १५ ॥ <br>
क्रमाद्विष्णोश्च माहात्म्यं यथा सातिशयं भवेत् ॥ <br>
एकैकस्मिन्स्थिता शक्तिर्देवर्षिपितृमातृके ॥ १६ ॥ <br>
प्रत्यक्षेणाऽऽगमेनापि तथैवाऽनुमयाऽपि च ॥ <br>
आदौ नरोत्तमं विद्याद्बले ज्ञाने सुखे तथा ॥ १७ ॥ <br>
तस्माद्भूतं शतगुणं विद्याज्ज्ञानादिभिर्वृतम् ॥ <br>
भूतान्मनुष्यगंधर्वान्विद्याच्छतगुणाधिकान् ॥ १८ ॥ <br>
तत्त्वाभिमानिनो देवास्तेभ्यो विद्याच्छताधिकान् ॥ <br>
तत्त्वाभिमानिदेवेभ्यः सप्तैव ऋषयो वराः ॥१९॥ <br>
सप्तर्षिभ्यो वरो ह्यग्निरग्नेः सूर्यादयस्तथा ॥ <br>
सूर्याद्गुरुर्गुरोः प्राणः प्राणादिंद्रो महाबलः ॥ 2.7.19.२० ॥ <br>
इन्द्राच्च गिरिजा देवी देव्याः शंभुर्जगद्गुरुः ॥ <br>
शंभोर्बुद्धिर्महादेवी बुद्धेः प्राणो बलाधिकः ॥ २१ ॥ <br>
न प्राणात्परमं किंचित्प्राणे सर्वं प्रतिष्ठितम् ॥ <br>
प्राणाज्जातमिदं विश्वं प्राणात्मकमिदं जगत् ॥ २२ ॥<br>
प्राणे प्रोतमिदं सर्वं प्राणादेव हि चेष्टते ॥ <br>
सर्वाधारमिमं प्राहुः सूत्रं नीलांबुदप्रभम् ॥२३॥ <br>
लक्ष्मीकटाक्षमात्रेण प्राणस्यास्य स्थितिर्भवेत् ॥ <br>
सा लक्ष्मीर्देवदेवस्य कृपालेशैकभाजिनी ॥ २४ ॥ <br>
न विष्णोः परमं किंचिन्न समो वा कथंचन ॥ <br>
॥ व्याध उवाच ॥ ॥ <br>
कथं जीवेष्वयं प्राणः सूत्रनामाऽधिकोऽभवत्॥२५॥<br>
निर्णयो वा कथं ह्यस्य प्राणाधिक्यं कथं विभो ॥ <br>
एतदाचक्ष्व मे ब्रह्मन्कथं प्राणाद्विभुः परः ॥२६॥ <br>
॥ शंख उवाच ॥ <br>
शृणु व्याध प्रवक्ष्यामि यत्पृष्टो निर्णयस्तथा ॥ <br>
प्राणाधिक्यं समुद्दिश्य जीवैश्च सकलैरपि॥२७॥<br>
पुरा नारायणो देवः पद्मसृष्टौ सनातनः ॥ <br>
सृष्ट्वा ब्रह्मादिकान्देवानिदं प्राह जनार्दनः ॥ २८ ॥ <br>
साम्राज्येऽहं स्थापयेयं ब्रह्माणं वः पतिं प्रभुम् ॥ <br>
यो युष्मास्वधिको देवो यौवराज्ये सुरेश्वराः ॥ ॥ २९ ॥ <br>
तं स्थापयत शीलाढ्यं शौर्यौदार्यगुणान्वितम् ॥ <br>
इत्युक्ता विभुना देवाः सर्वे शक्रपुरोगमाः ॥2.7.19.३०॥ <br>
एवं विवदिरेऽन्योन्यमहं भूयामहं त्विति ॥ <br>
सर्वे विवदमानाश्च सूर्यं केचित्परं विदुः ॥ ३१ ॥ <br>
शक्रं केचित्परं कामं केचित्तूष्णीं तु तस्थिरे ॥ <br>
ते निर्णयमपश्यंतः प्रष्टुं नारायणं ययुः ॥ ३२ ॥ <br>
नमस्कृत्य पुनः प्राहुः सर्वे प्रांजलयोऽमराः ॥ <br>
विचारितं महाविष्णो सर्वैरस्माभिरंजसा ॥ ३३ ॥ <br>
अस्मासु देवमधिकं नैव विद्मः कथंचन ॥ <br>
त्वमेव निर्णयं ब्रूहि देवाः संशयिनः खलु ॥ ३४ ॥ <br>
इति पृष्टोऽमरैः सर्वैः प्रहसन्निदमब्रवीत् ॥ <br>
देहादस्माच्च वैराजाद्यस्मिन्निष्क्रामति ह्ययम्॥ ३५ ॥ <br>
पतिष्यति प्रविष्टे तु यस्मिन्वै ह्युत्थितो भवेत् ॥ <br>
स देवो ह्यधिको नूनं नापरस्तु कथंचन ॥ ३६ ॥ <br>
इत्युक्तास्ते ततः सर्वे तथास्त्विति वचोऽब्रुवन् ॥ <br>
निश्चक्राम जयंताह्वः पादात्पूर्वं सुरेश्वरः ॥ ३७ ॥ <br>
तदा पंगुममुं प्राहुर्न देहः पतितस्तदा ॥ <br>
शृण्वन्पिबन्वदञ्जिघ्रन्पश्यन्नास्तेऽचलन्नपि ॥ ३८ ॥ <br>
पश्चाद्गुह्याद्विनिष्क्रांतो दक्षोनाम प्रजापतिः ॥ <br>
तदा षंढममुं प्राहुर्न देहः पतितस्तदा ॥ ३९ ॥ <br>
शृण्वन्पिबन्वदञ्जिघ्रन्पश्यन्नास्ते चलन्नपि ॥ <br>
पश्चाद्धस्ताद्विनिष्क्रांत इन्द्रः सर्वामरेश्वरः ॥ 2.7.19.४० ॥ <br>
हस्तहीनममुं प्राहुर्न देहः पतितस्तदा ॥ <br>
शृण्वन्पिबन्वदञ्जिघ्रन्पश्यन्नास्ते चलन्नपि ॥ ४१ ॥ <br>
लोचनाभ्यां विनिष्क्रांतः सूर्यस्तेजस्विनां वरः ॥ <br>
तदा काणममुं प्राहुर्न देहः पतितस्तदा ॥ ४२ ॥<br>
शृण्वन्पिबन्वदञ्जिघ्रन्पश्यन्नास्ते चलन्नपि ॥ <br>
प्राणात्पश्चाद्विनिष्क्रांतौ नासत्यौ विश्वभेषजौ ॥ <br>
अजिघ्राणममुं प्राहुर्न देहः पतितस्तदा ॥ ॥ ४३ ॥ <br>
शृण्वन्पिबन्वदन्नैव जिघ्रन्नास्तेऽचलन्नपि ॥ <br>
श्रोत्राद्दिशो विनिष्क्रांता न देहः पतितस्तदा ॥ <br>
तदामुं बधिरं प्राहुर्मृतं नैव कथंचन॥४४॥ <br>
पिबन्वदन्नपि तदा ह्यशृण्वन्नचलन्नपि ॥ <br>
वरुणो रसनायास्तुविनिष्क्रांतस्ततः परम् ॥ <br>
तदाऽरसज्ञमेवाहुर्न देहः पतितस्तदा ॥ ४५ ॥ <br>
जीवंश्चलन्नदन्नास्ते तथा जानञ्च्छवसन्नपि ॥ <br>
ततो वाचो विनिष्क्रांतो वह्निर्वागीश्वरो विभुः ॥ ४६ ॥ <br>
तदा मूकममुं प्राहुर्न देहः पतितस्तदा ॥ <br>
जीवंश्चलन्नदन्नास्ते तथा जानञ्छ्वसन्नपि ॥४७॥ <br>
पश्चाद्रुद्रो विनिष्क्रांतो मनसो बोधनात्मकः॥ <br>
तदा जडममुं प्राहुर्न देहः पतितस्तदा ॥४८॥ <br>
जीवंश्चलन्नदन्नास्ते तथा जानञ्छ्वसन्नपि ॥ <br>
पश्चात्प्राणो विनिष्क्रांतो मृतमेनं तदा विदुः ॥ <br>
पुनरेवं तदा प्राहुर्देवा विस्मितमानसाः ॥ ४९ ॥ <br>
देहमुत्था पयेद्यस्तु पुनरेवं व्यवस्थितः ॥ <br>
स एव ह्यधिकोऽस्मासु युवराजा भविष्यति ॥ 2.7.19.५० ॥ <br>
इत्येवं तु प्रतिश्रुत्य विविशुश्च यथाक्रमम् ॥ <br>
जयंतः प्राविशत्पादौ नोत्तस्थौ तत्कलेवरम् ॥ ५१ ॥ <br>
गुह्यं च प्राविशद्दक्षो नोत्तस्थौ तत्कलेवरम् ॥ <br>
इन्द्रो हस्तौ  विवेशाऽथ नोत्तस्थौ तत्कलेवरम् ॥ ॥ ५२ ॥ <br>
चक्षुः सूर्यः प्रविष्टोऽभून्नोत्तस्थौ तत्कलेवरम् ॥ <br>
दिशः श्रोत्रे प्रविविशुर्नोत्तस्थौ तत्कलेवरम्॥ ५३ ॥ <br>
वरुणः प्राविशजिह्वां नोत्तस्थौ तत्कलेवरम् ॥ <br>
नासां विविशतुर्दस्रौ नोत्तस्थौ तत्कलेवरम् ॥ ५४ ॥ <br>
वह्निश्च प्राविशद्वाचं नोत्तस्थौ तत्कलेवरम् ॥ <br>
मनश्च प्राविशद्रुद्रो नोत्तस्थौ तत्कलेवरम् ॥ ५५ ॥ <br>
पश्चात्प्राणो विवेशासौ तदोत्तस्थौ कलेवरम् ॥ <br>
तदा देवा विनिश्चित्य प्राणं देवाधिकं विभुम्॥ ५६ ॥ <br>
बले ज्ञाने च धैर्ये च वैराग्ये प्राणनेऽपि च ॥ <br>
ततोऽभिषेचयांचक्रुर्यौवराज्ये महाप्रभुम् ॥५७ ॥ <br>
उत्कृष्टस्थितिहेतुत्वादुक्थमेकं तदा जगुः ॥ <br>
तस्मात्प्राणात्मकं विश्वं सर्वं स्थावरजंगमम् ॥ ५८ ॥ <br>
अंशैः पूर्णैर्बलाढ्यैश्च पूर्णोऽयं जगतां पतिः ॥५९॥ <br>
न प्राणहीनं जगदस्ति किंचित्प्राणेन हीनं न च वै समेधते ॥ <br>
न प्राणहीनं स्थितमत्र किंचित्प्राणेन हीनं न च किंचिदस्ति ॥ <br>
तस्मात्प्राणः सर्वजीवाधिकोऽभूद्बलाधिकः सर्वजीवांतरात्मा ॥ 2.7.19.६० ॥<br>
प्राणात्कोऽपि ह्यधिको वा समो वा शास्त्रे दृष्टः श्रुतपूर्वो न चाऽऽस्ते ॥ ६१ ॥ <br>
तत्तत्कार्यानुगः प्राणो ह्येको देवो ह्यनेकधा ॥ <br>
तस्मात्प्राणं वरं प्राहुः प्राणोपासनतत्पराः ॥ <br>
लीलयैव जगत्स्रष्टुं हन्तुं पालयितुं प्रभुः ॥ ६२ ॥ <br>
शेषाऽहिशिवशक्राद्याश्चेतनाश्च जडा अपि ॥ <br>
वासुदेवादृते कोऽपि नैनं परिभविष्यति ॥ ६३ ॥ <br>
सर्वदेवात्मकः प्राणः सर्वदेवमयो विभुः ॥ <br>
वासुदेवाऽनुगो नित्यं तथा विष्णुवशस्थितः ॥ ६४ ॥ <br>
वासुदेवप्रतीपं तु न शृणोति न पश्यति ॥ <br>
देवाः प्रतीपं कुर्वंति रुद्राद्याः सुरेश्वराः ॥ ६५ ॥ <br>
प्रतीपं क्वाऽपि कुरुते न प्राणः सर्वगोचरः ॥ <br>
तस्मात्प्राणो महाविष्णोर्बलमाहुर्मनीषिणः॥६६॥<br>
एवं ज्ञात्वा महाविष्णोर्माहात्म्यं लक्षणं तथा ॥ <br>
पूर्वबन्धानुगं लिंगं जीर्णां त्वचमिवोरगः ॥ ६७॥  <br>
विसृज्य परमं याति नारायणमनामयम् ॥ <br>
श्रुत्वा शंखोदितं वाक्यं पुनर्व्याधः प्रसन्नधीः ॥ ६८ ॥ <br>
प्रश्रयाऽवनतो भूत्वा पुनः पप्रच्छ तं मुनिम् ॥<br>
ब्रह्मन्महानुभावस्य प्राणस्याऽस्य जगद्गुरोः ॥ ६९ ॥ <br>
न ख्यातो महिमा लोके कथं सर्वेश्वरस्य वै ॥ <br>
देवानां च मुनीनां च भूपानां च महात्मनाम् ॥ 2.7.19.७० ॥ <br>
महिमा श्रूयते लोके पुराणेषु सहस्रशः ॥ <br>
एतदाचक्ष्व मे ब्रह्मञ्छ्रोतुं कौतूहलं हि मे ॥ ७१ ॥ <br>
॥ शंख उवाच ॥ ॥ <br>
पुरा प्राणो हरिं देवं नारायणमनामयम् ॥ <br>
अश्वमेधैर्यष्टुकामो गङ्गातीरं ययौ मुदा ॥ ७२ ॥ <br>
हलैश्चकार भूशुद्धिं नानामुनिगणैर्युतः ॥ <br>
अन्तर्वल्मीकलीनस्तु कण्वो नाम समाधिगः ॥ ७३ ॥ <br>
हलोत्कृष्टो विनिष्क्रांतः क्रोधादिदमुवाच ह ॥ <br>
दृष्ट्वा पुरः स्थितं प्राणं शशाप ह महाविभुम् ॥ ७४ ॥ <br>
अद्यप्रभृति न ख्यातिं महिमा भुवनत्रये ॥ <br>
तव प्राप्नोति देवेश भूलोके तु विशेषतः ॥ ७५ ॥ <br>
प्रख्यातास्ते भविष्यंति ह्यवतारा जगत्त्रये ॥ <br>
इत्युक्तो मुनिना तेन वायुः कोधात्तमब्रवीत् ॥ ७६ ॥ <br>
विनापराधं शप्तोऽस्मि तितिक्षुं मां निरागसम् ॥ <br>
तस्मात्कण्व महाबाहो गुरुद्रोही भवाऽऽशु च ॥ ७७ ॥ <br>
लोके निन्दितवृत्तिश्च भवेत्याह सदागतिः ॥ <br>
ततः प्रभृति लोकेऽस्मिन्प्राणस्याऽस्य महाप्रभो ॥ ७८ ॥ <br>
न ख्यातो महिमा लोके भूलोके तु विशेषतः ॥ <br>
शापात्कण्वो गुरुं जग्ध्वा सूर्यशिष्योऽभवत्तदा ॥ ७९ ॥<br>
इत्येतत्कथितं सर्वं यत्पृष्टं तु त्वयाऽधुना ॥ <br>
यच्छ्रोतव्यमितो व्याध पृच्छ मां मा विचारय ॥ 2.7.19.८० ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे वैशाखमासमाहात्म्ये नारदाम्बरीषसंवादे वायुशापकथनंनामैकोनविंशोऽध्यायः ॥ १९ ॥ ॥ छ ॥ ॥ <br>
<br>
<br>
</span>
