<span style="font-size: 14pt; line-height: 200%">।। ।। नारद उवाच ।। ।। <br>
न माधवसमो मासो न कृतेन युगं समम् ।। <br>
न च वेदसमं शास्त्रं न तीर्थं गंगया समम् ।। १ ।। <br>
न जलेन समं दानं न सुखं भार्यया समम् ।। <br>
न कृषेस्तु समं वित्तं न लाभो जीवितात्परः ।। २ ।। <br>
न तपोऽनशनात्तुल्यं न दानात्परमं सुखम् ।। <br>
न धर्मस्तु दयातुल्यो न ज्योतिश्चक्षुषा समम्।। ३ ।। <br>
न तृप्तिरशनात्तुल्या न वाणिज्यं कृषेः समम् ।। <br>
न धर्मेण समं मित्रं न सत्येन समं यशः ।। ४ ।। <br>
नारोग्यसममुत्थानं न त्राता केशवात्परः ।। <br>
न माधवसमं लोके पवित्रं कवयो विदुः ।। ५ ।। <br>
माधवः परमो मासः शेषशायिप्रियः सदा ।। <br>
अव्रतेन क्षिपेद्यस्तु मासं माधववल्लभम् ।। ६ ।। <br>
तिर्यग्योनिं स यात्याशु सर्वधर्मबहिष्कृतः ।। <br>
अव्रतेन गतो येषां माधवो मर्त्यधर्मिणाम् ।। ७ ।। <br>
इष्टापूर्ते वृथा तेषां धर्मोधर्मभृतां वरः ।। <br>
प्रवृत्तानां तु भक्ष्याणां माधवेऽनियमे कृते ।। ८ ।। <br>
अवश्यं विष्णुसायुज्यं प्राप्नोत्येव न संशयः ।। <br>
संतीह बहुवित्तानि व्रतानि विविधानि च ।। ९ ।। <br>
देहाऽऽयासकराण्येव पुनर्जन्मप्रदानि च ।। <br>
वैशाखस्नानमात्रेण न पुनर्जायते भुवि ।। 2.7.2.१० ।। <br>
सर्व दानेषु यत्पुण्यं सर्वतीर्थेषु यत्फलम् ।। <br>
तत्फलं समवाप्नोति माधवे जलदानतः ।। ११ ।। <br>
जलदानासमर्थेन परस्यापि प्रबोधनम् ।। <br>
कर्तव्यं भूतिकामेन सर्वदानाधिकं हितम् ।। १२ ।।<br>
एकतः सर्वदानानि जलदानं हि चैकतः ।। <br>
तुलामारोपितं पूर्वं जलदानं विशिष्यते ।। १३ ।। <br>
मार्गेऽध्वगानां यो मर्त्यः प्रपादानं करोति हि।। <br>
स कोटिकुलमुद्धृत्य विष्णुलोके महीयते।। १४।। <br>
देवानां च पितॄणां च ऋषीणां राजसत्तम।। <br>
अत्यंत प्रीतिदं सत्यं प्रपादानं न संशयः।। १५।। <br>
प्रपादानेन संतुष्टा येनाऽध्वश्रमकर्षिताः।। <br>
तोषितास्तेन देवाश्च  ब्रह्मविष्णुशिवादय ।।१६ ।।<br>
सलिलं सलिलेच्छूनां  छत्रं छायामपीच्छताम् ।। <br>
व्यजनं व्यजनेच्छूना वैशाखे मासि भूमिप ।। १७ ।। <br>
जलं छत्रं च व्यजनं दानं येषां विशिष्यते ।। <br>
माधवे मासि संप्राप्ते ब्राह्मणाय कुटुम्बिने ।। १८ ।। <br>
अदत्त्वोदककुम्भं च चातको जायते भुवि ।। १९ ।। <br>
यो दद्याच्छीतलं तोयं तृषार्ताय महात्मने ।। <br>
तावन्मात्रेण राजेंद्र राजसूयायुतं लभेत् ।। 2.7.2.२० ।। <br>
घर्मश्रमार्तविप्राय वीजयेद्व्यजनेन यः ।। <br>
तावन्मात्रेण निष्पापो विहगाधिपतिर्भवेत ।। २१ ।। <br>
अदत्त्वा व्यजनं भूप वैशाखे तु द्विजातये ।। <br>
वातरोगशताकीर्णो नरकानेव विंदति ।। २२ ।। <br>
यो वीजयेत्पटेनाऽपि पथि श्रांतं द्विजोत्तमम् ।। <br>
तावताथ विमुक्तोऽसौ विष्णुसायुज्यमाप्नुयात् ।।२३।।।। <br>
यास्तालव्यजनं वाऽपि  दत्त्वा शुद्धेन चेतसा।। <br>
विधूय सर्वपापानि ब्रह्मलोकं स गच्छति।। २४।। <br>
सद्यः श्रमहरं पुण्यं न दद्याद्व्यजनं नरः।। <br>
नारकीं यातनां भुक्त्वा कश्मलो जायते भुवि।। २५।। <br>
आध्यात्मिकादिदुःखानां शांतये मनुजेश्वर ।। <br>
छत्रं दद्यात्प्रयत्नेन वैशाखे  मासि वासकृत् ।। २६ ।। <br>
अच्छत्रदो नरो यस्तु वैशाखे माधवप्रिये।। <br>
छायाहीनो महाक्रूरः पिशाचो भुवि जायते ।। २७ ।। <br>
यो दद्यात्पादुके दिव्ये माधवे माधवप्रिये ।। <br>
यमदूतौ तिरस्कृत्य विष्णुलोकं स गच्छति ।। २८ ।। <br>
पादत्राणं तु यो दद्याद्वैशाखे माधवागमे ।। <br>
न तस्य नारको लोको न क्लेशा ऐहिकाश्च ये ।।२९।। <br>
पादुके याचमानाय यो दद्याद्ब्राह्मणाय च ।। <br>
स भूपालो भवेद्भूमौ कोटिजन्मस्वसंशयम्।।2.7.2.३०।।<br>
अनाथमंडपं मार्गे श्रमहारि करोति यः ।। <br>
तस्य पुण्यफलं वक्तुं ब्रह्मणाऽपि न शक्यते ।।३१।।<br>
मध्याह्ने ब्राह्मणं प्राप्तमतिथिं भोजयेद्यदि ।। <br>
न तस्य फलविश्रांतिर्ब्रह्मणाऽपि निरूपिता ।। ३२ ।। <br>
सद्यः स्वाप्यायनं नृणामन्नदानं नराधिप ।। <br>
तस्मान्नान्नेन सदृशं दानं लोकेषु विद्यते । ३३ ।। <br>
मार्गश्रांताय विप्राय प्रश्रयं प्रददाति यः ।। <br>
तस्य पुण्यफलं वक्तुं ब्रह्मणाऽपि न शक्यते ।। ।। ३४ ।। <br>
दारापत्यगृहादीनि वासोऽलंकारभूषणम् ।। <br>
असह्यं नाश्नतः पुंसः सह्यं भुक्तवतो ध्रुवम् ।। ३५ ।। <br>
तस्मादन्नसमं दानं न भूतं न भविष्यति ।। <br>
वैशाखे येन चादत्तं मार्गश्रांते च भूसुरे।।३६।। <br>
स पिशाचो भवेद्भूमौ स्वमांसान्येव खादति ।। <br>
यथाविभूति दातव्यं तस्मादन्नं द्विजातये ।। ३७ ।। <br>
अन्नदो मातृपित्रादीन्विस्मारयति भूमिप ।। <br>
तस्मादन्नं प्रशंसंति लोकास्त्रैलोक्यवर्तिनः ।। ३८ ।। <br>
मातरः पितरश्चापि केवलं जन्महेतवः ।। <br>
अन्नदं पितरं लोके वदन्ति च मनीषिणः ।।३९।। <br>
अन्नदे सर्वतीर्थानि अन्नदे सर्वदेवताः ।। <br>
अन्नदे सर्वधर्माश्च तिष्ठंत्यरिधराजय ।।2.7.2.४०।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे वैशाखमासमाहात्म्ये नारदाम्बरीषसंवादे दाननिरूपणंनाम द्वितीयोऽध्यायः ।। २ ।। <br>
<br>
</span>
