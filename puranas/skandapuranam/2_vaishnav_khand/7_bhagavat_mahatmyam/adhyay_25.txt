<span style="font-size: 14pt; line-height: 200%">॥ श्रुतदेव उवाच ॥ ॥ <br>
यास्तिस्रस्तिथयः पुण्या अंतिमाः शुक्लपक्षके ॥ <br>
वैशाखमासि राजेंद्र पूर्णिमांताः शुभावहाः ॥ १ ॥ <br>
अन्त्याः पुष्करिणीसंज्ञाः सर्वपापक्षयावहाः ॥ <br>
माधवे मासि यः पूर्णं स्नानं कर्त्तुं न च क्षमः ॥ २ ॥ <br>
तिथिष्वेतासु स स्नायात्पूर्ण मेव फलं लभेत् ॥ <br>
सर्वे देवास्त्रयोदश्यां स्थित्वा जंतून्पुनंति हि ॥ ३ ॥ <br>
पूर्णायाः पर्वतीर्थैश्च विष्णुना सह संस्थिताः ॥ <br>
चतुर्दश्यां सयज्ञाश्च देवा एतान्पुनंति हि ॥ ४ ॥ <br>
ब्रह्मघ्नं वा सुरापं वा सर्वानेतान्पुनंति हि ॥ <br>
एकादश्यां पुरा जज्ञे वैशाख्याममृतं शुभम् ॥ ५ ॥ <br>
द्वादश्यां पालितं तच्च विष्णुना प्रभविष्णुना ॥ <br>
त्रयोदश्यां सुधां देवान्पाययामास वै हरिः ॥ ६ ॥ <br>
जघान च चतुर्दश्यां दैत्यान्देवविरोधिनः ॥ <br>
पूर्णायां सर्वदेवानां साम्राज्याऽऽप्तिर्बभूव ह ॥ ७ ॥ <br>
ततो देवाः सुसंतुष्टा एतासां च वरं ददुः ॥ <br>
तिसृणां च तिथीनां वै प्रीत्योत्फुल्लविलोचनाः ॥ ८ ॥ <br>
एता वैशाख मासस्य तिस्रश्च तिथयः शुभाः ॥ <br>
पुत्रपौत्रादिफलदा नराणां पापहानिदाः ॥ ९ ॥ <br>
योऽस्मिन्मासे च संपूर्णे न स्नातो मनुजाधमः ॥ <br>
तिथित्रये तु स स्नात्वा पूर्णमेव फलं लभेत् ॥ 2.7.25.१० ॥ <br>
तिथित्रयेप्यकुर्वाणः स्नानदानादिकं नरः ॥ <br>
चांडालीं योनिमासाद्य पश्चाद्रौरवमश्नुते ॥ ११ ॥<br>
उष्णोदकेन यः स्नाति माधवे च तिथित्रये ॥ <br>
रौरवं नरकं याति यावदिंद्राश्चतुर्दश ॥१२॥ <br>
पितृन्देवान्समुद्दिश्य दध्यन्नं न ददाति यः ॥ <br>
पैशाचीं योनिमासाद्य तिष्ठत्याभूतसंप्लवम् ॥ १३ ॥ <br>
प्रवृत्तानां च कामानां माधवे नियमे कृते ॥ <br>
अवश्यं विष्णुसायुज्यं युज्यते नाऽत्र संशयः ॥ १४ ॥ <br>
आमासं नियमासक्तः कुर्याद्यदि दिनत्रये ॥ <br>
तेन पूर्णफलं प्राप्य मोदते विष्णुमंदिरे ॥ १५ ॥ <br>
यो वै देवान्पितॄन्विष्णुं गुरुमुद्दिश्य मानवः ॥ <br>
न स्नानादि करोत्यद्धाऽमुष्य शापप्रदा वयम् ॥ १६ ॥ <br>
निःसंतानो निरायुश्च निःश्रेयस्को भवेदिति ॥ <br>
इति देवा वरं दत्त्वा स्वधामानि ययुः पुरा ॥ १७ ॥ <br>
तस्मात्तिथित्रयं पुण्यं सर्वाघौघविनाशनम् ॥ <br>
अंत्यं पुष्करिणीसंज्ञं पुत्रपौत्रविवर्द्धनम् ॥ १८ ॥ <br>
या नारी सुभगाऽऽपूपपायसं पूर्णिमादिने ॥ <br>
ब्राह्मणाय सकृद्दद्यात्कीर्तिमंतं सुतं लभेत् ॥ १९ ॥ <br>
गीतापाठं तु यः कुर्यादंतिमे च दिनत्रये ॥ <br>
दिनेदिनेऽश्वमेधानां फलमेति न संशयः ॥ 2.7.25.२० ॥ <br>
सहस्रनामपठनं यः कुर्य्याच्च दिनत्रये ॥ <br>
तस्य पुण्यफलं वक्तुं कः शक्तो दिवि वा भुवि ॥ २१ ॥ <br>
सहस्रनामभिर्देवं पूर्णायां मधुसूदनम् ॥ <br>
पयसा स्नाप्य वै याति विष्णुलोकमकल्मषम् ॥ २२ ॥<br>
समस्तविभवैर्यस्तु पूजयेन्मधुसूदनम् ॥ <br>
न तस्य लोकाः क्षीयन्ते युग कल्पादि व्यत्यये ॥ २३ ॥ <br>
अस्नात्वा चाप्यदत्त्वा च वैशाखश्च मतो यदि ॥ <br>
स ब्रह्महा गुरुघ्नश्च पितॄणां घातकस्तथा॥ २४ ॥ <br>
श्लोकार्द्धं श्लोकपादं वा नित्यं भागवतोद्भवम् ॥ <br>
वैशाखे च पठन्मर्त्यो ब्रह्मत्वं चोपपद्यते ॥ २५ ॥ <br>
यो वै भागवतं शास्त्रं शृणोत्येतद्दिनत्रये ॥ <br>
न पापैर्लिप्यते क्वाऽपि पद्मपत्रमिवांभसा ॥ २६ ॥ <br>
देवत्वं मनुजैः प्राप्तं कैश्चित्सिद्धत्वमेव च ॥ <br>
कैश्चित्प्राप्तो ब्रह्मभावो दिनत्रयनिषेवणात् ॥२७॥ <br>
ब्रह्मज्ञानेन वै मुक्तिः प्रयागमरणेन वा ॥ <br>
अथवा मासि वैशाखे नियमेन जलाप्लुतेः ॥ २८ ॥ <br>
नीलवृषं समुत्सृज्य वैशाख्यां च जलाप्लुतेः ॥ <br>
समस्तबंधनिर्मुक्तः पुमान्याति परं पदम् ॥ २९ ॥ <br>
गां सवत्सां द्विजेंद्राय सीदते च कुटुम्बिने ॥ <br>
इहापमृत्युनिर्मुक्तः परत्र च परं व्रजेत् ॥ 2.7.25.३० ॥ <br>
स्नानदानविहीनस्तु वैशाखी चैव यो नयेत् ॥ <br>
श्वानयोनिशतं प्राप्य विष्ठायां जायते कृमिः ॥ ३१॥ <br>
तिस्रः कोट्योऽर्धकोटिश्च तीर्थानि भुवनत्रये ॥ <br>
संभूय मंत्रयांचक्रुः पापसंघातशंकिताः ॥ ३२ ॥ <br>
जना अस्मासु पापिष्ठा विसृजन्ति स्वकं मलम् ॥ <br>
तदस्माकं कथं गच्छेदिति चिंतासमन्विताः ॥३३॥<br>
तीर्थपादं हरिं जग्मुः शरण्यं शरणं विभुम् ॥ <br>
स्तुत्वा च बहुभिः स्तोत्रैः प्रार्थयामासुरंजसा ॥ ३४ ॥ <br>
देवदेव जगन्नाथ सर्वाघौघविनाशन ॥ <br>
जना अस्मासु पापिष्ठाः स्नात्वा पापानि सर्वशः ॥ ३५ ॥ <br>
विसृज्य त्वत्पदं यांति त्वदाज्ञाधारिणो भुवि ॥ <br>
अस्माकं चैव तत्पापं कथं गच्छेज्जनार्दन ॥ ३६ ॥ <br>
तदुपायं वदास्माकं त्वत्पादशरणैषिणाम् ॥ <br>
इति तीर्थैः प्रार्थितस्तु भगवान्भूतभावनः ॥ ३७ ॥ <br>
प्रहसन्प्राह तीर्थानि मेघगम्भीरया गिरा ॥ <br>
॥ श्रीभगवानुवाच ॥ ॥ <br>
सिते पक्षे मेषसूर्ये वैशाखान्तेदिनत्रये ॥ ३८ ॥ <br>
सर्वतीर्थमये पुण्ये ममाऽपि प्राणवल्लभे ॥ <br>
यूयं भगोदयात्पूर्वं बहिःसंस्थजलाप्लुताः ॥ ३९ ॥ <br>
विमुक्ताघाः पुण्यरूपा भवंत्वाशु सुनिर्मलाः ॥ <br>
भवद्भिश्च विमुक्ताघैर्ये न स्नाता दिनत्रये ॥ 2.7.25.४० ॥ <br>
तेषु तिष्ठंतु तत्पापं जनैर्युष्मद्विरेचितम् ॥ <br>
इति तीर्थपदो विष्णुस्तीर्थानां च वरं ददौ ॥ ४१ ॥ <br>
अनुज्ञाप्य च तान्योगात्तत्रैवांतरधीयत ॥<br>
स्वधामानि पुनः प्राप्य तानि तीर्थानि नित्यशः ॥ ४२ ॥ <br>
प्रतिवर्षं तु वैशाखे तथैवांत्यदिनत्रये ॥ <br>
तेनाघौघं विमुच्यैव यांति निर्मलता महो ॥ ४३ ॥ <br>
ये तु स्नानं न कुर्वंति वैशाखांतदिनत्रये ॥ <br>
ते भवन्तु समस्तानां जनानां पातकाऽऽश्रयाः ॥४४॥ <br>
इति शापं च तीर्थानि ह्यस्नातानां वदन्ति च ॥ <br>
न तेन सदृशः पापो यो न स्नातो दिनत्रये ॥ ४५ ॥ <br>
विचारितेषु शास्त्रेषु न दृष्टो न च वै श्रुतः ॥ <br>
तस्माद्दिनत्रये कार्यं स्नानदानार्चनादिकम् ॥ ४६ ॥ <br>
अन्यथा नरकं याति यावदिंद्राश्चतुर्दश ॥ <br>
इत्येतत्सर्वमाख्यातं श्रुतकीर्ते महामते ॥ ४७ ॥ <br>
पृष्टं वैशाखमाहात्म्यं यथा दृष्टं यथाश्रुतम् ॥ <br>
माहात्म्यस्य च लेखोऽयं माधवस्य च वर्णितः ॥ ४८ ॥ <br>
कार्त्स्न्याद्वक्तुं च ब्रह्माऽपि नालं वर्षशतैरपि ॥ <br>
पुरा कैलासशिखरे पार्वत्यै शंकरः स्वयम् ॥४९॥ <br>
आह माधवमाहात्म्यं पृच्छंत्यै शतवत्सरम् ॥ <br>
तथापि नांतमगमदशक्तो विरराम ह ॥2.7.25.५०॥ <br>
को नु वर्णयितुं शक्तः कार्त्स्न्यान्माहात्म्यमुत्तमम् ॥ <br>
विना विष्णुं जगन्नाथं नारायणमनामयम् ॥ ५१ ॥ <br>
पुरा सर्वेऽपि ऋषयो माहात्म्यं पापनाशनम् ॥ <br>
लेशस्य लेशं व्याचख्युर्जनानां हितकाम्यया ॥ ५२ ॥ <br>
नांतः केनापि व्याख्यातो ह्यशक्तत्वान्महीपते ॥ <br>
त्वं च मासे तु वैशाखे कुरु दानादिसत्क्रियाः ॥५३॥ <br>
तेन भुक्तिं च मुक्तिं च संप्राप्नोषि न संशयः ॥ <br>
इति तं बोधयित्वा च मैथिलं जनकाह्वयम् ॥ ५४ ॥ <br>
श्रुतदेवस्तमामंत्र्य गन्तुं चक्रे मनस्ततः ॥ <br>
जाताह्लादः स राजर्षिर्गलद्वाष्पाकुलेक्षणः ॥ ५५ ॥<br>
उत्सवं कारयामास स्वाभिवृद्ध्यै मनोरमम् ॥ <br>
ग्रामं प्रदक्षिणीकृत्य शिबिकामधिरोप्य तम् ॥ ५६ ॥ <br>
चतुरंगबलैर्युक्तः स्वयं पृष्ठमथाऽन्वगात् ॥ <br>
पुनश्चांतःपुरं प्राप्य सकलैर्विभवैरपि ॥ ५७ ॥ <br>
वस्त्रैराभरणैश्चैव गोभूतिलहिरण्यकैः ॥ <br>
प्रणम्य च परिक्रम्य तस्थौ प्रांजलिरग्रतः ॥ ५८ ॥ <br>
ततः स तु महातेजाः श्रुतदेवो महायशाः ॥ <br>
सन्तुष्टः परमप्रीतो ययौ धाम स्वकं मुनिः ॥ ५९ ॥ <br>
त्रयोदश्यां चतुर्दश्यां पौर्णमास्यां च माधवे ॥ <br>
स्नानं दानं पूजनं च कथाश्रवणमेव च ॥ 2.7.25.६० ॥<br>
वैशाखधर्मनिरतः स वै मोक्षमवाप्नुयात् ॥ <br>
धनशर्मा ब्राह्मणश्च प्रेताश्चैव यथा पुरा ॥ ६१ ॥ <br>
॥ नारद उवाच ॥ ॥ <br>
इत्येतत्परमाख्यानमंबरीष तवोदितम् ॥ <br>
श्रवणात्सर्वपापघ्नं सर्वसंपद्विधायकम् ॥ ६२ ॥ <br>
तेन भुक्तिं च मुक्तिं च ज्ञानं मोक्षं च विंदति ॥ <br>
इति तस्य वचः श्रुत्वा अंवरीषो महायशाः ॥ ६३ ॥ <br>
प्रहृष्टांतरवृत्तिश्च बाह्यव्यापारवर्जितः ॥ <br>
प्रणनाम तथा मूर्ध्ना दण्डवत्पतितो भुवि ॥ ६४ ॥ <br>
विभवैरखिलैश्चाऽपि पूजयामास तं पुनः ॥ <br>
संपूजितस्तमामंत्र्य नारदो भगवान्मुनिः ॥ ६५ ॥ <br>
लोकांतरं ययौ धीमाञ्च्छापान्नैकत्र संस्थितिः ॥ <br>
अम्बरीषोऽपि राजर्षिर्नारदोक्तानिमाञ्च्छुभान् ॥ ६६ ॥ <br>
धर्मान्कृत्वा विलीनोऽभूत्परे ब्रह्मणि निर्गुणे ॥ <br>
॥ सूत उवाच ॥ ॥ <br>
य इदं परमाख्यानं पापघ्नं पुण्यवर्धनम् ॥ ६७ ॥ <br>
शृणुयाद्वा पठेद्वाऽपि स याति परमां गतिम् ॥ <br>
लिखितं पुस्तकं येषां गृहे तिष्ठति मानदाः ॥ ६८ ॥ <br>
तेषां मुक्तिः करस्था हि किमु तच्छ्रवणात्मनाम् ॥ ६९ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे वैशाखमासमाहात्म्ये नारदाम्बरीषसंवादे फलश्रुतिकथनंनाम पंचविशोऽध्यायः ॥ २५ ॥ ॥ छ ॥ ॥ <br>
इति श्रीस्कान्दे महापुराणे द्वितीये वैष्णवखण्डे वैशाखमासमाहात्म्यं संपूर्णम् ॥ <br>
श्रीसीतारामचंद्रार्पणमस्तु॥<br>
<br>
<br>
</span>
