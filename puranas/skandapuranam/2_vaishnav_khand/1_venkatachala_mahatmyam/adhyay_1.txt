<span style="font-size: 14pt; line-height: 200%">वेङ्कटाचलमाहात्म्यम्<br>
नारदस्य सुमेरुशिखरस्थयज्ञवराहदर्शनम्<br>
पावने नैमिषारण्ये शौनकाद्या महर्षयः ।। <br>
चक्रिरे  लोकरक्षार्थं सत्रं द्वादशवार्षिकम् ।।१।। <br>
तानभ्यगच्छत्कथको व्यासशिष्यो महामतिः ।। <br>
मुनिरुग्रश्रवा नाम रोमहर्षणसम्भवः ।। २।।<br>
सम्यगभ्यर्चितस्त्वेषां सूतः पौराणिकोत्तमः । <br>
कथयामास तद्दिव्यं पुराणं स्कन्दनामकम् ।।३ ।। <br>
सृष्टिसंहारवंशानां वंशानुचरितस्य च । <br>
कथां मन्वन्तराणां च विस्तरात्स न्यवेदयत् ।।४।। <br>
कथास्तीर्थप्रभावाणां श्रुत्वा ते मुनिपुङ्गवाः ।। <br>
ऊचिरे वशिनं सूतं कथाश्रवणकाङ्क्षया ।।५।।<br>
।।ऋषय ऊचुः ।। <br>
रोमहर्षण सर्वज्ञ पुराणार्थविशारद ।।<br>
माहात्म्यं श्रोतुमिच्छामो गिरीन्द्राणां महीतले ।। <br>
ब्रूहि त्वं नो महाभाग के प्रधाना महीधराः ।६।।।<br>
।।श्रीसूत उवाच ।। <br>
एतमेव  पुरा प्रश्नमपृच्छं जाह्नवीतटे ।। <br>
व्यासं मुनिवरश्रेष्ठं  सोऽब्रवीन्मे गुरूत्तमः ।। ७ ।। <br>
।।व्यास उवाच।।<br>
पुरा देवयुगे सूत नारदो मुनिसत्तमः । <br>
सुमेरुशिखरं गत्वा नानारत्नसुशोभिनम् ।।८।।<br>
तन्मध्ये विपुलं दीप्तं ब्रह्मणो दिव्यमालयम् । <br>
दृष्ट्वा तस्योत्तरे देशे पिप्पलद्रुममुत्तमम् ।।९।।<br>
सहस्रयोजनोच्छ्रायं विस्तीर्णं द्विगुणं तथा । <br>
तन्मूले मण्डपं दिव्यं  नानारत्नसमन्वितम् ।।2.1.1.१०।।<br>
पद्मरागमणिस्तम्भैः सहस्रैः समलंकृतम् ।। <br>
वैडूर्यमुक्तामणिभिः कृतस्वस्तिकमालिकम् ।।११।।<br>
नवरत्नसमाकीर्णं दिव्यतोरणशोभितम् । <br>
मृगपक्षिभिराकीर्णं नवरत्नमयैः शुभैः ।। १२।।<br>
पुष्परागमहाद्वारं  सप्तभूमिकगोपुरम् ।। <br>
सन्दीप्तवज्रसुकृतकवाटद्वयशोभितम् ।। १३।<br>
प्रविश्याऽसौ ददर्शान्तर्दिव्यमौक्तिकमण्डपम् ।। <br>
वैडूर्यवेदिकं तुङ्गमारुरोह महामुनिः ।।१४।।<br>
तन्मध्ये तुङ्गमतुलं वसुपादविराजितम् ।। <br>
ददर्श मुक्तासङ्कीर्णं सिंहासनं महाद्युति।। १५।।<br>
तन्मध्ये  पुष्करं दिव्यं सहस्रदलशोभितम् ।। <br>
श्वेतं चन्द्रसहस्राभं कर्णिकाकेसरोज्ज्वलम्।। १६।। <br>
तस्य मध्ये समासीनं पूर्णचन्द्रायुतप्रभम्।। <br>
कैलासपर्वताकारं सुन्दरं पुरुषाकृतिम्।। १७।।। <br>
चतुर्बाहुमुदारांगं वराहवदनं शुभम्।। <br>
शंखचक्राभयवरान्बिभ्राणं पुरुषोत्तमम्।।१८।। <br>
पीताम्बरधरं देवं पुंडरीकायतेक्षणम्।। <br>
पूर्णेंदुसौम्यवदनं धूपगंधिमुखांबुजम्।। १९।। <br>
सामध्वनिं यज्ञमूर्तिं स्रुक्तुण्डं स्रुवनासिकम्।। <br>
क्षीरसागरसंकाशं किरीटोज्ज्वलिताननम्।।2.1.1.२०।। <br>
श्रीवत्सवक्षसं शुभ्रयज्ञसूत्रविराजितम्।। <br>
कौस्तुभश्रीसमुद्द्योतं समुन्नतमहोरसम्।। २१।। <br>
जांबूनदमयैर्दिव्यैः सुरत्नाभरणैर्युतम्।। <br>
विद्युन्मालापरिक्षिप्तशरन्मेघमिवोज्ज्वलम्।। २२।। <br>
वामपादतलाक्रांतपादपीठविराजितम्।। <br>
कटकांगदकेयूरकुण्डलोज्ज्वलितं सदा।।२३।। <br>
चतुर्मुखवसिष्ठात्रिमार्कण्डेयैर्मुनीश्वरैः।। <br>
भृग्वादिभिरनेकैश्च सेव्यमानमहर्निशम् ।। २४ ।। <br>
इन्द्रादिलोकपालैश्च गन्धर्वाप्सरसां गणैः ।। <br>
सेवितं देवदेवेशं प्रणिपत्याभिगम्य च ।। २५ ।। <br>
दिव्यैरुपनिषद्भागैरभिष्टूय धराधरम् ।। <br>
नारदः परमप्रीतः स्थितो देवस्य सन्निधौ ।। २६ ।। ।। <br>
अथ वराहसन्निधिं प्रति धरण्यागमनम् ।। ।। <br>
एतस्मिन्नंतरे चाभूद्दिव्यदुन्दुभिनिःस्वनः ।। २७ ।। <br>
ततस्तमागता देवी धरणी सखिसंयुता ।। <br>
सुरत्नसागराकारदिव्यांबरसमुज्ज्वला ।। २८ ।। <br>
सुमेरुमन्दराकारस्तनभारावनामिता ।। <br>
नवदूर्वादलश्यामा सर्वाभरणभूषिता ।। २९ ।। <br>
इलया वै पिंगलया सखीभ्यां च समन्विता ।। <br>
ततस्ताभ्यां समानीतं पुष्पाणां निचयं मही ।। 2.1.1.३० ।। <br>
श्रीमद्वराहदेवस्य पादमूले विकीर्य च ।। <br>
प्रणम्य देवदेवेशं कृताञ्जलिपुटा स्थिता ।। ३१ ।। <br>
तां देवीं श्रीवराहोऽपि ह्यालिंग्यांके निधाय च ।। ३२ ।। <br>
।। अथ धरणिवराहसंवादः ।। ।। <br>
पप्रच्छ कुशलं पृथ्वीं प्रीतिप्रवणमानसः ।। ३३ ।। <br>
।। श्रीवराह उवाच ।। ।। <br>
त्वां निवेश्य महीदेवि शेषशीर्षे सुखावहे ।। <br>
लोकं त्वयि निवेश्यैव त्वत्सहायान्धराधरान् ।। <br>
हहागतोऽस्म्यहं देवि किमर्थं त्वमिहागता ।। ३४ ।। <br>
।। पृथिव्युवाच ।। ।। <br>
मां समुद्धृत्य पातालात्सहस्रफणशोभिते ।। <br>
रत्नपीठ इवोत्तुंगे सरत्नेऽनन्तमूर्धनि ।। <br>
कृत्वा मां सुस्थिरां देव भूधरान्संनिवेश्य च ।। ३५ ।। <br>
मद्धारणक्षमान्पुण्यांस्त्वन्मयान्पुरुषोत्तम ।। <br>
तेषु मुख्यान्महाबाहो मदाधारान्वदस्व मे ।। ३६ ।। ।। <br>
अथ शेषाचलस्यसर्वपर्वतातिशायित्ववर्णनम् ।। <br>
।। श्रीवराह उवाच ।। ।। <br>
सुमेरुर्हिमवान्विंध्यो मन्दरो गंधमादनः ।। <br>
सालग्रामश्चित्रकूटो माल्यवान्पारियात्रकः ।। ३७ ।। <br>
महेंद्रो मलयः सह्यः सिंहाद्रिरपि रैवतः ।। <br>
मेरुपुत्रोऽञ्जनो नाम शैलः स्वर्णमयो महान् ।। ३८ ।। <br>
एते शैलवराः सर्वे त्वदाधारा वसुन्धरे ।। <br>
ये मया देवसंघैश्च ऋषिसंघैश्च सेविताः ।।३९।। <br>
एतेषु प्रवरान्वक्ष्ये तत्त्वतः शृणु माधवि ।। <br>
सालग्रामश्च सिंहाद्रिश्शैलेंद्रो गन्धमादनः।। ।।2.1.1.४०।। <br>
एते शैलवरा देवि दिशं हैमवतीं श्रिताः ।। <br>
दक्षिणस्यां प्रतीतांस्तु वक्ष्ये शैलान्वसुन्धरे ।।४१।। <br>
अरुणाद्रिर्हस्तिशैलो गृध्राद्रिर्घटिकाचलः ।। <br>
एते शैलवराः सर्वे क्षीरनद्यास्समीपगाः ।। ४२।। <br>
हस्तिशैलादुत्तरतः पंचयोजनमात्रतः ।। <br>
सुवर्णमुखरीनाम नदीनां प्रवरा नदी ।। ४३ ।। <br>
तस्या एवोत्तरे तीरे कमलाख्यं सरोवरम् ।। <br>
तत्तीरे भगवानास्ते शुकस्य वरदो हरिः।।४४।। <br>
बलभद्रेण संयुक्तः कृष्णो भक्तार्तिनाशनः।। <br>
वैखानसैर्मुनिगणैर्नित्यमाराधितोऽमलैः ।४५।। <br>
कमलाख्यस्य सरस उत्तरे काननोत्तमे ।। <br>
क्रोशद्वयार्धमात्रे तु हरिचंदनशोभिते ।। <br>
श्रीवेंकटाचलोनाम वासुदेवालयो महान् ।।।४६।। <br>
सप्तयोजनविस्तीर्णः शैलेन्द्रो योजनोच्छ्रितः ।। <br>
अस्ति स्वर्णमयो देवि रत्नसानुभृदायतः ।।४७।। <br>
इन्द्राद्या दैवतगणा वसिष्ठाद्या मुनीश्वराः।।  <br>
सिद्धाः साध्याश्च मरुतो दानवा दैत्यराक्षसाः ।। <br>
रम्भाद्या अप्सरःसंघा वसन्ति नियतं धरे ।। ४० ।। <br>
तपश्चरंति नागाश्च गरुडाः किन्नरास्तथा ।। <br>
एतैरधिष्ठितास्तत्र सरितः पुण्यदर्शनाः ।। <br>
सरांसि विविधान्यत्र संति दिव्यानि माधवि ।। ४९ ।। <br>
।। अथ स्वामिपुष्करिण्याः सर्वतीर्थातिशायित्ववर्णनम् ।। ।। <br>
तीर्थानां चैव सर्वेषां शृणुष्व प्रवराणि वै ।।2.1.1.५०।। <br>
चक्रतीर्थं दैवतीर्थं वियद्गंगा तथैव च ।। <br>
कुमारधारिकातीर्थं पापनाशनमेव च ।। <br>
पाण्डवं नाम तीर्थं च स्वामिपुष्करिणी तथा ।। ५१ ।। <br>
सप्तैतानि वराण्याहुर्नारायणगिरौ शुभे ।। <br>
एतेषु प्रवरा देवि स्वामिपुष्करिणी शुभा ।। ५२ ।। <br>
अस्यास्तु पश्चिमे तीरं निवसामि त्वया सह ।। <br>
आस्तेऽस्या दक्षिणे तीरं श्रीनिवासो जगत्पतिः ।। ५३ ।। <br>
गंगाद्यैः सकलैस्तीर्थैः समा सा सागराम्बरे ।। <br>
त्रैलोक्ये यानि तीर्थानि सरांसि सरितस्तथा ।। <br>
तेषां स्वामित्वमापन्नं धरे स्वामिसरोवरे ।। ५४ ।। <br>
स्वामिपुष्करिणीं पुण्यां सेवितुं दिव्यभूधरे ।। <br>
वसन्ति सर्वतीर्थानि तेषां संख्यां वदामि ते ।। ५५ ।। <br>
षट्षष्टिकोटितीर्थानि पुण्येऽस्मिन्भूधरोत्तमे ।। <br>
तेषु चात्यंतमुख्यानि षट् तीर्थानि वसुन्धरे ।। ५६ ।। <br>
पञ्चानां तीर्थराजानां तुम्बो गर्भसमो महान् ।। <br>
गर्भवासभयध्वंसी स्नातानां भूधरोत्तमे ।। ५७ ।। <br>
।। धरण्युवाच ।। ।। <br>
षट् तीर्थानि महाबाहो त्वयोक्तानि महीधरे ।। <br>
माहात्म्यं वद तेषां मे यथाकालं यथाविधि ।। <br>
फलानि तेषु स्नातानां नराणां वद भूधर ।। ५८ ।। ।। <br>
।। श्रीवराह उवाच ।। ।। <br>
नारायणाद्रिमाहात्म्यं वदामि शृणु माधवि ।। ५९ ।। <br>
देवाश्च ऋषयश्चैव योगिनः सनकादयः ।।<br>
कृतेंऽजनाद्रिं त्रेतायां नारायणगिरिं तथा ।। 2.1.1.६० ।। <br>
द्वापरे सिंहशैलं च कलौ श्रीवेङ्कटाचलम् ।। <br>
प्रवदन्तीह विद्वांसः परमात्मालयं गिरिम् ।। ६१ ।। <br>
योजनानां सहस्रान्ते द्वीपांतरगतोऽपि वा ।। <br>
यो नमेद्भूधरेन्द्रं तद्दिशमुद्दिश्य भक्तितः ।। <br>
सर्वपापविनिर्मुक्तो विष्णुलोकं स गच्छति ।। ६२ ।। <br>
तस्मिन्षट्तीर्थमाहात्म्यं यथाकालं वदामि ते ।। ६३ ।। <br>
।। अथ कुमारधारामाहात्म्यम् ।। ।। <br>
शृणुष्वावहिता भद्रे सर्वपापप्रणाशनम् ।। <br>
कुभसंस्थे रवौ माघे पौर्णमास्यां महातिथौ ।। ६४ ।। <br>
मघानक्षत्रयुक्तायां भूधरेन्द्रे वसुन्धरे ।। <br>
कुमारधारिकानाम सरसी लोकपावनी ।। ६५ ।। <br>
यत्रास्ते पार्वतीसूनुः कार्तिकेयोऽग्निसंभवः ।। <br>
देवसेनासमायुक्तः श्रीनिवासार्चकोऽमले ।। ६६ ।। <br>
तस्यां यः स्नाति मध्याह्ने तस्य पुण्यफलं शृणु ।। <br>
गंगादिसर्वतीर्थेषु यः स्नाति नियमाद्धरं ।। <br>
द्वादशाब्दं जगद्धात्रि तत्फलं समवाप्नुयात् ।। ६७ ।। <br>
योऽन्नं ददाति तत्तीर्थे शक्त्या दक्षिणयान्वितम् ।। <br>
स तावत्फलमाप्नोति स्नाने तूक्तं फलं यथा ।। ६८ ।। <br>
।। अथ तुंबतीर्थमाहात्म्यम् ।। ।। <br>
मानसंस्थे सवितरि पौर्णमासीतिथौ धरे ।। <br>
उत्तराफाल्गुनीयुक्ते चतुर्थे काल उत्तमे ।। ६९ ।। <br>
पंचानामपि तीर्थानां तुंबेऽथ गिरिगह्वरे ।। <br>
यः स्नाति मनुजो देवि पुनर्गर्भे न जायते ।। 2.1.1.७० ।।<br>
अथ आकाशगंगामाहात्म्यम् ।। <br>
अग्निवाहस्थिते भानौ चित्रानक्षत्रसंयुते ।। <br>
पूर्णिमाख्ये तिथौ पुण्ये प्रातःकाले तथैव च ।। <br>
आकाशगंगासरिति स्नातो मोक्षमवाप्नुयात् ।। ७१ ।। <br>
।। अथ पाण्डवतीर्थमाहात्म्यम् ।। ।। <br>
वृषभस्थे रवौ राधे द्वादश्यां रविवासरे ।। <br>
शुक्ले वाप्यथ वा कृष्णे पक्षे भौमसमन्विते ।। ७२ ।। <br>
शुक्ले वाप्यथवा कृष्णे भानुवारेण संयुते ।। <br>
पुष्यनक्षत्रसंयुक्त हस्तर्क्षेण युतेऽपि वा ।। ७३ ।। <br>
तीर्थे पांडवनाम्न्यत्र संगवे स्नाति यो नरः ।। <br>
नेह दुःखमवाप्नोति परत्र सुखमश्नुते ।। ७४ ।। <br>
अथ पापनाशनतीर्थमाहात्म्यम् ।। <br>
शुक्ले पक्षेऽथ वा कृष्णे यार्कवारेण सप्तमी ।। <br>
पुष्यनक्षत्रसंयुक्ता हस्तर्क्षेण युतापि वा ।। ७५ ।। <br>
तस्यां तिथौ महाभागे पापनाशनसंज्ञके ।। <br>
तीर्थे यः स्नाति नियमाद्भूधरेन्द्रस्य मस्तके ।। ७६ ।। <br>
कोटिजन्मार्जितैः पापैर्मुच्यते स नरोत्तमः ।। ७७ ।। <br>
।। अथ देवतीर्थमाहात्म्यम् ।। ।। <br>
शृणु देवि परं गुह्यमनन्ताख्ये महागिरौ ।। <br>
मद्दिव्यालयवायव्ये शिखरे गिरिगह्वरे ।। <br>
देवतीर्थमिति ख्यातं तटाकमतिशोभनम् ।। ७८ ।। <br>
तस्मिन्पुण्यतमे देवि स्नानकालं वदामि ते ।। ७९ ।। <br>
गुरुपुष्ये व्यतीपाते सोमश्रवणके तथा ।। <br>
दिनेष्वेतेषु यः स्नाति तस्य पुण्यफलं शृणु ।। 2.1.1.८० ।। <br>
यानि कानीह पापानि ज्ञानाज्ञानकृतानि च ।। <br>
तानि सर्वाणि नश्यंति देवतीर्थेऽतिपावने ।। ८१ ।। <br>
पुण्यान्यपि च वर्धंते देवतीर्थनिमज्जनात ।। <br>
दीर्घमायुरवाप्नोति पुत्रपौत्रसमन्वितः ।। <br>
अन्ते स्वर्गं समासाद्य चन्द्रलोके महीयते ।। ८२ ।। <br>
तद्दिनेष्वन्नदो देवि यावज्जीवान्नदो भवेत् ।। <br>
अतिगुह्यतमं देवि प्रोक्तं तुभ्यं वसुन्धरे ।। ।। ८३ ।। <br>
।। व्यास उवाच ।। ।। <br>
श्रुत्वाथ पृथिवी देवी प्रीतिप्रवणमानसा ।। <br>
इष्टाभिर्वाग्भिरतुलं तुष्टाव धरणीधरम् ।। ८४ ।। <br>
।। अथ धरणीकृत वराहस्तुतिः ।। <br>
।। धरण्युवाच ।। ।। <br>
नमस्ते देवदेवेश वराहवदनाच्युत ।। <br>
क्षीरसागरसंकाश वज्रशृंग महाभुज ।। ८५ ।। <br>
उद्धृतास्मि त्वया देव कल्पादौ सागरांभसः ।। <br>
सहस्रबाहुना विष्णो धारयामि जगन्त्यहम् ।। ८६ ।। <br>
अनेकदिव्याभरणयज्ञसूत्रविराजित ।। <br>
अरुणारुणांबरधर दिव्यरत्नविभूषित ।। ८७ ।। <br>
उद्यद्भानुप्रतीकाशपादपद्म नमोनमः ।। <br>
बालचंद्राभदंष्ट्राग्रमहाबलपराक्रम ।। ८८ ।। <br>
दिव्यचन्दनलिप्तांग तप्तकांचनकुण्डल ।। <br>
इन्द्रनीलमणिद्योतिहेमांगदविभूषित ।। ८९ ।। <br>
वज्रदंष्ट्राग्रनिर्भिन्नहिणयाक्ष महाबल ।। <br>
पुण्डरीकाभिरामाक्ष सामस्वनमनोहर ।। 2.1.1.९० ।। <br>
श्रुतिसीमन्तभूषात्मन्सर्वात्मश्चारुविक्रम ।। <br>
चतुराननशंभुभ्यां वन्दिताऽऽयतलोचन ।। ९१ ।। <br>
सर्वविद्यामयाकार शब्दातीत नमो नमः ।। <br>
आनंदविग्रहाऽनन्त कालकाल नमोनमः ।। ९२ ।। <br>
इति स्तुत्वाऽचला देवी ववन्दे पादयोर्विभुम् ।। <br>
वन्दमाना समुद्वीक्ष्य देवः फुल्लविलोचनः ।। ९३ ।। <br>
उद्धृत्य धरणीं देवीमालिलिंगेऽथ बाहुभिः ।। <br>
आघ्राय धरणीवक्त्रं वामांके सन्निवेश्य च ।। ९४ ।। <br>
अथ वराहस्य भगवतो धरण्या साकं शेषाचलागमनम् ।। ।। <br>
आरुह्य गरुडेशानं जगाम वृषभाचलम् ।। <br>
मुनींद्रैर्नारदाद्यैश्च स्तूयमानो महीपतिः ।। ९५ ।। <br>
स्वामिपुष्करिणीतीरे पश्चिमे लोकपूजिते ।। <br>
आस्ते वराहवदनो मुनीन्द्रैस्तत्र पूजितः ।। <br>
वैखानसैर्महाभागैर्ब्रह्मतुल्यैर्महात्मभिः ।। ९६ ।। <br>
।। अथ वेंकटाचलमाहात्म्यश्रवणावसरः ।। <br>
।। व्यास उवाच ।। ।। <br>
तं दृष्ट्वा नारदः सूत मुनीनामुक्तवान्पुरा ।। <br>
तदेतदहमश्रौषं तत्र वै मुनिसंसदि ।। ९७ ।। <br>
यत्पृष्टोऽहं त्वया सूत माहात्म्यं धरणीभृताम् ।। <br>
मया तूक्तं यथावद्धि नारदाच्च पुरा श्रुतम् ।। ९८ ।। <br>
।। अथाध्यायफलश्रुतिः ।। ।। <br>
य इदं धर्मसंवादमावयोः सूत पावनम् ।। <br>
पठेद्वा देवपुरतो ब्राह्मणानां पुरस्तथा ।। ९९ ।। <br>
सर्वेषामपि वर्णानां शृण्वतां भक्तिपूर्वकम् ।। <br>
स प्रतिष्ठामवाप्नोति पुत्रपौत्रैः समन्वितः ।। 2.1.1.१०० ।। <br>
शृण्वतामपि सर्वेषां यदिष्टं तद्भविष्यति ।। १०१ ।। <br>
।। सूत उवाच ।। ।। <br>
इति मे भगवान्व्यासः प्रोवाच मुनिसेवितः ।। <br>
यथाश्रुतं मया पूर्वं कृष्णद्वैपायनाद्गुरोः ।। १०२ ।। <br>
तत्तथा सर्वमेवात्र मयाप्युक्तं मुनीश्वराः ।। <br>
श्रुत्वा सूतवचस्त्वित्थं ते प्रीतमनसोऽभवन् ।। १०३ ।। <br>
।। ऋषय ऊचुः ।। ।। <br>
सूत त्वयोक्तं भुवि पर्वतेषु पुण्येषु पुण्यस्य महीधरस्य ।। <br>
माहात्म्यमस्माकमहीन्द्रनाम्नः पापापहं मोक्षफलप्रदायकम् ।। १०४ ।। <br>
ततो वृषाद्रिं संप्राप्य वराहो धरणीयुतः ।। <br>
किमुक्तवान्धरण्यै स तन्नो ब्रूहि महामते ।। १०५ ।। ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये धरणीवराहसंवादे नारदस्य सुमेरुशिखरस्थ यज्ञवराहदर्शनप्राप्त्यादिवर्णनंनाम प्रथमोऽध्यायः ।। १ ।।<br>
<br>
<br>
</span>
