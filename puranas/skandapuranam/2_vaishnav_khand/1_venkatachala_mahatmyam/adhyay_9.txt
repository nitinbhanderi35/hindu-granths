<span style="font-size: 14pt; line-height: 200%">।। अथ वसुनामकनिषादवृत्तांतः ।। <br>
।। धरण्युवाच ।। ।। <br>
कलौ युगे भूमिधर केन त्वं द्रक्ष्यसे प्रिय ।। <br>
विमानं केन ते देव कार्यतेऽस्मिन्महीधरे ।। १ ।। <br>
श्रीनिवासोऽपि केनैव द्रक्ष्यते सुभगाकृतिः ।। <br>
एतद्ब्रूहि मम प्रीत्या श्रोतुं कौतूहलं विभो ।। २ ।। <br>
।। श्रीवराह उवाच ।। ।। <br>
वक्ष्यामि शृणु हे देवि भविष्यद्यद्वदामि ते ।। <br>
अस्मिन्महीधरे पुण्ये निषादो वसुनामकः ।। ३ ।। <br>
श्यामाकवनपालोऽभूद्भक्तिमान्पुरुषोत्तमे ।। <br>
श्यामाकतंडुलान्पक्त्वा मधुना परिषिच्य च ।। ४ ।। <br>
निवेद्य देवदेवाय श्रीभूमि सहिताय च ।। <br>
एवं भक्तिमतस्तस्य भार्या चित्रवती शुभा ।। ५ ।। <br>
असूत तनयं बाला वीरनामानमुत्तमम् ।। <br>
वसुः पुत्रेण सहितो भार्यया पतिभक्तया ।। ६ ।। <br>
कस्मिंश्चिद्दिवसे पुत्रं श्यामाकं पालयेति च ।। <br>
विसृज्य पत्न्या सहितो मध्वन्वेषणतत्परः ।। ७ ।। <br>
गतो वनान्तरं शीघ्रं मधुच्छत्रदिदृक्षया ।। <br>
बालः श्यामाकपक्वानि गृहीत्वाग्नौ निधाय च ।। ८ ।। <br>
पिष्ट्वा निवेदयामास वृक्षमूले श्रियः पतेः ।। <br>
नैवेद्यं भक्षयित्वैव वीरस्त्वास सुखेन वै।। ९ ।। <br>
तदन्तरे वसुश्चापि मध्वादाय समागतः ।। <br>
श्यामाकान्भक्षितान्दृष्ट्वा संतर्ज्य सुतमात्मनः ।। 2.1.9.१० ।। <br>
खड्गमादाय तं हन्तुं त्वरया हस्तमुद्दधौ ।। ११ ।। <br>
।। अथ सुतहननोद्युक्तं वसुं प्रति भगवदुक्तिः ।। ।। <br>
तद्वृक्षस्थस्तदा विष्णुः खड्गं जग्राह पाणिना ।। <br>
खड्गो गृहीतः केनेति पश्यन्वृक्षं ददर्श सः ।। १२ ।। <br>
शङ्खचक्रगदापाणिं वृक्षारूढार्धविग्रहम् ।। <br>
मुक्त्वा वसुश्च तं खड्गं प्रणम्योवाच केशवम् ।। १३ ।। <br>
किमिदं देवदेवेश चेष्टितं क्रियते त्वया ।। १४ ।। <br>
।। श्रीभगवानुवाच ।। ।। <br>
वसो शृणु वचो मे त्वं पुत्रस्ते भक्तिमान्मयि ।। <br>
त्वत्तोऽपि मे प्रियतमस्तस्मात्प्रत्यक्षमागतः ।।१५।। <br>
अस्य सर्वत्र तिष्ठामि तव स्वामिसरस्तटे ।। <br>
इति देववचः श्रुत्वा प्रीतिमानभवद्वसुः ।। १६ ।। <br>
एतस्मिन्नेव काले तु पांड्यदेशात्समागतः ।। <br>
बाल्यात्प्रभृति शूद्रोऽपि विष्णुभक्तिसमन्वितः ।। १७ ।। <br>
।। अथ रंगदासस्य श्रीनिवाससेवार्थं श्रीशेषाचलागमनम् ।। ।। <br>
नारायणपुरीं प्राप्य श्रीवराहं प्रणम्य च ।। <br>
तत्र श्रुत्वा श्रीनिवासं वेंकटाद्रिनिवासिनम् ।। १८ ।। <br>
स्वयंभुवं देवदेवसेवितं प्रययौ ततः ।। <br>
सुवर्णमुखरीं प्राप्य स्नात्वा चोत्तीर्य तत्तटे ।। १९।। <br>
कमलाख्ये सरसि च स्नात्वा पुण्यप्रदायिनि ।। <br>
तत्तीरवासिनं देवं कृष्णं रामेण संवृतम् ।। 2.1.9.२० ।। <br>
नमस्कृत्य ततः प्रायाद्वनं गजघटायुतम् ।। <br>
शनैः संप्राप्य शेषाद्रिं निर्झरं संददर्श ह ।। २१ ।। <br>
तत्समीपं समासाद्य कपिलापूजितं शिवम् ।। <br>
तत्पुरश्चक्रतीर्थं तदगाधं पापनाशनम् ।। २२ ।। <br>
तत्र स्नात्वा ततोऽगच्छद्वेंकटाद्रिं शनैःशनैः ।। <br>
आराद्धुं गच्छता मार्गे युक्तो वैखानसेन च ।। २३ ।। <br>
रंगदासस्त्वारुरोह बालो द्वादशवार्षिकः ।। <br>
स्वामिपुष्करिणीं प्राय स्नात्वा भक्तिसमन्वितः ।।२४।। <br>
वैखानसेन मुनिना गोपीनाथेन पूजितम् ।। <br>
वनमध्ये तरोर्मूले स्वामिपुष्करिणीतटे ।।२५।।<br>
तिष्ठन्तं पुण्डरीकाक्षं श्रीभूमिसहितं हरिम् ।। <br>
आकाशस्थं संददर्श पीतनीलाकृतिं शुभम् ।। २६ ।। <br>
पार्श्वस्थशंखचक्राभ्यां गदासिभ्यां निषेवितम्।। <br>
पक्षौ विस्तार्य चाकाशे देवमूर्ध्नि वितानवत् ।।२७।।<br>
स्थितं च गरुडेशानं पश्चाच्छार्ङ्गं शरं तथा ।।२८।। ।।<br>
अथ श्रीनिवासार्थं रंगदासकृतदिव्योद्यानमण्डपादिनिर्माणानि ।। ।। <br>
एवं दृष्ट्वा श्रीनिवासं विस्मितो रंगदासकः ।। <br>
अस्य देवस्य चारामं करिष्यामीत्यचिन्तयत् ।। २९ ।। <br>
निश्चित्य मनसा सर्वं तरुमूलेऽवसत्सुधीः ।। <br>
कृत्वा वैखानसाद्विष्णोर्नैवेद्यं च दिनेदिने ।। 2.1.9.३० ।। <br>
शनैश्छित्त्वा वनं घोरं वृक्षांश्चिच्छेद पार्श्वगान् ।। <br>
आस्थानचिञ्चां देवस्य रमायाश्चम्पकं तरुम् ।।३१।। <br>
देवाज्ञप्तो वर्जयित्वा तावुभौ देवसेवितौ ।। <br>
देवस्यपरितो भूमौ शिलाकुड्यं तदाकरोत् ।।३२।। <br>
तत्कुड्यस्यैव परितः पुष्पारामांश्चकार ह ।। <br>
मल्लिकाकरवीराब्जकुन्दमंदारमालतीः ।।३३।। <br>
तुलसीचम्पकानां तु वनान्येव चकार ह ।। <br>
खनित्वा तत्र कूपं तु वर्धयंस्तज्जलैर्वनम् ।। ३४ ।। <br>
आरामपुष्पाण्यादाय स्वयं दामान्यथाकरोत् ।। <br>
विचित्राणि तदा बद्ध्वा पूजकस्य करे ददौ ।। ३५ ।। <br>
आदाय पूजकस्तानि स्कन्धे मूर्ध्नि बबन्ध च ।। <br>
श्रीनिवासस्य देवस्य श्रीभूमिसहितस्य च ।। ३६ ।। <br>
एवं देवस्य कैंकर्यं कुर्वंस्तस्थावुदारधीः ।। <br>
तस्यैवं वर्तमानस्य समास्त्वा सप्ततेर्गताः ।। ३७ ।। <br>
कुर्वाणे पुष्पावचयं रंगदासे महात्मनि ।। ३८ ।। <br>
।। अथ रंगदासस्य गन्धर्वक्रीडादर्शनेन भगवत्कैंकर्यविस्मृतिः ।। ।। <br>
आरामे सरसि स्नातुं गन्धर्वः कश्चिदाययौ ।। <br>
गन्धर्वराजकन्याभिस्तरुणीभिः समन्वितः ।। ३९ ।। <br>
जलक्रीडां करोति स्म दिवि स्थाप्य विमानकम्।। <br>
सुरूपाभिश्च सहितं क्रीडन्तं कमलाकरे ।। 2.1.9.४० ।। <br>
पश्यञ्छ्रीरंगदासोऽयं व्यस्मरन्माल्यसञ्चयम् ।। <br>
जितेन्द्रियोऽपि तत्कक्रीडां पश्यन्रेतः ससर्ज ह ।। ४१ ।। <br>
पश्यतस्तस्य सरसः समुत्तीर्य मनोहरम् ।। <br>
दिव्यवस्त्राणि चाच्छाद्य कान्ताभिः सह सस्मितम् ।। ।। ४२ ।। <br>
अधिरुह्य विमानं तु ययौ स धनदालयम् ।। <br>
गते गन्धर्वराजे तु रंगदासो विमोहितः ।। ४३ ।। <br>
त्यक्त्वा च तानि माल्यानि स्नात्वा सरसि लज्जितः ।। <br>
पुनराहृत्य पुष्पाणि शनैर्देवालयं ययौ ।। ४४ ।। <br>
वैखानसस्तु तं दृष्ट्वा पूजाकालमतीत्य च ।। <br>
आगतं किमिति प्राह सखेऽतिक्रम्य चागतः ।। ४५ ।।<br>
न बद्धा मालिकाश्चापि त्वयाऽऽरामे च किं कृतम् ।। ४६ ।।  <br>
।। श्रीवराहउवाच ।। ।। <br>
इत्थं पृष्टो रंगदासो नावदल्लज्जया ततः ।। <br>
लज्जितं रंगदासं तं प्रोवाच मधुसूदनः ।। ४७ ।। <br>
।। अथ स्वरूपानुसन्धानेन लज्जितं रंगदासं प्रति श्रीनिवासवचनम्।। <br>
।। श्रीभगवानुवाच ।। ।। <br>
लज्जया किं रंगदास मया त्वं मोहितो ह्यसि ।। <br>
त्वं तावज्जितकामोऽसि धीरो भव महामते ।। ४८ ।। <br>
गन्धर्वराजवद्राजा भवितासि महीतले ।। <br>
तत्र भुक्त्वा महाभोगान्भक्तिमान्मयि सर्वदा ।। ४९ ।। <br>
प्राकारं च विमानं च कारयिष्यसि मे तदा ।। <br>
तत्र मुक्तिं प्रदास्यामि प्रीत्या परमया युतः ।। 2.1.9.५० ।। <br>
अत्रैव कुरु सेवां त्वमाशरीरविमोक्षणात् ।। <br>
मद्भक्तानां सकामानामेवं मुक्तिर्भविष्यति ।। ५१ ।। <br>
इत्युक्त्वा भगवान्विष्णुः पुनर्नोवाच किंचन ।। <br>
श्रुत्वा तद्रंगदासोऽपि चकाराराममुत्तमम् ।। ।। ५२ ।। <br>
।। अथ तोण्डमान्नामकनृपवृत्तान्तः ।। ।। <br>
साग्रं शताब्दं सेवित्वा गतः स्वर्गममन्दधीः ।। <br>
जातः सोमकुले तुंगे तोण्डमानिति विश्रुतः ।। ५३ ।। <br>
सुवीरतनयो वीरो नन्दिनीगर्भसंभवः ।। <br>
स पंचवर्षादुद्भूतविष्णुभक्तिः स्वयं सुधीः ।। <br>
सौशील्यशौर्यवीर्यादिगुणानामाकरो महान्।। ५४ ।। <br>
पाण्ड्यस्य तनयां पद्मामुपयेमे मनोहराम् ।। <br>
ततो राजा शतं कन्या नानादेश्याः स्वयंवराः ।। ५५ ।। <br>
रेमे देवेंद्रवद्भूमौ नारायणपुरे वसन्।। <br>
अनुज्ञां प्राप्य पितृतः पुत्रः पंचास्यविक्रमः।। ५६ ।। <br>
उद्दिश्य मृगयां वीरो वेङ्कटाद्रेः समीपतः ।। ५७ ।। <br>
।। अथ तोण्डमान्नृपस्य मृगयार्थं श्रीशेषाचलगमनम् ।। ।। <br>
पादचारेण विचरन्परिवारैः समन्वितः ।। <br>
मदधारां विमुंचंतं ददर्श गजयूथपम् ।। ५८ ।। <br>
तं दृष्ट्वा विस्मितो भूत्वा ग्रहीतुं तमनुद्रुतः ।। <br>
सुवर्णमुखरीं तीर्त्वा ब्रह्माष शुकमुत्तमम् ।। ५९ ।। <br>
नमस्कृत्याभ्यनुज्ञातस्ततोऽगच्छद्वनाद्वनम् ।। <br>
ददर्श रेणुकां देवीं वल्मीकाकारसंस्थिताम् ।। 2.1.9.६० ।। <br>
इष्टदामिष्टभक्तानां दिव्यारामनिवासिनीम्।। <br>
परिवारैः सदोपेतां पूजितां त्रिदशैरपि ।।६१ ।। <br>
तोण्डमानपि तां नत्वा ततः पश्चान्मुखो ययौ ।। ६२ ।। <br>
।। अथ श्रीनिवाससमीपस्थपंचवर्णशुकवृत्तांतः ।। ।। <br>
पंचवर्णं शुकं दृष्ट्वा तं जिघृक्षुरनुद्रुतः ।। <br>
स वदञ्छ्रीनिवासेति गिरिं शीघ्रतरं ययौ ।। ६३ ।। <br>
अनुद्रवन्स राजापि गिरिराजं समारुहत् ।। <br>
दरीश्च विविधाः पश्यञ्छिखराणि समंततः।। ।। ६४ ।। <br>
शुकमन्वेषमाणोऽसौ श्यामाकवनमेयिवान् ।। <br>
तमदृष्ट्वा शुकवरं वनपालं ददर्श ह ।। ६५ ।। <br>
तं तु राजानमायांतं प्रत्युद्गच्छन्स सत्वरः ।। <br>
प्रणम्य विनयोपेतः कृताञ्जलिपुटः स्थितः ।।६६।। <br>
तोण्डमानपि संपूज्य तं पप्रच्छ वनेचरम्।। <br>
पंचवर्णः शुकः कश्चिद्दृष्टश्चात्रागतस्त्वया ।। ६७ ।।<br>
श्रीनिवासेति च वदन्क्व गतोऽसौ वनेचर ।। ६८ ।। <br>
।। वनेचर उवाच ।। ।। <br>
स पंचवर्णो राजेंद्र श्रीनिवासप्रियः सदा ।। <br>
पार्श्ववर्ती सदा तस्य श्रीभूमिभ्यां विवर्धितः ।। ६९ ।। <br>
स्वामिपुष्करिणीतीरे सदास्ते देवसन्निधौ ।। <br>
ग्रहीतुं स शुकः श्रीमान्न तु केनापि शक्यते ।। 2.1.9.७० ।। <br>
विहृत्य स्वेच्छया नित्यमस्मिन्गिरिवरे शुभे ।। <br>
दिनांते देवमासाद्य तत्समीपे वसत्ययम् ।। ७१ ।। <br>
तं देवमाराधयितुं गमिष्यामि नृपात्मज ।। <br>
विश्रम्यतां वृक्षमूले यावदागमनं मम ।। ७२ ।। <br>
पुत्रेणानेन सहितो विहर त्वं यथासुखम् ।। ७३ ।। <br>
।। राजोवाच ।। ।। <br>
त्वया सहागमिष्यामि द्रष्टुं देवं जनार्दनम् ।। <br>
त्वं मे दर्शय देवेशं वेंकटाद्रिनिवासिनम् ।। ७४ ।। <br>
तस्य राज्ञो वचः श्रुत्वा श्यामाकं मधुमिश्रितम् ।। <br>
चूतपत्रपुटे क्षिप्त्वा राज्ञा सह ययौ हरिम् ।। ७५ ।। <br>
।। अथ तोण्डमान्नृपस्य निषादेन सह श्रीनिवाससमीपागमनम् ।। ।। <br>
गत्वा सुदूरमध्वानं पश्यन्तौ तौ शिलातलम् ।। <br>
मुहूर्तादेव संप्राप्तौ स्वामिपुष्करिणीं शुभाम् ।। ७६ ।। <br>
स्नात्वा तत्र विधानेन राज्ञा सह निषादपः ।। <br>
दर्शयामास देवशं राज्ञस्तस्य महात्मनः ।। ७७ ।। <br>
स्वामिपुष्करिणीतीरे स्थितं श्रीवृक्षमूलके ।। <br>
अतसीपुष्पसंकाशमंबुजायतलोचनम् ।। ७८ ।। <br>
चतुर्भुजमुदाराङ्गमीषत्स्मितमुखांबुजम् ।। <br>
दिव्यपीतांबरधरं किरीटकटकोज्ज्वलम् ।। ७९ ।। <br>
पार्श्वस्थाभ्यां सुरूपाभ्यां श्रीभूमिभ्यां समन्वितम् ।। <br>
परितः शंखचक्रासिगदाशार्ङ्गेषुसेवितम् ।।।। 2.1.9.८० ।। <br>
अन्यैर्दिव्यायुधैश्चापि दिव्यमाल्यैर्निषेवितम् ।। <br>
स्कन्देनाराध्यमानं तं त्रिसन्ध्यं पुरुषोत्तमम् ।। ८१ ।। <br>
वल्मीकगूढपादाब्जमाजानुपुरुषोत्तमम् ।। <br>
ततो दृष्ट्वा मुदा देवं प्रणेमतुरुभौ तदा ।। ८२ ।। <br>
राजा तु प्रांजलिर्भूत्वा विस्मयोत्फुल्ललोचनः ।। <br>
आनंदलहरीं प्राप्य न प्राज्ञायत किंचन ।। ८३ ।। <br>
निषादोऽपि निवेद्यैव श्यामाकं मधुमिश्रितम् ।। <br>
राज्ञे तदर्धं दत्त्वैव शिष्टार्धं भुक्तवान्स्वयम् ।। ८४ ।। <br>
पीत्वा पुष्करिणीतोयं तेन राज्ञा समन्वितः ।। <br>
स पुनः श्यामकवने पुण्यां पर्णकुटीं ययौ ।। ८५ ।। <br>
उषित्वा चैकरात्रं तु प्रातरुत्थाय भूमिपः ।। <br>
स्वसैन्येन समायुक्तो निवृत्तः स्वपुरं ययौ ।। ८६ ।। <br>
।। अथ तोण्डमान्नृपं प्रति रेणुकोक्तिः ।। ।। <br>
पुनर्देवीवनं गत्वा हयादवततार ह ।। <br>
चैत्रशुद्धनवम्यां तु पूजयामास रेणुकाम् ।। ८७।। <br>
हविष्यं परमान्नं च सोपस्करमनेकशः ।। <br>
पशूपहारसहितं धूपदीपसमन्वितम् ।। ८८ ।। <br>
सुराघटीशतं दत्त्वा जातीकेसरवासितम् ।। <br>
एवं संपूजिता देवी प्रीता राज्ञे वरं ददौ ।। ८९ ।। <br>
आविष्टः पुरुषः कश्चिदवदन्नृपसत्तमम् ।। <br>
शृणु राजन्भविष्यं ते राज्यं निहतकंटकम् ।। 2.1.9.९० ।। <br>
राजंस्तवैव नाम्नात्र राजधानी भविष्यति ।। <br>
मत्समीपे महाराज चिरं राज्यं करिष्यसि ।। ९१ ।। <br>
देवदेवप्रसादश्च भविष्यति तवानघ ।। <br>
इति दत्त्वा वरं तस्मा आविष्टः प्रकृतिं ययौ ।। ९२ ।।<br>
ततो लब्धवरो राजा ययौ शुकमुनिं पुनः ।। ९३ ।। <br>
।। अथ शुकवर्णितपद्मसरोवरमाहात्म्यम् ।। ।। <br>
अभिवाद्य मुनिं तेन पूजितो मुदितोऽभवत् ।। <br>
माहात्म्यं सरसो ब्रूहि कमलाख्यस्य मे मुने ।। ९४ ।। <br>
।। श्रीशुक उवाच ।। ।। <br>
पुरा दुर्वाससः शापादवतीर्णा सुरालयात् ।। <br>
पद्मा पद्माक्षदयिता विष्णुना सहिता नृप ।। ९५ ।। <br>
सरः कांचनपद्माढ्यमिदं प्राप्य महेश्वरी ।।<br>
तपश्चकार वर्षाणां दिव्यानामयुतं रमा ।। ९६ ।। <br>
ततो देवा विचिन्वन्तः श्रियं विष्णुसमन्विताम् ।। <br>
पुरंदरेण संयुक्ता राजन्नस्मिन्सरोवरे ।। ९७ ।। <br>
स्थिता सुवर्णकमले पुण्डरीकाक्षसंयुताम् ।। <br>
दृष्ट्वा प्रीतिसमायुक्ताः प्रणम्यांबुजधारिणीम् ।। <br>
कृताञ्जलिपुटाः सेन्द्रास्तुष्टुवुर्लोकमातरम् ।। ।। ९६ ।। <br>
।। अथ देवादिकृतश्रीलक्ष्मीस्तुतिः ।। <br>
।। देवा ऊचुः ।। ।। <br>
नमः श्रियै लोकधात्र्यै ब्रह्ममात्रे नमोनमः ।। <br>
नमस्ते पद्मनेत्रायै पद्ममुख्यै नमोनमः ।। ९९ ।। <br>
प्रसन्नमुखपद्मायै पद्मकान्त्यै नमोनमः ।। <br>
नमो बिल्ववनस्थायै विष्णुपत्न्यै नमोनमः ।। 2.1.9.१०० ।। <br>
विचित्रक्षौमधारिण्यै पृथुश्रोण्यै नमोनमः ।। <br>
पक्वबिल्वफलापीनतुंगस्तन्यै नमोनमः ।। १०१ ।। <br>
सुरक्तपद्मपत्राभकरपादतले शुभे ।। <br>
सुरत्नांगदकेयूरकांचीनूपुरशोभिते ।। <br>
यक्षकर्दमसंलिप्तसर्वांगे कटकोज्ज्वले ।। १०२ ।। <br>
मांगल्याभरणैश्चित्रैर्मुक्ताहारैर्विभूषिते ।। <br>
ताटंकैरवतंसैश्च शोभमानमुखांबुजे ।। १०३ ।। <br>
पद्महस्ते नमस्तुभ्यं प्रसीद हरिवल्लभे ।। <br>
ऋग्यजुःसामरूपायै विद्यायै ते नमोनमः ।। १०४ ।। <br>
प्रसीदास्मान्कृपादृष्टिपातैरालोकयाब्धिजे ।। <br>
ये दृष्टास्ते त्वया ब्रह्मरुद्रेंद्रत्वं समाप्नुयुः ।। १०५ ।। <br>
।। अथ इंद्रादीन्प्रति स्तुतिप्रसन्नलक्ष्मीवचनम् ।। <br>
।। श्रीशुक उवाच ।। ।। <br>
इति स्तुता तदा दैवैर्विष्णुवक्षःस्थलालया ।। <br>
विष्णुना सह संदृश्या रमा प्रीतावदत्सुरान् ।। १०६ ।। <br>
।। श्रीरुवाच ।। ।। <br>
सुरारीन्सहसा हत्वा स्वपदानि गमिष्यथ ।। <br>
ये स्थानहीनाः स्वस्थानाद्भ्रंशिता ये नरा भुवि ।। १०७ ।। <br>
ते मामनेन स्तोत्रेण स्तुत्वा स्थानमवाप्नुयुः ।। <br>
अखंडैर्बिल्वपत्रैर्मामर्चयंति नरा भुवि ।। १०८ ।। <br>
स्तोत्रेणानेन ये देवा नरा युष्मत्कृतेन वै ।। <br>
धर्मार्थकाममोक्षाणामाकरास्ते भवन्ति वै ।। १०९ ।। <br>
इदं पद्मसरो देवा ये केचन नरा भुवि ।। <br>
प्राप्य स्नानं करिष्यन्ति मां स्तुत्वा विष्णुवल्लभाम् ।। 2.1.9.११० ।। <br>
तेऽपि श्रियं दीर्घमायुर्विद्यां पुत्रान्सुवर्चसः ।। <br>
लब्ध्वा भोगांश्च भुक्त्वाऽन्ते नरा मोक्षमवाप्नुयुः ।। १११ ।। <br>
इति दत्त्वा वरं देवी देवेन सह विष्णुना ।। <br>
आरुह्य गरुडेशानं वैकुण्ठस्थानमाययौ ।। ।। ११२ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये धरणीवराहसंवादे वसु नामक निषादवृत्तान्तपद्मसरोमाहात्म्यादिवर्णनंनाम नवमोऽध्यायः ।। ९ ।। <br>
<br>
<br>
</span>
