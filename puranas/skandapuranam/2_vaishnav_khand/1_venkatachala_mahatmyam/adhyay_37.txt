<span style="font-size: 14pt; line-height: 200%">।। ।। अथ शंखाभिधाननृपवृत्तान्तः ।। <br>
।। भारद्वाज उवाच ।। ।। <br>
शृणु पार्थ प्रवक्ष्यामि कथामाश्चर्यकारिणीम् ।। <br>
यथाऽसौ भगवानस्मिञ्छैले प्राप प्रकाशताम् ।। १ ।। <br>
श्रुताभिधानो नृपतिरस्ति हैहयवंशजः ।। <br>
यः प्रजाः स्वा इव चिरं शशास धरणीं शुभाम् ।। २ ।। <br>
तस्य पुत्रो गुणनिधिः शंखो नाम महीपतिः ।। <br>
पालयामास वसुधां सर्वशास्त्रविशारदः ।। ३ ।। <br>
तस्य विष्णौ जगन्नाथे पुण्डरीकायतेक्षणे ।। <br>
बभूव निश्चला भक्तिः परित्यक्तान्यसंश्रया ।। ४ ।। <br>
देवदेवं जगन्नाथमनन्तं पुरुषोत्तमम् ।। <br>
प्रगाढनिश्चयो नित्यं ध्यायन्नद्भुतवैभवम् ।। ५ ।। <br>
चक्रे व्रतानि दानानि पुण्यानि विविधानि च ।। <br>
वेदवेद्यस्य नियतं प्रीत्यर्थं मधुविद्विषः ।। ६ ।। <br>
तमुद्दिश्यैव विदधे वाजिमेधादिकान्क्रतून् ।। <br>
यथोक्तदक्षिणायोगात्प्रीणिताशेषभूसुरः ।। ।। ७ ।। <br>
इष्टापूर्त्तात्मकं चक्रे कर्मजातमतन्द्रितः ।। <br>
विन्यस्तहृदयो नित्यं केशवे भक्तवत्सले ।। ८ ।। <br>
स्मरत्यजस्रं गोविन्दं जपत्यच्युतमव्ययम् ।। <br>
पूजयत्यब्जनयनं संकीर्तयति शार्ङ्गिणम् ।। ९ ।। <br>
शृणोति सततं राजा संसारार्णवतारिणीः ।। <br>
पौराणिकैः समाख्याताः पवित्रा वैष्णवी कथाः ।।2.1.37.१०।। <br>
ब्राह्मणानर्चति स्मायं हरिप्रीत्यर्थमेव च ।। <br>
इत्थं सर्वात्मना युक्तोऽप्यश्रान्तः पृथिवीपतिः ।। ११ ।। <br>
नापश्यच्छाश्वतैश्वर्यं स्वतन्त्रं पुरुषोत्तमम् ।। <br>
अप्राप्य दर्शनं विष्णोः सर्वयज्ञमयात्मनः ।। १२ ।। <br>
सशोकाक्रान्तहृदयः परां चिन्तामुपागमत् ।। १३ ।। <br>
।। शंख उवाच ।। ।। <br>
परः सहस्रैर्जनैरतीतदुष्कृतं बहु ।। <br>
कृतं मया यदप्राप्तं हृषीकेशस्य दर्शनम् ।। १४ ।। <br>
उपार्जितानां तमसामनेकैः पूर्वजन्मभिः ।। <br>
अखण्डं हि फलं विष्णोर्दर्शनं मधुघातिनः ।। १५ ।। <br>
कथं नु यायाद्भगवान्विषयं मम नेत्रयोः ।। <br>
कदा वा लभ्यते श्रेयस्तद्वाक्याकर्णनात्मकम् ।। १६ ।। <br>
हा धिङ्मां विहितागस्कं क्रियासाफल्यवर्जितम् ।। <br>
नारायणकृपादूरं संसारक्लेशगोचरम् ।। १७ ।। <br>
।। भरद्वाज उवाच ।। ।। <br>
इति चिन्ताकुले तस्मिन्राज्ञि जीवितनिःस्पृहे ।। <br>
अदृश्यमूर्तिः सर्वेषां शृण्वतामाह केशवः ।। १८ ।। <br>
।। श्रीभगवानुवाच ।। ।। <br>
मा शोकस्य वशं यायाः शृणु वक्ष्याभि ते हितम् ।। <br>
मदेकशरणं साधुं त्वां त्यक्ष्यामि कथं नृप ।। १९ ।। <br>
अयं वेंकटनामाद्रिस्त्रिषु लोकेषु विश्रुतः ।। <br>
वैकुण्ठादपि मे राजन्नावासोऽतिप्रियावहः ।। ।।2.1.37.२०।। <br>
तं गत्वा भूधरवरं तव भक्त्या तपस्यतः ।। <br>
गते सहस्रे वर्षाणां यास्याम्यालोकनीयताम् ।।२१।। <br>
भवानिवोद्यतोऽगस्त्यो मम दर्शनमञ्जसा ।। <br>
क्व वा संदृश्यते विष्णुरेवमाह चतुर्मुखम् ।। २२ ।। <br>
वृषभाद्रौ हरिर्द्रष्टुं लभ्यते नियतात्मभिः ।। <br>
गच्छ तत्रेति मुनये कथयामास पद्मभूः ।। २३।। <br>
अम्भोजसंभवेनेत्थमादिष्टः कुम्भसम्भवः ।। <br>
अञ्जनाद्रौ महावासे तपस्तप्तुं समेष्यति ।। २४ ।। <br>
तस्मिन्महीधरे पुण्ये कृतवासो भवानपि ।। <br>
आराध्य मां तपोनिष्ठो मम दर्शनमाप्स्यसि ।। २५ ।। <br>
।। अथ भगवदुक्त्या शंखनृपस्य श्रीवेंकटाचलागमनम् ।। <br>
।। भरद्वाज उवाच ।। ।। <br>
इत्याज्ञप्तो भगवता शंखो दानववैरिणा ।। <br>
जगाम प्रीतिमतुलां धन्योस्मीति स्वचेतसि ।। २६ ।। <br>
विन्यस्य तनयं वज्रं प्रजापालनकर्मणि ।। <br>
गोविन्ददर्शनापेक्षी नारायणगिरिं ययौ ।। २७ ।। <br>
तस्य शृंगे समुत्तुंगे स्वामिपुष्करिणीं शुभाम् ।। <br>
दिव्यैः पयोभिरापूर्णामपश्यदमृतोपमैः ।। २८ ।। <br>
अनेकसिद्धगन्धर्वदेवर्षिगणसेविताम् ।। <br>
भवतापप्रशमनी सर्वतीर्थसमाश्रयाम् ।। २९ ।। <br>
जलकाकबकक्रौञ्चहंसकारण्डवाकुलाम् ।। <br>
कुमुदोत्पलराजीवसौगन्धिकमनोहराम् ।। 2.1.37.३० ।। <br>
तां दृष्ट्वा पद्मिनीं दिव्यां तत्तीरे विहितोटजः ।। <br>
तोषितः स्नानपानाद्यैर्निर्विकल्पमनोगतिः ।। ३१ ।। <br>
सर्वकर्माणि विन्यस्य जगदीशे जनार्दने ।। ३२ ।। <br>
।। अथ भगवद्दर्शनार्थमगस्त्यस्य वेंकटाचलागमनम् ।। ।। <br>
जपध्यानपरो नित्यं तपस्तेपे सुदारुणम् ।। <br>
तस्मिन्नेव मुनिः काले शासनात्परमेष्ठिनः ।। ३३ ।। <br>
अगस्त्योऽप्याससादाद्यं शैलं मुनिशतावृतः ।। <br>
प्रतीचीं दिशमारभ्य कृतयत्नः प्रदक्षिणे ।। ३४ ।। <br>
पश्यंस्तीर्थानि पुण्यानि बभ्राम सुचिरं गिरौ ।। <br>
तत्र तत्र ददर्शासौ हरिदर्शनलालसान् ।। ३५ ।। <br>
विरिंचिगुहशक्रेशविष्वक्सेनादिकान्क्रमात् ।। <br>
सनकाद्यांश्च योगीन्द्रान्नारदप्रमुखानृषीन् ।। ३६ ।। <br>
सिद्धगन्धर्वदैतेययक्षराक्षसपन्नगान् ।। <br>
तैस्तैः संमान्यमानोऽसौ प्रश्रयप्रियभाषणैः ।। ३७ ।। <br>
पश्यन्नाश्चर्यभूतानि सर्वाणि विचचार ह ।। <br>
स्नात्वा तीर्थेषु सर्वेषु स्कन्दधारादिकेषु च ।। ३८ ।। <br>
तत्र तत्रार्चयामास गोविन्दं जगतां पतिम् ।। <br>
एवं भ्रान्त्वा गतेऽब्दानां सहस्रे मुनिसत्तमः ।। ३९ ।। <br>
नापश्यत्पुण्डरीकाक्षं चिन्ताशोकपरोऽभवत् ।। 2.1.37.४० ।। <br>
।। अथागस्त्यं प्रति गुरुवस्वाद्युक्तिः ।। ।। <br>
तस्मिन्काले समाजग्मुर्धिषणोशनसौ पुनः ।। <br>
राजोपरिचरो नाम वसुश्च तमृषीश्वरम् ।। ४१ ।। <br>
अस्माकं सफलं जातं जीवितं मुनिसत्तम ।। <br>
दृष्टो भवान्यदस्माभिर्नारायण इवापरः ।। ४२ ।। <br>
ब्रह्मणा लोकनाथेन यदादिष्टा वयं मुने ।। <br>
अच्युतालोकनपरास्तदिदं कथ्यते तव ।। ४३ ।। <br>
अस्ति दक्षिणदिग्भागे वेंकटोनाम भूधरः ।। <br>
श्वेतद्वीपादपि हरेरावासोऽयमभीप्सितः ।। ४४ ।। <br>
तस्मिन्गिरावगस्त्यस्य शंखस्य च महीपतेः ।। <br>
दर्शयिष्यति गोविन्दो निजरूपं जगद्गुरुः ।। ४५ ।। <br>
तदानीं सर्वदेवानामृषीणां यक्षरक्षसाम् ।। <br>
अस्माकं देवदेवस्य दर्शनं संभविष्यति ।। ४६ ।। <br>
अचिरेणैव तद्भावि ततः संत्यक्तकल्मषाः ।। <br>
अन्वेष्टुं गच्छतागस्त्यं तस्मिन्नारायणाचले ।। ४७ ।। <br>
इत्याज्ञप्ता वयं धात्रा समागम्यात्र भाग्यतः ।। <br>
दृष्टवन्तो महाभागं भवंतं भूरितेजसम् ।। ४८ ।। <br>
भवता सहिता गत्वा स्वामिपुष्करिणीतटे ।। <br>
तमप्यालोकयिष्यामः शंखं भागवतोत्तमम् ।। ४९ ।। ।। <br>
अथागस्त्यादिकृतश्रीवेंकटाचलस्थरम्यवस्तुदर्शनम् ।।<br>
।। ।। भरद्वाज उवाच ।। ।। <br>
गीष्पतिप्रमुखैरित्थमादिष्टः कुम्भसंभवः ।। <br>
शोकजालं परित्यज्य ययौ तैः सहितो द्रुतम् ।। 2.1.37.५० ।। <br>
स ददर्श महावृक्षान्फलपुष्पभरानतात् ।। <br>
प्ररूढशाखानिकरच्छायाच्छादितदिक्तटान् ।। ५१ ।। <br>
सिंहदंतावलव्याघ्रवराहमहिषादिकान् ।। <br>
मृगानालोकयामास पंथानं चांतरांतरा ।। ५२ ।। <br>
तैस्तदानीं ददृशिरे सानवोऽप्यम्बुभृद्भृतः ।। <br>
सुवर्णरौप्यताम्रादिशोभितास्तत्र तत्र तु ।। ५३ ।। <br>
उच्चलच्छीकरासारनिर्वाहितदिवौकसः ।। <br>
वेगोद्धृतशिला दृष्टाः शतशो गिरिनिर्झराः ।। ५४ ।। <br>
तेषामापादयामास प्रमोदं मंदमारुतः ।। <br>
कमलामोदसंवाही विचरन्गिरिसानुषु ।। ५५ ।। <br>
शुकानां कोकिलानां च तदा शुश्रुविरे गिरः ।। ५६ ।। <br>
तत्र तत्र समासीनान्विस्तीर्णासु दृषत्सु ते ।। <br>
सिद्धानपश्यन्कृष्णस्य गायतो गुणवैभवम् ।। ५७ ।। <br>
अगस्त्यप्रमुखाः सर्वे परिक्रम्य मुनीश्वराः ।। <br>
स्वामिपुष्करिणीं दिव्यां ददृशुर्विमलोदकाम् ।। ५८ ।। <br>
तत्तीरे विहितावासमपश्यच्छङ्खभूपतिम् ।। <br>
वाङ्मनःकायजं कर्म सन्निवेश्य स्थितं हरौ ।। ५९ ।। <br>
स तानालोक्य सहसा मुनीन्द्रान्संशितव्रतान् ।। <br>
यथोक्तमकरोत्पूजां प्रणामस्तुतिपूर्विकाम् ।। 2.1.37.६० ।। <br>
आसीनास्तत्र ते सर्वे संभाव्यान्योऽन्यमुत्सुकाः ।। <br>
गोविन्दकीर्तनपराः कृतार्थत्वं प्रपेदिरे ।। ६१ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये सुवर्णमुखरीमाहात्म्यप्रशंसायां श्रीवेंकटाचलं प्रति शंखागस्त्याद्यागमनवर्णनंनाम सप्तत्रिंशोऽध्यायः ।। ३७ ।। <br>
<br>
<br>
</span>
