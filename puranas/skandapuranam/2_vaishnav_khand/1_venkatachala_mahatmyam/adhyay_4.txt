<span style="font-size: 14pt; line-height: 200%">॥ अथ उद्यानवासिन्याः पद्मावत्याः समीपे नारदागमनम् ॥ <br>
॥ धरण्युवाच ॥ ॥ <br>
उक्तं भगवता तस्य वियत्पुत्रस्य नाम च ॥ <br>
अयोनिजायास्तत्पुत्र्याः किं नाम च तदाऽकरोत्॥१॥ <br>
॥ श्रीसूत उवाच ॥ ॥ <br>
इति पृष्टः पुनः प्राह श्रीवराहो जगत्पतिः ॥ २ ॥ <br>
॥ श्रीवराह उवाच ॥ ॥ <br>
आकाशराजो मतिमांस्तां दृष्ट्वा कमलेशयाम् ॥ ३ ॥ <br>
पद्मिनीति च नाम्ना वै चकार वसुधासुताम् ॥ <br>
तां तु यौवनसम्पन्नां सखीभिः परिवारिताम् ॥ ४ ॥ <br>
आरामे विहरंतीं च शुककोकिलनादिते ॥ <br>
यदृच्छयाऽऽगतस्तत्र नारदो मुनिसत्तमः ॥ ५ ॥ <br>
वनलक्ष्मीमिवालोक्य विस्मयादिदमब्रवीत् ॥ ६ ॥ <br>
॥ नारद उवाच ॥ ॥ <br>
कासि कस्य सुता भीरु हस्तं दर्शय मे तव ॥ <br>
इत्युक्ता सा सुचार्वंगी स्वात्मानं मुनयेऽब्रवीत्॥ ७ ॥ <br>
वियद्राजसुता ब्रह्मँल्लक्षणानि वदस्व मे ॥ <br>
इत्युक्तः स तदा प्राह नारदो मुनिसत्तमः ॥ ८ ॥ <br>
॥ अथ नारदोदीरित पद्मावतीशरीरलक्षणानि ॥ <br>
॥ नारदउवाच ॥ <br>
शृणु त्वं चारुवदने लक्षणानि वदामि ते ॥ <br>
पादौ प्रतिष्ठितौ सुभ्रु रक्तपद्मदलान्वितौ ॥ ९ ॥ <br>
पादांगुल्यः समा रक्ता रक्ततुंगनखान्विताः ॥ <br>
गुल्फौ गूढौ समावेतौ जंघे चारोमशे शुभे ॥ 2.1.4.१० ॥ <br>
जानुनी समसुस्निग्धे समावूरू क्रमादुरू ॥ <br>
नितंबौ पृथुलौ पीनौ जघनं चिंत्यमेव हि ॥ ११ ॥ <br>
नाभिर्मंडलवान्निम्नः पार्श्वौ ते मेदुरावुभौ ॥ <br>
त्रिवलीललितं मध्यं रोमराजिविराजितम् ॥ १२ ॥ <br>
स्तनौ पीनौ घनौ स्निग्धाबुन्नतौ मग्नचूचुकौ ॥ <br>
करौ ते रक्तपद्माभौ पद्मरेखासमन्वितौ ॥ <br>
सुसूक्ष्मौ रक्तसत्पर्व निरन्तरसमांगुली ॥ १३ ॥ <br>
शुकतुंडसमाकारनखपंक्तिविराजितौ ॥ <br>
दीर्घौ च कोमलौ भद्रे भुजौ ते पुष्पदंडवत् ॥ १४ ॥ <br>
पृष्ठं ते वेदिवद्भाति विलग्नमृजु मध्यमम् ॥ <br>
कंठस्तु रक्तो दीर्घश्च स्कन्धौ चावनतौ शुभे ॥ १५ ॥ <br>
मुखं प्रसन्नं सततमकलंकशशिप्रभम् ॥ <br>
कपोलौ कनकादर्शसदृशौ कुंडलोज्ज्वलौ ॥ १६ ॥<br>
तिलपुष्पसमाकारा नासिका ते शुभानने ॥ <br>
अकलंकाष्टमीचंद्रसदृशोऽतिमनोहरः ॥ १७॥ <br>
दृश्यतेऽयं ललाटस्ते नीलालकसुशोभितः ॥ <br>
मूर्धा ते समवृत्तश्च स्निग्धायतकचान्वितः ॥ १८ ॥ <br>
स्मितसंशोभिदशनं बिंबाधरसमन्वितम् ॥ <br>
मुखं ते विष्णुयोग्यं स्यादिति मे निश्चिता मतिः ॥१९॥ <br>
नाभिस्ते दक्षिणावर्त आवर्त इव गांगजः ॥<br>
त्वं हि क्षीराब्धिसम्भूता लक्ष्मीरिव हि दृश्यसे ॥ 2.1.4.२० ॥ <br>
॥ श्रीवराह उवाच ॥ <br>
इत्युक्त्वा पूजितस्ताभिर्नारदोऽन्तर्दधे तदा ॥ <br>
एतच्छ्रुत्वाऽथ तत्सख्यस्तामूचुः पद्मिनीं सखीम् ॥२१॥ <br>
अथ पद्मावत्याः स्वसखीभिः साकं पुष्पाटवी गमनम् ॥ ॥ <br>
वनं गच्छाम पुष्पार्थं वसन्तः समुपागतः ॥ <br>
कर्णिकाराश्च चूताश्च चंपकाः पारिभद्रकाः ॥२२॥<br>
पलाशाः पाटलाः कुन्दा रक्ताशोकाश्च पुष्पिताः॥ <br>
पद्मिन्यः सिन्धुवाराश्च मालत्यो यूथिकालताः॥२३॥ <br>
कह्लारकरवीराश्च संघर्षादिव पुष्पिताः ॥ <br>
पुष्पावचयनं कुर्मो वनेऽस्मिन्सुमनोहरे ॥२४॥ <br>
इत्युक्त्वा ता वनं जग्मुराकाशतनयायुताः ॥ <br>
पुष्पाण्याहरमाणास्तु विचरन्त्यस्ततस्ततः ॥ २५ ॥ <br>
कंचिद्गजेंद्रं ददृशुः शुभ्रदन्तद्वयोज्ज्वलम् ॥ <br>
गण्डभित्तितलोद्भूतमदधाराद्वयोज्ज्वलम्॥२६॥ <br>
उन्नतं करिणीयूथैः समुपेतं रजोज्ज्वलम् ॥ <br>
फूत्कारिपुष्करप्रोद्यच्छीकरापूरिताननम्॥ २७ ॥ <br>
दृष्ट्वा चोद्विग्नहृदया वनस्पतिमुपाश्रिताः ॥  <br>
एतस्मिन्नंतरे चाशु ददृशुर्हयमुत्तमम्॥२८॥<br>
अथ मृगयार्थं पुष्पाटवीं प्रति श्रीनिवासागमनम्॥ <br>
अकलंकेन्दुधवलं जाम्बूनदपरिष्कृतम् ॥ <br>
स्फुरद्विद्युल्लतायुक्तशरन्मेघमिवोन्नतम् ॥ २९ ॥ <br>
तस्मिंस्तु पुरुषं कृष्णं मदनाकारवर्चसम्॥ <br>
पुंडरीकदलाकारकर्णान्तायतलोचनम् ॥ 2.1.4.३० ॥ <br>
सुसूक्ष्मक्षौमसंवीतनीलचूलिकयोज्ज्वलम् ॥ <br>
पद्मरागमणिद्योतिस्फुरत्कुंडलमण्डितम् ॥ ३१ ॥ <br>
सुवर्णरत्नखचितशार्ङ्गदिव्यधनुर्धरम् ॥ <br>
अपरेण करेणैव वहन्तं काञ्चनं शरम् ॥३२॥ <br>
पीतकक्षोमसंवीतकटिदेशं सुमध्यमम् ॥ <br>
रत्नकंकणकेयूरकटिसूत्रविराजितम॥३३॥ <br>
विशालवक्षः संशोभिदक्षिणावर्तसंयुतम् ॥ <br>
स्वर्णयज्ञोपवीतेन स्फुरत्स्कन्धं मनोहरम्॥३४॥<br>
ईहामृगं समुद्दिश्य महावेगादनुद्रुतम् ॥ <br>
तं दृष्ट्वा विस्मिता नार्यः सस्मितास्तस्थुरत्र वै ॥३५॥ <br>
तं दृष्ट्वा हयमारूढं गजेन्द्रो नम्रमस्तकः ॥ <br>
तुण्डमुद्धृत्य गर्जन्वै विनिर्वृत्य ययौ वनम् ॥३६॥ <br>
तस्मिन्गते गजे तत्र हयारूढः समाययौ ॥ <br>
ईहामृगं विचिन्वानः पुष्पलावीसमीपतः॥३७॥ <br>
॥ अथ भगवतः कन्यकानां चान्योन्यसंवादः॥ ॥ <br>
ताः समेत्य स चोवाच तुरगोपरि संस्थितः॥<br>
अत्रागतो मृगः कश्चिदीहामृग इतीरितः ॥३८॥ <br>
दृष्टो वा भवतीभिः स ब्रूत मे कन्यका इति ॥३९। <br>
॥ श्रीवराह उवाच ॥ ॥ <br>
प्रत्यूचुस्तास्तु तं कन्या दृष्टोस्माभिर्न कश्चन ॥2.1.4.४०॥ <br>
किमर्थमागतोस्माकं वनं वरधनुर्धरः ॥ <br>
अत्रावध्या मृगाः सर्वे वर्तमाना निषादप ॥४१॥ <br>
आशु गच्छ वनादस्मादाकाशनृपपालितात् ॥ <br>
इति तासां वचः श्रुत्वा हयादवरुरोह सः ॥ ४२ ॥ <br>
कास्तु यूयमियं चापि कन्यकांबुजसन्निभा ॥ <br>
सुभगा चारुसर्वांगी पीनोन्नतपयोधरा ॥ <br>
ब्रूत मेऽहं गमिष्यामि श्रुत्वा स्वस्यालयं गिरिम् ॥ ४३ ॥ <br>
इति तस्या वचः श्रुत्वा धरण्यात्मजयेरिता ॥ <br>
सखी पद्मावती प्राह निषादं पर्वतालयम् ॥ ४४ ॥ <br>
आकाशराजतनया वसुधातलसंभवा ॥ <br>
अस्माकं नायिका शूर पद्मिनीनाम नामतः ॥ ४५ ॥ <br>
ब्रूहि त्वं सुभगाकार किन्नामा कस्य वा सुतः ॥ <br>
जातिः का कुत्र ते वासः किमर्थं त्वमिहागतः ॥ <br>
इति पृष्टः स ताः प्राह मन्दस्मितमुखांबुजः ॥ ४६ ॥ <br>
दिवाकरकुलं प्राहुरस्माकं तु पुराविदः ॥ <br>
यस्य नामान्यनंतानि पावनानि मनीषिणाम् ॥ ४७ ॥ <br>
वर्णतो नामतश्चापि कृष्णं प्राहुस्तपस्विनः ॥ <br>
ब्रह्मद्विषां सुरारीणां यस्य चक्रं भयावहम् ॥ ४८ ॥ <br>
यस्य शंखध्वनिं श्रुत्वा मोहमीयुर्हि वैरिणः ॥ <br>
यस्य वै धनुषस्तुल्यं धनुर्नैवामरेष्वपि ॥ ४९ ॥ <br>
तं मां वीरपतिं प्राहुर्वेंकटाद्रिनिवासिनम् ॥ <br>
तस्मादद्रितटात्सोऽहं निषादैरनुगैर्वृतः ॥ 2.1.4.५० ॥ <br>
मृगयार्थं हयारूढो युष्माकं वनमागतः ॥ <br>
मयाप्यनुद्रुतः कश्चिन्मृगो वायुगतिर्ययौ ॥ ५१ ॥ <br>
तमदृष्ट्वा वनं पश्यन्दृष्टवान्सुभगामिमाम् ॥ <br>
कामादिहागतोऽहं वो मया किं लभ्यते न्वियम् ॥ ५२ ॥ <br>
इति कृष्णवचः श्रुत्वा कुद्धास्ताः पुनरब्रुवन् ॥ <br>
आकाशराजो दृष्ट्वा त्वां कृत्वा निगडबन्धनम् ॥ <br>
यावन्नयति तावत्त्वं गच्छ शीघ्रं स्वमालयम् ॥५३॥ <br>
तर्जितस्ताभिरेवं स हयमारुह्य शीघ्रगम् ॥ <br>
युक्तः स्वानुचरैः सर्वैर्ययौ द्रुततरं गिरिम् ॥ ५४ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये धरणीवराहसंवाद उद्यानवासिन्याः पद्मावत्यास्समीपे नारदागमन श्रीनिवासमृगयादिवर्णनंनाम चतुर्थोऽध्यायः ॥ ४ ॥ <br>
<br>
<br>
</span>
