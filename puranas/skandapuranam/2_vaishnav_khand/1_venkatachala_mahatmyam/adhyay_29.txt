<span style="font-size: 14pt; line-height: 200%">।। ऋषय ऊचुः ।। ।। <br>
तीर्थानामिह सर्वेषां प्रभावः कथितस्त्वया ।। <br>
नदीनां पर्वतानां च क्षेत्राणां सरसामपि ।। १ ।। <br>
निदेशात्पद्मगर्भस्य सुवर्णमुखरी नदी ।। <br>
नीता भुवमगस्त्येन व्याख्याता भवतानघ ।। २ ।। <br>
तदुत्पत्तिप्रभावं च तीर्थौघांस्तत्समाश्रयान् ।। <br>
श्रोतुं संप्रीतिरुत्पन्ना तन्नो वक्तुं त्वमर्हसि ।। ३ ।। <br>
प्रणम्य शम्भुं नन्दीशं षडास्यं व्यासमेव च ।। <br>
मुनिभिः प्रार्थितः सूतस्तदा वक्तुं प्रचक्रमे ।। ४ ।। <br>
।। श्रीसूत उवाच ।। ।। <br>
साधु पृष्टं महाभाग भवद्भिर्मंगलावहम् ।। <br>
आख्यानमेतदाम्नाय श्रवणोद्भूतसिद्धिदम् ।। ५ ।। <br>
शृणुतावहिता दिव्यां कथां कल्मषनाशिनीम् ।। <br>
भरद्वाजेन कथितां पार्थाय कथयामि वः ।। ६ ।। <br>
अवाप्य द्रुपदात्प्राज्ञाद्याज्ञसेनीं पृथासुताः ।। <br>
धृतराष्ट्रनिदेशेन जग्मुः करिपुरं शुभम् ।। ७ ।। <br>
भीष्मेण चांबिकेयेन तत्र संमानितास्तदा ।। <br>
दुर्योधनादिभिः सार्द्धं न्यवसन्पञ्चवत्सरान् ।। ८ ।। <br>
ततोऽनुशिष्टो भीष्माद्यैर्धृतराष्ट्रो महायशाः ।। <br>
सर्वेषां कुलवृद्धानां वासुदेवस्य चाग्रतः ।। ९ ।। <br>
प्रददौ पांडुपुत्रेभ्यस्तत्सेवाहृष्टमानसः ।। <br>
सार्धराज्यं पुरवरं खाण्डवप्रस्थसंज्ञिकम् ।। 2.1.29.१० ।। <br>
आमंत्र्य पाण्डुतनया धृतराष्ट्रादिकान्कुरून् ।। <br>
जग्मुस्तत्खाण्डवप्रस्थं पुरं कृष्णसमन्विताः । ११ ।। <br>
इन्द्रप्रस्थाह्वये तत्र रक्षिते विश्वकर्मणा ।। <br>
वसन्पुरेऽशिषत्पृथ्वीं सानुजो धर्मनंदनः ।।१२।। <br>
गते कृष्णे निजपुरं नारदस्यानुशासनात्।। <br>
प्रतिज्ञां चक्रिरे पार्था धर्मज्ञा द्रौपदीं प्रति ।। १३ ।। <br>
।। अथार्जुनतीर्थयात्रोपोद्धातः ।। ।। <br>
यथाक्रमेण सा कृष्णा वर्षमेकैकमादरात् ।। <br>
एकैकस्य गृहे तिष्ठेत्प्रतिनिर्णयपूर्वकम् ।। १४ ।। <br>
यः पश्येत्तां परगृहे स्थितां पांचालनंदिनीम् ।। <br>
तेनैकहायनमितं विधेयं तीर्थसेवनम् ।। १५ ।। <br>
एवं कृतप्रतिज्ञास्ते पाण्डुभूपालनंदनाः ।। <br>
व्यापारैर्लोंकसामान्यैर्निन्युः कालमतंद्रिताः ।। १६ ।। <br>
अथ जानपदो विप्रो राजगेहांगणे स्थितः ।। <br>
चुक्रोश बहुधा धेनुर्हृता मे तस्करैरिति ।। १७ ।। <br>
समाश्वास्य च तं विप्रं प्रविवेश धनंजयः ।। <br>
आयुधानि समानेतुं त्वरया शस्त्रमंदिरम् ।। १८ ।। <br>
तत्रापश्यत्समासीनौ पांचालीधर्मनन्दनौ ।। <br>
जानन्नपि प्रतिज्ञां स धनुर्जग्राह सेषुधि ।। १९ ।। <br>
स गत्वा तस्करानाजौ निहत्य नृपनन्दनः ।। <br>
निवर्त्य धेनुं तां तस्मै ददौ विप्राय सादरम् ।। 2.1.29.२० ।। <br>
अथ विज्ञापयामास फाल्गुनो धर्मनन्दनम् ।। <br>
तीर्थयात्रा मया कार्या समयोल्लंघनादिति ।। २१ ।। <br>
अनुजस्य वचः श्रुत्वा सर्वधर्मविदां वरः ।। <br>
उवाच वचनं धीरः सादरं धर्मनंदनः ।। २२ ।। <br>
।। युधिष्ठिर उवाच ।। ।। <br>
गवार्थं ब्राह्मणार्थं च यद्वदेदनृतं वचः ।। <br>
यदाचरेदसत्कर्म तत्सत्यं तत्समंजसम् ।। २३ ।। <br>
ब्राह्मणार्थं गवार्थं च त्वया कर्मेदृशं कृतम् ।। <br>
तदसद्भावमाप्नोति कथं कथय सुव्रत ।। २४ ।। <br>
प्रजापालनकृत्यस्य चोरोपेक्षणशिक्षणैः ।। <br>
नूनं फलं भवेद्राज्ञो ब्रह्महत्याश्वमेधजम् ।। २५ ।। <br>
असाध्यान्वैरिणो ज्ञात्वाऽप्यवनीशो न भद्रभाक् ।। <br>
स्वदेशोपप्लवकरास्तस्करा यद्यशिक्षिताः ।। २६ ।। <br>
अस्माकं भूभुजां लोकजालस्य च हितं हि यत् ।। <br>
त्वयेदृशं कृतं कर्म नास्ति दोषो ह्यतस्तव ।। २७ ।। <br>
।। श्रीसूत उवाच ।। ।। <br>
धर्मपुत्रस्य वचनमाकर्ण्य रचितांजलिः ।। <br>
पुनर्विज्ञापयामास धर्मनित्यो धनंजयः ।।।। २८ ।। <br>
।। अर्जुन उवाच ।। ।। <br>
मैवं भूपाल वादीस्त्वं स्वप्रतिज्ञातिलंघनम् ।। <br>
जानता धर्मसर्वस्वमुल्लसद्धर्ममूर्तिना ।। २९ ।। <br>
कृत्याकृत्यविदा दक्षेणात्मना प्राक्समीरिता ।। <br>
नोल्लंघनीया सततं प्रतिज्ञा पुरुषेण हि ।। 2.1.29.३० ।। <br>
अशक्तानां गतिः सेयं यद्बंधुगुरुवाक्यतः ।। <br>
धर्मं त्यजंति समयं त्यक्ताः प्राक्स्वं समीरितम् ।। ३१ ।। <br>
कृपया तीर्थगमनादार्यो यदि निवर्तयेत् ।। <br>
हतप्रतिज्ञं मां लोकाञ्जल्पतः को निवारयेत् ।। ३२ ।। <br>
ममापि तीर्थयात्रायां कौतुकोत्तरलं मनः ।। <br>
कर्तव्यं च स्मृतं राजन्नारदादिष्टशासनम् ।। ३३ ।। <br>
तत्प्रसीद महाराज यत्तीर्थगमनोद्यमे ।। <br>
संमाननीयः प्रभुभिः समयो ह्यनुजीविनाम् ।। ३४ ।। <br>
तथेति भ्रातृभिः सार्द्धं कृतानुमतिरर्जुनः ।। <br>
अग्रजं तोषयामास प्रणामप्रश्रयादिभिः ।। ३५ ।। <br>
यथार्हं भीमसेनादीन्भ्रातॄनामन्त्र्य पाण्डवः ।। <br>
कृतस्वस्त्ययनो भव्यैर्निर्ययौ धरणीसुरैः ।। ३६ ।। <br>
पौराणिका ज्यौतिषिका भिषजो धरणीसुराः ।। <br>
अनुजग्मुर्भृत्यगणाः शिल्पिनः सूतमागधाः ।। ३७ ।। <br>
युधिष्ठिराज्ञया तस्य भोगत्यागक्षमं धनम् ।। <br>
गृहीत्वानुययुः स्निग्धाः सभ्याः कोशाधिकारिणः ।। ३८ ।। <br>
।। अथ अर्जुनस्य गंगादितीर्थावगाहनपूर्वक सुवर्णमुखर्यागमनम् ।। ।। <br>
स राजपुत्रः प्रथमं प्राप्य भागीरथीं नदीम् ।। <br>
गंगाद्वारं प्रयागं च सिषेवे काशिकामपि ।। ३९ ।। <br>
पश्यंस्तीर्थानि जाह्नव्यास्तत्तीरोपान्तवर्त्मना ।। <br>
आससाद समुत्तुङ्गकल्लोलं दक्षिणोदधिम् ।। 2.1.29.४० ।। <br>
महानदीं महापुण्यां प्रसिद्धं पुरुषोत्तमम् ।। <br>
सिंहाचलं च संवीक्ष्य प्राप्तवान्कृतकृत्यताम् ।। ४१ ।। <br>
ततो ददर्श कौन्तेयः पुण्यां गोदावरीं नदीम् ।। <br>
समस्तदुरितव्रातशातनोत्तीर्णगौरवाम् ।। ४२ ।। <br>
कृताभिषेकस्तत्तोयैर्विधिवत्पाण्डुनन्दनः ।। <br>
प्रमोदं विविधैर्दानैरकरोद्भूसुवर्णकैः ।। ४३ ।। <br>
नदीं मलापहाख्यां च दृष्ट्वा मोदं ययौ शुभम् ।। <br>
ततः समाससादासौ कृष्णवेणीं सरिद्वराम् ।। ४४ ।। <br>
शिवस्य नियतावासं चतुर्द्वारसमन्वितम् ।। <br>
नानातीर्थगणाकीर्णं श्रीपर्वतमवैक्षत ।। ४५ ।। <br>
नदीं पिनाकिनीं तीर्त्वा गत्वा देवर्षिसेवितम् ।। <br>
नारायणप्रियावासमपश्यद्वेंकटाचलम् ।। ४६ ।।<br>
शृङ्गेऽस्य भूभृतस्तुंगे स्थितं लोकैकनायकम् ।। <br>
अपूजयद्धरिं भक्त्या प्रसिद्धं शुभसिद्धये ।। ४७ ।। <br>
अवरुह्य वेंकटमहाद्रिशृङ्गतः स ददर्श सिद्धमुनिसंघसेविताम् ।। <br>
कलशोद्भवेन मुनिना समाहृतां तटिनीं सुवर्णमुखरीसमाह्वयाम् ।। ४८ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये सुवर्णमुखरीमाहात्म्ये अर्जुनतीर्थयात्रागमनवर्णनंनामैकोनत्रिंशोऽध्यायः ।। २९ ।। <br>
<br>
<br>
</span>
