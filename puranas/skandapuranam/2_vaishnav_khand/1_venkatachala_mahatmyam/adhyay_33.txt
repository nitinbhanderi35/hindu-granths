<span style="font-size: 14pt; line-height: 200%">॥ अथ सुवर्णमुखरीं प्रति शक्रादिस्तुतिः ॥ <br>
॥ भरद्वाज उवाच  ॥ <br>
तदा दिव्यविमानस्थाः शक्रमुख्या दिवौकसः ॥ <br>
अगस्त्यमनुयान्तीं तामनुजग्मुर्महापगाम् ॥ १ ॥ <br>
नवावतारां तां दिव्यां सर्वे च मुनिपुंगवाः ॥ <br>
कृताञ्जलिपुटाः स्तोत्रैरनुयाताः सिषेविरे ॥ २ ॥ <br>
सिद्धचारणगन्धर्वाः संभृताश्च सहस्रश ॥ <br>
तां नदीं तं मुनीन्द्रं च प्रशशंसुः शुभैःस्तवैः ॥ ३ ॥ <br>
सुधोपमानममलं दिष्ट्या लब्धमिदं जलम् ॥ <br>
इत्यौत्सुक्यरसायत्ता ननन्दुर्धरणीजनाः ॥ ४ ॥ <br>
तदा निदेशाद्देवस्य पद्मयोनेः समीरणः ॥ <br>
शृण्वतां सर्वदेवानामिदं वचनमब्रवीत् ॥ ५ ॥ <br>
॥ अथ वायुकथितसुवर्णमुखरीनामनिष्पत्तिः ॥ <br>
॥ वायुरुवाच ॥ ॥ <br>
सुवर्णमिव लोकानां भागधेयादियं नदी ॥ <br>
नीता भुवमगस्त्येन मुखरीकृतदिङ्मुखा ॥ ६ ॥ <br>
तस्माद्यास्यति विख्यातिं सर्वलोकाभिनन्दिताम् ॥ <br>
सुवर्णमुखरी नाम्ना धाम्नि कैवल्यसंपदः ॥ ७ ॥ <br>
एषा सुवर्णमुखरी सरित्सु सकलास्वपि ॥ <br>
विशिष्टा सेवनीया च ब्रह्मणो वचनं त्विदम् ॥ ८ ॥ ॥ <br>
अथागस्त्यकृतस्वानीतसुवर्णमुखरीमहिमानुवर्णनम् ॥ <br>
॥ भरद्वाज उवाच ॥ ॥ <br>
श्रुत्वेत्थं पवनेनोक्तं वचनं कुम्भसम्भवः ॥ <br>
तुतोष विस्मयाक्रान्तः स्वान्तःपुलकितांगकः ॥ ९ ॥ <br>
एवमेषा दिव्यनदी स्नानपानादिकल्पनैः ॥ <br>
सौख्यावहा मनुष्याणां प्रतिष्ठामगमद्भुवि ॥॥ 2.1.33.१० ॥ <br>
आज्ञया पद्मगर्भस्य तटिन्याकाशवाहिनी। ॥ <br>
सुवर्णमुखरीनाम्ना पुनात्यात्मैकसंश्रयान् ॥ ११ ॥ <br>
बहून्गिरीन्द्रान्वनमण्डलं च देशाननेकान्सररिदुत्तमेयम् ॥ <br>
क्रमादतिक्रम्य निषेव्यमाणा महानदीभिर्गिरिसंभवाभिः ॥ १२ ॥ <br>
रोगाहतानामधिकातुराणामनामयैकप्रतिपादकानि ॥ <br>
अन्तर्बहिः संभृतभूरितापनिवारणानि प्रियकारणानि ॥ १३ ॥ <br>
विहारलोलद्विरदप्रकाण्डशुण्डामहाघातरयोत्थितेन ॥ <br>
पुष्पोपहारं पृषतोत्करेण हर्षाद्ददातीव दिवाकरस्य ॥ १४ ॥ <br>
सौगंधिकाम्भोरुहकैरवाणां सौरभ्यसंवासितदिङ्मुखानाम् ॥ <br>
द्विरेफभाग्यैकनिकेतनानामाधारभूतान्प्रतिनिर्मलानि ॥ १५ ॥ <br>
लीलावगाहोत्सुकनाकनारीसीमन्तसिन्दूररजोऽरुणानि ॥ <br>
तत्केशपाशच्युतपारिजातप्रसूनगन्धैरधिवासितानि ॥ १६ ॥ <br>
सा बिभ्रती संभृतमंगलानि स्वादून्यपंकान्यतिनिर्मलानि ॥ <br>
सुधोपमानानि सुरेन्द्रसूनोः पयांसि पापप्रतिघातुकानि ॥ १७ ॥ <br>
अगस्त्यशैलात्समवाप्तजन्मा नीता भुवं कुम्भसमुद्भवेन ॥ <br>
प्रशस्ततीर्थौघविराजमाना समाययौ दक्षिणवारिराशिम् ॥ १८ ॥ <br>
शीकराक्षतविन्यासै रत्नदीपार्पणैरपि ॥ <br>
प्रत्युद्ययुस्तामम्भोधेर्वीचयोऽभिमुखागताः ॥ १९ ॥ <br>
तरंगहस्तैरालिंग्य संभाव्यैनां समागताम् ॥ <br>
चकार सरितां नाथः प्रियमाघोषभाषणैः ॥॥ 2.1.33.२० ॥ <br>
प्राप्तायामनुकूलायां तदा तस्यामपांनिधेः ॥ <br>
प्रहृष्टेन तरंगेण जीवनं ववृधेतराम् ॥ २१ ॥ <br>
इत्थं संसृज्य सरितमगस्त्यस्तामुदन्वता ॥ <br>
स्तुत्वा ययौ समामन्त्र्य कृतकृत्यो यदृच्छया ॥ २२ ॥ <br>
॥ अर्जुन उवाच ॥ ॥ <br>
त्वयैष कथितो ब्रह्मन्महानद्याः समुद्भवः ॥ <br>
अस्याः प्रभावं भगवन्निदानीं श्रोतुमुत्सहे ॥ २३ ॥ <br>
॥ अथ भरद्वाजवर्णितसुवर्णमुखरीमाहात्म्यम् ॥ <br>
॥ भरद्वाज उवाच ॥ ॥ <br>
अहो निवर्हणं सर्वश्रेयसामेककारणम् ॥ <br>
शृणु माहात्म्यमस्यास्ते कथयिष्यामि पाण्डव ॥ २४ ॥ <br>
पाश्चात्त्यं जन्म संप्राप्य ज्ञानिनां कर्मणः क्षये ॥ <br>
सुवर्णमुखरीस्नानं सिद्ध्येद्ब्रह्मत्वकारणम् ॥ २५ ॥ <br>
एतां सुवर्णमुखरीं योजनानां शतैरपि ॥ <br>
स्मृत्वा मनुष्यः पापेभ्यो मुच्यते नात्र संशयः ॥॥ २६ ॥ <br>
निःक्षिप्तमस्थि जन्तूनां सुवर्णमुखरीजले ॥ <br>
सोपानतां समायाति ब्रह्मलोकाधिरोहणे ॥ २७ ॥ <br>
स्मरन्तः स्वर्णमुखरीं यत्र कुत्रापि मानवाः ॥ <br>
तोयान्तरेषु स्नात्वापि लभन्ते फलमुत्तमम् ॥ २८ ॥ <br>
तावदेवाभिभूयन्ते नराः पातककोटिभिः॥ <br>
सुवर्णमुखरीस्नानं यावत्तल्लभ्यते शुभम् ॥ २९ ॥ <br>
दिव्यान्तरिक्षभौमानि तीर्थानि निजसिद्धये ॥ <br>
स्मरन्त्यहरहः प्रातः सुवर्णमुखरीं नदीम् ॥ 2.1.33.३० ॥ <br>
अगस्त्याचलसंभूता दक्षिणोदधिगामिनी ॥ <br>
पापानि स्वर्णमुखरी स्मरणादेव नाशयेत् ॥ ३१ ॥ <br>
सुवर्णमुखरीस्नानलोलुपेनान्तरात्मना ॥ <br>
वाञ्छंति मर्त्यतामेव देवाः शक्रपुरोगमाः ॥ ३२ ॥ <br>
सुवर्णमुखरीतोयपुष्टसस्यान्नभोजिनः ॥ <br>
न लिप्यन्ते महापापैर्दुर्भोजनशतोद्भवैः ॥ ४३ ॥ <br>
अपि निष्कमितं पीतं सुवर्णमुखरीजलम् ॥ <br>
नाशयेदद्रितुल्यानि ह्याशु पापानि देहिनाम् ॥ ३४ ॥ <br>
प्राप्याऽपि मानुषं जन्म सुवणमुखरीजले ॥ <br>
ये वा स्नानं न कुर्वन्ति तेषां जन्म निरर्थकम् ॥ ३५ ॥ <br>
सुवर्णमुखरीस्नानं यदेकं विधिना कृतम् ॥ <br>
जाह्नवीस्नानकोटीनां समं भवति पर्वसु ॥ ३६ ॥ <br>
गोविंद इव देवेषु नक्षत्रेष्विव चन्द्रमाः ॥ <br>
नरेष्विव महीपालो भूरुहेष्विव कल्पकः ॥ ३७ ॥ <br>
महाभूतेष्विव वियन्मायेवाखिलशक्तिषु ॥ <br>
गायत्रीव च मन्त्रेषु वज्रं देवायुधेष्विव ॥ ३८ ॥ <br>
तत्त्वेष्विवात्मनस्तत्त्वं रुद्राध्यायो यजुष्ष्विव ॥ <br>
अनन्त इव नागेषु हिमाचल इवाद्रिषु ॥ ३९ ॥ <br>
पोत्रिक्षेत्रमिव क्षेत्रेष्विन्द्रियेष्विव मानसम् ॥ <br>
नदीष्वपि च सर्वासु सुवर्णमुखरी वरा ॥ 2.1.33.४० ॥ <br>
नित्यं स्मरेन्नमस्कुर्यात्कीर्तयेन्मनसार्चयेत् ॥ <br>
शुद्धिक्षेम शिवापेक्षी सुवर्णमुखरीं शुभाम् ॥ ४१ ॥ <br>
अगस्त्याचलसंभूतां दक्षिणोदधिगामिनीम् ॥ <br>
समस्तपापहन्त्रीं त्वां सुवर्णमुखरीं श्रये ॥ ४२ ॥ <br>
महापातकविप्लुष्टं गात्रं मम तवोदकैः ॥ <br>
क्षालयामि जगद्धात्रि श्रेयसा योजयस्व माम् ॥ ४३ ॥ <br>
इति सूक्तद्वयं सम्यगुच्चार्य नियतो नरः ॥ <br>
सुवर्णमुखरीतोये स्नात्वा शुद्धः प्रमोदते ॥ ४४ ॥ <br>
ब्रह्मणा निर्मिता पूर्वमगस्त्येन समाहृता ॥ <br>
स्वयं मन्दाकिनी मूर्ता सुवर्णमुखरी वरा ॥ ४५ ॥ <br>
एवंप्रभावा दिव्येयं कीर्तनीया शुभार्थिभिः ॥ <br>
मनसा भक्तियुक्तेन स्नातव्या शुभकांक्षिभिः ॥ ४६ ॥ <br>
सोमसूर्योपरागेषु स्नानदानादिकं कृतम् ॥ <br>
स्यादमेयफलं पार्थ सुवर्णमुखरीतटे ॥ ४७ ॥ <br>
संक्रान्तावयने पुण्ये व्यतीपातेऽथ वासरे ॥ <br>
सुवर्णमुखरीस्नानं कुलकोटिं समुद्धरेत् ॥ ४८ ॥ <br>
जन्मर्क्षे जन्मदिवसे सुवर्णमुखरीजले ॥ <br>
स्नात्वा विधिवदाप्नोति क्षेमारोग्यसुखश्रियः ॥ ४९ ॥ <br>
दुःस्वप्नविघ्नजं भूतग्रहदुःस्थानजं तथा ॥ <br>
सुवर्णमुखरीतोये स्नात्वा तरति किल्बिषम् ॥ 2.1.33.५० ॥ <br>
सुवर्णमुखरीतीरे गोपादप्रमितां भुवम् ॥ <br>
दत्त्वा सर्वमहीदानाद्यत्फलं तदवाप्नुयात् ॥ ५१ ॥ <br>
धेनुं सवस्त्रालंकारां सुवर्णमुखरीतटे ॥ <br>
दत्त्वा विप्राय विधिवद्याति ब्रह्म सनातनम् ॥ ५२ ॥ <br>
पुण्यकालेषु दानानि विधेयान्यखिलान्यपि ॥ <br>
इहामुत्र फलप्राप्त्यै सुवर्णमुखरीतटे ॥ ५३ ॥ <br>
जपो होमस्तपो दानं पितृकर्म सुरार्चनम् ॥ <br>
कृतं भवेच्छतगुणं सुवर्णमुखरीतटे ॥ ५४ ॥ <br>
अन्यत्ते कथयिष्यामि विधेयं व्रतमुत्तमम् ॥ <br>
सुवर्णमुखरीतीरे प्रतिवर्षं सुखार्थिभिः ॥ ५५ ॥ <br>
मेघकाले रविकरैस्तिरोधानमुपागतः ॥ <br>
यदोदेति मुनिः श्रीमान्मित्रावरुणनन्दनः॥ ५६ ॥ <br>
तस्मिन्दिने ये नियताः स्नानमस्यां प्रकुर्वते ॥ <br>
तैः कल्पं च सुरावासे स्थीयते कुरुनन्दन ॥ ५७ ॥ <br>
तदागस्त्यस्य यद्रूपं सुवर्णेन विनिर्मितम् ॥ <br>
विधिना ददते पार्थ ते यांति ब्रह्म शाश्वतम् ॥ ५८ ॥ <br>
॥ अर्जुन उवाच ॥ ॥ <br>
विधिना केन कर्तव्यं व्रतमेतन्महामुने ॥ <br>
तन्ममाचक्ष्व सकलं जिज्ञासोस्तु महात्मनः ॥ ५९ ॥ <br>
॥ अथागस्त्यप्रतिमादानविधिः ॥ <br>
॥ भरद्वाज उवाच ॥ ॥ <br>
अगस्त्यस्योदयदिनं ज्ञात्वा नियतमानसः ॥ <br>
स्वशक्त्या कारयेद्रूपं तस्य हेम्ना महामुनेः ॥ 2.1.33.६० ॥ <br>
सुवर्णभास्वरच्छायं जटाबन्धमनोहरम् ॥ <br>
दधानं करपद्माभ्यामक्षमालां कमण्डलुम् ॥ ६१ ॥ <br>
वसानं मृदुलं वल्कं मृगचर्मोत्तरीयकम् ॥ <br>
सौम्यं भस्मांकरुचिरं रुद्राक्षकृतभूषणम् ॥ ६२ ॥ <br>
एवं विधाय तद्रूपं स्नात्वा नियतमानसः ॥ <br>
आचार्यं गन्धपुष्पाद्यैरलङ्कृत्य यथाविधि ॥ ६३ ॥ <br>
शालेयतण्डुलानां तामाढकस्योपरि स्थिताम् ॥ <br>
वस्त्रद्वयसमायुक्तां प्रतिमां प्रतिपूजयेत् ॥ ६४ ॥ <br>
विन्ध्यसंस्तम्भनो वार्धिचुलकीकृतिपेशलः ॥ <br>
ब्रह्मादिसर्वदेवानां तेजसा सुप्रकाशितः ॥ ६५ ॥ <br>
अगस्त्यः कुम्भसंभूतो देवासुरनमस्कृतः ॥ <br>
प्रीतिमाप्नोतु महतीं दानेनानेन मे प्रभुः ॥ ६६ ॥ <br>
इमं मन्त्रं समुच्चार्य धारापूर्वं सदक्षिणम् ॥ <br>
दत्त्वा विमुक्तः पापेभ्यो याति ब्रह्म सनातनम् ॥ ६७ ॥<br>
जन्मान्तरकृतैर्नूनमिह जन्मकृतैरपि ॥<br>
महापापोपपापौघैर्मुच्यते नात्र संशयः ॥ ६८ ॥ <br>
ब्रह्माद्याः सकला देवाः सनकाद्या महर्षयः ॥ <br>
चराचराणि भूतानि प्रीतिं यांति न संशयः ॥ ६९ ॥ <br>
कृत्वा व्रतमिदं पुण्यमगस्त्यस्य च सन्मुनेः ॥ <br>
प्रीत्यर्थं भोजयेद्विप्रान्यथाशक्ति सदक्षिणम् ॥ 2.1.33.७० ॥ <br>
तस्मिन्कर्मणि चाशक्तो यथाशक्ति महीसुरान् ॥ <br>
स्वर्णधान्यादिदानेन तोषयेद्भक्तिसंयुतः ॥ ७१ ॥ <br>
तिथिं न वितथीकुर्यात्तां यत्नेन समाचरेत् ॥ <br>
यत्किञ्चिदपि चावश्यं कर्म कुर्याच्च पूरुषः ॥ ७२ ॥ <br>
महामुनेरगस्त्यस्य परिपक्वं तपःफलम् ॥ <br>
नदी सुवर्णमुखरी कीर्तनीया सुरासुरैः ॥ ७३ ॥ <br>
एवं ते कथितः सम्यङ्महानद्याः समुद्भवः ॥ <br>
प्रभावश्च तदाचक्ष्व यद्भूयः श्रोतुमिच्छसि ॥ ७४ ॥  <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे वेंकटाचलमाहात्म्ये सुवर्णमुखरीप्रभावप्रशंसानाम त्रयस्त्रिंशोऽध्यायः ॥ ३३ ॥ <br>
<br>
<br>
</span>
