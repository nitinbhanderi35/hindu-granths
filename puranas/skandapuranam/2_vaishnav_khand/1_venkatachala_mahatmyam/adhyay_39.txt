<span style="font-size: 14pt; line-height: 200%">॥ अथ पुत्रार्थमञ्जनाकृततपःप्रकारः ॥ <br>
॥ श्रीसूत उवाच ॥ ॥ <br>
पुत्रहीनाञ्जना पूर्वं दुःखिता तपसि स्थिता ॥ <br>
तां दृष्ट्वा मुनिशार्दूलो मतङ्गो विष्णुतत्परः ॥ १ ॥ <br>
अञ्जनाख्यामुवाचेदमत्युग्रे तपसि स्थिताम् ॥ २ ॥ <br>
॥ मतंग उवाच ॥ ॥ <br>
समुत्तिष्ठाञ्जने देवि किमर्थं तपसि स्थिता ॥ <br>
वद देवि महाभागे कार्यं तव वरानने ॥ ३ ॥ <br>
॥ अंजनोवाच ॥ ॥ <br>
मतंग मुनिशार्दूल वचनं मे शृणुष्व ह ॥ <br>
पिता मे केसरी नाम राक्षसः शिवतत्परः ॥ ४ ॥ <br>
शैवं घोरं तपश्चक्रे पुत्रार्थं तु सुदुष्करम् ॥ <br>
पार्वतीसहितः शंभुर्वृषभोपरि संस्थितः ॥ ५ ॥ <br>
प्रादुरासीत्तदा देवो ददौ तस्मै वरं शुभम् ॥ ६ ॥ <br>
॥ शम्भुरुवाच ॥ ॥ <br>
शृणु राजन्प्रवक्ष्यामि विधिना निर्मितं तव ॥ <br>
अस्मिजन्मन्यपुत्रत्वं तथाप्यन्यद्ददामि ते ॥ ७ ॥<br>
विश्रुता सर्वलोकेषु पुत्री तव भविष्यति ॥ <br>
तस्याः पुत्रो महाबुद्धिस्तव प्रीतिं करिष्यति ॥ ८ ॥ <br>
इति तस्मै वरं दत्त्वा तत्रैवान्तर्दधे हरः ॥ <br>
मां लब्ध्वा मत्पिता विप्रः कृतकृत्यो बभूवू ह ॥ ९ ॥ <br>
ततः कालान्तरे विप्रः केसर्याख्यो महाकपिः ॥ <br>
ययाचेमां ददस्वेति पितरं मे ततः पिता ॥ ॥ 2.1.39.१० ॥ <br>
तस्मै मां दत्तवांश्चैव पारिबर्हं ददौ च सः ॥ <br>
गवां लक्षसहस्राणि गजलक्षं महामनाः ॥ ११ ॥ <br>
वाजिनामर्बुदं चैव रथानामर्बुदं तथा ॥ <br>
वस्त्ररत्नान्यनेकानि दासदासीसहस्रकम् ॥ १२ ॥ <br>
अन्तःपुरचरीर्नारीर्नृत्यगीतविशारदाः ॥ <br>
ददौ वासः सहस्रं च मया साकं महामते ॥ १३ ॥ <br>
पत्या मे रममाणाया भूयान्कालो गतो मुने ॥ <br>
अपुत्रा दुःखिता विप्र व्रतानि विविधानि च ॥ १४ ॥ <br>
कृतानि च मया तत्र किष्किन्धायां महापुरि ॥ <br>
माघे मासि च विप्रेन्द्र वैशाखे कार्तिके तथा ॥ १५ ॥ <br>
स्नानदानव्रतादीनि चातुर्मास्यव्रतं तथा ॥ <br>
नमस्कारस्तथा विप्र प्रदक्षिणमनुत्तमम् ॥ ॥१६ ॥ <br>
शालग्रामान्नदानानि दीपदानं तथैव च ॥ <br>
गोदानं तिलदानं च वस्त्रदानं महामुने ॥ १७ ॥ <br>
भूदानं वारिदानं च दत्त्वा पुष्पादिकं मुने ॥ <br>
यानि यानि च मुख्यानि वैष्णवानि व्रतानि च ॥ <br>
मया कृतानि सर्वाणि सत्पुत्रफलकांक्षया ॥ १८ ॥ <br>
श्रवणादिषु यत्प्रोक्तं व्रतं विप्रैमहात्मभिः ॥ <br>
मया कृतं च विप्रेद्रं तुष्ट्यर्थं मधुविद्विषः ॥ १९ ॥ <br>
यानि यानि च मुख्यानि फलानि विविधानि च ॥ <br>
मया दत्तानि सर्वाणि सत्पुत्रफलकांक्षया ॥ 2.1.39.२० ॥ <br>
मया कृतान्यसंख्यानि व्रतानि विविधानि च ॥ <br>
पुत्रं तथाप्यलब्ध्वाहं दुःखिता तपसि स्थिता ॥ २१ ॥ <br>
भविष्यति कथं विप्र पुत्रस्त्रैलोक्यविश्रुतः ॥ <br>
याचेऽहं तु मुनिश्रेष्ठ प्रणता च तवाग्रतः ॥ २२ ॥ <br>
वद त्वं मुनिशार्दूल दीनाहं तपसि स्थिता ॥ २३ ॥ <br>
॥ श्रीसूत उवाच ॥ ॥ <br>
एवं वदन्तीं तां प्राह मतङ्गो मुनिसत्तमः ॥ <br>
शृणु मद्वचनं देवि पुत्रपौत्रप्रदायकम् ॥ २४ ॥ <br>
इतो दक्षिणदिग्भागे दशयोजनदूरतः ॥ <br>
घनाचल इति ख्यातो नृसिंहस्य निवासभूः ॥ २५ ॥ <br>
तस्योपरि महाभागे ब्रह्मतीर्थं मनोहरम् ॥ <br>
तस्यापि पूर्वदिग्भागे दशयोजनमात्रतः ॥ २६ ॥ <br>
सुवर्णमुखरी नाम नदीनां प्रवरा नदी ॥ <br>
तस्या एवोत्तरे भागे वृषभाचलनामतः ॥ २७ ॥ <br>
तस्याग्रे सरसी नाम्ना स्वामिपुष्करिणी शुभा ॥ <br>
गत्वा दृष्ट्वा शुभं तोयं मनःशुद्धिं गमिष्यसि ॥ २८ ॥ <br>
तत्र स्नात्वा विधानेन वराहं तं प्रणम्य च ॥ <br>
वेङ्कटेशं नमस्कृत्य ततो गच्छ वरानने ॥ २९ ॥ <br>
उत्तरे स्वामितीर्थस्य सिंहशादूलसंयुते ॥ <br>
चूतपुन्नागपनसैर्बकुलामलकः शुभैः ॥ 2.1.39.३० ॥ <br>
चन्दनागुरुनिम्बैश्च तालहिन्तालकिंशुकैः ॥ <br>
कपित्थाश्वत्थबिल्वैश्च इङ्गुदैश्च वरानने ॥ ३१ ॥ <br>
एतादृशैर्महापुण्यैर्वृक्षैश्च विविधैः शुभैः ॥ <br>
वियद्गंगेति विख्यातं तीर्थमेकं विराजते ॥ ३२ ॥ <br>
तस्मिंस्तीर्थेऽञ्जने देवि संकल्पविधिपूर्वकम् ॥ <br>
स्नात्वा पीत्वा शुभं तीर्थं तीर्थस्याभिमुखी स्थिता ॥ ३३ ॥ <br>
वायुमुद्दिश्य हे देवि तपः कुरु वरानने ॥ <br>
देवैश्च राक्षसैर्विप्रैर्मनुजैर्मुनिसत्तमैः ॥ ३४ ॥<br>
भृङ्गैः पक्षिभिरस्त्रैश्च शस्त्रैश्च विविधैः शुभैः ॥ <br>
अवध्यो भविता पुत्रस्तपसा ते न संशयः ॥ ३५ ॥ <br>
॥ श्रीसूत उवाच ॥ ॥ <br>
इति प्रोक्ताञ्जना देवी तं प्रणम्य पुनःपुनः ॥ <br>
भर्त्रा साकं ययावाशु वेंकटाचलसंज्ञकम् ॥ ३६ ॥ <br>
कापिलं तीर्थमासाद्य स्नात्वा निर्मलमानसा ॥ <br>
वेंकटाद्रिं समारुह्य स्वामिपुष्करिणीं ययौ । ३७ ॥ <br>
स्नात्वा वराहमानम्य वेंकटेशकृतानतिः ॥ <br>
मतंगस्य ऋषेर्वाक्यं स्मरन्ती च मुहुर्मुहुः ॥ ३८ ॥ <br>
वियद्गङ्गां ययावाशु चाञ्जना मंजुभाषिणी ॥ <br>
स्नात्वा पीत्वा शुभं तोयं तीरं तस्य तदुन्मुखी ॥ ३९ ॥ <br>
प्राणवायुं समुद्दिश्य तपश्चक्रे यतव्रता ॥ <br>
फलाहारा जलाहारा निराहारा ततः परम् ॥ 2.1.39.४० ॥ <br>
सहस्राब्दं तपश्चक्रे न्यस्तनासाग्रदृष्टिका ॥ <br>
वयस्या विपुला नाम शुश्रूषामकरोच्छुभा ॥ ४१ ॥ <br>
वर्षाणां च सहस्रान्ते वायुर्देवो महामतिः ॥ <br>
प्रादुरासीत्तदा तां वै भाषमाणो महामतिः ॥ ४२ ॥ <br>
मेषसंक्रमणं भानौ संप्राप्ते मुनिसत्तमाः ॥ <br>
पूर्णिमाख्ये तिथौ पुण्ये चित्रानक्षत्रसंयुते ॥ ४३ ॥ <br>
तवेप्सितमहं दास्ये वरं वरय सुव्रते ॥ <br>
इति तद्वचनं श्रुत्वा ततः प्राहाञ्जना सती ॥ ४४ ॥ <br>
पुत्रं देहि महाभाग वायो देव महामते ॥ <br>
तस्यास्तद्वचनं श्रुत्वा मातरिश्वाब्रवीत्ततः ॥ ४५ ॥ <br>
पुत्रस्तेऽहं भविष्यामि ख्यातिं दास्ये शुभानने ॥ <br>
इति तस्यै वरं दत्त्वा तत्रैवास्ते महाबलः ॥ ४६ ॥ <br>
तदा ब्रह्मादयो देवा इन्द्राद्या लोकपालकाः ॥ <br>
वसिष्ठाद्या महात्मानः सनकाद्याश्च योगिनः ॥ ४७ ॥ <br>
व्यासादयश्च विप्रेंद्रा लक्ष्म्या साकं जगत्पतिः ॥ <br>
मुनिपत्न्यो देवपत्न्य ऋषिपत्न्यस्तथैव च ॥ ४८ ॥ <br>
स्वं स्वं वाहनमारुह्य दारभृत्यसुतादिभिः ॥ <br>
आगतास्ते महात्मानो द्रष्टुं तां तपसि स्थिताम् ॥ ४९ ॥ <br>
आश्चर्यमाश्चर्यमिति ब्रुवाणा ब्रह्मादयो देवगणाश्च सर्वे ॥ <br>
आलोकयन्तो दिवि दूरतस्ते स्थितास्तदा ब्रह्ममहेशमुख्याः ॥ 2.1.39.५० ॥ <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये अंजनातपःकरणप्रकारादिवर्णनं नामैकोनचत्वारिंशोऽध्यायः ॥ ३९ ॥<br>
<br>
<br>
</span>
