<span style="font-size: 14pt; line-height: 200%">।। अथ व्यासप्रोक्ताकाशगंगास्नानकालनिर्णयः ।। <br>
।। श्रीसूत उवाच ।। ।। <br>
अंजनापि वरं लब्ध्वा भर्त्रा साकं मुमोद ह ।। <br>
ब्रह्मादीनागतान्दृष्ट्वा विस्मयाविष्टमानसा ।। १ ।। <br>
पत्या साकं ततः स्वस्था चांजना मंजुभाषिणी ।। <br>
ब्रह्मादिभिरनुज्ञातो व्यासो वेदविदां वरः ।। २ ।। <br>
अञ्जना तामुवाचेदं मेघगम्भीरया गिरा ।। ३ ।। <br>
।। व्यास उवाच ।। ।। <br>
अञ्जने शृणु मद्वाक्यं सर्वलोकोपकारकम् ।। <br>
मतङ्गस्य ऋषेर्वाक्यं श्रुत्वा निर्मलचेतसा ।। ४ ।। <br>
यस्मात्तु वेंकटं गत्वा तपः कृत्वा सुदुष्करम् ।। <br>
प्रसूयते त्वया पुत्रः शूरस्त्रैलोक्यविक्रमः ।। ५ ।। <br>
इदं तीर्थोत्तमं तस्मात्प्रत्यक्षदिवसे तव ।। <br>
गंगाद्यानि च तीर्थानि समायांति जगत्त्रये ।। ६ ।। <br>
वेंकटाद्रिसमं तीर्थं ब्रह्माण्डे नास्ति किञ्चन ।।<br>
तत्राप्यत्यन्तपुण्या वै स्वामिपुष्करिणी शुभा ।। ७ ।।<br>
ततोऽधिकमिदं तीर्थं प्रत्यक्षं दिवसे तव ।। <br>
स्नानार्थं ये समायांति चित्राऋक्षसमन्विते ।। ८ ।। <br>
मेषं पूषणि संप्राप्ते पूर्णिमायां शुभे दिने ।। <br>
शृणु तेषां फलं देवि वक्ष्यामि तव सुव्रते ।। ९ ।। <br>
गंगादिसर्वतीर्थेषु द्वादशाब्दं वरानने ।। <br>
यत्फलं विद्यते देवि तत्फलं भवति धुवम् ।। 2.1.40.१० ।। <br>
दानानि कुर्वतां पुंसां तेषां शृणु फलोन्नतिम् ।। <br>
स्थाने तूक्तं फलं देवि विद्धि तेषां वरानने ।। ११ ।। <br>
।। अञ्जनोवाच ।। ।। <br>
कार्याणि यानि दानानि वेंकटाद्रौ नगोत्तमे ।। <br>
तानि सर्वाणि विप्रेन्द्र वद वेदविदां वर ।। १२ ।। <br>
।। अथ व्यासप्रोक्तश्रीवेंकटाचलकरणीयदानप्रशंसा ।। <br>
।। व्यास उवाच ।। <br>
अन्नदानं वस्त्रदानं द्वयमेतत्प्रशस्यते ।। <br>
पितुः श्राद्धं विशेषेण वेंकटाद्रौ नगोत्तमे ।। १३ ।। <br>
सुवर्णं ये प्रयच्छन्ति प्रीतये मधुघातिनः ।। <br>
सर्वलोकं समासाद्य मोदन्ते मुनिसत्तमाः ।। १४ ।। <br>
शालग्रामशिलादानं ये कुर्वन्ति नगोत्तमे ।। <br>
अंगभंगमवाप्नोति स्वानुभूतिं च विन्दति ।। १५ ।। <br>
यो ददाति द्विजेन्द्राय गोदानं च कुटुम्बिने ।। <br>
रोमसंख्याप्रमाणेन विष्णुलोके विराजते ।। १६ ।। <br>
भूमिं ददाति यो देवि ब्राह्मणाय कुटुम्बिने ।। <br>
तस्याश्च पुण्यफलं वक्तुं कः शक्तो दिवि वा भुवि ।। १७ ।। <br>
कन्यां ददाति यो देवि श्रोत्रियाय द्विजातये ।। <br>
विष्णुलोकं समासाद्य मोदते पितृभिः सह ।। ।। १८ ।। <br>
प्रपां कुर्वन्ति ये देवि शीतलोदकसंयुताम् ।। <br>
तेषां पुण्यफलं वक्तुं शेषेणापि न शक्यते ।। १९ ।। <br>
तिलं ददाति विप्राय श्रोत्रियाय कुटुंबिने ।। <br>
सर्वपापविनिर्मुक्तो विष्णुलोकं स गच्छति ।। 2.1.40.२० ।। <br>
धान्यदानं प्रशंसन्ति विप्रा वेदविदां वराः ।। <br>
बहुपुत्रा भविष्यन्ति धान्यदानं प्रकुर्वताम् ।। २१ ।। <br>
गन्धचम्पकपुष्पादीञ्छत्रव्यजनचामरान् ।। <br>
ताम्बूलघनसारादीन्यो ददाति द्विजातये ।। २२ ।। <br>
भुक्त्वा भोगं चिरं कालं स्वर्गलोकं ततो व्रजेत् ।। <br>
दिव्यवर्षसहस्रं च भुक्त्वा भोगाननेकशः ।। २३ ।। <br>
सार्वभौमस्ततो भूत्वा तत्र भुक्त्वा चिरं महीम् ।। <br>
ततो विप्रत्वमासाद्य वेदवेदान्तपारगः ।। २४ ।। <br>
ततो मुक्तिं समायाति प्रसादाच्चक्रपाणिनः ।। <br>
इत्येतत्कथितं देवि वेंकटाचलवैभवम् ।। २५ ।। <br>
य एतच्छृणुयान्नित्यं यश्चापि परिकीर्तयेत् ।। <br>
सर्वपापविनिर्मुक्तो विष्णुलोकं स गच्छति ।। २६ ।। <br>
इत्येतत्कथितं पूर्वं व्यासेनैव महात्मना ।। <br>
शृणुयाद्वा पठेद्वापि कृतकृत्यो भविष्यति ।। २७ ।। <br>
तस्यैव वंशजाः सर्वे मुक्तिं यान्ति न संशयः ।। २८ ।। ।। <br>
इति श्रीस्कांदे महापुराण एकाशीतिसाहस्र्यां  संहितायां द्वितीये वैष्णवखण्डे श्रीवेंकटाचलमाहात्म्येऽञ्जनावरलब्ध्याकाशगंगा  स्नानकालनिर्णयादिवर्णनंनाम  चत्वारिंशोऽध्यायः ।। ४० ।।<br>
<br>
</span>
