<span style="font-size: 14pt; line-height: 200%">अथ ब्रह्मादीनां नैरंतर्येण श्रीवेंकटाचले स्थितिवर्णनम् ॥ <br>
॥ श्रीसूत उवाच ॥ ॥ <br>
अथातः संप्रवक्ष्यामि वेंकटाचलवैभवम् ॥ <br>
युष्माकं सावधानेन शृणुध्वं सुसमाहिताः ॥ १ ॥ <br>
लक्षकोटिसहस्राणि सरांसि सरितस्तथा ॥ <br>
समुद्राश्च महापुण्या वनान्यप्याश्रमा अपि ॥ २ ॥ <br>
पुण्यानि क्षेत्रजातानि वेदारण्यादिकानि च ॥ <br>
मुनयश्च वसिष्ठाद्या सिद्धचारणकिंनराः ॥ ३ ॥ <br>
लक्ष्म्या सह धरण्या च भगवान्मधुसूदनः ॥ <br>
सावित्र्या च सरस्वत्या सहैव चतुराननः ॥ ४ ॥ <br>
पार्वत्या सह देवेशस्त्र्यम्बकस्त्रिपुरांतकः ॥ <br>
हेरम्बषण्मुखाद्याश्च देवाः सेन्द्रपुरोगमाः ॥ ५ ॥ <br>
आदित्यादि ग्रहाश्चैव तथाष्टवसवो द्विजाः ॥ <br>
पितरो लोकपालाश्च तथान्ये देवतागणाः ॥ ६ ॥ <br>
महापातकसंघानां नाशने लोकपावने ॥ <br>
दिवानिशं वसन्त्यंतर्वेंकटाचलमूर्धनि ॥ ७ ॥ <br>
तस्य दर्शनमात्रेण बुद्धिसौख्यं नृणां भवेत् ॥ <br>
तन्मूर्धनि कृतावासा सिद्धचारणयोषितः ॥ ८ ॥ <br>
पूजयंति सदाकालं वेंकटेशं कृपानिधिम् ॥ <br>
कोटयो ब्रह्महत्यानामगम्यागमकोटयः ॥ ९ ॥ <br>
अङ्गलग्ना विनश्यंति वेंकटाचलमारुतैः ॥ 2.1.19.१० ॥ <br>
॥ अथ श्रीवेंकटाचलारोहणसमयानुसंध्यानक्रमः ॥ ॥ <br>
वेंकटाद्रिं गिरिं तं तु प्रार्थयेत्पुण्यवर्धनम् ॥ <br>
स्वर्णाचल महापुण्य सर्वदेवनिषेवित ॥ ११ ॥ <br>
ब्रह्मादयोऽपि यं देवाः सेवन्ते श्रद्धया सह ॥ <br>
तं भवन्तमहं पद्भ्यामाक्रमेयं नगोत्तम ॥ १२ ॥ <br>
क्षमस्व तदघं मेऽद्य दयया पापचेतसः ॥ <br>
त्वन्मूर्धनि कृतावासं माधवं दर्शयस्व मे ॥ १३ ॥ <br>
प्रार्थयित्वा नरस्त्वेवं वेंकटाद्रिं नगोत्तमम् ॥ <br>
ततो मृदुपदं गच्छेत्पावनं वेंकटाचलम् ॥ १४ ॥ <br>
वेंकटाद्रौ महापुण्ये सर्वपातकनाशने ॥ <br>
स्वामिपुष्करिणीतीर्थे स्नात्वा नियमपूर्वकम् ॥ १५ ॥ <br>
पिण्डदानं ततः कुर्यादपि सर्षपमात्रकम् ॥ <br>
शमीदलसमानान्वा दद्यात्पिंडान्पितॄन्प्रति ॥ १६ ॥ <br>
स्वर्गस्था मोक्षमायांति स्वर्गं नरकवासिनः ॥ १७ ॥ <br>
॥ अथ पापविनाशनाख्यतीर्थमाहात्म्यम् ॥ ॥ <br>
ततस्तस्योपरि महत्सर्वलोकेषु विश्रुतम् ॥ <br>
सर्वतीर्थोत्तमं पुण्यं नाम्ना पापविनाशनम् ॥ १८ ॥ <br>
अस्ति पुण्यतमे विप्राः पवित्रे वेंकटाचले ॥ <br>
यस्य संस्मरणादेव गर्भवासो न विद्यते ॥ १९ ॥ <br>
तत्प्राप्य तु नरः स्नायात्स्वामितीर्थस्य चोत्तरे ॥ <br>
तत्र स्नानान्नरा यांति वैकुण्ठं नात्र संशयः ॥ 2.1.19.२० ॥ <br>
॥ ऋषय ऊचुः ॥ ॥ <br>
सूत पापविनाशाख्यतीर्थस्य ब्रूहि वैभवम् ॥ <br>
व्यासेन बोधितस्त्वं हि वेत्सि सर्वं महामुने ॥ २१ ॥ <br>
॥ श्रीसूत उवाच ॥ ॥<br>
ब्रह्माश्रमपदे वृत्तां पार्श्वे हिमवतः शुभे ॥ <br>
वक्ष्यामि ब्राह्मणश्रेष्ठा युष्माकं तु कथां शुभाम् ॥ २२ ॥ <br>
तदाश्रमपदं पुण्यं ब्रह्माश्रमपदं शुभम्॥ <br>
नानावृक्षसमाकीर्णं  पार्श्वे हिमवतः शुभे ॥ २३ ॥ <br>
बहुगुल्मलताकीर्णं मृगद्विपनिषेवितम् ॥ <br>
सिद्धचारणसंघुष्टं रम्यं पुष्पितकाननम् ॥ ॥ २४ ॥ <br>
यतिभिर्बहुभिः कीर्णं तापसैरुपशोभितम्॥ <br>
ब्राह्मणैश्च महाभागैः सूर्यज्वलनसन्निभैः ॥ २५ ॥ <br>
नियमव्रतसम्पन्नैः समाकीर्णे तपस्विभिः ॥ <br>
दीक्षितैर्यागशीलैश्च यताहारैः कृतात्मभिः ॥२६॥ <br>
वेदाध्ययनसंपन्नैर्वैदिकैः परिवेष्टितम् ॥ <br>
वर्णिभिश्च गृहस्थैश्च वानप्रस्थैश्च भिक्षुभिः ॥ २७ ॥ <br>
स्वाश्रमाचारनिरतैः स्ववर्णोक्तविधायिभिः ॥ <br>
वालखिल्यैश्च ऋषिभिः समंतात्परिवेष्टितम् ॥२८ ॥ <br>
॥ अथ दृढमत्याख्यशूद्रवृत्तान्तः ॥ ॥ <br>
तत्राश्रमे पुरा कश्चिच्छूद्रो दृढमतिर्द्विजाः ॥ <br>
साहसी ब्राह्मणाभ्याशमाजगाम मुदान्वितः ॥ २९ ॥ <br>
आगतो ह्याश्रमपदं पूजितश्च तपस्विभिः ॥ <br>
नाम्ना दृढमतिः शूद्रः साष्टांगं प्रणनाम वै ॥ 2.1.19.३० ॥ <br>
तान्स दृष्ट्वा मुनिगणान्देवकल्पान्महौजसः ॥ <br>
कुर्वतो विविधान्यज्ञान्संप्राशहृष्यत शूद्रकः ॥ ३१ ॥ <br>
अथास्य बुद्धिरभवत्तपः कर्तुमनुत्तमम् ॥ <br>
ततोऽब्रवीत्कुलपतिं मुनिमागत्य तापसम् ॥ ३२ ॥ ॥ <br>
दृढमतिरुवाच॥ ॥ <br>
तपोधन नमस्तेऽस्तु रक्ष मां करुणानिधे ॥ <br>
तव प्रसादादिच्छामि यागं कर्तुं प्रसीद मे ॥ ३३ ॥ <br>
॥ अथ दृढमतिं प्रति कुलपत्याख्यमुन्युपदिष्टशूद्रधर्माः ॥ ॥ <br>
एवमुक्तस्तु शूद्रेण तमाह ब्राह्मणस्तदा ॥ ३४ ॥ <br>
॥ कुलपतिरुवाच ॥ ॥ <br>
यागे दीक्षयितुं शक्यो न शूद्रो हीनजन्मभाक् ॥ <br>
भूयते यदि ते बुद्धिः शुश्रूषा निरतो भव ॥ ३५ ॥ <br>
उपदेशो न कर्तव्यो जातिहीनस्य कर्हिचित् ॥ <br>
उपदेशे महान्दोष उपाध्यायस्यविद्यते ॥ ३६ ॥ <br>
नाध्यापयेद्बुधः शूद्रं तथा नैव च याजयेत् ॥ <br>
न पाठयेत्तथा शूद्रं शास्त्रं व्याकरणादिकम् ॥ ३७ ॥ <br>
काव्यं वा नाटकं वापि तथालंकारमेव वा ॥ <br>
पुराणमितिहासं च शूद्रं नैव तु पाठयेत् ॥ ३८ ॥ <br>
यदि चोपदिशेद्विप्रः शूद्रस्यैतानि कर्हिचित् ॥<br>
त्यजेयुर्ब्राह्मणा विप्रं ते ग्रामाद्ब्रह्मसंकुलात् ॥ ३९ ॥ <br>
शूद्राय चोपदेष्टारं द्विजं चण्डालवत्त्यजेत्॥ <br>
शूद्रं चाक्षरसंयुक्तं दूरतः परिवर्जयेत् ॥ 2.1.19.४० ॥ <br>
तच्छुश्रूषस्व भद्रं ते ब्राह्मणाच्छद्धयासह ॥ <br>
शूद्रस्य द्विजशुश्रूषा मन्वादिभिरुदीरिता ॥ ४१ ॥ <br>
न हि नैसर्गिकं कर्म परित्यक्तुं त्वमर्हसि ॥ <br>
एवमुक्तः स मुनिना स शूद्रोऽचिन्तयत्तदा ॥ ४२ ॥ <br>
किं कर्तव्यं मया त्वद्य व्रते श्रद्धा हि मे परा ॥ <br>
यथा स्यान्ममसुज्ञान यतिष्येऽहं तथाद्य वै ॥ ४३ ॥ <br>
इति निश्चित्य मनसा शूद्रो दृढमतिस्तदा ॥ <br>
गत्वाश्रमपदादूरं कृतवानुटजशुभम्॥ ४४ ॥ <br>
तत्र वै देवतागारं पुण्यान्यायतनानि च ॥ <br>
पुष्पारामादिकं चापि तटाकखननादिकम् ॥ ४५॥ <br>
श्रद्धया कारयामास तपः सिद्ध्यर्थमात्मन  ॥ <br>
अभिषेकांश्च नियमानुपवासादिकानपि ॥ ४६ ॥ <br>
बलिं कृत्वा च हुत्वा च दैवतान्यभ्यपूजयत् ॥ <br>
संकल्पनियमोपेतः फलाहारो जितेंद्रियः ॥ ४७ ॥ <br>
नित्यं कन्दैश्च मूलैश्च पुष्पैरपि तथा फलैः ॥ <br>
अतिथीन्पूजयामास यथावत्समुपागतान् ॥ ४८ ॥ <br>
एवं हि सुमहान्कालो व्यतिचक्राम तस्य वै ॥ ४९ ॥ <br>
॥ अथ दृढमतये सुमत्याख्यविप्रप्रकाशितकर्मानुष्ठानक्रमः ॥ ॥ <br>
अथाश्रममगात्तस्य सुमतिर्नाम नामतः ॥ <br>
द्विजो गर्गकुलोद्भूतः सत्यवादी जितेंद्रियः ॥ 2.1.19.५० ॥ <br>
स्वागतैर्मुनिमाराध्य तोषयित्वा फलादिकैः ॥ <br>
कथयन्वै कथाः पुण्याः कुशलं पर्यपृच्छत ॥ ५१ ॥ <br>
इत्थं विप्रः स पाद्याद्यैरुपचारैस्तु पूजितः ॥ <br>
आशीर्भिरभिनन्द्यैनं प्रतिगृह्य च सत्क्रियाम् ॥ ५२ ॥ <br>
तमापृच्छत्प्रहृष्टात्मा स्वाश्रमं पुनराययौ ॥ <br>
एवं दिनेदिने विप्रः शूद्रेऽस्मिन्पक्षपातवान् ॥ ५३ ॥ <br>
आगच्छदाश्रमं तस्य द्रष्टुं तं शूद्रयोनिजम् ॥ <br>
बहुकालं द्विजस्याभूत्संसर्गः शूद्रयोनिना ॥ ५४ ॥ <br>
स्नेहस्य वशमापन्नः शूद्रोक्तं नातिचक्रमे ॥ <br>
अथागतं द्विजं शूद्रः प्राह स्नेहवशीकृतम् ॥ ५५ ॥ <br>
हव्यकव्यविधानं मे ब्रूहि त्वं तु गुरुर्मतः ॥ <br>
एवमुक्तः स शूद्रेण सर्वमेतदुपादिशत् ॥५६॥ <br>
कारयामास शूद्रस्य पितृकार्यादिकं तदा ॥ <br>
पितृकार्ये कृते तेन विसृष्टः स द्विजोत्तमः ॥ ५७ ॥ <br>
॥ अथ शूद्रस्य वैदिककर्मोपदेशेन सुमत्यनुभूतदुर्गतिः ॥ ॥ <br>
अथ दीर्घेण कालेन पोषितः शूद्रयोनिना ॥ <br>
त्यक्तो विप्रगणैः सोऽयं पञ्चत्वमगमद्द्विजः ॥ ५८ ॥ <br>
वैवस्वतभटैर्नीत्वा पातितो नरकेष्वपि ॥ <br>
कल्पकोटिसहस्राणि कल्पकोटिशतानि च ॥ ५९ ॥ <br>
भुक्त्वा क्रमेण नरकांस्तदन्ते स्थावरोऽभवत् ॥ <br>
गर्दभस्तु ततो जज्ञे विड्वराहस्ततः परम् ॥ 2.1.19.६० ॥ <br>
जज्ञेऽथ सारमेयोऽसौ पश्चाद्वायसतां गतः ॥ <br>
अथ चण्डालतां प्राप्य शूद्रयोनिमगात्ततः ॥ ६१ ॥ <br>
गतवान्वैश्यतां पश्चात्क्षत्रियस्तदनन्तरम् ॥ <br>
प्रबलैर्बाध्यमानोऽसौ ब्राह्मणो वै तदाभवत् ॥ ६२ ॥ <br>
उपनीतः स पित्रा तु वर्षे गर्भाष्टमे द्विजः ॥ <br>
वर्तमानः पितुर्गेहे स्वाचाराभ्यासतत्परः ॥ ६३ ॥ <br>
गच्छन्कदाचिद्गहने गृहीतो ब्रह्मरक्षसा ॥ <br>
रुदन्भ्रमन्स्खलन्मूढः प्रलपन्प्रहसन्नसौ ॥ ६४ ॥ <br>
शश्वद्धाहेति च वदन्वैदिकं कर्म सोऽत्यजत् ॥ <br>
दृष्ट्वा सुतं तथाभूतं पिता दुःखेन पीडितः ॥ ६५ ॥ <br>
सुतमादाय च स्नेहादगस्त्यं शरणं ययौ ॥ <br>
सुवर्णमुखरीतीरे तपस्यन्तं शिवाग्रतः ॥६६॥ <br>
भक्त्या मुनिं प्रणम्यासौ पिता तस्य सुतस्य वै ॥ <br>
तस्मै निवेदयामास स्वपुत्रस्य विचेष्टितम् ॥६७॥ <br>
॥ अथागस्त्योक्त्या दुर्गत्यपनोदनार्थं सुमतेर्वेंकटाद्रिगमनम् ॥ ॥ <br>
अब्रवीच्च तदा विप्रः कुम्भजं मुनिपुंगवम् ॥ <br>
एष मे तनयो ब्रह्मन्गृहीतो ब्रह्मरक्षसा ॥६८॥ <br>
सुखं न लभते ब्रह्मन्रक्ष तं करुणादृशा ॥ <br>
नास्ति मे तनयोऽप्यन्यः पितॄणामृणमुक्तये ॥ ६९ ॥ <br>
तस्य पीडाविनाशार्थमुपायं ब्रूहि कुम्भज ॥ <br>
त्वत्समस्त्रिषु लोकेषु तपःशीलो न विद्यते ॥ 2.1.19.७० ॥ <br>
त्वां विनास्य परित्राता न मे पुत्रस्य विद्यते ॥ <br>
पुत्रे दयां कुरु गुरो दयाशीला हि साधवः ॥ ७१ ॥ <br>
॥ श्रीसूत उवाच ॥ ॥ <br>
एवमुक्तस्तदा तेन कुम्भजो ध्यानमास्थितः ॥ <br>
ध्यात्वा तु सुचिरं कालमब्रवीद्ब्राह्मणं ततः ॥७२॥ <br>
॥ अगस्त्य उवाच ॥ ॥<br>
पूर्वजन्मनि ते पुत्रो ब्राह्मणोऽयं महामते ॥ <br>
सुमतिर्नाम विप्रोऽयं मतिं शूद्राय वै ददौ ॥ ७३ ॥ <br>
कर्माणि वैदिकान्येष सर्वाण्युपदिदेश वै ॥ <br>
अतोऽयं नरकान्भुक्त्वा कल्पकोटिसहस्रकम् ॥ ७४ ॥ <br>
जातो भुवि तदन्तेषु स्थावरादिषु योनिषु ॥ <br>
इदानीं ब्राह्मणो जातः कर्मशेषेण ते सुतः ॥ ७५ ॥ <br>
यमेन प्रेषितेनात्र गृहीतो ब्रह्मरक्षसा ॥ <br>
क्रूरेण पातकेनाद्य पूर्वजन्मकृतेन वै ॥ ७६ ॥ <br>
उपायं ते प्रवक्ष्यामि ब्रह्मरक्षोविनाशने ॥ <br>
शृणुष्व श्रद्धया युक्तः समाधाय च मानसम्॥ ७७ ॥ <br>
सुवर्णमुखरीतीरे ऋषिसंघनिषेविते ॥ <br>
वर्तते दैवतैः सेव्यः पावनो वेंकटाचलः ॥ ७८ ॥ <br>
तस्योपरि महातीर्थं नाम्ना पापविनाशनम्॥ <br>
अस्ति पुण्यं प्रसिद्धं च महापातकनाशनम् ॥ ७९ ॥ <br>
भूतप्रेतपिशाचानां वेतालब्रह्मरक्षसाम् ॥ <br>
महतां चैव रोगाणां तीर्थं तन्नाशकं स्मृतम् ॥ 2.1.19.८० ॥ <br>
सुतमादाय गच्छ त्वं तत्तीर्थं गिरिमध्यगम् ॥ <br>
प्रयतः स्नापय सुतं तीर्थे पापविनाशने ॥ ८१ ॥ <br>
स्नानेन त्रिदिनं तत्र बह्मरक्षो विनश्यति ॥ <br>
नैवोपायान्तरं तस्य विनाशे विद्यते भुवि ॥ ८२ ॥ <br>
तस्माच्छीघ्रं प्रयाहि त्वं वेंकटाह्वयपर्वतम् ॥ <br>
तत्र पापविनाशाख्यतीर्थे स्नापय ते सुतम् ॥ ८३ ॥ <br>
मा विलम्बं कुरुष्वात्र त्वरया याहि वै द्विज ॥ <br>
इत्युक्तः स द्विजोऽगस्त्यं प्रणम्य भुवि दण्डवत् ॥ ८४ ॥ <br>
अनुज्ञातश्च तेनासौ प्रययौ वेंकटाचलम् ॥ <br>
सुतेन साकं विप्रोऽसौ गत्वा पापविनाशनम् ॥ ८५ ॥ <br>
॥ अथ सुमतेः पापनाशनस्नानेन दुर्गत्यपनोदनम् ॥ ॥ <br>
संकल्पपूर्वं संस्नाप्य दिनत्रयमसौ सुतम् ॥ <br>
सस्नौ स्वयं च विप्रेन्द्रः पिता पापविनाशने ॥ ८६ ॥ <br>
समागतः पपौ तोयं कृत्वा चाप्याह्निकक्रमम् ॥ <br>
अथ तस्य सुतस्तत्र विमुक्तो ब्रह्मरक्षसा ॥ ८७ ॥ <br>
समजायत नीरोगः स्वस्थः सुन्दररूपधृक् ॥ <br>
सर्वसंपत्समृद्धोऽसौ भुक्त्वा भोगाननेकशः ॥ ८८ ॥ <br>
देहान्ते प्रययौ मुक्तिं स्नानात्पापविनाशने ॥ <br>
पितापि तत्र स्नानेन देहान्ते मुक्तिमाप्तवान् ॥ ८९ ॥  <br>
॥ अथ वैदिककर्मानुष्ठातुर्दृढमतेर्दुर्गतिप्राप्त्यपनोदनम् ॥ ॥ <br>
तेनोपदिष्टोऽयं शूद्रः स भुक्त्वा नरकान्क्रमात् ॥ <br>
अनेकासु जनित्वा च कुत्सितास्वपि योनिषु ॥ 2.1.19.९० ॥ <br>
गृध्रजन्माभवत्पश्चाद्वेंकटाचलभूधरे ॥ <br>
स कदाचिज्जलं पातुं तीर्थे पापविनाशने ॥ ९१ ॥ <br>
समागतः पपौ तोयं सिषिचे चात्मनस्तनुम् ॥ <br>
तदैव दिव्यदेहः सन्सर्वाभरणभूषितः ॥ ९२ ॥ <br>
दिव्यं विमानमारुह्य प्रययावमरालयम्॥ ९३ ॥ <br>
॥ श्रीसूत उवाच ॥ ॥ <br>
एवम्प्रभावमेतद्वै तीर्थं पापविनाशनम् ॥ <br>
पापानां नाशनाद्विप्राः पापनाशाभिधं हि तत् ॥ ९४ ॥ <br>
इत्थं रहस्यं कथितं मुनीन्द्रास्तद्वैभवं पापविनाशनस्य ॥ <br>
यत्राभिषेकात्सहसा विमुक्तौ द्विजश्च शूद्रश्च विनिन्द्यकृत्यौ ॥ ९५ ॥ <br>
॥ इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्यं पापविनाशनतीर्थमहिमानुवर्णनंनामैकोनविंशतितमोऽध्यायः ॥ १९ ॥ <br>
<br>
<br>
</span>
