<span style="font-size: 14pt; line-height: 200%">।। अथ दानार्हसत्पात्रनिर्णयः ।। <br>
।। ऋषय ऊचुः ।। ।। <br>
भगवन्सूत सर्वज्ञ वेदवेदान्तकोविद ।। <br>
दानानि कस्मै देयानि दानकालश्च कीदृशः ।। १ ।। <br>
कश्च तत्प्रतिगृह्णीयात्सर्वं नो वक्तुमर्हसि ।। २ ।। <br>
।। श्रीसूत उवाच ।। ।। <br>
महापुण्यप्रदे क्षेत्रे वेंकटाख्ये द्विजोत्तमाः ।। <br>
सर्वेषामेव वर्णानां ब्राह्मणः परमो गुरुः ।। ३ ।। <br>
तस्मै दानानि देयानि स तारयति पंडितः ।। <br>
ब्राह्मणः प्रतिगृह्णीयाद्वर्जयित्वा त्ववर्णकम् ।। ४ ।। <br>
षण्डस्य पुत्रहीनस्य दंभाचाररतस्य च ।। <br>
वेदविद्वेषिणश्चैव द्विजविद्वेषिणस्तथा ।। ५ ।। <br>
स्वकर्मत्यागिनश्चापि दत्तं भवति निष्फलम् ।। <br>
परदाररतस्यापि परद्रव्यरतस्य च ।। ६ ।। <br>
गायकस्यापि विप्रस्य दत्तं भवति निष्फलम् ।। <br>
असूयाविष्टमनसः कृतघ्नस्य च मायिनः ।। ७ ।। <br>
ज्ञानशून्यस्य विप्रस्य दत्तं भवति निष्फलम् ।। <br>
नित्यं याञ्चापरस्यापि हिंसकस्याबलस्य च ।। ८ ।। <br>
नामविक्रयिणश्चैव वेदविक्रयिणस्तथा ।। <br>
स्मृतिविक्रयिणश्चैव धर्मविक्रयिणस्तथा ।। ९ ।। <br>
परोपतापशीलस्य दत्तं भवति निष्फलम् ।। <br>
ये केचित्पापनिरता निन्दिताः सुकृतैस्तथा ।। 2.1.22.१० ।। <br>
न तेभ्यः प्रतिगृह्णीयान्न देयं वापि किञ्चन ।। <br>
सत्कर्मनिरतायैव श्रोत्रियायाहिताग्नये ।। ११ ।। <br>
वृत्तिहीनाय वै देयं दरिद्राय कुटुम्बिने ।। <br>
देवपूजासु सक्ताय पुराणकथकाय च ।। १२ ।। <br>
देयं प्रयत्नतो विप्रा दरिद्रस्य विशेषतः ।। <br>
बहुना किमिहोक्तेन शृणुध्वं द्विजसत्तमाः ।। १३ ।। <br>
सर्वेषां ब्राह्मणानां च प्रदातुं शक्यते सदा ।। <br>
वन्ध्याभर्त्रे प्रदत्तञ्चेद्रासभो जायते नरः ।। १४ ।। <br>
नास्तिकं भिन्नमर्यादं पुत्रहीनं जडं खलम् ।। <br>
स्तेयिनं कितवं चैव कदाचिन्नाभिवादयेत् ।। १५ ।। <br>
पाषण्डं पतितं व्रात्यं वेदविक्रयिणं तथा ।। <br>
कृतघ्नं पापनिरतं कदाचिन्नाभिवादयेत् ।। १६ ।। <br>
तथा स्नानं प्रकुर्वन्तं समित्पुष्पकरं तथा ।। <br>
उदपात्रधरञ्चैव भुंजन्तं नाभिवादयेत् ।। १७ ।। <br>
विवादशालिनं चण्डं वमन्तं जनमध्यगम् ।।<br>
भिक्षान्नधारिणं चैव शयानं नाभिवादयेत् ।। १८ ।। <br>
वन्ध्याञ्च पुष्पिणीं जारां सूतिकां गर्भपातिनीम् ।। <br>
व्रतघ्नीञ्च तथा चण्डीं कदाचिन्नाभिवादयेत् ।। १९ ।। <br>
सभायां यज्ञशालायां देवतायतनेष्वपि ।। <br>
प्रत्येकं तु नमस्कारो हन्ति पुण्यं पुरातनम् ।। ।। 2.1.22.२० ।। <br>
श्राद्धव्रते नियुक्तञ्च देवताभ्यर्चकं तथा ।। <br>
यज्ञं च तर्पणञ्चैव कुर्वन्तं नाभिवादयेत् ।। २१ ।। <br>
कुर्वते वन्दनं यस्तु न कुर्यात्प्रतिवन्दनम् ।। <br>
नाभिवाद्यः स विज्ञेयो यथा शूद्रस्तथैव च ।। २२ ।। <br>
तस्मात्सर्वेपु कालेषु बुद्धिमान्ब्राह्मणोत्तमः ।। <br>
वन्ध्यापतिं द्विजं क्रूरं कदाचिन्नाभिवादयेत् ।। ।। २३ ।। <br>
।। अथाकाशगंगामाहात्म्यम्।। <br>
।। श्रीसूत उवाच ।। ।। <br>
अत्रेतिहासं वक्ष्यामि पुण्यशीलस्य धीमतः ।। <br>
सनत्कुमारमुनये नारदेन प्रभाषितम् ।। २४ ।। <br>
तद्वक्ष्यामि मुनिश्रेष्ठाः शृणुध्वं सुसमाहिताः ।। <br>
पुरा गोदावरीतीरे सर्वधर्मपरायणः ।। २५ ।। <br>
पुण्यशीलो द्विजवरः सत्यवादी जितेन्द्रियः ।। <br>
दयावान्सर्वभूतेषु देवाग्निद्विजपूजकः ।।२६।। <br>
कर्मणा जन्मशुद्धश्च मातापितृहिते रतः ।। <br>
गुरुभक्तिः सदाक्षिण्यो ब्रह्मण्यः साधुसंमतः ।। २७ ।। <br>
एतादृशगुणैर्युक्तः पुण्यशीलस्य धीमतः ।। २८ ।। <br>
।। अथ पुण्यशीलस्य वन्ध्यापतिनिमन्त्रणेन गर्दभमुखत्वप्राप्तिः ।। ।। <br>
गृहं सम्प्राप्तवान्विप्रो वेदवेदांगपारगः ।। <br>
प्रार्थितः पुण्यशीलेन पितृश्राद्धेऽतिवेगतः ।। २९ ।। <br>
तं विप्रं श्रोत्रियं शान्तं पितृश्राद्धे नियोज्य वै ।। <br>
श्राद्धं चकार धर्मात्मा प्रत्याब्दिकमनुत्तमम्।। 2.1.22.३० ।। <br>
ततः कालान्तरे तस्य पुण्यशीलस्य चानने ।। <br>
वैरूप्यं प्राप्तमत्युग्रं रासभाननवत्तदा ।। ३१ ।। <br>
ततः खिन्नमना भूत्वा पुण्यशीलोऽतिधार्मिकः ।। <br>
निःश्वस्य बहुधा खिन्नः प्रपेदेऽगस्त्ययोगिनः ।। ३२ ।। <br>
सुवर्णमुखरीतीरे ऋषिसंघनिषेविते ।। <br>
आश्रमं परमं दिव्यं सर्वकामफलप्रदम्।। ३३ ।। <br>
तत्राश्रमे मुनिवरैः सेव्यमानमहर्निशम् ।। <br>
दृष्ट्वागस्त्यं महात्मानं सर्वलोकहितैषिणम् ।। ३४ ।। <br>
प्रणाममकरोत्तस्मै गार्दभास्योऽतिदुःखितः ।। ३५ ।। <br>
।। पुण्यशील उवाच ।। ।। <br>
तपोनिधे नमस्तुभ्यमगस्त्य मुनिसेवित ।। <br>
कुत्सितास्यं महापापं रक्षरक्ष दयानिधे ।। ३६ ।। <br>
केन दोषेण मे चात्र मुखस्यासीत्कुरूपता ।। ३७ ।। <br>
मयि प्रीत्या महाभाग वदस्व मुनिसत्तम ।। ३८ ।। <br>
अगस्त्य उवाच ।। ।। <br>
विप्रवर्य महाभाग पुण्यशील महामते ।। <br>
आननस्य विरूपं वै शृणु नान्यमना द्विज ।।३९।। ।। <br>
अथ वन्ध्यापतेः श्राद्धनिमन्त्रणानर्हत्वकथनम् ।। ।। <br>
कञ्चिद्विप्रं गुणनिधिं वेदवेदांगपारगम् ।।<br>
श्रोत्रियं पुत्ररहितं श्राद्धे त्वं विनियुक्तवान् ।। 2.1.22.४० ।। <br>
तेन दोषेण महता मुखे तव विरूपता ।। <br>
ये लोके हव्यकव्यादौ वन्ध्यायाः स्वामिनं द्विजम्।। ४१ ।। <br>
नियोजयन्ति ते यान्ति मुखे गर्दभरूपताम् ।। <br>
शुभकर्मणि वा विप्र पैतृके वापि कर्मणि ।। ।। ४२ ।। <br>
वन्ध्यापतिं महापापं कदाचिन्न निमन्त्रयेत् ।। <br>
वन्ध्यापतिं महाक्रूरं वृषलीपतिमेव वा ।। ४३ ।। <br>
श्रेयस्कामी हि विप्रेंद्र श्राद्धे तु न निमन्त्रयेत् ।। <br>
वेदशास्त्रादियुक्तोऽपि कुलीनः कर्मठोऽपि वा ।। ४४ ।। <br>
वन्ध्याभर्ता द्विजश्रेष्ठ श्राद्धे त्याज्यः कथञ्चन ।। <br>
ज्योतिष्टोमादियज्ञेषु व्रतेषु च तपःसु च ।। ४५ ।।<br>
समर्थोऽपि द्विजश्रेष्ठः श्राद्धे वन्ध्यापतिं त्यजेत् ।। <br>
अलभ्ये तु द्विजे पात्रे तन्तुमात्रोपजीविनम् ।। ४६ ।। <br>
पुत्रवन्तं सदाचारं श्राद्धार्थं तु निमन्त्रयेत् ।। <br>
तदभावे द्विजश्रेष्ठ पुत्रं वाऽनुजमेव वा ।। ४७ ।। <br>
आत्मानं वा नियुञ्जीत श्राद्धे वन्ध्यापतिं त्यजेत् ।। <br>
पुण्यशील महाभाग चोद्धृत्य भुजमुच्यते ।। ४८ ।। <br>
सर्वथा पुत्रहीनं तु श्राद्धार्थं न नियोजयेत् ।। <br>
वन्ध्यापतिं द्विजं यस्तु श्राद्धकर्ता नियोक्ष्यति ।। ४९ ।। <br>
तच्छ्राद्धमासुरं ज्ञेयं कर्ता च नरकं व्रजेत् ।। 2.1.22.५० ।। <br>
।। अथाकाशगंगास्नानेन पुण्यशीलस्य तद्विकृतिनिवृत्तिः ।। ।। <br>
बहुनात्र किमुक्तेन तद्दोषविनिवृत्तये ।। <br>
उपायं ते प्रवक्ष्यामि स्वर्णमुख्यास्तटे शुभे ।। ५१ ।। <br>
वर्तते देवसंघैश्च सेवितो वेंकटाचलः ।। <br>
मेरुपुत्रो महापुण्यः सर्वकामफलप्रदः ।। ।। ५२ ।। <br>
तस्मिन्वेंकटशैलेन्द्रे सुरासुरनमस्कृते ।। <br>
वियद्गंगेति नाम्ना वै तीर्थमस्ति महत्तरम् ।। ५३ ।। <br>
सर्वपापप्रशमनमायुरारोग्यवर्धनम् ।। <br>
त्वं गत्वा वेंकटं शैलं स्वामिपुष्करिणीजले ।। ५४ ।। <br>
स्नात्वा संकल्पपूर्वं तु गंगातीर्थमनन्तरम् ।। <br>
गत्वा तीर्थविधानेन स्नानं कुरु महामते ।। ५५ ।। <br>
स्नानमात्रात्ततः सद्यो मुखस्यास्य महामते ।। <br>
वैरूप्यं तत्क्षणादेव नंक्ष्यत्येव न संशयः ।।५६।। <br>
एवमुक्तः पुण्यशीलो ह्यगस्त्येन महात्मना ।। <br>
तं प्रणम्य महात्मानं वेंकटाद्रिं ततो ययौ ।।५७ ।। <br>
तत्र गत्वा महाभागः स्वामिपुष्करिणीजले ।। <br>
स्नात्वा नियमपूर्वं तु वियद्गंगासमीपगः ।। ५८ ।। <br>
तत्र स्नानेन धर्मात्मा कामवक्रोपमं मुखम् ।। <br>
प्राप्तवान्पुण्यशीलस्तु अहो तीर्थस्य वैभवम् ।। ५९ ।। <br>
।। श्रीसूत उवाच ।। ।। <br>
एवं वः कथितं विप्रा नारदेन प्रभाषितम् ।। <br>
सनत्कुमारमुनये शौनकाद्या महौजसः ।। 2.1.22.६० ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्य आकाशगंगामाहात्म्यवर्णनंनाम द्वाविंशतितमोऽध्यायः ।। २२ ।। <br>
<br>
<br>
</span>
