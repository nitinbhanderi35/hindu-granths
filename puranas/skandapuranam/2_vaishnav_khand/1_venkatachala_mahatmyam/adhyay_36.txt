<span style="font-size: 14pt; line-height: 200%">॥ अथ वराहकृतधरण्युद्धरणक्रमः॥ <br>
॥ भरद्वाज उवाच ॥ ॥ <br>
पुरा निशात्यये धातुः प्रबुद्धो मधुसूदनः ॥ <br>
पुनः प्रवृत्तिं भूतानामन्वियेष धिया भृशम् ॥१॥ <br>
विना वसुमतीमन्ये भूतौघधरणक्षमाः ॥ <br>
न भवन्तीति हृदये तर्कस्तस्याजनिष्ट च ॥ २ ॥ <br>
अपश्यत्प्रणिधानेन महीं पातालगोचराम्॥ <br>
अतिमात्रभयोद्विग्नां परीतां महताम्बुना ॥ ३ ॥ <br>
प्रतिपेदे तदा रूपं भूसमुद्धरणोचितम् ॥ <br>
उपकर्मोष्ठमनलजिह्वं प्रणवघोषणम् ॥४॥ <br>
चतुराम्नायचरणं प्रायश्चित्तखुरांचितम् ॥ <br>
प्राग्वंशकायं विलसद्दर्भरोमावलीयुतम् ॥ ५ ॥ <br>
प्रवर्ग्यावर्तसंपन्नं दक्षिणाग्न्युदरान्वितम् ॥ <br>
स्रुक्तुण्डमखिलैः सर्वैः संविभक्तांगसन्धिकम् ॥ ६ ॥ <br>
दिव्यसूक्तसटाजालं परत्रह्मशिरस्तथा ॥ <br>
हव्यकव्यरयोपेतं विशुद्धपशुजानुकम् ॥ ७ ॥ <br>
उक्तात्युक्तादिकच्छन्दोमार्गमंत्र बलान्वितम् ॥ <br>
सर्वयज्ञमयं दिव्यं वाराहं रूपमास्थितः ॥ ८ ॥ <br>
अन्वेष्टुं धरणीमब्धेर्विवेश सलिलांतरम् ॥ <br>
दंष्ट्राबालशशांकोत्थलसत्कांतिचयैर्हठात्॥ ॥ ९ ॥ <br>
कल्पांतसमयस्फीतं तमिस्रमपसारयन् ॥ <br>
अभिभूतांबुभृद्घोषैर्मुहुर्ब्रह्माण्डकन्दराम् ॥ 2.1.36.१० ॥ <br>
निनादमुखरां कुर्वन्गाढैर्घुरुघुरुस्वनैः ॥ <br>
खुरप्रखुरविन्यासैर्जर्जरीकृतविग्रहम् ॥ ११ ॥ <br>
इतस्ततो विलुठयन्नुरगाणामधीश्वरम् ॥ <br>
तीव्रैर्निःश्वासपवनैरापातालं सरित्पतेः ॥ १२ ॥ <br>
प्रापयन्नतलस्पर्शमन्तरं दर्शनीयताम् ॥ <br>
अतिदीर्घेण पात्रेण मग्नोन्मग्नेन वारिधेः ॥ १३ ॥ <br>
संक्षोभितानि पाथांसि कुर्वन्नन्तर्ययौ तदा ॥ <br>
सप्तपातालमूलाधः स्थितां तोये भयाकुलाम् ॥ १४ ॥ <br>
वेपमानां समालोक्य धरणीं हृष्टमानसः ॥ <br>
तामारोप्य स्वदंष्ट्राग्रमुन्ममज्ज सरित्पतेः ॥ १५ ॥ <br>
संस्तूयमानो मुनिभिर्जनलोकनिवासिभिः ॥ <br>
तस्मिन्नुद्वहति प्रेम्णा देवे वसुमतीं क्षणम् ॥ १६ ॥ <br>
प्रतिसारा बभूवाधो वारिधेमर्ङ्गलोचिता ॥ <br>
तदुत्तारणवेलायां वराहवपुषोऽर्जुन ॥ १७ ॥ <br>
गम्भीरघोषैरम्भोधिः प्राप मंगलतूर्यताम् ॥ <br>
उद्वृत्तवीचिविक्षिप्तशीकरासारसंगतः ॥ १८ ॥ <br>
भेजे मुक्ताफलचयो मंगलाक्षतविभ्रमम्॥ <br>
उदूढा तेन देवेन सा बभौ सलिलाप्लुता ॥ १९ ॥ <br>
गाढरागसमुत्पन्नस्वेदक्लिन्नतनूरिव ॥ <br>
इत्थमुद्धृत्य भगवान्महीं पातालमूलतः ॥ 2.1.36.२० ॥ <br>
सुदृढं स्थापयामास मध्येऽम्बुनिधिपाथसाम् ॥ <br>
तेनोद्धृतायां मेदिन्यां पूर्णं तद्भूनभोन्तरे ॥ २१ ॥ <br>
जलं तत्कृतमर्यादाऽव्यवच्छिन्नमभूत्तदा ॥ <br>
संस्थाप्य पृथिवीमित्थं तदीयाधारसिद्धये ॥ २२ ॥ <br>
दिग्गजानहिराजं च कमठं च न्यवेशयत् ॥ <br>
तेषामपि च सर्वेषामाधारत्वेन सादरम् ॥ २३ ॥ <br>
अव्यक्तरूपां स्वां शक्तिं युयोज च दयानिधिः ॥ <br>
ततो धरां समुद्धृत्य स्थितं किटितनुं हरिम् ॥ २४ ॥ <br>
तुष्टुवुः सनकाद्यास्तं जनलोकनिवासिनः ॥ <br>
तदा वराहवपुषमाराध्य पुरुषोत्तमम् ॥ २५ ॥ <br>
तदाज्ञया जगद्ब्रह्मा यथापूर्वमकल्पयत् ॥ २६ ॥ <br>
॥ अर्जुन उवाच ॥ ॥ <br>
कल्पान्तसलिले मग्ना कथं तिष्ठति भूरियम् ॥ <br>
सप्तपाताललोकाधः किमाधारा महामुने ॥ २७ ॥ <br>
कल्पकालः कियानेष स्यात्तद्वृत्तिश्च कीदृशी ॥ २८ ॥ <br>
॥ अथ कल्पवृत्तांतवर्णनपूर्वकं श्वेतवराहावतारवर्णनम् ॥ ॥ <br>
एतद्विस्तार्य सकलं मम ब्रह्मन्मुने वद ॥ २९ ॥ <br>
॥ भरद्वाज उवाच ॥ ॥ <br>
विनाडिकानां षष्ट्या स्यान्नाडिकैका दिनं भवेत् ॥ <br>
तत्षष्ट्या दिवसास्त्रिंशन्मासः पक्षद्वयात्मकः ॥ 2.1.36.३० ॥<br>
मासौ द्वावृतुरित्युक्तस्तैः षङ्भिर्वत्सरो भवेत् ॥ <br>
अयनद्वितयाकारः शीतवर्षोष्णसंश्रयः ॥ ३१ ॥ <br>
देवासुराणामन्योयमहोरात्रं विपर्ययात् ॥ <br>
उत्तरं दक्षिणे भानोरयने ते यथाक्रमम् ॥ ३२ ॥ <br>
मानुषाब्दैः खखव्योमखाक्षिपावकसागरैः ॥ <br>
महायुगं भवेत्पार्थ कृताद्याकारसंयुतम् ॥ ॥ ३३ ॥ <br>
सप्तत्या सैकया कालो युगानामन्तरं मनोः ॥ <br>
अस्मिञ्छ्वेतवराहाख्ये कल्पे जातान्मनूञ्छृणु ॥ ३४ ॥ <br>
स्वायंभुवः स्यात्प्रथमस्ततः स्वारोचिषो मनुः ॥ <br>
उत्तमस्तामसाख्यश्च रैवतश्चाक्षुषाह्वयः ॥ ३५ ॥ <br>
एते गताः प्राङ्मनवः षट्सेन्द्रसुरतापसाः ॥ <br>
वैवस्वतो वर्ततेऽद्य सप्तमो मनुरर्जुन ॥ ३६ ॥ <br>
आदित्यवसुरुद्राद्यास्तत्काले देवतागणाः ॥ <br>
इष्ट्वाश्वमेधशतकं तेजस्वी प्राप शक्रताम् ॥ ३७ ॥ <br>
विश्वामित्रोऽहमत्रिश्च जमदग्निश्च कश्यपः ॥ <br>
वसिष्ठो गौतमश्चैव ते वै सप्तर्षयोऽर्जुन ॥ ३८ ॥ <br>
इक्ष्वाकुप्रमुखाः शूरा मनुपुत्रा महाबलाः ॥ <br>
अवनिं पालयामासुर्नित्यं धर्मपरायणाः ॥ ३९ ॥ <br>
सूर्यदक्षब्रह्मधर्मरुद्राणां पञ्च सूनवः ॥ <br>
सावर्णिरौच्यभौमाद्या भविष्यन्मनुसप्तकम् ॥ 2.1.36.४० ॥ <br>
चतुर्दश विधातुस्ते भवन्ति मनवोऽहनि ॥ <br>
तत्कल्पसंज्ञं तस्यान्ते निशा स्यात्तत्समा शृणु ॥ ४१ ॥ <br>
दिनावसानसमये ब्रह्मणः पाण्डुनन्दन ॥ <br>
जायतेऽवग्रहो घोरः पृथिव्यां शतवार्षिकः ॥ ४२॥ <br>
तस्मिन्नवग्रहे पृथ्व्यां नीरसायां धनञ्जय ॥ <br>
चतुर्विधानि भूतानि समायान्ति परिक्षयम् ॥ ४३ ॥ <br>
तदा तप्तशिखाकारैरुपेतो घर्मदीधितिः ॥ <br>
मयूखैरग्निसदृशैर्वमद्भिः पावकच्छटाः ॥ ४४ ॥ <br>
विनष्टग्रामनगरशैलवृक्षादिकानना ॥ <br>
कूर्मपृष्ठोपमोर्वी स्यात्तप्तायःपिण्डसन्निभा ॥ ४५ ॥ <br>
ततो विधातुर्गात्रेभ्यः समुत्पन्ना महाघनाः ॥ <br>
आच्छादयन्तो गगनं गर्जितध्वानबन्धुराः ॥ ४६ ॥ <br>
सितपीतारुणश्यामाश्चित्रवर्णाश्च भीषणाः ॥ <br>
शैलेभसौधवृक्षादिनानारूपसमन्विताः ॥ ४७ ॥ <br>
ते शताब्दमितं कालं महावृष्टिं वितन्वते ॥ <br>
तेनाम्भसा शमं याति सूर्योद्भूतो महानलः ॥ ४८ ॥ <br>
भूयश्च शतवर्षाणि वर्षन्त्युग्रं महाघनाः ॥ <br>
तदम्भसा समुद्वेला विकृतिं यान्ति वार्द्धयः ॥ ४९ ॥ <br>
कल्पान्ताम्बुदनिर्मुक्तं लोकान्व्याप्नोति तज्जलम् ॥ <br>
भूर्भुवःस्वर्महर्लोकानावृणोति तमो महत् ॥ <br>
तदा निमग्ना सलिले मही पातालमूलगा ॥ 2.1.36.५० ॥ <br>
अनष्टा कथमप्यास्ते ब्रह्मशक्त्यवलम्बिता ॥ <br>
अथ निःश्वाससंभूतो मारुतो ब्रह्मणोऽर्जुन ॥ ५१ ॥ <br>
उत्सारयति तान्सर्वान्कल्पान्तोत्थान्महाघनान् ॥ <br>
एवं प्रवृद्धः पवनः शतसंवत्सरात्मकम् ॥ ५२ ॥ <br>
कालं निरन्तरं वाति दुर्निवाररयोत्थितः ॥ <br>
तमुग्रमनिलं हित्वा हरेर्नाभिसरोरुहे ॥ ५३ ॥ <br>
योगनिद्रामवाप्नोति तस्मिन्पाथसि पद्मभूः ॥ <br>
योगनिद्रानुषक्तस्य याति तस्य जगद्विभोः ॥ ५४ ॥ <br>
तावती शर्वरी पार्थ दिनं यावत्प्रमाणकम् ॥ <br>
निशायां समतीतायामुत्थितो वेगवान्पुनः ॥ ५५ ॥ <br>
सृजप्यखिलजन्तून्वै पूर्ववच्छासनाद्धरेः ॥ <br>
कल्पेकल्पे समुचितै रूपैः पाति जगद्धरिः । ५६ ॥ <br>
अस्मिन्कल्पे श्वेतवर्णां प्राप्तवान्यज्ञपोत्रिताम्॥ <br>
वराहवपुषा देवो विहरन्नवनीतले ॥५७॥ <br>
स्वपूर्वनियतावासं प्रपेदे वेंकटाचलम् ॥ <br>
स्वामिपुष्करिणीतीरे चरंश्चिरमधोक्षजः॥५८॥ <br>
भक्त्या परमया युक्तमपश्यज्जलजासनम् ॥ <br>
संपूज्य प्रार्थयामास ब्रह्मा तं भूतभावनम् ॥ ५९ ॥ <br>
पुरातनीं निजां स्वामिन्भज दिव्यां तनूमिति ॥ <br>
गृहीत्वानुनयं तस्य त्यक्त्वा तां सूकराकृतिम् ॥ 2.1.36.६० ॥ <br>
अनन्यभजनीयां स्वां प्राप विश्वात्मिकां तनुम् ॥ <br>
तथास्थितं गिरौ तत्र कृत्वाप्युत्साहमूर्जितम् ॥॥ ६१ ॥ <br>
द्रष्टुं न शेकुः सर्वेऽपि कालेन बहुनापि च ॥ ६२ ॥ <br>
॥ अर्जुन उवाच ॥ ॥ <br>
दर्शनस्मरणादीनां हरिरित्थमगोचरः ॥ <br>
कथं प्रत्यक्षतां प्राप मानुषाणां महामुने ॥ ६३ ॥ <br>
भाग्यभूतोऽथ जगतां यः को वाऽऽराध्य तं विभुम् ॥ <br>
इह प्रकाशयामास कथामेतां निवेदय ॥ ६४ ॥ <br>
हरिकथाश्रवणं दुरितापहं कथयतां सकलागमविद्भवान् ॥ <br>
सुकृतिनां ननु संप्रति धुर्यता मुनिवरेण्य ममाद्य समागता ॥ ६५ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये सुवर्णमुखरीमाहात्म्यप्रशंसायां वराहावतारकीर्तनं नाम षट्त्रिंशोऽध्यायः ॥ ३६ ॥ <br>
<br>
<br>
</span>
