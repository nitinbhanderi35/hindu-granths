<span style="font-size: 14pt; line-height: 170%">।। अथ तुम्बुरु(घोण)तीर्थमाहात्म्यम् ।। <br>
।। श्रीसूत उवाच ।। ।। <br>
अत्राहं संप्रवक्ष्यामि शौनकाद्या महौजसः ।। <br>
घोणतीर्थस्य माहात्म्यं सर्वपातकनाशनम् ।। १ ।। <br>
तत्र स्नानं जनानां तु जन्मान्तरतपःफलम् ।। <br>
उत्तराफल्गुनीयुक्तशुक्लपक्षीयपर्वणि ।। २ ।। <br>
तुम्बोस्तीर्थं मीनसंस्थे रवौ तीर्थानि सर्वशः ।। <br>
अपराह्ने समायान्ति गंगादीनि जगत्त्रये ।। ३ ।। <br>
।। ऋषय ऊचुः ।।।। भगवन्सूत सर्वज्ञ सर्वशास्त्रार्थपारग ।। <br>
गंगायाः सरितः सर्वा घोणतीर्थेऽतिपावने ।। ४ ।। <br>
किमर्थं स्नांति वै तत्र मीनसंस्थे प्रभाकरे ।। ५ ।। <br>
।। ।। श्रीसूत उवाच ।। ।। <br>
पापिनो मनुजाः सर्वे ह्यस्मासु स्नान्ति यत्नतः ।। <br>
विसृज्य पापजालानि कृतार्था यांति वै जनाः ।। ६ ।। <br>
अस्माकं पापजालं तत्कथं नश्यति सर्वतः ।। <br>
एवमालोच्य तीर्थानि गंगादीनि प्रयत्नतः ।। ७ ।। <br>
संस्मृत्य ब्रह्मपुत्रस्य नारदस्य महात्मनः ।। <br>
वाक्यं मनोहरं दिव्यं सर्वपापनिषूदनम् ।। ८ ।। <br>
गत्वा श्रीवेंकटं शैलं ब्रह्महत्यादिशोषकम् ।। <br>
तत्र स्नात्वा तीर्थवर्ये स्वामिपुष्करिणीजले ।। ९ ।। <br>
अनन्तरं ततो विप्रा घोणतीर्थेऽतिपावने ।। <br>
उत्तराफल्गुनीयुक्तशुक्त्यपक्षीयपर्वणि ।। 2.1.26.१० ।। <br>
स्नांति तीर्थानि सर्वाणि मीनसंस्थे प्रभाकरे ।। <br>
तस्य तीर्थस्य माहात्म्यं को वेत्ति भुवनत्रये ।। ११ ।। <br>
।। अथ घोणतीर्थस्नानविमुखानां महादोषवर्णनम् ।। ।। <br>
तस्मात्पुण्यतमं तीर्थं घोणतीर्थं द्विजोत्तमाः ।।१२।। <br>
आरामोच्छेदकं क्रूरं कन्यातुरगविक्रयम्।। <br>
घोणस्नानपरित्यक्तं तमाहुर्ब्रह्मघातुकम् ।। १३ ।। <br>
देवद्रव्यापहन्तारं तथा दत्तापहारकम् ।। <br>
घोणस्नानपरित्यक्तं तमाहुर्ब्रह्मघातुकम् ।। १४ ।। <br>
तटाकसेतुभेत्तारं परस्त्रीसंगलोलुपम् ।। <br>
घोणस्नानपरित्यक्तं तमाहुः स्तेयिनं बुधाः ।। १५ ।। <br>
ददामीति द्विजायोक्त्वा पश्चाद्यो नास्तिकोऽधमः ।। <br>
घोणस्नानपरित्यक्तं सुरापं तं विदुर्बुधाः ।। १६ ।। <br>
गुरुविप्रजनद्वेष्यमात्मस्तुतिपरायणम् ।। <br>
घोणस्नानपरित्यक्तं तमाहुः स्तेयिनं बुधाः ।। १७ ।। <br>
असंस्कृतान्नभोक्तारं पितृशेषान्नभोजिनम्।। <br>
घोणस्नानपरित्यक्तं तमाहुः स्तेयिनं द्विजाः ।। १८ ।। <br>
पितृशेषान्नदातारं मातापितृविरोधिनम्।। <br>
घोणस्नानपरित्यक्तं तमाहुः स्तेयिनं बुधाः ।। १९ ।। <br>
परस्त्रीसंगनिरतं भ्रातृभार्यारतिप्रियम् ।। <br>
घोणस्नानपरित्यक्तं तमाहुर्गुरुतल्पगम् ।। 2.1.26.२० ।। <br>
चण्डालभाषिणं विप्रं सदैवादर्भपाणिकम् ।। <br>
घोणस्नानपरित्यक्तं तत्संसर्गं तु पञ्चमम् ।। २१ ।। <br>
रजस्वलाश्वचण्डालध्वनि श्रुत्वान्नभोजिनम् ।। <br>
घोणस्नानपरित्यक्तं तत्संसर्गं तु पञ्चमम् ।। २२ ।। <br>
पुराणोद्वाहमौंज्यादिधर्माणां विघ्नकारकम् ।। <br>
घोणस्नानपरित्यक्तं तमाहुः पशुघातुकम्।। २३ ।। <br>
शरणागतहन्तारं सर्वतीर्थपराङ्मुखम्।। <br>
घोणस्नानपरित्यक्तं तमाहुर्भ्रूणहं बुधाः ।।२४ ।। <br>
पितृयज्ञ परित्यक्तं त्यक्तभार्यं कुलाधमम् ।। <br>
घोणस्नानपरित्यक्तं तमाहुर्गोविघातुकम् ।। २५ ।। <br>
महापापसमानानि क्षुद्रपापानि यानि च ।। <br>
घोणस्नानपरित्यक्तमाश्रयन्ति द्विजोत्तमाः ।। २६ ।। <br>
।। अथ घोणस्नानस्यसर्वपापापनोदकत्ववर्णनम् ।। ।। <br>
महापापरतं विप्राः श्वपचं वा कुलाधमम् ।। <br>
क्रूरं कुलान्तकं कष्टमदत्तं कर्मवर्जितम् ।। २७ ।। <br>
पशुघ्नं च परद्रोहमाश्रितं पिशुनं तथा ।। <br>
असत्यभाषिणं दम्भपरदाररतं तथा ।। २८ ।। <br>
मित्रद्रोहं कृतघ्नं च भ्रूणह चातिपातकम् ।। <br>
परदाररतं पापं पराणामर्थसूचकम् ।। २९ ।। <br>
अनृतं कृषिकर्माणं स्वामिद्रोहं च वञ्चकम् ।। <br>
सलोभं पितृहन्तारं सर्वदेवपराङ्मुखम् ।। 2.1.26.३० ।। <br>
आत्मप्रशंसां कुर्वाणं धर्मविघ्नकरं शठम् ।। <br>
अपात्रव्ययकर्तारं सानुकूल्यविभेदकम् ।। ३१ ।। <br>
सुपल्लवफलोपेतवृक्षविच्छेदकारकम्।। <br>
विश्वासघातुकं चैव वीरहत्यापरायणम् ।। ३२ ।। <br>
अनग्निकमपुत्रं च विषकर्मप्रयोगिणम् ।। <br>
गुरुद्वेषकरं पापं दम्पत्योर्विरसावहम् ।। ३३ ।। <br>
ग्रामाधिपत्यं कुर्वाणं तथा देवालयस्य च ।। <br>
भृतकख्यापकं विप्रं कूरकर्मपरायणम् ।। ३४ ।। <br>
प्रकृतीकृत पापौघं गुह्याघौघपरायणम् ।। <br>
अज्ञानादघकर्तारं ज्ञानाद्दुष्कर्मकारकम् ।। ३५ ।। <br>
एतान्सर्वांश्च विप्रेंद्रा घोणतीर्थं मनोहरम्।। <br>
पुनाति स्नानपानाद्यैरहो तीर्थस्य वैभवम् ।। ३६ ।। <br>
।। अथ तुम्बुर्वाख्यगंधर्वचरितम् ।। <br>
।। श्रीसूत उवाच ।। ।। <br>
अत्रेतिहासं वक्ष्यामि पुराणं पापनाशनम् ।। <br>
सर्वपापप्रशमनमपवर्गफलप्रदम् ।। ३७ ।। <br>
पुरा गार्ग्यो महातेजाः सर्वविद्याविशारदः ।। <br>
सर्वज्ञो नीतिमान्विप्रः प्राह चेत्थं जितेन्द्रियः ।। ३८ ।।<br>
देवलं च महात्मानं नमस्कृत्य प्रसन्नधीः ।। <br>
कथयस्व महाभाग मयि कारुणिको भव ।। <br>
घोणतीर्थस्य माहात्म्यं सर्वपापहरं शुभम् ।।।। ३९ ।। <br>
।। देवल उवाच ।। ।। <br>
तुम्बुरुर्नाम गन्धर्वो भार्यां शप्त्वा पतिव्रताम् ।। <br>
अत्र स्नात्वा समभ्यर्च्य वेंकटेशं दयानिधिम् ।। 2.1.26.४० ।। <br>
प्राप्तवान्विष्णुलोकं वै पुनरावृत्तिवर्जितम्।। ४१ ।। <br>
।। गार्ग्य उवाच ।। ।। <br>
किमर्थं देवल ऋषे भार्यां रूपवतीं स्त्रियम् ।। <br>
तुम्बुरुर्नाम गन्धर्वः सर्वविद्याविशारदः ।।४२ ।। <br>
शप्तवान्केन दोषेण भार्यां सर्वगुणान्विताम् ।। <br>
तद्वदस्व महाभाग श्रोतुं कौतूहलं हि मे ।। ४३ ।। <br>
।। अथ स्वभार्यायै तुम्बुरूपदिष्टमाघस्नानविधिप्रकारः ।। ।। <br>
तुम्बुरुर्नाम गन्धर्वो भार्यां प्रीत्या ह्युवाच ह ।। <br>
माघत्रये मया साकं स्नानं कुरु मलापहम् ।। ।। ४४ ।। <br>
माघमास्युदिते सूर्ये सर्वकल्मषनाशने ।। <br>
तीरेऽस्मिन्विष्णुपूजार्थं गोमयालेपनं कुरु ।। ४५ ।। <br>
रंगवल्ल्यादिभिः शुभ्रपद्मस्वस्तिक धातुभिः ।। <br>
शुश्रूषां कुरु मे विष्णोर्मासेऽस्मिन्मंगलप्रदे ।। ४६ ।। <br>
माघेऽस्मिन्माधवस्यास्य कुरु त्वं दीपवर्तिकाम् ।। <br>
सधूपं पावकं भक्त्या समर्पय हरेः पुरः ।। ४७ ।। <br>
कुरु पाकं शुचिर्भूत्वा माधवाय महात्मने ।। <br>
प्रदक्षिणानमस्कारैर्भक्त्या माघे मया सह ।। ४८ ।। <br>
कुरुष्व देवदेवस्य सपर्यां विष्णवेऽन्वहम् ।। <br>
पुराणश्रवणं विष्णोः कुरु नित्यमतंद्रिता ।। ४९ ।। <br>
नित्यं स्नात्वा प्रयत्नेन पिब पादोदकं हरेः ।। <br>
कृष्ण विष्णो मुकुन्देति नारायण जनार्दन ।। 2.1.26.५० ।। <br>
अच्युतानन्त विश्वात्मन्निति कीर्तय सन्ततम् ।। <br>
क्रोधमात्सर्यलोभादींस्त्यक्त्वा त्वं व्रतमाचर ।। ५१ ।। <br>
तेन ते जायते मुक्तिर्विष्णुलोकश्च शाश्वतः ।। <br>
।। अथ भार्यां प्रति तुम्बुरुदत्तशापतद्विमुक्तिप्रकारौ ।। ।। <br>
इत्थं सा भर्तृगदितं श्रुत्वा गंधर्ववल्लभा ।। <br>
भर्तारमब्रवीत्कोपादसह्यं दुर्गतिप्रदम् ।। ५२ ।। <br>
माघे चोद्भूतशीते तु प्रातर्मन्दोदिते रवौ ।। <br>
कथं निमज्जयेदस्मिन्माघे शीतार्तिकेऽनघ ।। ५३ ।। <br>
यत्त्वयोक्तानि कर्माणि न शक्यानि मयाऽसकृत्।। <br>
न करोमि पते स्नानं प्रातःकाले त्वया सह ।। ५४ ।। <br>
मृतौ शीतातिपातेन न च मे रक्षको भवान् ।। <br>
इत्येवमुदितं श्रुत्वा पतिर्गन्धर्ववल्लभः ।। ५५ ।। <br>
सशान्तोऽपि शशापाथ भार्यां चाप्रियवादिनीम् ।। <br>
पुत्रं च धर्मविमुखं भार्यां चाप्रियभाषिणीम् ।।५६।। <br>
अब्रह्मण्यं च राजानं सद्यः शापेन दण्डयेत् ।। <br>
इति न्यायं विचिंत्यासौ शशापेत्थं सतीं तदा ।। ५७ ।। <br>
वेंकटाद्रौ महापुण्ये सर्वपातकनाशने ।। <br>
घोणतीर्थसमीपे च पिप्पलद्रुमकोटरे ।। ५८ ।। <br>
तत्राम्बुरहिते मूढे मण्डूका भव केवलम् ।। <br>
इत्येवं भर्तृवाक्यं तच्छ्रुत्वा गंधर्ववल्लभा ।। ५९ ।। <br>
पतित्वा पादयोस्तस्य तुम्बरुं प्रार्थयत्सती ।। <br>
विशापमवदत्पश्चाद्भर्ता वै तुम्बुरुस्तदा ।। 2.1.26.६० ।। <br>
अगस्त्यो वै महाभागस्तपस्वी विजितेन्द्रियः ।। <br>
घोणतीर्थवरे स्नात्वा पौर्णमास्यां महातिथौ ।। ६१ ।।<br>
शिष्येभ्यो वै यदा तस्मिन्नश्वत्थद्रुमसंनिधौ ।। <br>
घोणतीर्थस्य माहात्म्यं वक्ति वै ब्राह्मणोत्तमः ।। ६२ ।। <br>
तदा पिप्पलवृक्षस्य कोटरे त्वं समाहिता ।। <br>
श्रुत्वा वै घोणतीर्थस्य माहात्म्यं मोक्षदायकम् ।। ६३ ।। <br>
विधूय सर्वपापानि मया साकं रमिष्यसि ।। <br>
इत्युक्ता विररामाथ धर्मपत्नी पतिव्रता ।। ६४ ।। <br>
भर्तृशापान्महाघोरां मंडूकतनुमाश्रिता ।। <br>
शेषाद्रिशिखरे तस्मिन्घोणतीर्थस्य दक्षिणे ।। ।। ६५ ।। <br>
शनैःशनैर्गता नारी पिप्पलद्रुमकोटरम् ।। <br>
अब्दायुतं गतं तस्या अश्वत्थद्रुमकोटरे ।। ६६ ।। <br>
ततः कालांतरेऽगस्त्यो वेंकटाद्रिं मनोहरम् ।। <br>
गत्वा श्रीस्वामितीर्थे च स्नात्वा नियमपूर्वकम् ।। ६७ ।। <br>
वराहस्वामिनं देवं नत्वा तीर्थस्य दक्षिणे ।। <br>
वेंकटेशालयं गत्वा श्रीनिवासं कृपानिधिम्।। ६८ ।। <br>
वेदवेद्यं विशालाक्षं देवदेवं सनातनम् ।। <br>
नत्वाऽगस्त्यो महाभागो घोणतीर्थं ततो ययौ ।। ६९ ।। <br>
तत्र स्नात्वा तीर्थवर्ये स्वशिष्यै योगिनां वरः ।। <br>
पिप्पलद्रुमच्छायायां शिष्येभ्यो भक्तिपूर्वकम् ।। 2.1.26.७० ।। <br>
घोणतीर्थस्य माहात्म्यं ब्रह्महत्याविनाशकम् ।। <br>
सर्वमंगलदं पुण्यं सर्वसम्पत्प्रदायकम्।। ७१ ।। <br>
उक्तवान्योगिनां श्रेष्ठो ह्यगस्त्यो भगवानृषिः ।। ७२ ।। <br>
।। अथ घोणतीर्थे अगस्त्यदर्शनेन तुम्बुरुपत्न्या वर्षाभूत्व निवृत्तिः ।। ।। <br>
तदा श्रुत्वा तु वर्षाभूः पादयोस्तस्य योगिनः ।। <br>
पतित्वा ज्ञानदीपेन विदित्वा वैभवं मुनेः ।। ७३ ।। <br>
पूर्वरूपं समासाद्य नारी रूपं मनोहरम् ।। <br>
अगस्त्य योगिनां श्रेष्ठ रक्षरक्ष दयानिधे ।। ७४ ।। <br>
मां रक्ष दयया ब्रह्मन्पतिवाक्यविरोधिनीम् ।। <br>
इत्युक्त्वा तं विक्षालाक्षी विरराम ततः परम् ।। ७५ ।। <br>
।। अगस्त्य उवाच ।। ।। <br>
का त्वं सुश्रोणि भद्रं ते भेकजन्मप्रदायकम् ।। <br>
पापं पूर्वभवे चासीत्तद्वदस्व च मा चिरम् ।।७६।। <br>
।। ।। नार्युवाच ।। ।। <br>
तुम्बुरुर्नाम गन्धर्वः सर्वविद्याविशारदः ।। <br>
तस्य भार्यास्म्यहं विप्र ह्यगस्त्य मुनिसेवित ।। ७७ ।। <br>
भर्ता मे सर्वधर्मज्ञस्तुम्बुरुर्मुनिसत्तमः ।। <br>
सर्वधर्मान्मनोज्ञा त्वं कुरु नित्यं मया सह ।। ७८ ।। <br>
पतिवाक्यं तदा श्रुत्वा परलोकोपकारकम् ।। <br>
असह्यं वाक्यमत्युग्रं दुर्गतिप्रदमेव हि ।। ७९ ।। <br>
मया चोक्तं हि दुर्बुद्ध्या हे तात मुनिसत्तम ।। 2.1.26.८० ।। <br>
।। अथागस्त्यकथितपतिव्रताधर्माः ।। <br>
।। अगस्त्य उवाच ।। ।। <br>
कुशाग्रबुद्धिस्ते भर्ता शशाप त्वां रुषान्वितः ।। <br>
एवं शापो युक्त एव पतिवाक्यविरोधिनीम् ।। ८१ ।। <br>
पतिवाक्यमनादृत्य स्वेच्छया वर्तते तु या ।। <br>
सा नारी निरये घोरे पतत्याचन्द्रतारकम् ।। ८२ ।। <br>
न स्वातन्त्र्यं तु नारीणां नोल्लंघ्यं पतिभाषणम् ।। <br>
पातिव्रत्येन पुण्येन पतिशुश्रूषणेन च ।। ८३ ।। <br>
स्त्रियो विष्णुपदं यान्ति न चान्यैरपि सुव्रतैः ।। <br>
पतिर्माता पतिर्विष्णुः पतिर्ब्रह्मा पतिः शिवः ।। ८४ ।। <br>
पतिर्गुरुः पतिस्तीर्थमिति स्त्रीणां विदुर्बुधाः ।। <br>
पतिवाक्यमपाकृत्य या नारी सुकृतैः परैः ।। ८५ ।। <br>
सदैव युज्यते सापि नैव शुद्धा भवेत्सकृत् ।। <br>
पतिहीना तु या नारी गुरुभिर्धर्मवित्तमैः ।। ८६ ।। <br>
सा कृतज्ञा विदध्यात्तु व्रतं धर्मफलप्रदम् ।। <br>
पतिना प्रेरिता सैव पतिबुद्धिपरायणा ।। ८७ ।। <br>
पतिपादाब्जतीर्थेन या स्नाता सा हरिप्रिया ।। <br>
सा स्नाता सर्वतीर्थेषु गङ्गादिषु न संशयः ।। ८८ ।। <br>
तस्मात्त्वत्कृतदोषस्तु त्वामायातीति तत्फलम् ।। <br>
भुञ्जन्त्यास्तेऽत्र शृण्वन्त्या घोणतीर्थस्य वैभवम् ।। ८९ ।। <br>
मुक्तिरासीच्छुभांगं तन्नारीरूपं पुनर्यथा ।। ।। <br>
तस्माद्घोणस्य तीर्थस्य तुम्बुतीर्थमितीह वै ।। 2.1.26.९० ।। <br>
लोके प्रसिद्धिरभवदहो तीर्थस्य वैभवम् ।। ९१ ।। ।। <br>
अथ घोणतीर्थस्नातॄणां नानाविधफलप्राप्तिः ।। <br>
।। श्रीसूत उवाच ।। ।। <br>
घोणतीर्थे महापुण्ये सर्वपापविनाशिनि ।। <br>
स्नान्ति ये पौर्णमास्यां वै शौनकाद्या महौजसः ।। ९२ ।। <br>
तेषां क्रतुफलं पुण्यं तीर्थायुतफलं भवेत् ।। <br>
कपिलागोसहस्रं तु यो ददाति दिनेदिने ।। ९३ ।। <br>
तत्फलं समवाप्नोति स्नानात्तुम्बुरुतीर्थके ।। <br>
रत्नकोटिसहस्राणि यो ददाति दिनेदिने ।। ९४ ।। <br>
मत्तेभानां सहस्राणि तथैवाश्वायुतान्यपि ।। <br>
तत्फलं समवाप्नोति घोणतीर्थावगाहनात् ।। ९५ ।। <br>
कन्याकोटिप्रदानेन यत्फलं चर्षिभिः स्मृतम् ।। <br>
तत्फलं समवाप्नोति घोणतीर्थाच्च पावनात् ।। ९६ ।। <br>
हेमांबरसहस्रं यः कुरुक्षेत्रे प्रयच्छति ।। <br>
तत्फलं समवाप्नोति घोणतीर्थस्य वैभवात् ।। ९७ ।। <br>
गुर्वर्थे ब्राह्मणार्थे च स्वाम्यर्थे यस्त्यजेत्तनुम् ।। <br>
तत्फलं समवाप्नोति घोणतीर्थस्य वैभवात् ।। ९८ ।। <br>
आपन्नार्तिहराणां च तीर्थसेवापरात्मनाम् ।। <br>
सत्यव्रतानां यत्पुण्यं घोणतीर्थाच्च तद्भवेत् ।। ९९ ।। <br>
यत्फलं श्राद्धकर्तॄणां पितृणामिन्दुसंक्षये ।। <br>
तत्फलं समवाप्नोति घोणतीर्थाद्धि पावनात् ।। 2.1.26.१०० ।। <br>
गङ्गायां नर्मदायां च सरयूचन्द्रभागयोः ।। <br>
सर्वेषु पुण्यतीर्थेषु यः स्नानं कुरुते नरः ।। <br>
तत्फलं समवाप्नोति घोणतीर्थाद्धि पावनात् ।। १०१ ।। <br>
तस्मात्पुण्यतमं तीर्थं घोणतीर्थं विदुर्बुधाः ।। १०२ ।। <br>
य इमं शृणुतेऽध्यायं सर्वपापनिबर्हणम् ।। <br>
वाजपेयफलं तस्य विष्णुलोकश्च शाश्वतः ।। १०३ ।। <br>
इति श्रीस्कान्दे महापुराण एकाशीतिसाहस्र्यां सहितायां द्वितीये वैष्णवखंडे श्रीवेङ्कटाचलमाहात्म्ये तुम्बुरुतीर्थमाहात्म्यवर्णनंनाम षड्विंशोऽध्यायः ।। ।। २६ ।। ।। <br>
<br>
</span>
