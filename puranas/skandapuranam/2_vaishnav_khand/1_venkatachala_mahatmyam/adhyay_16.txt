<span style="font-size: 14pt; line-height: 200%">।। अथ श्रीवेंकटाद्रौ जलदानप्रशंसा ।। <br>
।। श्रीसूत उवाच ।। ।।   <br>
वेंकटाख्ये महापुण्ये तृषार्तानां विशेषतः ।। <br>
जलदानमकुर्वाणस्तिर्यग्योनिमवाप्नुयात् ।।१।। <br>
तस्माद्वेंकटशैलेन्द्रे यथाशक्त्यनुसारतः ।। <br>
जलदानं हि कर्तव्यं सर्वेषां जीवनं महत्।। २ ।। <br>
अत्रैवोदाहरन्तीममितिहासं पुरातनम् ।। <br>
विप्रस्य गृहगोधायाः संवादं परमाद्भुतम् ।। ३ ।। <br>
।। अथ हेमांगस्य जलदानाकरणेन गृहगोधिकात्वप्राप्तिः ।। ।। <br>
पुरा चेक्ष्वाकुवंशेऽभूद्धेमांग इति भूमिपः ।। <br>
ब्रह्मण्यो ब्रह्मभूयिष्ठो जितामित्रो जितेंद्रियः ।।४।। <br>
यावन्तो भूमिकणिका यावन्तस्तोयबिन्दवः ।। <br>
यावन्त्युडूनि गगने तावतीर्गा ददात्यसौ ।। ५ ।। <br>
येनेष्टयज्ञदर्भैश्च भूमिर्बर्हिष्मती स्मृता ।। <br>
गोभूतिलहिरण्याद्यैस्तोषिता बहवो द्विजाः ।। ६ ।। <br>
तेनादत्तानि दानानि न विद्यन्त इति श्रुतम् ।। <br>
तेनादत्तं जलं चैकं सुखलभ्यधिया द्विजाः ।। ७ ।। <br>
बोधितो ब्रह्मपुत्रेण वसिष्ठेन महात्मना ।। <br>
अमूल्यं सर्वतोलभ्यं तद्दातुः किं फलं लभेत् ।। ८ ।। <br>
इति दुर्धीर्हेतुवादैर्न जलं दत्तवान्विभुः ।। <br>
अलभ्यदाने पुण्यं स्यादित्यवादीत्सयुक्तिकम् ।। ९ ।। <br>
स आनर्च द्विजान्व्यङ्गान्दरिद्रान्वृत्तिकर्शितान् ।। <br>
नानर्च श्रोत्रियान्विप्रान्ब्रह्मज्ञान्ब्रह्मवादिनः ।। 2.1.16.१० ।। <br>
प्रख्यातान्पूजयिष्यन्ति सर्वलोकाः सहार्हणैः ।। <br>
अनाथानामविद्यानां व्यङ्गानां च कुटुंबिनाम् ।। ११ ।। <br>
दरिद्राणां गतिः का वा तस्मात्ते मद्दयास्पदाः ।। <br>
इति दुष्टेषु पात्रेषु दत्तवान्किमपि स्वकम् ।। १२ ।। <br>
तेन दोषेण महता चातकत्वं त्रिजन्मसु ।। <br>
एकजन्मनि गृध्रत्वं श्वत्वं वा सप्त जन्मसु ।। १३ ।। <br>
प्राप्य पश्चाद्गृहे जातो भूपोऽयं गृहगोधिका ।। <br>
श्रुतकीर्तेस्तु भूपस्य मिथिलाधिपतेर्द्विजाः ।। १४ ।। <br>
गृहद्वारप्रतोल्यां स्म वर्तते कीटकाशनः ।। <br>
अष्टाशीतिषु वर्षेषु स्थितं तेन दुरात्मना ।। १५ ।। <br>
।। अथ श्रुतदेवपादोदकसेवनेन हेमांगस्य जातिस्मरणम् ।। ।। <br>
विदेहाधिपतेर्गेहं कदाचिदृषिसत्तमः ।। <br>
श्रुतदेव इति ख्यातः श्रान्तो मध्याह्न आगमत् ।। १६ ।। <br>
तं दृष्ट्वा सहसोत्थाय जातहर्षो नराधिपः ।। <br>
मधुपर्कः सुसंपूज्य तस्य पादावनेजनीः ।। १७ ।।<br>
अपो मूर्ध्नावहत्क्षिप्रं तदोत्क्षिप्तैश्च बिन्दुभिः ।। <br>
दैवोपदिष्टकालेन प्रोक्षिता गृहगोधिका ।। १८ ।। <br>
सद्यो जातिस्मृतिरभूत्कृतकर्मातिदुःखिता ।। <br>
त्राहि त्राहीति चुक्रोश ब्राह्मणं गृहमागतम् ।। १९ ।। <br>
तिर्यग्जन्तुरवं श्रुत्वा ब्राह्मणो विस्मितोऽभवत् ।। <br>
कुतः क्रोशसि गोधे त्वं दशेयं केन कर्मणा ।। 2.1.16.२० ।। <br>
उपदेवोऽथ देवो वा त्वं नृपोऽथ द्विजोत्तमः ।। <br>
कस्त्वं ब्रूहि महाभाग त्वामद्याहं समुद्धरे ।। २१ ।। <br>
इत्युक्तः स नृपः प्राह श्रुतदेवं महाप्रभुः ।। <br>
अहमिक्ष्वाकुकुलजः शस्त्रविद्याविशारदः ।। २२ ।। <br>
यावन्तो भूमिकणिका यावन्तस्तोयबिन्दवः ।। <br>
यावन्त्युडूनि गगने तावतीर्गा अदामहम् ।। २३ ।। <br>
सर्वैर्यज्ञैर्मया चेष्टं पूर्तान्याचरितानि मे ।। <br>
दानान्यपि च दत्तानि धर्मजातं स्वनुष्ठितम् ।। ।। २४ ।। <br>
तथापि दुर्गतिर्जाता न मे चोर्ध्वगतिर्विभो ।। <br>
त्रिवारं चातकत्वं मे गृध्रत्वं चैकजन्मनि ।।२५।। <br>
सप्तजन्मसु च श्वत्वं प्राप्तं पूर्वं मया द्विज ।। <br>
धरतानेन भूपेन चापः पादावनेजनीः ।। २६ ।। <br>
बिन्दवो दूरमुत्क्षिप्तास्तैः सिक्तोऽहं कथंचन ।। <br>
तदा जन्मस्मृतिरभूत्तेन मे हतपाप्मनः ।। २७ ।। <br>
गोधाजन्मानि भाव्यानीत्यष्टाविंशति मे द्विज ।। <br>
दृश्यन्ते देवदिष्टानि बिभ्यते जन्मभिर्भृशम् ।। २८ ।। <br>
न कारणं प्रपश्यामि तन्मे विस्तरतो वद ।। <br>
इत्युक्तः स द्विजः प्राह ज्ञातं विज्ञानचक्षुषा ।। २९ ।। <br>
।। अथ श्रुतदेवदत्तपुण्येन हेमांगस्य गोधिकात्वविमुक्तिः ।। ।। <br>
शृणु भूप प्रवक्ष्यामि तव दुर्गतिकारणम् ।। <br>
न जलं तु त्वया दत्तं वेंकटाह्वयभूधरे ।। 2.1.16.३० ।। <br>
तज्जलं सुलभं मत्वा न मौल्यमिति निश्चितः ।। <br>
नाध्वगानां द्विजादीनां घर्मकालेऽप्यजानता ।। ३१ ।। <br>
तथा पात्रं समुत्सृज्य ह्यपात्रे प्रतिपादितम् ।। <br>
ज्वलन्तमग्निमुत्सृज्य न हि भस्मनि हूयते ।। ३२ ।। <br>
तुलसीं तु समुत्सृज्य बृहती पूज्यते नु किम् ।। <br>
अनाथव्यंगपंगुत्वं न प्रयोजकतामियात् ।। ३३ ।। <br>
पंग्वाद्या येप्यनाथा हि दयापात्रं हि केवलम् ।। <br>
तपोनिष्ठा ज्ञाननिष्ठाः श्रुतिशास्त्रपरायणाः ।। ३४ ।। <br>
विष्णुरूपाः सदा पूज्या नेतरे तु कदाचन ।। <br>
तत्रापि ज्ञानिनोऽत्यर्थं प्रिया विष्णोः सदैव हि ।। ३५ ।। <br>
ज्ञानिनामपि भूपाल विष्णुरेव सदा प्रियः ।। <br>
तस्माज्ज्ञानी सदा पूज्यः पूज्यात्पूज्यतरः स्मृतः ।। ३६ ।। <br>
न जलं तु त्वया दत्तं साधवो वा न सेविताः ।। <br>
तेन ते दुर्गतिश्चेयं प्राप्ता चेक्ष्वाकुनन्दन ।। ३७ ।। <br>
वेंकटाद्रौ कृतं पुण्यं तुभ्यं दास्यामि शान्तये ।। <br>
भूतं भव्यं भवत्तेन कर्मजातं विजेष्यसि ।। ३८ ।। <br>
इत्युक्त्वाप उपस्पृश्य ददौ पुण्यमनुत्तमम् ।। <br>
यद्दत्तं ब्राह्मणेनापि स्नानं चैकदिने कृतम् ।। ३९ ।। <br>
तेन ध्वस्ताखिलाऽऽगास्तु त्यक्त्वा च गृहगोधिका ।। <br>
रूपं कर्मोचितं घोरं सद्योऽदृश्यत पूरुषः ।। 2.1.16.४० ।। <br>
दिव्यं विमानमारूढो दिव्यस्रग्वस्त्रभूषणः ।। <br>
पश्यतामेव साधूनां मैथिलस्य गृहान्तरे ।। ४१ ।। <br>
बद्धाञ्जलिपुटो भूत्वा परिक्रम्य प्रणम्य च ।। <br>
अनुज्ञातो ययौ राजा स्तूयमानोऽमरैर्दिवम् ।। ४२ ।। <br>
तत्र भुक्त्वा महाभोगान्वर्षायुतमतन्द्रितः ।। <br>
स एव चेक्ष्वाकुकुले ककुत्स्थोऽभून्महारथः ।। ४३ ।। <br>
सप्तद्वीपप्रतीपालो ब्रह्मण्यः साधुसंमतः ।। <br>
देवेन्द्रस्य समो विष्णोरंश एवं महाप्रभुः ।। ४४ ।। <br>
बोधितस्तु वसिष्ठेन सर्वान्धर्मान्मनोहरान् ।। <br>
अनुष्ठायाखिलान्राजा तेन ध्वस्ताशुभादिकः ।। ४५ ।। <br>
दिव्यं ज्ञानं समासाद्य विष्णोः सायुज्यमाप्तवान् ।। <br>
तस्माद्वेंकटशैलेन्द्रः पुण्यः पापविनाशनः ।। ४६ ।। <br>
तस्मिंश्च जलदानं तु विष्णुलोकप्रदायकम् ।। <br>
एवं वः कथितं विप्रा जलदानस्य वैभवम् ।। <br>
वेंकटाद्रौ महापुण्ये सर्वपातकनाशने ।। ४७ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये जलदानवैभववर्णनंनाम षोडशोऽध्यायः ।। १६ ।। <br>
<br>
<br>
</span>
