<span style="font-size: 14pt; line-height: 200%">।। अथागस्त्यतीर्थागस्त्येश्वरयोः प्रभावः ।। <br>
।। अर्जुन उवाच ।। ।। <br>
श्रोत्राञ्जलिभ्यां पीत्वापि भवद्वाक्यामृतं मुहुः ।। <br>
मनो नोपैति मे तृप्तिं भूयः श्रवणकाङ्क्षया ।। १ ।। <br>
क्रियासमभिहारो मे त्वद्वाक्याकर्णनैषिणः ।। <br>
मनः खेदाय मा भूत्ते करुणाभरितात्मनः ।। २ ।। <br>
इदानीं श्रोतुमिच्छामि नद्यामस्यां महामुने ।। <br>
कुत्र कुत्र समर्थानि तीर्थान्यघनिबर्हणे ।। ३ ।। <br>
काः काः पुण्यतरंगिण्यः सङ्गता अनया मुने ।। <br>
कुत्र स्नानेन कृत्ताघा नोपयांति यमाद्भयम् ।। ४ ।। <br>
हराच्युतादिदेवानां पुण्यान्यायतनानि च ।। <br>
यानियानि च पुण्यानि तिष्ठन्त्यस्यास्तटद्वये ।।।। ५ ।। <br>
तेषु क्षेत्रेषु मनुजैर्यत्फलं समवाप्यते ।। <br>
विहितैर्विधिवत्स्नानदानादिशुभकर्मभिः ।। ६ ।। <br>
सोपाख्यानमिदं सर्वं वेदितं वेदवित्तम ।। <br>
संजाता महती प्रीतिर्विस्तार्याचक्ष्व मे क्रमात् ।। ७ ।। <br>
।। भरद्वाज उवाच ।। ।। <br>
यत्पृष्टं भवता पार्थ क्रमाद्विस्तार्य कथ्यते ।। <br>
आरभ्यागस्त्यतीर्थेन्द्रादस्यास्तीर्थौघवैभवम् ।। ८ ।। <br>
अखण्डज्ञानरूपेण सर्वलोकहितैषिणा ।। <br>
सुरासुराणां संभाव्येनागस्त्येन महात्मना ।। ९ ।। <br>
वसुधामवतीर्णायां प्रथमं तद्धराधरात् ।। <br>
स्नात्वा यत्र महानद्यां संप्राप्नोति कृतार्थताम् ।। 2.1.34.१० ।। <br>
अगस्त्यतीर्थमित्युक्तं पावनं तज्जगत्त्रये ।। <br>
तत्र स्नानेन शुद्धिः स्यान्महापातकिनामपि ।। ११ ।। <br>
अनेकजन्माचरितमहापातकसंहतिंम् ।। <br>
निर  दिवि मोदन्ते तत्र स्नानरता जनाः ।। १२ ।। <br>
ये तत्र तीर्थे यतिनः कृतस्नाना यतेन्द्रियाः ।। <br>
गोभूतिलहिरण्यादिमहादानानि कुर्वते ।। १३ ।। <br>
ते प्राप्नुवन्ति संपूर्णं गंगाद्वारे समाहितैः ।। <br>
विहितानां शतगुणं दानानां फलमर्जुन।। ।। १४ ।। <br>
अत्रास्ति भगवानीशः ख्यातोऽगस्त्येशसंज्ञया ।। <br>
स्थापितोऽगस्त्यमुनिना लोकानन्दविधायिना ।। १५ ।। <br>
स्नात्वा तस्यां महानद्यां तल्लिंगं पूजयन्ति ये ।। <br>
दशानामश्वमेधानां फलं संप्राप्नुवंति ते ।। १६ ।। <br>
।। अथ सुवर्णमुखरीस्नानकालनिर्णयः ।। ।। <br>
धनूराशिं परित्यज्य यदा मकरमंशुमान्।। <br>
विशेत्तदयनं पुण्यमुत्तरं परिकीर्तितम् ।। १७ ।। <br>
तस्मिन्दिने ये नियता नद्यां स्नात्वा समाहिताः ।। <br>
पश्यन्ति पार्वतीनाथमगस्त्येशं सुरार्चितम् ।। १८ ।। <br>
अग्निष्टोमसहस्रस्य वाजपेयशतस्य च ।। <br>
फलं संप्राप्य मोदन्ते दिवि देवगणार्चिताः ।। १९ ।। <br>
मृगसंक्रमवेलायां पुरुषैर्मंगलार्थिभिः ।। <br>
अवश्यमेव कर्तव्यमगस्त्येशस्य दर्शनम् ।। 2.1.34.२० ।। <br>
।। अथ देवर्षिपितृतीर्थमाहात्म्यम् ।। ।। <br>
ऐशान्यां तस्य तीर्थस्य देशे क्रोशमितेऽर्जुन ।। <br>
अस्ति तीर्थत्रयं ख्यातं देवर्षिपितृनामभिः ।। २१ ।। <br>
देवर्षिपितरस्तत्र मुनिना तेन पूजिताः ।। <br>
प्रददुर्हृष्टमनसः सर्वान्समभिवाञ्छितान्।। २२ ।। <br>
तदा देवर्षिपितृभिरिदं तीर्थत्रयं क्रमात् ।। <br>
अस्मन्नामभिरीड्यं स्यादित्युक्तं तस्य सन्निधौ ।। २३ ।। <br>
तस्मिंस्तीर्थत्रये ये तु स्नात्वा विहिततर्पणाः ।। <br>
ऋणत्रयविनिर्मुक्तास्ते यान्ति दिवमक्षयाम् ।। २४ ।। <br>
।। अथ वेणासुवर्णमुखरीसंगमवर्णनम् ।। ।। <br>
ततः प्रागुत्तरक्षोण्यां योजनद्वयसीमनि ।। <br>
प्राप्ता सुवर्णमुखरी वेणानाम महानदी ।। २५ ।। <br>
समुदग्ररयाघातनिपातिततटद्रुमा ।। <br>
कुल्यानिर्गतवाःपूरसमाप्लावितकानना ।। २६ ।। <br>
उत्तुङ्गपुलिनोत्संगखेलत्कोककुलाकुला ।। <br>
अम्बुजामोदलोलालिमालालीलारवान्विता ।। २७ ।। <br>
अतिक्रम्य समुत्तुंगाननेकान्धरणीधरान्।। <br>
प्रभूततोयरुचिरा सुवर्णमुखरीं गता ।। २८ ।। <br>
नदीद्वयव्यतिकरे कृतस्नाना यथाविधि ।। <br>
दशानामश्वमेधानामखण्डं प्राप्नुयुः फलम् ।। २९ ।। <br>
संगता वेणया पुण्या सुवर्णमुखरी नदी ।। <br>
गिरिदुर्गममार्गेण ययावुत्तरवाहिनी ।। 2.1.34.३० ।। <br>
मध्यगेन महीध्राणां मार्गेण विषमेण सा ।। <br>
गत्वा विरेजे तटिनी योजनानां चतुष्टयम्।। ३१ ।। <br>
पूर्वतस्तस्य देशस्य विषये सार्धयोजने ।। <br>
उदक्कूले महानद्याः प्राग्वाहिन्या मनोहरे ।। ३२ ।। <br>
अगस्त्येश्वर नामास्ते ख्यातं लिंगं पुरद्विषः ।। <br>
स्मरणं देवमर्त्यानां समस्ताघनिवारणम् ।। ३३ ।। <br>
तत्र स्नात्वा महानद्यां ये नरा नियतेन्द्रियाः ।। <br>
पश्यन्ति पार्वतीनाथमगस्त्येन प्रतिष्ठितम् ।। ३४ ।। <br>
अनेकैः पूर्वजननैरर्जितं पापसञ्चयम् ।। <br>
ते निरस्य सुरावासे मोदन्ते कालमक्षयम् ।। ।। ३५ ।। <br>
ततः सोदङ्मुखी भूत्वा सुवर्णमुखरी ययौ ।। <br>
योजनार्धमिदं देशं तीर्थसंघसमन्विता ।। ३६ ।। <br>
।। अथ सुवर्णमुखर्या व्याघ्रपदाह्वय नदीसंगमः ।। ।। <br>
तस्मिन्देशे तु हिन्तालतालसालमनोरमे ।। <br>
गता सुवर्णमुखरी नदी व्याघ्रपदाह्वया ।। ३७ ।। <br>
दुर्वारभूरिदुरितविनिवारणपेशला ।। <br>
नीरंधतीरवानीरवनमण्डलमंडिता ।। ३८ ।। <br>
सिद्धगंधर्वललना लीलागाहनशालिनी ।। <br>
तपस्विकन्यानिःक्षिप्त बलिपुष्पविराजिता ।। ।। ३९ ।। <br>
हंसकारण्डवक्रौञ्चकुलकोलाहलाकुला ।। <br>
प्राक्प्रवाहा समागत्य शैलान्तरगताध्वना ।। 2.1.34.४० ।। <br>
संगमे सरितोस्तत्र कृतस्नाना नरोत्तमाः ।। <br>
समग्रमश्वमेधानां दशानाप्राप्नुयुः फलम् ।। ४१ ।। <br>
।। अथ शंखतीर्थवर्णनम् ।। ।। <br>
तत्र व्याघ्रपदाख्यायास्तटे लोकमलापहे ।। <br>
अनघं सर्वपापघ्नं शंखतीर्थं विराजते ।। ४२ ।। <br>
ब्रह्मर्षिनियतावासं सुरगन्धर्वसेवितम् ।। <br>
दर्शनस्नानपानाद्यैरमितानन्ददायकम्।। ४३ ।। <br>
तत्रास्ते भगवानीशः शंखेशोनाम फाल्गुन ।। <br>
शंखनाम्ना मुनींद्रेण लिंगरूपं प्रतिष्ठितम् ।। ४४ ।। <br>
ये तत्र तीर्थे सुस्नाताः पश्यन्ति वृषवाहनम् ।। <br>
दशाश्वमेधजं पुण्यं लब्ध्वा यांति सुरालयम् ।। ४५ ।। <br>
युक्ता तया व्याघ्रपदाभिधानया गत्वा ततो योजनसंमितां भुवम् ।। <br>
ययौ मुनीन्द्रैर्वृषभाचलांतिकं संसेव्यमाना शुभनिर्मलोदका ।। ४६ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्येऽगस्त्यतीर्थादिविविधतीर्थमाहात्म्यवर्णनंनाम चतुस्त्रिंशोऽध्यायः ।। ३४ ।। <br>
<br>
<br>
</span>
