<span style="font-size: 14pt; line-height: 200%">॥ अथाऽगस्त्यशङ्खादितपस्तुष्टस्य भगवत आविर्भावः ॥ <br>
॥ भरद्वाज उवाच ॥ <br>
तेषां हरौ जगन्नाथे समावेशितचेतसाम् ॥ <br>
दिनत्रयं गतं तत्र पूजास्तोत्रपरात्मनाम् ॥ १ ॥ <br>
तृतीये दिवसे प्राप्ते ते सर्वे निद्रिता निशि ॥ <br>
अन्ते चतुर्थयामस्य ददृशुः स्वप्नमुत्तमम् ॥ २ ॥ <br>
शङ्खचक्रगदापाणिं प्रसन्नं पुरुषोत्तमम् ॥ <br>
वरदानाय संप्राप्तमपश्यन्स्मेरलोचनम् ॥ ३ ॥ <br>
उत्थाय मुदितात्मानो गृहान्निर्गत्य पावने ॥ <br>
स्वामिपुष्करिणीतोये सस्नुर्विधिवदादरात् ॥ ४ ॥ <br>
विधाय विधिवत्कर्म सर्वे दिनमुखोचितम् ॥ <br>
गृहान्प्रत्याययुर्देवमाराधयितुमच्युतम् ॥ ५ ॥ <br>
सद्यः श्रेयस्करं मार्गे निमित्तं पक्षिसृचितम् ॥ <br>
दृष्ट्वा प्रसादं देवस्य करस्थं मेनिरे तदा ॥ ६ ॥ <br>
ततस्त्रिलोककर्तारं पूजयित्वा जनार्दनम् ॥ <br>
तुष्टुवुर्विविधैः स्तोत्रैः पवित्रैर्वेदवर्णितैः ॥ ७ ॥ <br>
स्तोत्रावसाने कौन्तेय मुनीन्द्रः कुम्भसंभवः ॥ <br>
जजाप शंखसहितो मन्त्रमष्टाक्षरं हरेः ॥ ८ ॥ <br>
इत्थं तेषां जगत्स्वामिन्यच्युतेऽर्पितचेतसाम् ॥ <br>
अग्रभागे प्रादुरभूदेकं तेजो महाद्भुतम् ॥ ९ ॥ <br>
अनेककोटिसंख्यानामादित्येन्दु हविर्भुजाम् ॥ <br>
एकीभूयाम्बरतले ज्योतिर्जालमिव स्थितम् ॥ 2.1.38.१० ॥ <br>
तत्तेजो वीक्ष्य ते सर्वेऽमितान्ताश्चर्यगोचराः ॥ <br>
दध्युर्नारायणं दिव्यं परमानन्दविग्रहम् ॥ ११ ॥ <br>
वाङ्मानसपथातीतं विश्रुतैश्वर्यभासुरम् ॥ <br>
सहस्रनेत्रं साहस्रबाहुपादैः समन्वितम् ॥ १२ ॥ <br>
तप्तकार्तस्वरनिभस्फुरत्कांतिमनोहरम ॥ <br>
दंष्ट्राकरालं दुर्दर्शं वमन्तं दहनच्छटाः ॥ १३ ॥ <br>
कौस्तुभेन विराजन्तं दधानमुरसि श्रियम् ॥ <br>
अविचिन्त्यमनाद्यन्तमत्यन्तभयदायकम् ॥ ॥ १४ ॥ <br>
प्रकाशयन्तं ब्रह्माण्डं सर्वमात्मनि सर्वगम् ॥ <br>
अगस्त्यशंखप्रमुखास्ते सर्वे हृष्टचेतसः ॥ १५ ॥ <br>
तमालोक्य जगन्नाथं भूयोभूयो ववन्दिरे ॥ <br>
भ्रमन्ति लोकरक्षार्थमायुधानि तदा हरेः ॥ १६ ॥ <br>
निजतेजोबलोपेतान्याजग्मुस्तं निषेवितुम् ॥ <br>
चक्रमर्कप्रभं दिव्या गदा खङ्गश्च नन्दकः ॥ ॥ १७ ॥ <br>
पुण्डरीकं चोग्ररवः पाञ्चजन्यः शशिप्रभः ॥ <br>
तदा ब्रह्माण्डमखिलं पूरयामास निर्भरः ॥ १८ ॥ <br>
पाञ्चजन्यस्य निनदः सर्वासुरभयंकरः ॥ <br>
पाञ्चजन्यध्वनिं श्रुत्वा नितान्ताश्चर्यभीषणम् ॥ १९ ॥ <br>
आययुर्देवताः सर्वाः स्वंस्वं वाहनमास्थिताः ॥ <br>
ब्रह्मा रुद्रः शतमखः सनकाद्याश्च योगिनः॥ ॥ 2.1.38.२० ॥ <br>
वसिष्ठमुख्या मुनयो गन्धर्वोरगकिन्नराः ॥ <br>
विष्वक्सेनो गरुत्मांश्च विष्णुभृत्या जयादयः ॥ २१ ॥ <br>
सरूपाश्चैव ये नित्याः श्वेतद्वीपनिवासिनः ॥ <br>
सुमनोद्रुमसंभूता सुमनोवृष्टिरद्भुता ॥२२॥ <br>
पपात मेदुरामोदमोदिताशेषमानसा ॥ <br>
ननृतुर्दिव्यसुदृशो जगुः किन्नरपुङ्गवाः ॥ २३ ॥ <br>
तुष्टुवुर्हर्षतरलाः सुरगन्धर्वचारणाः ॥ <br>
दृष्ट्वा ते पुण्डरीकाक्षं प्रसन्नं भक्तवत्सलम् ॥ २४ ॥ <br>
प्रणम्य तोषयामासुः साष्टांगं विविधैस्तवैः ॥ २५ ॥ <br>
॥ ब्रह्मादय ऊचुः ॥ ॥ <br>
जय विष्णो कृपासिन्धो जय तामरसेक्षण ॥ <br>
जय लोकैकवरद जय भक्तार्तिभञ्जन ॥ २६ ॥ <br>
अनन्तमक्षरं शान्तमवाङ्मनसगोचरम् ॥ <br>
को वा भवन्तं जानाति चिदानन्दमयात्मकम् ॥ २७ ॥ <br>
अणोरणुतरं स्थूलात्स्थूलं  सर्वान्तरस्थितम् ॥ <br>
त्वामामनन्ति पुरुषं प्रकृतेः परमच्युतम् ॥ ॥ २८ ॥ <br>
वेदान्तसाररूपं त्वां सर्वान्तर्बाह्यवर्तिनम् ॥ <br>
को हि वर्णयितुं शक्तो मायायत्तेषु देहिषु ॥ २९ ॥ <br>
भवदीयमिदं रूपं दृष्ट्वातिभयदायकम् ॥ <br>
भयोद्विग्ना वयं सर्वे शान्तं रूपं भजस्व ह ॥ 2.1.38.३० ॥ <br>
॥ भरद्वाज उवाच ॥ ॥ <br>
इति स्तुतो विरिञ्चाद्यैः प्रसन्नो गरुडध्वजः ॥ <br>
मेघघोषप्रतिमया वाचा सादरमब्रवीत ॥ ३१ ॥ <br>
॥ अथ ब्रह्मादिप्रार्थनया भगवद्गृहीतसौम्यरूपप्रकारः ॥ <br>
॥ श्रीभगवानुवाच ॥ ॥ <br>
भयावहामिमां मूर्तिमुत्सृज्याहं प्रियावहम् ॥ <br>
शान्तं रूपं भजिष्यामि मां पश्यत निराकुलाः ॥ ३२ ॥ <br>
इत्युक्त्वान्तर्हितो भूत्वा तस्मिन्नेव क्षणांतरे ॥ <br>
विमाने रत्नखचिते बभूव सुखदर्शनः ॥ ३३ ॥ <br>
चन्द्रबिम्बाननः शान्तो नीलोत्पलदलद्युतिः ॥ <br>
सुवर्णवर्णवसनो रत्नभूषणभूषितः ॥ ३४ ॥ <br>
शंखचक्रगदापद्मलसत्करचतुष्टयः ॥ <br>
तमालोक्य रमाकान्तं भूयो भूयो ववंदिरे ॥ ३५ ॥ <br>
सन्तोषयित्वा ब्रह्मादीनभीष्टप्रतिपादनैः ॥ <br>
अवोचद्विनयानम्रमगस्त्यं मुनिपुंगवम् ॥ ३६ ॥ <br>
॥ श्रीभगवानुवाच ॥ ॥ <br>
त्वं मुनीन्द्र व्रतैर्घोरैश्चीर्णैर्मां प्रति संप्रति ॥ <br>
परिक्लिष्टोऽसि दास्यामि वरांस्तेऽभीप्सितान्वद ॥ ३७ ॥ <br>
॥ भरद्वाज उवाच ॥ ॥ <br>
निशम्य वाक्यं श्रीभर्तुः प्रणम्य च पुनःपुनः ॥ <br>
स रोमाञ्चितसर्वांगः कुम्भजन्मा वचोऽब्रवीत् ॥ ३८ ॥ <br>
॥ अथागस्त्यप्रार्थनया स्वर्णमुखरीनद्या भगवद्वत्तसर्वाधिकत्वप्राप्तिः ॥ <br>
॥ अगस्त्य उवाच ॥ ॥ <br>
यद्धुतं यत्तपस्तप्तं यदधीतं श्रुतं मया ॥ <br>
तत्सर्वं सफलं जातमादृतोऽस्मि यतस्त्वया ॥ ३९ ॥ <br>
एषोऽहमेव धर्मात्मा त्रिषु लोकेष्वपि प्रभो ॥ <br>
त्वां विचिन्वन्तमधुना मामन्विष्यागतोऽसि यत् ॥ 2.1.38.४० ॥ <br>
त्वत्प्रसादात्पुरैवाहं प्राप्ताखिलमनोरथः ॥ <br>
न पश्यामि विचिन्त्यापि प्राप्यं संप्रति माधव ॥ ४१ ॥ <br>
तथापि चापलादेतत्तव विज्ञाप्यते प्रभो ॥ <br>
त्वत्पादाम्बुजयोर्भक्तिमेवं कुरु निरन्तरम् ॥ ४२ ॥ <br>
अवधारय चैतत्त्वं सुरप्रार्थनया मया ॥ <br>
नदी सुवर्णमुखरी स्नाताघौघविनाशिनी ॥ ४३ ॥ <br>
सा भवच्छैलकटकसमासन्ना समागता ॥ <br>
तां कृतार्थय लोकेश त्वदनुग्रहवृत्तिभिः ॥ ४४ ॥ <br>
सुवर्णमुखरीतोये स्नात्वा ये वेंकटे स्थितम् ॥ <br>
पश्यंति भुक्तिमुक्त्योस्तु भूयासुर्भाजनानि ते ॥ ४५ ॥ <br>
अल्पायुषो नरा मूढा ज्ञानयोगपरिच्युताः ॥ <br>
न शक्नुवंति त्वां द्रष्टुं व्रताध्ययनकर्मभिः ॥ ४६ ॥ <br>
सदास्मिन्नास्थितः शैले सर्वेषां च जगद्गुरो ॥ <br>
प्रसादसुमुखो देव कांक्षितार्थप्रदो भव ॥ ॥ ४७ ॥ <br>
॥ श्रीभगवानुवाच ॥ ॥ <br>
यत्प्रार्थितं त्वया विप्र तत्तथैव भविष्यति ॥ <br>
नूनमप्रतिमा लोके मयि भक्तिः कृता त्वया ॥ ४८ ॥ <br>
जाह्नवीव नदी सेयं सुवर्णमुखरी मुने ॥ <br>
स्यादाशास्या सुराणां च वांछितश्रीविधायिनी ॥ ४९ ॥ <br>
स्वामिपुष्करिणी चेयं नदी मूर्त्या समन्विता ॥ <br>
संक्रमिष्यति तां दिव्यां नदीं तीर्थौघसंश्रयाम् ॥ 2.1.38.५० ॥ <br>
वैकुण्ठनाम्नि शैलेऽस्मिन्नद्यप्रभृति सर्वदा ॥ <br>
कृतावासो भविष्यामि मुने प्रार्थनया तव ॥ ॥ ५१ ॥ <br>
सुवर्णमुखरीस्नानक्षालिताघौघकर्दमाः ॥ <br>
अस्मिन्वैकुण्ठशैले मां ये पश्यंति समाहिताः ॥ ५२ ॥ <br>
भुवि पुत्रादिसंपन्नाः सर्वैश्वर्यसमन्विताः ॥ <br>
मृतास्त्रिविष्टपे भोगानाकल्पमनुभूय च ॥ ५३ ॥ <br>
पुनरावृत्तिरहितं केवलानन्दभासुरम् ॥ <br>
मत्पदं समवाप्स्यन्ति नात्र कार्या विचारणा ॥ ॥ ५४ ॥ <br>
मां द्रष्टुमागतान्सर्वान्प्रतीक्ष्याभीप्सितैः शुभैः ॥ <br>
योजयिष्यामि सततं त्वद्वचोगौरवान्मुने ॥ ५५ ॥ <br>
पुत्रार्थिनां बहून्पुत्रान्धनानि च धनार्थिनाम् ॥ <br>
तथैवारोग्यकामानां रोगशांतिं गरीयसीम् ॥ ५६ ॥ <br>
तीव्रापत्परिभूतानां तथैवापन्निवारणम् ॥ <br>
दास्याम्यभीप्सितान्भोगान्दुर्लभानपि सर्वदा ॥ ५७ ॥ <br>
ये यान्कामानपेक्ष्येह प्रेक्षन्ते मां समागताः ॥ <br>
अवाप्नुवन्ति ते सर्वे तांस्तान्कामान्न संशयः ॥ ५८ ॥ <br>
स्थिता वा यत्र कुत्रापि मां स्मरन्ति नरोत्तमाः ॥ <br>
ते सर्वे वाञ्छितां सिद्धिं लभन्ते मत्प्रसादतः ॥ ५९ ॥ <br>
॥ अथ शङ्खनृपवरप्रदानपूर्वकं भगवदन्तर्धानम् ॥ <br>
॥ भरद्वाज उवाच ॥ ॥ <br>
इत्युक्त्वा तं मुनिं देवः शंखमालोक्य भूपतिम् ॥ <br>
शृण्वतां ब्रह्ममुख्यानामिदं वचनमब्रवीत् ॥ 2.1.38.६० ॥ <br>
॥ श्रीभगवानुवाच ॥ ॥ <br>
प्रीतोऽस्मि शंख भक्त्या ते वृणीष्वाभीप्सितं वरम् ॥ <br>
ददामि वरदोऽहं ते क्रशिष्ठस्य तपस्यतः ॥ ६१ ॥ <br>
॥ शंख उवाच ॥ ॥ <br>
न याचेऽन्यन्महाबाहो त्वत्पादाम्बुजसेवनात् ॥ <br>
यां प्राप्नुवंति त्वद्भक्तास्तां याचे गतिमुत्तमाम् ॥ ६२ ॥ <br>
॥ श्रीभगवानुवाच ॥ ॥ <br>
यत्प्रार्थितं त्वया शंख तत्तथैव भविष्यति ॥ <br>
मत्सेवायोगभव्यानामलभ्यं किमु विद्यते ॥ ६३ ॥ <br>
आकल्पमिन्द्रलोकस्थो ह्यप्सरोगणसेवितः ॥ <br>
भुक्त्वा बहुविधान्भोगांस्ततो मल्लोकमेष्यसि ॥ ६४ ॥ <br>
एवं ददौ वरानिष्टाञ्छङ्खाय पृथिवीपते ॥ <br>
नारायणो जगद्योनिर्भजतां कल्पभूरुहः ॥ ६५ ॥ <br>
ततो ब्रह्मादिकान्सर्वान्विसृज्य कमलेक्षणः ॥ <br>
संस्तूय मानसैर्भक्त्या तत्रैवांतर्दधे प्रभुः ॥ ६६ ॥ <br>
॥ अथ भरद्वाजवर्णितश्रीवेंकटाचलमाहात्म्यनिगमनम् ॥ ॥ ॥ <br>
॥ भरद्वाज उवाच ॥ ॥ <br>
वेंकटाद्रेः प्रभावोऽयमाख्यातो भवतेऽर्जुन ॥ <br>
नराः पापैः प्रमुच्यंते श्रुत्वेमां पावनीं कथाम् ॥६७॥ <br>
वाराहं रूपमुत्सृज्य ब्रह्मणाभ्यर्थितो हरिः ॥ <br>
मुमोदात्राद्भुताकारो मायया मोहयञ्जगत् ॥ ६८ ॥ <br>
पश्चादगस्त्यशंखाभ्यां प्रार्थितः सुखदर्शनम् ॥ <br>
ददौ नितान्तसुभगं शान्तं भोगात्मकं वपुः ॥ ६९ ॥ <br>
नारायणं वेंकटाद्रिं स्वामिपुष्करिणीं तथा ॥ <br>
इमामाख्यां च संस्मृत्य मुच्यंते पातकैर्जनाः ॥ 2.1.38.७० ॥ <br>
वेंकटाद्रिसमं स्थानं ब्रह्माण्डे नास्ति किञ्चन ॥ <br>
वेंकटेशसमो देवो न भूतो न भविष्यति ॥ ७१ ॥ <br>
वेंकटाद्रिसमं स्थानं न भूतं न भविष्यति ॥ <br>
स्वामितीर्थसरस्तुल्यं न कुत्रापि च विद्यते ॥ ७२ ॥ <br>
प्रातरुत्थाय ये नित्यं वेंकटेशं स्मरंति वै ॥ <br>
तेषां करस्था मोक्षश्रीर्नात्र कार्या विचारणा ॥ ७३॥ <br>
स्वामिपुष्करिणीतीर्थे स्नात्वा सर्वात्मकं हरिम् ॥ <br>
ये वा पश्यंति नियता वराहाचलवासिनम् ॥७४॥ <br>
तेऽश्वमेधसहस्रस्य वाजपेयशतस्य च ॥ <br>
प्राप्नुवंति फलं पूर्णं नात्र कार्या विचारणा ॥ ७५ ॥ <br>
वेंकटाचलमाहात्म्यं ये शृण्वंति नरोत्तमाः ॥ <br>
तेषां मुक्तिश्च भुक्तिश्च इह लोके परत्र च ॥ ७६ ॥ <br>
वेंकटाचलमाहात्म्यं संक्षिप्य कथितं तव ॥ <br>
अतः परं महानद्याः प्रभावः कथ्यतेऽर्जुन ॥७७॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये सुवर्णमुखरीमाहात्म्यप्रशंसायामगस्त्यशङ्खादितपस्तुष्टश्रीवेंकटेशाविर्भावादिमाहात्म्यवर्णनं नामाष्टत्रिंशोऽध्यायः ॥ ३८ ॥<br>
<br>
<br>
</span>
