<span style="font-size: 14pt; line-height: 200%">॥ अथ पापविनाशनतीर्थमाहात्म्यवर्णनम् ॥<br>
॥ ॥ श्रीसूत उवाच ॥ ॥ <br>
पुनश्चाहं प्रवक्ष्यामि पापनाशनवैभवम् ॥ <br>
भगवद्भक्तिभावेन शृणुध्वं सुसमाहिताः ॥ १ ॥ <br>
इतिहासं प्रवक्ष्यामि सर्वपापविनाशनम् ॥ <br>
यच्छ्रुत्वा सर्वपापेभ्यो मुच्यते नात्र संशयः ॥ २ ॥ <br>
॥ अथ भद्रमत्याख्यदरिद्रद्विजवृत्तान्तः ॥ ॥ <br>
आसीत्पुरा द्विजवरो वेदवेदांगपारगः ॥ <br>
दरिद्रो वृत्तिहीनश्च नाम्ना भद्रमतिर्द्विजः ॥ ३ ॥ <br>
श्रुतानि सर्वशास्त्राणि तेन विप्रेण धीमता ॥ <br>
श्रुतानि च पुराणानि धर्मशास्त्राणि सर्वशः ॥ ४ ॥ <br>
अभवंस्तस्य षट् पत्न्यः कृता सिंधुर्यशोवती ॥ <br>
कामिनी मालिनी चैव शोभा चैव प्रकीर्तिताः ॥ ५ ॥ <br>
तासु पत्नीषु तस्यासीत्पुत्राणां च शतद्वयम् ॥ <br>
ते सर्वे तस्य पुत्राद्याः क्षुधया परिपीडिताः ॥ ६ ॥ <br>
अकिञ्चनो भद्रमतिः क्षुधार्तानात्मजान्प्रियान् ॥ <br>
पश्यन्प्रियाः क्षुधार्ताश्च विललापाकुलेन्द्रियः ॥ ७ ॥ <br>
धिग्जन्म भाग्यरहितं धिग्जन्म धनवर्जितम् ॥ <br>
धिग्जन्म कीर्तिरहितं धिग्जन्मातिथ्यवर्जितम् ॥ ८ ॥ <br>
धिग्जन्माचाररहितं धिग्जन्म ज्ञानवर्जितम् ॥ <br>
धिग्जन्म यत्नरहितं धिग्जन्म सुखवर्जितम् ॥ ॥ ९ ॥ <br>
धिग्जन्म बन्धुरहितं धिग्जन्म ख्यातिवर्जितम् ॥ <br>
नरस्य बह्वपत्यस्य धिग्जन्मैश्वर्यवर्जितम् ॥ 2.1.20.१० ॥ <br>
अहो गुणाः सौम्यता च विद्वत्ता जन्म सत्कुले ॥ <br>
दारिद्र्याम्बुधिमग्नस्य सर्वमेतन्न शोभते ॥ ११ ॥ <br>
विप्राः पुत्राश्च पौत्राश्च बान्धवा भ्रातरस्तथा ॥ <br>
शिष्याश्च सर्वे मनुजास्त्यजन्त्यैश्वर्यवर्जितम् ॥ १२ ॥ <br>
इति निश्चित्य मतिमान्धीरो भद्रमतिर्द्विजः ॥ <br>
चण्डालो वा द्विजो वापि भाग्यवानेव पूज्यते ॥ १३ ॥ <br>
दरिद्रः पुरुषो लोके शववल्लोकनिन्दितः ॥ <br>
अहो सम्पत्समायुक्तो निष्ठुरो वाप्यनिष्ठुरः ॥ १४ ॥ <br>
गुणहीनोऽपि गुणवान्मूर्खो वापि स पण्डितः ॥ <br>
निष्ठुरो वा गुणी वापि धर्महीनोऽथ वा नरः ॥ १५ ॥ <br>
ऐश्वर्यगुणयुक्तश्चेत्पूज्य एव न संशयः ॥ <br>
अहो दरिद्रता दुःखं तत्राप्याशातिदुःखदा ॥ १६ ॥ <br>
आशाभिभूताः पुरुषा दुःखमश्नुवते क्षणात् ॥ १७ ॥ <br>
आशाया ये दासा दासास्ते सर्वलोकस्य ॥ <br>
आशा दासी येषां तेषां दासायते लोकः ॥ ॥ १८ ॥ <br>
सर्वशास्त्रार्थवेत्तापि दरिद्रो भाति मूर्खवत् ॥ <br>
आकिञ्चन्यमहाग्राहग्रस्तानां नास्ति मोचकः ॥ १९ ॥ <br>
अहो दुःखमहो दुःखमहो दुःखं दरिद्रता ॥ <br>
तत्रापि पुत्रदाराणां बाहुल्यमतिदुःखदम् ॥ 2.1.20.२० ॥ <br>
एवमुक्त्वा भद्रमतिः सर्वशास्त्रार्थपारगः ॥ <br>
अत्यैश्वर्यप्रदं धर्मं मनसा चिन्तयंस्तदा ॥ <br>
तूष्णीं स्थितो भद्रमतिमहाक्लेशसमन्वितः ॥ २१ ॥ <br>
॥ अथ भद्रमतेः कामिनीकृतवेंकटाद्रिगमनप्रोत्साहनम् ॥ ॥ <br>
तदानीं तासु भार्यासु कामिनी पतिदेवता ॥ २२ ॥ <br>
भार्या साधुगुणैर्युक्ता पतिं तं प्रत्यभाषत ॥ २३ ॥ <br>
॥ कामिन्युवाच ॥ ॥ <br>
भगवन्सर्वधर्मज्ञ सर्वशास्त्रार्थपारग ॥ <br>
मम नाथ महाभाग वाक्यं शृणु महामते ॥ २४ ॥ <br>
सुवर्णमुखरीतीरे ऋषिसंघनिषेविते ॥ <br>
वर्तते दैवतैः सेव्यः पावनो वेंकटाचलः ॥ २५ ॥ <br>
तस्मिन्वेंकटशैलेन्द्रे सुरासुरनमस्कृते ॥ <br>
वर्तते पावनं तीर्थं पापानां दाहकं शुभम् ॥ २६ ॥ <br>
तत्र गत्वा महाभाग पापनाशे महामते ॥ <br>
कुरु स्नानं प्रयत्नेन भार्यापुत्रसमन्वितः ॥ २७ ॥ <br>
तस्य तीर्थस्य माहात्म्यं नारदाच्च श्रुतं मया ॥ <br>
बालभावे मम पितुरंतिके प्रोक्तवान्मुनिः ॥ २८ ॥ <br>
वेंकटाद्रौ महापुण्ये सर्वपातकनाशने ॥ <br>
सर्वदुःखप्रशमने सर्वसंपत्प्रदायके ॥ २९ ॥ <br>
पापनाशे महातीर्थे स्नात्वा संकल्पपूर्वकम् ॥ <br>
अत्यैश्वर्यप्रदं धर्मं मनसा चिन्तयंस्तदा ॥ 2.1.20.३० ॥ <br>
भूमिदानं विनिश्चित्य सर्वदानोत्तमोत्तमम् ॥ <br>
प्रापकं परलोकस्य सर्वकामफलप्रदम् ॥ ३१ ॥ <br>
दानानामुत्तमं दानं भूदानं परिकीर्तितम्॥ <br>
तद्दत्त्वा समवाप्नोति यद्यदिष्टतमं नरः ॥ ३२ ॥ <br>
इत्येवं नारदेनोक्तं श्रुत्वा मे जनको द्विजः ॥ <br>
संप्रहृष्टमना भूत्वा शेषाद्रिं प्राप्तवांस्तदा ॥ ३३ ॥ <br>
तत्र गत्वा महाभागः सर्वसंपत्प्रदायकम् ॥ <br>
भूदानं विप्रवर्याय श्रोत्रियाय प्रदत्तवान् ॥ ३४ ॥ <br>
ततो मे जनको विद्वन्सर्वभाग्यसमन्वितः ॥ <br>
इहलोके सुखं प्राप्य चान्ते विष्णुपुरं ययौ ॥ ३५ ॥ <br>
त्वं च गत्वा महाभाग वेंकटाद्रिं नगोत्तमम् ॥ <br>
कुरु दानं प्रयत्नेन भूदानं सर्वकामदम् ॥ ३६ ॥ <br>
॥ अथ कामिनीकथितभूदानप्रशंसा ॥ ॥ <br>
भूमिदानस्य माहात्म्यं शृणुष्व सुसमाहितः ॥ <br>
न कोऽपि गदितुं शक्तो लोकेऽस्मिन्भगवन्प्रभो ॥ ३७ ॥ <br>
भूमिदानात्परं दानं न भूतं न भविष्यति ॥ <br>
परं निर्वाणमाप्नोति भूमिदो नात्र संशयः ॥ ३८ ॥ <br>
स्वल्पामपि महीं दत्त्वा श्रोत्रियायाहिताग्नये ॥ <br>
ब्रह्मलोकमवाप्नोति पुनरावृत्तिवर्जितम् ॥ ३९ ॥ <br>
भूमिदः सर्वदः प्रोक्तो भूमिदो मोक्षभाग्भवेत् ॥ <br>
भूभिदानं वृषाद्रौ च सर्वपापप्रणाशनम् ॥ 2.1.20.४० ॥ <br>
महापातकयुक्तो वा युक्तो वा सर्वपातकैः ॥ <br>
दशहस्तां महीं दत्त्वा सर्वपापैः प्रमुच्यते ॥ ४१ ॥ <br>
सत्पात्रे भूमिदाता यः सर्वदानफलं लभेत् ॥ <br>
भूमिदस्य समो नान्यस्त्रिषु लोकेषु विद्यते ॥ ४२ ॥ <br>
द्विजस्य वृत्तिहीनस्य यः प्रदद्यान्महीं शुभाम्॥ <br>
तस्य पुण्यफलं वक्तुं शेषो नार्हः कदाचन ॥ ४३ ॥ <br>
विप्रस्य वृत्तिहीनस्य सदाचारस्य कस्यचित् ॥ <br>
यो ऽल्पामपि महीं दद्यात्स विष्णुर्नात्र संशयः ॥ ४४ ॥ <br>
इक्षुगोधूमकेदारपूगदृक्षादिसंयुता ॥ <br>
पृथ्वी प्रदीयते येन स विष्णुर्नात्र संशयः ॥ ४५ ॥ <br>
वृत्तिहीनस्य विप्रस्य दरिद्रस्य कुटुम्बिनः ॥ <br>
स्वल्पामपि महीं दत्त्वा विष्णुसायुज्यमश्नुते ॥ ४६ ॥ <br>
सक्तस्य देवपूजासु विप्रस्याटविका मही ॥ <br>
दत्ता भवति गंगायां त्रिरात्रस्नानजं फलम्॥ ४७ ॥ <br>
विप्रस्य वृत्तिहीनस्य सदाचाररतस्य च ॥ <br>
द्रोणिकां पृथिवीं दत्त्वा यत्फलं लभते शृणु ॥ ४८ ॥ <br>
गंगातीरेऽश्वमेधानां शतानि विधिवन्नरः ॥ <br>
कृत्वा यत्फलमाप्नोति तदाप्नोति महत्फलम् ॥ ४९ ॥ <br>
ददाति भारिकां भूमिं दरिद्राय द्विजातये ॥ <br>
तस्य पुण्यं प्रवक्ष्यामि मन्नाथ भगवन्प्रभो ॥ 2.1.20.५० ॥ <br>
अश्वमेधसहस्राणि वाजपेयशतानि च ॥ <br>
विधाय जाह्नवीतीरे यत्फलं तल्लभेत सः ॥ ५१ ॥ <br>
भूमिदानं महादानमतिदानं प्रकीर्तितम् ॥ <br>
सर्वपापप्रशमनमपवर्गफलप्रदम् ॥ ५२ ॥ <br>
यच्छ्रुत्वा श्रद्धया युक्तो भूमिदानफलं लभेत् ॥ <br>
भार्याया वचनं श्रुत्वा त्वितिहाससमन्वितम् ॥ ५३ ॥ <br>
सन्तुष्टो मनसि ध्यात्वा शेषाचलनिवासिनम् ॥ ५४ ॥ <br>
॥ अथ भद्रमतये भूप्रदानात्सुघोषस्य सद्गतिः ॥ ॥ <br>
गन्तुं प्रचक्रमे बुद्ध्या क्रीडाचलमनुत्तमम् ॥ <br>
ततो भद्रमतिः सौम्यः सर्वधर्मपरायणः ॥ ५५ ॥ <br>
सुशालिंनाम नगरीं कलत्रसहितो ययौ ॥ <br>
सुघोषं नाम विप्रेन्द्रं सर्वैश्वर्यसमन्वितम् ॥ ५६ ॥ <br>
गत्वा याचितवान्भूमिं पञ्चहस्तायतां द्विजः ॥ <br>
सुघोषो धर्मनिरतस्तं निरीक्ष्य कुटुम्बिनम् ॥ ॥ ५७ ॥ <br>
मनसा प्रीतिमापन्नं समभ्यर्च्यैनमब्रवीत् ॥ <br>
कृतार्थोऽहं भद्रमते सफलं मम जन्म च ॥ <br>
मत्कुलं चानघं जातं त्वं हि ग्राह्योऽसि मे यतः ॥ ५८ ॥ <br>
इत्युक्त्वा तं समभ्यर्च्य सुघोषो धर्मतत्परः ॥ <br>
पञ्चहस्तप्रमाणां तां ददौ तस्मै महामतिः ॥ ५९ ॥ <br>
पृथिवी वैष्णवी पुण्या पृथिवी विष्णुपालिता ॥ <br>
पृथिव्यास्तु प्रदानेन प्रीयतां मे जनार्दनः ॥ 2.1.20.६० ॥ <br>
मन्त्रेणानेन विप्रेन्द्राः सुघोषस्तं द्विजेश्वरम् ॥ <br>
विष्णुबुद्ध्या समभ्यर्च्य तावतीं पृथिवीं ददौ ॥ ६१ ॥ <br>
स भद्रमतये विप्रा धीमांस्तां याचितां भुवम् ॥ <br>
दत्तवान्हरिभक्ताय श्रोत्रियाय कुटुंबिने ॥ ६२ ॥ <br>
सुघोषो भूमिदानेन कोटिवंशसमन्वितः ॥ <br>
प्रपेदे विष्णुभवनं यत्र गत्वा न शोचति ॥ ६३ ॥ <br>
॥ अथ भद्रमतेः पापनाशनतीरे भूदानार्थं वेंकटाद्रिगमनम्॥ ॥ <br>
विप्रो भद्रमतिश्चापि पुत्रदारसमन्वितः ॥ <br>
गतो वेंकटशैलेन्द्रं सुरासुरनमस्कृतम् ॥६४॥ <br>
गन्धर्वयक्षशैलादिसेवितं मेरुपुत्रकम् ॥ <br>
वैकुण्ठादागतं दिव्यं क्रीडाचलमनुत्तमम् ॥ ६५ ॥ <br>
तत्र स्वामिसरस्तोये निर्मले पावने शुभे ॥ <br>
दारपुत्रादिसंयुक्तः स्नात्वा संकल्पपूर्वकम् ॥ ६६ ॥ <br>
तत्पश्चिमतटे श्वेतसूकरं वसुधाधरम् ॥ <br>
नत्वा तत्र विधानेन श्रीनिवासालयं गतः ॥६७॥ <br>
तत्र ब्रह्मादिदेवैश्च सेवितं वेंकटेश्वरम् ॥ <br>
दृष्टवान्सह पुत्राद्यैर्विष्णुभक्तो महामतिः॥६८॥ <br>
भक्त्या प्रणम्य देवेशं श्रीनिवासं कृपानिधिम् ॥ <br>
पुत्रदारादिसंयुक्तः पापनाशनमाययौ ॥ ६९ ॥ <br>
तत्र स्नात्वा विधानेन कृतधर्मादिसत्क्रियः ॥ <br>
कस्मैचिद्विष्णुभक्ताय श्रोत्रियाय महामतिः ॥2.1.20.७०॥ <br>
विष्णुबुद्ध्या स प्रददौ भूदानं मोक्षदं शुभम्॥७१॥ <br>
॥ अथ भूदानप्रभावेण भद्रमतेर्भगवत्साक्षात्कारः॥ <br>
तदा प्रादुरभूद्देवः शंखचक्रगदाधरः ॥ ७२ ॥ <br>
विनतानन्दनारूढो वनमालाविभूषितः ॥ <br>
पापनाशस्य तीरे तु भूदानस्य प्रभावतः ॥७३॥ <br>
तदा भद्रमतिः सौम्यः स्तोतुं समुपचक्रमे ॥ ७४ ॥ <br>
नमोनमस्तेऽखिलकारणाय नमोनमस्तेऽखिलपालकाय ॥ <br>
नमोनमस्तेऽमरनायकाय नमोनमो दैत्यविमर्दनाय ॥ ७५ ॥ <br>
नमोनमो भक्तजनप्रियाय नमोनमः पापविदारणाय ॥ <br>
नमोनमो दुर्जननाशकाय नमोऽस्तु तस्मै जगदीश्वराय ॥ ७६ ॥ <br>
नमो नमः कारणवामनाय नारायणायामितविक्रमाय ॥ <br>
श्रीशार्ङ्गचक्रासिगदाधराय नमोऽस्तु तस्मै पुरुषोत्तमाय ॥ ७७ ॥ <br>
नमः पयोराशिनिवासकाय नमोऽस्तु लक्ष्मीपतयेऽव्ययाय ॥<br>
&nbsp;नमोऽस्तु सूर्याद्यमितप्रभाय नमोनमः पुण्यगतागताय ॥ ७८ ॥ <br>
नमोनमोऽर्केन्दुविलोचनाय नमोऽस्तु ते यज्ञफलप्रदाय ॥ <br>
नमोस्तु यज्ञांगविराजिताय नमोऽस्तु ते सज्जनवल्लभाय ॥ ७९ ॥ <br>
नमोनमः कारणकारणाय नमोऽस्तु शब्दादिविवर्जिताय ॥ <br>
नमोऽस्तु तेऽभीष्टसुखप्रदाय नमोनमो भक्तमनोरमाय ॥ 2.1.20.८० ॥ <br>
नमोनमस्तेऽद्भुतकारणाय नमोऽस्तु ते मन्दरधारकाय ॥ <br>
नमोऽस्तु ते यज्ञवराहनाम्ने नमो हिरण्याक्षविदारकाय ॥ ८१ ॥ <br>
नमोऽस्तु ते वामनरूपभाजे नमोऽस्तु ते क्षत्रकुलान्तकाय ॥ <br>
नमोऽस्तु ते रावणमर्दनाय नमोऽस्तु ते नन्दसुताग्रजाय ॥ ८२ ॥ <br>
नमस्ते कमलाकान्त नमस्ते सुखदायिने ॥ <br>
श्रितार्तिनाशिने तुभ्यं भूयोभूयो नमोनमः ॥ ८३ ॥ <br>
विप्रेण संस्तुतो देवो भगवान्भक्तवत्सलः ॥ <br>
वात्सल्येनाब्रवीद्वाक्यं श्रीनिवासो दयानिधिः ॥ ८४ ॥ <br>
तात तुष्टोऽस्मि भद्रं ते स्तोत्रेण महता द्विज ॥ <br>
सर्वभोगसमायुक्तः पुत्रपौत्रादिभिर्युतः ॥ ८५ ॥ <br>
इह लोके सुखं प्राप्य देहान्ते मुक्तिमाप्नुहि ॥ <br>
इत्युक्त्वा भगवान्विष्णुस्तत्रैवान्तरधीयत ॥ ८६ ॥ <br>
एवं वः कथितं विप्राः पापनाशनवैभवम् ॥ <br>
तत्तीरे भूप्रदानस्य माहात्म्यं चापि वर्णितम् ॥ ८७ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये पापविनाशनतीर्थे भूदानफलानुवर्णनंनाम विंशतितमोऽध्यायः ॥ २० ॥ <br>
<br>
<br>
</span>
