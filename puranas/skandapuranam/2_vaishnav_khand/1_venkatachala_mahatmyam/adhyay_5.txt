<span style="font-size: 14pt; line-height: 200%">अथ पद्मावतीदर्शनेन श्रीनिवासस्य मोहप्राप्तिः ॥ ॥ ॥ <br>
॥ श्रीवराह उवाच ॥ ॥ <br>
सम्प्राप्य चालयं दिव्यमवतीर्य हयोत्तमात् ॥ <br>
विसृज्य सानुगान्सर्वान्देवान्कैरातरूपकान् ॥ १ ॥ <br>
विश्रमध्वमिति प्रोच्य विवेश मणिमण्डपम् ॥ <br>
आरुह्य मणिसोपानं पंचकक्षा अतीत्य च ॥ २ ॥ <br>
मुक्तागृहं समासाद्य तस्मिँल्लोलायिते शुभे ॥ <br>
नवरत्नमये मंचे संविवेशावशो हरिः ॥ ३ ॥ <br>
संस्मरन्पद्मगर्भाभां तामेवायतलोचनाम् ॥ <br>
तनुमध्यां पीनकुचां मन्दस्मितसुखांबुजाम् ॥ ४ ॥ <br>
क्षीराब्धितनयामेव मेने पद्मोद्भवां शुभाम् ॥ <br>
तस्यां गतमना देवः श्रीनिवासो मुमोह च ॥ ५ ॥ <br>
॥ अथ मुह्यमानं श्रीनिवासं प्रति बकुलमालिकोक्तिः ॥ ॥ <br>
ततो मध्याह्नसमये कृत्वान्नं दिव्यमुत्तमम् ॥ <br>
सूपदंशं सुगन्धं च देवार्हमतिशोभनम् ॥ ६ ॥ <br>
शुद्धान्नं पायसान्नं च गौडं मुद्गान्नमेव च ॥ <br>
कृत्वा पञ्चविधापूपान्पूरिकावटकानपि ॥ ७ ॥ <br>
देवं द्रष्टुं ययौ शीघ्रं सखी वकुलमालिका ॥ <br>
पद्मावतीपद्मपत्रा चित्ररेखासमन्विता ॥ ८ ॥ <br>
निवेश्य द्वारि देवस्य ताः सर्वाः प्रमदोत्तमाः ॥ <br>
विवेश तत्समीपं सा स्वयं बकुलमालिका ॥९॥ <br>
गत्वा समीपं देवस्य ववन्दे भक्तिभावतः ॥ <br>
दृष्ट्वाथ देवं विवशं पर्यंके रत्नभूषिते ॥ 2.1.5.१० ॥ <br>
पादसंवाहनं कृत्वा निमीलितविलोचनम् ॥ <br>
तं ध्यायन्तं च किमपि व्याजहार शुचिस्मिता ॥ ११ ॥ <br>
उत्तिष्ठ देवदेवेश किं शेषे पुरुषोत्तम ॥ <br>
परमान्नं कृतं देव भोक्तुमागच्छ माधव ॥ १२ ॥ <br>
किं वा त्वमार्तवच्छेषे सर्वलोकार्तिनाशन ॥ <br>
मृगयामटता देव कि दृष्टं भवता वने ॥ १३ ॥ <br>
अवस्था ते विशालाक्ष कामुकस्येव दृश्यते ॥ <br>
का दृष्टा देवकन्या वा मानुषी वाऽहिकन्यका ॥ ॥ १४ ॥ <br>
ब्रूहि मे त्वमचिन्त्यात्मन्कन्यां तां चित्तहारिणीम् ॥ १५ ॥ <br>
॥ श्रीवराह उवाच ॥ ॥ <br>
तस्यास्तद्वचनं श्रुत्वा निःश्वासमकरोद्विभुः ॥ <br>
निःश्वसंतं पुनः प्राह प्रीता बकुलमालिका ॥ १६ ॥ <br>
एवं मनोहरा का सा तवापि पुरुषोत्तम ॥ <br>
तामवोचद्धृषीकेशो वक्ष्यामि शृणु तत्त्वतः ॥ १७ ॥ <br>
॥ ॥ अथ श्रीनिवासोक्तपद्मावतीपरिणयकारणानि ॥ <br>
॥ श्रीभगवानुवाच ॥ ॥ <br>
पुरा त्रेतायुगे पुण्ये रावणं हतवानहम् ॥ <br>
तदा वेदवती कन्या साहाय्यमकरोच्छ्रियः ॥१८॥ <br>
सीतारूपाभवल्लक्ष्मीर्जनकस्य महीतलात् ॥ <br>
गते मयि तु मारीचं हन्तुं पञ्चवटीवने ॥ १९ ॥ <br>
ममानुजोऽपि मामेव सीतया चोदितोन्वयात् ॥ <br>
तदन्तरे राक्षसेन्द्रो हर्तुं सीतामुपाययौ ॥ 2.1.5.२० ॥ <br>
अग्निहोत्रगतो वह्निस्तं ज्ञात्वा रावणोद्यमम् ॥ <br>
आदाय सीतां पाताले स्वाहायां सन्निवेश्य च ॥ २१ ॥ <br>
तेनैव रक्षसा स्पृष्टां पुरा वेदवतीं शुभाम् ॥ <br>
अग्नौ विसृष्टदेहां तां संहर्तुं रावणं पुनः ॥ २२ ॥ <br>
सीताया रूपसदृशीं कृत्वा चैवोत्ससर्ज ह ॥ <br>
सा रावणहृता भूत्वा लंकायां च निवेशिता ॥ २३ ॥ <br>
हते तु रावणे पश्चात्पुनरग्निं विवेश सा ॥ <br>
अग्निस्तु रक्षितां लक्ष्मीं स्वाहायां मम जानकीम् ॥ २४ ॥ <br>
दत्त्वा हस्ते च मामाह सीतया सहितां सखीम ॥ <br>
इयं वेदवती देव सीतायाः प्रियकारिणी ॥ २५ ॥ <br>
सीतार्थं राक्षसपुरे तेन बन्दीकृता स्थिता ॥ <br>
तस्मादेनां वरेणैव प्रीणय त्वं श्रिया सह ॥ २६ ॥ <br>
इति वह्निवचः श्रुत्वा सीता मामवदच्छुभा ॥ <br>
मम प्रीतिकरी नित्यमियं वेदवती विभो ॥ २७ ॥ <br>
तस्मात्परं भागवतीं देवैनां वरय प्रभो ॥ २८ ॥ <br>
॥ श्रीभगवानुवाच ॥ ॥ <br>
तथा देवि करिष्यामि ह्यष्टाविंशे कलौ युगे ॥ <br>
तावदेषा ब्रह्मलोके वसत्वमरपूजिता ॥ २९ ॥ <br>
पश्चात्तु भूमितनया भविष्यति वियत्सुता ॥ <br>
इति दत्तवरा पूर्वं मया लक्ष्म्या च सुन्दरी ॥ 2.1.5.३० ॥ <br>
अद्य नारायणपुरे सम्भूता धरणीतलात् ॥ <br>
पद्मासमा पद्मनेत्री पद्मादत्तवरा सती ॥ ३१ ॥ <br>
सखीभिरनुरूपाभिर्वने पुष्पाणि चिन्वती ॥ <br>
मृगयामटता तत्र मया दृष्टा मनोरमा ॥ ३२ ॥ <br>
तस्या रूपं मया वक्तुं न शक्यं शतहायनैः ॥ <br>
लक्ष्म्येव च तया मेऽद्य संगमो भविता यदि ॥ ३३ ॥ <br>
प्राणाः स्थिरा भविष्यन्ति सत्यमित्यवधारय ॥ ३४ ॥ <br>
॥ अथ वियद्राजपुरं प्रति बकुलमालिकागमनम्॥ ॥ <br>
त्वं तत्र गत्वा तां कन्यां दृष्ट्वा बकुलमालिके ॥ <br>
जानीहि रूपलावण्यादियं योग्येति चास्य वै ॥ <br>
अनवद्या विशालाक्षी पद्मेन्दीवरलोचना ॥ ३५ ॥ <br>
इत्युक्त्वा मोहमापन्नं तं प्राह बकुला पुनः ॥ <br>
इतो गच्छामि देवेश मनोज्ञा तव यत्र सा ॥ ३६ ॥ <br>
मार्गं वद रमाधीश गमिष्ये येन तां प्रति ॥ <br>
एवमुक्तो रमाधीशस्तां प्राह वकुलस्रजम् ॥ ३७ ॥ <br>
इतो गच्छ महाभागे श्रीनृसिंहगुहा यतः ॥ <br>
तन्मार्गेणावतीर्यास्माद्भूधरेन्द्रान्मनोरमात् ॥ ३८ ॥ <br>
अगस्त्याश्रममासाद्य दृष्ट्वा लिंगं तदर्चितम् ॥ <br>
अगस्त्येश इति ख्यातं सुवर्णमुखरीतटे ॥ ३९ ॥ <br>
तीरेणैव ततो गच्छ शुकब्रह्मऋषेर्वनम् ॥ <br>
पश्यन्ती स्वर्णमुखरीं तत्र कल्लोलमालिनीम् ॥ 2.1.5.४० ॥ <br>
तत्र पद्मसरोनाम पावनं पद्मसंयुतम् ॥ <br>
तत्र स्नात्वाऽथ तत्तीरे तपन्तं मुनिसत्तमम् ॥ ४१ ॥ <br>
छायाशुकं नमस्कृत्य कृष्णं च बलसंयुतम् ॥ <br>
आराध्यमानं मुनिना शुकेन सततं शुभे ॥ ४२ ॥ <br>
इन्द्रनीलमणिश्यामं पीतनिर्मलवाससम् ॥ <br>
तीर्थयात्रां गमिष्यन्तं बलभद्रं सिताकृतिम् ॥ ४३ ॥ <br>
उपासयन्तं मंत्राणि मुक्तान्वितकरद्वयम् ॥ <br>
उद्यन्तं पादुकायुक्तं बलभद्रं प्रणम्य च ॥ ४४ ॥ <br>
आदाय स्वर्णकमलं सरसोऽस्माद्वरानने ॥ <br>
तीर्त्वा सुवर्णमुखरीं वनान्युपवनानि च ॥ ४५ ॥ <br>
अरणीतीरमासाद्य विश्रम्य च वनान्तरे ॥ <br>
नारायणपुरीं दृष्ट्वा विस्मयं च गमिष्यसि ॥ ४६ ॥ <br>
तस्याश्चोपवने वृक्षान्पुष्पाढ्यान्फलसंयुतान् ॥ <br>
पनसाम्रशिरीषांश्च कुन्दतिन्दुकपाटलान् ॥ ४७ ॥ <br>
पुन्नागनागवरणरसालांकोलचंपकान्॥ <br>
बकुलामलकान्सालांस्तालहिंतालपद्मकान् ॥ ४८ ॥ <br>
जम्बूनिम्बकदम्बैलापिप्पलीमधुकार्जुनान् ॥ <br>
प्रियंगुहिंगुखर्जूरमायूराशोकलोध्रकान् ॥ ४९ ॥ <br>
अश्वत्थोदुम्बरप्लक्षबदरीभूर्जकीचकान् ॥ <br>
चिञ्चाकिंशुकमन्दारशाल्मलीबीजपूरकान् ॥ 2.1.5.५० ॥ <br>
पूगनारंगलिकुचनारिकेलवनाकुलान् ॥ <br>
मल्लिकामालतीकुन्द यूथिकाकेतकीयुतान् ॥ ५१ ॥ <br>
करवीराब्जसंपन्नान्राजरंभाविराजितान् ॥ <br>
मयूरकीरगरुडशुकसारससंकुलान् ॥ ५२ ॥ <br>
भृंगझंकारनिबिडानारामान्सुमनोहरान् ॥ <br>
पश्यन्तीं परमं हर्षमवाप्य च नदीतटे ॥ ५३ ॥ <br>
गत्वा पूर्वोत्तरे मार्गे पुरीमिन्द्रपुरीसमाम् ॥ <br>
गङ्गयेवावृतां नित्यं सरितारणिनामया ॥ ५४ ॥ <br>
आकाशराजनगरीं गत्वा तत्रोचितं कुरु ॥ ५५ ॥ <br>
॥ श्रीवराह उवाच ॥ ॥ <br>
इत्यादिश्य सुराधीशः सखीं तां बकुलाभिधाम् ॥ <br>
विसृज्य शयने शुभ्रे स शिश्ये श्रीसमन्वितः ॥ ५६ ॥ <br>
प्रणम्य देवदेवेशं सखी बकुलमालिका ॥ <br>
गुञ्जामणिसमाकारं रक्ताश्वमधिरुह्य सा ॥ ५७ ॥ <br>
यथोक्तमार्गेण ययौ पश्यन्ती विविधान्मृगान् ॥ <br>
मत्तेभान्पर्वताकाराञ्छ्वेतदन्तविभूषितान् ॥ ॥ ५८ ॥ <br>
करिणीयूथसहिताञ्जलदादानतत्परान् ॥ <br>
सिंहाञ्छ्वे(?)तघनप्रख्यान्सिंहीयूथैरनुद्रुतान् ॥ ५९ ॥ <br>
शार्दूलर्क्षांश्च खड्गांश्च शरभान्गवयान्मृगान् ॥ <br>
कृष्णसारांश्च गोमायूञ्छशांश्च प्रियकानपि ॥ 2.1.5.६० ॥ <br>
सारसांश्च मयूरांश्च मार्जारान्वनगोचरान् ॥ <br>
वृकाञ्छुकान्सूकरांश्च सुवाचः पक्षिणस्तथा ॥ ६१ ॥ <br>
पश्यन्ती विविधाकारांस्तुष्यन्ती च मुहुर्मुहुः ॥ <br>
आससादारणीतीरं पश्चिमं पादपाकुलम् ॥ ६२ ॥ <br>
अवतीर्यारुणादश्वादगस्त्येशसमीपतः ॥ <br>
दृष्ट्वागस्त्येश्वरं लिङ्गमगस्त्येन सुपूजितम् ॥ ६३ ॥ <br>
तत्र स्नात्वा च पीत्वा च विशश्राम नदीतटे ॥ ६४ ॥ ॥ <br>
॥ अथ दिव्योद्यानस्थपद्मावतीसखीः प्रति बकुलमालिकोक्तिः ॥ ॥ <br>
तत्रागता राजगृहाद्योषितो देवसंनिधौ ॥ <br>
सखीः पद्मालयायास्ता दृष्ट्वा बकुलमालिका ॥ ६५ ॥ <br>
गत्वा समीपे तासां सा किंवदन्तीं स्म पृच्छति ॥ ६६ ॥ <br>
॥ बकुलमालिकोवाच ॥ ॥ <br>
का यूयं योषितो ब्रूत विचित्राभरणस्रजः ॥ <br>
कुतः समागता ह्यत्र किं कार्यं वोऽमलाननाः ॥ ६७ ॥ <br>
तास्तु तस्या वचः श्रुत्वा स्मितपूर्वमथाब्रुवन् ॥ <br>
शृणुष्वावहिता देवि वयं वक्ष्यामहेऽधुना ॥ ६८ ॥ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये धरणीवराहसंवादे पद्मावतीदर्शनेन श्रीनिवासस्यमोहप्राप्त्यादिवर्णनंनाम पञ्चमोऽध्यायः ॥ ५ ॥ <br>
<br>
<br>
</span>
