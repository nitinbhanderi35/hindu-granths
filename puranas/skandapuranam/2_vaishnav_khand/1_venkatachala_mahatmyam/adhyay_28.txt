<span style="font-size: 14pt; line-height: 200%">।। अथ कटाहतीर्थमाहात्म्यम् ।। <br>
।। ऋषय ऊचुः ।। ।। <br>
सूत सर्वार्थतत्त्वज्ञ वेदवेदान्तपारग ।। <br>
श्रीवेंकटाचले तीर्थं कटाहाख्यं सुपावनम् ।। ।।१।।<br>
श्रूयते तस्य माहात्म्यं घुष्यते च जगत्त्रये ।। <br>
अस्माकमेतद्ब्रूहि त्वं कृपया व्यासशासित ।। २ ।। <br>
पुरा वै नारदः श्रीमान्ब्रह्मपुत्रो महानृषिः ।। <br>
दृष्ट्वा वै नैमिषारण्यं संप्राप्तो द्विजसत्तमः ।। ३ ।। <br>
तदानीं ब्रह्मपुत्रं तमर्घ्यपाद्यादिभिः शुभैः ।। <br>
पूजयित्वा यथान्यायं पवित्रे च कुशासने ।। ।। ४ ।। <br>
सन्निवेश्य महाभक्त्या विनयानतकन्धराः ।। <br>
प्रणम्य प्रार्थयामासुरिमे सर्वे महर्षयः ।। ५ ।। <br>
त्वां विना नारद श्रीमन्नस्माकं भुवनत्रये ।। <br>
धर्मोपदेशकः कश्चिन्नास्ति नास्ति महर्षिषु ।। ६ ।। <br>
वेंकटाद्रौ महापुण्ये सर्वदेवनिषेविते।। <br>
वैकुण्डादागते दिव्ये सिद्धगन्धर्वसेविते ।। ७ ।। <br>
कटाहतीर्थमाहात्म्यं वर्णयाद्य वनौकसाम् ।। ८ ।। <br>
।। श्रीनारद उवाच ।। ।। <br>
शृणुध्वमृषयः सर्वे शौनकाद्या महौजसः ।। <br>
कटाहतीर्थमाहात्म्यं को वेत्ति भुवनत्रये ।। ९ ।। <br>
महादेवो विजानाति तस्य तीर्थस्य वैभवम् ।। <br>
यानि कानि च पुण्यानि ब्रह्माण्डान्तर्गतानि वै ।। 2.1.28.१० ।। <br>
तानि गंगादितीर्थानि स्वपापपरिशुद्धये ।। <br>
कटाहतीर्थसेवां च कुर्वन्ति द्विजसत्तमाः ।। ११ ।। <br>
ब्राह्मणाः क्षत्त्रिया वैश्याः शूद्राश्चेतरजातयः ।। <br>
स्पृशन्ति तज्जलमिति न पिबेद्यो विमूढधीः ।। १२ ।। <br>
स हि चण्डालतां प्राप्य कुम्भीपाके पतिष्यति ।। <br>
ब्रह्मचारी गृहस्थो वा वानप्रस्थो यतीश्वरः ।। १३ ।। <br>
सेवया तस्य तीर्थस्य प्राप्नोति परमं पदम् ।। <br>
श्रुतिस्मृतिपुराणेषु तत्तीर्थस्य प्रशंसनम् ।। १४ ।। <br>
बहुधा वर्ण्यते पंचमहापातकनाशनम् ।। <br>
अत्यद्भुततरं विप्राः सर्वलोकैकपावनम् ।। १५ ।। <br>
ब्रह्महत्यायुतं चापि सुरापानायुतं तथा ।। <br>
अयुतं गुरुदाराणां गमनं पापकारणम् ।। १६ ।। <br>
स्तेयायुतं सुवर्णानां तत्संसर्गाश्च कोटयः ।। <br>
शीघ्रं विलयमायांति तस्य तीर्थस्य सेवया ।। १७ ।। <br>
यानि निष्कृतिहीनानि पापानि विविधानि च ।। <br>
तानि सर्वाणि नश्यंति तीर्थस्यास्य निषेवणात् ।। १८ ।। <br>
इदं तीर्थं महापुण्यं भगवत्पादनिस्सृतम् ।। <br>
कुष्ठादिरोगयुक्तो यः प्रत्यहं च पिबेदिदम् ।। १९ ।। ।। <br>
।। अथ कटाहतीर्थमहिमश्रद्धाशून्यानां महानरकप्राप्तिः ।। ।। <br>
सोऽपि रोगविहीनः सन्विष्णुलोकं च गच्छति ।। <br>
भगवाञ्छंकरो देवो रहस्यानुभवे पुरा ।। 2.1.28.२० ।। <br>
पार्वत्यै कथयामास तस्य तीर्थस्य वैभवम् ।। <br>
उक्तेष्वेतेषु सन्देहो न कर्तव्यः कदाचन ।। २१ ।। <br>
अर्थवादोऽयमिति च न वक्तव्यं कदाचन ।। <br>
येऽर्थवादमिदं ब्रूयुस्तेषां वै नास्तिकात्मनाम् ।। २२ ।। <br>
जिह्वाग्रे परशुं तप्तं प्रक्षिपन्ति च किंकराः ।। <br>
तस्मात्कटाहतीर्थं तु सेवनीयं प्रयत्नतः ।।२३।। <br>
सर्वदुःखप्रशमनमपवर्गफलप्रदम् ।। <br>
यत्र पीत्वा नरो भक्त्या सर्वान्कामानवाप्नुयात्।।२४।। <br>
एवमुक्त्वा महाभागः काशीं त्रैलोक्यपावनीम् ।। <br>
संप्राप्तो नारदः श्रीमान्सूत पौराणिकोत्तम ।। २५ ।। <br>
संक्षेपतश्च भगवान्नैमिषे ह्युक्तवान्खलु ।। <br>
इदानीं श्रोतुमिच्छामः कटाहस्य च वैभवम् ।। २६ ।। <br>
सुविस्तरेण चास्माकं वद सूत कृपावशात् ।। २७ ।। <br>
।। अथ कटाहतीर्थपानक्रमः ।। <br>
।। श्रीसूत उवाच ।। ।। <br>
भोभोस्तपोधनाः सर्वे नैमिषारण्यवासिनः ।। <br>
कटाहतीर्थमाहात्म्यं शृणुध्वं द्विजसत्तमाः ।। २८ ।। <br>
कटाहतीर्थं भो विप्राः सर्व लोकेषु विश्रुतम् ।। <br>
सर्वसम्पत्करं शुद्धं सर्वपापप्रणाशनम् ।। २९ ।। <br>
दुःस्वप्ननाशनं ह्येतन्महापातकनाशनम् ।। <br>
महाविघ्नप्रशमनं महाशान्तिकरं नृणाम् ।। 2.1.28.३० ।। <br>
स्मृतिमात्रेण यत्पुंसां सर्वपापनिषूदनम् ।। <br>
मन्त्रेणाष्टाक्षरेणैव पिबेत्तीर्थं मनोहरम् ।। ३१ ।। <br>
अथवा केशवाद्यैश्च नामभिर्वा पिबेज्जलम् ।। <br>
यद्वा नामत्रयेणाऽपि पिबेत्तीर्थं शुभप्रदम् ।। ३२ ।। <br>
आहोस्विद्वेंकटेशस्य मन्त्रेणाष्टाक्षरेण वै ।। <br>
पिबेत्कटाहतीर्थं तद्भुक्तिमुक्तिप्रदायकम् ।। ३३ ।। <br>
विना मंत्रेण यो विप्रः संपिबेत्तीर्थमुत्तमम् ।। <br>
पापं मे नाशय क्षिप्रं जन्मान्तरकृतं महत् ।। ३४ ।। <br>
इत्युक्त्वा स पिबेन्नित्यं मोक्षमार्गैकसाधनम् ।। <br>
स्वामिपुष्करिणीस्नानं वराहश्रीशदर्शनम् ।। ३५ ।। <br>
कटाहतीर्थपानं च त्रयं त्रैलोक्यदुर्लभम् ।। <br>
बहुना किमिहोक्तेन ब्रह्महत्यादिनाशनम् ।। ३६ ।। <br>
।। अथ केशवाख्यद्विजवृत्तान्तः ।। ।। <br>
पुरा कश्चिद्द्विजो मोहात्केशवाख्यो बहुश्रुतम् ।। <br>
हत्वा खड्गेन दुर्बुद्ध्या ब्रह्महत्यामवाप्तवान् ।। ३७ ।। <br>
सोऽपि तस्मिन्महातीर्थे पीत्वा जलमनुत्तमम् ।। <br>
केशवाख्यो महापापी विमुक्तो ब्रह्महत्यया ।। ३८ ।। <br>
।। ऋषय ऊचुः ।। ।। <br>
कस्य पुत्रः केशवाख्यः कथं प्राप्तो भयंकरीम् ।। <br>
ब्रह्महत्यामतिक्रूरामस्माकं वक्तुमर्हसि ।। ३९ ।। <br>
।। श्रीसूत उवाच ।। ।। <br>
तुङ्गभद्रातटे रम्ये गन्धर्वैरुपसेविते ।। <br>
अग्रहारो महानासीद्वेदाढ्य इति नामतः ।। 2.1.28.४० ।। <br>
तस्मिन्वेदपुरे रम्ये ब्राह्मणा वेदपारगाः ।। <br>
शब्दशास्त्रपराः सर्वे ज्योतिःशास्त्रप्रवर्तकाः ।। ४१ ।। <br>
मीमांसातर्कशास्त्रज्ञाः सर्वे वेदान्तवादिनः ।। <br>
धर्मशास्त्रेषु निरता अन्नदानपराः सदा ।। ४२ ।। <br>
पुत्रवन्तश्च ते सर्वे ह्यग्रहारे महाजनाः ।। <br>
वेदाढयेऽप्यग्रहारे वै पद्मनाभ इति श्रुतः ।। ४३ ।। <br>
।। अथ गणिकालंपटस्य केशवद्विजस्य ब्रह्महत्याप्राप्तिक्रमः ।। ।। <br>
तस्य पुत्रः केशवाख्यः सर्वकर्मबहिष्कृतः ।। <br>
मातरं पितरं त्यक्त्वा भार्यामपि पतिव्रताम् ।। ४४ ।।<br>
सर्वदा गणिकासक्तो वेश्यागारं विवेश ह ।। <br>
दिनद्वये च तां वेश्यामनुभूय द्विजस्ततः ।। ४५ ।।  <br>
निष्कद्वयं प्रदातव्यं हस्ते दत्त्वा गतः सुखम् ।। <br>
वेश्यया चाधनस्त्यक्तस्तत्संयोगैकतत्परः ।। ४६ ।। <br>
इतस्ततश्चोरयित्वा बहुद्रव्याणि सन्ततम् ।। <br>
दत्त्वा तया चिरं रेमे तद्गृहे बुभुजे च सः ।। ४७ ।। <br>
एकेन चषकेणासौ तया सह सुरां पपौ ।। <br>
स कदाचित्किरातैस्तु द्रव्यं हर्तुं ययौ द्विजः ।।।। ४८ ।। <br>
विप्रस्य कस्यचिद्गेहे सोऽपि कैरातवेषधृक् ।। <br>
केशवो विप्रबन्धुर्वै साहसी खङ्गहस्तवान् ।। ४९ ।। <br>
तद्गृहस्वामिनं विप्रं हत्वा खड्गेन साहसात् ।। <br>
समादाय बहु द्रव्यं वेश्यागारं विवेश ह ।। 2.1.28.५० ।। <br>
तं यान्तमनुयाति स्म ब्रह्महत्या भयंकरी ।। <br>
नीलवस्त्रधरा भीमा भृशं रक्तशिरोरुहा ।।।। ५१ ।। <br>
गर्जन्ती साट्टहासं सा कम्पयन्ती च रोदसी ।। <br>
अनुद्रुतस्तया विप्रो बभ्राम जगतीतले ।। ५२ ।। <br>
एवं भ्रमन्धरां सर्वां विप्रबन्धुर्दुरात्मवान् ।। <br>
स्वग्रामं प्रययौ भीत्या शौनकाद्या महौजसः ।। ५३ ।। <br>
अनुद्रुतस्तया भीतः प्रययौ स्वनिकेतनम्।। <br>
ब्रह्महत्याप्यनुद्रुत्य तेन साकं गृहं ययौ ।।५४।। <br>
जनकं रक्ष रक्षेति केशवः शरणं ययौ ।। <br>
मा भैषीरिति स प्रोच्य पिता रक्षितुमुद्यतः ।। ५५ ।। <br>
।। अथ स्वसुतरक्षणोद्युक्ते पद्मनाभे ब्रह्महत्योक्तिः ।। <br>
क्रूरैनं ब्रह्महत्या सा जनकं प्रत्यभाषत ।। ५६ ।। <br>
।। ब्रह्महत्योवाच ।। ।। <br>
मैनं त्वं प्रतिगृह्णीष्व पद्मनाभ द्विजोत्तम ।। <br>
अयं सुरापी स्तेयी च ब्रह्महा चातिपातकी ।। ५७ ।। <br>
मातृद्रोही पितृद्रोही भार्यात्यागी च दुष्टधीः ।। <br>
गणिकासक्तचित्तश्च ह्येनं मुञ्च दुरात्मकम् ।। ५८ ।। <br>
गृह्णासि चेत्सुतं विप्र महापातकिनं वृथा ।। <br>
त्वद्भार्यामस्य भार्यां च त्वां च पुत्रमिमं द्विज ।। ५९ ।। <br>
भक्षयिष्यामि वंशं च तस्मान्मुञ्च दुरात्मकम् ।। <br>
इमं त्यजसि चेत्पुत्रं युष्मान्मुञ्चामि सांप्रतम् ।। 2.1.28.६० ।। <br>
नैकस्यार्थे कुलं हन्तुमर्हसि त्वं महामते ।। <br>
इत्युक्तः स तया तत्र पद्मनाभोऽब्रवीच्च ताम् ।। ६१ ।। ।। <br>
।। पद्मनाभ उवाच ।। ।। <br>
बाधते मां सुतस्नेहः कथं पुत्रं परित्यजे ।। <br>
ब्रह्महत्या तदाकर्ण्य पद्मनाभं तमब्रवीत् ।। ६२ ।। <br>
।। ब्रह्महत्योवाच ।। ।। <br>
पुत्रोऽयं पतितोऽभूत्ते वर्णाश्रमबहिष्कृतः ।। <br>
पुत्रेस्मिन्मा कुरु स्नेहं निंदितं तस्य दर्शनम् ।। ६३ ।। <br>
इत्युक्त्वा ब्रह्महत्या सा पद्मनाभस्य पश्यतः ।। <br>
हस्तेन प्रजहारास्य सुतं केशवनामकम् ।। ६४ ।। <br>
रुरोद ताततातेति जनकं प्रब्रुवन्मुहुः ।। <br>
रुरुदुर्जनको माता भार्या तस्य दुरात्मनः ।। ६५ ।। <br>
।। अथ पद्मनाभं प्रति भरद्वाजकथितो ब्रह्महत्याविमुक्त्युपायः ।। ।। <br>
तस्मिन्काले महाभागो भरद्वाजो महामुनिः ।। <br>
दिष्ट्या समाययौ योगी शौनकाद्या महौजसः ।। ६६ ।। <br>
पद्मनाभोऽथ तं दृष्ट्वा भरद्वाजं महामुनिम् ।। <br>
स्तुत्वा प्रणम्य शरणं ययाचे पुत्रकारणात् ।। ६७ ।। <br>
भरद्वाज महाभाग साक्षाद्विष्ण्वंशको भवान् ।। <br>
त्वद्दर्शनमपुण्यानां भविता न कदाचन ।। ६८ ।। <br>
ब्रह्महा च सुरापी च स्तेयी चाभूत्सुतो मम ।। <br>
पुत्रं प्रहर्तुमा याता ब्रह्महत्या भयंकरी ।। ६९ ।।<br>
भूयाद्यथा मे पुत्रोयं महापातकमोचितः ।।<br>
घोरेयं ब्रह्महत्या च यथा शीघ्रं लयं व्रजेत् ।। 2.1.28.७० ।। <br>
तमुपायं वदस्वाद्य मम पुत्रे दयां कुरु ।। <br>
एक एव हि पुत्रो मे नान्योऽस्ति तनयो मुने ।। ७१ ।। <br>
सुते मृते तु वंशो मे समुच्छिद्येत मूलतः ।। <br>
ततः पितृभ्यः पिण्डानां दाताऽपि न भवेद्ध्रुवम् ।। ७२ ।। <br>
ततः कृपां कुरुष्व त्वमस्मासु भगवन्मुने ।। <br>
इत्युक्तः स भरद्वाजः साक्षान्नारायणांशकः ।। ७३ ।। <br>
ध्यात्वा तु सुचिरं कालं पद्मनाभं वचोऽब्रवीत् ।। ७४ ।। <br>
।। भरद्वाज उवाच ।। ।। <br>
पद्मनाभ कृतं पापमतिक्रूरं सुतेन ते ।। <br>
नास्य पापस्य शान्तिः स्यात्प्रायश्चित्तायुतैरपि ।। ७५ ।। <br>
तथाऽपि ते सुतस्याहमस्य पापस्य शान्तये ।। <br>
प्रायश्चित्तं वदिष्यामि पद्मनाभ शृणु द्विज ।। ७६ ।। <br>
गङ्गाया दक्षिणे भागे द्विशतीयोजने द्विज ।। <br>
पूर्वाम्भोधेः पश्चिमे तु पञ्चभिर्योजनैर्मिते ।। ७७ ।। <br>
सुवर्णमुखरीतीरे चोत्तरे क्रोशमात्रके ।।<br>
वेंकटाद्रिति ख्यातः सर्वलोकनमस्कृतः ।। ७८ ।। <br>
मेरुपुत्रो महापुण्यः सर्वदेवाभिवन्दितः ।। <br>
वैकुण्ठलोकादानीतो विष्णोः क्रीडाचलो महान् ।। ७९ ।। <br>
गरुत्मता वेगवता स्वर्णमुख्यास्तटे शुभे ।। <br>
वर्तते देवसंघैश्च ऋषिसंघैश्च पूजितः ।। 2.1.28.८० ।। <br>
तस्मिन्वेंकटशैलेन्द्रे साक्षान्नारायणः स्वयम् ।। <br>
लक्ष्मीदेव्या च भूदेव्या नीलादेव्या समागतः ।। ८१ ।। <br>
वर्तते वेंकटेशः स साक्षान्मोक्षप्रदायकः ।। <br>
तस्य वेंकटनाथस्य ह्यालयस्य तथोत्तरे ।। ८२ ।। <br>
कटाहतीर्थं विप्रेन्द्र वर्तते मङ्गलप्रदम् ।। <br>
ब्रह्महत्यादिपापघ्नं वाञ्छितार्थप्रदायकम् ।। ८३ ।। <br>
सुतेन साकं विप्रेंद्र पिब तीर्थं मनोहरम् ।। <br>
भरद्वाजस्य वाक्यं तच्छ्रुत्वा वै वेदसंमितम् ।। ८४ ।। <br>
शिरसा तं प्रणम्याथ ययौ वेंकटपर्वतम् ।। ।। ८५ ।। <br>
।। अथ भरद्वाजोक्त्या कटाहतीर्थपानेन केशवस्य ब्रह्महत्याविमुक्तिः ।। ।। <br>
तं गत्वा वेंकटं शैलं स्वामिपुष्करिणीजले ।। <br>
सुतेन साकं विप्रेंद्रः सस्नौ नियमपूर्वकम् ।। ८६ ।। <br>
वराहस्वामिनं नत्वा श्रीनिवासालयं गतः ।। <br>
प्रदक्षिणं ततः कृत्वा विमानं संप्रणम्य च ।। ८७ ।। <br>
पद्मनाभोऽथ पुत्रेण केशवेन दुरात्मना ।। <br>
पपौ कटाहतीर्थं तद्ब्रह्महत्याविनाशकम् ।। ८८ ।। <br>
तदानीं ब्रह्महत्या सा शीघ्रमेव लयं गता ।। <br>
अनन्तरं ततो गत्वा वेंकटेशं कृपानिधिम् ।। ८९ ।। <br>
पुत्रेण सह विप्रेन्द्रः पद्मनाभो ददर्श सः ।। <br>
तदा प्रादुरभूद्देवो वेङ्कटेशो दयानिधिः ।। 2.1.28.९० ।। <br>
कटाहतीर्थपानेन तोषितो वाक्यमब्रवीत् ।। ९१ ।। <br>
।। अथ ब्रह्महत्याविमुक्तसुतेन सहितं पद्मनाभं प्रति भगवदुक्तिः ।। <br>
।। श्रीभगवानुवाच ।। ।। <br>
पद्मनाभ महाबुद्धे वेदवेदान्तपारग ।। <br>
भरद्वाजस्य वाक्येन प्राप्य वेंकटपर्वतम् ।। ९२ ।। <br>
कटाहतीर्थं त्वं पीत्वा कृतार्थोऽसि न संशयः ।। <br>
तव पुत्रः केशवाख्यो विमुक्तो ब्रह्महत्यया ।। ९३ ।। <br>
तस्मात्कटाहतीर्थं तु सेवनीयं प्रयत्नतः ।। <br>
तस्मिंस्तीर्थे महाभाग पीत्वा जलमनुत्तमम् ।। ९४ ।। <br>
पापिनोऽपि कृतार्थाः स्युः सत्यं सत्यं न संशयः ।। <br>
मामकं लोकमागत्य सुखी भव महामते ।। ९५ ।। <br>
इत्युक्त्वा वेंकटेशोऽसावन्तर्धानं गतस्ततः ।। ९६ ।। <br>
।। श्रीसूत उवाच ।। ।। <br>
तस्मात्तपोधनाः सर्वे शौनकाद्या महौजसः ।। <br>
कटाहतीर्थमाहात्म्यमितिहाससमन्वितम् ।। ९७ ।। <br>
यथाश्रुतं मया सम्यक्तथोक्तं भवतां द्विजाः ।। ९८ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये सूतशौनक संवादे कटाहतीर्थप्रशंसनंनामाष्टाविंशोऽध्यायः ।। २८ ।। <br>
<br>
<br>
</span>
