<span style="font-size: 14pt; line-height: 200%">अथ सुन्दराख्यगन्धर्वस्य राक्षसत्वप्राप्तिनिवृत्त्योरुपोद्घातः ।। <br>
।। ऋषय ऊचुः ।। ।। <br>
भगवन्राक्षसः कोऽसौ सूत पौराणिकोत्तम ।। <br>
विष्णुभक्तं महात्मानं यो ब्राह्मणमबाधत ।। १ ।। <br>
।। श्रीसूत उवाच ।। ।। <br>
वक्ष्यामि राक्षसं क्रूरं तं विप्राः शृणुतादरात् ।। <br>
यथा च राक्षसो जातो मुनीनां शापवैभवात् ।। २ ।। <br>
पुरा वैकुण्ठसदृशे श्रीरङ्गे विष्णुमंदिरे ।। <br>
वसिष्ठात्रिमुखाः सर्वे विष्णुभक्ता महौजसः ।। ।। ३ ।। <br>
श्रीरङ्गनाथं देवेशं भक्तानामभयप्रदम् ।। <br>
उपासांचक्रिरे मुक्त्यै श्रीरङ्गपुरवासिनः ।। ४ ।। <br>
कदाचित्तत्र गन्धर्वो वीरबाहुसुतो बली ।। <br>
सुन्दरो नाम विप्रेंद्रा विटगोष्ठीपरायणः ।। ५ ।। <br>
ललनाशतसंयुक्तो विवस्त्रः सलिलाशये ।। <br>
चिक्रीड स विवस्त्राभिः साकं युवतिभिर्मुदा ।। ६ ।। <br>
कवेरजायास्तीर्थे तु वसिष्ठो मुनिभिः सह ।। <br>
माध्याह्निकं कर्तुमना ययौ श्रीरंगमंदिरात् ।। ७ ।। <br>
तानृषीनवलोक्याथ रामास्ता भयकातराः ।। <br>
वासांस्याच्छादयामासुः सुन्दरो न तु साहसी ।। ८ ।। <br>
ततो वसिष्ठः कुपितः शशापैनं गतत्रपम् ।। ९ ।। <br>
।। वसिष्ठ उवाच ।। ।। <br>
यस्मात्सुन्दर गन्धर्व दृष्ट्वाऽस्माँल्लज्जया त्वया ।। <br>
वासो नाच्छादितं शीघ्रं याहि राक्षसतां ततः ।। 2.1.24.१० ।। <br>
एवमुक्ते वसिष्ठेन रामाः प्राञ्जलयस्तदा ।। <br>
प्रणिपत्य वसिष्ठं तं भक्तिनम्रेण चेतसा ।।११।। <br>
मुनिमण्डलमध्ये तु वसिष्ठमिदमब्रुवन् ।। १२ ।। <br>
।। रामा ऊचुः ।। ।। <br>
भगवन्सर्वधर्मज्ञ चतुरानननन्दन ।। <br>
दयासिन्धोऽवलोक्यास्मान्न कोपं कर्तुमर्हसि ।। १३ ।। <br>
पतिरेव हि नारीणां भूषणं परमुच्यते ।। <br>
पतिहीना तु या नारी शतपुत्रापि सा मुने ।। ।। १४ ।। <br>
विधवेत्युच्यते लोके तासां जन्म निरर्थकम् ।। <br>
तत्प्रसादं कुरु मुने पत्यावस्माकमादरात् ।। १५ ।। <br>
एकोऽपराधः क्षंतव्यो मुनिभिस्तत्त्वदर्शिभिः ।। <br>
क्षमां कुरु दयासिन्धो युष्मच्छिष्येऽत्र सुन्दरे ।। १६ ।। <br>
।। श्रीसूत उवाच ।। ।। <br>
वसिष्ठः प्रार्थितस्त्वेवं सुन्दरस्यांगनाजनैः ।। <br>
प्रोवाच वचनं भूयः प्रसन्नः स द्विजोत्तमः ।। १७ ।। <br>
।। अथ सुन्दराख्यस्य वसिष्ठोक्तराक्षत्वनिवृत्त्युपायः ।। <br>
।। वसिष्ठ उवाच ।। ।। <br>
न मे स्याद्वचनं मिथ्या कदाचिदपि सुभ्रुवः ।। <br>
उपायं वः प्रवक्ष्यामि शृणुध्वं श्रद्धया सह ।। १८ ।। <br>
षोडशाब्दावधिः शापो भर्तुर्वै भविता ध्रुवम् ।। <br>
षोडशाब्दावधौ चैव सुन्दरो राक्षसाकृतिः ।। १९ ।। <br>
यदृच्छया वेंकटाद्रिं सर्वपापहरं शुभम् ।। <br>
गत्वासौ चक्रतीर्थं तद्गमिष्यति सुरांगनाः ।। 2.1.24.२० ।। <br>
आस्ते तत्र महायोगी पद्मनाभो मुनीश्वरः ।। <br>
भक्षार्थं तं मुनिं सोऽयं राक्षसोऽभिगमिष्यति ।। २१ ।। <br>
ततो ब्राह्मणरक्षार्थ प्रेरितं चक्रमुत्तमम् ।। <br>
विष्णुनास्य शिरः कायाद्धरिष्यति न संशयः ।। २२ ।। <br>
ततः स्वं रूपमासाद्य शापान्मुक्तः स सुन्दरः ।। <br>
पतिर्वस्त्रिदिवं भूयो गन्ता नास्त्यत्र संशयः ।। २३ ।। <br>
ततस्त्रिदिवमासाद्य सुन्दरोऽयं पतिर्हि वः ।। <br>
रमयिष्यति सुन्दर्यो युष्मान्सुन्दरवेषभृत् ।। २४ ।। <br>
।। श्रीसूत उवाच ।। ।। <br>
इत्युक्त्वा तु वसिष्ठस्ताः सुन्दरस्य वरांगनाः ।। <br>
स्वाश्रमं प्रययौ तूर्णं श्रीरंगेश्वरभक्तिमान् ।। २५ ।। <br>
अथ रामास्तमालिंग्य सुन्दरं पतिमात्मनः ।। <br>
रुरुदुः शोकसन्तप्ता दुःखसागरमध्यगाः ।। २६ ।। <br>
दृश्यमानासु तास्वेवं सुन्दरो राक्षसोऽभवत् ।। <br>
महादंष्ट्रो महाकायो रक्तश्मश्रुशिरोरुहः ।। २७ ।। <br>
तं दृष्ट्वा भयसंविग्ना जग्मू रामास्त्रिविष्टपम् ।। <br>
ततो राक्षसवेषोऽयं सुंदरी भैरवाकृतिः ।। २८ ।। <br>
भक्षयन्प्राणिनः सर्वान्देशाद्देशं वनाद्वनम्।। <br>
भ्रमन्ननिलवेगोऽयं वेंकटाद्रिं नगोत्तमम् ।। २९ ।। <br>
प्रविश्यासौ महापापी चक्रतीर्थं ततो ययौ ।। <br>
एवं षोडशवर्षाणि भ्रमतोऽस्य ययुस्तदा ।। 2.1.24.३० ।। <br>
ततस्तु षोडशाब्दान्ते राक्षसोऽयं मुनीश्वराः ।। <br>
भक्षितुं पद्मनाभं तं चक्रतीर्थनिवासिनम् ।। ३१ ।। <br>
उपाद्रवद्वायुवेगः सचास्तौषीज्जनार्दनम् ।। <br>
योगिना च स्तुतो विष्णुस्तदा चक्रमचोदयत् ।। ३२ ।। <br>
रक्षितुं पद्मनाभं तं राक्षसेन प्रपीडितम् ।। <br>
अथागत्य हरेश्चक्रं राक्षसस्य शिरोऽहरत् ।। ।। ३३ ।। <br>
।। अथ सुन्दराख्यस्य राक्षसत्वविमुक्तिपूर्वकं स्वस्वरूपप्राप्तिः ।। ।। <br>
ततोऽयं राक्षसं देहं त्यक्त्वा दिव्यकलेवरः ।। <br>
विमानवरमारुह्य सुन्दरः पुष्पवर्षितः ।। ३४ ।। <br>
प्राञ्जलिः प्रणतो भूत्वा ववंदे तत्सुदर्शनम् ।। <br>
तुष्टाव श्रुतिरम्याभिर्वाग्भिरग्र्याभिरादरात् ।। ३५ ।। <br>
।। सुन्दर उवाच ।। ।। <br>
सुदर्शन नमस्तेऽस्तु विष्णुहस्तैकभूषण ।। <br>
नमस्तेऽसुरसंहर्त्रे सहस्रादित्यतेजसे ।। ३६ ।। <br>
कृपावेशेन भवतस्त्यक्वाहं राक्षसीं तनुम् ।। <br>
स्वं रूपमभजं विष्णोश्चक्रायुध नमोऽस्तु ते ।। ३७ ।। <br>
अनुजानीहि मां गंतुं त्रिदिवं विष्णुवल्लभ ।। <br>
भार्या मे परिशोचन्ति विरहातुरचेतसः ।। ३८ ।। <br>
त्वन्मनस्को भविष्यामि यावज्जीवं यथा ह्यहम् ।। <br>
तथा रूपं कुरुष्व त्वं मयि चक्र नमोऽस्तु ते ।। ३९ ।। <br>
एवं स्तुतं विष्णुचक्रं सुन्दरेण सभक्तिकम् ।। <br>
अनुजग्राह सहसा तथास्त्विति मुनीश्वराः ।। 2.1.24.४० ।। <br>
चक्रायुधाभ्यनुज्ञातः सुन्दरो ब्राह्मणोत्तमम् ।। <br>
प्रणम्य तेनानुज्ञातो गन्धर्वस्त्रिदिवं ययौ ।। ४१ ।। <br>
सुन्दरे तु गते स्वर्गं पद्मनाभो मुनीश्वरः ।। <br>
तच्चक्रं प्रार्थयामास विष्ण्वायुध नमोऽस्तु ते ।। ।। ४२ ।। <br>
चक्रायुध नमामि त्वां महासुरविमर्दन ।। <br>
सन्निधानं कुरुष्व त्वं चक्रतीर्थेऽमले शुभे ।।४३।। <br>
त्वत्सन्निधानात्सर्वेषां स्नातानां पापिनामिह ।। <br>
पापनाशं कुरुष्व त्वं मोक्षं च कुरु शाश्वतम् ।। ४४ ।। <br>
चक्रतीर्थमिति ख्यातिं लोकेऽस्य परिकल्पय ।। <br>
त्वत्सन्निधानादत्रत्यमुनीनां भयनाशनम् ।। ४५ ।। <br>
इतः परं भवत्वार्य चक्रायुध नमोऽस्तु ते ।। <br>
भूतप्रेतपिशाचेभ्यो भयं मा भवतु प्रभो ।। ४६ ।। <br>
इति सम्प्रार्थितं चक्रं पद्मनाभेन योगिना ।। <br>
तथैवास्त्विति सम्भाष्य तस्मिंस्तीर्थे तिरोहितम् ।। ४७ ।। <br>
।। श्रीसूत उवाच ।। ।। <br>
एवं वः कथितं विप्रा राक्षसस्योद्भवे मया ।। <br>
माहात्म्यं चक्रतीर्थस्य कथितं च मलापहम् ।। ४८ ।। <br>
यच्छुत्वा सर्वपापेभ्यो मुच्यते मानवो भुवि ।। ४९ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये चक्रतीर्थमहिमानुवर्णनंनाम चतुर्विंशोऽध्यायः ।। २४ ।। <br>
<br>
<br>
</span>
