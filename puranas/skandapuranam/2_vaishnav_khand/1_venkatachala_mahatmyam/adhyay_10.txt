<span style="font-size: 14pt; line-height: 200%">।। अथ तोण्डमान्नृपस्य स्वपितुः सकाशाद्राज्यप्राप्तिः ।। <br>
।। श्रीशुक उवाच ।। ।। <br>
इदं पद्मसरोनाम राजन्पापप्रणाशनम् ।। <br>
कीर्तनात्स्मरणात्स्नानान्नृणां लक्ष्मीप्रदं भुवि ।। <br>
कृत्वा स्नानं त्वमप्यस्मिन्व्रज स्वपितुरंतिकम् ।। १ ।। <br>
।। श्रीवराह उवाच ।। ।। <br>
एतच्छुकवचः श्रुत्वा स्नात्वा पद्मसरोवरे ।। २ ।। <br>
तं नत्वा हयमारुह्य तोण्डमान्स्वपुरं ययौ ।। <br>
तं पिता युवराजानं कृत्वा त्रीन्वत्सरानथ ।। ३ ।। <br>
रंजकत्वं च सामर्थ्यं शौर्यं वीर्यं सुशीलताम् ।। <br>
भक्तिं विप्रेषु पुत्रस्य वीक्ष्य राजा स्वमंत्रिभिः ।। ४ ।। <br>
स्वपदे स्थापयामास स्वभिषिच्य विधानतः ।। <br>
अनुनीय सुतं पत्न्या सार्धं राजा वनं ययौ ।। ५ ।। <br>
।। अथ वसोर्वल्मीके श्रीवराहसन्दर्शनम् ।। ।। <br>
तोण्डमानपि साम्राज्यं लब्ध्वा राज्यं चकार ह ।। <br>
निषादस्य वने देवो वाराहं रूपमास्थितः ।। ६ ।। <br>
श्यामाकपक्वं भक्षित्वा रात्रौरात्रौ चचार ह ।। <br>
पदानि स वराहस्य चान्वियेष दिवादिवा ।। ७ ।। <br>
अदृष्ट्वा तं वराहं स रात्रौ जाग्रद्धनुर्धरः ।। <br>
स्थितोऽपश्यच्चरन्तं तं चंद्रकोटिसमप्रभम् ।। ८ ।। <br>
वराहं सुभगाकारं श्यामाकवनमध्यतः ।। <br>
तं दृष्ट्वा धनुरादाय सिंहनादं चकार ह ।। ९ ।। <br>
वराहस्तद्ध्वनिं श्रुत्वा वनान्निष्क्रम्य सत्वरम् ।। <br>
ययौ तं चाप्यनुययौ वराहं स निषादपः ।। 2.1.10.१० ।। <br>
रात्रिशेषमनुद्रुत्य वने चंद्रसमप्रभम् ।। <br>
वल्मीकं प्रविशन्तं च ददर्श स निषादपः ।। ११ ।। <br>
गच्छंतं पूर्णिमाचन्द्रमस्तं गिरिवरं यथा ।। <br>
विस्मितोऽखानयत्कोपाद्वल्मीकं स निषादपः ।। १२ ।। <br>
धरावराहो ददृशे मूर्च्छितोऽयं पपात ह ।। <br>
पितरं मूर्च्छितं दृष्ट्वा तत्पुत्रो भक्तिमांस्तदा ।। ।। १३ ।। <br>
वराहदेवं तुष्टाव तेन प्रीतोऽभवद्धरिः ।। <br>
आविश्य पितरं तस्य प्रोवाच मधुसूदनः ।। १४ ।। <br>
।। श्रीभगवानुवाच ।। ।। <br>
अहं वराह देवेशो नित्यमस्मिन्वसाम्यहम् ।। <br>
राज्ञे त्वमुक्त्वा मामत्र प्रतिष्ठाप्यैव पूजय ।। १५ ।। <br>
वल्मीकं कृष्णगोक्षीरैः क्षालयित्वा तदुत्थिते ।। <br>
शिलातले च वाराहमुद्धृत्य धरणीस्थितम् ।। १६ ।। <br>
कारयित्वा प्रतिष्ठाप्य विप्रैर्वैखानसैश्च माम् ।। <br>
पूजयेद्विविधैर्भोगैस्तोण्डमान्राजसत्तमः ।। १७ ।। <br>
इत्युक्त्वा तं जहौ देवः स च स्वस्थो बभूव ह ।। <br>
सुखासीनं तु पितरं नमस्कृत्य निषादजः ।। १८ ।। <br>
न्यवेदयद्देववचः पित्रे सर्वं यथातथम् ।। <br>
स श्रुत्वा विस्मितो भूत्वा कृत्स्नं पुत्रवचः शुभम् ।। १९ ।। ।। <br>
अथ तोण्डमन्नृपाय वसुनिवेदितवाराहोदंतः ।। ।। <br>
राज्ञे वक्तुं ययौ शीघ्रं निषादः स्वानुगैः सह ।। <br>
वसुर्निषादाधिपती राजद्वारमुपागमत् ।। 2.1.10.२० ।। <br>
निषादाधिपमाज्ञाय द्वारपालैर्नृपोत्तमः ।। <br>
आहूय तं निषादेशं सभायां मंत्रिभिः सह ।। ।। २१ ।। <br>
सत्कृत्य तं वसुं राजा सपुत्रं सपरिच्छदम् ।। <br>
पप्रच्छ प्रीतिमान्राजा वसुं तं वनगोचरम्।। <br>
किमागमनकृत्यं ते वद त्वं वनगोचर ।।२२।।<br>
।। ।। वसुरुवाच ।। ।। <br>
राजन्मम वने दृष्टमाश्चर्यं शृणु भूपते ।। २३ ।। <br>
कश्चिच्छ्वेतवराहस्तु श्यामाकमचरन्निशि ।। ।। <br>
तं वराहं धनुष्पाणिरन्वधावमहं नृप ।। २४ ।। <br>
अनुद्रुतो वायुवेगो गत्वा वल्मीकमाविशत् ।। <br>
स्वामिपुष्करिणीतीरे पश्यते मम भूपते ।। २५ ।। <br>
वल्मीकमखनं क्रोधान्मूर्च्छितो न्यपतं भुवि ।। <br>
मत्पुत्रोऽयं समागत्य मां दृष्ट्वा मूर्च्छितं भुवि ।। २६ ।। <br>
शुचिर्भूत्वा देवदेवं तुष्टाव मधुसूदनम् ।। <br>
ततो मयि समाविश्य वराहोऽध्यवदत्सुतम् ।। २७ ।। <br>
राज्ञे निवेदय क्षिप्रं मच्चरित्रं निषादप ।। <br>
कृष्णगोक्षीरसेकेन वल्मीकं क्षालयेन्नृपः ।। २८ ।। <br>
दृश्यते च शिला काचिद्वल्मीकस्था सुशोभना ।। <br>
वामांकस्थभुवं मां च वराहवदनं स्थितम् ।। २९ ।। <br>
कारयित्वा शिल्पिनाथ प्रतिष्ठाप्य मुनीश्वरैः ।। <br>
वैखानसैर्मुनिवरैरर्चयेत्तोण्डमानपि ।। 2.1.10.३० ।। <br>
अथ गत्वा श्रीनिवासं वल्मीकावृतपद्द्वयम् ।। <br>
कपिलाकृष्णगोक्षीरसेचनैः क्षालयेच्छनैः ।। ।। ३१ ।। <br>
आपादपीठपर्यंतं क्षालयित्वा दिनेदिने ।। <br>
कुर्यात्प्राकारमुभयोरुत्तरे दक्षिणे तथा ।। ३२ ।। <br>
इत्युक्त्वा चैव माऽमुंचद्देवः स्वस्थोऽभवं नृप ।। <br>
इदं ते वक्तुमायातो देवदेवचिकीर्षितम् ।। ३३ ।। <br>
।। अथ नृपस्य निषादवाक्यस्वप्नाभ्यां बिलमार्गेण शेषाचलगमनम् ।। ।। ।। <br>
।। श्रीवराह उवाच ।। ।। <br>
तोण्डमानपि तच्छ्रुत्वा सुप्रीतो विस्मितोऽभवत् ।। <br>
ततः कार्यं विनिश्चित्य मन्त्रिभिः पुष्करादिभिः ।। ३४ ।। <br>
वेकटाद्रिं जिगमिषुर्गोपानाहूय सर्वशः ।। <br>
कृष्णाश्च कपिला गावो याः काश्चित्संति मामिकाः ।। ३५ ।। <br>
ताः सवत्सा आनयध्वं वेंकटाद्रिसमीपतः ।। <br>
इत्याज्ञाप्य नृपो गोपाञ्छ्वो यात्रेति च मन्त्रिणः ।। ३६ ।। <br>
विसृज्य प्रकृतीः सर्वा विवेशांतःपुरं वशी ।। <br>
उक्त्वा कथां तां पत्नीभ्यः सुष्वाप निशि पार्थिवः ।। ३७ ।। <br>
तं स्वप्ने श्रीनिवासोऽपि बिलमार्गं ह्यदर्शयत् ।। <br>
स्वपुरादाबिलं मार्गे पल्लवानसृजद्धरिः ।। ३८ ।। <br>
एवं स्वप्नं नृपो दृष्ट्वा प्रातरुत्थाय सत्वरः ।। <br>
आहूय मन्त्रिणः सर्वान्प्रकृतीर्ब्राह्मणानपि ।। ३९ ।। <br>
स्वप्नं तथाविधं चोक्त्वाऽपश्यद्द्वारेऽथ पल्लवान् ।। <br>
युक्ते मुहूर्ते प्रययौ हयमारुह्य तोण्डमान् ।। 2.1.10.४० ।। <br>
पश्यन्पल्लवभंगांश्च शनैः प्रीतो ययौ बिलम् ।। <br>
दृष्ट्वा विस्मयमापन्नो निर्ममे तत्र पत्तनम् ।। ।। ४१ ।। <br>
।। अथ भगवदुक्त्या तोण्डमन्नृपकृतक्षीराभिषेकवप्रनिर्माणादिकम् ।। ।। <br>
बिलमंतःपुरे कृत्वा प्राकारं चाप्यकारयत् ।। <br>
वसंस्तत्र नृपेन्द्रोऽसौ निर्जित्य पृथिवीमिमाम्।। ४२ ।। <br>
यथोक्तं देवदेवेन क्षीरप्रक्षालनादिकम् ।। <br>
कृत्वा प्राकारनिर्माणं कर्तुमुद्योगमाययौ ।। ४३ ।। <br>
तदानीं देवदेवेन स्वयमाज्ञापितो नृपः ।। <br>
तिंतिणीं चंपकं चोभौ पालयैतौ नगोत्तमौ ।। ४४ ।। <br>
मम चास्थानिकी चिंचा लक्ष्म्याः स्थानं च चंपकः ।। <br>
नमस्कार्यौ नृपैस्तौ हि ऋषिदेवनरैः सदा ।। ४५ ।। <br>
संस्थाप्यैतौ नृपश्रेष्ठ च्छेदयान्यान्नगोत्तमान् ।। <br>
प्राकारमात्रं कुरु मे द्वारगोपुरसंयुतम् ।। ४६ ।।<br>
विमानं तु भवद्वंश्यो नाम्ना नारायणो नृपः ।। <br>
कारयिष्यति मद्भक्तः स्वर्णेनालंकरिष्यति ।। ४७ ।। <br>
।। श्रीवराह उवाच ।। ।। <br>
एवमुक्त्वा तोण्डमानं विरराम श्रियः पतिः ।। ४८ ।। <br>
एवं देववचः श्रुत्वा कृत्वा प्राकारमेव च ।। <br>
पूजयामास मुनिभिर्वैखानसकुलोद्भवैः ।। ४९ ।। <br>
नित्यं बिलेन चागत्य देवं नत्वा नृपोत्तमः ।। <br>
राज्यं चकार धर्मेण भुंजानो भोगमुत्तमम् ।। 2.1.10.५० ।। <br>
।। अथ गंगास्नानागतवीरशर्माख्यविप्रचरित्रम् ।। ।। <br>
एतस्मिन्नेव काले तु दाक्षिणात्यो द्विजोत्तमः ।। ५१ ।। <br>
गंगास्नानाय गच्छन्वै सदारः प्रययौ पुरात् ।। <br>
मार्गेऽथ गर्भिणी जाता ब्राह्मणी ब्राह्मणः स च ।। ५२ ।। <br>
तां तु गर्भवतीं दृष्ट्वा स्वात्मानुगमनेऽक्षमाम् ।। <br>
राजानं द्रष्टुकामोऽसौ राजद्वारमुपागमत् ।। ५३ ।। <br>
द्वाःस्थेनाज्ञापितो राजा तमाहूय द्विजोत्तमम् ।। <br>
पूजयित्वा तु विधिवत्पप्रच्छ कुशलं द्विजम् ।। ५४ ।। <br>
।। राजोवाच ।। ।। <br>
किमागमनकृत्यं ते किं करिष्याम्यहं द्विज ।। <br>
।। ब्राह्मण उवाच ।। ।। <br>
वासिष्ठो वीरशर्माहं सामवेदी नृपोत्तम ।। ५५ ।। <br>
सदारो निर्गतो राक्तगंगास्नानाय सादरः ।। <br>
मार्गे च गर्भिणी चेयं कौशिकी पुण्यशालिनी ।। ५६ ।। <br>
नाम्ना लक्ष्मीरिति ख्याता शीला च पतिव्रता ।। <br>
संस्थाप्यैनां तव गृहे व्रतं निर्वर्तयाम्यहम् ।। ५७ ।। <br>
तस्माद्राजन्प्रयच्छास्यै यथेष्टं भक्तवेतने ।। <br>
तावच्च रक्ष्यतां लक्ष्मीर्यावदागमनं मम ।। ५८ ।। <br>
।। श्रीवराह उवाच ।। ।। <br>
राजा तस्य वचः श्रुत्वा तंडुलानि धनान्यपि ।। <br>
दत्त्वा षण्मासपर्यन्तं गृहमंतःपुरे ददौ ।। ५९ ।। <br>
तां न्यस्य ब्राह्मणः प्रीतो गंगास्नानाय निर्ययौ ।। <br>
गत्वा भागीरथीं गंगां प्रयागे क्षेत्र उत्तमे ।। 2.1.10.६० ।। <br>
स्नात्वा काशीं ततो गत्वा तत्रोषित्वा दिनत्रयम् ।। <br>
गयां प्राप्य पितृश्राद्धमकरोद्ब्राह्मणोत्तमः ।। ६१ ।। <br>
गत्वायोध्यामपि पुरीं प्रययौ बदरीवनम् ।। <br>
सालग्रामं ततो गत्वा स्वदेशं प्रति निर्ययौ ।। ६२ ।। <br>
संवत्सरद्वयेऽतीते चैत्रे मासि शुभे दिने ।। <br>
निवृत्तोऽसौ द्विजश्रेष्ठः शनैरागत्य माधवे ।। ६३ ।। <br>
एकादश्यां शुक्लपक्षे पुना राजानमाययौ ।। <br>
राजा तु विस्मृत्य तदा ब्राह्मणीं नास्मरन्नृपः ।। ६४ ।। <br>
ब्राह्मणी मानिनी गेहे मृता शुष्का बभूव ह ।। <br>
वीरशर्मा ततो विप्रो गंगातोयकरंडकम् ।। ६५ ।। <br>
विमुच्य बन्धनं त्वेकं गंगांभःकरकं शुभम् ।। <br>
प्रादाय राज्ञे पप्रच्छ पत्नी कुशलिनीति मे ।। ६६ ।। <br>
स्मृत्वाथ राजा विप्रं तं स्थीयतामिति चाब्रवीत् ।। <br>
अन्तःपुरं ततो गत्वा तामपश्यन्मृतां गृहे ।। ६७ ।। <br>
अनुक्त्वा ब्रह्मणे तस्मै प्रविश्य बिलमुत्तमम् ।। <br>
श्रीनृसिंहं नमस्कृत्य पुनः प्राप्य बिलोत्तमम् ।। ६८ ।। <br>
श्रीनिवासं ययौ द्रष्टुं श्रीभूमिसहितं परम् ।। <br>
तं दृष्ट्वा सहसायांतं जुगूहाते धरारमे ।। ६९ ।। <br>
प्रणमन्तमवोचत्तं किमकाले नृपागतः।। <br>
नृपोऽवदत्प्रणम्येशं भीतोऽथ ब्राह्मणीं मृताम् ।। 2.1.10.७० ।। <br>
।। अथ अस्थिसरोवरमाहात्म्यम् ।। ।। <br>
तच्छ्रुत्वा देवदेवोऽपि मा भै राजन्द्विजोत्तमात् ।। <br>
आन्दोलिकां तामारोप्य स्त्रीभिः स्वाभिः समन्विताम्।। ७१ ।। <br>
मदालयात्पूर्वभागे द्वादश्यां स्नापय प्रभो ।। <br>
अस्थिनाम्नि सरस्यस्मिन्नपमृत्युनिवारणे ।। ७२ ।। <br>
प्राप्तजीवा समं स्त्रीभिर्ब्राह्मणेन च योक्ष्यते ।। <br>
शीघ्रं याहि नृपश्रेष्ठ यथोक्तं वचनं कुरु ।। ७३ ।। <br>
इति देववचः श्रुत्वा प्रययौ स्वपुरं नृपः ।। <br>
आन्दोलिकासु रम्यासु स्त्रिय आरोप्य तामपि ।। ७४ ।। <br>
ब्राह्मणं च पुरस्कृत्य द्रष्टुं देवं ययौ नृपः ।। <br>
अस्थिकूटसरः प्राप्य स्नापयामास ताः स्त्रियः ।। ७५.।। <br>
त्वगस्थिरूपा सा चापि ताभिः क्षिप्ता सरोवरे ।। <br>
प्राप्तजीवा यथापूर्वं सुव्यंजितशरीरजा ।। ७६ ।। <br>
उत्थिता सरसः स्नात्वा राज्ञीभिः सहमंगला ।। <br>
प्राप्ता च ब्राह्मणं प्रीता भर्तारं पुनरागतम् ।। ७७ ।। <br>
राजा हरिं पूजयित्वा ब्राह्मणाय धनं ददौ ।। <br>
सहस्रनिष्कपर्यंतं वस्त्राणि विविधानि च ।। ७८ ।। <br>
स्वदेशगमनायैव सादरं विससर्ज ह ।। <br>
विप्रः श्रुत्वा स्त्रियो वृत्तं प्रभावं वेंकटेशितुः ।। ७९ ।। <br>
आशीः प्रयुज्य राज्ञेऽथ स्वदेशं प्रययौ द्विजः ।। <br>
विप्रे गते श्रीनिवासो राजानं पुनरब्रवीत् ।। 2.1.10.८० ।। <br>
दिनेदिने च मध्याह्ने नैवेद्यानेतरं नृप ।। <br>
आगत्य मामर्चयित्वा यथेष्टं स्वर्णपंकजैः ।। ८१ ।। <br>
गत्वा पुरीं स्वधर्मेण राज्यं कुरु नराधिप ।। <br>
यद्यदिष्टं तव नृप भविष्यति न संशयः ।। ८२ ।। <br>
नागंतव्यमकाले तु त्वया नृप कदाचन ।। <br>
एवं कालार्चनं कृत्वा गत्वा त्वं स्वपुरं वस ।। ८३ ।। <br>
।। राजोवाच ।। ।। <br>
तथा करिष्ये देवेश मध्याह्ने चार्चयाम्यहम् ।। <br>
इति देवाज्ञया नित्यमर्चयन्स्वर्णपंकजैः ।। ८४ ।। <br>
तदूर्ध्वं तुलसीपुष्पं जात्त्वपश्यत्स मृण्मयम् ।। ८५ ।। <br>
।। अथ कुर्वग्रामस्थकुलालवंशजभीमाख्यभक्तोदन्तः ।। ।। <br>
विस्मितो देवदेवेशमपृच्छन्नृपसत्तमः ।। <br>
।। राजोवाच ।। ।। <br>
केनार्च्यसे मृन्मयैश्च कमलैस्तुलसीसमैः ।। ८६ ।। <br>
राज्ञा पृष्टो देवदेवः स्मृत्वा राजानमब्रवीत् ।। <br>
कश्चित्कुलालो मद्भक्तः कुर्वग्रामे वसत्यसौ ।। ८७ ।। <br>
स्वगृहेऽर्चयते राजंस्तदंगीक्रियते मया ।। <br>
इति देववचः श्रुत्वा तं द्रष्टुं प्रययौ नृपः ।। ८८ ।। <br>
गत्वा कुर्वपुरं तस्य कुलालस्य गृहं ययौ ।। <br>
राजानमागतं दृष्ट्वा प्रणम्यैवाग्रतः स्थितः ।। ८९ ।। <br>
स्थितं तं भीमनामानं पप्रच्छ नृपसत्तमः ।। ।। <br>
।। तोण्डमानुवाच ।। ।। <br>
भीम पूजयसे देवं कथं वद कुलोत्तम ।। 2.1.10.९० ।। <br>
।। श्रीवराह उवाच ।। ।। <br>
पृष्टः प्राह कुलालोऽपि जातु जाने न चार्चनम् ।। <br>
केनोक्तं नृपतिश्रेष्ठ कुलालोऽर्चयतीति हि ।। ९१ ।। <br>
।। तोण्डमानुवाच ।। ।। <br>
देवेन श्रीनिवासेन ममोक्तं हि त्वदर्चनम् ।। <br>
स तु श्रुत्वा नृपवचः स्मृत्वा देववरं पुरा ।। ९२ ।। <br>
।। भीम उवाच ।। ।। <br>
यदा प्रकाशिता पूजा यदा राजा समागतः ।। <br>
तोण्डमांस्तेन संवादस्तदा मोक्षं गमिष्यसि ।। ९३ ।। <br>
इति पूर्वं वरं देवो दत्तवान्वेकटेश्वरः ।। ९४ ।। <br>
।। अथ कुर्वग्रामस्थभीमाख्यभक्तस्य पत्न्या सह वैकुण्ठप्राप्तिः ।। ।। <br>
इत्युक्त्वाथ कुलालोऽपि पत्न्या सार्धं तथैव च ।। <br>
विमानमागतं दृष्ट्वा देवं दृष्ट्वा जनार्दनम्।।९५।। <br>
प्रणमन्प्रजहौ प्राणान्सदारो भक्तसत्तमः ।। <br>
पश्यतो राजराजस्य विमानमधिरुह्य च ।।९६।। <br>
दिव्यरूपधरो देव्या सार्धं विष्णुपदं ययौ ।। <br>
दृष्ट्वा राजाद्भुतं तत्र स्वपुरं प्राप्य हर्षितः ।। ९७ ।। <br>
स्वपुत्रं श्रीनिवासाख्यमभिषिच्य विधानतः ।। <br>
परिपालय धर्मेण मानवांश्च वसुन्धराम् ।। ९८ ।।<br>
इत्याज्ञाप्य सुतं धीमांस्तताप परमं तपः ।। <br>
तप्यतस्तस्य देवोऽपि प्रत्यक्षमभवद्धरिः ।। ९९ ।। <br>
।। अथ श्रीनिवासकृपया तोण्डमन्नृपस्य सारूप्यप्राप्तिः ।। ।।<br>
आरुह्य गरुडं देवो रमाभूमिसमन्वितः ।। 2.1.10.१०० ।। <br>
।। श्रीभगवानुवाच ।। ।। <br>
किं करोमि नृपश्रेष्ठ तपसा तोषितस्तव ।। <br>
इत्युक्तो देवदेवेन तोण्डमानपि राजराट् ।। १०१ ।। <br>
प्रीतिमान्प्राञ्जलिर्भूत्वा सगद्गदमुवाच ह ।। <br>
त्वल्लोके वस्तुमिच्छामि जरामरणवर्जिते ।। १०२ ।। <br>
इदमेव वरं देहि माधवैतन्ममेप्सितम् ।। १०३ ।। <br>
।। श्रीवराह उवाच ।। ।। <br>
इत्युक्त्वा निपपातोर्व्यां साष्टांगं देवसन्निधौ ।। <br>
तदा कलेवरं मुक्त्वा विमानं त्वारुरोह च ।। ।। १०४ ।। <br>
गन्धर्वैः स्तूयमानोऽसौ सारूप्यं प्राप्य शार्ङ्गिणः ।। <br>
यच्छोकमोहहतं जरामरणवर्जितम् ।। १०५ ।। <br>
पुनरावृत्तिरहितं तद्विष्णोः पदमाययौ ।। १०६ ।। <br>
।। अथैतन्माहात्म्यश्रवणपठनफलश्रुतिः ।। ।। <br>
एतद्भविष्यं देवेशि मयोक्तं वरवर्णिनि ।। <br>
यः श्रावयेद्यः शृणुयाद्विष्णुलोकं स गच्छति ।। १०७ ।। <br>
।। श्रीसूत उवाच ।। ।। <br>
इत्युक्तं देवदेवेन सभविष्यं सहोत्तरम् ।। <br>
शृणुयाद्यः पठेद्भक्त्या कथां पुण्यां पुरातनीम् ।। १०८ ।। <br>
स तु भुक्त्वाखिलान्कामानन्ते विष्णुपदं व्रजेत् ।। १०९ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये धरणीवराहसंवादे भविष्यद्वर्णने तोण्डमांश्चक्रवर्तिवृत्तवर्णनंनाम दशमोऽध्यायः ।। १० ।। <br>
<br>
<br>
</span>
