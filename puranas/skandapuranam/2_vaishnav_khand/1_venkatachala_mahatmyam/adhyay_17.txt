<span style="font-size: 14pt; line-height: 200%">।। अथ श्रीवेंकटाचलक्षेत्रादिवर्णनम् ।। <br>
।। श्रीसूत उवाच ।। ।। <br>
वेंकटाद्रेस्तु माहात्म्यं भूयोऽपि प्रवदाम्यहम् ।। <br>
युष्माकं सावधानेन शृणुध्वं सुसमाहिताः ।। १ ।। <br>
पृथिव्यां यानि तीर्थानि ब्रह्माण्डान्तर्गतानि च ।। <br>
तानि सर्वाणि वर्तंते वेंकटाह्वयभूधरे ।। २ ।। <br>
तस्मिन्नगोत्तमे पुण्ये वसन्तं पुरुषोत्तमम् ।। <br>
शंखचक्रधरं देवं पीताम्बरधरं शुभम् ।। ३ ।। <br>
कौस्तुभालंकृतोरस्कं भक्तानामभयप्रदम् ।। <br>
देवदेवं विशालाक्षं वेदवेद्यं सनातनम् ।। ।। ४ ।। <br>
अंगकोसलकर्णाटकाशीगुर्जरदेशगाः ।। <br>
चोलकेरलपाण्ड्यादिसर्वदेशसमुद्भवाः ।। ५ ।। <br>
सकुटुंबाश्च सेवार्थमायान्ति प्रतिवत्सरम् ।। <br>
देवाश्च ऋषयः सिद्धा योगिनः सनकादयः ।। ६ ।। <br>
ये भाद्रपदमासे तु वेंकटेशमहोत्सवे ।। <br>
सेवां कुर्वन्ति ते सर्वे निष्पापा उत्तमोत्तमाः ।। ७ ।। <br>
तत्र श्रीवेंकटेशस्य ब्रह्मा लोकपितामहः ।। <br>
चकार कन्यामासे तु ध्वजारोपमहोत्सवम् ।। ८ ।। <br>
प्रतिवर्षं च तत्सेवा निमित्तं सर्वमानवाः ।। <br>
सर्वे देवाश्च गंधर्वाः सिद्धाः साध्या महौजसः ।। ९ ।। <br>
ब्रह्मोत्सवे भगवतः समायांति द्विजोत्तमाः ।। <br>
विद्यानां वेदविद्येव मंत्राणां प्रणवो यथा ।। 2.1.17.१० ।। <br>
प्राणवत्प्रियवस्तूनां धेनूनां कामधेनुवत् ।। <br>
तथा वेंकटशैलेन्द्रः क्षेत्राणामुत्तमोत्तमः ।। ११ ।। <br>
शेषवत्सर्वनागानां पक्षिणां गरुडो यथा ।। <br>
देवानां तु यथा विष्णुर्वर्णानां ब्राह्मणो यथा ।। १२ ।। <br>
तथा वेंकटशैलेन्द्रः क्षेत्राणामुत्तमोत्तमः ।। <br>
भूरुहाणां सुरतरुर्भार्येव सुहृदां यथा ।। १३ ।। <br>
तीर्थानां तु यथा गंगा तेजसां तु रविर्यथा ।। <br>
तथा वेंकटशैलेन्द्रः क्षेत्राणामुत्तमोत्तमः ।।१४।। <br>
आयुधानां यथा वज्रं लोहानां कांचनं यथा ।। <br>
वैष्णवानां यथा रुद्रो रत्नानां कौस्तुभो यथा ।। १५ ।। <br>
तथा वेंकटशैलेन्द्रः क्षेत्राणामुत्तमोत्तमः ।। <br>
नानेन सदृशो लोके विष्णुप्रीतिविवर्धनः ।। १६ ।। <br>
न माधवसमो मासो न कृतेन समं युगम् ।। <br>
न च वेदसमं शास्त्रं न तीर्थं गंगया समम् ।। १७ ।। <br>
न जलेन समं दानं न सुखं भार्यया समम्।। <br>
न कृषेस्तु समं वित्तं न लाभो जीवितात्परः ।। १८ ।। <br>
न तपोऽनशनादन्यन्न दानात्परमं सुखम् ।। <br>
न धर्मस्तु दयातुल्यो न ज्योतिश्चक्षुषा समम् ।। १९ ।।<br>
न तृप्तिरशनातुल्या न वाणिज्यं कृषेः समम् ।। <br>
न धर्मेण समं मित्रं न सत्येन समं यशः ।। ।। 2.1.17.२० ।। <br>
यथा तथा भगवतः स्थानेन सदृशं न हि ।। २१ ।। <br>
यत्कीर्तनं सकलपापहरं मुनीन्द्रा यद्वन्दनं सकलसौख्यदमेव लोके ।। <br>
यात्रापि यं प्रति सुरैरपि पूजनीया तादृङ्महान्भवति वेंकटशैलमुख्यः ।। २२ ।। <br>
तस्यानुभावं प्रवदामि भूयः समस्ततीर्थानि वसंति यत्र ।। <br>
एवं समस्तेषु च मुख्यतीर्थं श्रीस्वामिनामास्ति सरोवरं तत् ।। २३ ।। <br>
माहात्म्यमेतस्य मयोच्यते कथं यत्पश्चिमे रोधसि भूवराहः ।। <br>
आलिंग्य कान्तामतिसौम्यमूर्तिर्विराजते विश्वजनोपकारी ।। २४ ।। <br>
श्रीस्वामिपुष्करिण्यां च दक्षिणे वेंकटेश्वरः ।। <br>
आलिंगितवपुर्लक्ष्म्या वरदो वर्तते चिरम् ।। २५ ।। <br>
एवं वः कथितं विप्राः क्षेत्रमाहात्म्यमुत्तमम् ।। <br>
यः शृणोति सदा भक्त्या विष्णुलोके महीयते ।। २६ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये क्षेत्रमहिमानुवर्णनंनाम सप्तदशोऽध्यायः ।। १७ ।। <br>
<br>
<br>
</span>
