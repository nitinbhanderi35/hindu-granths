<span style="font-size: 14pt; line-height: 200%">॥ अथ रामकृष्णतीर्थमाहात्म्यम् ॥ <br>
॥ श्रीसूत उवाच ॥ ॥ <br>
वेंकटाख्ये महापुण्ये सर्वपातकनाशने ॥ <br>
कृष्णतीर्थस्य माहात्म्यं शृणुध्वं सुसमाहिताः ॥ १ ॥ <br>
यत्र मज्जनमात्रेण कृतघ्नोऽपि विमुच्यते ॥ <br>
पितॄन्मातॄर्गुरूंश्चावमन्यंते मोहमोहिताः ॥ २ ॥ <br>
ये चाप्यन्ये दुरात्मानः कृतघ्ना निरपत्रपाः ॥ <br>
ते सर्वे कृष्णतीर्थेस्मिञ्छुद्ध्यन्ति स्नानमात्रतः ॥ ३ ॥ <br>
कृष्णनामा मुनिः पूर्वं वेंकटाहृयभूधरे ॥ <br>
अवर्तत तपः कुर्वन्विष्णुं ध्यायन्समाहितः ॥ ४ ॥ <br>
स तत्र कल्पयामास स्नानार्थं तीर्थमुत्तमम् ॥ <br>
तत्र स्नात्वा सकृन्मर्त्यः कृतघ्नोऽपि विमुच्यते ॥ ५ ॥ <br>
अत्रेतिहासं वक्ष्यामि पुराणं पापनाशनम् ॥ <br>
यस्य श्रवणमात्रेण नरो मुक्तिमवाप्नुयात्॥ ६ ॥ <br>
पुरा बभूव विप्रेन्द्रो रामकृष्णो महामुनिः ॥ <br>
सत्यवाञ्छीलवान्वाग्मी सर्वभूतदयान्वितः ॥ ७ ॥ <br>
शत्रुमित्रसमो दान्तस्तपस्वी विजितेंद्रियः ॥ <br>
परे ब्रह्मणि निष्णातो ब्रह्मतत्त्वैकसंश्रयः ॥ ८ ॥ <br>
एवंप्रभावः स मुनिस्तपस्तेपे सुदारुणम् ॥ <br>
स वै निश्चलसर्वांगस्तिष्ठन्सर्वत्र भूतले ॥ ९ ॥ <br>
परमाण्वन्तरं वापि न स्वस्थानाच्चचाल सः ॥ <br>
स्थित्वा तत्र तपस्यंतमनेकशतवत्सरान् ॥ 2.1.15.१० ॥ <br>
तं चाक्रमत वल्मीकं छादितांगं चकार वै ॥ <br>
वल्मीकाक्रान्तदेहोऽपि रामकृष्णो महामुनिः ॥११॥ <br>
अकरोत्तप एवासौ वल्मीकं न त्वबुध्यत ॥ <br>
तस्मिंश्च तप्यति तपो वासवो मुनिपुंगवे॥ १२ ॥ <br>
विसृज्य मेघजालानि वर्षयामास वेगवान् ॥ <br>
एवं दिनानि सप्तायं ववर्ष च निरन्तरम् ॥ १३ ॥ <br>
धारावर्षेण महता वृष्यमाणोपि वै मुनिः ॥ <br>
तद्वर्षं प्रतिजग्राह निमीलितविलोचनः ॥ १४ ॥ <br>
महता स्तनितेनाशु तदा बधिरयन्छ्रुतीः ॥ <br>
वल्मीकस्योपरिष्टाद्वै निपपात महाशनिः ॥ १५ ॥ <br>
तस्मिन्वर्षति पर्जन्ये शीतवातादिदुःसहे ॥ १६ ॥ <br>
॥ अथ रामकृष्णाख्यमहर्षितपःप्रसन्नभगवदाविर्भावः ॥ ॥ <br>
वल्मीकशिखरं ध्वस्तं बभूवाशनिताडितम्॥ <br>
तदाप्रादुरभूद्देवः शङ्खचक्रगदाधरः ॥ १७ ॥ <br>
विनतानन्दनारूढो वनमालाविभूषितः ॥ <br>
रामकृष्णस्य तपसा तोषितो वाक्यमब्रवीत्॥ १८ ॥ <br>
तपोनिधे रामकृष्ण वेदशास्त्रार्थपारग ॥ <br>
मदाविर्भावदिवसे यः स्नाति मनुजोत्तमः ॥ १९ ॥ <br>
तस्य पुण्यफलं वक्तुं शेषेणापि न शक्यते ॥ <br>
मकरस्थे रवौ विप्र पौर्णमास्यां महातिथौ ॥ 2.1.15.२० ॥ <br>
पुष्यनक्षत्रयुक्तायां स्नानकालो विधीयते ॥ <br>
तद्दिने स्नाति यो मर्त्यः कृष्णतीर्थं महामतिः ॥ २१ ॥ <br>
सर्वपापविनिर्मुक्तः सर्वान्कामाँल्लभेत सः ॥ <br>
मदाविर्भावदिवसे कृष्णतीर्थजले शुभे ॥ २२ ॥ <br>
स्नातुं तत्र समायांति स्वपापपरिशुद्धये ॥ <br>
देवा मनुष्याः सर्वे च दिक्पालाश्च महौजसः ॥ २३ ॥ <br>
एते सर्वे महात्मानः कोटिसूर्यसमप्रभाः ॥ <br>
ते सर्वे कृष्णतीर्थेस्मिन्स्नानात्पूता भवंति हि ॥ २४ ॥ <br>
त्वन्नाम्नेदं महातीर्थं लोके प्रख्यातिमेष्यति ॥ <br>
इत्युक्त्वा श्रीनिवासश्च तत्रैवान्तरधीयत ॥ २५ ॥ <br>
एवं प्रभावं तत्तीर्थं महापापविशोधनम् ॥ <br>
बुद्धिशुद्धिप्रदं पुसां सर्वैश्वर्यप्रदायकम् ॥ २६ ॥ <br>
एवं वः कथितं विप्राः कृष्णतीर्थस्य वैभवम् ॥ <br>
शृण्वतां पठतां चैव विष्णुलोकप्रदायकम् ॥ २७ ॥ <br>
इति श्रीस्कांदे महापुराण एकाशीतिसाहस्र्यां सहितायां द्वितीये वैष्णवखण्डे श्रीवेंकटाचलमाहात्म्ये रामकृष्णतीर्थमहिमानुवर्णनंनाम पञ्चदशोऽध्यायः ॥ १५ ॥ <br>
<br>
</span>
