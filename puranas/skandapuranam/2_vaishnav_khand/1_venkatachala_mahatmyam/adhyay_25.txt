<span style="font-size: 14pt; line-height: 200%">॥ अथ जाबालितीर्थमाहात्म्यवर्णनम् ॥ <br>
॥ श्रीसूत उवाच ॥ ॥ <br>
भोभोस्तपोधनाः सर्वे नैमिषारण्यवासिनः ॥ <br>
वेंकटाद्रौ महापुण्ये सर्वपातकनाशने ॥ १ ॥ <br>
ततो जाबालितीर्थस्य माहात्म्यं वर्णयाम्यहम् ॥ <br>
दुराचाराभिधो यत्र स्नात्वा मुक्तोऽभवद्द्विजाः ॥ २ ॥ <br>
॥ मुनय ऊचुः ॥ ॥ <br>
दुराचाराभिधः कोऽसौ सूत तत्त्वार्थकोविद ॥ <br>
किञ्च पापं कृतं तेन दुराचारेण वै मुने ॥ ३ ॥ <br>
कथं वा पातकान्मुक्तस्तीर्थेस्मिन्स्नानवैभवात् ॥ <br>
एतच्छुश्रूषमाणानां विस्तराद्वद नो मुने ॥ ४ ॥<br>
॥ अथ कावेरीतीरवासिदुराचाराख्यद्विजोदन्तः ॥ <br>
॥श्रीसूत उवाच ॥ ॥ <br>
मुनयः श्रूयतां तस्य दुराचारस्य पातकम् ॥ <br>
जाबालितीर्थस्नानेन यथा मुक्तश्च पातकात्॥ ५ ॥ <br>
दुराचाराभिधो विप्रः कावेरीतीरमाश्रितः ॥ <br>
कश्चिदास्ते द्विजः पापी क्रूरकर्मरतः सदा ॥ ६ ॥ <br>
ब्रह्मघ्नैश्च सुरापैश्च स्तेयिभिर्गुरुतल्पगैः ॥ <br>
सदा संसर्गदुष्टोऽसौ तैः साकं न्यवसद्द्विजाः ॥ ७ ॥ <br>
महापातकसंसर्गदोषेणास्य द्विजस्य वै ॥ <br>
ब्राह्मण्यं सकलं नष्टं निःशेषेण द्विजोत्तमाः ॥ ८ ॥ <br>
महापातकिभिः सार्धं दिनमेकं तु यो द्विजः ॥ <br>
निवसेत्सादरं तस्य तत्क्षणाद्वै द्विजन्मनः ॥ ९ ॥ <br>
ब्राह्मणस्य तु चैकांशो नश्यत्येव न संशयः ॥ <br>
द्विदिनं सेवनात्स्पर्शाद्दर्शनाच्छयनात्तथा ॥ 2.1.25.१० ॥ <br>
भोजनात्सह पंक्तौ च महापातकिभिर्द्विजाः ॥ <br>
द्वितीयभागो नश्येत ब्राह्मण्यस्य न संशयः ॥ ११ ॥ <br>
त्रिदिनाच्च तृतीयांशो नश्यत्येव न संशयः ॥ <br>
चतुर्दिनाच्चतुर्थांशो विलयं याति हि धुवम् ॥ १२ ॥ <br>
अतः परं च तैः साकं शयनासनभोजनैः ॥ <br>
तत्तुल्यपातकी भूयान्महापातकिसंगवान् ॥ १३ ॥ <br>
तेन ब्राह्मण्यहीनोऽयं दुराचाराभिधो द्विज. ॥ <br>
ग्रस्तोऽभवद्भीषणेन व्यालेनेव बलीयसा ॥ १४ ॥ <br>
असौ परवशस्तेन वेतालेनातिपीडितः ॥ <br>
देशाद्देशं भ्रमन्विप्रो वनाच्चैव वनान्तरम् ॥ १५ ॥ <br>
पूर्वपुण्यविपाकेन दैवयोगेन स द्विजः ॥ <br>
वेंकटाद्रिं महापुण्यं सर्वपातकनाशनम् ॥ १६ ॥ ॥ <br>
अथ ज्ञाबालितीर्थस्नानाद्दुराचारवेतालयोर्महपातकादिनिवृत्तिः ॥ ॥<br>
&nbsp;अनुद्रुतः पिशाचेन वेतालेन द्विजो ययौ ॥ <br>
न्यमज्जयत्स वेतालो महापातकनाशने ॥ १७ ॥ <br>
जाबालितीर्थे विप्रेन्द्रा महापातकिसंगिनम् ॥ <br>
उदतिष्ठत्क्षणादेव वेतालेन विमोचितः ॥ १८ ॥ <br>
उत्थितोऽसौ द्विजो विप्रास्तस्मात्तीर्थात्तु पावनात् ॥ <br>
स्वस्थो व्यचिन्तयत्कोऽयं स्वर्णमुख्याः समीपतः ॥ १९ ॥ <br>
कथं मयागतमहो कावेरीतीरवासिना ॥ <br>
इति चिन्ताकुलः सोऽयं जाबालेस्तीर्थमुत्तमम् ॥ 2.1.25.२० ॥ <br>
जाबालिं च महात्मानं योगीन्द्रवरमुत्तमम् ॥ <br>
समागम्य प्रणम्यासौ दुराचारोऽभ्यभाषत ॥ २१ ॥ <br>
न जाने भगवन्विप्र पर्वतोऽयं वदाधुना ॥ <br>
कावेरीतीरनिलयो दुराचाराभिधो ह्यहम् ॥ २२ ॥ <br>
कृपया ब्रूहि मे ब्रह्मन्मयात्र कथमागतम्॥ <br>
इति पृष्टो मुनिस्तेन दुराचारेण सुव्रतः ॥ २३ ॥ <br>
ध्यात्वा मुहुर्तमवदद्दुराचारं कृपानिधिः ॥ २४ ॥ ॥ <br>
॥ अथ जाबालिवर्णितपार्वणश्राद्धाकरणदोषकथनम् ॥ <br>
॥ जाबालिरुवाच ॥ ॥ <br>
महापातकिसंसर्गाद्दुराचारस्य ते पुरा ॥ <br>
ब्राह्मण्यं नष्टमभवद्वेतालस्त्वां ततोऽग्रहीत् ॥ २५ ॥ <br>
तेनाविष्टस्त्वमायातो विवशोऽत्र विमूढधीः ॥ <br>
न्यमज्जयत्त्वां वेतालस्तीर्थेऽस्मिन्नतिपावने ॥ २६ ॥ <br>
अत्र मज्जनमात्रेण विमुक्तः पातकाद्भवान् ॥ <br>
जाबालितीर्थे ये स्नानं पुण्यं कुर्वन्ति मानवाः॥ २७॥ <br>
तेषां नश्यंति वै सत्यं पञ्चपातकसंचयाः ॥ <br>
सत्कर्मसाधने पुण्यतीर्थेऽस्मिन्स्नानमात्रतः ॥ २८ ॥ <br>
महापातकिसंसर्गदोषस्ते विलयं गतः ॥ <br>
त्वामग्रहीद्यो वेतालः पुरायं ब्राह्मणोऽभवत् ॥ २९ ॥ <br>
मृतेऽहनि पितृश्राद्धं नाकरोत्पार्वणेन वै ॥ <br>
तेन स्वपितृभिः शप्तो वेतालत्वमगादयम् ॥ 2.1.25.३० ॥ <br>
सोऽपि जाबालितीर्थस्य जले स्नानप्रभावतः ॥ <br>
वेतालत्वं विहायैव विष्णुलोकमवाप्तवान्॥ ३१ ॥ <br>
न कुर्याद्यो नरः श्राद्धं मातापित्रोर्मृतेऽहनि ॥ <br>
वेतालत्वमवाप्याशु पश्चान्नरकमश्नुते ॥ ३२ ॥ <br>
॥ श्रीसूत उवाच ॥ ॥ <br>
दुराचारो महापापी तीर्थेऽस्मित्स्नानमात्रतः ॥ <br>
प्राप्तवान्विष्णुलोकं वै पुनरावृत्तिवर्जितम् ॥ ३३ ॥ <br>
एवं वः कथितं पुण्यं दुराचारविमोक्षणम्॥ <br>
तस्मात्पुण्यतमं तीर्थं सर्वपापहरं शुभम् ॥ ३४ ॥ <br>
यत्र हि स्नानमात्रेण दुराचारो विमोचितः ॥ <br>
यानि निष्कृतिहीनानि पापान्यपि विनाशयेत् ॥ ३५ ॥ <br>
शूद्रेण पूजितं लिङ्गं विष्णुं वा यो नमेद्द्विजः ॥ <br>
प्रायश्चित्तं न स्मृतिषु तस्योक्तं परमर्षिभिः ॥ ३६ ॥ <br>
नश्येत्तस्यापि तत्पापं तीर्थे जाबालिसंज्ञके ॥ <br>
विप्रनिन्दाकृतां चैव प्रायश्चित्तं न विद्यते ॥ ३७ ॥ <br>
विश्वासघातुकानां च कृतघ्नानां च निष्कृतिः ॥ <br>
भ्रातृभार्यारतानां च प्रायश्चित्तं न विद्यते ॥ ३८ ॥ <br>
तेषां जाबालितीर्थे वै स्नानाच्छुद्धिर्भविष्यति ॥ <br>
एवं वः कथितं विप्रा जाबालेस्तीर्थवैभवम् ॥ ३९ ॥ <br>
यच्छ्रुत्वा सर्वपापेभ्यो मुच्यते मानवो भुवि ॥ 2.1.25.४० ॥ <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये जाबालितीर्थमहिमानुवर्णनंनाम पञ्चविंशोऽध्यायः ॥ २५ ॥ <br>
<br>
<br>
</span>
