<span style="font-size: 14pt; line-height: 200%">।। अथ स्वामिपुष्करिणी स्नानात्तामिस्रादिनरकनिस्तारः ।। <br>
।। ऋषय ऊचुः ।। ।। <br>
सूत सर्वार्थतत्त्वज्ञ वेदवेदांगपारग ।। <br>
श्रीस्वामिपुष्करिण्याश्च वैभवं वद नः प्रभो ।। ।। १ ।। <br>
यस्याः स्मरणमात्रेण मुक्तः स्यान्मानवो भुवि ।। २ ।। <br>
।। श्रीसूत उवाच ।। ।। <br>
स्वामितीर्थं प्रशंसन्ति स्नांति वा कथयंति ये ।। <br>
अष्टाविंशतिभेदांस्ते नरकान्नोपभुञ्जते ।। ३ ।। <br>
तामिस्रमन्धतामिस्रं महारौरवरौरवौ ।। <br>
कुम्भीपाकं कालसूत्रमसिपत्रवनं तथा ।। ४ ।। <br>
कृमिभक्षोऽन्धकूपश्च संदंशः शाल्मली तथा ।। <br>
लालाभक्षो ह्यवीचिश्च सारमेयादनं तथा ।। ५ ।। <br>
तथैव वज्रकणकः क्षारकर्दमपातनम् ।। <br>
रक्षोगणाशनं चापि शूलप्रोतनिरोधनम्।। ६ ।। <br>
तिरोधानाभिधं विप्रास्तथा सूचीमुखाभिधम् ।। <br>
पूयशोणितभक्षं च विषाग्निपरिपीडनम् ।। ७ ।। <br>
अष्टाविंशतिसंख्यातमेतन्नरकसंचयम्।। <br>
न याति मनुजो विप्राः स्वामितीर्थनिमज्जनात् ।। ८ ।। <br>
वित्तापत्यकलत्राणां योऽन्येषामपहारकः ।। <br>
स कालपाशबद्धोऽयं यमदूतैर्भयानकैः ।। ९ ।। <br>
तामिस्रे नरके घोरे पात्यते बहुवत्सरम् ।। <br>
स्नाति चेत्स्वामितीर्थे स तस्मिन्नासौ निपात्यते ।। 2.1.12.१० ।। <br>
मातरं पितरं विप्रान्यो द्वेष्टि पुरुषाधमः ।। <br>
स कालसूत्रनरके विस्तृतायुतयोजने ।। ११ ।। <br>
अधस्तादग्निसन्तप्ते उपर्यर्कमरीचिभिः ।। <br>
खले ताम्रमये विप्राः पात्यते क्षुधयार्दितः ।। १२ ।।<br>
स्नाति चेत्पुष्करिण्यां वै तस्मिन्नाऽसौ निपात्यते ।। <br>
यो वेदमार्गमुल्लंघ्य वर्तते कुपथे नरः ।। १३ ।। <br>
सोऽसिपत्रवने घोरे पात्यते यमकिंकरैः ।। <br>
स्नाति चेत्स्वामितीर्थे तु तस्मिन्नाऽसौ निपात्यते ।। १४ ।। <br>
योऽश्नाति पंक्तिभेदेन पक्वं सूपादिकं नरः ।। <br>
अकृत्वा पंचयज्ञान्वा भुंक्ते मोहेन स द्विजाः ।। १५ ।। <br>
पात्यतेऽयं यमभटैर्नरके कृमिभोजने ।। <br>
भक्ष्यमाणः कृमिशतैर्भक्षयन्कृमिसंचयान् ।। १६ ।। <br>
स्वयं च कृमिभूतः संस्तिष्ठेद्यावदघक्षयम् ।। <br>
स्नाति चेत्स्वामितीर्थे वै तस्मिन्नाऽसौ निपात्यते ।। १७ ।। <br>
यो हरेद्विप्रवित्तानि स्नेहेन बलतोऽपि वा ।। <br>
अन्येषामपि वित्तानि राजा तत्पुरुषोऽपि वा ।। १८ ।। <br>
अयोमयाग्निकुंडेषु संदंशैः सोऽपि पीडितः ।। <br>
संदंशे नरके घोरे पात्यते यमपूरुषैः ।। १९ ।। <br>
स्नाति चेत्स्वामितीर्थे तु तस्मिन्नासौ निपात्यते ।। <br>
अगम्यां योभिगच्छेत स्त्रियं वै पुरुषाधमः ।। 2.1.12.२० ।। <br>
अगम्यं पुरुषं योषिदभिगच्छेत वा द्विजाः ।। <br>
तावयोमयनारीं च पुरुषं चाप्ययोमयम् ।। २१ ।। <br>
तप्तावालिङ्ग्य तिष्ठन्तौ यावच्चन्द्रदिवाकरम् ।। <br>
सूच्याख्ये नरके घोरे पात्येते यमकिंकरैः ।। २२ ।। <br>
स्नाति चेत्स्वामितीर्थे च तस्मिन्नासौ निपाप्यते ।। <br>
बाधते सर्वजन्तून्यो नानोपायैरुपद्रवैः ।। २३ ।। <br>
शाल्मलीनरके घोरे पात्यते बहुकण्टके ।। <br>
स्नाति चेत्स्वामितीर्थे तु तस्मिन्नासौ निपात्यते ।। २४ ।। <br>
राजा वा राजभृत्यो वा यः पाषण्डमनुद्रुतः ।। <br>
भेदको धर्मसेतूनां वैतरण्यां निपात्यते ।। २५ ।। <br>
स्नाति चेत्स्वामितीर्थे तु तस्मिन्नासौ निपात्यते ।। <br>
वृषलीसङ्गदुष्टो वा शौचाद्याचारवर्जितः ।। २६ ।। <br>
त्यक्तलज्जस्त्यक्तवेदः पशुचर्यारतः सदा ।। <br>
स पूयविष्ठामूत्रासृक्छ्लेष्मपित्तादिपूरिते ।। २७ ।। <br>
अतिबीभत्सनरके पात्यते यमकिंकरैः ।। <br>
स्नाति चेत्स्वामितीर्थे तु तस्मिन्नासौ निपात्यते ।। २८ ।। <br>
यः श्वभिर्मृगयुर्वन्यान्बाणैर्वा बाधते मृगान् ।। <br>
स विध्यमानो बाणौघैः परत्र यमकिंकरैः ।। २९ ।। <br>
प्राणरोधाख्यनरके पात्यते यमकिंकरैः ।। <br>
स्नाति चेत्स्वामितीर्थे तु तस्मिन्नासौ निपात्यते।। 2.1.12.३० ।। <br>
दाम्भिको यः पशून्यज्ञे विध्यनुष्ठानवर्जितः ।। <br>
हन्त्यसौ परलोकेषु वैशसे नरके द्विजाः ।।३१।। <br>
कर्त्यमानो यमभटैः पात्यते यमकिंकरैः ।। <br>
स्नाति चेत्पुष्करिण्यां वै तस्मिन्नासौ निपात्यते ।।३२।। <br>
आत्मभार्यां सवर्णां यो रेतः पाययते यदि ।। <br>
परत्र रेतःपायी स रेतःकुण्डे निपात्यते ।। ३३ ।। <br>
स्नाति चेत्पुष्करिण्यां वै तस्मिन्नासौ निपात्यते ।। <br>
यो दस्युर्मार्गमाश्रित्य गरदो ग्रामदाहकः ।। ।। ३४ ।। <br>
वणिग्द्रव्यापहारी च स परत्र द्विजोत्तमाः ।। <br>
वज्रदंष्ट्राभिधे घोरे पात्यते नरके चिरम् ।। ३५ ।। <br>
स्नाति चेत्स्वामितीर्थे तु तस्मिन्नासौ निपात्यते ।। <br>
विद्यन्ते यानि चान्यानि नरकाणि परत्र वै ।। ३६ ।। <br>
तानि नाप्नोति मनुजः स्वामितीर्थनिमज्जनात् ।। <br>
पुष्करिण्यां सकृत्स्नानादश्वमेधफलं लभेत् ।। ३७ ।।<br>
आत्मविद्या भवेत्साक्षान्मुक्तिश्चापि चतुर्विधा ।। <br>
न पापे रमते बुद्धिर्न भवेदुःखमेव वा ।। ३८ ।। <br>
तुलापुरुषदानेन यत्फलं लभ्यते नरैः ।। <br>
तत्फलं लभ्यते पुम्भिः स्वामितीर्थनिमज्जनात् ।। ३९ ।। <br>
गोसहस्रप्रदानेन यत्पुण्यं हि भवेन्नृणाम् ।। <br>
तत्पुण्यं लभते मर्त्यः स्वामितीर्थनिमजनात् ।। 2.1.12.४० ।। <br>
धर्मार्थकाममोक्षाणां यं यमिच्छति पूरुषः ।। <br>
तं तं सद्यः समाप्नोति स्वामितीर्थनिमज्जनात् ।। ४१ ।। <br>
महापातकयुक्तो वा युक्तो वा सर्वपातकैः ।। <br>
सद्यः पूतो भवेद्विप्राः स्वामितीर्थनिमज्जनात् ।। ४२ ।। <br>
प्रज्ञा लक्ष्मीर्यशः संपज्ज्ञानं धर्मो विरक्तता ।। <br>
मनःशुद्धिर्भवेन्नृणां स्वामितीर्थनिषेवणात् ।। ४३ ।। <br>
ब्रह्महत्याऽयुतं चापि सुरापानायुतं तथा ।। <br>
अयुतं गुरुदाराणां गमनं पापकारिणाम् ।। ।। ४४ ।। <br>
स्तेयायुतं सुवर्णानां तत्संसर्गाश्च कोटिशः ।। <br>
शीघ्रं विलयमायान्ति स्वामितीर्थनिमज्जनात् ।। ४५ ।। <br>
ब्रह्महत्यासमानानि सुरापानसमानि च ।। <br>
गुरुस्त्रीगमनेनापि यानि तुल्यानि चास्तिकाः ।। ४६ ।। <br>
सुवर्णस्तेयतुल्यानि तत्संसर्गसमानि च ।। <br>
तानि सर्वाणि नश्यन्ति स्वामितीर्थनिमज्जनात् ।। ४७ ।। <br>
।। अथ स्वामितीर्थमहिमाश्रद्धालूनां महानरकप्राप्तिः ।। ।। <br>
उक्तेष्वेतेषु सन्देहो न कर्त्तव्यः कदाचन ।। <br>
जिह्वाग्रे परशुं तप्तं प्रक्षिपंति च किंकराः ।। ४८ ।। <br>
अर्थवादमिमं सर्वं ब्रुवन्वै नरकं व्रजेत् ।। <br>
सूकरः स हि विज्ञेयः सर्वकर्मबहिष्कृतः ।। ४९ ।। <br>
अहो मौर्ख्यमहो मौर्ख्यमहो मौर्ख्यं द्विजोत्तमाः ।। <br>
स्वामितीर्थाभिधे तीर्थे सर्वपातकनाशने ।। 2.1.12.५० ।। <br>
अद्वैतज्ञानदे पुंसां भुक्तिमुक्तिप्रदायिनि ।। <br>
इष्टकामप्रदे नित्यं तथैवाज्ञाननाशने ।। ५१ ।। <br>
स्थितेऽपि तद्विहायायं रमतेन्यत्र वै जनः ।। <br>
अहो मोहस्य माहात्म्यं मया वक्तुं न शक्यते ।। ५२ ।। <br>
स्नातस्य स्वामितीर्थे तु नान्तकाद्भयमस्ति वै ।। <br>
स्वामितीर्थं च पश्यंति तत्र स्नांति च ये नराः ।। ५३ ।। <br>
स्तुवन्ति च प्रशंसंति स्पृशंति च नमन्ति च ।। <br>
न पिबन्ति हि ते स्तन्यं मातॄणां द्विजपुंगवाः ।। ५४ ।। <br>
एवं वः कथितं विप्राः स्वामितीर्थस्य वैभवम् ।। <br>
भुक्तिमुक्तिप्रदं नृणां सर्वपापनिबर्हणम् ।।५५।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये श्री स्वामिपुष्करिणीतीर्थमहिमानुवर्णनं नाम द्वादशोऽध्यायः ।। १२ ।। <br>
<br>
<br>
</span>
