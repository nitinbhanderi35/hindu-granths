<span style="font-size: 14pt; line-height: 200%">।। अथ सुमत्याख्यद्विजवृत्तान्तः ।। <br>
।। श्रीसूत उवाच ।। ।। <br>
भोभोस्तपोधनाः सर्वे नैमिषारण्यवासिनः ।। <br>
स्वामितीर्थस्य माहात्म्यं भूयोऽपि प्रवदाम्यहम् ।। १ ।। <br>
पुरा किरातीसंसर्गात्सुमतिर्ब्राह्मणः सुराम् ।। <br>
पीतवान्पुष्करिण्यां स स्नात्वा पापाद्विमोचितः ।। २ ।। <br>
।। ऋषय ऊचुः ।। ।। <br>
सुमतिः कस्य पुत्रोऽसौ कथं स च सुरां पपौ ।। <br>
कथं किरात्यासक्तोऽभूत्सूत पौराणिकोत्तम ।। ३ ।। <br>
सर्वेषां विस्तरादेतद्वद त्वं कृपयाधुना ।। ४ ।। <br>
।। श्रीसूत उवाच ।। ।। <br>
महाराष्ट्राभिधे देशे ब्राह्मणः कश्चिदास्तिकः ।। <br>
यज्ञदेव इति ख्यातो वेदवेदांगपारगः ।। ५ ।। <br>
दयालुरातिथेयश्च शिवनारायणार्चकः ।। <br>
सुमतिर्नामपुत्रोऽभूद्यज्ञदेवस्य तस्य वै ।। ६ ।। <br>
पितरं स परित्यज्य भार्यामपि पतिव्रताम् ।। <br>
प्रययावुत्कले देशे विटगोष्ठीपरायणः ।।७।। <br>
काचित्किराती तद्देशे वसन्ती युवमोहनी ।। <br>
यूनां समस्तद्रव्याणि प्रलोभ्य जगृहे चिरम् ।।८।। <br>
तस्या गृहं स प्रययौ सुमतिर्ब्राह्मणाधमः ।। <br>
सुमतिं सा च जग्राह किराती निर्धनं द्विजम् ।। ९ ।। <br>
।।अथ सुमत्याख्यद्विजस्य किरातीसङ्गान्महापातकप्राप्तिः ।। <br>
तया युक्तोऽथ सुमतिस्तत्संयोगैकतत्परः ।। <br>
इतस्ततश्चोरयित्वा बहुद्रव्याणि सन्ततम् ।।2.1.14.१०।। <br>
दत्त्वा तया चिरं रेमे तद्गृहे बुभुजे च सः।। <br>
एकेन चषकेणासौ तया सह सुरां पपौ ।। ११ ।। <br>
एवं स बहुकालं वै रममाणस्तया सह ।। <br>
पितरौ निजपत्नीं च नास्मरद्विषयातुरः ।। १२ ।। <br>
स कदाचित्किरातैस्तु चौर्यं कर्तुं ययौ सह ।। <br>
विप्रस्य कस्यचिद्गेहे सोऽपि कैरातवेषभृत् ।। १३ ।। <br>
ययौ चोरयितुं द्रव्यं साहसी खङ्गहस्तवान् ।। <br>
तद्गृहस्वामिनं विप्रं हत्वा खङ्गेन साहसात् ।।१४।। <br>
समादाय बहु द्रव्यं किरातीभवनं ययौ ।। <br>
तं यान्तमनुयाति स्म ब्रह्महत्या भयंकरी ।। १५ ।। <br>
नीलवस्त्रधरा भीमा भृशं रक्तशिरोरुहा ।। <br>
गर्जन्ती साट्टहासं सा कम्पयन्ती च रोदसी ।। १६ ।। <br>
अनुद्रुतस्तया सोऽयं बभ्राम जगतीतले ।। <br>
एवं भ्रमन्भुवं सर्वां कदाचित्सुमतिः स्वयम् ।। १७ ।। <br>
स्वग्रामं प्रययौ भीत्या विप्रबन्धुर्दुरात्मवान्।। <br>
अनुद्रुतस्तया भीतः प्रययौ स्वगृहं प्रति ।। १८ ।। <br>
ब्रह्महत्याप्यनुद्रुत्य तेन साकं गृहं ययौ ।। <br>
पितरं रक्षरक्षेति सुमतिः शरणं ययौ ।। १९ ।। <br>
मा भैषीरिति तं प्रोच्य पिता रक्षितुमुद्यतः ।। <br>
तदानीं ब्रह्महत्येयं तत्तातं प्रत्यभाषत ।। 2.1.14.२०।। <br>
।। ब्रह्महत्योवाच।। ।। <br>
मैव त्वं प्रतिगृह्णीष्व यज्ञदेव द्विजोत्तम ।। <br>
असौ सुरापी स्तेयी च ब्रह्महा चातिपातकी ।।२१।। <br>
मातृद्रोही पितृद्रोही भार्यात्यागी च पातकी ।। <br>
किरातीसंगदुष्टश्च ह्येनं मुंच दुरात्मकम् ।। २२ ।। <br>
गृह्णासि चेदिमं विप्र महापातकिनं सुतम् ।। <br>
त्वद्भार्यामस्य भार्यां च त्वां च पुत्रमिमं द्विज ।। २३ ।। <br>
भक्षयिष्यामि वंशं च तस्मान्मुञ्च सुतं त्विमम् ।। <br>
इमं त्यजसि चेत्पुत्रं युष्मान्मुचांमि सांप्रतम्।। ।। २४ ।। <br>
नैकस्यार्थे कुलं हन्तुमर्हसि त्वं महामते ।। <br>
इत्युक्तः स तया तत्र यज्ञदेवोऽब्रवीच्च ताम् ।। २५ ।। <br>
।। यज्ञदेव उवाच ।। ।। <br>
बाधते मां सुतस्नेहः कथमेनं परित्यजे ।। <br>
ब्रह्महत्या तदाकर्ण्य द्विजोक्तं तमभाषत ।। २६ ।। <br>
।। ब्रह्महत्योवाच ।। ।। <br>
अयं हि पतितो भूत्वा वर्णाश्रम बहिष्कृतः ।। <br>
पुत्रेस्मिन्मा कुरु स्नेहं निन्दितं चास्य दर्शनम् ।। २७ ।। <br>
इत्युक्त्वा ब्रह्महत्या सा यज्ञदेवस्य पश्यतः ।। <br>
तलेन प्रजहारास्य पुत्रं सुमतिनामकम् ।। २८ ।। <br>
रुरोद ताततातेति पितरं प्रब्रुवन्मुहुः ।। २९ ।। <br>
।। अथ सुमतिं प्रति दुर्वासः कथित ब्रह्महत्यामुक्त्युपायः ।। ।। <br>
रुरु दुर्जनको माता भार्यापि सुमतेस्तदा ।। <br>
एतस्मिन्नंतरे तत्र दुर्वासाः शंकरांशकः ।। 2.1.14.३० ।। <br>
दिष्ट्या समाययौ योगी धार्मिको मुनिसत्तमः ।। <br>
यज्ञदेवोऽथ तं दृष्ट्वा मुनिं रुद्रावतारकम्।। ३१ ।। <br>
स्तुत्वा प्रणम्य शरणं ययाचे पुत्रकारणात् ।। <br>
दुर्वासास्त्वं महायोगिन्साक्षाद्वै शंकरांशकः ।। ।। ३२ ।। <br>
त्वद्दर्शनमपुण्यानां भविता न कदाचन ।। <br>
ब्रह्महा च सुरापी च स्तेयी चाभूत्सुतो मम ।। ३३ ।। <br>
एनं प्रहर्तुमायाता ब्रह्महत्यापि वर्तते ।। <br>
स्याद्यथा मे पुत्रोऽयं महापातकमोचितः ।। ३४ ।। <br>
घोरा च ब्रह्महत्येयं यथा शीघ्रं लयं व्रजेत् ।। <br>
तमुपायं वदस्वाद्य मम पुत्रे दयां कुरु ।। ३५ ।। <br>
अयमेव हि पुत्रो मे नान्योऽस्ति तनयो मुने ।। <br>
अस्मिन्मृते तु वंशो मे समुच्छिद्येत मूलतः ।। ३६ ।। <br>
ततः पितृभ्यः पिण्डानां दातापि न भवेद्ध्रुवम् ।। <br>
ततः कृपां कुरुष्व त्वमस्मासु भगवन्मुने ।। ३७ ।। <br>
इत्युक्तः स तदोवाच दुर्वासाः शंकरांशकः ।। <br>
ध्यात्वाथसुचिरं कालं यज्ञदेवं द्विजोत्तमम् ।। ३८ ।। <br>
।। दुर्वासा उवाच ।। ।। <br>
यज्ञदेवकृतं षापमतिदूर सुतेन ते ।। <br>
नास्य पापस्य शातिः स्यात्प्रायश्चित्तायुतैरपि ।। ।। ३९ ।। <br>
तथापि ते सुतस्याहं तस्य पापस्य शान्तये ।। <br>
प्रायश्चित्तं वदिष्यामि शृणु नान्यमना द्विज ।। 2.1.14.४० ।। <br>
वेंकटाद्रौ महापुण्ये सर्वपातकनाशने ।। <br>
स्वामिपुष्करिणी चेति वर्तते मंगलप्रदा ।। ४१ ।। <br>
।। अथ सुमतेः स्वामिपुष्करिणीस्नानाद्ब्रह्महत्या विमुक्तिः ।। ।। <br>
स्नाति चेत्तव पुत्रोऽयं पातकान्मुच्यते क्षणात् ।। <br>
एवं श्रुत्वा मुनेर्वाक्यं यज्ञदेवो महामतिः ।। ४२ ।। <br>
पुत्रमादाय सुमतिं स्वामिपुष्करिणींगतः ।। <br>
स्नापयामास सुमतिं हत्यया पीडितं सुतम् ।। ४३ ।। <br>
आकाशवाणी तं विप्रमुवाच मधुरस्वरा ।। <br>
यज्ञदेव महाभाग स्नानेनानेन सुव्रत ।। ४४ ।। <br>
पूतोऽभवत्तव सुतः संशयं मा कृथा द्विज ।। <br>
एवंप्रभावं तत्तीर्थं पापवृक्षकुठारकम् ।। ४५ ।। <br>
एवं वः कथितं विप्रा इतिहासं पुरातनम्।। <br>
शृण्वतां पठतां चापि वाजपेयफलं लभेत् ।। ४६ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये स्वामिपुष्करिणीतीर्थमहिमानुवर्णनंनाम चतुर्दशोऽध्यायः ।। १४ ।।<br>
<br>
</span>
