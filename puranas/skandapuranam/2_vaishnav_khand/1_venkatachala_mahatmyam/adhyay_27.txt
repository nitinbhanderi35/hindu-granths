<span style="font-size: 14pt; line-height: 200%">अथ श्रीवेंकटाचलस्य सर्वपुण्यतीर्थाधारत्ववर्णनम् ॥ <br>
॥ ऋषय ऊचुः ॥ ॥ <br>
वेंकटाद्रौ महापुण्ये सर्वसंकटनाशने ॥ <br>
सन्ति वै कति तीर्थानि सूत पौराणिकोत्तम ॥ १ ॥ <br>
तेषां संख्यां च मे ब्रूहि कति मुख्यानि तत्र वै ॥ <br>
तत्राप्यत्यन्तमुख्यानि वद मे मुनिसत्तम ॥ २ ॥ <br>
सद्धर्मरतिदान्यत्र कति मुख्यानि तानि च ॥ <br>
कानि ज्ञानप्रदान्यत्र भक्तिवेराग्यदानि च ॥ ३ ॥ <br>
मुक्तिप्रदानि कान्यत्र तानि मे वद सुव्रत ॥ ४ ॥ ॥ <br>
॥ श्रीसूत उवाच ॥ ॥ <br>
षट्षष्टिकोटितीर्थानि पुण्यान्यत्र नगोत्तमे ॥ <br>
अष्टोत्तरसहस्राणि तेषु मुख्यानि सुव्रत ॥ ५ ॥ <br>
सद्धर्मरतिदान्यत्र सन्ति चाष्टोत्तरं शतम् ॥ <br>
सहस्रेभ्यश्च मुख्यानि पृथक्तेभ्यश्च तानि च ॥६॥ <br>
भक्तिवैराग्यदान्यत्र षष्टिरष्टोत्तरे शते ॥ ७ ॥ <br>
॥ अथ स्वामिपुष्करिण्यादिषट्तीर्थस्नानकालनिर्णयः ॥ ॥ <br>
मुक्तिदान्यत्र षट् चैव वेंकटाचलमूर्धनि ॥ <br>
स्वामिपुष्करिणी चैव वियद्गङ्गा ततः परम् ॥ ८ ॥ <br>
पश्चात्पापविनाशं च पाण्डुतीर्थमतःपरम् ॥ <br>
कुमारधारिकातीर्थं तुम्बोस्तीर्थमतः परम् ॥ ९ ॥ <br>
कुम्भमासे पौर्णमास्यां मघायोगो यदा भवेत् ॥ <br>
कुमारधारिकां यान्ति सर्वतीर्थानि हे द्विजाः ॥ 2.1.27.१० ॥ <br>
तत्र यः स्नाति विप्रेन्द्रा राजसूयफलं लभेत् ॥ <br>
मुक्तिश्च भविता तत्र नात्र कार्या विचारणा ॥ ११॥ <br>
अन्नदानविधिस्तत्र सार्धं दक्षिणयाऽ द्विजाः ॥ <br>
उत्तराफल्गुनीयुक्तशुक्लपक्षीयपर्वणि ॥ १२ ॥ <br>
तुम्बोस्तीर्थं मीनसंस्थे रवौ तीर्थानि सर्वशः ॥ <br>
अपराह्णे  समायान्ति तत्र स्नातो न जायते॥१३॥ <br>
मौञ्जीबन्धं विवाहं च कारयेद्द्रव्यदानतः ॥ <br>
मेषसंक्रमणे भानौ चित्रानक्षत्रसंयुते ॥ ॥ १४ ॥ <br>
पौर्णमास्यां समायान्ति वियद्गङ्गां तथैव च ॥ <br>
तत्र स्नात्वा नरः सद्यः शतक्रतुफलं लभेत् ॥ १५॥ <br>
सुवर्णं तत्र दातव्यं कन्यादानं विशेषतः ॥ <br>
वृषभस्थे रवौ विप्रा द्वादश्यां हरिवासरे ॥ १६ ॥ <br>
शुक्ले वाप्यथ कृष्णे वा भौमेनापि समन्विते ॥ <br>
पाण्डुतीर्थं समायान्ति गङ्गादीनि जगत्त्रये ॥ १७ ॥ <br>
तत्र स्नात्वा च गां दत्त्वा मुच्यते प्रतिबन्धकात् ॥ <br>
आश्वयुक्छुक्लपक्षे च सप्तम्यां भानुवासरे ॥ १८ ॥ <br>
उत्तराषाढयुक्तायां तथा पापविनाशनम् ॥ <br>
उत्तराभाद्रयुक्तायां द्वादश्यां वा समागतः ॥ १९ ॥ <br>
शालग्रामशिलां दत्त्वा स्नात्वा च विधिपूर्वकम् ॥ <br>
मुच्यते सर्वपापैश्च जन्म कोटिशतोद्भवैः ॥ 2.1.27.२० ॥ <br>
धनुर्मासे सिते पक्षे द्वादश्यामरुणोदये ॥ <br>
आयान्ति सर्वतीर्थानि स्वामिपुष्करिणीजले ॥ २१ ॥ <br>
तत्र स्नात्वा नरः सद्यो मुक्तिमेति न संशयः ॥ <br>
यस्य जन्मसहस्रेषु पुण्यमेवार्जितं पुरा ॥ २२ ॥ <br>
तस्य स्नानं भवेद्विप्रा नान्यस्य त्वकृतात्मनः ॥ <br>
विभवानुगुणं दानं कार्यं तत्र यथाविधि॥ २३॥ <br>
शालिग्रामशिलादानं गां दद्याच्च विशेषतः॥ २४॥ <br>
॥ अथ पुराणश्रवणस्य विशेषतः प्राशस्त्यवर्णनम्॥ ॥ <br>
ये शृण्वंति कथां विष्णोः सदा भुवनपावनीम् ॥ <br>
ते वै मनुष्यलोकेऽस्मिन्विष्णुभक्ता भवन्ति हि॥२५॥ <br>
यद्यशक्तः सदा श्रोतुं कथां भुवनपावनीम्॥ <br>
मुहूर्तं वा तदर्धं वा क्षणं वा विष्णुसत्कथाम्॥ <br>
यः शृणोति नरो भक्त्या दुर्गतिर्नास्ति तस्य हि॥ २६॥ <br>
यत्फलं सर्वयज्ञेषु सर्वदानेषु यत्फलम् ॥ <br>
सकृतपुराणश्रवणात्तत्फलं विन्दते नरः॥ २७॥ <br>
कलौ युगे विशेषेण पुराणश्रवणादृते॥ <br>
नास्ति धर्मः परः पुंसां नास्ति मुक्तिप्रदं परम्॥२८ ॥ <br>
पुराणश्रवणं विष्णोर्नामसंकीर्तनं परम्॥ <br>
उभे एव मनुष्याणां पुण्यद्रुममहाफले॥ २९॥ <br>
पिबन्नेवामृतं यत्नादेकः स्यादजरामरः॥ <br>
विण्णोः कथामृतं कुर्यात्कुलमेवाजरामरम् ॥ 2.1.27.३० ॥ <br>
॥ अथ पुराणवक्तुः सर्वपूजनीयत्ववर्णनम् ॥ ॥ <br>
बालो युवाथ वृद्धो वा दरिद्रो दुर्भगोऽपि वा ॥ <br>
पुराणज्ञः सदा वन्द्यः स पूज्यः सुकृतात्मभिः ॥ ३१ ॥ <br>
नीचबुद्धिं न कुर्वीत पुराणज्ञे कदाचन ॥ <br>
यस्य वक्त्रोद्गता वाणी कामधेनुः शरीरिणाम् ॥ ३२ ॥ <br>
भवकोटिसहस्रेषु भूत्वा भूत्वावसीदताम् ॥ <br>
यो ददात्यपुनर्वृत्तिं कोऽन्यस्तस्मात्परो गुरुः ॥ ३३ ॥ <br>
व्यासासनसमारूढो यदा पौराणिको द्विजः ॥ <br>
आ समाप्तेः प्रसंगस्य नमस्कुर्यान्न कस्यचित् ॥ ३४ ॥ <br>
न दुर्जनसमाकीर्णे न शूद्रश्वापदावृते ॥ <br>
देशे न द्यूतसदने वदेत्पुण्यकथां सुधीः ॥ ३५ ॥ <br>
सुग्रामे सुजनाकीर्णे सुक्षेत्रे देवतालये ॥ <br>
पुण्ये वाथ नदीतीरे वदेत्पुण्यकथां सुधीः ॥३६॥ <br>
श्रद्धाभक्तिसमायुक्ता नान्यकार्येषु लालसा ॥ <br>
वाग्यताः शुचयोऽव्यग्राः श्रोतारः पुण्यभागिनः ॥ ३७ ॥ <br>
अभक्त्या ये कथां पुण्यां शृण्वंति मनुजाधमाः ॥ <br>
तेषां पुण्यफलं नास्ति दुःखं जन्मनि जन्मनि ॥ ३८ ॥ <br>
पुराणं ये तु संपूज्य ताम्बूलाद्यैरुपायनैः ॥ <br>
शृण्वंति च कथां भक्त्या न दरिद्रा न पापिनः ॥ ३९ ॥ <br>
कथायां कथ्यमानायां ये गच्छन्त्यन्यतो नराः॥ <br>
भोगान्तरे प्रणश्यन्ति तेषां दाराश्च संपदः ॥2.1.27.४०॥ <br>
सोष्णीषमस्तका ये च कथां शृण्वंति पावनीम् ॥ <br>
ते बालकाः प्रजायन्ते पापिनो मनुजाधमाः॥४१॥<br>
तांबूलं भक्षयन्तो ये कथां शृण्वंति पावनीम् ॥ <br>
श्वविष्ठां भक्षयन्त्येते नरके च पतंति हि॥४२॥<br>
ये च तुंगासनारूढाः कथां शृण्वन्ति दांभिकाः ॥ <br>
अक्षय्यान्नरकान्भुक्त्वा ते भवन्त्येव वायसाः ॥४३॥ <br>
ये च वीरासनारूढा ये च सिंहासनस्थिता॥ <br>
शृण्वन्ति सत्कथां ते वै भवन्त्यर्जुनपादपाः ॥४४॥ <br>
असंप्रणम्य शृण्वन्तो विषवृक्षा भवन्ति हि ॥ <br>
तथा शयानाः शृण्वन्तो भवन्त्यजगरा हि ते ॥ ४५ ॥ <br>
यः शृणोति कथां वक्तुः समानासनसंस्थितः॥ <br>
गुरुतल्पसमं पापं संप्राप्य नरकं व्रजेत् ॥ ४६ ॥ <br>
ये निन्दंति पुराणज्ञं सत्कथां पापहारिणीम् ॥ <br>
ते वै जन्मशतं मर्त्याः शुनकाश्च भवंति हि ॥ ४७ ॥ <br>
कथायां कीर्त्यमानायां ये वदंति दुरुत्तरम् ॥ <br>
ते गर्दभाः प्रजायन्ते कृकलासास्ततःपरम् ॥ ४८ ॥ <br>
कदाचिदपि ये पुण्यां न शृण्वंति कथां नराः ॥ <br>
ते भुक्त्वा नरकान्घोरान्भवन्ति वनसूकराः ॥ ४९ ॥ <br>
कथायां कीर्त्यमानायां विघ्नं कुर्वंति ये नराः ॥ <br>
कोट्यब्दं नरकान्भुक्त्वा भवंति ग्रामसूकराः ॥ 2.1.27.५० ॥ <br>
ये कथामनुमोदन्ते कीर्त्यमानां नरोत्तमाः ॥ <br>
अशृण्वन्तोऽपि ते यान्ति शाश्वतं पदमव्ययम्॥ ॥ ५१ ॥ <br>
ये श्रावयन्ति मनुजाः पुण्यां पौराणिकीं कथाम् ॥ <br>
कल्पकोटिशतं साग्रं तिष्ठन्ति ब्रह्मणः पदे ॥ ५२ ॥ <br>
आसनार्थं प्रयच्छन्ति पुराणज्ञस्य ये नराः ॥ <br>
कम्बलाजिनवासांसि तथा मंचकमेव वा ॥ ५३ ॥ <br>
स्वर्गलोकं समासाद्य भुक्त्वा भोगान्यथेप्सितान् ॥ <br>
स्थित्वा ब्रह्मादिलोकेषु पदं यांति निरामयम् ॥ ५४ ॥ <br>
पुराणस्य प्रयच्छन्ति ये च सूत्रं नवं वरम् ॥ <br>
भोगिनो ज्ञानसंपन्नास्ते भवंति भवे भवे ॥ ५५ ॥ <br>
ये  महापातकैर्युक्ता ह्युपपातकिनश्च ये ॥ <br>
पुराणश्रवणादेव ते यांति परमं पदम् ॥ ५६ ॥ <br>
वेंकटाद्रेस्तु माहात्म्यं श्रुत्वा त ऋषयस्ततः ॥ <br>
व्यासप्रसादसंपन्नं सूतं पौराणिकोत्तमम् ॥ <br>
पूजयित्वा यथान्यायं प्रहर्षमतुलं गताः ॥ ५७ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये सर्वतीर्थमहिमोपसंहारपूर्वकपुराणश्रवणप्रक्रियाद्यनुवर्णनंनाम सप्तविंशोऽध्यायः ॥ २७ ॥ <br>
<br>
<br>
</span>
