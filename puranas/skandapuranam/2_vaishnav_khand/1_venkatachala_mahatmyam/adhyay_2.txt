<span style="font-size: 14pt; line-height: 200%">।। अथ श्रीवराहमंत्राराधनविधिः ।। <br>
।। श्रीसूत उवाच ।। ।। <br>
शृणुध्वं मुनयः सर्वे कथां पुण्यां पुरातनीम् ।। <br>
वैवस्वतेंऽतरे पूर्वं कृते पुण्यतमे युगे ।। १ ।। <br>
नारायणाद्रौ देवेशं निवसन्तं क्षमापतिम् ।। <br>
वराहरूपिणं देवं धरणी सखिभिर्वृता ।। २ ।। <br>
प्रणम्य परिपप्रच्छ रक्तपद्मायतेक्षणम् ।। ३ ।। <br>
।। धरण्युवाच ।। ।। <br>
आराध्यः केन मंत्रेण भवान्प्रीतो भविष्यति ।। <br>
तं मे वद त्वं देवेश यः प्रियो भवतः सदा ।। ४ ।। <br>
जपतां सर्वसंपत्तिकारकं पुत्रपौत्रदम् ।। <br>
सार्वभौमत्वदं चैव कामिनां कामदं सदा ।। ।। ५ ।। <br>
अन्ते यस्त्वत्पदप्राप्तिं ददाति नियमात्मनाम् ।। <br>
एवंभूतं वद प्रीत्या मयि वाराह मानद ।। ६ ।। <br>
।। श्रीसूत उवाच ।। ।। <br>
इति पृष्टस्तया भूम्या प्राह प्रीतिस्मिताननः ।। ७ ।। <br>
।। श्रीवराह उवाच ।। ।। <br>
शृणु देवि परं गुह्यं सद्यः संपत्तिकारकम् ।। <br>
भूमिदं पुत्रदं गोप्यमप्रकाश्यं कदाचन ।। ८ ।। <br>
किं च शुश्रूषवे वाच्यं भक्ताय नियतात्मने ।। ९ ।। <br>
ॐ नमः श्रीवराहाय धरण्युद्धरणाय च ।। <br>
वह्निजायासमायुक्तः सदा जप्यो मुमुक्षुभिः ।। 2.1.2.१० ।। <br>
अयं मंत्रो धरादेवि सर्वसिद्धिप्रदायकः ।। <br>
ऋषिः संकर्षणः प्रोक्तो देवता त्वहमेव हि ।। ११ ।। <br>
छन्दः पंक्तिः समाख्याता श्रीबीजं समुदाहृतम् ।। <br>
चतुर्लक्षं जपेन्मंत्रं सद्गुरोर्लब्धतन्मनुः ।। १२ ।। <br>
जुहुयात्पायसान्नं वै क्षौद्रसर्पिःसमन्वितम् ।। <br>
अथ ध्यानं प्रवक्ष्यामि मनःशुद्धिप्रदायकम् ।। १३ ।। <br>
शुद्धिस्फटिकशैलाभं रक्तपद्मदलेक्षणम् ।। <br>
वराहवदनं सौम्यं चतुर्बाहुं किरीटिनम् ।। १४ ।। <br>
श्रीवत्सवक्षसं चक्रशंखाभयकरांबुजम् ।। <br>
वामोरुस्थितया युक्तं त्वया मां सागरांबरे ।। १५ ।। <br>
रक्तपीतांबरधरं रक्ताभरणभूषितम् ।। <br>
श्री कूर्मपृष्ठमध्यस्थशेषमूर्त्यब्जसंस्थितम् ।। १६ ।। <br>
एवं ध्यात्वा जपेन्मंत्रं सदा चाष्टोत्तरं शतम् ।। <br>
सर्वान्कामानवाप्नोति मोक्षं चान्ते व्रजेद्ध्रुवम् ।। १७ ।। <br>
प्रोक्तं मया ते धरणि यत्पृष्टोऽहं त्वयाऽमले ।। <br>
अतः किं ते व्यवसितं ब्रूहि तद्विमलानने ।। १८ ।। <br>
।। ।।अथ श्रीवराहमंत्रेण धर्मादीनां स्वाभीष्टसिद्धिवर्णनम् ।। <br>
।। श्रीसूत उवाच ।। ।। <br>
एतच्छ्रुत्वा ततो भूमिः पप्रच्छ पुनरेव तम् ।। <br>
केनैवानुष्ठितं देव पुरा प्राप्तं फलं च किम् ।। १९ ।।<br>
&nbsp;इति पृष्टः पुनर्देवः श्रीवराहोऽब्रवीदिदम् ।। <br>
पुरा कृतयुगे देवि धर्मो नाम मनुर्महान् ।। 2.1.2.२० ।। <br>
ब्रह्मणोऽमुं मनुं लब्ध्वा जप्त्वास्मिन्धरणीधरे ।। <br>
मां च दृष्ट्वा वरं लब्ध्वा प्राप्तोऽभून्मामकं पदम् ।। २१ ।। <br>
इंद्रो दुर्वाससः शापात्पुरा भ्रष्टस्त्रिविष्टपात् ।। <br>
अनेनेष्ट्वाऽत्र मां देवि पुनः प्राप्तस्त्रिविष्टपम् ।। २२ ।। <br>
अन्येऽपि मुनयो भूमे जप्त्वा प्राप्ताः परां गतिम् ।। <br>
अनंतः पन्नगाधीशो ह्यमुं लब्ध्वाथ कश्यपात् ।। २३ ।। <br>
श्वेतद्वीपे जपित्वैव बभूव धरणीधरः ।। <br>
तस्माज्जप्यः सदा चेह मनुष्यैश्च धरार्थिभिः ।। २४ ।। <br>
।। श्रीसूत उवाच ।। ।। <br>
एतच्छ्रुत्वाथ सुप्रीता पुनः प्राह धराधरम् ।। २५ ।। <br>
।। धरण्युवाच ।। ।। <br>
वेंकटाख्ये महाशैले श्रीनिवासो जगत्पतिः ।। <br>
कदा ह्यायाति देवेशः श्रीभूमिसहितोऽमलः ।। २६ ।। <br>
कथं कल्पान्तरस्थायी भविष्यति जनार्दनः ।। <br>
एतद्ब्रूहि वराहात्मन्महत्कौतहलं मम ।। २७ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये धरणीवराहसंवादे श्रीवराहमंत्राराधनविध्यादिवर्णनंनाम द्वितीयोऽध्यायः ।। २ ।। <br>
<br>
<br>
</span>
