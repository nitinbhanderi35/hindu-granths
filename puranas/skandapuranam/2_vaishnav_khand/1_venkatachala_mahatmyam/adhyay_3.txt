<span style="font-size: 14pt; line-height: 200%">अथ अगस्त्यप्रार्थनया भगवतः सर्वजनदृग्गोचरत्ववर्णनम् ॥ <br>
॥ श्रीवराह उवाच ॥ ॥ <br>
हन्त ते कथयिष्यामि पुरावृत्तं वरानने ॥ <br>
शृणु पुण्यं महादेवि सभविष्यं सहोत्तरम् ॥ १ ॥ <br>
वैवस्वतेऽन्तरे देवि पूर्वे कृतयुगेंऽतरे ॥ <br>
वायोस्तपो महद्दृष्ट्वा श्रीभूमिसहितोऽनघ ॥ <br>
आगच्छच्छ्रीनिवासश्च स्वामिपुष्करिणीतटे ॥ २ ॥ <br>
दक्षिणेऽस्मिन्पुण्यतम आनन्दाख्यविमानके ॥ <br>
वसिष्यति च श्रीकांतो वायोः प्रियकरो हरिः ॥ ३ ॥ <br>
तदारभ्य हृषीकेशः सेनान्याराधितोऽनिशम् ॥ <br>
आकल्पांतमदृश्योऽस्मिन्विमानेऽसौ वसिष्यति ॥ ४ ॥ <br>
॥ धरण्युवाच ॥ ॥ <br>
अदृश्यो भगवान्मर्त्यैः कथ दृश्यो भविष्यति ॥ ५ ॥ <br>
श्रीनिवासोऽपि देवेशो भवद्दक्षिणपार्श्वगः ॥ <br>
एतद्वद सुराधीश जनैराराध्यते कथम् ॥ ६ ॥   ॥ <br>
॥ श्रीवराह उवाच ॥ ॥ <br>
अगस्त्योऽस्मिन्समासाद्य दृष्ट्वा देवं सनातनम् ॥ <br>
आराध्य द्वादशाब्दं तं प्रीणयित्वा पुनःपुनः ॥ ७ ॥ <br>
ययाचे तत्र सान्निध्यं भवान्दृश्यो भवत्विति ॥ <br>
एवमुक्तो हृषीकेशः श्रीभूमिसहितो धरे ॥ ८ ॥ <br>
॥ श्रीभगवानुवाच ॥ ॥ <br>
अहं दृश्यो भविष्यामि त्वत्कृते सर्वदेहिनाम् ॥ <br>
एतद्विमानं देवर्षे न दृश्यं स्यात्कदाचन ॥ ९ ॥ <br>
आकल्पान्तं मुनीन्द्रास्मिन्दृश्योऽहं नात्र संशयः ॥ <br>
मुनिस्तद्वचनं श्रुत्वा प्रीतः प्रायात्स्वमाश्रमम् ॥ 2.1.3.१० ॥ <br>
ततश्चतुर्भुजो देवः स दृश्योऽभून्नरादिभिः ॥ <br>
विमाने मुनिचिन्त्येऽस्मिन्नासिता च तथोत्तरम् ॥ ११ ॥ <br>
आराध्यमानः स्कंदेन वायुना सेवितः सदा ॥ <br>
एवं गते महाकाले चतुर्युगसमन्विते ॥ १२ ॥ <br>
॥अथ मित्रवर्मण आकाशराजाख्यसुतोत्पत्तिवर्णनम् ॥ <br>
अष्टाविंशे तु संजाते द्वापरान्ते वसुन्धरे ॥ <br>
युद्धे च भारतेऽतीते तिष्ये सति युगे तथा ॥ १३ ॥ <br>
विक्रमार्कादयो भूपाः शकाः शूद्रादयस्तथा ॥ <br>
गमिष्यंति स्वर्गलोकं मामज्ञात्वा वरानने ॥ १४ ॥ <br>
ततः सोमकुलोद्भूतो मित्रवर्मा महारथः ॥ <br>
तुण्डीरमण्डले राजा नारायणपुरं वसन् ॥ १५ ॥ <br>
भविष्यति वरारोहे महाभाग्योदयो महान् ॥ <br>
तस्मिञ्छासति भूलोकं धर्मेण पृथिवीपतौ ॥ १६ ॥ <br>
अकृष्टपच्या पृथिवी सर्वसस्यविभूषणा ॥ <br>
निरीतिकोऽभवत्सर्वो जनो धर्मसमन्वितः ॥ १७ ॥ <br>
तस्य पत्नी समभवत्पांड्यकन्या मनोरमा ॥ <br>
तस्य जज्ञे कुलोत्तंसो वियन्नामा सुतोऽस्य वै ॥ १८ ॥ <br>
तस्य पत्नी तु धरणी नाम्नासीच्छकवंशजा ॥ <br>
तस्मिन्राज्यं विनिक्षिप्य मित्रवर्मा नृपोत्तमः ॥ १९ ॥ <br>
ययौ तपोवनं पुण्यं वेंकटाद्रेः समीपतः ॥ 2.1.3.२० ॥ <br>
॥ अथ धरणीतलात्पद्मावत्युत्पत्तिक्रमः ॥ ॥ <br>
आकाशनामा तु महान्राजाभूत्सार्वभौमकः ॥ <br>
एकदारव्रतो राजा धरणीसक्तचेतनः ॥ २१ ॥ <br>
यज्ञार्थं शोधयामास भुवमारणितीरतः ॥ <br>
कांचनेन हलेनैव कृष्यमाणे धरातले ॥ २२ ॥ <br>
बीजमुष्टिं विकिरता दृष्टा कन्या धरोद्गता ॥ <br>
पद्मशय्यागता रम्या सर्वलक्षणलक्षिता ॥ २३ ॥ <br>
तप्तजांबूनदमयी पुत्रिकेव विराजती ॥ <br>
तां दृष्ट्वा स महीपालो विस्मयोत्फुल्ललोचनः ॥ २४ ॥ <br>
आदाय तनया चेयं ममैवेति पुनःपुनः ॥ <br>
जहर्ष मंत्रिभिश्चैनं प्राह वागशरीरिणी ॥ २५ ॥ <br>
सत्यं तवैव तनया वर्धयस्व सुलोचनाम् ॥ <br>
ततः प्रीतमना राजा स्वपुरं प्रविवेश ह ॥ २६ ॥ <br>
आहूय धरणीं देवीमिदमाह महीपतिः ॥ <br>
देवदत्तामिमां पश्य भूतलादुत्थितां मम ॥ २७ ॥ <br>
आवाभ्यां तदपुत्राभ्यां पुत्रीयं भविता ध्रुवम् ॥ <br>
इत्युक्त्वा प्रददौ देव्या हस्ते प्रीत्या वियन्नृपः ॥ २८ ॥ <br>
॥ अथ आकाशराजस्य धरण्याख्यपत्न्यां वसुदानाख्यसुतोत्पत्तिः ॥ ॥ <br>
तस्यां गृहं प्रविष्टायां धरणी गर्भमादधौ ॥ <br>
वियन्नृपश्च सुप्रीतो वीक्ष्य स्निग्धविलोचनाम् ॥ २९ ॥ <br>
उवाच फलिता सुभ्रुर्लता सान्तानिकी च मे ॥ 2.1.3.३० ॥ <br>
अथ सा धरणी देवी काले कमललोचना ॥ <br>
सुप्रशस्ते मुहूर्ते च स्वोच्चसंस्थेषु पञ्चसु ॥ 	<br>
ग्रहेषु सुषुवे पुत्रं मेषस्थे च दिवाकरे ॥ ३१ ॥ <br>
देवदुन्दुभयो नेदुः पुष्पवृष्टिर्गृहेऽपतत् ॥ <br>
ववौ वायुः सुखस्पर्शस्तज्जन्मदिवसे तदा ॥ ३२ ॥ <br>
पुत्रसूतिप्रवक्तॄणां सुप्रीतः पुत्रजन्मनि ॥ <br>
सर्वस्वदानमकरोच्छत्रचामर वर्जितम् ॥ ३३ ॥ <br>
कपिलाकोटिदानं च वृषभाणां शताधिकम् ॥ <br>
दिवसे द्वादशे पुण्ये जातकर्मादिकाः क्रिया ॥ <br>
चकार नामधेयं च वसुदान इति स्वयम् ॥ ३४ ॥ <br>
॥ श्रीवराह उवाच ॥ ॥ <br>
आकाशतनयो देवि वसुदानो मनोरमः ॥ <br>
ववृधे दिवसैर्बालः शुक्लपक्ष इवोडुराट् ॥ ३५ ॥ <br>
उपनीतो विनीतोऽसौ गुरुभिर्ब्रह्मपारगैः ॥ <br>
पितुरस्त्राणि शस्त्राणि मन्त्रवत्सोऽप्यशिक्षत ॥ ३६ ॥ <br>
चतुष्पादं धनुर्वेदं सांगोपांगमधीतवान् ॥ <br>
पिता तेनातिबलिना दुराधर्षः परैरभूत् ॥ ३७ ॥ <br>
आकाश इव निष्पंको ग्रीष्मे भानुमता युतः ॥ <br>
वैशाख इव मध्याह्ने दुःसहो दुर्निरीक्षकः ॥ ३८ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये धरणीवराहसंवादेऽगस्त्यप्रार्थनयाभगवतः सर्वजनदृग्गोचरत्वादिवर्णनंनाम तृतीयोऽध्यायः ॥ ३ ॥ ॥ छ ॥<br>
<br>
<br>
</span>
