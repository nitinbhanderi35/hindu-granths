<span style="font-size: 14pt; line-height: 200%">॥ अथ सुवर्णमुखर्या कल्यानदीसंगमः ॥ <br>
॥ भरद्वाज उवाच ॥ ॥ <br>
सुवर्णमुखरी तत्र संगता मंगलप्रदा ॥ <br>
कल्यानाम नदी पुण्या कालिन्दी जाह्नवीमिव ॥ १ ॥ <br>
वृषभाचलसंभूता तीर्थराजविराजिता ॥ <br>
नदीनामुत्तमा कल्या कलुषौघविनाशिनी ॥ २ ॥ <br>
नानातरुलताव्रातविभूषिततटद्वया ॥ <br>
मुनिसंघसुखावासा पुण्याश्रमसमुत्कटा ॥ ३ ॥ <br>
द्विजदत्तार्ध्यविलसत्कुशाक्षतलसत्तटा ॥ <br>
अप्सरःकुचकस्तूरीपंकक्षालनपंकिला ॥ ४ ॥ <br>
दन्तावलकटच्योतन्मदाम्बुसुरभीकृता ॥ <br>
विप्रभूपालविततमखयूप शतावृता ॥ ५ ॥ <br>
अनाविलजलापूरतोषिताशेषमानवा ॥ <br>
एकैवालं परा कर्तुं महानद्योस्तु पातकम् ॥ ६ ॥ <br>
तयोः संगतयोः स्तोतुं महिमानं क ईशते ॥ <br>
यत्र ब्रह्मशिलानाम सरिन्मध्ये च वर्तते ॥ ७ ॥ <br>
अगस्त्यतपसा पश्चाद्गया सांनिध्यमेति च ॥ <br>
नदीद्वयजले तत्र स्नाताः पुण्ये कुरूद्वह ॥८॥ <br>
मखानां पौण्डरीकाणां शतस्य फलमाप्नुयुः ॥ <br>
ब्रह्महत्यादिपापानि समायांति परिक्षयम् ॥ ९ ॥ <br>
तत्राभिषेकपूतानां नदीद्वितयसंगमे ॥ <br>
सङ्गता भवनाशिन्या कृष्णवेणीव पावनी ॥ 2.1.35.१० ॥ <br>
॥ अथ सुवर्णमुखरीतीरस्थितश्रीवेंकटाचलवर्णनम् ॥ ॥ <br>
राजते स्वर्णमुखरी कल्यया संगता तदा ॥ ११ ॥ <br>
अथोदीच्यां महानद्या योजनार्द्धे विराजते ॥ <br>
योजनोत्सेधसहितो विख्यातो वेंकटाचलः ॥ १२ ॥ <br>
सर्वेषामेव तीर्थानामाश्रयोऽयं नगोत्तमः ॥ <br>
अञ्जनानन्तवृषभनीलकेसरिपोत्रिणः ॥ १३ ॥ <br>
एतान्युपवनान्यद्रेः स्युर्नारायणवेंकटौ॥ <br>
वराहवपुषा पूर्वं स्वीकृतत्वान्मधुद्विषा ॥॥ १४ ॥ <br>
वराहक्षेत्रमित्यार्यैः कीर्तितोऽयं महीधरः ॥ <br>
सुवर्णमुखरीतीरे विख्याते वेंकटाचले ॥ १५ ॥ <br>
निवसत्यच्युतो नित्यमब्धीन्द्रतनयान्वितः॥ <br>
तस्मिन्गिरौ श्रिया सार्द्धं वसन्ते वेंकटाधिपम्॥ १६॥ <br>
सेवन्ते सिद्धगन्धर्वमुनिमानवदानवाः॥ <br>
तस्मिन्विन्यस्तचित्तानां भक्तानां पुरुषोत्तमे॥ १७॥ <br>
वांछितान्याशु सिध्यंति नश्यंति विपदोऽर्जुन ॥ <br>
ये स्मरंति जगन्नाथं वेंकटाद्रिनिवासिनम् ॥१८॥ <br>
निरस्तदोषास्ते यांति शाश्वतं पदमव्ययम् ॥१९॥ <br>
॥ ॥ अर्जुन उवाच ॥ ॥ <br>
वेंकटाद्रौ महापुण्ये सुरासुरनमस्कृतः ॥ <br>
कथं प्रादुरभूद्देवो भगवान्कमलापतिः ॥ 2.1.35.२० ॥ <br>
कस्य वा कृतिनस्तत्र प्रसन्नो निजमद्भुतम् ॥ <br>
रूपं प्रकाशयांचक्रे भुक्तिमुक्तिफलप्रदम् ॥ २१ ॥ <br>
विष्णोर्देवादिदेवस्य महिमानं महामुने ॥ <br>
श्रोतुमिच्छामि तत्त्वेन तन्मे कथय विस्तरात् ॥ २२ ॥ <br>
॥ अथ श्रीवेंकटाचलवासिभगवद्वैभववर्णनम् ॥ <br>
॥ भरद्वाज उवाच ॥ ॥ <br>
शृणु वेंकटनाथस्य महिमानं समाहितः ॥ <br>
विस्तरेण समाख्यातुं ब्रह्मणापि न शक्यते ॥ २३ ॥ <br>
धन्योऽसि देवदेवस्य माहात्म्यं मधुविद्विषः ॥ <br>
यद्भक्तियुक्ताभूत्तात श्रोतुं मतिररिन्दम ॥ २४ ॥ <br>
कृतपुण्योऽस्म्यहं पार्थ सर्वभूतपतेर्हरेः ॥ <br>
पवित्राणि चरित्राणि स्तोष्यन्ते यन्मयाऽधुना ॥ २५ ॥ <br>
पुरा भागीरथीतीरे जनकाय महात्मने ॥ <br>
क्रतुदीक्षाप्रसक्ताय विशुद्धज्ञानशालिने ॥ २६ ॥ <br>
वामदेवेन कथितां कथां पापप्रणाशिनीम् ॥ <br>
कथयिष्यामि ते पार्थ विष्णुकीर्तनपावनीम् ॥ २७ ॥ <br>
सर्वेषामेव भूतानामाद्यो नारायणः प्रभुः ॥ <br>
जगन्मयो जगत्कर्ता चित्स्वरूपो निरंजनः ॥ ॥ २८ ॥ <br>
सहस्रशीर्षा भगवान्सहस्राक्षः सहस्रपात् ॥ <br>
यस्य भासा जगदिदं विभाति सचराचरम् ॥ २९ ॥ <br>
तस्मात्परतरं तेजस्तस्मात्परतरं तपः ॥ <br>
तस्मात्परतरं ज्ञानं योगस्तस्मात्परो न च ॥ 2.1.35.३० ॥ <br>
विद्या तस्मादपि परा नास्ति पार्थ नरर्षभ ॥ <br>
सर्वेष्वपि च भूतेषु सदा सन्निहितः प्रभुः ॥ ३१ ॥ <br>
सर्वाण्यपि च भूतानि तस्मिन्नेवासते सुखम् ॥ <br>
स एव यज्ञो यज्वा च साधनं स्रुक्स्रुवादिकम् ॥ ३२ ॥ <br>
फलं फलप्रदाता च तत्संप्राप्या गतिस्तथा ॥ <br>
वह्नौ प्रणीते पशुना प्रोक्षितेन प्रजुह्वति ॥ <br>
ये तं प्रयांति ते यांति गतिं तत्प्रतिपादिताम् ॥ ३३ ॥ <br>
कर्मबन्धं पशुं कृत्वा ज्ञानाग्नौ संप्रवर्तिते ॥ <br>
ये जुह्वते तमुद्दिश्य ते तत्सायुज्यभागिनः ॥ ३४ ॥ <br>
हरिः सदाशिवो ब्रह्मा महेन्द्रः परमः स्वराट् ॥ <br>
सर्वेश्वरस्य तस्यैते पर्यायाः परिकीर्तिताः ॥ ३५ ॥ <br>
ममाहितोऽनुसंधत्ते य इदं परमात्मनः ॥ <br>
नारायणस्य माहात्म्यं स न याति पुनर्भवम् ॥ ३६ ॥ <br>
चिदानन्दमयः साक्षी निर्गुणो निरुपाधिकः ॥ <br>
नित्योऽपि भजते तांतामवस्थां स यदृच्छया ॥ ३७ ॥ <br>
पवित्राणां पवित्रं यो ह्यगतीनां परा गतिः ॥ <br>
दैवतं देवतानां च श्रेयसां श्रेय उत्तमम् ॥ ३८ ॥ <br>
बोध्यानां बोध्य एकोऽसौ ध्येयानां ध्येय उत्तमः ॥ <br>
विनयानां समधिको विनयो नयसंयुतः ॥ ३९ ॥ <br>
तेजसां जनकं तेजः प्रकृष्टं तपसां तपः ॥ <br>
आधारः सर्वभूतानामनाद्यन्तो जनार्दनः ॥ 2.1.35.४० ॥ <br>
तस्येदं भावविज्ञाने मूढा ब्रह्मादयोऽपि च ॥ <br>
अजो गृह्णाति जननं सर्वात्मा हन्ति विद्विषः ॥ ४१ ॥ <br>
स्वतन्त्रोऽपि स्वभक्तानां परतन्त्रः प्रवर्तते ॥ <br>
स साक्षी कर्मणां देवः सर्वज्ञो गरुडध्वजः ॥ ४२ ॥<br>
तस्य स्वरूपं मुनयो मृगयन्ते समाहिताः ॥ <br>
सङ्कर्षणो वासुदेवः प्रद्युम्नश्च तथा पुनः ॥ ४३ ॥ <br>
अनिरुद्ध इति ख्यातं तन्मूर्तीनां चतुष्टयम् ॥ <br>
कीर्तितः प्रणवः पश्चाद्धृदयं तस्य भास्वरम् ॥ ४४ ॥ <br>
भगवान्वासुदेवश्च मन्त्रोऽयं तत्प्रकाशकः ॥ ४५ ॥ <br>
मन्त्रराजमिमं नित्यं प्रजपेद्यः समाहितः ॥ <br>
स विष्णोः करुणायोगात्सिद्धीनां भाजनं भवेत् ॥ ४६ ॥ <br>
॥ अथ भगवत्कृतभूतसृष्ट्यादिवर्णनम् ॥ ॥ <br>
आपन्निवारकः संपत्प्रापको भुक्तिमुक्तिदः ॥ <br>
यथा ससर्ज भूतानि कल्पादावेव माधवः ॥ ४७ ॥ <br>
तत्सर्वं कथयिष्यामि समाहितमनाः शृणु ॥ <br>
तस्य चिन्तयतः सर्गं तेजोरूपं परं हरेः ॥ ४८ ॥ <br>
विरिंच इति विख्यातं राजसं गुणमाश्रितम् ॥ <br>
तस्य देवस्य वदनाच्छक्रो देवः सपावकः ॥ <br>
जज्ञे यश्च त्रिलोकेशः पाककर्मणि यः प्रभुः ॥ ४९ ॥ <br>
मनसश्चाभवच्चन्द्रः करुणानित्यशीतलात् ॥ <br>
अपां सर्वौषधीनां च विप्राणां रक्षकः सदा ॥ ॥ 2.1.35.५० ॥ <br>
नेत्राभ्यामुदभूत्सूर्यस्तस्य विश्वप्रकाशकः ॥ <br>
शीतोष्णवर्षकृत्कालकारणं तेजसां निधिः ॥ ५१ ॥ <br>
प्राणेभ्योऽस्य जगत्प्राणः समीरः समजायत ॥ <br>
धर्ता ग्रहर्क्षस्वर्गंगा विमानानां महाबलः ॥ ५२ ॥ <br>
नाभिदेशात्समुत्पन्नमन्तरिक्षं महात्मनः ॥ <br>
तस्यासीच्छिरसो व्योम भूतसंभवकारणम् ॥ ५३ ॥ <br>
पादाम्बुजाभ्यामुदभूद्भूमिर्भूतगणाश्रया ॥ <br>
विनिःसृता दिशः सर्वाः श्रोत्राभ्यां परमात्मनः ॥ ५४ ॥ <br>
भूर्भुवाद्यास्तथा लोकाः स्मरणात्तस्य जज्ञिरे ॥ <br>
रसातलादिलोकाश्च यक्षरक्षोगणादयः ॥ ५५ ॥ <br>
मुखबाहूरुपादेभ्यो जनयामास स क्रमात् ॥ <br>
ब्राह्मणान्क्षत्त्रियान्वैश्याञ्छूद्रादींश्च कुरूद्वह ॥ ५६ ॥ <br>
छन्दांसि यज्ञस्तुरगा गावो मेषाविकादयः ॥ <br>
अतर्क्यप्रभवां तस्मादुत्पत्तिं प्रतिपेदिरे ॥ ५७ ॥ <br>
संकल्पाद्देवदेवस्य तस्य स्थावरजंगमम् ॥ <br>
भूतजातमभूत्कालो भूतो भावी भवंस्तथा ॥ ५८ ॥ <br>
पिबत्यम्बु समुद्राणां बडवानलरूपधृक ॥ <br>
कल्पान्तकाले तत्सर्वं विसृजत्यात्मनि स्थितम् ॥ ५९ ॥ <br>
सञ्चारयति भूतानां वृत्तिं सूर्येन्दुरूपधृक् ॥ <br>
तमोनिरसनाच्चापि कालधर्मप्रवर्तनात् ॥ 2.1.35.६० ॥ <br>
जगन्ति कल्पविरमे विन्यस्य स्वोदरान्तरे ॥ <br>
लीलाबालाकृतिः शेते वटपत्रे महाम्बुधौ ॥ ६१ ॥ <br>
अथ चोदग्रभोगीन्द्रभोगतल्पे सुखोचिते ॥ <br>
योगनिद्रामवाप्नोति सद्वितीयोऽब्जवासया ॥ ६२ ॥ <br>
नाभिकासारसंभूताज्जनयामास पंकजात् ॥ ६३ ॥ <br>
सर्वेषां जगतां नाथो विधातारं चतुर्मुखम् ॥ ६४ ॥ <br>
लीला ह्येषा मुकुन्दस्य स्वेच्छायोगप्रवर्तिनः ॥ <br>
विज्ञायते न केनाऽपि याथार्थ्येन स ईश्वरः ॥ ६४ ॥ <br>
यदा धर्मस्य हानिः स्यादधर्मो वर्धते यदा ॥ <br>
यदा वा महतीं पीडां भजन्ते देवतागणाः ॥ ६५ ॥ <br>
यदावलेपदुर्वारा यांति वृद्धिं सुरद्रुहः ॥ <br>
भूमेर्भूमिजनानां च यदोदेति महद्भयम् ॥ ६६ ॥ <br>
यदा वा निजभक्तानां साधूनामनिवारिता ॥ <br>
दुरन्तातंकजननी विपत्समुपजायते ॥ ६७ ॥ <br>
तदा तदनुरूपाणि रूपाण्यास्थाय कौतुकात् ॥ <br>
अधर्ममवधूयाशु कुरुते जगतो हितम् ॥ ६८ ॥<br>
सृजति विधिसमाख्यो राजसेनात्मनाऽसौ वहति हरिसमाख्यः सत्त्वनिष्ठः प्रपञ्चम् ॥ <br>
हरति हरसमाख्यस्तामसीमेत्य वृत्तिं मधुमथनमहिम्नामस्ति वेत्ता न कोऽपि ॥ ६९ ॥ <br>
यज्ञांगैः कृतसकलांगसंधिबंधं वाराहं वपुरधिगम्य लोकनाथः ॥ <br>
शैलेऽस्मिन्नभजदसौ यथा निवासं तद्वक्ष्ये शृणु विबुधाधिनाथसूनो ॥ 2.1.35.७० ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये सुवर्णमुखरीमाहात्म्ये विष्णुमाहात्म्यप्रस्तावे सृष्ट्यादिवर्णनंनाम पञ्चत्रिंशोऽध्यायः ॥ ३५ ॥ ॥ <br>
<br>
<br>
</span>
