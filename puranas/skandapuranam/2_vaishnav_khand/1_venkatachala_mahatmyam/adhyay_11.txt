<span style="font-size: 14pt; line-height: 200%">॥ श्रीसूत उवाच ॥ <br>
॥ अथ काश्यपस्य स्वामिपुष्करिणीस्नानेन महापातकनाशः ॥ ॥ <br>
अथातः संप्रवक्ष्यामि स्वामिपुष्करिणीं शुभाम्॥ <br>
लक्षीकृत्य कथामेकां पवित्रां द्विजसत्तमाः ॥ १ ॥ <br>
काश्यपाख्यो द्विजः पूर्वमस्मिंस्तीर्थवरे शुभे ॥ <br>
स्नात्वातिमहतः पापाद्विमुक्तो नरकप्रदात् ॥ २ ॥ ॥ <br>
॥ ऋषय ऊचुः ॥ ॥ <br>
मुने काश्यपनामासावकरोत्किं हि पातकम् ॥ <br>
स्नात्वा तीर्थवरे ह्यत्र यस्मान्मुक्तोऽभवत्क्षणात् ॥ ३ ॥ <br>
एतन्नः श्रद्दधानानां ब्रूहि सूत कृपाबलात् ॥ <br>
त्वद्वचोऽमृततृप्तानां न पिपासापि विद्यते ॥ ४ ॥ <br>
॥ श्रीसूत उवाच ॥ ॥ <br>
श्रीस्वामिपुष्करिण्याश्च माहात्म्यप्रतिपादकम्॥ <br>
इतिहासं प्रवक्ष्यामि पठतां पापनाशनम् ॥ ५ ॥ <br>
॥ अथ परीक्षिद्वृत्तान्तः ॥ ॥ <br>
अभिमन्युसुतो राजा परीक्षिन्नाम नामतः ॥ <br>
अध्यास्त हास्तिनपुरं पालयन्धर्मतो महीम् ॥ ६ ॥ <br>
स राजा जातु विपिने चचार मृगयारतः ॥ <br>
षष्टिवर्षवया भूपः क्षुत्तृष्णापरिपीडितः ॥ ७ ॥<br>
नष्टमेकं स विपिने मार्गयन्मृगमादरात् ॥ <br>
ध्यानारूढं मुनिं दृष्ट्वा प्राह भूपालकोत्तमः ॥ ८ ॥ <br>
मया बाणेन विपिने मृगो विद्धोऽधुना मुने ॥ <br>
दृष्टः स किं त्वया विद्वन्विद्रुतो भयकातरः ॥ ९ ॥ <br>
समाधिनिष्ठो मौनित्वान्न किंचिदपि सोऽब्रवीत् ॥ <br>
ततो धनुरटन्या स स्कन्धे तस्य महामुनेः ॥ 2.1.11.१० ॥ <br>
निधाय मृतसर्पं तु कुपितः स्वपुरं ययौ ॥ <br>
मुनेस्तस्य सुतः कश्चिच्छृंगीनाम बभूव वै ॥ ११ ॥ <br>
सखा तस्य कृशाख्योऽभूच्छृंगिणो द्विजसत्तमः ॥ <br>
सखायं शृंगिणं प्राह कृशाख्यः स सखा ततः ॥ १२ ॥ <br>
पिता तव मृतं सर्पं स्कन्धेन वहतेऽधुना ॥ <br>
मा भूद्दर्पस्तव सखे मा क्रुध्यस्त्वमिदं वृथा ॥ १३ ॥ <br>
सोऽभवत्कुपितः शृंगी दित्सुः शापं नृपाय वै ॥ <br>
मत्ताते शवसर्पं यो न्यस्तवान्मूढचेतनः ॥ ॥ १४ ॥ <br>
स सप्तरात्रान्म्रियतां संदष्टस्तक्षकाहिना<sup id="cite_ref-1" class="reference"><a href="#cite_note-1">[१]</a></sup> ॥ <br>
शशापैवं मुनिसुतः सौभद्रेयं परीक्षितम् ॥ १५ ॥ <br>
शमीकाख्यः पिता तस्य शप्तं श्रुत्वा सुतेन तम् ॥ <br>
नृपं प्रोवाच तनयं शृङ्गिणं मुनिपुंगवः ॥ १६ ॥ <br>
रक्षकं सर्वलोकानां नृपं किं शप्तवानसि ॥ <br>
अराजके वयं लोके स्थास्यामः कथमञ्जसा ॥ १७ ॥ <br>
क्रोधेन पातकं भूयाद्दयया प्राप्यते सुखम् ॥ <br>
यः समुत्पादितं कोपं क्षमयैव निरस्यति ॥ १८ ॥ <br>
इह लोके परत्रासावत्यंतं सुखमश्नुते ॥ <br>
क्षमायुक्ता हि पुरुषा लभंते श्रेय उत्तमम् ॥ १९ ॥ <br>
ततः शमीकः स्वं शिष्यं प्राह गौरमुखाभिधम् ॥ <br>
भो गौरमुख गत्वा त्वं वद भूपं परीक्षितम् ॥ 2.1.11.२० ॥ <br>
इमं शापं मत्सुतोक्तं तक्षकाधिपदंशनम् ॥ <br>
पुनरायाहि शीघ्रं त्वं मत्समीपं महामते ॥ २१ ॥ <br>
एवमुक्तः शमीकेन ययौ गौरमुखो नृपम् ॥ <br>
समेत्य चाब्रवीद्भूपं सौभद्रेयं परीक्षितम् ॥ २२ ॥ <br>
दृष्ट्वा सर्पं पितुः स्कंधे त्वया विनिहितं मृतम् ॥ <br>
शमीकस्य सुतः शृङ्गी शशाप त्वां रुषान्वितः ॥ २३ ॥ <br>
एतद्दिनात्सप्तमेऽह्नि तक्षकेण महाहिना ॥ <br>
दष्टो विषाग्निना दग्धो भूयादाश्वभिमन्युजः ॥ २४ ॥ <br>
एवं शशाप त्वां राजञ्छृंगी तस्य मुनेः सुतः ॥ <br>
एतद्वक्तुं पिता तस्य प्राहिणोन्मां त्वदंतिकम् ॥ २५ ॥ <br>
इतीरयित्वा तं भूपमाशु गौरमुखो ययौ ॥ <br>
गते गौरमुखे पश्चाद्राजा शोकपरायणः ॥ २६ ॥ <br>
अभ्रंलिहमथोत्तुङ्गमेकस्तंभं सुविस्तृतम् ॥ <br>
मध्ये गङ्गं व्यतनुत मण्डपं नृपपुङ्गवः ॥ २७ ॥ <br>
महागारुडमन्त्रज्ञैरोषधिज्ञैश्चिकित्सकैः ॥ <br>
तक्षकस्य विषं हन्तुं यत्नं कुर्वन्समाहितः ॥ २८ ॥ <br>
अनेकदेवब्रह्मर्षिराजर्षिप्रवरान्वितः ॥ <br>
आस्ते तस्मिन्नृपस्तुङ्गे मण्डपे विष्णुभक्तिमान् ॥ २९ ॥ <br>
तस्मिन्नवसरे विप्रः काश्यपो मान्त्रिकोत्तमः ॥ <br>
राजानं रक्षितुं प्रायात्तक्षकस्य महाविषात् ॥ ॥ 2.1.11.३० ॥ <br>
सप्तमेऽहनि विप्रेन्द्रो दरिद्रो धनकामुकः ॥ <br>
अत्रांतरे तक्षकोऽपि विप्ररूपी समाययौ ॥ ३१ ॥ <br>
मध्येमार्गं विलोक्याथ काश्यपं प्रत्यभाषत ॥ <br>
ब्राह्मण त्वं कुत्र यासि वद मेऽद्य महामुने ॥ ३२ ॥ <br>
इति पृष्टस्तदाऽवादीत्काश्यपस्तक्षकं द्विजः ॥ <br>
परीक्षितं महाराजं तक्षकोऽद्य विषाग्निना ॥ ३३ ॥<br>
धक्ष्यते तं शमयितुं तत्समीपमुपैम्यहम् ॥ <br>
इत्युक्तः स च तं विप्रं तक्षकः पुनरब्रवीत् ॥ ३४ ॥ <br>
तक्षकोऽहं द्विजश्रेष्ठ मया दष्टश्चिकित्सितुम् ॥ <br>
न शक्योब्दशतेनाऽपि महामन्त्रायुतैरपि ॥ ३५ ॥ <br>
चिकित्सितुं चेन्मद्दष्टं शक्तिरस्ति तवाधुना ॥ <br>
अनेकयोजनोच्छ्रायं दशाम्युज्जीवय द्रुमम्॥ ३६ ॥ <br>
ततो भवान्समर्थो हीत्येवं मे भाति हे द्विज ॥ <br>
इतीरयित्वा तं वृक्षमदशत्तक्षकस्तदा ॥ ३७ ॥ <br>
अभवद्भस्मसात्सोऽपि वृक्षोत्यन्तसमुच्छ्रितः ॥ <br>
पूर्वमेव नरः कश्चित्तं वृक्षमधिरूढवान् ॥ ३८ ॥ <br>
तक्षकस्य विषोल्काभिः सोऽपि दग्धोऽभवत्तदा ॥ <br>
तन्नरं न विजज्ञाते तौ च काश्यपतक्षकौ ॥ ३९ ॥ <br>
काश्यपः प्रतिजज्ञेऽथ तक्षकस्यापि शृण्वतः ॥ <br>
मन्मन्त्रशक्तिं पश्यन्तु सर्वे विप्रादयोऽधुना ॥ 2.1.11.४० ॥ <br>
इतीरयित्वा तं वृक्षं भस्मीभूतं विषाग्निना ॥ <br>
आजीवयन्मन्त्रशक्त्या काश्यपो मान्त्रिकोत्तमः ॥ ४१ ॥ <br>
स नरस्तेन वृक्षेण साकमुज्जीवितोऽभवत् ॥ <br>
अथाब्रवीत्तक्षकस्तं काश्यपं मन्त्रकोविदम् ॥ ४२ ॥ <br>
यथा न मुनिवाङ्मिथ्या भवेदेवं कुरु द्विज ॥ <br>
यत्ते राजा धनं दद्यात्ततोऽपि द्विगुणं धनम् ॥ ४३ ॥ <br>
ददाम्यहं निवर्तस्व शीघ्रमेव द्विजोत्तम ॥ <br>
इत्युक्त्वानर्घरत्नानि तस्मै दत्त्वा स तक्षकः ॥ ४४ ॥ <br>
न्यवर्तयत्काश्यपं तं ब्राह्मणं मन्त्रकोविदम् ॥ <br>
अल्पायुषं नृपं मत्वा ज्ञानदृष्ट्या स काश्यपः ॥ ४५ ॥ <br>
स्वाश्रमं प्रययौ तूष्णीं लब्धरत्नश्च तक्षकात् ॥ <br>
सोऽब्रवीत्तक्षकः सर्पान्सर्वानाहूय तत्क्षणे ॥ ४६ ॥ <br>
यूयं तं नृपतिं प्राप्य मुनीनां वेषधारिणः ॥ <br>
उपहारफलान्याशु प्रयच्छत परीक्षिते ॥ ४७ ॥ <br>
तथेत्युक्त्वा सर्वसर्पा ददू राज्ञे फलान्यमी ॥ <br>
तक्षकोऽपि तथा तत्र कस्मिंश्चिद्बदरीफले ॥ ४८ ॥ <br>
कृमिवेषधरो भूत्वा व्यतिष्ठद्दंशितुं नृपम् ॥ <br>
अथ राजा प्रदत्तानि सर्वैर्ब्राह्मणरूपकैः ॥ ४९ ॥ <br>
परीक्षिन्मन्त्रिवृद्धेभ्यो दत्त्वा सर्वफलान्यपि ॥ 2.1.11.५० ॥ <br>
कौतूहलेन जग्राह स्थूलमेकं करे फलम् ॥ <br>
तस्मिन्नवसरे सूर्योऽप्यस्ताचलमगाहत ॥ ५१ ॥ <br>
मिथ्या ऋषिवचो माभूदिति तत्रत्यमानवाः ॥ <br>
अन्योऽन्यमवदन्सर्वे ब्राह्मणाश्च नृपास्तदा ॥ ५२ ॥ <br>
एवं वदत्सु सर्वेषु फले तस्मिन्नदृश्यत ॥ <br>
साधु रक्तः कृमिः सर्वै राज्ञा चापि परीक्षिता ॥ ५३ ॥ <br>
अयं किं मां दशेदद्य क्रिमिरित्युक्तवान्नृपः ॥ <br>
निदधे तत्फलं कण्ठे सकृमि द्विजसत्तमाः ॥ ५४ ॥ <br>
तक्षकोऽस्मिन्स्थितः कण्ठे कृमिरूपी फले तदा ॥ <br>
निर्गत्य तत्फलादाशु नृपदेहमवेष्टयत् ॥ ५५ ॥ <br>
तक्षकावेष्टिते भूपे पार्श्वस्था दुद्रुवुर्भयात् ॥ <br>
अनन्तरं नृपो विप्रास्तक्षकस्य विषाग्निना ॥ ५६ ॥ <br>
दग्धोभूद्भस्मसादाशु सप्रासादो बलीयसा ॥ <br>
कृत्वौर्ध्वदेहिकं तस्य नृपस्य सपुरोहिताः ॥ ५७ ॥ <br>
मंत्रिणस्तत्सुतं राज्ये जनमेजयनामकम् ॥ <br>
राजानमभ्यषिञ्चन्वै जगद्रक्षणवाच्छया ॥ ५८ ॥ <br>
तक्षकाद्रक्षितुं भूपमायातः काश्यपाभिधः ॥ <br>
यो ब्राह्मणो मुनिश्रेष्ठः स सर्वैर्निंदितो जनैः ॥ ५९ ॥<br>
बभ्राम सकलान्देशाञ्छिष्टैः सर्वैश्च दूषितः ॥ <br>
अवस्थानं न लेभे स ग्रामे वाप्याश्रमेऽपि वा ॥ 2.1.11.६० ॥ <br>
यान्यान्देशानसौ यातस्तत्र तत्र महाजनैः ॥ <br>
तत्तद्देशान्निरस्तः सञ्छाकल्यं शरणं ययौ ॥ ६१ ॥ <br>
प्रणम्य शाकल्यमुनिं काश्यपो निन्दितो जनैः ॥ <br>
इदं विज्ञापयामास शाकल्याय महात्मने॥ ॥ ६२॥ <br>
॥ काश्यप उवाच ॥ ॥ <br>
भगवन्सर्वधर्मज्ञ शाकल्य हरिवल्लभ ॥ <br>
मुनयो ब्राह्मणाश्चान्ये मां निन्दंति सुहृज्जनाः ॥ ६३ ॥ <br>
नास्याहं कारणं जाने किं मां निन्दंति मानवाः ॥ <br>
ब्रह्महत्या सुरापानगुरुस्त्रीगमनं तथा ॥ ६४ ॥ <br>
स्तेयं संसर्गदोषो वा मया नाचरितं क्वचित् ॥ <br>
अन्यान्यपि च पापानि न कृतानि मया मुने ॥ ६५ ॥ <br>
तथाऽपि निन्दंति जना वृथा मां बान्धवादयः ॥ <br>
जानासि चेत्त्वं शाकल्य मया दोषं कृतं वद ॥ ॥ ६६ ॥ <br>
उक्तोऽथ काश्यपेनैव शाकल्याख्यो महामुनिः ॥ <br>
क्षणं ध्यात्वा बभाषे तं काश्यपं द्विजसत्तमाः ॥ ६७ ॥ <br>
अथ शाकल्योक्तधर्माः ॥ <br>
॥ शाकल्य उवाच ॥ ॥ <br>
परीक्षितं महाराजं तक्षकाद्रक्षितुं भवान् ॥ <br>
आयासीदर्धमार्गे तु तक्षकेण निवारितः ॥ ६८ ॥ <br>
चिकित्सितुं समर्थोऽपि विषरोगादिपीडितम् ॥ <br>
यो न रक्षति लोकेस्मिंस्तमाहुर्ब्रह्मघातकम् ॥ ६९ ॥ <br>
क्रोधात्कामाद्भयाल्लोभान्मात्सर्यान्मोहतोऽपि वा ॥ <br>
यो न रक्षति विप्रेंद्र विषरोगातुरं नरम् ॥ 2.1.11.७० ॥ <br>
ब्रह्महा च सुरापी वा स्तेयी च गुरुतल्पगः ॥ <br>
संसर्गदोषदुष्टश्च नापि तस्य विनिष्कृतिः ॥ ७१ ॥ <br>
कन्याविक्रयिणश्चापि हयविक्रयिणस्तथा ॥ <br>
कृतघ्नस्याऽपि शास्त्रेषु प्रायश्चित्तं तु विद्यते ॥ ७२ ॥ <br>
विषरोगातुरं यस्तु समर्थोऽपि न रक्षति ॥ <br>
न तस्य निष्कृतिः प्रोक्ता प्रायश्चित्तायुतैरपि ॥ ७३ ॥ <br>
न तेन सह पङ्क्तौ च भुञ्जीत सुकृती जनः ॥ <br>
न तेन सह भाषेत न पश्येत्तं नरं क्वचित् ॥ ७४ ॥ <br>
तत्संभाषणमात्रेण महापातकभाग्भवेत् ॥ <br>
परीक्षित्स महाराजः पुण्यश्लोकश्च धार्मिकः ॥ ७५ ॥ <br>
विष्णुभक्तो महायोगी चातुर्वर्ण्यस्य रक्षिता ॥ <br>
व्यासपुत्राद्धरिकथां श्रुतवान्भक्तिपूर्वकम् ॥ ७६ ॥ <br>
अरक्षित्वा नृपं तं तु वचसा तक्षकस्य यत् ॥ <br>
निवृत्तस्तेन विप्रेन्द्रैर्बान्धवैरपि दूष्यसे ॥ ७७ ॥ <br>
स परीक्षिन्महाराजो यद्यपि क्षणजीवितः ॥ <br>
तथापि यावन्मरणं बुधैः कार्यं चिकित्सितम् ॥७८॥ <br>
यावत्कण्ठगताः प्राणा मुमूषोर्मानवस्य हि ॥ <br>
तावच्चिकित्सा कर्तव्या कालस्य कुटिला गतिः ॥ ७९ ॥ <br>
इति प्राहुः पुरा श्लोकं भिषग्विद्याब्धिपारगाः ॥ <br>
ततश्चिकित्साशक्तोऽपि यस्मादकृतभेषजः ॥ 2.1.11.८० ॥ <br>
अर्धमार्गे निवृत्तश्च तेन त्वं गर्हितो ह्यसि ॥ <br>
शाकल्येनैवमुदितः काश्यपः प्रत्यभाषत ॥ ८१ ॥ <br>
॥ काश्यप उवाच ॥ ॥ <br>
ममैतद्दोषशांत्यर्थमुपायं वद सुव्रत ॥ <br>
येन मां प्रतिगृह्णीयुर्बान्धवाः ससुहृज्जनाः ॥ ८२ ॥ <br>
कृपां मयि कुरुष्व त्वं शाकल्य हरिवल्लभ ॥ <br>
काश्यपेनैवमुक्तस्तु शाकल्योऽपि मुनीश्वरः ॥ ८३ ॥ <br>
क्षणं ध्यात्वा जगादैवं काश्यपं कृपया तदा ॥ ८४ ॥ <br>
॥ शाकल्य उवाच ॥ <br>
अस्य  पापस्य शान्त्यर्थमुपायं प्रवदामि ते ॥ <br>
तत्कर्तव्यं त्वया शीघ्रं विलम्बं मा कृथा द्विज ॥ ८५ ॥ <br>
सुवर्णमुखरीतीरे लक्ष्मीपतिनिवासभूः ॥ <br>
वेंकटाद्रिरिति ख्यातः सर्वलोकेषु पूजितः ॥ ८६ ॥ <br>
तस्मिञ्छेषगिरौ पुण्ये सुरासुरनमस्कृते ॥ <br>
ब्रह्महत्यासुरापानस्वर्णस्तेयादिनाशके ॥ ८७ ॥ <br>
स्वामिपुष्करिणी चेति सर्वपापापनोदिनी ॥ <br>
उत्तरे श्रीनिवासस्य वर्तते मंगलप्रदा॥ ८८ ॥ <br>
तं गत्वा वेंकटं शैलं स्वामिपुष्करिणीं शुभाम् ॥ <br>
स्नात्वा संकल्पपूर्वं तु वराहस्वामिनं हरिम् ॥ ८९ ॥ <br>
सेवित्वा पश्चिमे तीरे निर्गत्य हरिमन्दिरम् ॥ <br>
गत्वा तत्र विधानेन स्वर्णाचलनिवासिनम् ॥ 2.1.11.९० ॥ <br>
श्रीनिवासं परं देवं भक्तानामभयप्रदम्॥ <br>
शङ्खचक्रधरं देवं वनमालाविभूषितम् ॥ ९१ ॥ <br>
दृष्ट्वा निर्धूतपापोऽसि संशयं मा कृथा द्विज ॥ <br>
शाकल्येनैवमुक्तस्तु काश्यपो मुनिपुंगवः ॥ ९२ ॥ <br>
गत्वा वेंकटशैलेन्द्रं सुरासुरनमस्कृतम् ॥ <br>
पुष्करिण्यां शुभायां तु स्नातो नियमपूर्वकम् ॥ ९३ ॥ <br>
स्वस्थोऽभूत्काश्यपो विप्रो भिषग्विद्याब्धिपारगः ॥ <br>
सर्वे बंधुजना विप्राः काश्यपं ब्राह्मणोत्तमम् ॥ ९४ ॥ <br>
पूजयित्वा विधानेन पूज्योऽसि न च संशयः ॥ <br>
एवं वः कथितं विप्रा वेंकटाचलवैभवम् ॥ ९५ ॥ <br>
यः शृणोति नरो भक्त्या विष्णुलोके महीयते ॥ ९६ ॥ <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखंडे श्रीवेङ्कटाचलस्थस्वामिपुष्करिणीमाहात्म्ये काश्यपदोषनिवृत्तिर्नामैकादशोऽध्यायः ॥ ११ ॥ <br>
<br>
<br>
</span>
