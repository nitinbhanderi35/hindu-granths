<span style="font-size: 14pt; line-height: 200%">।। अथ बकुलमालिकां प्रति सखीविनिवेदितपद्मावत्युदन्तः ।।<br>
।। योषित ऊचुः ।। ।। <br>
वयमाकाशराजस्य शुद्धान्तनिलयाः स्त्रियः ।। <br>
सख्यः पद्मालयाया वै दुहितुर्वसुधापतेः ।। १ ।। <br>
राजपुत्रीं पुरस्कृत्य गताः पूर्वं वनांतरम् ।। <br>
कुर्वंत्यः पुष्पावचयं राजपुत्र्यर्थमाकुलाः ।। २ ।। <br>
वृक्षमूले समासीनास्तत्र पश्याम पूरुषम् ।। <br>
इन्द्रनीलमणिश्याममिन्दिरामन्दिरोरसम्।। ३ ।। <br>
ईषत्स्मितमुखं चारुपीनदीर्घभुजद्वयम् ।। <br>
मृष्टपीतांबरं हेमबाणबाणासनोज्ज्वलम् ।। ४ ।। <br>
सुवर्णमुकुटं हारकेयूरादिविभूषितम् ।। <br>
तं तु पद्मालया दृष्ट्वा सखी कमललोचना ।। ५ ।। <br>
द्रुतहेमनिभाकारा पश्य पश्येति साब्रवीत् ।। <br>
पश्यन्तीनां तदास्माकं गतोऽन्तर्धानमाशु सः ।। ६ ।। <br>
सा सखी मूर्च्छितास्माभिनीता राजगृहं ततः।। ७ ।। ।। <br>
अथ पद्मावतीमुद्दिश्य दैवज्ञं प्रति वियद्राजकृतप्रश्नादिः ।। ।। <br>
दृष्ट्वाऽस्वस्थां नृपः पुत्रीमपृच्छद्दैवचिन्तकम् ।। <br>
वद विप्रेन्द्र पुत्र्या मे ग्रहचारफलं मुने ।। ८ ।। <br>
बृहस्पतिसमो विप्रो विचार्यात्मनि खेचरान् ।। <br>
अनुकूला ग्रहाः सर्वे तव पुत्र्या नृपोत्तम ।। ९ ।। <br>
किन्तु नित्यं ग्रहफलं किंचिद्भ्रांतिकरं नृप ।। <br>
तमुवाच पुनर्धीमान्प्रश्नकालं विचार्य च ।। 2.1.6.१० ।। <br>
छायां गुणित्वा लग्नं च तत्फलानि विचार्य च ।। <br>
लग्ने लग्नाधिपश्चन्द्रः केंद्रे चैव बृहस्पतिः ।। ११ ।। <br>
निद्राति दिनपक्षी तु प्रश्नपक्षी तु राज्यगः ।। <br>
शृणु राजन्फलं तस्य स्वास्थ्यमेव भविष्यति ।। १२ ।। <br>
उत्तमः पुरुषः कश्चिदागतः कन्यकां प्रति ।। <br>
तं दृष्ट्वा मूर्च्छिता पुत्री तेन योगं समेष्यति ।। १३ ।। <br>
तेनैव प्रेषिता काचिदागमिष्यति कन्यका ।। <br>
सा तु वक्ष्यति यद्वाक्यं तद्धितं ते भविष्यति ।। १४ ।। <br>
तत्कुरुष्व महाराज सत्यंसत्यं वदाम्यहम् ।। <br>
किं च सर्वार्थदं यत्तु सर्वव्याधिविनाशनम् ।। १५ ।। <br>
वक्ष्यामि तत्कुरुष्वाद्य पुत्र्यास्तव सुखावहम् ।। <br>
कारयागस्त्यलिंगस्य ब्राह्मणैरभिषेचनम् ।। १६ ।। <br>
इत्युक्ताथ गृहं यातो राजानं दैवचितकः ।। ।। १७ ।। <br>
।। अथ दैवज्ञोक्त्यागस्त्यलिंगार्चनाय विप्रादिप्रेषणम् ।। ।। <br>
आकाशराजोऽपि तदा विप्रानाहूय वैदिकान् ।। <br>
अभ्यर्च्याज्ञापयामास गत्वा देवालयं द्विजाः ।। १८ ।। <br>
महाभिषेकं शम्भोश्च कुरुध्वं मंत्रपूर्वकम् ।। <br>
इत्यनुज्ञाप्य तानस्मानाहूयाभ्यवदच्छुभे ।। १९ ।। <br>
महाभिषेकसम्भारान्सम्पादयत कन्यकाः ।। <br>
इत्याज्ञप्ता नृपेणैव वयं देवालयं गताः ।। 2.1.6.२० ।। <br>
ब्रूहि त्वं सुभगेऽस्माकं त्वदागमनमंजसा ।। <br>
कुतोसि कस्य वार्थेन क्व वा जिगमिषा हि ते ।। २१ ।।<br>
दिव्याश्वमधिरुह्येमं देवलोकादिवागता ।। २२ ।। <br>
।। श्रीवराह उवाच ।। ।। <br>
इति ताभिस्तदा पृष्टा हृष्टा बकुलमालिका ।। <br>
प्रोवाच वाचं मधुरां हर्षयन्तीव बालिकाः ।। २३ ।। <br>
।। बकुलमालिकोवाच ।। ।। <br>
श्रीवेंकटाद्रेः प्राप्ताहं नाम्ना बकुलमालिका ।। <br>
धरणीं द्रष्टुकामाहमारुह्येमं तुरंगमम् ।। २४ ।। <br>
द्रष्टुं शक्या भवेद्देवी किमु तत्र नृपालये ।। <br>
इति तस्या वचः श्रुत्वा ताः प्रोचुर्नृपकन्यकाः ।। २५ ।। <br>
अस्माभिः सहिता त्वं वै द्रक्ष्यसे धरणीं शुभे ।। <br>
इत्युक्ता सा ततस्ताभिरागता नृपमंदिरम् ।।२६।। <br>
आगच्छन्तीषु तास्वेवं धरणी तु पुलिन्दिनीम् ।। २७ ।। <br>
।। अथ धरणीकृत प्रश्नस्य पुलिन्दिनीप्रतिवचनम् ।। ।। <br>
आयान्तीं वीथिकायां सा सगुंजाशंखभूषिताम् ।। <br>
शिशुं स्तनं धयं पृष्ठे बद्ध्वा वस्त्रांचलेन वै ।। २८ ।। <br>
वदामि सत्यं शृणुत भूतं भव्यं भविष्यकम् ।। <br>
वदन्ती वीथिवीथीषु तामाहूय शुचिस्मिता ।। २९ ।। <br>
स्वर्णशूर्पं समादाय तस्मिन्मुक्ता निधाय च ।। <br>
त्रिप्रस्थमात्रांस्त्रीन्राशीन्कृत्वा तस्यै निधाय च ।। 2.1.6.३० ।। <br>
वद सत्यं त्वमेष्यद्वा भूतमेव वा ।। <br>
इत्येवं धरणी देवी पृच्छंती तां स्थिताऽभवत् ।। ३१ ।। <br>
पृष्टा सावददस्यास्तु मनसा यद्विचिन्तितम्।। <br>
मध्यराशौ चिन्तितं ते वद कल्याणि मे ऋजु ।। ३२ ।। <br>
ओमित्याहाथ धरणी पुलिंदां राजवल्लभा ।। <br>
।। धरण्युवाच ।। ।। <br>
राशिरुक्तः फलं ब्रूहि धनराशिं ददामि ते ।। ३३ ।। <br>
।। पुलिन्दोवाच ।। ।। <br>
सत्यं वदामि ते सुभ्रु शिशोरन्नं प्रयच्छ मे ।। <br>
इत्युक्ता सा तु धरणी स्वर्णपात्रेऽन्नमाददे ।। ३४ ।। <br>
दत्त्वा तस्यै पुलिंदिन्यै सत्यं ब्रूहीति सावदत्।। <br>
सक्षीरमन्नमादाय दत्त्वा पुत्राय भामिनी ।। ३५ ।। <br>
सा सत्यमवदत्सुभ्रूर्दुहितुर्देहशोषणम्।। <br>
पुरुषादागतं भीरु तद्रूपाऽदर्शनादियम् ।। ३६ ।। <br>
अंगतापं समापन्ना ह्यनंगशरपीडिता ।। <br>
स तु देवादिदेवो वै वैकुण्ठादागतः स्वयम् ।। ३७ ।। <br>
श्रीवेंकटाद्रिशिखरे स्वामिपुष्करिणीतटे ।। <br>
मायावी परमानंदः श्रिया सह रमापतिः ।। ३८ ।। <br>
कामरूपी विहरते भक्ताभीष्टप्रदो हरिः ।। <br>
स तुरंगं समारुह्य विहरन्काननान्तरे ।। ३९ ।। <br>
आगत्योपवनं राज्ञि तव कन्यां स दृष्टवान् ।। <br>
रमासमामिमां दृष्ट्वा स्वयं कामवशं गतः ।। 2.1.6.४० ।। <br>
स्वसखीं ललितां देवः प्रेषयिष्यति तेंतिकम् ।। <br>
रमेव तं समेत्यैषा रमिष्यति सुखं चिरम् ।। ४१ ।। <br>
एतत्सत्यं मम वचः पश्याद्यैव नृपात्मजे ।। <br>
पुत्रस्यान्नं प्रयच्छेति तूष्णीमास पुलिन्दिनी ।। ४२ ।। <br>
अन्नं दत्त्वा पुनर्भूरि तस्यै तां विससर्ज ह ।। <br>
तस्यां विनिर्गतायां तु पुलिंदिन्यामनिन्दिता ।। ४३ ।। <br>
उत्थाय चांगणात्तस्माद्विवेशांतःपुरं शुभम् ।। <br>
यत्र पद्मालया कन्या समास्ते स्वसखीवृता ।। ४४ ।। <br>
गत्वा पुत्रीसमीपस्था कन्यां कामातुरां सुताम्।। <br>
पुत्रि किं ते करिष्यामि वस्तु किं वा प्रियं शुभे ।। ४५ ।। <br>
इति मात्राभिपृष्टा सा मन्दमाह मनस्विनी ।। ४६ ।। <br>
।। अथ पद्मावती निवेदित भगवद्भागवतयोर्लक्षणानि ।। ।। <br>
नेत्राभिरामं यल्लोके सतामपि मनःप्रियम् ।। <br>
यद्द्रष्टुकामा ब्रह्माद्या यत्तु सर्वगतं महत् ।। ४७ ।। <br>
तेजसामपि तेजस्वि देवानामपि दैवतम् ।। <br>
भक्तैस्सद्भिरिह प्राप्यमभक्तैर्न कदाचन ।। ४८ ।। <br>
तस्मिन्नेव मनो मेऽम्ब वस्तुनीह प्रवर्तते।। <br>
तदेवान्विष्यतां मातर्भक्तानां सर्वकामदम् ।। ४९ ।। <br>
।। श्रीवराह उवाच ।। ।। <br>
एतच्छ्रुत्वाथ धरणी तामपृच्छत्पुनः सुताम् ।। <br>
तद्भक्तलक्षणं ब्रूहि यैः प्राप्यं तत्सुलोचने ।। 2.1.6.५० ।। <br>
।। पद्मालयोवाच ।। ।। <br>
भक्तानां लक्षणं मातः शृणु गुह्यं समाहिता ।। <br>
शंखचक्रांकिता नित्यं भुजयुग्मे वसुन्धरे।। ।। ५१ ।। <br>
ऊर्ध्वपुंड्रं सान्तरालं तेषामेव विशेषतः ।। <br>
पुण्ड्रानि द्वादश पुनर्धारयंति तथापरे ।। ५२ ।। <br>
ललाटोदरहृत्कण्ठे जठरे पार्श्वयोरपि ।। <br>
कूर्परयोर्भुजद्वन्द्वे पृष्ठे च गलपृष्ठके ।। ५३ ।। <br>
केशवादीनि नामानि द्वादशांगेषु द्वादश ।। <br>
वासुदेवेति तन्मूर्ध्नि धारयंति नमोऽस्त्विति ।। ५४ ।। <br>
तेषां तु नियमान्वक्ष्ये मातः शृणु मनोरमान् ।। <br>
वेदपारायणरताः कर्म कुर्वंति वैदिकम् ।। ५५ ।। <br>
सत्यं वदन्ति ये देवि नासूयंति परान्क्वचित् ।। <br>
परनिंदां न कुर्वंति परस्वं न हरंति च ।। ५६ ।। <br>
न स्मरंति न पश्यन्ति न स्पृशंति कदाचन ।। <br>
परदारान्सुरूपांश्च ये च तान्विद्धि वैष्णवान् ।।५७।। <br>
सर्वभूतदयावंतः सर्वभूतहिते रताः ।। <br>
सदा गायंति देवेशमेतान्भक्तानवेहि वै ।। ५८ ।। <br>
येन केन च सन्तुष्टाः स्वदारनिरताश्च ये ।। <br>
वीतरागभयक्रोधास्तान्भक्तान्विद्धि वैष्णवान् ।। ५९ ।। <br>
एवंविधैर्गुणैर्युक्ताः पंचायुधधरा अपि ।। <br>
पित्रा चाचार्यरूपेण शिष्टेनान्येन वा पुनः ।। 2.1.6.६० ।। <br>
स्वगृह्योक्तविधानेन वह्निमादाय वै बुधः ।। <br>
चक्राद्यायुधमंत्रेण जुहुयात्षोडशाहुतीः ।। ६१ ।। <br>
मूलमंत्रेण सूक्तेन पौरुषेण ततः परम् ।। <br>
जातवेदः सुमंत्रेण पश्चादष्टोत्तरं शतम् ।। ६२ ।। <br>
हुत्वा महाव्याहृतिभिश्चक्रादींस्तत्र तापयेत् ।। <br>
सह्यान्सुतप्तान्गुरुणा मंत्रवद्धारयेद्बुधः ।। ६३ ।। <br>
भुजद्वये शंखचक्रे मूर्ध्नि शार्ङ्गशरौ तथा ।। <br>
ललाटे तु गदा धार्या हृदये खड्गमेव च ।। ६४ ।। <br>
एवं धार्याणि पञ्चैव विष्णुभक्तैर्मुमुक्षुभिः ।। <br>
अथवा भुजयोश्चक्र शंखौ चैव सुलक्षणौ ।। ६५ ।। <br>
एवं लाञ्छनयुक्ता ये भक्तास्ते वैष्णवाः स्मृताः ।। <br>
तैरेव लभ्यं तद्ब्रह्म सदाचारसमन्वितैः ।। ६६ ।। <br>
तस्मिन्नेव मम प्रीतिस्तत्प्राप्तिं कांक्षते मनः ।। <br>
मातर्विष्णुविनान्येषु वाञ्छा काचिन्न जायते ।। ६७ ।। <br>
स्मरामि श्यामलं विष्णुं वदामि हरिमच्युतम् ।। <br>
तेनैव मातर्जीवामि तद्योगे चिन्त्यतां विधिः ।। ६८ ।। <br>
।। श्रीवराह उवाच ।। ।। <br>
इत्युक्त्वा मातरं दीना विररामाम्बुजानना ।। <br>
तच्छ्रुत्वा चिन्तयामास विष्णुः प्रीतः कथं भवेत्।।६९।। <br>
अथ बकुलमालिकया सार्द्धं सखीनां धरणीसमीप आगमनम्।। <br>
एतस्मिन्नंतरे कन्या अगस्त्येशं समर्च्य च ।। <br>
आगता धरणीं द्रष्टुं सहैव बकुलस्रजा ।। 2.1.6.७० ।। <br>
आगतान्ब्राह्मणान्साथ पूजयित्वा सुभोजनैः ।। <br>
दत्त्वाथ दक्षिणाः पूर्णा वस्त्रालंकारसंयुताः ।। ७१ ।। <br>
आशिषौ वाचयित्वाथ वांछितार्थस्य सिद्धये ।। <br>
विसृज्य व्राह्मणान्सर्वानथापृच्छत्स्वयोषितः ।। ७२ ।। <br>
पूजयित्वा ह्यगस्त्येशमागतास्ता मनस्विनीः ।। ७३ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये धरणीवराहसंवादे बकुलमालिकां प्रति सखीविनिवेदितपद्मावत्युदन्तविष्णुभक्तलक्षणादिवर्णनंनाम षष्ठोऽध्यायः ।। ६ ।। ।। <br>
<br>
<br>
</span>
