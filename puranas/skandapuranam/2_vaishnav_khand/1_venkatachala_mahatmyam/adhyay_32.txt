<span style="font-size: 14pt; line-height: 200%">।। अथ नद्युत्पादनायागस्त्वं प्रति अशरीर्युक्तिः ।। <br>
।। भरद्वाज उवाच ।। ।। <br>
स कदाचिन्मुनिवरः कृतपौर्वाह्निकक्रियः ।। <br>
विवेश देवतागारं समाराधयितुं शिवम्।। १ ।। <br>
अदृश्यरूपा वाग्देवी तत्राश्रावि महात्मना ।। <br>
तेनाद्भुतोपपन्नेन व्यक्तवर्णसमुज्ज्वला ।। २ ।। <br>
आकाशवाण्युवाचैनमगस्त्यं जपतां वरम् ।। <br>
नदीहीनो ह्ययं देशः प्रसिद्धोऽपि न शोभते ।। ३ ।। <br>
ज्ञानविज्ञानविमुखः साकार इव भूसुरः ।। <br>
दीक्षेव दक्षिणाहीना ज्योत्स्नाहीनेव शर्वरी ।। ४ ।। <br>
न विभाति नदीहीना पृथ्वीयं भूसुरोत्तम ।। <br>
प्रवर्तय नदीं काञ्चिल्लोकानां हितकाम्यया ।। ५ ।। <br>
अगाधदुरितोद्भूतभीतिमोचनशालिनीम् ।। <br>
हितमेतत्सुरौघानामेतन्मुनिवरार्थितम् ।। ६ ।। <br>
भद्रमेतन्मनुष्याणामेतदाचर सुव्रत ।। <br>
देवानामृषिवर्याणां भूजनानां हितावहाम् ।। ७ ।। <br>
पापपंकप्रशमनीं प्रवर्तय महानदीम् ।। ८ ।। <br>
।। श्रीभरद्वाज उवाच ।। ।। <br>
तदाकर्ण्य वचो विप्रः क्षणं चिन्तापरायणः ।। <br>
समाप्य देवतापूजां बहिर्वेद्यामुपाविशत् ।। ९ ।। <br>
आनाययामास तदा तदाश्रमगतान्मुनीन् ।। <br>
तेषामकथयच्चासौ दिव्यवाणीरितं वचः ।। 2.1.32.१० ।। <br>
तदद्भुतमुपश्रुत्य मुनयो हृष्टमानसाः ।। ११ ।। <br>
अभिवन्द्य मुनिश्रेष्ठं मैत्रावरुणिमब्रुवन् ।। १२ ।। <br>
।। अथ सुवर्णमुखर्युत्पादनायागस्त्यं प्रति महर्षिप्रार्थना ।। <br>
।। मुनय ऊचुः ।। ।। <br>
आश्चर्याणां महाश्चर्यं मंगलानां च मंगलम् ।। <br>
तवैव शोभते दिव्यं त्वच्चरित्रं कृपानिधे ।।।। १३ ।। <br>
तव हुंकारमात्रेण भ्रष्टो देवाधिराज्यतः ।। <br>
नहुषः कीटतां प्राप ततश्चित्रं न विद्यते ।। १४ ।। <br>
समावृतधराचक्रः कल्लोलाताडिताम्बरः ।। <br>
किं न्वतो विद्यते चित्रं यदब्धिश्चुलकीकृतः ।। १५ ।। <br>
सूर्यमार्गनिरोधार्थं प्रवृत्तो विन्ध्यभूधरः ।। <br>
त्वया प्रशांतिं गमितः किं न्वतो विद्यते परम् ।। १६ ।। <br>
तवाद्भुतानि कर्माणि कः स्तोतुं प्रभवेद्भुवि ।। <br>
मन्महाभाग्ययोगात्त्वं प्राप्तोऽसीति शरीरिताम् ।। १७ ।। <br>
वयं कृतार्थाः संजातास्त्रैलोक्ये यन्महामुने ।। <br>
निवसामोऽत्र भवता सनाथा ह्याश्रमस्थले ।। १८ ।। <br>
वर्ण्यो हि याम्यतो दूरे विषयोऽयं द्विजोत्तम ।। <br>
समस्तवस्तुपूर्णोपि नदीहीनो न राजते ।। १९ ।। <br>
किमलब्धनदीस्नानेनाऽमुना हतजन्मना ।। <br>
अनदीके जनपदे वासादजननं वरम् ।। 2.1.32.२० ।। <br>
परिपाकस्तु भाग्यानामस्माकं समुपस्थितः ।। <br>
यदादिष्टोसि विबुधैः प्रवर्तय महानदीम् ।। २१ ।। <br>
प्रवर्तितायां देशेस्मिन्महानद्यां तवानघ ।। <br>
कदा नु खलु यास्यामः कृतस्नाना कृतार्थताम् ।। २२ ।। <br>
किं वितर्केण बहुना प्रयत्नः क्रियतां धुवम् ।। <br>
समानेतुं जगद्वन्द्यां शरण्यां सरिदुत्तमाम् ।। २३ ।। ।।<br>
।। श्रीभरद्वाज उवाच ।। ।। <br>
स तेषां वचनं हृद्यं मानयित्वा महाद्विजः ।। <br>
समानेष्यामि सरितमिति चक्रे विनिश्चयम् ।। २४ ।। ।। <br>
।। अथ सुवर्णमुखर्याविर्भावायागस्त्यकृततपःप्रकारः ।। ।। <br>
मुनीश्वरैरनुज्ञातस्तानभ्यर्च्य सुरानपि ।। <br>
विशेषपूजां विधिवद्विधाय पुरविद्विषः।। २५ ।। <br>
अंगीकृत्य व्रतं गाढं बहुलक्लेशदुःसहम् ।। <br>
अनन्यसुलभं यत्नात्स चकार महत्तपः ।। २६ ।। <br>
घोरेषु घर्मदिवसेष्वन्तरस्थो हविर्भुजाम् ।। <br>
चतुर्णां सवितृन्यस्तदृष्टिर्नापययौ क्लमम् ।। २७ ।। <br>
वार्षिकेषु दिनेषूग्रवायुसम्पातदुःसहैः ।। <br>
आसारैस्ताड्यमानोऽपि नोद्वेगमगमद्धृदि ।। २८ ।। <br>
हेमन्ते समये तिष्ठन्कण्ठदघ्नेषु वारिषु ।। <br>
जपध्यानपरो भूत्वा न किञ्चिद्विकृतिं ययौ ।। २९ ।। <br>
ततः समीहितार्थस्य विलम्बमवलोक्य सः ।। <br>
पुनर्गाढतरां निष्ठां प्रपेदे लोकभीषणाम् ।। 2.1.32.३० ।। <br>
निगृह्य मानसीं वृत्तिं निराहारो जितेन्द्रियः ।। <br>
अविज्ञातबहिर्वृत्तिस्तस्थौ पाषाणवत्तदा ।। ३१ ।। <br>
एवं तपस्यतस्तस्य सर्वाङ्गेषु हुताशनः ।। <br>
अभ्रंलिहो ज्वलज्ज्योतिर्निश्चक्राम भयङ्करः ।।३२।। <br>
ततोऽद्भुतशिखाजालैरावृताः सर्वतो दिशः ।। <br>
समुदग्रभयोद्विग्ना जनौघाः परिचुक्रुशुः ।। ३३ ।। <br>
तदा तथाविधं घोरं जगत्संक्षोभमागतम् ।। <br>
देवा विज्ञापयामासुर्नमस्कृत्याब्जजन्मने ।। ३४ ।। <br>
।। अथागस्त्याश्रमं प्रति चतुर्मुखागमनम् ।। ।। <br>
तानाश्वास्य ततो ब्रह्मा सिद्धगन्धर्वसेवितः ।। <br>
प्रादुरासीत्कुम्भभुवः पुरोभागे तपस्यतः ।। ३५ ।। <br>
तमागतं समालोक्य ब्रह्माणं परमं द्विजः ।। <br>
प्रणम्य विविधैः स्तोत्रैस्तोषयामास तन्मनाः ।। ३६ ।। <br>
ततस्तं विनयानम्रमगस्त्यं वीक्ष्य पद्मभूः ।। <br>
प्रसादसुमुखो भूत्वा पूतां गिरमुपाददे ।। ३७ ।। <br>
।। ब्रह्मोवाच ।। ।। <br>
परितुष्टोऽस्मि तपसा दुश्चरेण तवानघ ।। <br>
वृणीष्व यद्यदिष्टं ते तत्तद्दास्यामि सुव्रत ।। ३८ ।। <br>
।। अगस्त्य उवाच ।। ।। <br>
तव प्रसादात्सकलमुपपन्नं मम प्रभो ।। <br>
संप्रयच्छसि चेत्कामं याचे निःशंकया धिया ।। ३९ ।। <br>
नदीहीनमिमं देशं दृष्ट्वा खिद्यति मे मनः ।। <br>
अर्थाववोधरहितं श्रुतिपाठमिवाधिकम् ।। 2.1.32.४० ।। <br>
उर्वीं पावयितुं दक्षां रक्षितुं च महानदीम् ।। <br>
प्रसादं कुरु देवेश ममेष्टमिदमेव हि ।। ४१ ।। <br>
।। अथागस्त्यप्रार्थनया गङ्गां प्रति चतुर्मुखचोदना ।। <br>
।। श्रीभरद्वाज उवाच ।। ।। <br>
अगस्त्यस्य वचः श्रुत्वा भूयादेवमिति ब्रुवन् ।। <br>
सस्मार मनसा ब्रह्मा सुरवर्त्माश्रयां नदीम् ।। ४२ ।। <br>
अथोपेत्य वियद्गंगा पुरस्तात्परमेष्ठिनः ।। <br>
अतिष्ठन्मुकुटन्यस्तप्रशस्ताञ्जलिभासुरा ।। ४३ ।। <br>
स्वशासनात्समायातां विनयानतमस्तकाम् ।। <br>
तां सर्वजगतां धात्रीमिदं वचनमब्रवीत् ।। ४४ ।। ।। <br>
।। ब्रह्मोवाच ।। ।। <br>
गंगे मयानुशास्यासि कार्ये लोकोपकारके ।। <br>
तवापि लोकरक्षायां ममेव नियता स्थितिः ।। ४५ ।। <br>
देशे नदीविहीनेऽत्र प्रवर्तयितुमापगाम् ।। <br>
हितार्थं सर्वलोकानां कुम्भजन्मा समीहते ।। ४६ ।। <br>
तस्मात्त्वमवतीर्योर्वीं स्वांशेनैकेन भूजनान् ।। <br>
पुनीहि गच्छ वसुधामेतद्दर्शितवर्त्मना।। ४७ ।। <br>
भूलोके संप्रवृत्ते तु प्रवाहे सिद्धिकांक्षिणः ।। <br>
सेविष्यन्ते सुरवरा मुनिवर्याश्च संततम् ।। ४८ ।। <br>
नदीषूत्तमतां याहि त्राहि त्वत्संश्रयाञ्जनान् ।। <br>
कुरु प्रियमगस्त्यस्य गच्छ भद्रे यथासुखम् ।। ४९ ।। <br>
।। भरद्वाज उवाच ।। ।। <br>
इत्युक्त्वान्तर्दधे ब्रह्मा तया नद्या च तेन च ।। <br>
प्रणामपूजनस्तोत्रैर्विशेषैरभिनन्दितः ।। 2.1.32.५० ।। <br>
।। अथागस्त्यसमीपे स्वांशत्वेन गंगाकृतनद्युत्पत्त्यभ्युपगमः ।। ।। <br>
अथ गंगा मुनिपतेः पुरस्तात्स्वांशसंभवाम् ।। <br>
दिव्यतेजोमयीं मूर्तिं दर्शयित्वा वचोऽब्रवीत् ।। ५१ ।। <br>
।। गंगोवाच ।। ।। <br>
मदीयांशोऽयमवनीं संप्राप्य मुनिवल्लभ ।। <br>
पूरयिष्यति तेऽभीष्टं नदीरूपं समाश्रितः ।। ५२ ।। <br>
।। भरद्वाज उवाच ।। ।। <br>
इत्युक्त्वा सिद्धवाहिन्यां गतायां तत्प्रयुक्तया ।। <br>
गन्तव्यं वर्त्मना केनेत्युक्तो मुनिरुवाच ताम् ।। ५३ ।। <br>
।। अगस्त्य उवाच ।। ।। <br>
गच्छन्पुरस्तात्कल्याणि त्वदीयगमनोचितम् ।। <br>
अहं प्रदर्शयिष्यामि मार्गं त्वं मामनुव्रज ।। ५४ ।। <br>
इत्युक्ता मुनिना तेन संप्रहृष्टा तवानघ ।। <br>
यदिष्टं तत्करिष्येऽहमिति प्रोवाच सा शुभा ।। ५५ ।। <br>
अथ मुनिरवतार्य तां नगेन्द्राद्धृततटिनीतनुमभ्रसंगिशृङ्गात् ।। <br>
मुदिततरमना ययौ पुरस्तात्तदभिमतां पदवीं प्रदर्शयन्सः ।। ५६ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये श्रीसुवर्णमुखरीमाहात्म्यप्रशंसायां सुवर्णमुखर्याविर्भाववर्णनंनाम द्वात्रिंशोऽध्यायः ।। ३२ ।।<br>
<br>
<br>
</span>
