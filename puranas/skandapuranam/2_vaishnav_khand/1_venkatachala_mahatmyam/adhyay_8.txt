<span style="font-size: 14pt; line-height: 200%">॥ अथ श्रीनिवासस्य लक्ष्म्यादिकृतपरिणयालंकारः ॥ ॥ <br>
॥ श्रीवराह उवाच ॥ ॥ <br>
ततो देवाधिदेवोऽपि लक्ष्मीमाहूय भामिनीम् ॥ <br>
किं कार्यं वद कल्याणि विवाहार्थं सुलोचने ॥ १ ॥ <br>
आज्ञापयस्व स्वसखी रमे कार्यं कुरु प्रियम् ॥ <br>
श्रीस्तु कृष्णवचः श्रुत्वा सखीराहूय चोदयत् ॥ २ ॥ <br>
श्रियाज्ञप्ता ततः प्रीतिः सुगंधं तैलमाददौ ॥ <br>
श्रुतिः क्षौमं समादाय तस्थौ देवस्य सन्निधौ ॥ ३ ॥ <br>
भूषणानि समादाय स्मृतिरप्याययौ मुदा ॥ <br>
धृतिरादर्शमाधत्त शान्तिर्मृगमदं दधौ ॥ ४ ॥ <br>
यक्षकर्दममादाय ह्रीः स्थिता पुरतो हरेः ॥ <br>
कीर्तिः कनकपट्टं च सरत्नं मुकुटं दधौ ॥ ५ ॥ <br>
छत्रं दधौ तदेंद्राणी चामरं तु सरस्वती ॥ <br>
द्वितीयं चामरं गौरी व्यजने विजयाजये ॥ ६ ॥ <br>
आगतास्ताः समालोक्य श्रीरुत्थायाथ सत्वरा ॥ <br>
सुगंधं तैलमादाय देवमभ्यज्य शीर्षतः ॥ ७ ॥ <br>
उद्वर्तितं गंधचूर्णैर्देवांगं परिमृज्य च ॥ <br>
आनीतान्करिभिस्तोयकलशान्कांचनाञ्छतम् ॥ ८ ॥ <br>
वियद्गंगादितीर्थेभ्यः कर्पूरादिसुवासितान्॥ <br>
एकमेकं समादाय त्वभ्यषिंचद्रमा हरिम् ॥ ९ ॥ <br>
संधूप्य केशान्धूपेन तानाश्यामान्बबंध च ॥ <br>
सुगंधेनानुलिप्यांगं स्वर्णवर्णेन तद्विभोः ॥ 2.1.8.१० ॥ <br>
पीतकौशेयकं बद्ध्वा कट्यां कांचीसमन्वितम् ॥ <br>
मुकुटादिविभूषाभिर्भूषयामास चेन्दिरा ॥ ११ ॥ <br>
अंगुलीयकरत्नानि सर्वास्वेवांगुलीषु च ॥ <br>
आदर्शं दर्शयामास धृतिर्देवस्य सन्निधौ ॥ १२ ॥ <br>
दृष्ट्वादर्शं देवदेवो ह्यूर्ध्वपुंड्रं स्वयं दधौ ॥ <br>
आरुह्य गरुडं पश्चात्स्वयं लक्ष्मीसमन्वितः ॥ १३ ॥ ॥ <br>
अथ ब्रह्मादिभिस्साकं श्रीनिवासस्य वियद्राजपुरगमनम् ॥ ॥ <br>
ब्रह्मेशवज्रिवरुणयमयक्षेशसेवितः ॥ <br>
वसिष्ठाद्यैर्मुनींद्रैश्च सनकाद्यैश्च योगिभिः ॥ १४ ॥ <br>
भक्तैर्भागवतैर्युक्तो नारायणपुरीं ययौ ॥ <br>
जगुर्गन्धर्वपतयो ननृतुश्चाप्सरोगणाः ॥१५॥<br>
देवदुंदुभयो नेदुस्तदा देवस्य सन्निधौ ॥ <br>
जपन्तः स्वस्तिसूक्तानि मुनयस्तं समन्वयुः ॥ १६ ॥ <br>
देवो देवगणैर्युक्तो विष्वक्सेनादिपार्षदैः ॥ <br>
सखीभिस्स्यंदनस्थाभिर्बकुलाद्याभिरन्वितः ॥ <br>
आकाशराजस्य पुरमाससाद स्वलंकृतम् ॥ १७ ॥ <br>
॥ अथ पद्मावतीपरिणयघट्टः ॥ ॥ <br>
देवमागतमालोक्य कन्यामैरावतस्थिताम्॥ <br>
पुरीं प्रदक्षणीकृत्य गोपुरद्वारमागताम् ॥ १८ ॥ <br>
आलोक्याकाशराजोऽपि समानीय वधूवरौ ॥ <br>
बन्धुभिः सहितस्तस्थौ देवमालोक्य केशवम् ॥ १९ ॥ <br>
विष्णुर्मालां स्वकंठस्थां हस्तेनादाय सस्मितः ॥ <br>
कमलायाः स्कन्धदेशे मुमोच सुमनश्चिताम् ॥ 2.1.8.२० ॥ <br>
आदाय मल्लिकामाला साऽस्य कंठे समर्पयत् ॥ <br>
एवं त्रिवारं तौ कृत्वा वाहनादवरुह्य च ॥ २१ ॥ <br>
स्थित्वा पीठे क्षणं पश्चाद्गृहं विविशतुः शुभम् ॥ <br>
ब्रह्मादिदेवयूथैश्च सहितौ भूमिजाहरी ओ। २२ ॥ <br>
मांगल्यसूत्रबंधादि सांकुरार्पणमब्जजः ॥ <br>
वैवाहिकं कारयित्वा लाजहोमान्तमेव च ॥ २३ ॥ <br>
व्रतादेशं समाज्ञाय शयितौ कमलाहरी ॥ <br>
चतुर्थे दिवसे सर्वं समापय्य चतुर्मुखः ॥ २४ ॥ <br>
अनुज्ञाप्य वियद्राजमारोप्य गरुडे हरिम् ॥ <br>
देवीभ्यां सहितं देवं देवैर्गन्तुं प्रचक्रमे ॥ २५ ॥ <br>
दिव्यदुन्दुभिर्निर्घोषैः संप्राप्य वृषभाचलम् ॥ <br>
तुष्टुवुर्देवदेवेशं ब्रह्माद्या देवतागणाः ॥ २६ ॥ <br>
शुकादयो मुनिगणास्तुष्टुवुः पुरुषोत्तमम् ॥ <br>
स्तूयमानोऽथ देवोऽपि विवेश मणिमंडपम् ॥ २७ ॥ <br>
रमाधरणिजाभ्यां च तत्र सिंहासनं ययौ॥ २८ ॥ <br>
॥ अथ वधूवरयोर्वियद्राजवितीर्णप्राभृतादिकम् ॥ ॥ <br>
आकाशराजोऽपि तदा महेन्द्रादिसुरैः सह ॥ <br>
पुत्रीविष्ण्वोः प्रियार्थं तु प्राभृतं कतुमुद्यतः ॥२९॥ <br>
सौवर्णेषु कटाहेषु तंडुलाञ्छालिसंभवान्॥ <br>
मुद्गपात्राण्यनेकानि घृतकुम्भशतानि च ॥ 2.1.8.३० ॥ <br>
पयोघटसहस्राणि दधिभाण्डान्यनेकशः ॥ <br>
दिव्यानि चूतकदलीनारिकेलफलानि च ॥ ३१ ॥ <br>
धात्रीफलानि कूष्माडराजरंभाफलानि च ॥ <br>
पनसान्मातुलुंगांश्च शर्करापूरितान्घटान् ॥ ३२ ॥ <br>
सुवर्णमणिमुक्ताश्च क्षौमकोट्यंबराणि च ॥ <br>
दासीदाससहस्राणि कोटिशो गास्तथैव च॥ ३३ ॥ <br>
हंसेन्दुशुक्लवर्णानां हयानामयुतं ददौ ॥ <br>
तुंगानां नित्यमत्तानां गजानामधिकं शतात् ॥ ३४ ॥ <br>
अंतःपुरचरा नारीर्नृत्तगीतविशारदाः ॥ <br>
ददौ चतुःसहस्राणि श्रीनिवासाय विष्णवे ॥ <br>
दत्त्वा चैतानि सर्वाणि तस्थौ देवपुरो विभुः ॥ ३५ ॥ <br>
॥ अथ श्रीनिवासकृपया वियद्राजस्य भक्तिरूपवरप्राप्तिः ॥ ॥ <br>
दृष्ट्वा देवोऽपि तत्सर्वं देवीभ्यां सहितो हरिः ॥ ३६ ॥ <br>
सुप्रीतः प्राह राजानं श्वशुरं वेंकटेश्वरः ॥ <br>
वरं वृणीष्व हे राजन्गुरो मत्तो यदीच्छसि ॥ ३७ ॥ <br>
इति श्रीशवचः श्रुत्वा वियद्राजोऽवदद्विभुम् ॥ <br>
त्वत्सेवैवेह देवैवं भूयादव्यभिचारिणी ॥ ३८ ॥ <br>
मनस्त्वत्पादकमले त्वयि भक्तिर्ममास्तु वै ॥ ३९ ॥ <br>
॥ श्रीभगवानुवाच ॥ ॥ <br>
त्वया यदुक्तं राजेन्द्र सर्वमेतद्भविष्यति ॥ <br>
इति दत्त्वा वरं तस्मै संमान्यैव यथोचितम् ॥ 2.1.8.४० ॥ <br>
॥ अथ विवाहार्थमागतानां ब्रह्मादीनां स्वावासगमनम् ॥ ॥ <br>
ब्रह्मेशादिसुरान्सर्वान्समभ्यर्च्य यथोचितम् ॥ <br>
स्वर्लोकगमनायैवमनुमेने मुदा हरिः ॥ <br>
गतेषु तेषु सर्वेषु श्रिया भूमिजया युतः ॥ ४१ ॥ <br>
विहरन्स यथापूर्वं स्वामिपुष्करिणीतटे ॥ <br>
आस्ते दिव्यालये देवोप्यर्च्यमानो गुहेन वै ॥ ४२ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये धरणीवराहसंवादे ब्रह्मादिभिः साकं श्रीनिवासस्य वियद्राजपुरगमन कमलालयापरिणयादिवर्णनंनामाष्टमोऽध्यायः ॥ ८ ॥ <br>
<br>
<br>
</span>
