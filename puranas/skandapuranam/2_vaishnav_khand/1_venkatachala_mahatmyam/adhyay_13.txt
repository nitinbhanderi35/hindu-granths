<span style="font-size: 14pt; line-height: 170%">॥ अथ धर्मगुप्तचरित्रवर्णनम् ॥ <br>
॥ श्रीसूत उवाच ॥ ॥ <br>
भूयोपि संप्रवक्ष्यामि स्वामितीर्थस्य वैभवम् ॥ <br>
युष्माकमादरेणाऽहं नैमिषारण्यवासिनः ॥ १ ॥ <br>
नन्दोनाम महाराजः सोमवंशसमुद्भवः ॥ <br>
धर्मेण पालयामास सागरान्तां धरामिमाम् ॥ २ ॥ <br>
तस्य पुत्रः समभवद्धर्मगुप्त इति स्मृतः ॥ <br>
राज्यरक्षाधुरं  नन्दो निजपुत्रे निधाय सः ॥ ३ ॥ <br>
जितेंद्रियो जिताहारः प्रविवेश तपोवनम् ॥ <br>
ताते तपोवनं याते धर्मगुप्ताभिधो नृपः ॥ ४ ॥ <br>
मेदिनीं पालयामास धर्मज्ञो नीतितत्परः ॥ <br>
ईजे वहुविधैर्यज्ञैर्देवानिन्द्र पुरोगमान् ॥ ५ ॥<br>
ब्राह्मणानां ददौ वित्तं क्षेत्राणि च बहूनि सः ॥ <br>
सर्वे स्वधर्मनिरतास्तस्मिन्राजनि शासति ॥६॥ <br>
कदाचिन्नाभवन्पीडास्तस्मिंश्चोरादिसंभवाः ॥ <br>
कदाचिद्धर्मगुप्तोऽयमारुह्य तुरगोत्तमम् ॥ ७ ॥ <br>
वनं विवेश विप्रेंद्रा मृगयारसकौतुकी ॥ <br>
तमालतालहिन्तालकुरवाकुलदिङ्मुखे ॥ ८ ॥  <br>
विचचार वने तस्मिन्सिंसहव्याघ्रभयानके ॥ <br>
मत्तालिकुलसन्नादसंमूर्च्छितदिगन्तरे ॥ ९ ॥ <br>
पद्मकल्हारकुमुदनीलोत्पलवनाकुले ॥ <br>
तटाके रससंपूर्णे तपस्विजनमण्डिते ॥ 2.1.13.१० ॥ <br>
तस्मिन्वने सञ्चरतो धर्मगुप्तस्य भूपतेः ॥ <br>
अभूद्विभावरी विप्रास्तमसावृतदिङ्मुखा ॥ ११ ॥ <br>
राजाऽपि पश्चिमां सन्ध्यामुपास्य विनयान्वितः ॥ <br>
जजाप च वने तत्र गायत्रीं वेदमातरम् ॥ १२ ॥ <br>
सिंहव्याघ्रादिभीत्यास्मिन्वृक्षमेकं समाश्रिते ॥ <br>
राजपुत्रे तदभ्याशमृक्षः सिंहभयार्दितः ॥ १३ ॥ <br>
अन्वधावत वृक्षं तमेकः सिंहो वनेचरः ॥ <br>
अनुद्रुतः स सिंहेन ऋक्षो वृक्षमुपारुहत् ॥ १४ ॥ <br>
आरुह्य ऋक्षो वृक्षं तं ददर्श जगतीपतिम् ॥ <br>
वृक्षस्थितं महात्मानं महाबलपराक्रमम् ॥ १५ ॥ <br>
उवाच भूपतिं दृष्ट्वा ऋक्षोयं वनगोचरः ॥ <br>
मा भीतिं कुरु राजेंद्र वत्स्यावो रजनीमिह ॥ १६ ॥ <br>
महासत्त्वो महाकायो महादंष्ट्रसमाकुलः ॥ <br>
वृक्षमूलं समायातः सिंहोऽयमतिभीषणः ॥ १७ ॥ <br>
रात्र्यर्धं भज निद्रां त्वं रक्ष्यमाणो मयोद्यतः ॥ <br>
ततः प्रसुप्तं मां रक्ष शर्वर्यर्धं महामते ॥ १८ ॥ <br>
इति तद्वाक्यमाकर्ण्य सुप्ते नन्दसुते हरिः ॥ <br>
प्रोवाच ऋक्षं सुप्तोऽयं नृपो मे त्यज्यतामिति ॥ १९ ॥ <br>
तं सिंहमब्रवीदृक्षो धर्मज्ञो द्विजसत्तमाः ॥ <br>
भवान्धर्मं न जानीते मृगराज वनेचर ॥ 2.1.13.२० ॥ <br>
विश्वासघातिनां लोके महाकष्टं भवत्यहो ॥ <br>
न हि मित्रद्रुहां पापं नश्येद्यज्ञायुतैरपि ॥ २१ ॥ <br>
ब्रह्महत्यादिपापानां कथञ्चिन्निष्कृतिर्भवेत् ॥ <br>
विश्वासघातिनां पापं न नश्येज्जन्मकोटिभिः ॥ २२ ॥ <br>
नाहं मेरुं महाभारं मन्ये पञ्चास्य भूतले ॥ <br>
महाभारमिमं मन्ये लोकविश्वासघातकम् ॥ २३ ॥ <br>
एवमुक्तोऽथ ऋक्षेण सिंहस्तूष्णीं बभूव ह ॥ <br>
धर्मगुप्ते प्रबुद्धे तु ऋक्षः सुष्वाप भूरुहे ॥ २४ ॥ <br>
ततः सिंहोऽब्रवीद्भूपमेनमृक्षं त्यजस्व मे ॥ <br>
एवमुक्तोऽथ सिंहेन राजा सुप्तमशंकितः ॥ २५ ॥ <br>
स्वांकन्यस्तशिरस्कं तमृक्षं तत्याज भूतले ॥ <br>
पात्यमानस्ततो राज्ञा समालम्बितपादपः ॥ २६ ॥ <br>
ऋक्षः पुण्यवशाद्वृक्षान्न पपात महीतले ॥ <br>
स ऋक्षो नृपमभ्येत्य कोपाद्वाक्यमभाषत ॥ २७ ॥ <br>
कामरूपधरो राजन्नहं भृगुकुलोद्भवः ॥ <br>
ध्यानकाष्ठाभिधो नाम्ना ऋक्षरूपमधारयम् ॥ २८ ॥ <br>
कस्मादनागसं सुप्तमत्याक्षीन्मां भवान्नृप ॥ <br>
मच्छापादतिशीघ्रं त्वमुन्मत्तश्चर भूतले ॥ २९ ॥ <br>
इति शप्त्वा मुनिर्भूपं ततः सिंहमभाषत ॥ <br>
न सिंहस्त्वं महायक्षः कुबेरसचिवः पुरा ॥ 2.1.13.३० ॥ <br>
हिमवद्गिरिमासाद्य कदाचित्तं वधूसखः ॥ <br>
अज्ञानाद्गौतमाभ्याशे विहारमतनोर्मुदा ॥ ३१ ॥ <br>
गौतमोऽप्युटजाद्दैवात्समिदाहरणाय वै ॥ <br>
निर्गतस्त्वां विवसनं दृष्ट्वा शापमुदाहरत् ॥ ३२ ॥<br>
यस्मान्ममाश्रमेऽद्य त्वं विवस्त्रः स्थितवानसि ॥ <br>
अतः सिंहत्वमद्यैव भविता ते न संशयः ॥ ३३ ॥ <br>
इति गौतमशापेन सिंहत्वमगमत्पुरा ॥ <br>
कुबेरसचिवो यक्षो भद्रनामा भवान्पुरा ॥ ३४ ॥ <br>
कुबेरो धर्मशीलो हि तद्भृत्याश्च तथैव हि ॥ <br>
अतः किमर्थं त्वं हंसि मामृषिं वनगोचरम् ॥ ३५ ॥ <br>
एतत्सर्वमहं ध्यानाज्जानामि हि मृगाधिप ॥ <br>
इत्युक्तो ध्यानकाष्ठेन त्यक्त्वा सिंहत्वमाशु सः ॥ ॥ ३६ ॥ <br>
यक्षरूपं गतो दिव्यं कुबेरसचिवात्मकम् ॥ <br>
ध्यानकाष्ठमसावाह प्रांजलिः प्रणतो मुनिम् ॥ ३७ ॥ <br>
अद्य ज्ञातं मया सर्वं पूर्ववृत्तं महामुने ॥ <br>
गौतमः शापकाले मे शापान्तमपि चोक्तवान् ॥ ३८ ॥ <br>
ध्यानकाष्ठेन संवाद ऋक्षरूपेण ते यदा ॥ <br>
तदा निर्धूय सिंहत्वं यक्षरूपमवाप्स्यसि ॥ ३९ ॥ <br>
इति मामब्रवीद्ब्रह्मन्गौतमो मुनिपुङ्गवः ॥ <br>
अद्य सिंहत्वनाशान्मे जानामि त्वां महामुने ॥ 2.1.13.४० ॥ <br>
ध्यानकाष्ठाभिधं शुद्धं कामरूपधरं सदा ॥ <br>
इत्युक्त्वा तं प्रणम्याथ ध्यानकाष्ठं स यक्षराट् ॥ ४१ ॥ <br>
विमानवरमारुह्य प्रययावलकापुरीम् ॥ <br>
उन्मत्तरूपं तं दृष्ट्वा मन्त्रिणस्तु नृपोत्तमम्॥ ॥ ४२ ॥ <br>
पितुः सकाशमानिन्यू रेवातीरे नृपोत्तमम् ॥ <br>
तस्मै निवेदयामासुर्मतिभ्रंशं सुतस्य च ॥ ४३ ॥ <br>
ज्ञात्वा तु पुत्रवृत्तान्तं पिता वै नंदनस्तदा ॥ ४४ ॥ <br>
॥ अथ जैमिनिवाक्यात्स्वामितीर्थस्नातस्य धर्मगुप्तस्योन्मादनिवृत्तिः ॥ ॥ <br>
पुत्रमादाय सहसा जैमिनेरन्तिकं ययौ ॥ <br>
तस्मै निवेदयामास पुत्रवृत्तान्तमादितः ॥ ४५ ॥ <br>
भगवञ्जैमिने पुत्रो ममाद्योन्मत्ततां गतः ॥ <br>
अस्योन्मादविनाशाय ब्रूह्युपायं महामुने ॥ ४६ ॥ <br>
इति पृष्टश्चिरं दध्यौ जैमिनिर्मुनिपुंगवः ॥ <br>
ध्यात्वा तु सुचिरं कालं नृपनन्दनमब्रवीत् ॥ ४७ ॥<br>
ध्यानकाष्ठस्य शापेन ह्युन्मत्तस्ते सुतोऽभवत् ॥ <br>
तस्य शापस्य मोक्षार्थमुपायं प्रब्रवीमि ते ॥ ४८ ॥ <br>
सुवर्णमुखरीतीरे वेंकटेनाम पर्वते ॥ <br>
सर्वपापहरे पुण्ये नानाधातुविनिर्मिते ॥ ४९ ॥ <br>
स्वामिपुष्करिणी चेति तीर्थमस्ति महत्तरम् ॥ <br>
पवित्राणां पवित्रं हि मंगलानां च मंगलम् ॥ 2.1.13.५० ॥ <br>
श्रुतिसिद्धं महापुण्यं ब्रह्महत्यादिशोधकम् ॥ <br>
नीत्वा तत्र सुतं तेऽद्य स्नापयस्व महामते ॥ ५१ ॥ <br>
उन्मादस्तत्क्षणादेव तस्य नश्येन्न संशयः ॥ <br>
इत्युक्तस्तं प्रणम्यासौ जैमिनिं मुनिपुंगवम् ॥ ५२ ॥ <br>
नन्दः पुत्रं समादाय स्वामिपुष्करिणीं ययौ ॥ <br>
तत्र च स्नापयामास पुत्रं नियमपूर्वकम् ॥ ५३ ॥ <br>
स्नानमात्रात्ततः सद्यो नष्टोन्मादोऽभवत्सुतः ॥ <br>
स्वयं सस्नौ स नन्दोऽपि स्वामिपुष्करिणीजले ॥ ५४ ॥ <br>
उषित्वा दिनमेकं तु सहपुत्रः पिता तदा ॥ <br>
सेवित्वा वेंकटेशं च श्रीनिवासं कृपानिधिम् ॥ ५५ ॥ <br>
पुत्रमापृच्छ्य नन्दस्तं प्रययौ तपसे वनम् ॥ <br>
गते पितरि पुत्रोऽपि धर्मगुप्तो नृपो द्विजाः ॥ ५६ ॥ <br>
प्रददौ वेंकटेशस्य बहुवित्तानि भक्तितः ॥ <br>
ब्राह्मणेभ्यो धनं धान्यं क्षेत्राणि च ददौ तदा ॥ ५७ ॥ <br>
प्रययौ मन्त्रिभिः सार्धं स्वां पुरीं तदनन्तरम् ॥ <br>
धर्मेण पालयामास राज्यं निहतकण्टकम् ॥ ५८ ॥<br>
पितृपैतामहं विप्रा धर्मगुप्तोतिधार्मिकः ॥ <br>
उन्मादैरप्यपस्मारैर्ग्रहैर्दुष्टैश्च ये नराः ॥ ५९ ॥ <br>
ग्रस्ता भवन्ति विप्रेन्द्रास्तेऽपि चात्र निमज्जनात् ॥ <br>
पुष्करिण्यां विमुक्ताः स्युः सत्यं सत्यं वदाम्यहम् ॥ 2.1.13.६० ॥ <br>
स्वामिपुष्करिणीं त्यक्त्वा तीर्थमन्यद्व्रजेत्तु यः ॥ <br>
स्निग्धं स गोपयस्त्यक्त्वा स्नुहीक्षीरं प्रयाचते ॥ ६१ ॥ <br>
स्वामितीर्थं स्वामितीर्थं स्वामितीर्थमिति द्विजाः ॥ <br>
त्रिःपठन्तो नरा एवं यत्र क्वापि जलाशये ॥ ६२ ॥ <br>
स्नांति सर्वे नरास्ते वै यास्यन्ति ब्रह्मणः पदम् ॥ <br>
एवं वः कथिता विप्रा धर्मगुप्तकथा शुभा ॥ ६३ ॥ <br>
यस्याः श्रवणमात्रेण ब्रह्महत्या विनश्यति ॥ ॥ ६४ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहाल्ये स्वामिपुष्करिणीमहिमानुवर्णनंनाम त्रयोदशोऽध्यायः ॥ १३ ॥ छ ॥ <br>
<br>
</span>
