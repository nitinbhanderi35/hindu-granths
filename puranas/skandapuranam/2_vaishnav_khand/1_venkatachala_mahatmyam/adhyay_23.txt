<span style="font-size: 14pt; line-height: 200%">।। अथ चक्रतीर्थमाहात्म्यम् ।। <br>
।। श्रीसूत उवाच ।। ।। <br>
अथाहं संप्रवक्ष्यामि द्विजेन्द्राः सत्यवादिनः।। <br>
चक्रतीर्थस्य माहात्म्यं सर्वपापप्रणाशनम् ।।१।। <br>
ये शृण्वन्ति महापुण्यं चक्रतीर्थस्य वैभवम् ।। <br>
ते यांति विष्णुभवनं पुनरावृत्तिवर्जितम् ।।२।। <br>
अन्नदाने च विमुखा जलदाने तथैव च ।। <br>
गोदानविमुखा ये च शुद्धास्तेऽत्र निमज्जनात् ।।३।। <br>
तस्मात्पुण्यतमं तीर्थं चक्रतीर्थमनुत्तमम्।। ४ ।। ।। <br>
अथ पद्मनाभाख्यद्विजकृततपःप्रकारः ।। <br>
।। श्रीसूत उवाच ।। ।। <br>
पुरा श्रीवत्सगोत्रीयः पद्मनाभो जितेन्द्रियः ।। <br>
चक्रपुष्करिणीतीरे सोऽतप्यत महत्तपः ।। ५ ।। <br>
दयायुक्तो निराहारः सत्यवादी जितेन्द्रियः ।। <br>
आत्मवत्सर्वभूतानि पश्यन्विषयनिःस्पृहः ।। ६ ।। <br>
सर्वभूतहितो दान्तः सर्वद्वन्द्वविवर्जितः ।। <br>
वर्षाणि कतिचित्सोऽयं जीर्णपर्णाशनोऽभवत् ।। ७ ।। <br>
कञ्चित्कालं जलाहारो वायुभक्षः कियत्समाः ।। <br>
एवं द्वादश वर्षाणि पद्मनाभो महामुनिः ।। ८ ।। <br>
।। अथ चक्रतीर्थे पद्मनाभाख्यद्विजकृततपस्तुष्टभगवदाविर्भावः ।। ।। <br>
अतप्यत तपो घोरं देवैरपि सुदुष्करम्।। <br>
अथ तत्तपसा तुष्टो भगवान्कमलापतिः ।। ९ ।। <br>
प्रत्यक्षतामगात्तस्य शङ्खचक्रगदाधरः ।। <br>
विकचाम्बुजपत्राक्षः सूर्यकोटिसमप्रभः ।। 2.1.23.१० ।। <br>
उन्मील्य चक्षुषी तत्र दृष्टवान्वेंकटेश्वरम् ।। <br>
शंखचक्रधरं शांतं श्रीनिवासं कृपानिधिम् ।। <br>
दृष्ट्वा देवं महात्मानं स्तोतुं समुपचक्रमे ।। ११ ।। <br>
।। अथ पद्मनाभाख्यद्विजकृतश्रीनिवासस्तुतिः ।। ।। <br>
नमो देवाधिदेवाय वेंकटेशाय शार्ङ्गिणे ।। <br>
नारायणाद्रिवासाय श्रीनिवासाय ते नमः ।। १२ ।। <br>
नमः कल्मषनाशाय वासुदेवाय विष्णवे ।। <br>
शेषाचलनिवासाय श्रीनिवासाय ते नमः ।। १३ ।। <br>
नमस्त्रैलोक्यनाथाय विश्वरूपाय साक्षिणे ।। <br>
शिवब्रह्मादिवंद्याय श्रीनिवासाय ते नमः ।। १४ ।। <br>
नमः कमलनेत्राय क्षीराब्धिशयनाय ते ।। <br>
दुष्टराक्षससंहर्त्रे श्रीनिवासाय ते नमः ।। १५ ।। <br>
भक्तप्रियाय देवाय देवानां पतये नमः ।। १६ ।। <br>
प्रणतार्तिविनाशाय श्रीनिवासाय ते नमः ।। १७ ।। <br>
योगिनां पतये नित्यं वेदवेद्याय विष्णवे ।। <br>
भक्तानां पापसंहर्त्रे श्रीनिवासाय ते नमः ।। १८ ।। <br>
एवं स्तुतो महाभागः श्रीनिवासो जगन्मयः ।। <br>
पद्मनाभाख्यऋषिणा चक्रतीर्थनिवासिना ।। १९ ।। <br>
।। अथ पद्मनाभस्य चक्रतीर्थे निरंतरवासाय भगवन्नियमनम् ।। ।। <br>
संतोषं परमं प्राप्य वेंकटेशो दयानिधिः ।। 2.1.23.२० ।। <br>
पद्मनाभं द्विजवरं शांतं धर्मपरायणम् ।। <br>
सुधाधारोपमं वाक्यमब्रवीत्पुरुषोत्तमः ।। २१ ।। <br>
।। श्रीनिवास उवाच ।। ।। <br>
द्विजवर्य महाभाग मत्पादकमलार्चक ।। <br>
चक्रतीर्थस्य तीरे त्वमाकल्पं पूजयन्वस ।। २२ ।। <br>
इत्युक्त्वा भगवान्विष्णुस्तत्रैवांतरधीयत ।। <br>
अन्तर्धानं गते देवे श्रीनिवासे जगद्गुरौ ।। २३ ।। <br>
चक्रतीर्थस्य तीरे तु वासं चक्रे महामतिः ।। <br>
ततः कालांतरे कश्चिद्राक्षसो भीमदर्शनः ।। २४ ।। <br>
मुनिं तं पद्मनाभाख्यं नारायणपरायणम् ।। <br>
आययौ भक्षितुं क्रूरः क्षुधया परिपीडतः ।। २५ ।। <br>
ब्राह्मणं तरसा सोऽयं राक्षसो जगृहे तदा ।। <br>
गृहीतस्तरसा तेन् विप्रो वेदांगपारगः ।। ५४ ।। <br>
प्रचुक्रोश दयाम्भोधिमापन्नानां परायणम्।। <br>
नारायणं चक्रपाणिं पक्ष रक्षेति वै मुहुः।। २७।। <br>
वेंकटेश दयासिन्धो शरणागतपालक ।। <br>
त्राहि मां पुरुषव्याघ्र रक्षोवशमुपागतम्।।२८।। <br>
लक्ष्मीकांत हरे विष्णो वैकुण्ठ गरुडध्वज।। <br>
मां रक्ष राक्षसाक्रांतं ग्राहाक्रांतं गजं यथा।। २९।। <br>
दामोदर जगन्नाथ हिरण्यासुरमर्दन ।। <br>
प्रह्लादमिव मां रक्ष राक्षसेनातिपीडितम् ।। 2.1.23.३० ।। <br>
।। अथ पद्मनाभहननोद्युक्तासुरवधाय भगवत्कृतचक्रप्रेषणम् ।। ।। <br>
इत्येवं स्तुवततस्तस्य पद्मनाभस्य हे द्विजाः ।। <br>
स्वभक्तस्य भयं ज्ञात्वा चक्रपाणिर्दयानिधिः ।। ३१ ।। <br>
स्वचक्रं प्रेषयामास भक्तरक्षणकारणात् ।। <br>
प्रेरितं विष्णुचक्रं तद्विष्णुना प्रभविष्णुना।। ३२।। <br>
आजगामाथ वेगेन चक्रपुष्करिणीतटम्।। <br>
अनन्तादित्यसंकाशमनन्ताग्निसमप्रभम्।। ३३।। <br>
महाज्वालं महानाद महासुरविमर्दनम्।। <br>
दृष्ट्वा सुदर्शनं विष्णो राक्षसोऽथ प्रदुद्रुवे।। ३४।। <br>
अथ भगवत्प्रेषितचक्रकृतासुरवधः।। <br>
द्रवमाणस्य तस्याशु राक्षसस्य सुदर्शनम्।। <br>
शिरश्चकर्त सहसा ज्वालामालादुरासदम् ।। ३५ ।। <br>
ततो विप्रवरो दृष्ट्वा राक्षसं पतितं भुवि ।। <br>
मुदा परमया युक्तस्तुष्टाव च सुदर्शनम् ।। ३६ ।। <br>
।। पद्मनाभ उवाच ।। ।। <br>
विष्णुचक्र नमस्तेऽस्तु विश्वरक्षणदीक्षित ।। <br>
नारायणकराम्भोज भूषणाय नमोऽस्तु ते ।। ३७ ।। <br>
युद्धेष्वसुरसंहारकुशलाय महारव ।। <br>
सुदर्शन नमस्तुभ्यं भक्तानामार्तिनाशन ।। ३८ ।। <br>
रक्ष मां भयसंविग्नं सर्वस्मादपि कल्मषात् ।। <br>
स्वामिन्सुदर्शन विभो चक्रतीर्थे सदा भवान् ।। ३९ ।। <br>
सन्निधेहि हिताय त्वं जगतो मुक्तिकांक्षिणः ।। <br>
ब्राह्मणेनैवमुक्तं तद्विष्णुचक्रं मुनीश्वराः ।। 2.1.23.४० ।। <br>
तं प्राह पद्मनाभाख्यं प्रीणयन्निव सौहृदात् ।। ४१ ।। <br>
।। अथ द्विजप्रार्थनया चक्रकृतवरदानादिः ।। <br>
।। सुदर्शन उवाच ।। ।। <br>
पद्मनाभ महापुण्यं चक्रतीर्थमनुत्तमम्।। <br>
अस्मिन्वसामि सततं लोकानां हितकाम्यया ।। ४२ ।। <br>
त्वत्पीडां परिचिन्त्याहं राक्षसेन दुरात्मना ।। ४३ ।। <br>
प्रेरितो विष्णुना विप्र त्वरया समुपागतः ।। <br>
त्वत्पीडकोऽपि निहतो मयाऽयं राक्षसाधमः ।। ४४ ।। <br>
मोचितस्त्वं भयादस्मात्त्वं हि भक्तो हरेः सदा ।। <br>
चक्रतीर्थे महापुण्ये सर्वपापहरे द्विज ।। ४५ ।। <br>
सततं लोकरक्षार्थं सन्निधानं करोमि ते ।। <br>
अस्मिन्मत्सन्निधानात्ते तथान्येषामपि द्विज ।। ४६ ।। <br>
इतः परं न पीडा स्याद्भूतराक्षससम्भवा ।। <br>
अस्मिन्मत्सन्निधानात्स्याच्चक्रतीर्थमिति प्रथा ।। ४७ ।। <br>
स्नानं येऽत्र प्रकुर्वन्ति चक्रतीर्थे विमुक्तिदे ।। <br>
तेषां पुत्राश्च पौत्राश्च वंशजाः सर्व एव हि ।। ४८ ।। <br>
विधूतपापा यास्यन्ति तद्विष्णोः परमं पदम् ।। <br>
इत्युक्त्वा विष्णुचक्रं तत्पद्मनाभस्य पश्यतः ।। ४९ ।। <br>
अन्येषामपि विप्राणां पश्यतां सहसा द्विजाः ।। <br>
चक्रपुष्करिणीं तां तु प्राविशत्पापनाशिनीम् ।। 2.1.23.५० ।। <br>
।। श्रीसूत उवाच ।। ।। <br>
चक्रतीर्थस्य माहात्म्यं विप्रेन्द्राः पापनाशनम् ।। <br>
युष्माकं कथितं सर्वं शौनकाद्या महौजसः ।। ५१ ।। <br>
चक्रतीर्थसमं तीर्थं न भूतं न भविष्यति ।। <br>
अत्र स्नात्वा नरा विप्रा मोक्षभाजो न संशयः ।।९२ ।। <br>
कीर्तयेदिममध्यायं शृणुयाद्वा समाहितः ।। <br>
चक्रतीर्थाभिषेकस्य प्राप्नोति फलमुत्तमम् ।। ५३ ।। <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये चक्रतीर्थमहिमानुवर्णनंनाम त्रयोविंशतितमोऽध्यायः ।। २३ ।।<br>
<br>
</span>
