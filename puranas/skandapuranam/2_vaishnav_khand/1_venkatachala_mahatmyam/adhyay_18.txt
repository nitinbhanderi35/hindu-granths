<span style="font-size: 14pt; line-height: 200%">॥ अथ श्रीवेंकटेश्वरवैभववर्णनम् ॥ <br>
॥ श्रीसूत उवाच ॥ ॥ <br>
अथेदानीं प्रवक्ष्यामि वेंकटेश्वरवैभवम् ॥ <br>
यच्छ्रुत्वा सर्वपापेभ्यो मुच्यते नात्र संशयः ॥ १ ॥ <br>
श्रीवेंकटेश्वरं देवं यः पश्यति सकृन्नरः ॥ <br>
स नरो मुक्तिमाप्नोति विष्णुसायुज्यमाप्नुयात् ॥ २ ॥ <br>
दशवर्षैस्तु यत्पुण्यं क्रियते तु कृते युगे ॥ <br>
त्रेतायामेकवर्षेण तत्पुण्यं साध्यते नृभिः ॥ ३ ॥ <br>
द्वापरे पञ्चमासेन तद्दिनेन कलौ युगे ॥ <br>
तत्फलं कोटिगुणितं निमिषेनिमिषे नृणाम् ॥ ४ ॥ <br>
निःसंदेहं भवेदेवं श्रीनिवासविलोकिनाम्॥ <br>
श्रीवेंकटेश्वरे देवे तीर्थानि सकलान्यपि ॥ ५ ॥ <br>
विद्यन्ते सर्वदेवाश्च मुनयः पितरस्तथा ॥ <br>
एककालं द्विकालं वा त्रिकालं सर्वदैव वा ॥ ६ ॥ <br>
ये स्मरन्ति महादेवं श्रीनिवासं विमुक्तिदम् ॥ <br>
कीर्तयन्त्यथवा विप्रास्ते मुक्ताः पापपञ्जरात् ॥ ७ ॥ <br>
नारायणं परं देवं वेंकटेशं प्रयान्ति वै ॥ <br>
पूजितं शङ्खराजेन सच्चिदानंदविग्रहम् ॥ ८ ॥ <br>
तस्य स्मरणमात्रेण यमपीडाऽपि नो भवेत् ॥ <br>
श्रीनिवासं महादेवं येऽर्चयंति सकृन्नराः॥ ॥ ९ ॥ <br>
किं दानैः किं व्रतैस्तेषां किं तपोभिः किमध्वरैः ॥ <br>
वेंकटेशं परं देवं यो न चिन्तयति क्षणम् ॥ 2.1.18.१० ॥ <br>
अज्ञानी स च पापी स्यात्स मूको बधिरस्तथा ॥ <br>
स जडोऽन्धश्च विज्ञेयश्छिद्रं तस्य सदा भवेत् ॥ ११ ॥ <br>
श्रीनिवासे महादेवे सकृद्दृष्टे मुनीश्वराः ॥ <br>
किं काश्या गयया चैव प्रयागेनापि किं फलम्॥ १२ ॥ <br>
दुर्लभं प्राप्य मानुष्यं मानवा इह भूतले ॥ <br>
वेंकटेशं परं देवं ये पश्यन्त्यर्चयन्ति वा ॥ १३ ॥ <br>
जन्म तेषां हि सफलं ते कृतार्थाश्च नेतरे ॥ <br>
वेंकटेशे परे देवे दृष्टे वा पूजितेऽपि वा ॥ १४ ॥ <br>
शम्भुना ब्रह्मणा किं वा शक्रेणाप्यखिलामरैः ॥ <br>
वेंकटेशे महादेवे भक्तियुक्ताश्च ये नराः ॥ १५ ॥ <br>
तेषां प्रणामस्मरणपूजायुक्तास्तु ये नराः ॥ <br>
न ते पश्यंति दुःखानि नैव यांति यमालयम् ॥ १६ ॥ <br>
ब्रह्महत्यासहस्राणि सुरापानायुतानि च ॥ <br>
दृष्टे नारायणे देवे विलयं यांति कृत्स्नशः ॥ १७ ॥ <br>
ये वाञ्छंति सदा भोगं राज्यं च त्रिदशालये ॥ <br>
वेंकटाद्रिनिवासं ते प्रणमन्तु सकृन्मुदा ॥ १८ ॥ <br>
यानि कानि च पापानि जन्मकोटिकृतानि च ॥ <br>
तानि सर्वाणि नश्यन्ति वेंकटेश्वरदर्शनात् ॥ १९ ॥ <br>
संपर्कात्कौतुकाल्लोभाद्भयाद्वापि च संस्मरन् ॥ <br>
वेंकटेशं महादेवं नेहामुत्र च दुःखभाक् ॥ 2.1.18.२० ॥ <br>
वेंकटाचलदेवेशं कीर्तयन्नर्चयन्नपि ॥ <br>
अवश्यं विष्णुसारूप्यं लभते नात्र संशयः ॥ २१ ॥ <br>
यथैधांसि समिद्धोऽग्निर्भस्मसात्कुरुते क्षणात् ॥ <br>
तथा पापानि सर्वाणि वेंकटेश्वरदर्शनम् ॥ २२ ॥ <br>
वेंकटेश्वरदेवस्य भक्तिरष्टविधा स्मृता ॥ <br>
तद्भक्तजनवात्सल्यं तत्पूजापरितोषणम् ॥ २३ ॥ <br>
स्वयं तत्पूजनं भक्त्या तदर्थे देहचेष्टितम् ॥ <br>
तन्माहात्म्यकथावांछाश्रवणेष्वादरस्तथा ॥ २४ ॥ <br>
स्वरनेत्रशरीरेषु विकारस्फुरणं तथा ॥ <br>
श्रीनिवासस्य देवस्य स्मरणं सततं तथा ॥ २५ ॥ <br>
वेंकटाद्रिनिवासं तमाश्रित्यैवोपजीवनम्॥ <br>
एवमष्टविधा भक्तिर्यस्मिन्म्लेच्छेऽपि वर्तते॥२६॥ <br>
स एव मुक्तिमाप्नोति शौनकाद्या महौजसः॥ <br>
भक्त्या त्वनन्यया मुक्तिर्ब्रह्मज्ञानेन निश्चिता॥ २७॥ <br>
वेदान्तशास्त्रश्रवणाद्यतीनामूर्ध्वरेतसाम् ॥ <br>
सा च मुक्तिर्विना ज्ञानं वेदान्तश्रवणोद्भवम्॥ <br>
यत्याश्रमं विना विप्रा विरक्तिं च विना तथा ॥ २८ ॥ <br>
सर्वेषां चैव वर्णानामखिलाश्रमिणामपि ॥ <br>
वेकटेश्वरदेवस्य दर्शनादेव केवलम् ॥ २९ ॥ <br>
अपुनर्भवदा मुक्तिर्भविष्यत्यविलंबितम् ॥ <br>
कृमिकीटाश्च देवाश्च मुनयश्च तपोधनाः ॥ 2.1.18.३० ॥ <br>
तुल्या वेंकटशैलेन्द्रे श्रीनिवासप्रसादतः ॥ <br>
पापं कृतं मयानेकमिति मा क्रियतां भयम् ॥ ३१ ॥ <br>
मा गर्वः क्रियतां पुण्यं मयाऽकारीति वा जनैः ॥ <br>
वेंकटेशे महादेवे श्रीनिवासे विलोकिते ॥ ३२ ॥ <br>
न न्यूना नाधिकाश्च स्युः किन्तु सर्वे महाजनाः॥ <br>
वेंकटाख्ये महापुण्ये सर्वपातकनाशने॥३३॥ <br>
श्रीनिवासं परं देवं यः पश्यति सभक्तिकम्॥ <br>
न तेन तुल्यतामेति चतुर्वेद्यापि भूतले॥३४॥ <br>
वेंकटेश्वरदेवेशं यः पूजयति भक्तितः॥ <br>
स कोटिकुलसंयुक्तः प्रयाति हरिमंदिरम्॥३५॥ <br>
श्रीनिवासाच्च न समं नाधिकं पुण्यमस्ति वै ॥ <br>
वेंकटाद्रिनिवासं तं द्वेष्टि यो मोहमास्थितः ॥ ३६ ॥ <br>
ब्रह्महत्यायुतं तेन कृतं नरककारणम् ॥ <br>
तत्संभाषणमात्रेण मानवो नरकं व्रजेत् ॥ ३७ ॥ <br>
श्रीनिवासपरा वेदाः श्रीनिवासपरा मखाः ॥ <br>
श्रीनिवासपराः सर्वे तस्मादन्यन्न विद्यते ॥ ३८ ॥ <br>
अन्यत्सर्वं परित्यज्य श्रीनिवासं समाश्रयेत् ॥ <br>
सर्वयज्ञतपोदानतीर्थस्नाने तु यत्फलम् ॥ ३९ ॥ <br>
तत्फलं कोटिगुणितं श्रीनिवासस्य सेवया ॥ <br>
वेंकटाद्रिनिवासं तं चिंतयन्घटिकाद्वयम् ॥ 2.1.18.४० ॥ <br>
कुलैकविंशतिं धृत्वा विष्णुलोके महीयते ॥ <br>
स्वामिपुष्करिणीतीर्थे स्नानं देवस्य दर्शनम् ॥ ४१ ॥ <br>
यदि लभ्येत वै  पुंसां किं गङ्गाजलसेवया ॥ <br>
वेकटेशं परं देवं यः कदापि न पश्यति ॥ ४२ ॥ <br>
संकरः स तु विज्ञेयो न पितुर्बीजसंभवः ॥ <br>
तस्मात्सर्वप्रयत्नेन वेंकटेशो दयानिधिः ॥ ४३ ॥ <br>
द्रष्टव्योऽतिप्रयत्नेन परलोकेच्छया द्विजाः ॥ <br>
एवं वः कथितं विप्रा वेंकटेशस्य वैभवम् ॥ ४४ ॥ <br>
यस्त्वेतच्छृणुयान्नित्यं पठते च सभक्तिकम् ॥ <br>
स वै वेंकटनाथस्य सेवाफलमवाप्नुयात् ॥ ४५ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये वेंकटेश्वरवैभवानुवर्णनं नामाष्टादशोऽध्यायः ॥ १८ ॥ ॥ <br>
<br>
<br>
</span>
