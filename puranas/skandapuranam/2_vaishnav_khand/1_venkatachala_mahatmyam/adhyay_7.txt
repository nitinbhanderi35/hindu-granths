<span style="font-size: 14pt; line-height: 200%">अथ धरणीदेव्यै बकुलमालिकानिवेदितश्रीनिवासोदन्तः ।। <br>
।। धरण्युवाच ।। ।। <br>
कैषा बत वरा कन्या युष्माभिः संगता कुतः ।। <br>
किमर्थमागता चेह पूज्यैषा प्रतिभाति मे ।। १ ।। <br>
।। कन्यका ऊचुः ।। ।। <br>
एषा दिव्याङ्गना देवी त्वयि कार्यार्थमागता ।। <br>
देवालये सङ्गतेयमस्माभिः शिवसन्निधौ ।। २ ।। <br>
पृष्टावदच्च भवतीं द्रष्टुमेवागतेति वै ।। <br>
शक्या द्रष्टुं राजगृहे मया राज्ञी सुखेन वा ।। ३ ।। <br>
एवं पृष्टास्ततो ब्रूमः सहास्माभिश्च गम्यताम्।। <br>
वयं तु धरणीदास्यो गमिष्यामो नृपालयम् ।। ४ ।। <br>
इत्युक्तास्माभिरायाता त्वत्समीपं वसुन्धरे।। <br>
भवत्या पृच्छयतामेषा किमित्यागमनं तव ।। ५  ।। <br>
श्रीवराह उवाच ।। ।। <br>
इति तासां वचः श्रुत्वा तामपृच्छद्वसुन्धरा ।। ६ ।। <br>
।। धरण्युवाच ।। ।। <br>
कुतस्त्वमागता देवि किं वा कार्यं मया तव ।। <br>
ब्रूहि सत्यं करिष्यामि त्वदागमनकारणम् ।। ७ ।। ।। <br>
बकुलमालिकोवाच ।। ।।<br>
वेङ्कटाद्रेः समायाता नाम्ना बकुलमालिका ।। ८ ।। <br>
स्वामी नारायणोऽस्माकमास्ते श्रीवेंकटाचले ।। <br>
कदाचिद्धयमारुह्य हंसशुक्लं मनोजवम् ।। ९ ।। <br>
मृगयार्थं गतो राज्ञो वेंकटाद्रेः समीपतः ।। <br>
वनानि विचरन्काले शोभने कुसुमाकरे ।। 2.1.7.१० ।। <br>
पश्यन्मृगान्गजान्सिंहान्गवयाञ्छरभान्रुरून् ।। <br>
शुकान्पारावतान्हंसान्पत्रिणोऽन्यान्वनान्तरे ।। ११ ।। <br>
गजराजं तत्र कञ्चिद्यूथपं मदवर्षिणम् ।। <br>
करेणुसहितं तुंगमन्वगच्छत्सुरोत्तमः ।। १२ ।। ।। <br>
अथ श्रीनिवासोक्त्या शंखनृपस्य स्वामितीर्थे तपःकरणम् ।। ।। <br>
वनाद्वनान्तरं गत्वा नृपं शंखमुपागमत् ।। <br>
तपस्यन्तं बृहच्छैले प्रतिष्ठाप्य जनार्दनम् ।। १३ ।। <br>
श्रीभूमिसहितं नित्यमर्चयन्तं च भक्तितः ।। <br>
शंखनागबिलंनाम सरः पावनमुत्तमम् ।। १४ ।। <br>
तत्सरस्तीरमासाद्य तुरंगादवरुह्य च ।। <br>
राजवेषं समासाद्य तमपृच्छन्नृपोत्तमम्।। १५ ।। <br>
क्रियते किं नृपश्रेष्ठ पादेऽस्मिच्छेषभूभृतः ।। १६ ।। <br>
।। शंख उवाच ।। ।। <br>
अहं हैहयदेशीयः पुत्रः श्वेतस्य भूभृतः ।। <br>
महाविष्णोः प्रीतयेऽत्र कृतवानखिलान्क्रतून् ।। १७ ।। <br>
अदर्शनान्महाविष्णोर्निर्विण्णोहं नृपात्मज ।। <br>
तदानीमवदद्दिव्या वाणी सर्वार्त्तिनाशिनी ।। १८ ।। <br>
राजन्नात्र भविष्यामि प्रत्यक्षस्ते वचः शृणु ।। <br>
गच्छ नारायणाद्रिं त्वं तपः कुर्विति मां स्फुटम् ।। १९ ।। <br>
ततो देशमहं त्यक्त्वा तपसाऽऽराधयाम्यहम्।। <br>
अत्र देवं नृपाचिंत्यं प्रतिष्ठाप्य श्रियः पतिम् ।। 2.1.7.२० ।। <br>
अगस्त्यानुग्रहान्नित्यमर्चयामि विधानतः ।। <br>
इति तस्य वचः श्रुत्वा सोत्प्रासं प्राह तं विभुः।। ।। २१ ।। <br>
गच्छ नारायणाद्रिं त्वमस्य पादे किमास्यते ।। <br>
आरुह्यानेन मार्गेण पश्चिमे शिखरे स्थितम् ।। २२ ।। <br>
प्रणम्य विष्वक्सेनं त्वं बालं न्यग्रोधमूलतः ।। <br>
स्वामिपुष्करिणीं गत्वा स्नात्वा तीरेऽथ पश्चिमे ।। २३ ।। <br>
अश्वत्थं तत्र वल्मीकं द्रक्ष्यसे नृपनन्दन ।। <br>
तयोर्मध्यं समासाद्य तपः कुर्वित्यचोदयत् ।। २४ ।। <br>
कश्चिच्छ्वेतो वराहोऽस्मिन्वल्मीके चरति धुवम् ।। <br>
स तु पुण्यवतामेव दर्शनं याति भूपते ।।२५ ।। <br>
।। ।। श्रीवराह उवाच ।। ।। <br>
इत्यादिश्य हयारूढो जगाम मृगयां विभुः ।। <br>
चरन्वनाद्वनं सुभ्रूः समासाद्यारणीं नदीम् ।। २६ ।। <br>
अवरुह्य हयात्तत्र विचचार तटे शुभे ।। <br>
वनान्तादागतो वायुः पद्मकह्लारशीतलः ।। <br>
श्रमापनयनो मन्दं सिषेवे पुरुषोत्तमम् ।। २७ ।। <br>
तरवः पुष्पवर्षाणि विकिरन्तः सिषेविरे ।। <br>
एवं स विचरन्देवः पुष्पभारानतांस्तरून् ।। २८ ।। <br>
विचिन्वन्गजराजं तं पुष्पलावीर्ददर्श ह ।। <br>
कन्याः सुवेषा रुचिरा मेघेष्विव शतह्रदाः ।। २९ ।।।<br>
तासां मध्यगतां तन्वीं ददर्शातिमनोहराम् ।। <br>
लक्ष्मीसमां हेमवर्णां तस्यां सक्तमना अभूत् ।। 2.1.7.३० ।। <br>
तां गृध्नुराह ताः कन्याः केयमित्येव पूरुषः ।। <br>
उक्तस्ताभिरियं कन्या वियद्राज्ञो महाबल ।। ३१ ।। <br>
इदं श्रुत्वा वचस्तासां हयमारुह्य वेगवान् ।। <br>
आजगामाशु भगवान्स्वालयं रुचिरं गिरिम्।। ३२ ।। <br>
तत्र स्वालयमासाद्य स्वामिपुष्करिणीतटे ।। <br>
मामाहूयावदद्देवो हला बकुलमालिके ।। ३३ ।। <br>
वियद्राजपुरं गत्वा प्रविश्यान्तःपुरं सखि ।। <br>
तत्पत्नीं धरणीं प्राप्य पृष्ट्वा कुशलमेव च ।। ३४ ।। <br>
याचस्व तनयां तस्या रुचिरां कमलालयाम् ।। <br>
राज्ञोभिमतमाज्ञाय शीघ्रमागच्छ भामिनि ।। ३५ ।। <br>
इत्थं दैवेन चाज्ञप्ता देवि त्वद्गृहमागता ।। <br>
यथोचितं कुरुष्वेह राज्ञा मंत्रियुतेन च ।। ३६ ।। ।। <br>
अथ बकुलमालिकोक्त्या धरण्यादिकृतविवाहनिश्चयः ।। ।। <br>
कन्यया च विचार्यैव प्रोच्यतामुत्तरं वचः ।। ३७ ।। <br>
।। श्रीवराह उवाच ।। ।। <br>
अथ तस्या वचः श्रुत्वा प्रीता राज्ञी बभूव ह ।। <br>
आहूयाकाशराजं तमुपेत्य कमलालयाम् ।। ३८ ।। <br>
मंत्रिमध्येऽवदद्देवी वचनं बकुलस्रजः ।। श्रु<br>
त्वा प्रीतोऽवदद्राजा मंत्रिणः सपुरोहितान् ।। ३९ ।। <br>
।। आकाशराज उवाच ।। ।। <br>
कन्या त्वयोनिजा दिव्या सुभगा कमलालया ।। <br>
अर्थिता देवदेवेन वेंकटाद्रिनिवासिना ।। 2.1.7.४० ।। <br>
पूर्णो मनोरथो मेऽद्य ब्रूत किं संमतं तु वः ।। <br>
श्रुत्वा मंत्रिगणाः सर्वे राज्ञो वचनमुत्तमम् ।। ४१ ।। <br>
प्रोचुः सुप्रीतमनसो वियद्राजं महीपतिम् ।। <br>
वयं कृतार्था राजेन्द्र कुलं सर्वोन्नतं भवेत् ।। ४२ ।। <br>
भवत्कन्येयमतुला श्रिया सह रमिष्यति ।। <br>
दीयतां देवदेवाय शार्ङ्गिणे परमात्मने ।। ४३ ।।  <br>
अयं वसन्तः श्रीमांश्च शुभं शीघ्रं विधीयताम् ।। ४४ ।। ।। <br>
अथ बृहस्पत्युक्त्या विवाहलग्नस्थिरीकरणम् ।। ।। <br>
आहूय धिषणं लग्नं विवाहार्थं विधीयताम् ।। ४५ ।। <br>
तथास्त्वित्याह्वयामास सुरलोकाद्बृहस्पतिम् ।। <br>
पप्रच्छ कन्यावरयोर्विवाहार्थं नरेश्वरः ।। ४६ ।। <br>
।। राजोवाच ।। ।। <br>
कन्याया जन्मनक्षत्रं मृगशीर्षमिति स्मृतम् ।। <br>
देवस्य श्रवणर्क्षन्तु तयोर्योगो विचार्यताम् ।। ४७ ।। <br>
श्रुत्वाऽब्रवीत्स धिषणस्तयोरुत्तरफल्गुनी ।। <br>
संमता सुखवृद्ध्यर्थं प्रोच्यते दैवचिंतकैः ।। ४८ ।। <br>
तयोरुत्तरफल्गुन्यां विवाहः क्रियतामिति ।। <br>
वैशाखमासे विधिवत्क्रियतामिति सोऽब्रवीत् ।। ४९ ।। <br>
।। श्रीवराह उवाच ।। ।। <br>
राजा तु धिषणं तत्र संपूज्याथ विसृज्य च ।। <br>
देवस्य दूतिकामाह गच्छ देवालयं शुभे ।। ।। 2.1.7.५० ।। <br>
वैशाखे देवदेवाय कल्याणं वद सुव्रते ।। <br>
वैवाहिकविधानं तु कृत्वा चागम्यतामिति ।। ५१ ।। <br>
ततो देव्याः प्रियकरं शुकं दूतं तया सह ।। <br>
विसृज्य वायुं स्वसुतमिन्द्राद्यानयनेऽसृजत् ।। ५२ ।। <br>
।। अथ विश्वकर्मादिकृतपुरालंकारादिक्रमः ।। ।। <br>
आहूय विश्वकर्माणं पुरालंकारकर्मणि ।। <br>
नियोजयामास सोऽपि निर्ममे निमिषांतरात् ।। ५३ ।। <br>
इन्द्रोऽसृजत्पुष्पवृष्टिं ननृतुश्चाप्सरोगणाः ।। <br>
धनदो धनधान्याद्यैः पूरयामास वेश्म तत् ।। ।। ५४ ।। <br>
यमस्तु रोगरहितांश्चकार मनुजान्भुवि ।। <br>
वरुणो रत्नजालानि मौक्तिकादीन्यपूरयत् ।। ५५ ।। <br>
एवं संपाद्य सर्वाणि ययुर्देवा वृषाचलम् ।। ।। ५६ ।। <br>
।। अथ शुकेन सह बकुलायाः श्रीनिवाससमीपे गमनम् ।। <br>
।। श्रीवराह उवाच ।। ।। <br>
ततः सा हयमारुह्य शुकेन सहिता ययौ ।। <br>
श्रीवेंकटाद्रिमासाद्य देवालयसमीपतः ।। ५७ ।। <br>
अवरुह्य तुरंगात्सा सशुकाऽभ्यन्तरं ययौ ।। <br>
दृष्ट्वा देवं रत्नपीठे श्रिया सह सुलोचनम् ।। ।। ५८ ।। <br>
प्रणम्य ह्यवदत्प्रीता कृत्यं तत्र कृतं विभो ।। <br>
मांगल्यवार्तां वक्तुं वै शुक एष समागतः ।। ५९ ।। <br>
।। अथ श्रीनिवासाय शुकावेदित पद्मावतीपरिणयवृत्तान्तः ।। ।। <br>
वदेति देवेनाज्ञप्तः शुको नत्वा तमब्रवीत् ।। <br>
।। शुक उवाच ।। ।। <br>
त्वां प्रत्याह सुता भूमेर्मामंगीकुरु माधव ।। 2.1.7.६० ।। <br>
वदामि तव नामानि स्मरामि त्वद्वपुस्सदा ।। <br>
ध्रियन्ते तव चिह्नानि भुजाद्यंगै रमापते ।। ६१ ।। <br>
त्वद्भक्तानर्चयामीह पंचसंस्कारसंयुतान् ।। <br>
त्वत्प्रीतये हि कर्माणि करोमि मधुसूदन ।। ६२ ।। <br>
एवं सदैवाचरंत्याः पित्रोरनुमते मम ।। <br>
कुरु प्रसादं देवेश मामंगीकुरु माधव ।। ६३ ।। <br>
इति विज्ञापयामास कमलस्था धरासुता ।। <br>
शुकस्य  वचनं श्रुत्वा सुप्रियं त्वात्मनो हरिः ।। ६४ ।। <br>
।। अथ पद्मावत्याः शुकदत्तश्रीनिवासमालाधारणम्।। <br>
।। श्रीभगवानुवाच ।। ।। <br>
कर्तुं कल्याणमुद्वाहमागमिष्यामि चाऽमरैः ।। <br>
शुक गच्छ वदैवं तामित्थं देवोऽब्रवीदिति ।। ६५ ।। <br>
शुकः श्रुत्वा देववाक्यमादाय वनमालिकाम्।। <br>
देवदत्तां ययौ शीघ्रं वियद्राजसुतां प्रति ।। ६६ ।। <br>
तुलसीमालिकां दत्त्वा मृगनाभिसुगंधिनीम् ।। <br>
प्रणम्य देवीमवदच्छुको देववचः शुभम् ।। ६७ ।।<br>
श्रुत्वा तन्मालिकां गृह्य भूमिजा शिरसा दधौ ।। <br>
चक्रेऽलंकारमुचितं देवागमनकांक्षिणी ।। ।। ६८ ।। <br>
वियद्राजोऽपि सानन्दमिन्दुमाहूय सादरम्।। <br>
अन्नं विधीयतां राजन्विविधं रससंयुतम् ।। ६९ ।। <br>
विष्णोर्नैवेद्ययोग्यं यत्परमान्नं विधीयताम् ।। <br>
देवानां च ऋषीणां च नराणामपि संमतम् ।। 2.1.7.७० ।। <br>
चतुर्विधं सुगन्धाढ्यममृतांशैः सुधाकर ।। <br>
एवं कृत्वा संविधानं प्रतीक्ष्यागमनं विभोः ।। ७१ ।। <br>
सभायां मंत्रिसहितः समास्त प्रीतमानसः ।। <br>
पुत्रीमलंकृतां कृत्वा धरणीसहितो नृपः ।। ७२ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये धरणीवराहसंवादे धरणीदेव्यै बकुलमालिकानिवेदित श्रीनिवासोदन्तकमलालयाकल्याणविध्यादिवृत्तांतवर्णनंनाम सप्तमोऽध्यायः ।। ७ ।। <br>
<br>
<br>
</span>
