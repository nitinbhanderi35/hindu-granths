<span style="font-size: 14pt; line-height: 200%">।। अथ सुवर्णमुखरीवर्णनम् ।। <br>
।। सूत उवाच ।। ।। <br>
तथा सर्वाणि तीर्थानि समालोक्यागतस्य च ।। <br>
मुदं प्रगुणयाञ्चके सा पार्थस्य महापगा ।। १ ।। <br>
यस्यास्तटनिकुञ्जेषु मोदन्ते वनिताः सुखाः ।। <br>
सिद्धाः संसेविता वातैः शीकरासारशीतलैः ।।।। २ ।। <br>
या समुद्यतहस्तेव गङ्गामाकाशवाहिनीम् ।। <br>
आलिंगितुं समुत्तुंगैः कल्लोलैरभ्रसंगिभिः ।। ३ ।। <br>
धूमैराहुतिसंभूतैस्तरुशाखोपलंभिभिः ।। <br>
वल्कलैश्च विराजन्ते यत्तटाश्रमभूमयः ।। ४ ।। <br>
मुनीन्द्रैः सुरवर्यैश्च स्थापितानि समन्ततः ।। <br>
यत्तटद्वितये भांति दिव्यलिंगानि शूलिनः ।। ५ ।। <br>
यदीयसैकतावासविश्रान्ता मानसं सरः ।। <br>
न स्मरंति निजावासं मराला विहगोत्तमाः ।। ६ ।। <br>
शमितावग्रहातंकैः कुल्यामुखविनिर्गतैः ।। <br>
पुष्णाति तोयैः सस्यानि लोकरक्षाक्षमाणि या ।। ७ ।। <br>
चक्रवाककुचोत्तुंगवीचिवल्लीविभूषिता ।। <br>
आवर्तनाभिविलसत्सैकतश्रोणि मण्डला ।। ८ ।। <br>
प्रफुल्लपद्मवदना चलन्मीनयुगेक्षणा ।। <br>
विलसत्फेनवसना हंसयानमनोहरा ।। ९ ।। <br>
जलपक्षिरवालापा नयनानन्दकारिणी ।। <br>
अपूर्वकामिनीरूपा या विभात्यम्बुधिप्रिया ।। 2.1.30.१० ।। <br>
रोधस्यन्तरवाहिन्या नद्याः प्राच्यां धनञ्जयः ।। <br>
ददर्श शैलमुत्तुंगं कालहस्तिसमाहयम् ।।११।। <br>
उदग्रशिखराभोगोल्लिखिताकाशमण्डलम् ।। <br>
सप्तपातालमूलाधोरूढमूलोपलांचितम् ।। १२ ।। <br>
।। अथ अर्जुनस्य स्वर्णमुखरीतीरस्थकालहस्तीश्वरादिसेवाप्राप्तिः ।। ।। <br>
स्नात्वा तस्यां महानद्यां तस्मिञ्छैले सुरार्चितम् ।। <br>
अपश्यदर्जुनो देवं कालहस्तीशनामकम् ।। १३ ।। <br>
संपूज्य च महादेवं नगेन्द्रतनयासखम् ।। <br>
मनसा भक्तियुक्तेन कृतार्थत्वमुपेयिवान् ।। १४ ।। <br>
ततो महागिरौ तस्मिन्नद्भुतैकनिकेतने ।। <br>
चचाराभूतपूर्वाणां विशेषाणां दिदृक्षया ।। १५ ।। <br>
सिद्धानालोकयामास वसतो गिरिसानुषु ।। <br>
गायतो देवदेवस्य चरित्राण्यबलायुतान् ।। १६ ।। <br>
अप्सरोललनाजुष्टान्पुष्पासवमदाकुलान् ।। <br>
निकुञ्जेषु समासीनान्गंधर्वानैक्षतादरात् ।। १७ ।। <br>
विविक्तेषु प्रदेशेषु शिवध्यानपरायणान् ।। <br>
अपश्यद्योगिनो दिव्यानादरानन्दशालिनः ।। १८ ।। <br>
प्रशान्तान्याश्रमपदान्यवैक्षत समंततः ।। <br>
बलिनीवारविलसद्द्वारभूमीश्च पाण्डवः ।। १९ ।। <br>
निराहारान्वायुभुजः पर्णादानातपाशनान् ।। <br>
शान्तानालोकयामास मुनीन्नियमितेन्द्रियान् ।। 2.1.30.२० ।। <br>
मुदं वितेनिरे तस्य नेत्रयोः कमलाकराः।। <br>
फुल्लसौगन्धिकामोदसंवासितदिगन्तराः ।। २१ ।। <br>
मृगयासंभृतधियश्चरतोऽधिज्यकार्मुकान् ।। २२ ।। <br>
।। अथाऽर्जुनस्य सुवर्णमुखरीतीरस्थभरद्वाजाश्रमगमनम् ।। ।। <br>
ददर्शान्वेषितमृगान्किरातान्वनितायुतान् ।। <br>
ततो दक्षिणदिग्भागे चरन्नद्रेर्मनोहरे ।। २३ ।। <br>
पुण्यमाश्रममद्राक्षीद्भरद्वाजस्य कौरवः ।। <br>
कदलीनारिकेलाम्रकोलचंपकचंदनैः ।। २४ ।। <br>
तक्कोलाशोकहिन्तालतालकेतकिदाडिमैः ।। <br>
जंबूकदम्वकतकखदिरार्जुनपाटलैः ।।।। २५ ।। <br>
नागपुन्नागसरलदेवदारुकरञ्जकैः ।। <br>
लवंगलुंगलवलीप्रियंगुतिलकैरपि ।। २६ ।। <br>
बिभीतश्रीफलाश्वत्थमधूकप्लक्षकेसरैः ।। <br>
पूगजम्बीरनारंगनिम्बामलककौशिकैः ।। २७ ।। <br>
अन्यैश्च फलपुष्पाढ्यैः शोभितं धरणीरुहैः ।। <br>
वासन्तीकुन्दजात्यादिलताभिः परिवेष्टितम् ।। २८ ।। <br>
अपूर्वसौरभाकृष्टभ्रमरीभिः समन्ततः ।। <br>
चक्रवाकबकक्रौञ्चहंसकारण्डवाश्रयैः ।। २९ ।। <br>
सौगन्धिकोत्पलांभोजकैरवौघविराजितैः ।। <br>
सरोभिरमृतस्यंदिमधुरस्फारवारिभिः ।। 2.1.30.३० ।। <br>
समापादितलक्ष्मीकं कौतुकैकनिकेतनम् ।। <br>
सिंहदन्तावलव्याघ्रतरक्षुरुरुरङ्कुभिः ।। ३१ ।। <br>
मृगैरन्यैः समाकीर्णमन्योऽन्यहितकारिभिः ।। <br>
जितचैत्ररथोद्यानमधरीकृतनन्दनम् ।। ३२ ।। <br>
अतिवाङ्मनसोदारं परमानन्दकारणम् ।। <br>
शिवागमानां दिव्यानामर्थजातमनुत्तमम् ।। ३३ ।। <br>
प्रकाशयन्ति शावानां यत्र मञ्जुगिरः शुकाः ।। <br>
यस्मिन्हुताशनो दारधूमश्यामलितं नभः ।। ३४ ।। <br>
अकालजलदभ्रांतिमातनोति शिखण्डिनाम् ।। <br>
यस्मिन्विहारश्रान्तानां सिंहानां स्वेच्छयागताः ।। ३५ ।। <br>
निर्वापयन्ति गात्राणि करिणः करशीकरैः ।। <br>
तदाश्रमपदं पश्यन्विस्मयाक्रांतमानसः ।। ३६ ।। <br>
प्रभावं पाण्डुतनयः प्रशशंस तपस्विनाम् ।। <br>
निवार्य तत्र तत्रैव सकलाननुजीविनः ।। ३७ ।। <br>
।। अथार्जुनकृतभरद्वाजसेवाक्रमः ।। ।। <br>
मित्रैर्विप्रवरैः सार्धं प्रविवेश तमाश्रमम् ।। <br>
अग्रे ददर्श कौन्तेयः स्फुरत्पावकतेजसम् ।। ३८ ।। <br>
भरद्वाजं मुनिवरैरनेकैः परिवारितम् ।। <br>
भस्मानुलिप्तसर्वांगं मृगचर्मोत्तरीयकम् ।। ३९ ।। <br>
नववारिदसंवीतं कैलासमिव भास्वरम् ।। <br>
जटाभिर्लम्बमानाभिर्भास्वन्तं स्वर्णकांतिभिः ।। 2.1.30.४० ।। <br>
स्थिरविद्युल्लताकीर्णमिव शारदनीरदम् ।। <br>
श्रुतिस्मृति पुराणार्थैरेकीभूय समागतैः ।। ४१ ।। <br>
अङ्गीकृतमिवाकारं दिव्यज्ञानशुभास्पदम् ।। <br>
धृतिक्षांतिदयातुष्टिशांतिभिर्नित्यसेवितम् ।। ४२ ।। <br>
प्रियाभिरिव रक्ताभिरखंडब्रह्मवर्चसम् ।। <br>
उपगम्य शनैः पार्थस्तत्पादांबुजयोः पुरः ।। ४३ ।। <br>
चक्रे प्रणामं साष्टांगं समालिंगितभूतलम् ।। ४४ ।। <br>
।। अथार्जुनं प्रति भरद्वाजकृतातिथ्यप्रकारः।। <br>
तमागतं पृथापुत्रमुत्थाप्य मुनिपुङ्गवः।। <br>
आशीर्भिरेधयाञ्चक्रे प्रहर्षोत्फुल्लमानसः।। ४५।। <br>
संपूज्य च यथान्यायं तमर्घ्याद्यैः प्रियातिथिम्।। <br>
विनिर्दिष्टासनासीनं समपृच्छदनामयम्।।४६।। <br>
संमाननमवाप्यास्मान्मुनेः पाण्डवमध्यमः।। <br>
प्रियैर्वाक्यैर्मुनिपतेरकरोन्मनसो मुदम् ।। ४७ ।।<br>
सस्माराथ भरद्वाजः स्वर्धेनुं कामदोहिनीम् ।। <br>
सा वितेनेऽतिमहतीं भक्ष्यभोज्यादिकल्पनाम् ।। ४८ ।।  <br>
भुक्त्वा पार्थः सानुचरस्तमुपास्य तपोनिधिम् ।। <br>
दिनशेषं कथालापकौतुकेनात्यवाहयत् ।। ४९ ।। <br>
ततः सायन्तनीं संध्यामुपास्य हुतपावकः ।। <br>
विप्रैरमात्यैः सहितो ययौ तस्य कुटीगृहान् ।। 2.1.30.५० ।। <br>
तत्रासीनो मुनिपतेराशीर्भिरभिनन्दितः ।। <br>
आनन्द्यमानो मुमुदे तन्नदीशीतलानिलैः ।। ५१ ।।  <br>
संप्रापिता केन भुवः प्रभूता कस्मान्महीध्रादधिकप्रभावा ।। <br>
इति प्रभावं परिपृच्छ्य नद्याः श्रोतुं मुनीन्द्रान्मतिरस्य जज्ञे ।। ५२ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये सुवर्णमुखरीमाहात्म्यप्रशंसायां भरद्वाजाश्रमवर्णनंनाम त्रिंशोऽध्यायः ।। ३० ।। <br>
<br>
<br>
</span>
