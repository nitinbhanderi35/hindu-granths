<span style="font-size: 14pt; line-height: 200%">॥ अथ रामानुजाख्यद्विजवृत्तान्तः ॥ <br>
॥ श्रीसूत उवाच ॥ ॥ <br>
भोभोस्तपोधनाः सर्वे नैमिषारण्यवासिनः ॥ <br>
आकाशगंगातीर्थस्य माहात्म्यं प्रवदाम्यहम् ॥ १ ॥ <br>
आकाशगंगानिकटे सर्वशास्त्रार्थपारगः ॥ <br>
रामानुज इति ख्यातो विष्णुभक्तो जितेन्द्रियः ॥ २ ॥ <br>
तपश्चकार धर्मात्मा वैखानसमते स्थितः ॥ <br>
ग्रीष्मे पंचाग्निमध्यस्थो विष्णुध्यानपरायणः ॥ ३ ॥ <br>
जपन्नष्टाक्षरं मंत्रं ध्यायन्हृदि जनार्दनम् ॥ <br>
वर्षास्वाकाशगो नित्यं हेमन्तेषु जलेशयः ॥ ४ ॥ <br>
सर्वभूतहितो दान्तः सर्वद्वन्द्वविवर्जितः ॥ <br>
वर्षाणि कतिचित्सोऽयं जीर्णपर्णाशनोभवत् ॥ ५ ॥ <br>
कञ्चित्कालं जलाहारो वायुभक्षः कियत्समाः ॥६॥ <br>
॥ अथाकाशगंगातीरे रामानुजतपस्तुष्टभगवदाविर्भावः ॥ ॥ <br>
अथ तत्तपसा तुष्टो भगवान्भक्तवत्सलः ॥ <br>
प्रत्यक्षतामगात्तस्य शंखचक्रगदाधरः ॥ ७ ॥ <br>
विकचाम्बुजपत्राक्षः सूर्यकोटिसमप्रभः ॥ <br>
विनतानन्दनारूढश्छत्रचामरशोभितः ॥ ८ ॥ <br>
हारकेयूरमुकुटः कटकादिविभूषितः ॥ <br>
विष्वक्सेनसुनन्दादि किङ्करैः परिवारितः ॥ ९ ॥ <br>
वीणावेणुमृदंगादिवादकैर्नारदादिभिः ॥ <br>
गीयमानः सुविभवः पीताम्बरविराजितः ॥2.1.21.१०॥ <br>
लक्ष्मीविराजितोरस्को नीलमेघनिवच्छविः ॥ <br>
सनकादिमहायोगिसेवितः पार्श्वयोर्द्वयोः ॥ ११ ॥ <br>
मन्दस्मितेन सकलं मोहयन्भुवनत्रयम् ॥ <br>
स्वभासा मानयन्सर्वा दिशो दश विराजयन्॥ १२ ॥ <br>
सुभक्तसुलभो देवो वेंकटेशो दयानिधिः ॥ <br>
पुनः सन्निदधे तस्य रामानुजमहामुनेः ॥ १३ ॥ <br>
आविर्भूतं तदा दृष्ट्वा श्रीनिवासं कृपानिधिम् ॥ <br>
पीताम्बरधरं देवं तुष्टिं प्राप महामुनिः ॥ १४ ॥ <br>
भक्त्या परमया युक्तस्तुष्टाव जगदीश्वरम् ॥१५॥ <br>
॥ अथ रामानुजाख्यविप्रकृतभगवत्स्तुतिः ॥ <br>
॥ रामानुज उवाच ॥ ॥ <br>
नमो देवाधिदेवाय शङ्खचक्रगदाभृते ॥ <br>
नमो नित्याय शुद्धाय वेंकटशाय ते नमः ॥ १६ ॥ <br>
नमो भक्तार्तिहंत्रे ते हव्यकव्यस्वरूपिणे ॥ <br>
नमस्त्रिमूर्तये तुभ्यं सृष्टिस्थित्यन्तकारिणे ॥ १७ ॥ <br>
नमः परेशाय नमोऽतिभूम्ने नमोऽस्तु लक्ष्मीपतये विधात्रे ॥ <br>
नमोऽस्तु सूर्येन्दुविलोचनाय नमो विरिञ्चाद्यभिवन्दिताय ॥ १८ ॥ <br>
यो नाम जात्यादिविकल्पहीनः समस्तदोषैरपि वर्जितो यः ॥ <br>
समस्तसंसारभयापहारिणे तस्मै नमो दैत्यविनाशकाय॥१९॥ <br>
वेदांतवेद्याय रमेश्वराय वृषादिवासाय विधातृपित्रे ॥ <br>
नमोनमः सर्वजनार्तिहारिणे नारायणायामितविक्रमाय ॥ 2.1.21.२० ॥ <br>
नमस्तुभ्यं भगवते वासुदेवाय शार्ङ्गिणे ॥ <br>
भूयोभूयो नमस्तुभ्यं वेंकटाद्रिनिवासिने ॥ २१ ॥ <br>
इति स्तुत्वा वेंकटेशं श्रीनिवासं जगद्गुरुम् ॥ <br>
रामानुजो मुनिस्तूष्णीमास्ते विप्रवरोत्तमः ॥ २२ ॥ <br>
श्रुत्वा स्तुतिं श्रुतिसुखां स्तुतस्तस्य महात्मनः ॥ <br>
अवाप परमं तोषं वेंकटाचलनायकः ॥ २३ ॥ <br>
अथालिङ्ग्य मुनिं शौरिश्चतुर्भिर्बाहुभिस्तदा ॥ <br>
बभाषे प्रीतिसंयुक्तो वरं वै व्रियतामिति ॥ २४ ॥ <br>
तुष्टोऽस्मि तपसा तेऽद्य स्तोत्रेणापि महामुने ॥ <br>
नमस्कारेण च प्रीतो वरदोऽहं तवागतः ॥ २५ ॥ <br>
॥ अथ रामानुजाख्यविप्रकृतभगवत्प्रार्थना ॥ ॥ ॥ <br>
॥ रामानुज उवाच ॥ ॥ <br>
नारायण रमानाथ श्रीनिवास जगन्मय ॥ <br>
जनार्दन जगद्धाम गोविन्द नरकान्तक ॥ २६ ॥ <br>
त्वद्दर्शनात्कृतार्थोऽस्मि वेंकटाद्रिशिरोमणे ॥ <br>
त्वां नमस्यंति धर्मिष्ठा यतस्त्वं धर्मपालकः ॥ २७ ॥ <br>
यं न वेत्ति भवो ब्रह्मा यं न वेत्ति त्रयी तथा ॥ <br>
त्वां वेद्मि परमात्मानं किमस्मादधिकं परम् ॥ २८ ॥ <br>
योगिनो यं न पश्यंति यं न पश्यंति कर्मठाः ॥ <br>
पश्यामि परमात्मानं किमस्मादधिकं परम् ॥ २९ ॥ <br>
एतेन च कृतार्थोऽस्मि वेंकटेश जगत्पते ॥ <br>
यन्नामस्मृतिमात्रेण महापातकिनोऽपि च ॥ 2.1.21.३० ॥ <br>
मुक्तिं प्रयांति मनुजास्तं पश्यामि जनार्दनम् ॥ <br>
त्वत्पादपद्मयुगले निश्चला भक्तिरस्तु मे ॥ ३१ ॥ <br>
॥ अथ भगवद्वर्णिताकाशगंगातीर्थस्नानकालः ॥ <br>
॥ श्रीभगवानुवाच ॥ ॥ <br>
मयि भक्तिर्दृढा तेस्तु रामानुज महामते ॥ <br>
शृणु चाप्यपरं वाक्यमुच्यते ते मया द्विज ॥ ३२ ॥ <br>
मेषसंक्रमणे भानोश्चित्रानक्षत्रसंयुते ॥ <br>
पौर्णमास्यां च गंगायां स्नानं कुर्वन्ति ये जनाः ॥ ३३ ॥<br>
ते यांति परमं धाम पुनरावृत्तिवर्जितम् ॥ <br>
वियद्गंगासमीपे त्वं वस रामानुज द्विज ॥ ३४ ॥ <br>
एतत्प्रारब्धदेहांते मत्स्वरूपमवाप्स्यसि ॥ <br>
बहुना किमिहोक्तेन वियद्गंगाजले शुभे ॥ ३५ ॥ <br>
स्नान्ति ये वै जनाः सर्वे ते वै भागवतोत्तमाः ॥ <br>
भवन्ति मुनिशार्दूल नात्र कार्या विचारणा ॥ ३६ ॥ <br>
॥ रामानुज उवाच ॥ ॥ <br>
किंलक्षणा भागवता ज्ञायन्ते केन कर्मणा ॥ <br>
एतदिच्छाम्यहं श्रोतुं कौतूहलपरो यतः ॥ ३७ ॥ ॥ <br>
॥ अथ भगवद्वर्णितभागवतलक्षणानि ॥ <br>
॥ श्रीवेंकटेश उवाच ॥ <br>
लक्ष्म भागवतानां तु शृणुष्व मुनिसत्तम ॥ ३८ ॥ <br>
वक्तुं तेषां प्रभावं तु शक्यते नाब्दकोटिभिः ॥ ३९ ॥ <br>
ये हिताः सर्वजन्तूनां गतासूया विमत्सराः ॥ <br>
ज्ञानिनो निःस्पृहाः शान्तास्ते वै भागवतोत्तमाः ॥ 2.1.21.४० ॥ <br>
कर्मणा मनसा वाचा परपीडां न कुर्वते ॥ <br>
अपरिग्रहशीलाश्च ते वै भागवतोत्तमाः ॥ ४१ ॥ <br>
सत्कथाश्रवणे येषां वर्तते सात्त्विकी मतिः ॥ <br>
मत्पादाम्बुजभक्ता ये ते वै भागवतोत्तमाः ॥ ४२ ॥ <br>
मातापित्रोश्च शुश्रूषां कुर्वते ये नरोत्तमाः ॥ <br>
ये तु देवार्चनरता ये तु तत्साधका नराः ॥ <br>
पूजां दृष्ट्वा तु मोदन्ते ते वै भागवतोत्तमाः ॥ ४३ ॥ <br>
वर्णिनां च यतीनां च परिचर्यापराश्च ये ॥ <br>
परनिन्दामकुर्वाणास्ते वै भागवतोत्तमाः ॥ ४४ ॥ <br>
सर्वेषां हितवाक्यानि ये वदन्ति नरोत्तमाः ॥ <br>
ये गुणग्राहिणो लोके ते वै भागवतोत्तमाः ॥ ४५ ॥ <br>
आत्मवत्सर्वभूतानि ये पश्यन्ति नरोत्तमाः ॥ <br>
तुल्याः शत्रुषु मित्रेषु ते वै भागवताः स्मृताः ॥ ४६ ॥ <br>
धर्मशास्त्रप्रवक्तारः सत्यवाक्यरताश्च ये ॥ <br>
तेषां शुश्रूषवो ये च ते वै भागवतोत्तमाः ॥ ४७ ॥ <br>
व्याकुर्वन्ति पुराणानि तानि शृण्वन्ति ये तथा ॥ <br>
तद्वक्तरि  च भक्ता ये ते वै भागवतोत्तमाः ॥ ४८ ॥ <br>
ये गोब्राह्मणशुश्रूषां कुर्वन्ति सततं नराः ॥ <br>
तीर्थयात्रापरा ये च ते वै भागवतोत्तमाः ॥ ४९ ॥ <br>
अन्येषामुदयं दृष्ट्वा येऽभिनन्दंति मानवाः ॥ <br>
हरिनामपरा ये च ते वै भागवतोत्तमाः ॥ 2.1.21.५० ॥ <br>
आरामारोपणरतास्तटाकपरिरक्षकाः ॥ <br>
कासारकूपकर्तारस्ते वै भागवतोत्तमाः ॥ ५१ ॥ <br>
ये वै तटाककर्तारो देवसद्मानि कुर्वते ॥ <br>
गायत्रीनिरता ये च ते वै भागवतोत्तमाः ॥ ५२ ॥ <br>
येऽभिनन्दंति नामानि हरेः श्रुत्वाऽतिहर्षिताः ॥ <br>
रोमाञ्चितशरीराश्च ते वै भागवतोत्तमाः ॥ ५३ ॥ <br>
तुलसीकाननं दृष्ट्वा ये नमस्कुर्वते नराः ॥ <br>
तत्काष्ठांकितकर्णा ये ते वै भागवतोत्तमाः ॥॥ ५४ ॥ <br>
तुलसीगन्धमाघ्राय सन्तोषं कुर्वते तु ये ॥ <br>
तन्मूलमुद्धरा ये च ते वै भागवतोत्तमाः ॥ ५५ ॥ <br>
स्वाश्रमाचारनिरतास्तथैवातिथिपूजकाः ॥ <br>
ये च वेदार्थवक्तारस्ते वै भागवतोत्तमाः ॥ ५६ ॥ <br>
विदितानि च शास्त्राणि परार्थं प्रवदन्ति ये ॥ <br>
सर्वत्र गुणभाजो ये ते वै भागवतोत्तमाः ॥ ५७ ॥ <br>
पानीयदाननिरता ह्यन्नदानरताश्च ये ॥ <br>
एकादशीव्रतपरास्ते वै भागवतोत्तमाः ॥ ५८ ॥ <br>
गोदाननिरता ये च कन्यादानरताश्च ये ॥ <br>
मदर्थं कर्मकर्तारस्ते वै भागवतोत्तमाः ॥ ५९ ॥ <br>
मन्मानसाश्च मद्भक्ता ये मद्भजनलोलुपाः ॥ <br>
मन्नामस्मरणासक्तास्ते वै भागवतोत्तमाः ॥॥ 2.1.21.६० ॥ <br>
बहुनात्र किमुक्तेन संक्षेपात्ते ब्रवीम्यहम् ॥ <br>
सद्गुणाय प्रवर्तंते ते वै भागवतोत्तमाः ॥ ६१ ॥ <br>
एते भागवता विप्राः केचिदत्र प्रकीर्तिताः ॥ <br>
ममापि गदितुं शक्या नाब्दकोटिशतैरपि ॥ ६२ ॥ <br>
रामानुज महाभाग मद्भक्तानां च लक्षणम् ॥ <br>
मयि भक्ते त्वयि प्रीत्या युक्तं किल महामते ॥ ६३ ॥ <br>
॥ श्रीसूत उवाच ॥ ॥ <br>
एवं वः कथितं विप्राः शौनकाद्या महौजसः ॥ <br>
वृषाद्रौ च वियद्गंगातीर्थमाहात्म्यमुत्तमम ॥ ॥ ६४ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये आकाशगंगामाहात्म्य रामानुजविप्रव्रतचर्यादिवर्णनंनामैकविंशतितमोऽध्यायः ॥ २१ ॥<br>
<br>
<br>
</span>
