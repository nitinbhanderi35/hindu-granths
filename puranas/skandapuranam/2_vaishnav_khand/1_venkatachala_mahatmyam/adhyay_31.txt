<span style="font-size: 14pt; line-height: 200%">।। अथ सुवर्णमुखरीप्रभावशुश्रूषया भरद्वाजं प्रत्यर्जुनप्रश्रः ।। <br>
।। श्रीसूत उवाच ।। ।। <br>
कृतसायन्तनविधिं हुताशनसमद्युतिम् ।। <br>
सुखासीनं मुनिपतिं प्रणम्य भरतर्षभः ।। १ ।। <br>
तदीयशीतलामोदसुधापूरानुमोदितः ।। <br>
गम्भीरं प्रश्रयोपेतमिदं वचनमब्रवीत् ।। २ ।। ।। <br>
।। अर्जुन उवाच ।। ।। <br>
मुनिपुंगव लोकेऽस्मिन्धन्य एकोऽहमेव हि ।। <br>
पुत्राविशेषं भवता यदेवं सम्यगादृतः ।। ३ ।। <br>
भवदादरसञ्जातकौतुकं मम मानसम् ।। <br>
भवद्वाक्यामृतं दिव्यं पातुं त्वरयतीव माम् ।।४।। <br>
कस्माच्छैलादियं जाता केनानीता महानदी ।। <br>
किं पुण्यं स्नानदानाद्यैः कृतैस्तत्रोपलभ्यते ।।५।। <br>
अस्याः प्रभावं प्रभवं प्रह्वस्य मम सन्मुने ।। <br>
वक्तुमर्हसि कार्यो हि भक्तानुग्रह एव ते ।।६।। <br>
अर्जुनस्य वचः श्रुत्वा भरद्वाजो द्विजोत्तमः ।। <br>
तदाननं समालोक्य वाक्यं वाक्यविदब्रवीत् ।। ७ ।। <br>
।। भरद्वाज उवाच ।। ।। <br>
त्वमर्जुन महाबाहो कौरवान्वयपावनः ।। <br>
विशेषान्मम मान्योऽसि धर्मपुत्रानुजो यतः ।। ८ ।। <br>
अनेके भूमिपा दृष्टा न ते त्वमिव फाल्गुन ।। <br>
लीलार्जवदयौदार्यधैर्यगाम्भीर्यशालिनः ।। ९ ।। <br>
कुलं विद्या धनं चैव बलिनां मदकारणम् ।। <br>
भवादृशानां भव्यानां तानि प्रश्रयकारणम् ।। 2.1.31.१० ।। <br>
प्राज्येषु राज्यभोगेषु विद्यमानेषु कौरव ।। <br>
ऋते भवन्तं को वान्यो नोपैति विकृतेर्वशम् ।। ११ ।। <br>
परवानस्मि कौन्तेय गुणैलाकोत्तरैस्तव ।। <br>
किमस्त्यकथनीयं ते कौतुकोपेतमानस ।। १२ ।। <br>
शृणु राजन्कथां दिव्यां मया मुनिमुखाच्छुताम् ।। <br>
यां श्रुत्वा पातकातङ्कान्मुच्यन्ते सर्वजन्तवः ।। १३ ।। <br>
।। अथ भरद्वाजकथित शंकरविवाहप्रक्रिया ।। ।। <br>
पूर्वं दाक्षायणी देवी जनकेनावमानिता ।। <br>
त्यक्त्वा तनुं तां नीहारगिरेरभवदात्मजा ।। १४ ।। <br>
सप्तर्षिभिरुपागम्य प्रार्थितो धरणीधरः ।। <br>
मृत्युंजयाय स्वां पुत्रीं विवाहे दातुमुद्यतः ।। १५ ।। <br>
वृषभांको जगत्स्वामी विवोढुं सर्वमंगलाम् ।। <br>
प्राप्तो हिमवदावासमोषधीप्रस्थनामकम् ।। १६ ।। <br>
तच्छासनात्समाजग्मुः स्थावराणि चराणि च ।। <br>
भूतानि भूतनाथस्य कल्याणमभिनंदितुम् ।। १७ ।। <br>
तद्भूरिभारसंभग्ना भूमिरुत्तरसंश्रया ।। <br>
निम्नतामाययौ तावद्यावत्पातालमास्थिता ।।१८।।<br>
निर्भारलाघवादस्माद्भृशं दक्षिणगामिनी । <br>
ऊर्ध्वं गता च तं दृष्ट्वा सर्वेषामभवद्भयम् ।।१९।। <br>
ज्ञात्वा तां विकृतिं भूमेर्दृष्ट्वागस्त्यंमहेश्वरः ।। <br>
इत एहि महाप्राज्ञेत्युक्त्वा वचनमब्रवीत् ।। 2.1.31.२० ।। <br>
आगतेषु समस्तेषु भूतेष्वत्र वसुन्धरा ।। <br>
तद्भारेण समाक्रान्ता विकृतिं समुपागता ।। २१ ।। <br>
तद्भुवः साम्यकरणे त्वमर्हसि महामते ।। <br>
ऋते त्वामत्र हि त्वत्तः परेणैतत्कथं भवेत् ।। २२ ।। <br>
मत्तेजःसंभवो हि त्वं लोकसंरक्षणोद्यतः ।। <br>
तस्मान्मद्वचनाद्वत्स भुवमेतां समीकुरु ।। २३ ।। <br>
मत्पाणिग्रहणाल्लोककौतुकायत्तबुद्धिषु ।। <br>
आगतेषु समस्तेषु स्थातव्यं भवताऽपि च ।। २४ ।। <br>
त्वं न तिष्ठसि चेदत्र न कश्चिद्विकृतिं भुवः ।। <br>
अपनेतुं हि शक्नोति तद्गन्तव्यं त्वयानघ ।। २५ ।। <br>
इमां गिरिसुतापाणिग्रहकल्याणभासुराम् ।। <br>
मूर्तिं प्रदर्शयिष्यामि यत्र तिष्ठसि तत्र ते ।। २६ ।। <br>
।। अथ भूसाम्यकरणायागस्त्यस्य हिमाद्रेर्दक्षिणदिग्गमनम् ।। ।। <br>
इत्युक्त्वा तं परिष्वज्य विससर्ज महेश्वरः ।। <br>
तथेति प्रणम्यासौ ययौ याम्यां दिशं मुनिः ।। २७ ।। <br>
विन्ध्याद्रिं समतिक्रम्य दक्षिणामागते दिशम् ।। <br>
अगस्त्ये मुनिशार्दूले मही साम्यमुपाययौ ।। २८ ।। <br>
भुवोऽपनीय विकृतिं स्थितं कलशजं मुनिम् ।। <br>
तुष्टुवुर्हर्षतरलाः सुरगन्धर्वकिन्नराः ।। २९ ।। <br>
स ददर्श ततो गत्वा कश्चिच्छैलं समुन्नतम् ।। <br>
विततैर्धरणीं पादैर्धृत्वा संस्थितमग्रतः ।। 2.1.31.३० ।। <br>
महौषधीनां रत्नानामशेषाणां स्वयंभुवा ।। <br>
अखण्डतेजोदीप्तानां विनिर्मितमिवाकरम् ।। ३१ ।। <br>
समुन्नतैर्यः शिखरैर्निपतद्व्योमभूतले ।। <br>
उदारधारासंपन्नैर्दधातीव निरन्तरम् ।। ३२ ।। <br>
शनैरारुह्य तं शैलमगस्त्यो मुनिपुंगवः ।। <br>
निवासाय मतिं चक्रे रम्ये तच्छिखरस्थले ।। ३३ ।। <br>
तस्यामृतोपमेयस्य पद्मोत्पलकुलश्रियः ।। <br>
नानाद्रुमपरीतस्य कासारस्योत्तरे तटे ।। ३४ ।। <br>
मनोहरे महीभागे विधायाश्रममुत्तमम् ।। <br>
आराध्य पितृदेवर्षीन्विधिवद्वास्तुदेवताम् ।। ३५ ।। <br>
उवास सुचिरं तत्र मुनिसङ्घसमन्वितः ।। <br>
देवतासिद्धगन्धर्वाप्सरोजुष्टमहीधरे ।। ३६ ।। <br>
तपः समावेशितवित्तवृत्तौ तपोवने तिष्ठति कुम्भजाते ।। <br>
प्रशस्तसौभाग्यसमन्वितोऽद्रिरगस्त्यशैलाह्वयमाससाद ।। ३७ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे वेंकटाचलमाहात्म्ये सुवर्णमुखरीमाहात्म्यप्रशंसायामर्जुनभरद्वाजसंवादे शंकरविवाहागस्त्यदक्षिणदिग्गमनवर्णननामैकत्रिंशोऽध्यायः ।। ३१ ।। <br>
<br>
</span>
