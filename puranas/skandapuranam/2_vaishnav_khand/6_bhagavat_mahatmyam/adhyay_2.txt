<span style="font-size: 14pt; line-height: 200%">।। श्रीऋषय ऊचुः ।। ।। <br>
शांडिल्ये तौ समादिश्य परावृत्ते स्वमाश्रमम् ।। <br>
कि कथं चक्रतुस्तौ तु राजानौ सूत तद्वद ।। १ ।। ।। <br>
।। श्रीसूत उवाच ।। ।। <br>
ततस्तु विष्णुरातेन श्रेणीमुख्वाः सहस्रशः ।। <br>
इन्द्रप्रस्थात्समानाय्य मथुरास्थानमापिताः ।। २ ।। <br>
माथुरान्ब्राह्मणांस्तत्र वानरांश्च पुरातनान् ।। <br>
विज्ञाय माननीयत्वं तेषु स्थापितवान्स्वरादट् ।। ३ ।। <br>
वज्रस्तु तत्सहायेन शाण्डिल्यस्याऽप्यनुग्रहात् ।। <br>
गोविन्दगोपगोपीनां लीलास्थानान्यनुक्रमात् ।। ४ ।। <br>
विज्ञायाऽभिधयाऽऽस्थाप्य ग्रामानावासयद्बहून् ।। <br>
कुण्डकूपादिपूर्तेन शिवादिस्थापनेन च ।। ५ ।।<br>
गोविन्दहरिदेवादिस्वरूपाऽऽरोपणेन च ।। <br>
कृष्णैकभक्तिं स्वे राज्यं ततान च मुमोद ह ।। ६ ।। <br>
प्रजास्तु मुदितास्तस्य कृष्णकीर्तनतत्पराः।। <br>
परमानन्दसम्पन्ना राज्यं तस्यैव तुष्टुवुः ।। ७ ।। <br>
एकदा कृष्णपत्न्यस्तु श्रीकृष्णविरहातुराः ।। <br>
कालिन्दीं मुदिता वीक्ष्य पप्रच्छुर्गतमत्सराः ।। ८ ।।।। <br>
।। श्रीकृष्णपत्न्य ऊचुः ।। ।। <br>
यथा वयं कृष्णपत्न्यस्तथा त्वमपि शोभने ।। <br>
वयं विरहदुःखार्तास्त्वं न कालिन्दि तद्वद ।। ९ ।। <br>
तच्छ्रुत्वा स्मयमाना सा कालिन्दी वाक्यमब्रवीत् ।। <br>
सापत्न्यं वीक्ष्य तत्तासां करुणापरमानसा ।। 2.6.2.१० ।। ।। <br>
श्रीकालिन्द्युवाच ।। ।। <br>
आत्मारामस्य कृष्णस्य ध्रुवमात्मास्ति राधिका ।। <br>
तस्या दास्यप्रभावेण विरहोऽस्मान्न संस्पृशेत् ।। ११ ।। <br>
तस्या एवांशविस्ताराः सर्वाः श्रीकृष्णनायिकाः ।। <br>
नित्यसंभोग एवास्ति तस्याः साम्मुख्ययोगतः ।। १२ ।। <br>
स एव सा स सैवास्ति वंशी तत्प्रेमरूपिका ।। <br>
श्रीकृष्णनखचन्द्रालिसंगाच्चन्द्रावली स्मृता ।। १३ ।। <br>
रूपान्तरं च गृह्णाना तयोः सेवातिलालसा ।। <br>
रुक्मिण्यादिसमावेशो मयात्रैव विलोकितः ।। १४ ।। <br>
युष्माकमपि कृष्णेन विरहो नैव सर्वतः ।। <br>
किन्तु एवं न जानीथ तस्माद्व्याकुलतामिताः ।। १५ ।। <br>
एवमेवात्र गोपीनामक्रूरावसरे पुरा ।। <br>
विरहाभास एवासीदुद्धवेन समाहितः ।। १६ ।। <br>
तेनैव भवतीनां चेद्भवेदत्र समागमः ।। <br>
तर्हि नित्यं स्वकान्तेन विहारमपि लप्स्यथ ।। १७ ।। <br>
।। श्रीसूत उवाच ।। ।। <br>
एवमुक्तास्तु ताः पत्न्यः प्रसन्नां पुनरब्रुवन् ।। <br>
उद्धवालोकनेनात्मप्रेष्ठसंगमलालसाः ।। १८ ।। <br>
।। श्रीकृष्णपत्न्य ऊचुः ।। ।। <br>
धन्यासि सखि कान्तेन यस्या नैवास्ति विच्युतिः ।। <br>
यतस्ते स्वार्थसंसिद्धिस्तस्या दास्यो बभूविम ।। १९ ।। <br>
परन्तूद्धवलाभे स्यादस्मत्सर्वार्थसाधनम् ।। <br>
तथा वदस्व कालिन्दि तल्लाभोऽपि यथा भवेत् ।। 2.6.2.२० ।। <br>
।। श्रीसूत उवाच ।। ।। <br>
एवमुक्ता तु कालिन्दी प्रत्युवाचाथ तास्तथा ।। <br>
स्मरन्ती कृष्णचन्द्रस्य कलाषोडशरूपिणी ।। २१ ।। <br>
साधनभूमिर्बदरी व्रजता कृष्णेन मंत्रिणे प्रोक्ता ।। <br>
तत्रास्ते स तु साक्षात्तद्वयुनं ग्राहयँल्लोकान् ।। २२ ।। <br>
फलभूमिर्व्रजभूमिर्दत्ता तस्मै पुरैव सरहस्यम् ।। <br>
फलमिह तिरोहितं सत्तदिहेदानीं स उद्धवोऽलक्ष्यः ।। २३ ।। <br>
गोवर्द्धनगिरिनिकटे सखीस्थले तद्रजःकामः ।। <br>
तत्रत्याङ्कुरवल्लीरूपेणास्ते स उद्धवो नूनम् ।। २४ ।। <br>
आत्मोत्सवरूपत्वं हरिणा तस्मै समर्पितं नियतम् ।। <br>
तस्मात्तत्र स्थित्वा कुसुमसरःपरिसरे सवज्राभिः ।। २५ ।। <br>
वीणावेणुमृदंगैः कीर्तनकाव्यादिसरससंगीतैः ।। <br>
उत्सव आरब्धव्यो हरिरतलोकान्समानाय्य ।। २६ ।। <br>
तत्रोद्धवावलोको भविता नियतं महोत्सवे वितते ।। <br>
यौष्माकीणामभिमतसिद्धिं सविता स एव सवितानाम् ।। २७ ।। <br>
।। श्रीसूत उवाच ।। ।। <br>
इति श्रुत्वा प्रसन्नास्ताः कालिन्दीमभिवन्द्य तत् ।। <br>
कथयामासुरागत्य वज्रं प्रति परीक्षितम् ।। २८ ।। <br>
विष्णुरातस्तु तच्छ्रुत्वा प्रसन्नस्तद्युतस्तदा ।। <br>
तत्रैवागत्य तत्सर्वं कारयामास सत्वरम् ।। २९ ।।<br>
गोवर्धनाददूरेण वृन्दारण्ये सखीस्थले ।। <br>
प्रवृत्तः कुसुमाम्भोधौ कृष्णसंकीर्तनोत्सवः ।। 2.6.2.३० ।। <br>
वृषभानुसुताकान्तविहारे कीर्तनश्रिया ।। <br>
साक्षादिव समावृत्ते सर्वेऽनन्यदृशोऽभवन् ।। ३१ ।। <br>
ततः पश्यत्सु सर्वेषु तृणगुल्मलताचयात् ।। <br>
आजगामोद्धवः स्रग्वी श्यामः पीताम्बरावृतः ।। ३२ ।। <br>
गुञ्जामालाधरो गायन्बल्लवीवल्लभं मुहुः ।। <br>
तदागमनतो रेजे भृशं संकीर्तनोत्सवः ।। ३३ ।। <br>
चन्द्रिकागमतो यद्वत्स्फाटिकाट्टालभूमणिः ।। <br>
अथ सर्वे सुखाम्भोधौ मग्नाः सर्वं विसस्मरुः ।। ३४ ।। <br>
क्षणेनागतविज्ञाना दृष्ट्वा श्रीकृष्णरूपिणम् ।। <br>
उद्धवं पूजयांचक्रुः प्रतिलब्धमनोरथाः ।। ३५ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीमद्भागवतमाहात्म्ये गोवर्द्धनपर्वतसमीपे परीक्षिदादीनामुद्धवदर्शनवर्णनोनाम द्वितीयोऽध्यायः ।। २ ।। <br>
<br>
</span>
