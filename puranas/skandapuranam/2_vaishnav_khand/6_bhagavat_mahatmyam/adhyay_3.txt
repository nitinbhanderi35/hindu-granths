<span style="font-size: 14pt; line-height: 200%">।। श्रीसूत उवाच ।। ।। <br>
अथोद्धवस्तु तान्दृष्ट्वा कृष्णकीर्तनतत्परान् ।। <br>
सत्कृत्याथ परिष्वज्य परीक्षितमुवाच ह ।। १ ।। <br>
।। उद्धव उवाच ।। ।। <br>
धन्योऽसि राजन्कृष्णैकभक्त्या पूर्णोऽसि नित्यदा ।। <br>
यस्त्वं निमग्नचित्तोऽसि कृष्णसंकीर्तनोत्सवे ।। २ ।। <br>
कृष्णपत्नीषु वज्रे च दिष्ट्या प्रीतिः प्रवर्तिता ।। <br>
तवोचितमिदं तात कृष्णदत्तांग वैभव ।। ३ ।। <br>
द्वारकास्थेषु सर्वेषु धन्या एते न संशयः ।। <br>
येषां व्रजनिवासाय पार्थमादिष्टवान्प्रभुः ।। ४ ।। <br>
श्रीकृष्णस्य मनश्चंद्रो राधास्यप्रभयान्वितः ।। <br>
तद्विहारवनं गोभिर्मण्डयन्रोचते सदा ।। ५ ।। <br>
कृष्णचन्द्रः सदा पूर्णस्तस्य षोडश याः कलाः ।। <br>
चित्सहस्रप्रभाभिन्ना अत्रास्ते तत्स्वरूपता ।। ६ ।। <br>
एवं वज्रस्तु राजेन्द्र प्रपन्नभयभञ्जकः ।। <br>
श्रीकृष्णदक्षिणे पादे स्थानमेतस्य वर्तते ।। ७ ।। <br>
अवतारेऽत्र कृष्णेन योगमायाऽति भाविता ।। <br>
तद्बलेनात्मविस्मृत्या सीदन्त्येते न संशयः ।। ८ ।। <br>
ऋते कृष्णप्रकाशं तु स्वात्मबोधो न कस्यचित् ।। <br>
तत्प्रकाशस्तु जीवानां मायया पिहितः सदा ।। ९ ।। <br>
अष्टाविंशे द्वापरान्ते स्वयमेव यदा हरिः ।। <br>
उत्सारयेन्निजां मायां तत्प्रकाशो भवेत्तदा ।। 2.6.3.१० ।। <br>
स तु कालो व्यतिक्रांतस्तेनेदमपरं शृणु ।। <br>
अन्यदा तत्प्रकाशस्तु श्रीमद्भागवताद्भवेत् ।। ११ ।। <br>
श्रीमद्भागवतं शास्त्रं यत्र भागवतैर्यदा ।। <br>
कीर्त्यते श्रूयते चापि श्रीकृष्णस्तत्र निश्चितम् ।। १२ ।। <br>
श्रीमद्भागवतं यत्र श्लोकं श्लोकार्द्धमेव च ।। <br>
तत्रापि भगवान्कृष्णो बल्लवीभिर्विराजते ।। १३ ।। <br>
भारते मानवं जन्म प्राप्य भागवतं न यैः ।। <br>
श्रुतं पापपराधीनैरात्मघातस्तु तैः कृतः ।। १४ ।। <br>
श्रीमद्भागवतं शास्त्रं नित्यं यैः परिसेवितम् ।। <br>
पितुर्मातुश्च भार्यायाः कुलपंक्तिः सुतारिता ।। १५ ।। <br>
विद्याप्रकाशो विप्राणां राजां शत्रुजयो विशाम् ।। <br>
धनं स्वास्थ्यं च शूद्राणां श्रीमद्भागवताद्भवेत् ।। १६ ।।<br>
योषितामपरेषां च सर्ववांछितपूरणम् ।। <br>
अतो भागवतं नित्यं को न सेवेत भाग्यवान् ।। १७ ।। <br>
अनेकजन्मसंसिद्धः श्रीमद्भागवतं लभेत् ।।<br>
प्रकाशो भगवद्भक्तेरुद्भवस्तत्र जायते ।। १८ ।। <br>
सांख्यायनप्रसादाप्तं श्रीमद्भागवतं पुरा ।। <br>
बृहस्पतिर्दत्तवान्मे तेनाहं कृष्णवल्लभः ।। १९ ।। <br>
आख्यायिका च तेनोक्ता विष्णुरात निबोध ताम् ।। <br>
ज्ञायते संप्रदायोऽपि यत्र भागवतश्रुतेः ।। 2.6.3.२० ।। ।। <br>
श्रीबृहस्पतिरुवाच ।। ।। <br>
ईक्षांचक्रे यदा कृष्णो मायापुरुषरूपधृक् ।। <br>
ब्रह्मा विष्णुः शिवश्चापि रजःसत्त्वतमोगुणैः ।।२१।। <br>
पुरुषास्त्रय उत्तस्थुरधिकारांस्तदादिशत् ।। <br>
उत्पत्तौ पालने चैव संहारे प्रक्रमेण तान् ।। २२ ।। <br>
ब्रह्मा तु नाभिकमलादुत्पन्नस्तं व्यजिज्ञपत् ।। <br>
।। श्रीब्रह्मोवाच ।। ।। <br>
नारायणादिपुरुष परमात्मन्नमोऽस्तु ते ।। २३ ।। <br>
त्वया सर्गे नियुक्तोऽस्मि पापीयान्मां रजोगुणः ।। <br>
त्वत्स्मृतौ नैव बाधेत तथैव कृपया प्रभो ।। २४ ।। <br>
।। श्रीबृहस्पतिरुवाच ।। ।। <br>
यदा तु भगवांस्तस्मै श्रीमद्भागवतं पुरा ।। <br>
उपदिश्याब्रवीद्ब्रह्मन्सेवस्वैनत्स्वसिद्धये ।। २५ ।। <br>
ब्रह्मा तु परमप्रीतस्तेन कृष्णाप्तयेऽनिशम् ।। <br>
सप्तावरणभंगाय सप्ताहं समवर्तयत् ।। २६ ।। <br>
श्रीभागवतसप्ताहसेवनाप्तमनोरथः ।। <br>
सृष्टिं वितनुते नित्यं ससप्ताहः पुनःपुनः ।।२७।। <br>
विष्णुरप्यर्थयामास पुमांसं स्वार्थसिद्धये ।। <br>
प्रजानां पालने पुंसा यदनेनापि कल्पितः ।। २८ ।। <br>
।। श्रीविष्णुरुवाच ।। ।। <br>
प्रजानां पालनं देव करिष्यामि यथोचितम् ।। <br>
प्रवृत्त्या च निवृत्त्या च कर्मज्ञानप्रयोजनात् ।।२९।। <br>
यदायदैव कालेन धर्मग्लानिर्भविष्यति ।। <br>
धर्मं संस्थापयिष्यामि ह्यवतारैस्तदा तदा ।। 2.6.3.३० ।। <br>
भोगार्थिभ्यस्तु यज्ञादिफलं दास्यामि निश्चितम् ।। <br>
मोक्षार्थिभ्यो विरक्तेभ्यो मुक्तिं पञ्चविधां तथा ।। ३१ ।। <br>
येऽपि मोक्षं न वाञ्छन्ति तान्कथं पालयाम्यहम् ।। <br>
आत्मानं च श्रियं चापि पालयामि कथं वद ।। ३२ ।। <br>
तस्मा अपि पुमानाद्यः श्रीभागवतमादिशत् ।। <br>
उवाच च पठस्वैनत्तव सर्वार्थसिद्धये ।। ।। ३३ ।। <br>
ततो विष्णुः प्रसन्नात्मा परमार्थकपालने ।। <br>
समर्थोऽभूच्छ्रिया मासिमासि भागवतं स्मरन् ।। ३४ ।। <br>
यदा विष्णुः स्वयं वक्ता लक्ष्मीश्च श्रवणे रता ।। <br>
तदा भागवतश्रावो मासेनैव पुनःपुनः ।। ३५ ।। <br>
यदा लक्ष्मीः स्वयं वक्त्री विष्णुश्च श्रवणे रतः ।। <br>
मासद्वयं रसास्वादस्तदातीव सुशोभते ।। ३६ ।। <br>
अधिकारे स्थितो विष्णुर्लक्ष्मीर्निश्चिन्तमानसा ।। <br>
तेन भागवतास्वादस्तस्या भूरि प्रकाशते ।। ३७ ।। <br>
अथ रुद्रोऽपि तं देवं संहाराधिकृतः पुरा ।। <br>
पुमांसं प्रार्थयामास स्वसामर्थ्यविवृद्धये ।। ३८ ।। <br>
।। श्रीरुद्र उवाच ।। ।। <br>
नित्ये नैमित्तिके चैव संहारे प्राकृते तथा ।। <br>
शक्तयो मम विद्यन्ते देवदेव मम प्रभो ।। ३९ ।। <br>
आत्यंतिके तु संहारे मम शक्तिर्न विद्यते ।। <br>
महद्दुःखं ममैतत्तु तेन त्वां प्रार्थयाम्यहम् ।। 2.6.3.४० ।। ।। <br>
श्रीबृहस्पतिरुवाच ।। ।। <br>
श्रीमद्भागवतं तस्मा अपि नारायणो ददौ ।। <br>
स तु संसेवनादस्य जिग्ये चापि तमोगुणम् ।। ४१ ।। <br>
कथा भागवती तेन सेविता वर्षमात्रतः ।। <br>
लये त्वात्यंतिके तेनावाप शक्तिं सदाशिवः ।। ४२ ।। <br>
।। उद्धव उवाच ।। ।। <br>
श्रीभागवतमाहात्म्य इमामाख्यायिकां गुरोः ।। <br>
श्रुत्वा भागवतं लब्ध्वा मुमुदेऽहं प्रणम्य तम् ।। ४३ ।। <br>
ततस्तु वैष्णवीं रीतिं गृहीत्वा मासमात्रतः ।। <br>
श्रीमद्भागवतास्वादो मया सम्यङ्निषेवितः ।। ४४ ।। <br>
तावतैव बभूवाहं कृष्णस्य दयितः सखा ।। <br>
कृष्णेनाथ नियुक्तोऽहं व्रजे स्वप्रेयसीगणे ।।४५।। <br>
विरहार्त्तासु गोपीषु स्वयं नित्यविहारिणा ।। <br>
श्रीभागवतसंदेशो मन्मुखेन प्रयोजितः ।। ४६ ।। <br>
तं यथामति लब्ध्वा ता आसन्विरहवर्ज्जिताः ।। <br>
नाज्ञासिषं रहस्यं तच्चमत्कारस्तु लोकितः ।। ४७ ।। <br>
स्वर्वासं प्रार्थ्य कृष्णं च ब्रह्माद्येषु गतेषु मे ।। <br>
श्रीमद्भागवते कृष्णस्तद्रहस्यं स्वयं ददौ ।।४८।। <br>
पुरतोऽश्वत्थमूलस्य चकार मयि तद्दृढम् ।। <br>
तेनात्र व्रजवल्लीषु वसामि बदरीं गतः ।। ४९ ।। <br>
तस्मान्नारदकुण्डेऽत्र तिष्ठामि स्वेच्छया सदा ।। <br>
कृष्णप्रकाशो भक्तानां श्रीमद्भागवताद्भवेत् ।।2.6.3.५०।। <br>
तदेषामपि कार्य्यार्थं श्रीमद्भागवतं त्वहम् ।। <br>
प्रवक्ष्यामि सहायोऽत्र त्वयैवानुष्ठितो भवेत् ।।५१।। <br>
।। श्रीसूत उवाच ।। ।। <br>
विष्णुरातस्तु श्रुत्वा तदुद्धवं प्रणतोऽब्रवीत्।। ।। <br>
।। श्रीपरीक्षिदुवाच ।। ।। <br>
हरिदास त्वया कार्य्यं श्रीभागवतकीर्तनम् ।।५२।। <br>
आज्ञाप्योऽहं यथाकार्य्यं सहायोऽत्र मया तथा ।। <br>
।।श्रीसूत उवाच ।। <br>
श्रुत्वैतदुद्धवो वाक्यमुवाच प्रीतमानसः ।। ५३ ।। <br>
।। उद्धव उवाच ।। ।। <br>
श्रीकृष्णेन परित्यक्ते भूतले बलवान्कलिः ।। <br>
करिष्यति परं विघ्नं सत्कार्ये समुपस्थिते ।। ५४ ।। <br>
तस्माद्दिग्विजयं याहि कलिनिग्रहमाचर ।। <br>
अहं तु मासमात्रेण वैष्णवीं रीतिमास्थितः ।। ५५ ।। <br>
श्रीमद्भागवतास्वादं प्रचार्य त्वत्सहायतः ।। <br>
एतान्सम्प्रापयिष्यामि नित्यधाम्नि मधुद्विषः ।। ५६ ।। <br>
।। श्रीसूत उवाच ।। ।। <br>
श्रुत्वैवं तद्वचो राजा मुदितश्चिन्तयातुरः ।। <br>
तदा विज्ञापयामास स्वाभिप्रायं तमुद्धवम् ।। ५७ ।। <br>
।। श्रीपरीक्षिदुवाच ।। ।। <br>
कलिं तु निग्रहीष्यामि तात ते वचसि स्थितः ।। <br>
श्रीभागवतसंप्राप्तिः कथं मम भविष्यति ।। ५८ ।। <br>
अहं तु समनुग्राह्यस्तव पादतले श्रितः ।। <br>
।। श्रीसूत उवाच ।। ।। <br>
श्रुत्वैतद्वचनं भूयोऽप्युद्धवस्तमुवाच ह ।। ५९ ।। <br>
।। ।। उद्धव उवाच ।। ।। <br>
राजंश्चिन्ता तु ते काऽपि नैव कार्य्या कथंचन ।। <br>
तवैव भगवच्छास्त्रे यतो मुख्याधिकारिता ।। 2.6.3.६० ।। <br>
एतावत्कालपर्य्यन्तं प्रायो भागवतश्रुतेः ।। <br>
वार्तामपि न जानन्ति मनुष्याः कर्मतत्पराः ।। ६१ ।। <br>
त्वत्प्रसादेन बहवो मनुष्या भारताजिरे ।। <br>
श्रीमद्भागवतप्राप्तौ सुखं प्राप्स्यन्ति शाश्वतम् ।। ६२ ।। <br>
नन्दनन्दनरूपस्तु श्रीशुको भगवानृषिः ।। <br>
श्रीमद्भागवतं तुभ्यं श्रावयिष्यत्यसंशयः ।।६३।। <br>
तेन प्राप्स्यसि राजंस्त्वं नित्यं धाम व्रजेशितुः ।। <br>
श्रीभागवतसंचारस्ततो भुवि भविष्यति ।। ६४ ।। <br>
तस्मात्त्वं गच्छ राजेन्द्र कलिनिग्रहमाचर ।। <br>
।। श्रीसूत उवाच ।। ।।<br>
इत्युक्तस्तं परिक्रम्य गतो राजा दिशां जये ।।६५।। <br>
वज्रस्तु निजराज्येशं प्रतिबाहुं विधाय च ।। <br>
तत्रैव मातृभिः साकं तस्थौ भागवताशया ।।६६।। <br>
अथ वृन्दावने मासं गोवर्द्धनसमीपतः ।। <br>
श्रीमद्भागवतास्वादस्तूद्धवेन प्रवर्तितः ।। ६७।। <br>
तस्मिन्नास्वाद्यमाने तु सच्चिदानन्दरूपिणी ।। <br>
प्रचकाशे हरेर्लीला सर्वतः कृष्ण एव च ।। ६८ ।। <br>
आत्मानं च तदन्तःस्थं सर्वेऽपि ददृशुस्तदा ।। <br>
वज्रस्तु दक्षिणे दृष्ट्वा कृष्णपादसरोरुहे ।। ६९ ।। <br>
स्वात्मानं कृष्णवैधुर्य्यान्मुक्तस्तद्भुव्यशोभत ।। <br>
ताश्च तन्मातरः कृष्णे रासरात्रिप्रकाशिनि ।। 2.6.3.७० ।। <br>
चंद्रे कलाप्रभारूपमात्मानं वीक्ष्य विस्मिताः ।। <br>
स्वप्रेष्ठ विरहव्याधिविमुक्ताः स्वपदं ययुः ।। ७१ ।। <br>
येऽन्ये च तत्र ते सर्वे नित्यलीलान्तरं गताः ।। <br>
व्यावहारिकलोकेभ्यः सद्योऽदर्शनमागताः ।। ७२ ।। <br>
गोवर्द्धननिकुञ्जेषु गोषु वृन्दावनादिषु ।। <br>
नित्यं कृष्णेन मोदन्ते दृश्यन्ते प्रेमतत्परैः ।। ७३ ।। <br>
।। श्रीसूत उवाच ।। ।। <br>
य एतां भगवत्प्राप्तिं शृणुयाच्चापि कीर्तयेत् ।। <br>
तस्य वै भगवत्प्राप्तिर्दुःखहानिश्च जायते ।। ७४ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे परीक्षिदुद्धवसंवादे श्रीभागवतमाहात्म्ये तृतीयोऽध्यायः ।। ३ ।। <br>
<br>
<br>
</span>
