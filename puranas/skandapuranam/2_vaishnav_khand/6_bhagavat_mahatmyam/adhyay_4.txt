<span style="font-size: 14pt; line-height: 200%">॥ श्रीऋषय ऊचुः ॥ ॥ <br>
साधु सूत चिरं जीव चिरमेवं प्रशाधि नः ॥ <br>
श्रीभागवतमाहात्म्यमपूर्वं त्वन्सुखाच्छ्रुतम् ॥ १ ॥ <br>
तत्स्वरूपप्रमाणं च विधिं च श्रवणे वद ॥ <br>
तद्वक्तुर्लक्षणं सूत श्रोतुश्चापि वदाधुना ॥ २ ॥ <br>
॥ श्रीसूत उवाच ॥ ॥ <br>
श्रीमद्भागवतस्याथ श्रीमद्भगवतः सदा ॥ <br>
स्वरूपमेकमेवास्ति सच्चिदानन्दलक्षणम् ॥ ३ ॥ <br>
श्रीकृष्णासक्तभक्तानां तन्माधुर्य्यप्रकाशकम् ॥ <br>
समुज्जृम्भति यद्वाक्यं विद्धि भागवतं हि तत् ॥ ४ ॥ <br>
ज्ञानविज्ञानभक्त्यङ्गचतुष्टयपरं वचः ॥ <br>
मायामर्दन दक्षं च विद्धि भागवतं च तत् ॥ ५ ॥ <br>
प्रमाणं तस्य को वेद ह्यनंतस्याक्षरात्मनः ॥ <br>
ब्रह्मणे हरिणा तद्दिक्चतुःश्लोक्या प्रदर्शिता ॥ ६ ॥ <br>
तदानंत्यावगाहेन स्वेप्सितावहनक्षमाः ॥ <br>
त एव संति भो विप्रा ब्रह्मविष्णुशिवादयः ॥ ७ ॥ <br>
मितबुद्ध्यादिवृत्तीनां मनुष्याणां हिताय च ॥ <br>
परीक्षिच्छुकसंवादो योऽसौ व्यासेन कीर्तितः ॥ ८ ॥ <br>
ग्रन्थोऽष्टादशसाहस्रो योऽसौ भागवताभिधः ॥ <br>
कलिग्राहगृहीतानां स एव परमाश्रयः ॥ ९ ॥ <br>
श्रोतारो ऽथ निरूप्यन्ते श्रीमद्विष्णुकथाश्रयाः ॥ <br>
प्रवरा अवराश्चति श्रोतारो द्विविधा मताः ॥ 2.6.4.१० ॥ <br>
प्रवराश्चातको हंसः शुको मीनादयस्तथा ॥ <br>
अवरा वृकभूरुण्डवृषोष्ट्राद्याः प्रकीर्तिताः ॥ ११ ॥ <br>
अखिलोपेक्षया यस्तु कृष्णशास्त्रश्रुतौ व्रती ॥ <br>
स चातको यथाम्भोदमुक्ते पाथसि चातकः ॥ १२ ॥ <br>
हंसः स्यात्सारमादत्ते यः श्रोता विविधाच्छ्रुतात् ॥ <br>
दुग्धेनैक्यं गतात्तोयाद्यथा हंसोऽमलं पयः ॥ १३ ॥ <br>
शुकः सुष्टु मितं वक्ति व्यासं श्रोतृंश्च हर्षयन् ॥ <br>
सुपाठितः शुको यद्वच्छिक्षकं पार्श्वगानपि ॥ १४ ॥ <br>
शब्दं नानिमिषो जातु करोत्यास्वादयन्रसम् ॥ <br>
श्रोता स्निग्धो भवेन्मीनो मीनः क्षीरनिधौ यथा ॥ १५ ॥ <br>
यस्तुदन्रसिकाञ्च्छ्रोतॄन्विरौत्यज्ञो वृको हि सः ॥ <br>
वेणुस्वनरसासक्तान्वृकोऽरण्ये मृगान्यथा ॥ १६ ॥ <br>
भूरुण्डः शिक्षयेदन्याञ्च्छ्रुत्वा न स्वयमाचरेत् ॥ <br>
यथा हिमवतः शृंगे भूरुण्डाख्यो विहंगमः ॥ १७ ॥ (भारुण्ड)<br>
सर्वं श्रुतमुपादत्ते सारासारान्धधीर्वृषः ॥ <br>
स्वादु द्राक्षां खलिं चापि निर्विशेषं यथा वृषः ॥ १८ ॥ <br>
स उष्ट्रो मधुरं मुञ्चन्विपरीते रमेत यः ॥ <br>
यथा निम्बं चरत्युष्ट्रो हित्वाऽऽम्रमपि तद्युतम् ॥ १९ ॥ <br>
अन्येऽपि बहवो भेदा द्वयोर्भृंगखरादयः ॥ <br>
विज्ञेयास्तत्तदाचारैस्तत्तत्प्रकृतिसंभवैः ॥ 2.6.4.२० ॥ <br>
यः स्थित्वाऽभिमुखं प्रणम्य विधिवत्त्यक्तान्यवादो हरेर्लीलाः श्रोतुमभीप्सतेऽतिनिपुणो नम्रो ऽथ क्लृप्ताञ्जलिः ॥ <br>
शिष्यो विश्वसितोऽनुचिन्तनपरः प्रश्नेऽनुरक्तः शुचिर्नित्यं कृष्णजनप्रियो निगदितः श्रोता स वै वक्तृभिः ॥ २१ ॥ <br>
भगवन्मतिरनपेक्षः सुहृदो दीनेषु सानुकम्पो यः ॥<br>
बहुधाबोधनचतुरो वक्ता संमानितो मुनिभिः ॥ २२ ॥ <br>
अथ भारतभूस्थाने श्रीभागवतसेवने ॥ <br>
विधिं शृणुत भो विप्रा येन स्यात्सुखसंततिः ॥ २३ ॥ <br>
राजसं सात्त्विकं चापि तामसं निर्गुणं तथा ॥ <br>
चतुर्विधं तु विज्ञेयं श्रीभागवत सेवनम् ॥ २४ ॥ <br>
सप्ताहं यज्ञवद्यत्तु सश्रमं सत्वरं मुदा ॥ <br>
सेवितं राजसं तत्तु बहुपूजादिशोभनम् ॥२५॥ <br>
मासेन ऋतुना वापि श्रवणं स्वादसंयुतम्॥ <br>
सात्त्विकं यदनायासं समस्तानन्दवर्द्धनम् ॥ २६ ॥ <br>
तामसं यत्तु वर्षेण सालसं श्रद्धयाऽयुतम् ॥ <br>
विस्मृतिस्मृतिसंयुक्तं सेवनं तच्च सौख्यदम् ॥ २७ ॥ <br>
वर्षमासदिनानां तु विमुच्य नियमाग्रहम् ॥ <br>
सर्वदा प्रेमभक्त्यैव सेवनं निर्गुणं मतम् ॥ २८ ॥ <br>
पारीक्षितेऽपि संवादे निर्गुणं तत्प्रकीर्तितम्॥ <br>
तत्र सप्तदिनाख्यानं तदायुर्दिनसंख्यया ॥ २९ ॥ <br>
अन्यत्र त्रिगुणं चापि निर्गुणं च यथेच्छया ॥ <br>
यथा कथंचित्कर्तव्यं सेवनं भगवच्छ्रुतेः ॥ 2.6.4.३० ॥ <br>
ये श्रीकृष्णविहारैकभजनास्वादलोलुपाः ॥ <br>
मुक्तावपि निराकांक्षास्तेषां भागवतं धनम् ॥ ३१ ॥ <br>
येऽपि संसारसंतापनिर्विण्णा मोक्षकांक्षिणः ॥<br>
तेषां भवौषधं चैतत्कलौ सेव्यं प्रयत्नतः ॥ ३२ ॥ <br>
ये चापि विषयारामाः सांसारिकसुखस्पृहाः ॥ <br>
तेषां तु कर्ममार्गेण या सिद्धिः साऽधुना कलौ ॥ ॥ ३३ ॥ <br>
सामर्थ्यधनविज्ञानाभावादत्यन्तदुर्ल्लभा ॥ <br>
तस्मात्तैरपि संसेव्या श्रीमद्भागवती कथा ॥ ३४ ॥ <br>
धनं पुत्रांस्तथा दारान्वाहनादि यशो गृहान् ॥ <br>
असापत्न्यं च राज्यं च दद्याद्भागवती कथा ॥ ३५ ॥ <br>
इह लोके वरान्भुक्त्वा भोगान्वै मनसेप्सितान् ॥ <br>
श्रीभागवतसंगेन यात्यन्ते श्रीहरेः पदम् ॥ ३६ ॥ <br>
यत्र भागवती वार्ता ये च तच्छ्रवणे रताः ॥ <br>
तेषां संसेवनं कुर्याद्देहेन च धनेन च ॥ ३७ ॥ <br>
तदनुग्रहतोऽस्यापि श्रीभागवतसेवनम् ॥ <br>
श्रीकृष्णव्यतिरिक्तं यत्तत्सर्वं धनसंज्ञितम् ॥ ३८ ॥ <br>
कृष्णार्थीति धनार्थीति श्रोता वक्ता द्विधा मतः ॥ <br>
यथा वक्ता तथा श्रोता तत्र सौख्यं विवर्द्धते ॥ ३९ ॥ <br>
उभयोर्वैपरीत्ये तु रसाभासे फलच्युतिः॥ <br>
किन्तु कृष्णार्थिनां सिद्धिर्विलम्बेनापि जायते ॥ 2.6.4.४० ॥ <br>
धनार्थिनस्तु संसिद्धिर्विधिसंपूर्णतावशात् ॥ <br>
कृष्णार्थिनोऽगुणस्यापि प्रेमैव विधिरुत्तमः ॥ ४१ ॥ <br>
आसमाप्ति सकामेन कर्तव्यो हि विधिः स्वयम् ॥ <br>
स्नातो नित्य क्रियां कृत्वा प्राश्य पादोदकं हरेः ॥ ४२ ॥ <br>
पुस्तकं च गुरुं चैव पूजयित्वोपचारतः ॥ <br>
ब्रूयाद्वा शृणुयाद्वापि श्रीमद्भागवतं मुदा ॥ ४३ ॥ <br>
पयसा वा हविष्येण मौनं भोजनमाचरेत् ॥ <br>
ब्रह्मचर्य्यमधःसुप्तिं क्रोधलोभादिवर्ज्जनम् ॥ ४४ ॥ <br>
कथान्ते कीर्तनं नित्यं समाप्तौ जागरं चरेत् ॥ <br>
ब्राह्मणान्भोजयित्वा तु दक्षिणाभिः प्रतोषयेत् ॥ ४५ ॥ <br>
गुरवे वस्त्रभूषादि दत्त्वा गां च समर्पयेत् ॥ <br>
एवं कृते विधाने तु लभते वाञ्छितं फलम् ॥ ४६ ॥ <br>
दारागारसुतान्राज्यं धनादि च यदीप्सितम् ॥ <br>
परन्तु शोभते नात्र सकामत्वं विडम्बनम् ॥ ४७ ॥ <br>
कृष्णप्राप्तिकरं शश्वत्प्रेमानन्दफलप्रदम् ॥ <br>
श्रीमद्भागवतं शास्त्रं कलौ कीरेण भाषितम् ॥ ४८ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीमद्भागवतमाहात्म्ये चतुर्थोऽध्यायः ॥ ४ ॥ <br>
<br>
</span>
