<span style="font-size: 14pt; line-height: 200%">अथ श्रीमद्भागवतमाहात्म्यं प्रारभ्यते ॥ <br>
॥ व्यास उवाच ॥ ॥ <br>
श्रीसच्चिदानन्दघनस्वरूपिणे कृष्णाय चानन्तसुखाभिवर्षिणे ॥ <br>
विश्वोद्भवस्थाननिरोधहेतवे नुमो वयं भक्तिरसाप्तयेऽनिशम् ॥ १ ॥ <br>
नैमिषे सूतमासीनमभिवाद्य महामतिम् ॥ <br>
कथामृतरसास्वादकुशला ऋषयोऽब्रुवन् ॥ २ ॥ <br>
॥ ऋषय ऊचुः ॥ ॥ <br>
वज्रं श्रीमाथुरे देशे स्वपौत्रं हस्तिनापुरे ॥ <br>
अभिषिच्य गते राज्ञि तौ कथं किं च चक्रतुः ॥ ३ ॥ <br>
॥ सूत उवाच ॥ ॥ <br>
नारायणं नमस्कृत्य नरं चैव नरोत्तमम् ॥ <br>
देवीं सरस्वतीं व्यासं ततो जयमुदीरयेत् ॥ ४ ॥ <br>
महापथं गते राज्ञि परीक्षित्पृथिवीपतिः ॥ <br>
जगाम मथुरां विप्रा वज्रनाभदिदृक्षया ॥ ५ ॥ <br>
पितृव्यमागतं ज्ञात्वा वज्रः प्रेमपरिप्लुतः ॥ <br>
अभिगम्याभिवाद्याथ निनाय निजमन्दिरम् ॥ ६ ॥ <br>
परिष्वज्य स तं वीरः कृष्णैकगतमानसः ॥ <br>
रोहिण्याद्या हरेः पत्नीर्ववन्दायतनागतः ॥ ७ ॥ <br>
ताभिः सम्मानितोऽत्यर्थं परीक्षित्पृथिवीपतिः ॥ <br>
विश्रान्तः सुखमासीनो वज्रनाभमुवाच ह ॥ ८ ॥ <br>
॥ श्रीपरीक्षिदुवाच ॥ ॥ <br>
तात त्वत्पितृभिर्नूनमस्मत्पितृपितामहाः ॥ <br>
उद्धृता भूरिदुःखौघादहं च परिरक्षितः ॥ ९ ॥ <br>
न पारयाम्यहं तात साधु कृत्वोपकारतः॥ <br>
त्वामतः प्रार्थयाम्यङ्ग सुखं राज्येऽनुयुज्यताम् ॥ 2.6.1.१० ॥ <br>
कोशसैन्यादिजा चिन्ता तथारिदमनादिजा ॥ <br>
मनागपि न कार्या ते सुसेव्याः किन्तु मातरः ॥ ११ ॥ <br>
निवेद्य मयि कर्तव्यं सर्वाधिपरिवर्ज्जनम् ॥ <br>
श्रुत्वैतत्परमप्रीतो वज्रस्तं प्रत्युवाच ह ॥ १२ ॥ <br>
॥ श्रीवज्रनाभ उवाच ॥ ॥ <br>
राजन्नुचितमेतत्ते यदस्मासु प्रभाषते ॥ <br>
त्वत्पित्रोपकृतश्चाहं धनुर्विद्याप्रदानतः ॥ १३ ॥ <br>
तस्मान्नाल्पापि मे चिन्ता क्षात्रं दृढमुपेयुषः ॥ <br>
किन्त्वेका परमा चिन्ता तत्र किञ्चिद्विचार्य्यताम् ॥ १४ ॥ <br>
माथुरे त्वभिषिक्तोऽपि स्थितोऽहं निर्जने वने ॥ <br>
क्व गता वै प्रजाऽत्रत्या यत्र राज्यं प्ररोचते ॥ १५ ॥ <br>
इत्युक्तो विष्णुरातस्तु नन्दादीनां पुरोहितम् ॥ <br>
शांडिल्यमाजुहावाशु वज्रसंदेहनुत्तये ॥ १६ ॥ <br>
अथोटजं विहायाशु शांडिल्यः समुपागतः ॥ <br>
पूजितो वज्रनाभेन निषसादासनोत्तमे ॥ १७ ॥ <br>
उपोद्घातं विष्णुरातश्चकाराशु ततस्त्वसौ ॥ <br>
उवाच परमप्रीतस्तावुभौ परिसान्त्वयन् ॥ १८ ॥ <br>
॥ श्रीशांडिल्य उवाच ॥ ॥ <br>
शृणुतं दत्तचित्तौ मे रहस्यं व्रजभूमिजम् ॥ <br>
व्रजनं व्याप्तिरित्युक्त्या व्यापनाद्व्रज उच्यते ॥ १९ ॥ <br>
गुणातीतं परं ब्रह्म व्यापकं व्रज उच्यते ॥ <br>
सदानन्दं परं ज्योतिर्मुक्तानां पदमव्ययम् ॥ 2.6.1.२० ॥ <br>
तस्मिन्नन्दात्मजः कृष्णः सदानन्दांगविग्रहः ॥ <br>
आत्मारामश्चाप्तकामः प्रेमाक्तैरनुभूयते ॥ २१ ॥ <br>
आत्मा तु राधिका तस्य तयैव रमणादसौ ॥ <br>
आत्मारामतया प्राज्ञैः प्रोच्यते गूढवेदिभिः ॥ २२ ॥ <br>
कामास्तु वाञ्छितास्तस्य गावो गोपाश्च गोपिकाः ॥ <br>
नित्याः सर्वे विहाराद्या आप्तकामस्ततस्त्वयम् ॥ २३ ॥ <br>
रहस्यं त्विदमेतस्य प्रकृतेः परमुच्यते ॥ <br>
प्रकृत्या खेलतस्तस्य लीलाऽन्यैरनुभूयते ॥ २४ ॥<br>
<br>
213b<br>
सर्गस्थित्यप्यया यत्र रजःसत्त्वतमोगुणैः ॥ <br>
लीलैवं द्विविधा तस्य वास्तवी व्यावहारिकी ॥ २५ ॥ <br>
वास्तवी तत्स्वसंवेद्या जीवानां व्यावहारिकी ॥ <br>
आद्यां विना द्वितीया न द्वितीया नाद्यगा क्वचित् ॥ २६ ॥ <br>
आवयोर्गोचरेयं तु तल्लीला व्यावहारिकी ॥ <br>
यत्र भूरादयो लोका भुवि माथुरमण्डलम् ॥ २७ ॥ <br>
अत्रैव व्रजभूमिः सा यत्र तत्त्वं सुगोपितम् ॥ <br>
भासते प्रेमपूर्णानां कदाचिदपि सर्वतः ॥ ॥ २८ ॥ <br>
कदाचिद्द्वापरस्यान्ते रहोलीलाधिकारिणः ॥ <br>
समवेता यदाऽत्र स्युर्यथेदानीं तदा हरिः ॥ २९ ॥ <br>
स्वैः सहावतरेत्स्वेषु समावेशार्थमीप्सिताः ॥ <br>
तदा देवादयोऽप्यन्येऽवतरन्ति समन्ततः ॥ 2.6.1.३० ॥ <br>
सर्वेषां वाञ्छितं कृत्वा हरिरन्तर्हितोऽभवत् ॥ <br>
तेनात्र त्रिविधा लोकाः स्थिताः पूर्वं न संशयः ॥ ३१ ॥ <br>
नित्यास्तल्लिप्सवश्चैव देवाद्याश्चेति भेदतः ॥ <br>
देवाद्यास्तेषु कृष्णेन द्वारिकां प्रापिताः पुरा ॥ ३२ ॥ <br>
पुनर्मौशलमार्गेण स्वाधिकारेषु चापिताः ॥ <br>
तल्लिप्सूंश्च सदा कृष्णः प्रेमानन्दैकरूपिणः ॥ ३३ ॥ <br>
विधाय स्वीयनित्येषु समावेशितवांस्तदा ॥ <br>
नित्याः सर्वेऽप्ययोग्येषु दर्शनाभावतां गताः ॥ ३४ ॥ <br>
व्यावहारिकलीलास्थास्तत्र यन्नाधिकारिणः ॥ <br>
पश्यन्त्यत्रागतास्तस्मान्निर्ज्जनत्वं समन्ततः ॥ ३५ ॥ <br>
तस्माच्चिन्ता न ते कार्या वज्रनाभ मदाज्ञया ॥ <br>
वासयात्र बहून्ग्रामान्संसिद्धिस्ते भविष्यति ॥ ३६ ॥ <br>
कृष्णलीलानुसारेण कृत्वा नामानि सर्वतः ॥ <br>
त्वया वासय ता ग्रामान्संसेव्या भूरियं परा ॥ ३७ ॥ <br>
गोवर्द्धने दीर्घपुरे मथुरायां महावने ॥ <br>
नन्दिग्रामे बृहत्सानौ कार्या राज्यस्थितिस्त्वया ॥ ३८ ॥ <br>
नद्यद्रिद्रोणिकुण्डादिकुञ्जान्संसेवतस्तव ॥ <br>
राज्ये प्रजाः सुसंपन्नास्त्वं च प्रीतो भविष्यसि ॥ ३९ ॥ <br>
सच्चिदानन्दभूरेषा त्वया सेव्या प्रयत्नतः ॥ <br>
तव कृष्णस्थलान्यत्र स्फुरन्तु मदनुग्रहात् ॥ 2.6.1.४० ॥ <br>
वज्र संसेवनादस्या उद्धवस्त्वां मिलिष्यति ॥ <br>
ततो रहस्यमेतस्मात्प्राप्स्यसि त्वं समातृकः ॥४१॥ <br>
एवमुक्त्वा तु शाण्डिल्यो गतः कृष्णमनुस्मरन् ॥ <br>
विष्णुरातोऽथ वज्रश्च परां प्रीतिमवापतुः ॥ ४२ ॥ <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीमद्भागवतमाहात्म्ये शाडिल्योपदिष्टव्रजभूमिमाहात्म्यवर्णनंनाम प्रथमोऽध्यायः ॥ १ ॥ <br>
<br>
</span>
