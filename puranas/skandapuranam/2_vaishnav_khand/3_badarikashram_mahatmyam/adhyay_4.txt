<span style="font-size: 14pt; line-height: 200%">।। स्कन्द उवाच ।। <br>
वैनतेयशिलायास्तु माहात्म्यं वद मे पितः ।। <br>
किं पुण्यं किं फलं चास्य अनुभावं च किं भवेत् ।। १ ।। <br>
।। शिव उवाच ।। ।। <br>
कश्यपाद्विनतागर्भे महाबलपराक्रमौ ।। <br>
गरुडारुणौ प्रजातौ द्वावरुणः सूर्यसारथिः ।। २ ।। <br>
बदर्य्या दक्षिणे भागे गन्धमादनशृङ्गके ।। <br>
गरुडस्तप आतेपे हरिवाहनकाम्यया ।। ३ ।। <br>
फलमूलजलाहारो निर्द्वंद्वो जपतां वरः ।। <br>
पदैकेनोपसंक्रम्य भुवि जेपे निरामयः ।। ४ ।। <br>
त्रिंशद्वर्षसहस्राणि हरिदर्शन लालसः ।। <br>
ततस्तु भगवान्साक्षात्पीतवासा निजायुधः ।। ५ ।। <br>
आविरासीद्यथा प्राच्यां दिशींदुरिव पुष्कलः ।। <br>
उवाच वचनं सम्यङ्मेघगंभीरनिस्वनः ।। ६ ।। <br>
तथापि न बहिर्वृत्तिर्दध्मौ दरवरं ततः ।। <br>
तथापि न बहिर्वृत्तिर्गरुडस्य महात्मनः ।। ७ ।। <br>
ततः प्रविश्य भगवानंतरं पवनक्रमात् ।। <br>
बहिरुन्मुखतां चैव रचयन्बहिराबभौ ।। ८ ।। <br>
भगवंतं हरिं दृष्ट्वा गरुडो गतसाध्वसः ।। <br>
पुलकांकित सर्वांगस्तुष्टाव विहितांजलिः ।। ९ ।। <br>
।। गरुड उवाच ।। ।। <br>
जयजय त्रिभुवनजनमनोभवन विदलिताघगुण सकलगीर्वाणवंदित चरणकमलयुगलपरिमलबहलरिपुवनविभंजन विद्योतमान सकलसुरासुरमुकुटकोटिविलसित निजपीठकमलनिरसित निजजनहृदयतिमिरपटलबहल हिमकर इव त्रिविधसंतापसंदोहहरणचरण <br>
जगदुदयस्थितिलयविलासविलसित त्रिविधमूर्तिकीर्तिविस्फूर्जित जगदुदयसंदोह दिनकर इव निजजनमानससरोजषट्पदविदित सकलवेदविद्योतमान मानस निजजनमुनिजनवन्दित पदनखनीरपवित्रीकृत गीर्वाणमुनिमानसवंदित चरणरजःप्रसादसारभूत जगतामधीश नमस्ते नमस्ते ।। ।। 2.3.4.१० ।। <br>
अपि च ।। <br>
अष्टशक्तिसहितो वनमाली पीतचैलकुसुमावलिशोभः ।।<br>
पंकजाकरविराजितपादः पातु मामवहितेन्द्रियवर्गः ।। ११ ।। <br>
भक्तहृत्कमलराजितमूर्तिर्दुष्टदैत्यदलनोत्थितकीर्तिः ।। <br>
बद्धसेतुरविताश्रितलोकः पातु मामनुदिनं भुवनेशः ।। १२ ।। <br>
स्थिरचलत्रिविधतापहिमांशुर्भासमानतरणिप्रतिभासः ।। <br>
एक एव बहुधा कृतवेषो माययावतु महामतिरीशः ।। १३ ।। <br>
भक्तचिंतनकृते कृतरूपः शैशवेन बहुशासितभूपः ।। <br>
वेदमार्ग उरुधा हितकारी रीतिरीशितुरियं गुणशाली ।। १४ ।। <br>
यज्ञभुग्घृदयबंधनधारी विश्वमूर्तिरबलांशुकहारी।।<br>
पालनेऽपि महतां बहुदेहो रास एष तनुमानवतान्नः ।।१५।। <br>
प्रेमभक्तिपुरुषैरुपलभ्यः पूरुषः कृतसमस्तनिवासः ।। <br>
दास्यवृंदहृषितो निजदासः प्रेक्षणैककरुणोवतु विश्वम् ।। १६ ।। <br>
कंठलंबिततरक्षुनखाग्रक्रुष्टगोपरमणीकुचभारः।। <br>
लीलया युवतिभिः कृतवेषः शेष एष भवतादुपशांत्यै।।१७।।<br>
दंडपाणिरयमेव जनानां शासितात्मनियमोक्तहितानाम्।। <br>
पावनाय महतामनुशाली विश्वदुःखशमनो भवतान्नः ।।१८।।<br>
एवं स्तुतस्ततः साक्षाद्गरुडेन महात्मना ।। <br>
पूजार्थमाजुहावैनां गंगां त्रिपथगामिनीम् ।।१९।। <br>
ततः पंचमुखी साक्षादाविरासीन्नगोपरि।। <br>
तेनोदकेन पादार्घं चकार विनतासुतः ।।2.3.4.२०।।<br>
व्रियतां वर इत्युक्तो गरुडो हरिणा ततः ।। <br>
तवैकवाहनः श्रीमान्बलवीर्यपराक्रमः ।। <br>
अजेयो देवदैत्यानां स्यामहं ते प्रसादतः ।। २१ ।। <br>
इयं मन्नामविख्याता सर्वपापहरा शिला ।। <br>
एतस्याः स्मरणात्पुंसां विषव्याधिर्न जायताम्।।२२।। <br>
एवमुक्त्वा ततस्तूष्णीं बभूव विनतासुतः ।। <br>
ओमित्युक्त्वा ततो विष्णुरुवाचेदं वचो हितम् ।।२३।। <br>
बदरीं त्वं प्रयाहीति नारदेन निषेविताम् ।। <br>
स्नानं नारदतीर्थादावुपवासत्रयं शुचिः ।। <br>
कृत्वा मद्दर्शनं तत्र सुलभं ते भविष्यति ।। २४ ।। <br>
इत्युक्त्वांतर्द्दधे विष्णुस्तडित्सौदामनी यथा ।। <br>
गरुडस्तु ततः शीघ्रमागत्य बदरीं मुदा ।। २५ ।।<br>
&nbsp;वह्नितीर्थं समासाद्य शिलामाश्रित्य तत्परः ।। <br>
स्नात्वा नारदतीर्थेषु व्रतचर्यामथाकरोत् ।। २६ ।। <br>
ततस्तु नारदे तीर्थे दृष्ट्वा भगवतः स्थितिम् ।। <br>
नमस्कृत्य विधानेन तदाज्ञातः पुरं ययौ ।। २७ ।। <br>
ततः प्रभृति त्रैलोक्ये गारुडीति शिलोच्यते ।। २८ ।। <br>
।। स्कंद उवाच ।। ।। <br>
वाराह्या वद माहात्म्यं कीदृशं हीश्वरेश्वर ।। <br>
किं पुण्यं किं फलं तस्या अभिधानं तथा कथम् ।। २९ ।। <br>
।। शिव उवाच ।। ।। <br>
रसातलात्समुद्धृत्य महीं दैवतवैरिणम् ।। <br>
हिरण्याक्षं रणे हत्वा बदरीं समुपागतः ।। 2.3.4.३० ।। <br>
आकल्पांतं महादेवो योगधारणया स्थितः ।। <br>
बदर्याः सौष्ठवादेव विदधे स्थितिमात्मनः ।। ३१ ।।<br>
शिलारूपेण भगवान्स्थितिं तत्र चकार ह ।। <br>
तत्र गत्वा तु मनुजः स्नात्वा गंगाजलेऽमले ।। ३२ ।।<br>
दानं दत्त्वा स्वशक्त्या वै गंगांभः शांतमानसः ।।<br>
अहोरात्रे स्थितो भूत्वा जपेदेकाग्रमानसः ।। ३३ ।। <br>
शिलायां देवदृष्टिश्च तस्य पुंसः प्रजायते ।। <br>
बहुना किमिहोक्तेन यद्वदिष्यति साधकः ।। ३४ ।। <br>
तत्तस्य सिध्यति क्षिप्रं यद्यपि स्यात्सुदुष्करम् ।। ३५ ।। ।। <br>
।। स्कंद उवाच ।। ।। <br>
नारसिंहीशिलायास्तु माहात्म्यं वद मे प्रभो ।। <br>
त्वत्प्रसादान्महादेव दुर्ल्लभं श्रुतवानहम् ।।३६।। <br>
।। शिव उवाच ।। ।।<br>
हिरण्यकशिपुं हत्वा नखाग्रेणैव लीलया ।। <br>
क्रोधाग्निना प्रदीप्तांगः प्रलयानलसन्निभः ।। ३७ ।। <br>
तदा देवैः समागत्य स्थित्वा दूरे दयालुभिः ।। <br>
स्तुतोऽसौ भगवान्देवो लीलया धृतविग्रहः ।। ३८ ।। <br>
तदा प्रसन्नो हरिरुग्रविक्रमः स्वतेजसा व्याप्तसुरासुरोत्तमः ।। <br>
उवाच मत्तो वरमावृणीध्वं गीर्वाणनिर्वाण सुखैकहेतुम् ।। ३९ ।। <br>
तदासुराणामधिपः स्वयंभूरुवाच वाक्यं स्मितशोभिताननः ।। <br>
रूपं तवात्युग्रमशेषदेहिनां भयावहं संहर नारसिंह ।। 2.3.4.४० ।। <br>
अनेकधैतद्विधिवद्विधाय निधाय शैलादिषु दिव्यमूर्तिम् ।। <br>
उवाच किं वः प्रकरोमि कृत्यमहं प्रसन्नस्त्रिदशाः परंतपाः ।। ४१ ।। <br>
ततोमरा ऊचुरनेन चैव रूपेण संक्षोभितविश्वमूर्ते ।। <br>
प्रशांतमंतःसुखहेतुबंधि चतुर्भुजत्वं वरमीप्सितं नः ।। ४२ ।। <br>
ततो हरिर्वीक्ष्य निरीक्षणेन दिव्येन विश्वं प्रययौ विशालाम्।। <br>
गंगाजले क्रीडति विष्टचेताः सुरासुरेभ्यो भगवानुवाच ।। ४३ ।। <br>
ततोऽमराः शांतभया अथैनं निरीक्ष्य देवं जलमध्यसंस्थम् ।। ।। <br>
नत्वा परिक्रम्य तदा समाययुर्निरूढभावाः स्वपुरं ततः क्रमात् ।। ४४ ।। <br>
ततः समस्ता ऋषयस्तपोधनाः समाययुर्भक्तिभरावनम्राः ।। <br>
नृसिंहमत्यद्भुतविकमं हरिं समीडिरे बद्धकरा वचोभिः ।। ४५ ।। <br>
।। ऋषय ऊचुः ।। ।। <br>
नमोनमस्ते जगतामधीश विश्वेश विश्वाभय विश्वमूर्ते ।। <br>
कृपांबुराशे भजनीयतीर्थ पादांबुज श्रीश दयां विधेहि ।। ४६ ।। <br>
एकोऽसि नाना निजमायया स्वया घटे पयो यद्वदुपाधिभिन्नम् ।। <br>
भक्तेच्छयोपात्तविचित्रविग्रह प्रसीद विश्वानन विश्वभावन ।। ४७ ।। <br>
ततः प्रसन्नो भगवान्नृसिंहः सिंहविक्रमः ।। <br>
उवाच वचनं चारु वरं मे व्रियतामिति ।। ४८ ।। <br>
।। ऋषय ऊचुः ।। ।। <br>
यदि प्रसन्नो भगवन्कृपया जगतां पते ।। <br>
विशाला न परित्याज्या वरोऽस्माकमभीप्सितः ।। ४९ ।। <br>
एवमस्तु ततः सर्वे स्वाश्रमं ह्यृषयो ययुः ।। <br>
नृसिंहोऽपि शिलारूपी जलक्रीडापरोऽभवत् ।। 2.3.4.५० ।। <br>
उपवासत्रयं कृत्वा जपध्यानपरायणः ।। <br>
नृसिंहरूपिणं साक्षात्पश्यत्येव न संशयः ।। ५१ ।। <br>
य एतच्छ्रद्धया मर्त्यः शृणोति श्रावयञ्छुचिः ।। <br>
सर्वपापविनिर्मुक्तो वैकुंठे वसतिं लभेत्।।५२।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे बदरिकाश्रममाहात्म्ये शिवकार्त्तिकेयसंवादे गरुडशिला वाराहीशिला नारसिंहीशिलामाहात्म्यवर्णनंनाम चतुर्थोऽध्यायः ।।४ ।। <br>
<br>
<br>
</span>
