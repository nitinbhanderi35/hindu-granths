<span style="font-size: 14pt; line-height: 200%">॥ स्कन्द उवाच ॥ ॥ <br>
भगवन्सर्वभूतेषु सर्वधर्मविशारद ॥ <br>
अग्नितीर्थस्य माहात्म्यं कृपया वद मे पितः ॥ १ ॥ <br>
॥ शिव उवाच ॥ ॥ <br>
अतिगुह्यतमं तीर्थं सर्वतीर्थनिषेवितम् ॥ <br>
संक्षेपात्कथयाम्येतत्तवादरवशादहम्॥ २ ॥ <br>
महापातकिनो ये च अतिपातकिनस्तथा ॥ <br>
स्नानमात्रेण शुद्ध्यंति विनायासेन पुत्रक ॥ ३ ॥ <br>
प्रायश्चित्तेन यत्पापं न गच्छेन्मरणांतिकम्॥ <br>
स्नानमात्रेण तीर्थस्य पावकस्य विशुद्ध्यति ॥ ४ ॥ <br>
अत्यंतमलसंबद्धं यथा शुद्ध्यति हाटकम् ॥ <br>
तथाग्नितीर्थमासाद्य देही पापैर्विशुद्ध्यति ॥ ५ ॥ <br>
कुशाग्रेणोदबिंदुं च पीत्वा वर्षत्रयं नरः ॥ <br>
अन्यक्षेत्रे तपः कृत्वा तदत्र स्नानमात्रतः ॥ ६ ॥ <br>
ब्राह्मणान्भोजयित्वास्मिन्यथाविभवसंभवैः ॥ <br>
दरिद्रता कुले तेषां न कदाचित्प्रजायते ॥७ ॥ <br>
उपवासेन यः प्राणान्वह्नितीर्थे त्यजेन्नरः ॥ <br>
स भित्त्वा सूर्यलोकादीन्विष्णुलोकं प्रपद्यते ॥८॥ <br>
चांद्रायणसहस्रैस्तु कृच्छ्रैः कोटिभिरेव च ॥ <br>
यत्फलं लभते मर्त्यस्तत्स्नानाद्वह्नितीर्थतः ॥ ९ ॥ <br>
पंचधा ये प्रकुर्वंति पापमस्मिन्षडानन ॥ <br>
जपेन पवनायामैर्विशुद्धिरिति मे मतिः ॥ 2.3.3.१० ॥ <br>
ज्ञानेन मोहवशतः पापं कुर्वन्ति येऽधमाः ॥ <br>
पैशाचीं योनिमायामति यावदिंद्राश्चतुर्दश ॥ ११ ॥ <br>
अनाश्रमी चाश्रमी वा यावद्देहस्यधारणम् ॥ <br>
न तीर्थे पावके कुर्यात्पातकं बुद्धिपूर्वकम् ॥ १२ ॥ <br>
स्नानं दानं जपो होमः संध्या देवार्चनं तथा ॥ <br>
अत्रानंतगुणं प्रोक्तमन्यतीर्थात्षडानन ॥ १३ ॥ <br>
बहूनि संति तीर्थानि पावनानि महांत्यपि ॥ <br>
वह्नितीर्थसमं तीर्थं न भूतं न भविष्यति ॥ १४ ॥ <br>
न ब्रह्मा न शिवः शेषो न देवा न च तापसाः ॥ <br>
शक्नुवंति फलं नालं वक्तुं पावकतीर्थजम् ॥१५॥ <br>
किं तेषां बहुभिर्यज्ञैः किं दानैर्नियमैर्यमैः॥<br>
येषां पावकतीर्थेऽस्मिन्स्नानं दशदिनं भवेत् ॥ १६ ॥ <br>
उपवासेन यः प्राणान्वह्नितीर्थे जयेन्नरः ॥ <br>
उपवासत्रयं कृत्वा पूजयित्वा जनार्द्दनम्॥ <br>
नरः पावकतीर्थेऽस्मिन्स भवेत्पावकोपमः ॥ १७ ॥ <br>
शिलापंचकमध्यस्थं सान्निध्यं नित्यदा हरेः ॥ <br>
तत्रैव पावकं तीर्थं सर्वपापप्रणाशनम् ॥१८ ॥ <br>
॥ स्कंद उवाच ॥ ॥ <br>
कथं तत्र शिलाः पंच केन वा तत्र निर्मिताः ॥ <br>
किं पुण्यं किं फलं तासां वक्तुमर्हस्यशेषतः ॥ १९ ॥ <br>
॥ शिव उवाच ॥ ॥ <br>
नारदी नारसिंही च वाराही गारुडी तथा ॥ <br>
मार्कंडेयीति विख्याताः शिलाः सर्वार्थसिद्धिदाः ॥ 2.3.3.२० ॥ <br>
नारदो भगवांस्तेपे तपः परमदारुणम्॥ <br>
दर्शनार्थं महाविष्णोः शिलायां वायुभोजनः ॥ २१ ॥<br>
षष्टिवर्षसहस्राणि शिलायां वृक्षवृत्तिमान्॥ <br>
तदासौ भगवान्विष्णुस्तत्र ब्राह्मणरूपधृक् ॥ २२ ॥ <br>
जगाम पुरतस्तस्य कृपया मुनिसत्तमम् ॥ <br>
उवाच वचनं चारु किमिति क्लिश्यते ह्यृषे ॥ <br>
किं वा तवेप्सितं ब्रूहि तपसा क्षीणकल्मष ॥ २३ ॥ <br>
॥ नारद उवाच ॥ ॥ <br>
को भवान्विजनेऽरण्ये ममानुग्रहतत्परः ॥ <br>
मनः प्रसन्नतामेति दर्शनात्ते द्विजोत्तम ॥ २४ ॥ <br>
इत्युक्तो नारदेनासौ शंखचक्रगदाधरः ॥ <br>
पीतांबरलसत्पद्मवनमालाविभूषणः ॥ २५ ॥ <br>
श्रीवत्सकौस्तुभभ्राजत्कमलाविमलालयः ॥ <br>
सुनंदनप्रमुख्यैः स स्तूयमानो जनार्द्दनः ॥ २६ ॥ <br>
दर्शयामास रूपं स्वं नारदाय कृपार्दितः ॥ <br>
तं दृष्ट्वा सहसोत्थाय तनुं प्राण इवागतः ॥ २७ ॥ <br>
कृतांजलिपुटो भूत्वा नमस्कृत्य पुनः पुनः ॥ <br>
तुष्टाव प्रणतो भूत्वा जगतामीश्वरेश्वरम् ॥ २८ ॥ <br>
॥ नारद उवाच ॥ ॥ <br>
यः सर्वसाक्षी जगतामधीश्वरो भक्तेच्छया जातशरीरसंपदः ॥ <br>
कृपामहांभोनिधिराश्रितानां प्रसीदतां पावनदिव्यमूर्तिः ॥ २९ ॥ <br>
हिताय लोकस्य सतां पुनर्मनः सुतोषणायाचिरमुत्कलादिभिः ॥ <br>
प्रसन्नलीलाहसितावलोकनः प्रसीदतां सत्त्वनिकायमूर्तिमान् ॥ 2.3.3.३० ॥ <br>
कंदर्प्पलावण्यविलाससुंदरः प्रसन्नगंभीरगिरेंदिरोत्सवः ॥ <br>
स्वमाश्रितानां वरकल्पपादपः प्रसीदतां दीनदयार्द्रमानसः ॥ ३१ ॥ <br>
यदंघ्रिपद्मार्चननिर्मलांतरा ज्ञानासिना शातितबंधहेतवः ॥ <br>
विदंति यद्ब्रह्मसुखं गतक्लमाः प्रसीदतां दीनदयार्द्रमानसः ॥३२॥<br>
संसारवारांनिधिबद्धसेतुर्यः सृष्टिपालांतविधानहेतुः ॥ <br>
उपांतनामा गुणलब्धमूर्तिः प्रसीदतां ब्रह्मसुखानुभूतिः ॥ ३३ ॥ <br>
य इंद्रियाधिष्ठितभूतसूक्ष्माद्विकासहेतुर्द्युतिमद्वरिष्ठः ॥ <br>
जीवात्मतां गच्छति मायया स्वया स एक ईशो भगवान्प्रसीदताम् ॥ ३४ ॥ <br>
स्वदृग्गुणैर्येन विलिप्यते महान्गुणाश्रयं येन च पाञ्चभौतिकम्॥ <br>
एकोऽपि नानागुणसंप्रयुक्तः प्रसीदतां दीनदयालुवर्यः ॥ ३५ ॥ <br>
यस्यानुवर्तिनो देवा विपदां पदमंबुधिम् ॥ <br>
कृत्वा वत्सपदं स्वर्गे निरातंका वसंति हि ॥३६॥ <br>
नमस्ते वासुदेवाय नमः संकर्षणाय च ॥ <br>
प्रद्युम्नायानिरुद्धाय सर्वभूतात्मने नमः ॥ ३७ ॥ <br>
अद्य मे जीवितं धन्यमद्य मे सफलं तपः ॥ <br>
अद्य मे सफलं ज्ञानं दर्शनात्ते जनार्दन ॥ ३८ ॥ <br>
॥ श्रीभगवानुवाच ॥ ॥ <br>
तुष्टोऽहं तपसानेन स्तोत्रेण तव नारद ॥ <br>
त्वत्तो भक्तो न मे कश्चित्त्रिषु लोकेषु विद्यते ॥ ३९ ॥ <br>
वरं वरय भद्रं ते वरदोऽहं तवाग्रतः ॥ <br>
मद्दर्शनात्ते कामः स्यात्संसिद्धो विद्धि नारद॥ 2.3.3.४० ॥ <br>
॥ नारद उवाच ॥ ॥<br>
&nbsp;वरदो यदि मे देव वरार्हो यदि वाप्यहम् ॥ <br>
भक्तिं तव पदांभोजे निश्चलां देहि मे विभो ॥ ४१ ॥ <br>
पच्छिलासन्निधानं च न त्याज्यं ते कदाचन ॥ <br>
मत्तीर्थदर्शनात्स्पर्शात्स्नानादाचमनात्तथा ॥ <br>
देहैर्न युज्यते देयस्ततीयस्तु वरो मम ॥ ४२ ॥ <br>
॥ श्रीभगवानुवाच॥ ॥ <br>
एवमस्तु तव स्नेहात्तव तीर्थे वसाम्यहम् ॥ <br>
चराचराणां जंतूनां विदेहाय न संशयः ॥ ४३॥ <br>
एवमुक्त्वा हरिः साक्षात्तत्रैवांतरधीयत ॥ <br>
नारदोऽपि महातेजा दिनानि कतिचित्सह ॥ <br>
बदरीमावसन्हृष्टो ययौ मधुपुरीं ततः ॥ ४४ ॥ <br>
॥ स्कंद उवाच ॥ ॥ <br>
मार्कंडेयशिलायास्तु महिमानं वदस्व मे ॥ <br>
किं पुण्यं किं फलं तस्याः संज्ञा च तादृशी कथम् ॥४५॥ <br>
॥शिव उवाच ॥ ॥ <br>
पुरा त्रेतायुगस्यांते मृकंडुतनयो महान् ॥ <br>
स्वल्पायुषं निजं ज्ञात्वा जजाप परमं जपम् ॥ ४६ ॥ <br>
द्वादशाक्षरमंत्रेण पूजितो हरिरव्ययः ॥ <br>
सप्तकल्पायुषं ज्ञात्वा तत्रैवांतरतो ययौ ॥ ४७ ॥ <br>
मार्कंडेयस्ततः श्रुत्वा तीर्थाटनपरिश्रमम् ॥ <br>
दर्शनं नारदस्यासीन्मथुरायां षडानन ॥ ४८ ॥ <br>
पूजितो वंदितस्तेन नारदो मुनिसत्तमः ॥ <br>
कथयामास माहात्म्यं बदर्या यत्र केशवः ॥ ४९ ॥ <br>
॥ नारद उवाच ॥ ॥ <br>
किमिति क्लिश्यते साधो तीर्थाटनपरिश्रमैः ॥<br>
बदर्याख्यं महाक्षेत्रं सान्निध्यं नित्यदा हरेः ॥ 2.3.3.५० ॥ <br>
तत्र याहि यत्र साक्षाद्धरिं पश्यसि चक्षुषा ॥ <br>
तच्छ्रुत्वा विस्मयोपेतो विशालामाययावृषिः ॥ ५१ ॥ <br>
स्नात्वा शिलामुपविशञ्जजापाष्टाक्षरं परम् ॥ <br>
ततःप्रसन्नो भगवाँस्त्रिरात्र्यंते जनार्दनः ॥ ५२ ॥ <br>
शंखचक्रगदापद्मवनमालाविभूषणम् ॥ <br>
तं दृष्ट्वा सहसोत्थाय प्रेमगद्गदया गिरा ॥ <br>
तुष्टाव प्रणतो भूत्वा मार्कंडेयो जनार्दनम् ॥ ५३ ॥ <br>
॥ मार्कंडेय उवाच ॥ ॥ <br>
अशाश्वते च संसारे सारे ते चरणांबुजे ॥ <br>
समुद्धारः कथं नृणां त्राहि मां परमेश्वर ॥५४॥ <br>
तापत्रयपरिश्रांतमनेकाज्ञानजृंभितम् ॥ <br>
संसारकुहरे भ्रांतं त्राहि मां कृपयाऽच्युत ॥ ५५ ॥ <br>
अनेकयोनियंत्रेषु निःसृतेस्तनुवेदनाम् ॥ <br>
गर्भवासकृतां प्राप्तं त्राहि मां करुणांबुधे ॥५६॥ <br>
कृमिभक्षितसर्वांगं क्षुत्पिपासाकुलं च हि ॥ <br>
आंत्रमालाकुलेगर्भे त्राहि मां मधुसूदन ॥ ५७॥ <br>
अमेध्यादिभिरालिप्तं निश्चेष्टश्रममाकुलम्॥ <br>
स्मरंतं निजकर्मोत्थं त्राहि मां मधुसूदन ॥ ५८ ॥ <br>
वचनादाननिःश्वासाशक्तं भयमुपागतम्॥ <br>
गर्भवासमहादुःखं त्राहि मां मधुसूदन ॥ ५९ ॥ <br>
जरामरणबाल्यादिदुःखसंसारपीडितम् ॥ <br>
दुःखाब्धौ सुखबुद्धिं मां कृपासिंधो प्रपालय ॥ 2.3.3.६० ॥ <br>
कदाचित्कृमितां प्राप्तं कदाचित्स्वेदजन्मिताम्॥<br>
कदाचिदुद्भिज्जत्वं च कदाचिन्नरतां गतम् ॥६१॥ <br>
सर्वयोनिसमापन्नं विपन्नं विगतप्रभम्॥ <br>
अनाथं त्वां समापन्नं त्राहि मां कृपयाऽच्युत॥६२॥<br>
एवं स्तुतस्ततः कृष्णो मार्कण्डेयेन धीमता ॥ <br>
प्रीतस्तमाह विप्रर्षे वरं मे व्रियतामिति ॥६३॥ <br>
॥ श्रीमार्कंडेय उवाच ॥ ॥ <br>
यदि तुष्टो भवान्मह्यं भगवन्दीनवत्सल ॥ <br>
निश्चलां देहि मे भक्तिं पूजायां दर्शने तव ॥ <br>
शिलायां तव सान्निध्यमेष एव वरो मम ॥॥ ६४ ॥ <br>
॥ सूत उवाच ॥ ॥ <br>
तथेत्युक्त्वा महाविष्णुर्ययावंतर्हितं द्विज ॥ <br>
मार्कंडेयस्ततस्तुष्टो जगाम पितुराश्रमम् ॥ ६५ ॥ <br>
उपस्थानमिदं पुण्यं सर्वपापप्रणाशनम् ॥ <br>
शृणुयाच्छ्रावयेन्मर्त्यो गोविन्दे लभते गतिम् ॥ ६६ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे शिवकार्तिकेयसंवादे अग्नितीर्थनारदशिलामार्कण्डेयशिलामाहात्म्यवर्णनंनाम तृतीयोऽध्यायः ॥ ३ ॥ <br>
<br>
<br>
</span>
