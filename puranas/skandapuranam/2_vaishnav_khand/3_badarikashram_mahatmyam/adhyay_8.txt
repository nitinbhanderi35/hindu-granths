<span style="font-size: 14pt; line-height: 200%">॥ शिव उवाच ॥ ॥ <br>
ब्रह्मकुण्डाद्दक्षिणतो नरावासगिरिर्महान् ॥ <br>
यत्र भगवता मेरुः स्थापितो लोकसुन्दरः ॥ १ ॥ <br>
॥ स्कन्द उवाच ॥ ॥ <br>
कथं भगवता मेरुः स्थापितो नरसन्निधौ ॥ <br>
महत्कौतूहलं तात कथ्यतां यदि रोचते ॥ २ ॥ <br>
॥ महादेव उवाच ॥ ॥ <br>
यदा भगवतो वासो विशालायां समागतः ॥ <br>
देवा महर्षयः सिद्धाः सविद्याधरचारणाः ॥३॥ <br>
विहाय मेरुशृंगाणि भगवद्दर्शनोत्सुकाः ॥ <br>
भगवद्दर्शनाह्लादतिरस्कृतसुरालयाः ॥ ४ ॥ <br>
तदा तु भगवांस्तेषां सुखहेतोः षडानन ॥ <br>
उत्पाद्य मेरुशृंगाणि करेणैकेन लीलया ॥ <br>
स्थापयामास सर्वेषां भगवान्प्रीतिवर्द्धनः ॥५॥ <br>
ततः सर्वे समालोक्य गिरिं कांचननिर्मितम् ॥ <br>
प्रसन्नास्तुष्टुवुः सर्वे नारायणमनामयम्॥६॥ <br>
॥देवा ऊचुः॥ ॥ <br>
योस्मत्सुखाय भवविश्रमणाय बिभ्रल्लीलातनूः कनकशैलमिहानिनाय ॥ <br>
जेता सुरार्द्दनशतं त्रिदशैकपक्षस्तस्मै विधेम नम उग्रतपःश्रियाय॥७॥ <br>
यद्यत्करोति कृपया कृपणार्तितूलशैलाग्निराश्रितकृदेकविदां वरिष्ठः॥<br>
स्वेनैव तेन करणेन स तुष्यतां नो यस्यान्वकारि पुरुषेण न केनचिद्वै ॥८॥ <br>
अस्माकमुन्नतधियां विदधाति सम्यक्छिक्षां पितेव करुणो निजलाभपूर्णः॥ <br>
त्रैलोक्यरक्षणविचक्षणदृष्टिपातपूर्णामृतांबुधिरसौ विपदः प्रपायात् ॥ ९ ॥ <br>
॥ ऋषय ऊचुः ॥ ॥ <br>
येनाध्यस्तं भाति समस्तं जगदेकं क्रीडाभांडं सत्यतयाऽजस्य विभूम्नः ॥ <br>
भानां वृदं यद्वदनेप्याश्रितमूर्तिस्तस्मै नित्यं शाश्वत तुभ्यं प्रणमाम ॥ 2.3.8.१० ॥ <br>
॥ सिद्धा ऊचुः ॥ ॥ <br>
यत्कृपालवत एव महांतः सिद्धिमीयुरितरे भवभाजः ॥ <br>
तेऽचिरेण भवभीमपयोधिं तीर्णवंत इति नः सुमनीषा ॥११॥ <br>
॥ विद्याधरा ऊचुः॥ ॥ <br>
विभो सद्गुणग्राम कल्याणमूर्ते परेशान संमानसंतानहेतो ॥ <br>
भवत्पादपद्मासवस्वादमत्ताः कृतार्था न चित्रं भवत्यत्र किंचित् ॥१२॥ <br>
ततस्तुष्टोऽथ भगवांस्तेषामासीद्दिवौकसाम् ॥ <br>
वरं वृणुध्वमित्युक्तास्ते प्रोचुर्वरदर्षभम्॥१३॥ <br>
परितुष्टो भवान्साक्षाद्देवदेवो रमापतिः॥ <br>
बदरी न त्वया त्याज्या न च मेरुः कदाचन॥१४॥<br>
मेरुशृंगं प्रपश्यंति ये जनाः पुण्यभागिनः ॥ <br>
तेषां वै त्वत्प्रसादेन मेरौ वासः प्रजायताम्॥१५॥<br>
तत्र भुक्त्वा चिराद्भोगान्भूयादन्ते लयस्त्वयि॥<br>
एवमस्त्विति चाभाष्य तत्रैवांतर्हितो हरिः ॥ १६ ॥ <br>
ततः प्रभृति ते सर्वे मेरुशृंगविहारिणः ॥ <br>
नरनारायणस्यांते पाल्यमाना मुहुर्मुहुः॥१७॥ <br>
कदाचिद्दिवि तिष्ठंति कदाचिन्मेरुमध्यतः॥ <br>
निर्विशंका निरुद्वेगा ऋषयश्च तपोधनाः॥१८॥<br>
भगवानपि तत्रैव नररूपेण तिष्ठति॥<br>
धनुर्बाणधरः श्रीमांस्तपसा पावकोपमः॥ <br>
आनंदमृषिवृंदस्य जनयंस्तप आस्थितः ॥ १९ ॥<br>
ततस्तु परमं तीर्थं लोकपालाभिवंदितम् ॥ <br>
यत्र संस्थापयामास लोकपालान्हरिः स्वयम् ॥2.3.8.२०॥ <br>
॥ स्कंद उवाच ॥ ॥ <br>
कथं भगवता तत्र लोकपालाश्च स्थापिताः ॥ <br>
महत्कौतूहलं तात कथयस्व महामते ॥ २१ ॥ <br>
॥ शिव उवाच ॥ ॥ <br>
एकदा मेरुमध्यस्थाश्रयानिह हरन्हरिः॥ <br>
देवानामृषिमुख्यानां चरितं द्रष्टुमुद्यतः ॥२१॥ <br>
तं दृष्ट्वा सहसोत्थाय नमस्कृत्य दिवौकसः ॥ <br>
ऊचुस्ते विनयात्सर्वे प्रसीद भगवन्विभो ॥ २३ ॥ <br>
क्षणं विश्राम्य विधिवद्दृष्ट्वा तां विरलां भुवम् ॥ <br>
सान्निध्यमृषिदेवानामयुक्तं भावयन्मिथः ॥ २४ ॥ <br>
ततः प्रहस्य भगवानुवाच मधुसूदनः ॥ <br>
लोकपालान्समाहूय नात्र स्थेयं भवद्विधैः ॥ २५ ॥ <br>
ऋषयस्तापसाः सिद्धाः सस्त्रीका निवसंति हि ॥ <br>
भवद्विधानामास्थानं पुरेव कल्पितं मया ॥२६॥ <br>
ततः स त्वरितो गत्वा रम्ये गिरिवरे हरिः ॥ <br>
लोकपालान्समाहूय स्थापयामास तान्गुह ॥ २७ ॥ <br>
तत्रैव शैलदंडेन हत्वाग्निं जलकांक्षया ॥ <br>
क्रीडापुष्करणीं तेषां निर्ममे सुमनोहराम ॥ २८ ॥ <br>
सस्त्रीका यत्र गीर्वाणा विचरंति निजेच्छया ॥ <br>
गायंति स्वनुमोदंति गंधर्वास्त्रिदिवौकसाम् ॥ २९ ॥ <br>
वनानि कुसुमामोदरम्याणि परितोषतः ॥ <br>
दिनानि यत्र गच्छंति क्षणप्रायाणि देहिनाम् ॥ 2.3.8.३० ॥ <br>
भगवानपि तत्रैव तेषामानंदमावहन्॥<br>
द्वादश्यां पौर्णमास्यां च स्वयमायाति मज्जने ॥ ३१ ॥ <br>
तत्पश्चादृषयः सर्वे मुनयश्च तपोधनाः ॥ <br>
यत्र स्नात्वा विधानेन गुह मध्याह्नकालतः ॥ <br>
असंगं परमं ज्योतिर्जले पश्यंति चक्षुषा ॥ ३२ ॥ <br>
सर्वतीर्थावगाहेन यत्फलं परिकीर्तितम् ॥ <br>
तत्फलं तत्क्षणादेव दण्डपुष्करिणीक्षणात् ॥ ॥ ३३ ॥ <br>
यत्र काम्यानि कर्माणि सफलानि मनीषिणाम् ॥ <br>
यत्र पिंडप्रदानेन गयातोऽष्टगुणं फलम् ॥३४॥ <br>
यज्ञो दानं तपः कर्म सर्वमक्षयमुच्यते॥ <br>
द्वादश्यां शुक्लपक्षस्य ज्येष्ठे मासि षडानन ॥ ३५ ॥ <br>
तत्र स्नात्वा विधानेन कृतकृत्यो भवेद्यतः ॥ <br>
बदरीतीर्थमध्ये तु गुप्तमेतत्सुरोत्तमैः ॥ <br>
न वाच्यं यत्र कुत्रापि तव प्रीत्या मयोदितम् ॥३६॥ <br>
वक्तव्यं किमिह बहु प्रभूतपुण्याः पश्यंति प्रथितमिदं सुरैकगुप्तम् ॥<br>
नान्येषां कथमपि चेतसि प्रसंगाद्देवैः स्यादनुदिनचिंतितं गुहैतत् ॥ ३७ ॥ <br>
येषां वै भगवति चेत्समग्रकर्म स्वाध्यायाभ्यसनविधिक्रमेण जातम् ॥ <br>
पश्यंति त्रिभुवनदुर्ल्लभं सुतीर्थं दंडोदं न भवति चान्यथा सुदृष्टम् ॥३८॥ <br>
दंडोदकात्परं तीर्थं न विष्णोः सदृशोऽमरः ॥ <br>
विशालासदृशं क्षेत्रं न भूतं न भविष्यति ॥३९॥ <br>
सेवनीया प्रयत्नेन विशाला च विचक्षणैः ॥ <br>
य इच्छेत्सततं धाम भगवत्पार्श्ववर्ति वै ॥ 2.3.8.४० ॥ <br>
॥ स्कंद उवाच ॥ ॥ <br>
गंगामाश्रित्य तीर्थानि कानि संतीह सत्पदे ॥ <br>
श्रेयस्कराणि भूरीणि संक्षेपात्तानि मे वद ॥ ४१ ॥ <br>
॥ महादेव उवाच ॥ ॥ <br>
गंगायां यत्र संयोगो मानसोद्भेदसन्निधौ ॥ <br>
तत्तीर्थं विमलं पुण्यं प्रयागादधिकं महत् ॥ ४२ ॥ <br>
त्रिंशद्वर्षसहस्राणि वायुभोजनतो भवेत् ॥ <br>
तत्फलं स्नानमात्रेण गंगायाः संगमे नृणाम् ॥ ४३ ॥ <br>
संगमाद्दक्षिणे भागे धर्मक्षेत्रं प्रकीर्तितम् ॥ <br>
यत्र मूर्त्या श्रुतौ जातौ नरनारायणावृषी ॥४४॥ <br>
तत्क्षेत्रं पावनं मर्त्ये सर्वेषामुत्तमोत्तमम् ॥ <br>
धर्मस्तत्रैव भगवांश्चतुष्पादवतिष्ठति ॥ ४५ ॥ <br>
यत्र यज्ञास्तपो दानं यत्किंचित्क्रियते नृभिः ॥ <br>
तत्पुण्यस्य क्षयो नास्ति कल्पकोटिशतैरपि ॥ ४६ ॥ <br>
ततो दक्षिणदिग्भाग उर्वशी संगमाभिधम् ॥ <br>
सर्वपापहरं पुंसां स्नानमात्रेण देहिनाम् ॥ ४७ ॥ <br>
कूर्मोद्धारस्ततः साक्षाद्धरिभक्त्येकसाधनम् ॥ <br>
स्नानमात्रेण भूतानां सत्त्वशुद्धिः प्रजायते ॥ ४८ ॥ <br>
ब्रह्मावर्त्तस्ततः साक्षाद्ब्रह्मलोकैककारणम् ॥ <br>
दर्शनादेव तीर्थस्य सर्वपापक्षयो भवेत् ॥ ४९ ॥ <br>
बहूनि संति तीर्थानि दुर्गम्यानीह देहिनाम् ॥ <br>
संक्षेपात्कथितं वत्स तवादरवशादिदम् ॥ 2.3.8.५० ॥ <br>
य इदं शृणुयान्नित्यं श्रावयेद्वा समाहितः ॥ <br>
सर्वपापविनिर्मुक्तः पदं विष्णोः प्रपद्यते ॥॥ ५१ ॥ <br>
राजा विजयमाप्नोति सुतार्थी लभते सुतम् ॥ <br>
कन्यार्थी लभते कन्यां कन्या विंदति सत्पतिम् ॥ ५२ ॥ <br>
धनार्थी धनमाप्नोति सर्वकामैकसाधनम् ॥ ५३ ॥ <br>
मासमात्रं नरो भक्त्या शृणुयाद्यः समाहितः ॥<br>
तस्याभीष्टसमावाप्तिर्दुर्लभोपि न संशयः ॥ ५४ ॥ <br>
आधिव्याधिभयं घोरं दारिद्र्य कलहं तथा ॥ <br>
यस्य गेहेषु माहात्म्यं तत्रैतानि न कर्हिचित् ॥ ५५ ॥ <br>
नापमृत्युर्न सर्पादि दौर्भाग्यं चापि वर्तते ॥ <br>
दुःस्वप्नग्रहपीडा च परराष्ट्रभयं तथा ॥ ५६ ॥ <br>
युद्धे यात्राप्रयाणे च पठनीयं प्रयत्नतः ॥ <br>
विवाहे च विवादे च शुभकर्मणि यत्नतः ॥ ५७ ॥ <br>
पूर्णं वाऽध्यायमात्रं वा तदर्धं वा विचक्षणैः ॥ <br>
सर्वकार्यप्रसिद्धिः स्यान्नात्र कार्या विचारणा ॥ ५८ ॥ <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे बदरिकाश्रममाहात्म्ये शिवकार्त्तिकेयसंवादे बदरिकाश्रमे मेरुसंस्थापनतीर्थलोकपालतीर्थदंडपुष्करिणीतीर्थधर्मक्षेत्रादिविविधतीर्थक्षेत्रमाहात्म्य वर्णनंनामाष्टमोऽध्यायः ॥ ८ ॥ ॥ छ ॥ <br>
<br>
इति श्रीस्कांदे द्वितीये वैष्णवखण्डे तृतीयं बदरिकाश्रममाहात्म्यं समाप्तम् ॥ २-३) ॥ ॥ <br>
<br>
<br>
</span>
