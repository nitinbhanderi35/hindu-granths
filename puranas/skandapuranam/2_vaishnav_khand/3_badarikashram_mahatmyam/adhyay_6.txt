<span style="font-size: 14pt; line-height: 200%">॥ स्कंद उवाच ॥ ॥ <br>
कराद्विगलितं यत्र कपालं ते महेश्वर ॥ <br>
तस्य तीर्थस्य माहात्म्यं कृपया वद मे पितः ॥ १ ॥ <br>
॥ ॥ शिव उवाच ॥ ॥ <br>
अतिगुह्यमिदं तीर्थं सुरासुरनमस्कृतम् ॥ <br>
ब्रह्महाऽपि नरो यत्र स्नानमात्रेण शुद्ध्यति ॥ २ ॥ <br>
पंच तीर्थानि तिष्ठंति कपाले पापमोचने ॥ <br>
तत्र स्नानं तपो दानं सर्वमक्षयमिष्यते ॥ ३ ॥ <br>
पिंडं विधाय विधिवन्नरकात्तारयेत्पितॄन् ॥ <br>
पितृतीर्थमिदं प्रोक्तं गयातोऽष्टगुणाधिकम् ॥ ४ ॥ <br>
तिलतर्प्पणतो यांति पितरः स्वर्गमुत्तमम् ॥ ५ ॥ <br>
अहोरात्रं स्थिरो भूत्वा जपनिष्ठः समाहितः ॥ <br>
तस्येष्टसिद्धिर्महती तत्क्षणादेव जायते ॥ ६ ॥ <br>
पारलौकिककर्माणि सर्वाण्यव्याहतानि च ॥ <br>
कपालमोचने तीर्थे नाधिकं पितृकर्मणि ॥ ७ ॥ <br>
॥ स्कंद उवाच ॥ ॥ <br>
कुत्र वा ब्रह्मतीर्थं वै फलं वा कीदृशं भवेत् ॥ <br>
के वा तत्र वसंतीह कृपया वद मे पितः ॥ ८ ॥  <br>
शिव उवाच ॥ ॥ <br>
एकदा विष्णुनाभ्यम्भोरुहस्थस्य प्रजापतेः ॥ <br>
वेदान्मुखांबुजाद्धृत्वा जग्मतुर्मधुकैटभौ ॥ ९ ॥ <br>
ततो ह्युत्थाय शयनात्सिसृक्षुरब्जसंभवः ॥ <br>
स्रष्टुं विनाऽगमं लोके न शशाक हृतस्मृतिः ॥ 2.3.6.१० ॥ <br>
तदा बदरिकामेत्य हरिणा प्रतिपालिताम् ॥ <br>
तुष्टाव प्रणतो भूत्वा भगवंतं सनातनम् ॥ ११ ॥ <br>
ततः कुंडात्समुद्भूतो हयशीर्षो निजायुधः ॥ <br>
पीतांबरधरः शुक्लश्चतुर्बाहुः सुदृप्तदृक् ॥ १२ ॥ <br>
अत्यद्भुतः प्रकटकठोरलोचनश्चलच्छटाविच्छुरितमेघडंबरः ॥ <br>
स्वतेजसा हतनिखिलप्रभाकुलः कृपान्वितो द्रुहिणपुरःसरोऽभवत् ॥ १३ ॥ <br>
निरीक्ष्य तं विधिरपि विस्मयाकुलः प्रणम्य च स्तुतिमकरोत्प्रसन्नदृक् ॥ १४ ॥ ॥ <br>
॥ ब्रह्मोवाच ॥ ॥ <br>
नमः कमलनाभाय नमस्ते कमलाश्रय ॥ <br>
नमस्ते कमलावासविशालवनमालिने ॥ १५ ॥ <br>
नमो विज्ञानभात्राय गुहावास निवासिने ॥ <br>
हृषीकेशाय शांताय तुभ्यं भगवते नमः ॥ १६ ॥ <br>
स्वभक्तरक्षणकृते धृतदेहाय शार्ङ्गिणे ॥ <br>
अनंतक्लेशनाशाय गदिने ब्रह्मणे नमः ॥॥ १७ ॥ <br>
संसारविविधासारनिवृत्तिकृतकर्मणे ॥ <br>
रक्षित्रे सर्वजंतूनां विष्णवे जिष्णवे नमः ॥ १८ ॥ <br>
नमो विश्वंभराशेषनिवृत्तगुणवृत्तये ॥ <br>
सुरासुरवरस्तंभनिवृत्तिस्थितिकीर्तये ॥१९॥ <br>
इतीरितः सुरपतिना महेश्वरो हृदिस्थितोऽखिलविदशेषकर्मभिः ॥ <br>
ततोऽन्तरं सपदि गतो निबध्य तौ सुरद्रुहौ किल निजघान लीलया ॥ 2.3.6.२० ॥ <br>
ततो निगममादाय ब्रह्मणोंऽतिकमाययौ॥ <br>
दत्त्वा स्वनिगमं तस्मै स्वस्थोऽभूत्स समीडितः ॥ २१ ॥ <br>
ततः प्रभृति तत्तीर्थं ब्रह्मणा प्रकटीकृतम् ॥ <br>
ब्रह्मकुंडमिति ख्यातं त्रिषु लोकेषु विश्रुतम् ॥ २२ ॥ <br>
यस्य दर्शनमात्रेण महापातकिनो जनाः ॥ <br>
विमुक्तकिल्बिषाः सद्यो ब्रह्मलोकं व्रजंति ते ॥ २३ ॥ <br>
स्नानं कुर्वंति ये लोका व्रतचर्यामथापि वा ॥ <br>
ब्रह्मलोकमतिक्रम्य विष्णुलोकं व्रजंति ते ॥ २४ ॥ <br>
॥ स्कंद उवाच ॥ ॥ <br>
ततः किमकरोद्धाता लब्ध्वा वेदाञ्जनार्द्दनात् ॥ <br>
एतदन्यच्च सर्वं मे कृपया वद सांप्रतम् ॥ २५ ॥ <br>
॥ महादेव उवाच ॥ ॥ <br>
चतुर्णामपि वेदानां दृष्ट्वा बदरिकाश्रमम् ॥ <br>
मतिर्न जायते गंतुं ब्रह्मणा सह पुत्रक ॥ २६ ॥ <br>
ततस्तु विकलं दृष्ट्वा ब्रह्माणं जनवासिनः ॥ <br>
सिद्धास्तु विधिवत्स्तुत्वा प्रणिपत्येदमब्रुवन् ॥ २७ ॥ <br>
॥ सिद्धा ऊचुः ॥ ॥ <br>
आज्ञा भगवतः कार्या सर्वैः स्थावरजंगमैः ॥ <br>
भगवान्सर्वजंतूनां कर्त्ता हर्ता पिता गुरुः ॥ २८ ॥<br>
स्थितिर्ब्रह्मांतिके वश्च हरिणैवानुकल्पिता ॥ <br>
निवृत्तिर्वर्तते चैषा तथाप्येतन्निरामयम् ॥२९॥ <br>
एकांते द्रवरूपेण मूर्तिर्वोऽत्रावतिष्ठताम् ॥ <br>
द्वितीया ब्रह्मणा सार्द्धं ब्रह्मलोकं व्रजेत्पुनः ॥ 2.3.6.३० ॥ <br>
ततः सहृदया वेदा द्वैधीकृतात्मरूपकाः ॥ <br>
ब्रह्मणा ब्रह्मलोकं ते ययुः सार्द्धं प्रहर्षिताः ॥ ३१ ॥<br>
ततस्त्रिलोकं विधिवत्ससर्ज चतुराननः ॥ <br>
द्रवरूपेषु वेदेषु स्नानदानतपःक्रियाः ॥ <br>
कृता विच्छेदिता न स्युर्यावदाभूतसंप्लवम् ॥ ३२ ॥ <br>
फलमुद्दिश्य कुर्वंति उपवासत्रयं नराः ॥ <br>
चतुर्णामपि वेदानां व्याख्यातारो न संशयः ॥ ३३ ॥ <br>
अनुक्रमेण तिष्ठंति वेदाश्चत्वार एव च ॥ <br>
ऋग्यजुःसामाथर्वाख्या भगवत्पार्श्ववर्तिनः ॥ ३४ ॥ <br>
ये पुण्यवंतोऽकलुषा वेदवेदांगपारगाः ॥ <br>
ते वेदघोषं विरलाः शृण्वंत्यपि कलौ युगे ॥ ३५ ॥ <br>
चतुर्णामपि वेदानामुदगस्ति सरस्वती ॥ <br>
जप्ताथ सा नृणां हंति जडतां जलरूपिणी ॥ ३६ ॥ <br>
सरस्वत्या जले स्थित्वा जपं कृत्वा समाहितः ॥ <br>
मनोस्तस्य न विच्छेदः कदाचिदपि जायते ॥ ३७ ॥ <br>
वेदव्यासोऽपि भगवान्यत्प्रसादादुदारधीः ॥ <br>
पुराणसंहितार्थज्ञोऽभवदत्र न संशयः ॥ ३८ ॥ <br>
त्रयाणामपि लोकानां हिताय जगतां पतिः ॥ <br>
स्थापयामास विधिना वाणीं वाग्विभवप्रदाम् ॥ ३९ ॥ <br>
दर्शनस्पर्शनस्नानपूजास्तुत्यभिवन्दनैः ॥ <br>
सरस्वत्या न विच्छेदः कुले तस्य कदाचन ॥ 2.3.6.४० ॥ <br>
मन्त्रसिद्धिर्विशेषेण सरस्वत्यास्तटे नृणाम् ॥ <br>
जपतामचिरणैव जायते नात्र संशयः ॥४१॥ <br>
बहुना किमिहोक्तेन वाणी वाग्विभवप्रदा ॥ <br>
द्रवरूपधरा नृणां दर्शनात्पूतिरुज्ज्वला ॥ ४२ ॥ <br>
ततोऽर्वाग्दक्षिणे भागे द्रवधारेति विश्रुतम् ॥ <br>
तीर्थमिंद्रपदं यत्र तपश्चक्रे पुरंदरः ॥ ४३ ॥ <br>
सुदारुणं तपः कृत्वा परितोष्य जनार्द्दनम् ॥ <br>
पदमैंद्रं समालेभे सुरासुरनमस्कृतम् ॥ ४४ ॥ <br>
तपो दानं जपो होमो व्रतानि नियमा यमाः ॥ <br>
तत्रानन्तगुणं प्रोक्तं तत्तीर्थमतिदुर्लभम् ॥ ४५ ॥ <br>
प्रतिमासे त्रयोदश्यां शुक्लायां हरितोषणे ॥ <br>
स्नात्वा सुतीर्थे सुत्रामाच्छन्दं चोपेत्य संगतः ॥ ४६ ॥ <br>
उपवासद्वयं कृत्वा पूजयित्वा जनार्द्दनम् ॥ <br>
सर्वपापविनिर्मुक्तः शक्रलोके महीयते ॥ ४७ ॥ <br>
तत्रैव मानसोद्भेदः सर्वपापप्रणाशनः ॥ <br>
दुर्लभः सर्वजंतूनां यत्र ते स्युर्महर्षयः ॥ ४८ ॥ <br>
मानसं चिदचिद्ग्रन्थिमुद्ग्रथ्नंति च सर्वतः ॥ <br>
मानसोद्भेव इत्याख्या ऋषिभिः परिगीयते ॥ ४९ ॥ <br>
भिंदंति हृदयग्रंथीश्छिंदन्ति बहुसंशयम् ॥ <br>
कर्माणि क्षपयन्त्यस्मान्मानसोद्भेद इत्यभूत् ॥ 2.3.6.५० ॥ <br>
यदि भाग्यवशादत्र बिंदुमात्रं लभेन्नरः ॥ <br>
तत्क्षणान्मुक्तिमाप्नोति किमतस्त्वधिकं भवेत् ॥ ५१ ॥ <br>
गिरिदरीनिलये निवसत्यमी ऋषिगणाः फलमूलजलाशनाः ॥ <br>
जितमनोविषयाः शितबुद्धयः कलिभयादिव पापभयाकुलाः ॥ ५२ ॥ <br>
फलसमीरणगह्वरनिर्झराश्रमभरादुपलब्धपटोत्तमाः ॥ <br>
त्रिषवणक्रमनिर्जितदुर्जयेन्द्रियपराक्रमणा मुनयस्त्वमी ॥ ५३ ॥ <br>
साधनानि बहून्येव कायक्लेशकराण्यहो ॥ <br>
सुलभं साधनं लोके मानसोद्भेददर्शनम् ॥ ५४ ॥ <br>
यस्मिन्दिने जलं चैतल्लभते पुण्यवाञ्जनः ॥ <br>
भवति व्याससदृशो यमपितृसमः क्रमात् ॥ ५५ ॥ <br>
काम्यतीर्थमिदं नॄणां कामनावशकृत्पुनः ॥ <br>
अकामतस्तु मुक्तिः स्यादुभयोरेष निश्चयः ॥ ५६ ॥ <br>
यदि कश्चित्प्रमादेन कामनां कुरुते नरः ॥ <br>
फलं भुक्त्वा पुनर्मुक्तिर्भवत्येव न संशयः ॥५७॥ <br>
महरादिषु लोकेषु भुक्त्वा भोगान्यथेप्सितान् ॥ <br>
भोगे भुक्ते पुनर्याति कामनावशतो जनः ॥५८॥ <br>
पुरुषार्थसमावाप्त्यै यतनीयं मनीषिभिः ॥ <br>
मानसोद्भेदने तीर्थे नापेत्यत्रेति मे मतिः ॥ ५९ ॥ </span>
