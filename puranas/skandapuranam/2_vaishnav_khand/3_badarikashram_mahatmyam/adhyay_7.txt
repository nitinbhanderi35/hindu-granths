<span style="font-size: 14pt; line-height: 200%">॥ शिव उवाच ॥ ॥ <br>
ततो नैर्ऋत्यदिग्भागे पंचधाराः पतंत्यधः ॥ <br>
प्रभासं पुष्करं चैव गयां नैमिषमेव च ॥ <br>
कुरुक्षेत्रं विजानीहि द्रवरूपं षडानन ॥ १ ॥ <br>
पुरा ते ब्रह्मणः स्थानं गता मलिनरूपिणः ॥ <br>
पापिनां पापदोषेण विकृताः कृतबुद्धयः ॥ २ ॥ <br>
तत्र गत्वा नमस्कृत्य ब्रह्माणं लोकभावनम् ॥ <br>
ऊचुः प्रांजलयः सर्वे निजागमनकारणम् ॥ ३ ॥ <br>
तच्छ्रुत्वा ध्यानमालंब्य प्रहस्य जगदीश्वरः ॥ <br>
उवाच वचनं चारु स्मृत्वा बदरीकाश्रमम् ॥ ४ ॥<br>
मा भैष्ट गच्छत क्षिप्रं हरेर्बदरिकाश्रमम् ॥ <br>
यस्य निर्देशमात्रेण सद्यः पुण्यं भविष्यति ॥५॥ <br>
ततस्ते हर्षवेगेन नमस्कृत्य पितामहम् ॥ <br>
जग्मुरुत्फुल्लनयना विशालाममितप्रभाम् ॥ ६ ॥ <br>
यस्य निर्वेशमात्रेण तत्क्षणाद्विगतेनसः ॥ <br>
ततो द्विरूपमास्थाय स्वस्थानं ययुरुत्सुकाः ॥ ७ ॥ <br>
द्रवरूपेण चान्येन पंच तिष्ठंति निर्मलाः ॥ <br>
तेषु स्नात्वा विधानेन कृत्वा नित्यक्रियां शुचिः ॥ ८ ॥ <br>
तत्तत्तीर्थफलं लब्ध्वा यात्यंते परमं पदम् ॥ <br>
पंचोपवास निरतः पूजयित्वा जनार्दनम् ॥ ९ ॥ <br>
इह भोगान्बहून्भुक्त्वा हरेः सालोक्यमाप्नुयात् ॥ 2.3.7.१० ॥ <br>
ततस्तु विमलं तीर्थं सोमकुंडाभिधं परम् ॥ <br>
तपश्चकार भगवान्सोमो यत्र कलानिधिः ॥ ११ ॥ <br>
॥ स्कन्द उवाच ॥ ॥ <br>
सोमकुण्डस्य माहात्म्यं वद मे वदतां वर ॥ <br>
त्वत्प्रसादादहं श्रोतुमिच्छामि परमेश्वर ॥ १२ ॥ <br>
॥ शिव उवाच ॥ ॥ <br>
पुरात्रितनयः श्रीमान्सोमः संप्राप्य यौवनम्॥ <br>
श्रुत्वा स्वर्वासिनां सौख्यं गंधर्वेभ्यो मुहुर्मुहुः ॥ <br>
तदा स्वपितरं प्रायात्प्रष्टुं तल्लभते कथम् ॥ १३ ॥ <br>
॥ सोम उवाच ॥ ॥ <br>
भगवन्सर्वधर्मज्ञ करुणामृतसागर ॥ <br>
कथं वा लभ्यते स्वर्गः सर्वेषामुत्तमोत्तमः ॥ १४ ॥ <br>
ग्रहनक्षत्रताराणामोषधीनां पतिः प्रभो ॥ <br>
स्यामहं येन तं यत्नं कृपया वद मे पितः ॥ १५ ॥ <br>
॥ अत्रिरुवाच ॥ ॥ <br>
तपसाराध्य गोविंदं यमैर्वा नियमैः सुत ॥ <br>
किं दुर्ल्लभं तु साधूनामिह लोके परत्र च ॥ १६ ॥ <br>
ततस्तु नारदाच्छ्रुत्वा क्षेत्रं परमनिर्मलम् ॥ <br>
जगाम बदरीं नत्वा पितरं दिशमुत्तराम् ॥ १७ ॥ <br>
तत्र गत्वा फलैर्मेध्यैर्विष्णोः पूजामकल्पयत् ॥ <br>
जजाप परमं जाप्यमष्टाक्षरं मनोहरम् ॥ १८ ॥ <br>
अष्टाशीतिसहस्राणि वर्षाणि भगवत्परम् ॥ <br>
तपस्तेपेऽतिपरमं सर्वलोकभयावहम् ॥ १९ ॥ <br>
ततस्तुष्टः समागत्य भगवान्भक्तवत्सलः ॥ <br>
उवाच सोमं विधिवद्वरं वरय सुव्रत ॥2.3.7.२०॥ <br>
ततः सोमः समुत्थाय नमस्कृत्य पुनःपुनः ॥ <br>
ग्रहनक्षत्रताराणामोषधीनामहं पतिः ॥ <br>
द्विजानामपि सर्वेषां भूयासं ते प्रसादतः ॥ २१ ॥ <br>
॥ हरिरुवाच ॥ ॥ <br>
वरमन्यं वृणुष्वातो दुर्ल्लभं त्वं भवादृशाम् ॥ <br>
वरान्नो वरयामास तदा तं हिमजात्मज ॥ २२ ॥ <br>
ततोऽतिविमनाः सोमः पुनस्तेपे तपो महत् ॥ <br>
त्रिंशद्वर्षसहस्राणि देवमानेन पुत्रक ॥२३॥ <br>
तदासौ करुणापूर्णहृदयो भगवानगात् ॥ <br>
वरं वरय भद्रं ते वरदोऽहं तवाग्रतः ॥ <br>
सोमस्तु तादृशं वव्रे तच्छ्रुत्वान्तर्द्दधे हरिः॥२४॥ <br>
ततोऽतिविमनाः सोमः पुनस्तेपे तपो महत्॥<br>
चत्वारिंशत्सहस्राणि तपस्तप्तं सुदुष्करम् ॥२५॥ <br>
ततस्तुष्टो हरिः साक्षाच्छंखचक्रगदाधरः ॥ <br>
उवाच वचनं चारु सोमं श्रांतं तपोनिधिम् ॥२६॥<br>
उत्तिष्ठोत्तिष्ठ भद्रं ते वरं वरय सुव्रत ॥ <br>
तपसाराधितो नूनं त्वयाहं तपसां निधिः ॥ २७ ॥ <br>
॥ सोम उवाच ॥ ॥ <br>
यदि तुष्टो भवान्मह्यं भगवान्वरदर्षभः ॥ <br>
ग्रहनक्षत्रताराणामाधिपत्यं प्रयच्छ मे ॥ <br>
तथौषधीनां विप्राणां यामिन्याश्च जगत्पते ॥ २८ ॥ <br>
॥ श्रीभगवानुवाच ॥ ॥ <br>
दुर्ल्लभं प्रार्थितं वत्स वितरामि तथाप्यहम् ॥ <br>
एवमस्तु ततः सर्वे समागत्य दिवौ कसः ॥ <br>
अभिषिक्तवंतो विधिवत्सोमं राजानमादृताः ॥ २९ ॥<br>
ततो विमानमारूढो रथेन शुभ्रवाससा ॥<br>
अभिष्टुतः सुरैरभूद्दिवं गतो निशाकरः ॥ ॥ 2.3.7.३० ॥ <br>
ततः प्रभृति तीर्थं तत्सोमकुंडेति दुर्ल्लभम् ॥ <br>
यद्दृष्टिमात्रान्मनुजा गतदोषा भवंति हि ॥ ३१ ॥ <br>
यदुपस्पर्शनाद्यांति सोमलोकं विनिंदिताः ॥ <br>
यत्र स्नात्वा विधानेन संतर्प्य पितृदेवताः ॥३२॥ <br>
सोमलोकं विनिर्भिद्य विष्णुलोकं प्रपद्यते ॥ <br>
उपवासत्रयं कृत्वा पूजयित्वा जनार्द्दनम् ॥ ॥ ३३ ॥ <br>
न तेषां पुनरावृत्तिः कल्पकोटिशतैरपि ॥ <br>
त्रिरात्रेण स्थितो भूत्वा पूजयित्वा जनार्द्दनम् ॥ <br>
जपं कुर्वन्विशेषेण मंत्रसिद्धिः प्रजायते ॥ ॥ ३४ ॥ <br>
कर्मणा मनसा वाचा यत्कृतं पातकं नृभिः ॥ <br>
तत्सर्वं क्षयमायाति सोमकुंडेक्षणादिह ॥ ३५ ॥ <br>
ततस्तु द्वादशादित्यतीर्थं पापहरं परम् ॥ <br>
यत्र तप्त्वा पुनः कृच्छ्रं काश्यपः सूर्यतां ययौ ॥ ३६ ॥ <br>
दुर्ल्लभं त्रिषु लोकेषु तपःसिद्ध्येककारणम् ॥ <br>
रविवारेषु सप्तम्यां संक्रात्यां विधिवन्नरः ॥ <br>
सप्तजन्मकृतात्पापात्स्नानमात्रेण शुद्ध्यति ॥ ३७ ॥ <br>
पाराकं विधिवत्कृत्वा पूजनीयो जनार्द्दनः ॥ <br>
सूर्यलोके सुखं भुक्त्वा विष्णुलोके महीयते ॥ ॥ ३८ ॥ <br>
महारोगाभिभूतस्तु स्नात्वा पीत्वा जलं शुचिः ॥ <br>
रोगमुक्तोऽचिरादेव नात्र कार्या विचारणा ॥ ३९ ॥ <br>
चतुःस्रोतं परं तीर्थं विलोचनमनोहरम् ॥ <br>
धर्मार्थकाममोक्षास्ते तिष्ठंति द्रवरूपिणः ॥ 2.3.7.४० ॥ <br>
हरेराज्ञानुसारेण क्षेत्रेऽस्मिन्वैष्णवे स्वयम् ॥ <br>
पुरुषार्था द्रवीभूता भूतानां मुक्तिहेतवः ॥ ॥ ४१ ॥ <br>
पूर्वादिदिक्षु क्रमसन्निविष्टा धर्मप्रधाना इव रूपभाजः ॥ <br>
भजंति ये तान्क्रमसन्निविष्टान्प्रसन्नतैषां सततं भवेद्धि ॥ ४२ ॥ <br>
नान्यत्र क्षेत्रे मिलिताः कथंचिच्चत्वार एते त्रिदशैरलभ्याः ॥ <br>
तानग्रिमं जन्म जवेन लब्ध्वा पश्यंति पूर्वार्जितपुण्यपुंजाः ॥ ४३ ॥ <br>
ये दुर्जना दुर्जनसंगभाजः क्षमार्जवप्राणजयप्रधानाः ॥ <br>
क्रीडामृगा ग्राम्यवधूजनानां न ते प्रपश्यंत्यचिरात्पुमर्थान्॥४४॥ <br>
तथैव पश्यंत्यचिरेण तत्त्वज्ञानैकहेतूनपि तान्पुमर्थान् ॥ ४५ ॥ <br>
अत्र ब्रह्मादयो देवा ऋषयश्च तपोधनाः ॥ <br>
पर्वणि प्रयताः स्नातुं समायांति षडानन ॥ ४६ ॥ <br>
ततः सत्यपदंनाम तीर्थं सर्वमनोहरम् ॥ <br>
त्रिकोणाकारमेवैतत्कुंडं कल्मषनाशनम् ॥ <br>
एकादश्यां हरिस्तत्र स्वयमायाति पावने ॥४७॥ <br>
तत्पश्चादृषयः सर्वे मुनयश्च तपोधनाः ॥ <br>
स्नातुमायांति विधिवत्कुंडे सत्यपदाभिधे ॥४८॥ <br>
गंधर्वाप्सरसां यत्र मध्याह्ने हरिवासरे ॥ <br>
गानं शृण्वंति विरलाः सत्यव्रतपरायणाः ॥ ४९ ॥ <br>
दर्शनाद्यस्य तीर्थस्य पातकानि महांत्यपि ॥ <br>
पलायंते भयेनैव सिंहं दृष्ट्वा मृगा इव ॥2.3.7.५०॥ <br>
स्वशाखोक्तविधानेन स्नानं कृत्वा विचक्षणः ॥ <br>
सत्यलोकमवाप्नोति ततो नैःश्रेयसं पदम् ॥ ५१ ॥ <br>
अहोरात्रं शुचिर्भूत्वा उपोष्य च जनार्द्दनम् ॥ <br>
पूजयित्वा यथाशक्त्या स जीवन्मुक्तिभाजनः ॥ ५२ ॥ <br>
ब्रह्मा विष्णुश्च रुद्रश्च त्रिकोणस्थाः समाहिताः ॥ <br>
तपः कुर्वंत्यनुदिनं सर्वलोकादितोषणम् ॥ ५३ ॥ <br>
त्रिकोणमंडितं तीर्थं नाम्ना सत्यपदप्रदम् ॥ <br>
दर्शनीयं प्रयत्नेन सर्वपापमुमुक्षुभिः ॥ ५४ ॥ <br>
जपं तपो हरिस्तोत्रं पूजां स्तुत्यभिवंदनम् ॥ <br>
माहात्म्यं कुर्वतां वक्तुं ब्रह्मणापि न शक्यते ॥ ५५ ॥ <br>
ततोऽतिविमलं नाम नरनारायणाश्रमम् ॥ <br>
द्विविधं दृश्यते तत्र पाथः परमनिर्मलम् ॥ ५६ ॥ <br>
उभाभ्यामुभयोः प्रीतिर्भवतीति विनिश्चितम् ॥ <br>
तत्र स्नात्वा प्रयत्नेन पूजयित्वा जनार्द्दनम् ॥ <br>
सर्वपापविनिर्मुक्तस्तत्क्षणान्नात्र संशयः ॥ ५७ ॥ <br>
ततो नारायणावासशिखरे विमलाकृति ॥ <br>
तीर्थं पवित्रमुर्वश्या अभिव्यक्तिकरं भवेत् ॥ ५८ ॥ <br>
॥ स्कन्द उवाच ॥ ॥ <br>
अभिव्यक्तिः कथं तस्या उर्वश्याः शिखरे पितः ॥ <br>
किं पुण्यं किं फलं तत्र परं कौतूहलं वद ॥५९॥ <br>
॥ शिव उवाच ॥ ॥ <br>
धर्मस्यपत्नी मूर्त्यासीत्तस्यां जातौ षडानन ॥ <br>
नरनारायणौ साक्षाद्भगवानेव केवलम् ॥ 2.3.7.६० ॥ <br>
पित्रोराज्ञामनुप्राप्य तपोऽर्धं कृतमानसौ ॥ <br>
उभयोर्नगयोस्तौ तु तपोमूर्ती इव स्थितौ ॥ ६१ ॥ <br>
तौ दृष्ट्वा विस्मितः शक्रः प्रेषयामास मन्मथम् ॥ <br>
सगणं तपसो ध्वंसो यथा स्याद्गन्धमादनम् ॥ ६२ ॥ <br>
विक्रम्य विधिवत्ते तु नारायणबलोदयम् ॥ <br>
ज्ञात्वा हतमनस्कास्तानुवाच जगतीपतिः ॥ ६३ ॥ <br>
॥ हरिरुवाच ॥ ॥ <br>
किमर्थमागता यूयमातिथ्यं गृह्यतामिति ॥ ६४ ॥ <br>
इत्युक्त्वा फलमूलानि तेभ्यो दत्त्वोर्वशीं तथा ॥ <br>
दत्त्वान्तर्धिमगादेव पश्यतां विघ्नकारिणीम् ॥ ६५ ॥ <br>
ते तु गत्वा दिवं भीते शक्रायोचुर्बलं हरेः ॥ <br>
शक्रस्तामुर्वशीं प्राप्य हर्षणैकयुतोऽभवत् ॥ ६६ ॥ <br>
ततः प्रभृति तत्तीर्थमुर्वशी नामतः पृथक् ॥ <br>
प्रसिद्धं यत्र भगवान्स्वयमास्ते तपोमयः ॥ ६७ ॥ <br>
तत्र स्नात्वा विधानेन उपोष्य रजनिद्वयम् ॥ <br>
पूजयित्वा हरिस्तत्र नरो नारायणो भवेत् ॥ ६८ ॥ <br>
उर्वशीकुण्डमासाद्य कामनावशतो नरः ॥ <br>
उर्वशीलोकमाप्नोति स्नानमात्रेण पुत्रक ॥ ६९ ॥ <br>
सदैव भगवांस्तत्र उर्वशीकुंड सन्निधौ ॥ <br>
भूतानां भावयन्भव्यं तपोमूर्तिर्व्यवस्थितः ॥ 2.3.7.७० ॥ <br>
आमोदं तदुपरि वै प्रभञ्जनोऽपि श्रीभर्तुर्वहति पदांबुजैकलब्धम् ॥ <br>
यत्संगात्कलियुगकल्मषातुराणामुत्संगे न भवति पापभारपाकः ॥ ७१ ॥ <br>
यत्संगाद्धर्षमुपावहत्पदश्रीनिर्विण्णो गिरिविवरेच्युतैकसेवी ॥ <br>
श्रीभर्तुश्चरणयुगं वहन्समन्तादभ्येति प्रशममहस्तपःसमीरे ॥७२॥ <br>
गीर्वाणानुपहसति स्वघेन पूर्णः कीटोऽपिप्रशमितदुर्नयो निरीहः॥ <br>
यत्रस्थः कुसुमनिवेदमात्मयोगपर्युष्टं जहदुपयास्यते पदं तत् ॥ ७३ ॥ <br>
यत्रेत्वा मुनिमतयो  बहिःपदार्थान्नापश्यन्निहितपदांबुजैकभाजः ॥ <br>
यत्रस्थः स्वयमपि गोपतिर्जनानामाधत्ते स्वपदमनुक्रमागतानाम् ॥ ७४ ॥ <br>
बहूनि संति तीर्थानि गिरौ नारायणाश्रिते ॥ <br>
सर्वपापहराण्याशु तान्यहं वेद नो जनः ॥ ७५ ॥ <br>
संसारकुहरे घोरे यत्र स्थगितमात्मनः ॥ <br>
उर्वशीकुण्डमासाद्य दिनमेकं वसेन्नरः ॥ ७६ ॥ <br>
उर्वशीदक्षिणे भागे आयुधानि जगत्पतेः ॥ <br>
विद्यंते दर्शनात्तेषां न शस्त्रभयभाग्भवेत् ॥ ७७ ॥ <br>
य इदं शृणुयाद्भक्त्या श्रावयेद्वा समाहितः ॥ <br>
सर्वपापविनिर्मुक्तः सालोक्यं लभते हरेः ॥७८॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे बदरिकाश्रममाहात्म्ये शिवकार्त्तिकेयसंवादे पञ्चधारादितीर्थमाहात्म्यवर्णनंनाम सप्तमोध्यायः ॥ ७ ॥ ॥ ॥ <br>
<br>
<br>
</span>
