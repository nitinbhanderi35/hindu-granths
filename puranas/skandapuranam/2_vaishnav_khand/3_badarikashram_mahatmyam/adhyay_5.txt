<span style="font-size: 14pt; line-height: 200%">।। स्कंद उवाच ।। ।। <br>
किमर्थं भगवांस्तत्र वसति श्रद्धया पुनः ।। <br>
किं पुण्यं किं फलं तस्य दर्शनस्पर्शनादिभिः ।। १ ।।<br>
नैवेद्यभक्षणं चापि महापूजाकृतेस्तथा ।। <br>
प्रदक्षिणस्य च फलं ब्रूहि मे कृपया पितः ।। २ ।। <br>
।। शिव उवाच ।। ।। <br>
पुरा कृतयुगस्यादौ सर्वभूतहिताय च ।। <br>
मूर्तिमान्भगवांस्तत्र तपोयोगसमाश्रितः ।। ३ ।। <br>
त्रेतायुगे ह्यृषिगणैर्योगाभ्यासैकतत्परः ।। <br>
द्वापरे समनुप्राप्ते ज्ञाननिष्ठो हि दुर्लभः ।। ४ ।। <br>
ऋषीणां देवतानां च दुर्दर्शो भगवानभूत् ।। <br>
ततो ह्यृषिगणा देवा अलभ्य भगवद्गतिम् ।। ५ ।। <br>
स्वायंभुवं पदं याता विस्मयाकुलचेतसः ।। <br>
तत्र गत्वा नमस्कृत्य ऊचुर्लोकेश्वरं मुदा ।। <br>
बृहस्पतिं पुरस्कृत्य ऋषयश्च तपोधनाः ।। ६ ।। <br>
।। देवा ऊचुः ।। ।। <br>
नमस्ते सर्वलोकानामाश्रयः शरणार्तिहा ।। <br>
वृत्तिदः करुणापूर्णः पितामह सुरेश्वर ।। <br>
निवेदनीया विपदः समुद्धर्ता पितासि नः ।। ७ ।। <br>
।। ब्रह्मोवाच ।। ।। <br>
किमर्थमागता यूयं विस्मयाकुलमानसाः ।। <br>
मिलिता ऋषिभिः साकं ब्रूतागमनकारणम् ।। ८ ।। <br>
।। देवा ऊचुः ।। ।।<br>
द्वापरे समनुप्राप्ते विशालायां विशालधीः ।। <br>
भगवान्दृश्यते नैव तत्र किं कारणं वद ।। ९ ।। <br>
विशाला किं परित्यक्ता ततो वा क्व गतः स्वयम् ।। <br>
अपराधादुतास्माकं कथं चासौ प्रसीदति ।। 2.3.5.१० ।। <br>
।। ब्रह्मोवाच ।। ।। <br>
नाहमेतद्विजानामि श्रुतं चाद्य मुखाद्धि वः ।। <br>
को हेतुर्दृक्पथातीतो भगवान्भवतां सुराः ।। <br>
आगच्छत वयं यामस्तीरं क्षीरपयोनिधेः ।।११।। <br>
इत्युक्तास्ते पुरोधाय ब्रह्माणं त्रिदिवौकसः ।। <br>
ययुः क्षीरांबुधेस्तीरमृषयश्च तपोधनाः।।१२।। <br>
तत्र गत्वा जगन्नाथं देवदेवं वृषाकपिम् ।। <br>
गीर्भिश्चित्रपदार्थाभिस्तुष्टुवुर्जगदीश्वरम् ।। १३ ।। <br>
।। ब्रह्मोवाच ।। ।। <br>
नमस्ते पुरुषाध्यक्ष सर्वभूतगुहाशय ।। <br>
वासुदेवाखिलाधार जगद्धेतो जगन्मय ।। १४ ।। <br>
त्वमेव सर्वभूतानां हेतुः पतिरुताश्रयः ।। <br>
मायाशक्तिमुपाश्रित्य विचरस्येकसुन्दर ।। १५ ।। <br>
एको नानायते योऽसौ नटवज्जायतेऽव्ययः ।। <br>
व्यापकोऽपि कृपालुत्वाद्भक्तहृत्पद्मषट्पद ।। <br>
ददाति विविधानंदं तं वंदे जगतां पतिम् ।। १६ ।। ।। <br>
।। देवा ऊचुः ।। ।। <br>
विपद्वनांते हुतभुग्जनानां गृहीतसत्त्वस्त्रिदशावनीशः ।। <br>
चराचरात्मा भगवाननंतः कृपाकटाक्षैरवलोकतां नः ।। १७ ।। <br>
सकृद्यन्नामपीयूषरसपानपरः पुमान् ।।<br>
निःश्रेयसं तृणमिव मन्यते तं हरिं भजे।। १८ ।। <br>
अविद्याप्रतिबिंबत्वाज्जीवभावमुपागतः ।। <br>
विज्ञत्वादुपशांतात्मा स पुनातु जगत्त्रयम् ।।१९।। <br>
।। गंधर्वा ऊचुः ।। ।। <br>
पिबंति ये हरेः पदांबुसंगलेशतः पयः पयो न ते पुनःपुनः पिबंति मातुरंकतः ।। <br>
प्रसंगतो यदा भिधासुधां निपीय मानवा मृताऽमृतं व्रजंत्यधो न जातु यांत्यशंकिताः ।। 2.3.5.२० ।। <br>
ततः स्तुतो हरिः साक्षात्सिंधोरुत्थाय चाब्रवीत् ।। <br>
अलक्षितोऽपरैर्ब्रह्मा परं तद्वेद नापरः ।। २१ ।। <br>
ब्रह्मा तदुपधार्याथ नत्वा तस्मै दिवौकस ।। <br>
बोधयामास सकलं सुराः शृणुत सादरम् ।। २२ ।। <br>
अंतर्हितोऽसौ भगवान्दृष्ट्वा लोकान्कुमेधसः ।। <br>
श्रुत्वेत्थं वचनं तस्य सर्वे देवा दिवं ययुः ।।२३।। <br>
ततोऽहं यतिरूपेण तीर्थान्नारदसंज्ञकात् ।।<br>
उद्धृत्य स्थापयिष्यामि हरिं लोकहितेच्छया ।। २४ ।। <br>
यस्य दर्शनमात्रेण पातकानि महान्त्यपि ।। <br>
विलीयंते क्षणादेव सिंहं दृष्ट्वा मृगा इव ।। २५ ।। <br>
धर्माधर्मान्विजित्याथ बदरीशं विभुं हरिम् ।। <br>
दृष्ट्वा मुक्तिमुपायांति विनाऽऽयासं षडानन ।। २६ ।। <br>
त्यक्तप्रायाणि तीर्थानि हरिणा कलिकालतः ।। <br>
बदरीं समनुप्राप्य साक्षादेवावतिष्ठते ।। २७ ।। <br>
कलिकालमनुप्राप्य मुक्तिर्येषामभीप्सिता ।। <br>
द्रष्टव्या बदरी तैस्तु हित्वा तीर्थान्यशेषतः ।। २८ ।। <br>
विना ज्ञानेन योगेन तीर्थाटनपरिश्रमैः ।। <br>
एकेन जन्मना जंतुः कैवल्यं पदमश्नुते ।। २९ ।। <br>
जन्मांतरसहस्रैस्तु येन चाराधितो हरिः ।। <br>
स गच्छेद्बदरीं द्रष्टुं यत्र जंतुर्न शोचति ।। 2.3.5.३० ।। <br>
बदरीबदरीत्युक्त्वा प्रसंगान्मनुजोत्तमः ।। <br>
संसारतिमिराबाधे दीपमुज्वालयत्यसौ ।। ३१ ।। <br>
यथा दीपावलोकेन तमोबाधा न जायते ।। <br>
तथैव बदरीं दृष्ट्वा पुंसो मृत्युभयं कुतः ।।३२।। <br>
दर्शनाद्यस्य पापानि रुदंत्यव्याहतानि च ।। <br>
मुक्तिमार्गमुपालक्ष्य तं वंदे बदरीपतिम् ।। ।।३३।। <br>
सशैलकानना भूमिर्दशधा दक्षिणीकृता ।। <br>
हरेः प्रदक्षिणं तद्वद्बदर्यां तत्पदेपदे ।। ३४ ।। <br>
अश्वमेधे तु यत्पुण्यं वाजपेयशतेन च ।। <br>
हरेः प्रदक्षिणात्तद्वद्बदर्यां तत्पदेपदे ।। ३५ ।। <br>
चतुर्मासे तु यत्पुण्यं ब्रह्मांडदानतस्तथा ।। <br>
हरेः प्रदक्षिणं तद्वद्बदर्यां तत्पदेपदे ।। ३६ ।। <br>
अतिकृच्छ्रैर्महाकृच्छ्रैश्छांदसैः सुकृतं भवेत् ।। <br>
हरेः प्रदक्षिणं तद्वद्बदर्यां तत्पदेपदे ।। ३७ ।। <br>
बदर्यां विष्णुनैवेद्यं सिक्थमात्रं षडानन ।। <br>
अशनाच्छोधयेत्पापं तुषाग्निरिव कांचनम् ।। ३८ ।। <br>
यदन्नं भगवानत्ति ऋषिभिर्न्नारदादिभिः ।। <br>
तत्सत्त्वशुद्धये सर्वैर्भोक्तव्यमविचारितम् ।। ३९ ।। <br>
अमरा अपि यन्नूनं व्याजेनेच्छन्ति सर्वतः ।। <br>
भोक्तुं बदरिकां विष्णोर्नैवेद्यं यांति तत्पराः ।। 2.3.5.४० ।। <br>
भोजनानंतरं विष्णोः प्रगच्छन्ति स्वमालयम् ।। <br>
प्रह्लादप्रमुखा भक्ताः प्रविशंति हरेः पदम् ।। ४१ ।। <br>
बाल्ययौवनवार्द्धक्ये यत्पापं ज्ञानतः कृतम् ।। <br>
नैवेद्यभक्षणाद्विष्णोर्बदर्यां तद्विलीयते ।। ४२ ।। <br>
प्राणांतं यस्य पापस्य प्रायश्चित्तं प्रकीर्तितम् ।। <br>
विष्णोर्निवेदितं भुक्त्वा बदर्य्यां तन्निवर्त्तते ।।४६।। <br>
तीर्थांतरेषु यत्नेन मुक्तिं गच्छति मानवः ।। <br>
नैवेद्यभक्षणाद्विष्णोः सालोक्यं लभते नरः ।।४४।। <br>
हृदि रूपं मुखे नाम नैवेद्यमुदरे हरेः ।। <br>
पादोदकं सनिर्माल्यं मस्तके यस्य सोऽच्युतः।।४५।।<br>
ब्रह्महत्या सुरापानं स्तेयं गुर्वंगनागमः ।। <br>
नैवेद्यभक्षणाद्विष्णोर्बदर्यां यांति संक्षयम् ।। ४६ ।। <br>
बदरीसदृशं क्षेत्रं नैवेद्यसदृशं वसु ।। <br>
नारदीयसमं क्षेत्रं न भूतं न भविष्यति ।।४७।। <br>
बदरी यत्नतो गम्या भोक्तव्यं तन्निवेदितम् ।। <br>
द्रष्टव्यो भगवान्वह्नितीर्थे स्नानं सुदुर्लभम् ।। ४८ ।। <br>
पृथिव्यां यानि तीर्थानि व्रतानि नियमास्तथा ।। <br>
पादोदकं विशालायां पावनं पुरतो भवेत् ।। ४९ ।। <br>
किं तस्य दानैस्तपसा तीर्थाटनपरिश्रमैः ।। <br>
बदर्यां विष्णुपादोदबिंदुमात्रं लभेद्यदि ।। 2.3.5.५० ।। <br>
प्रायश्चित्तानि जल्पंति तावदेव षडानन ।। <br>
यावन्न लभ्यते विष्णोर्बदर्यां चरणोदकम् ।। ५१ ।। <br>
अनायासेन येषां वा इच्छा मुक्तिपथे नृणाम् ।। <br>
कर्त्तव्यं तैः प्रयत्नेन विष्णोर्नैवेद्यभक्षणम् ।। ५२ ।। <br>
ये नराः प्रतिगृह्णंति पापाः संसारभागिनः ।। <br>
यात्राकृतं फलं तेषां न कदाचित्प्रजायते ।। ।। ५३ ।। <br>
नैवेद्यनिंदनाद्विष्णोर्निंद्यंते ते तमोगताः ।। <br>
नैवेद्यभक्षणात्सत्त्वशुद्धिरेव न संशयः ।। ५४ ।। <br>
नैवेद्यं स्वयमानीय ब्राह्मणान्भोजयंति ये ।। <br>
तुलापुरुषदानेन किं फलं ते कृतार्थिनः ।। ५५ ।। <br>
कुरुक्षेत्रे समासाद्य राहुग्रस्ते दिवाकरे ।। <br>
महादानेन यत्पुण्यं बदर्य्यां ग्रासमात्रतः ।। ५६ ।। <br>
बदरीक्षेत्रमासाद्य ग्रासमात्रं प्रयत्नतः ।। <br>
उपायोऽयं महांस्तत्र बदर्यां हरितोषणे ।। <br>
यतिभ्यो भोजनाद्विष्णोरपराध्यपि वल्लभः ।। ५७ ।। <br>
न विष्णोः सदृशो देवो न विशाला समा पुरी ।। <br>
न भिक्षुसदृशं पात्रमृषितीर्थसमं न हि ।। ५८ ।। <br>
चातुर्मास्यं प्रकुर्वंति ये नराः पुण्यशालिनः।। <br>
तेषां पुण्यफलं वक्तुं ब्रह्मणापि न शक्यते ।। ५९ ।। <br>
भिक्षुकाणां फलावाप्तिर्विशेषादिह कीर्त्यते ।। <br>
वेदांतश्रवणात्पुण्यं दशधा यत्प्रकीर्तितम् ।। 2.3.5.६० ।। <br>
बदरी दृष्टिमात्रेण भिक्षुकाणां तदिष्यते ।। <br>
चातुर्मास्ये विशेषेण कैवल्यफलभागिनः ।। ६१ ।। <br>
न्यासिनो बदरीस्थाने विनायासेन पुत्रक ।। <br>
ये मूर्खा जाड्यमापन्ना दम्भकाषायवाससः ।। <br>
बदरीदर्शनात्तेषां मुक्तिः करतले स्थिता ।। ६२ ।। <br>
ज्ञानिनोऽज्ञानिनो वापि न्यासिनो नियतव्रता ।। <br>
द्रष्टव्या बदरी तैस्तु फलानि समभीप्सुभिः ।। ६३ ।। <br>
श्रुत्वाऽध्यायमिमं पुण्यं प्रसंगेनापि मानवः ।। <br>
सर्वपापविनिर्मुक्तो विष्णुलोके महीयते ।। ६४ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे बदरिकाश्रममाहात्म्ये शिवकार्त्तिकेयसंवादे पंचमोऽध्यायः ।। ५ ।। <br>
<br>
<br>
</span>
