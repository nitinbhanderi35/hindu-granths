<span style="font-size: 14pt; line-height: 200%">॥ शौनक उवाच ॥ ॥ <br>
सूतसूत महाभाग सर्वधर्मविदां वर ॥ <br>
सर्वशास्त्रार्थतत्त्वज्ञ पुराणे परिनिष्ठित ॥ १ ॥ <br>
व्यासः सत्यवतीपुत्रो भगवान्विष्णुरव्ययः ॥ <br>
तस्य यत्प्रियशिष्यस्त्वं त्वत्तो वेत्ता न कश्चन ॥ २ ॥ <br>
प्राप्ते कलियुगे घोरे सर्वधर्मबहिष्कृते ॥ <br>
जना वै दुष्टकर्माणः सर्वधर्मविवर्जिताः ॥३॥ <br>
क्षुद्रायुषः क्षुद्रप्राणबलवीर्यतपःक्रियाः ॥ <br>
अधर्मनिरताः सर्वे वेदशास्त्रविवर्जिताः ॥ ४ ॥ <br>
तीर्थाटनतपोदानहरिभक्तिविवर्जिताः ॥ <br>
कथमेषामल्पकानामुद्धारोऽल्पप्रयत्नतः ॥ ५ ॥ <br>
तीर्थानामुत्तमं तीर्थं क्षेत्राणामुत्तमं तथा ॥ <br>
मुमुक्षूणां कुतः सिद्धिः कुत्र वा ऋषिसंचयः ॥६ ॥ <br>
कुत्र वाल्पप्रयत्नेन तपो मन्त्राश्च सिद्धिदाः ॥ <br>
कुत्र वा वसति श्रीमाञ्जगतामीश्वरेश्वरः॥ <br>
भक्तानामनुरक्तानामनुग्रहकृपालयः॥ ७ ॥ <br>
एतदन्यच्च सर्वं मे परार्थैकप्रयोजनम् ॥ <br>
ब्रूहि भद्राय लोकानामनुग्रहविचक्षण ॥ ८ ॥ <br>
॥ सूत उवाच ॥ ॥ <br>
साधु साधु महाभाग भवान्परहिते रतः ॥ <br>
हरिभक्तिकृतासक्तिप्रक्षालितमनोमलः ॥ ९ ॥ <br>
अथ मे देवकीपुत्रो हृत्पद्ममधिरोहति ॥ <br>
प्रसंगात्तव विप्रर्षे दुर्ल्लभः साधुसंगमः ॥ 2.3.1.१० ॥ <br>
हरति दुष्कृतसंचयमुत्तमां गतिमलं तनुते तनुमानिनाम् ॥ <br>
अधिकपुण्यवशादवशात्मनां जगति दुर्लभः साधुसमागमः ॥ ११ ॥ <br>
हरति हृदयबन्धं कर्मपाशार्दितानां वितरति पदमुच्चैरल्पजल्पैकभाजाम ॥ <br>
जननमरणकर्मश्रांतविश्रांतिहेतुस्त्रिजगति मनुजानां दुर्ल्लभः सत्प्रसंगः ॥ १२ ॥ <br>
॥ सूत उवाच ॥ ॥ <br>
अयं प्रश्नः पुरा साधो स्कन्देनाकारि सर्वतः ॥ <br>
कैलासशिखरे रम्य ऋषीणां परिशृण्वताम् ॥ <br>
पुरतो गिरिजाभर्तुः कर्तुं निःश्रेयसं सताम्॥१३॥ <br>
॥ स्कंद उवाच॥ ॥ <br>
भगवन्सर्वलोकानां कर्त्ता हर्त्ता पिता गुरुः ॥ <br>
क्षेमाय सर्वजंतूनां तपसे कृतनिश्चयः ॥ १४ ॥ <br>
कलिकाले ह्यनुप्राप्ते वेदशास्त्रविवर्जिते ॥ <br>
कुत्र वा वसति श्रीमान्भगवान्सात्वतां पतिः ॥ १५ ॥ <br>
क्षेत्राणि कानि पुण्यानि तीर्थानि सरितस्तथा ॥ <br>
केन वा प्राप्यते साक्षाद्भगवान्मधुसूदनः ॥ <br>
श्रद्दधानाय भगवन्कृपया वद मे पितः ॥ १६ ॥ <br>
॥ श्रीमहादेव उवाच ॥ ॥ <br>
बहूनि संति तीर्थानि क्षेत्राणि च षडानन ॥ <br>
हरिवासनिवासैकपराणि परमार्थिनाम् ॥ १७ ॥ <br>
काम्यानि कानिचित्संति कानिचिन्मुक्तिदान्यपि ॥ <br>
इहामुत्रार्थदान्येव बहुपुण्यप्रदानि वै ॥ १६ ॥ <br>
गंगा गोदावरी रेवा तपती यमुना सरित् ॥ <br>
क्षिप्रा सरस्वती पुण्या गौतमी कौशिकी तथा ॥ १९ ॥ <br>
कावेरी ताम्रपर्णी च चंद्रभागा महेंद्रजा ॥ <br>
चित्रोत्पला वेत्रवती सरयूः पुण्यवाहिनी ॥ 2.3.1.२० ॥ <br>
चर्मण्वती शतद्रूश्च पयस्विन्यत्रिसंभवा ॥ <br>
गंडिका बाहुदा सर्वाः पुण्याः सिंधुः सरस्वती ॥ २१ ॥ <br>
भुक्तिमुक्तिप्रदाश्चैताः सेव्यमाना मुहुर्मुहुः ॥ <br>
अयोध्या द्वारका काशी मधुरावंतिका तथा ॥ ॥२२॥ <br>
कुरुक्षेत्रं रामतीर्थं कांची च पुरुषोत्तमम् ॥ <br>
पुष्करं दर्दुरं क्षेत्रं वाराहं विधिनिर्मितम् ॥ <br>
बदर्य्याख्यं महापुण्यं क्षेत्रं सर्वार्थसाधनम् ॥ २३ ॥<br>
अयोध्यां विधिवद्दृष्ट्वा पुरीं मुक्त्येकसाधनीम् ॥ <br>
सर्वपापविनिर्मुक्ताः प्रयांति हरिमंदिरम् ॥ २४ ॥ <br>
विविधविष्णुनिषेवणपूर्वकाचरितपूजननर्तनकीर्तनाः ॥ <br>
गृहमपास्य हरेरनुचिंतनाज्जितगृहार्जितमृत्युपराक्रमाः ॥ २५ ॥ <br>
स्वर्गद्वारे नरः स्नात्वा दृष्ट्वा रामालयं शुचिः ॥ <br>
न तस्य कृत्यं पश्यामि कृतकृत्यो भवेद्यतः ॥ २६ ॥ <br>
द्वारिकायां हरिः साक्षात्स्वालयं नैव मुंचति ॥ <br>
अद्यापि भवनं कैश्चित्पुण्यवद्भिः प्रदृश्यते ॥ २७ ॥ <br>
गोमत्यां तु नरः स्नात्वा दृष्ट्वा कृष्णमुखांबुजम् ॥ <br>
मुक्तिः प्रजायते शेषो विना सांख्यं षडानन ॥ २८ ॥ <br>
असीवरुणयोर्मध्ये पंचक्रोश्यां महाफलम् ॥ <br>
अमरा मृत्युमिच्छंति का कथा इतरे जनाः ॥ २९ ॥ <br>
मणिकर्ण्यां ज्ञानवाप्यां विष्णुपादोदके तथा ॥ <br>
ह्रदे पंचनदे स्नात्वा न मातुः स्तनपो भवेत् ॥ 2.3.1.३० ॥ <br>
प्रसंगेनापि विश्वेशं दृष्ट्वा काश्यां षडानन ॥ <br>
मुक्तिः प्रजायते पुंसां जन्ममृत्युविवर्जिता ॥ ३१ ॥ <br>
बहुना किमिहोक्तेन नैतत्क्षेत्रसमं क्वचित् ॥ <br>
तपोपवासनिरतो मथुरायां षडानन ॥ <br>
जन्मस्थानं समासाद्य सर्वपापैः प्रमुच्यते ॥ ३२ ॥ <br>
विश्रांतितीर्थे विधिवत्स्नात्वा कृत्वा तिलोदकम् ॥ <br>
पितॄनुद्धृत्य नरकाद्विष्णुलोकं प्रगच्छति ॥ ३३ ॥ <br>
यदि कुर्यात्प्रमादेन पातकं तत्र मानवः ॥ <br>
विश्रांते    स्नानमासाद्य भस्मीभवति तत्क्षणात् ॥ ३४ ॥ <br>
अवंत्यां विधिवत्स्नात्वा शिप्रायां माधवे नराः ॥ <br>
पिशाचत्वं न पश्यंति जन्मांतरशतैरपि ॥ ३५ ॥ <br>
कोटितीर्थे नरः स्नात्वा भोजयित्वा द्विजोत्तमान्॥ <br>
महाकालं हरं दृष्ट्वा सर्वपापैः प्रमुच्यते ॥ ३६ ॥ <br>
मुक्तिक्षेत्रमिदं साक्षान्मम लोकैकसाधनम् ॥ <br>
दानाद्दरिद्रताहानिरिह लोके परत्र च ॥ ३७ ॥ <br>
कुरुक्षेत्रे रामतीर्थे स्वर्णं दत्त्वा स्वशक्तितः ॥ <br>
सूर्योपरागे विधिवत्स नरो मुक्तिभाग्भवेत् ॥ ३८ ॥ <br>
ये तत्र प्रतिगृह्णंति नरा लोभवशंगताः ॥ <br>
पुरुषत्वं न तेषां वै कल्पकोटिशतैरपि ॥ ३९ ॥ <br>
हरिक्षेत्रे हरिं दृष्ट्वा स्नात्वा पादोदके जनः ॥ <br>
सर्वपापविनिर्मुक्तो हरिणा सह मोदते ॥ 2.3.1.४० ॥ <br>
खगगणा विविधा निवसंत्यहो ऋषिगणाः फलमूलदलाशनाः ॥ <br>
पवनसंयमनक्रमनिर्जितेंद्रियपराक्रमणा मुनयस्त्विह ॥ ४१ ॥ <br>
विष्णुकांच्यां हरिः साक्षाच्छिवकांच्यां शिवः स्वयम् ॥ <br>
अभेदादुभयोर्भक्त्या मुक्तिः करतले स्थिता ॥ <br>
विभेदजननात्पुंसां जायते कुत्सिता गतिः ॥ ४२ ॥ <br>
सकृद्दृष्ट्वा जगन्नाथं मार्कंडेयह्रदे प्लुतः ॥ <br>
विना ज्ञानेन योगेन न मातुः स्तनपो भवेत् ॥ ४३ ॥ <br>
रोहिण्यामुदधौ स्नात्वा इंद्रद्युम्नह्रदे तथा ॥ <br>
भुक्त्वा निेवेदितं विष्णोर्वैकुंठे वसतिं लभेत्॥ ४४॥ <br>
दशयोजनविस्तीर्णं क्षेत्रं शंखोपरि स्थितम्॥ <br>
चतु्र्भुजत्वमायांति कीटा अपि न संशयः॥ ४५॥ <br>
कार्त्तिक्यां पुष्करे स्नात्वा श्राद्धं कृत्वा सदक्षिणम्॥ <br>
भोजयित्वा द्विजान्भक्त्या ब्रह्मलोके महीयते॥४६॥ <br>
सकृत्स्नात्वा ह्रदे तस्मिन्यूपं दृष्ट्वा समाहितः ॥ <br>
सर्वपापविनिर्मुक्तो जायते द्विजसत्तमः ॥ ४७ ॥ <br>
षष्टिवर्षसहस्राणि योगाभ्यासेन यत्फलम् ॥ <br>
सौकरे विधिवत्स्नात्वा पूजयित्वा हरिं शुचिः ॥४८ ॥ <br>
सप्तजन्मकृतं पापं तत्क्षणादेव नश्यति ॥ <br>
तीर्थराजं महापुण्यं सर्वतीर्थनिषेवितम् ॥ ४९ ॥ <br>
कामिनां सर्वजंतूनामीप्सितं कर्मभिर्भवेत् ॥ <br>
वेण्यां स्नात्वा शुचिर्भूत्वा कृत्वा माधवदर्शनम् ॥ <br>
भुक्त्वा पुण्यवतां भोगानन्ते माधवतां व्रजेत् ॥ ॥ 2.3.1.५० ॥ <br>
माघे मासि नरः स्नात्वा त्रिवेण्यां भक्तिभावितः ॥ <br>
बदरीकीर्तनात्पुण्यं तत्समाप्नोति मानवः ॥ ५१ ॥ <br>
दशाश्वमेधिकं तीर्थं दशयज्ञफलप्रदम् ॥ <br>
संक्षेपात्कथितं पुत्र किं भूयः श्रोतुमिच्छसि ॥ ५२ ॥ <br>
॥ स्कंद उवाच ॥ ॥ <br>
बदर्य्याख्यं हरेः क्षेत्रं त्रिषु लोकेषु दुर्लभम् ॥ <br>
क्षेत्रस्य स्मरणादेव महापातकिनो नराः ॥ <br>
विमुक्तकिल्विषाः सद्यो मरणान्मुक्तिभागिनः ॥ ५३ ॥ <br>
अन्यतीर्थे कृतं येन तपः परमदारुणम् ॥ <br>
तत्समा बदरीयात्रा मनसापि प्रजायते ॥ ५४ ॥ <br>
बहूनि संति तीर्थानि दिवि भूमौ रसातले ॥ <br>
बदरीसदृशं तीर्थं न भूतं न भविष्यति ॥ ५५ ॥ <br>
अश्वमेध सहस्राणि वायुभोज्ये च यत्फलम् ॥ <br>
क्षेत्रांतरे विशालायां तत्फलं क्षणमात्रतः ॥ ५६ ॥ <br>
कृते मुक्तिप्रदा प्रोक्ता त्रेतायां योगसिद्धिदा ॥ <br>
विशाला द्वापरे प्रोक्ता कलौ बदरिकाश्रमः ॥ ५७ ॥ <br>
स्थूलसूक्ष्मशरीरं तु जीवस्य वसतिस्थलम् ॥ <br>
तद्विनाशयति ज्ञानाद्विशाला तेन कथ्यते ॥ ५८ ॥ <br>
अमृतं स्रवते या हि बदरीतरुयोगतः ॥ <br>
बदरी कथ्यते प्राज्ञैर्ऋषीणां यत्र संचयः ॥ ५९ ॥ <br>
त्यजेत्सर्वाणि तीर्थानि कालेकाले युगेयुगे ॥ <br>
बदरीं भगवान्विष्णुर्न मुञ्चति कदाचन ॥ 2.3.1.६० ॥ <br>
सर्वतीर्थावगाहेन तपोयोगसमाधितः ॥ <br>
तत्फलं प्राप्यते सम्यग्बदरीदर्शनाद्गुह ॥ ६१ ॥ <br>
षष्टिवर्षसहस्राणि योगाभ्यासेन यत्फलम् ॥ <br>
वाराणस्यां दिनैकेन तत्फलं बदरीं गतौ ॥ ६२ ॥ <br>
तीर्थानां वसतिर्यत्र देवानां वसतिस्तथा ॥ <br>
ऋषीणां वसतिर्यत्र विशाला तेनकथ्यते ॥ ६३ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे बदरिकाश्रममाहात्म्ये शिवकार्त्तिकेयसंवादे बदरिकाश्रमस्य सर्वतीर्थाधिकत्ववर्णनंनाम प्रथमोऽध्यायः ॥ १ ॥ <br>
<br>
<br>
</span>
