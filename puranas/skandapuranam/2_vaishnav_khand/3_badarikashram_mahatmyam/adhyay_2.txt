<span style="font-size: 14pt; line-height: 200%">॥ स्कंद उवाच ॥ ॥ <br>
कथमेतत्समुत्पन्नं कैर्वा क्षेत्रं निषेवितम् ॥ <br>
को वा तस्याप्यधीशः स्यादेतद्विस्तरतो वद ॥ १ ॥ <br>
॥ शिव उवाच ॥ ॥ <br>
अनादिसिद्धमेतत्तु यथा वेदा हरेस्तनूः ॥ <br>
अधिष्ठाता हरिः साक्षान्नारदाद्यैर्निषेवितम् ॥ २ ॥ <br>
पुरा कृतयुगस्यादौ स्वीयां दुहितरं विधिः ॥ <br>
रूपयौवनसंपन्नां स तां यभितुमुद्यतः ॥ ३ ॥ <br>
तं दृष्ट्वा तादृशं रोषाच्छिरः खड्गेन पञ्चधा ॥ <br>
चिच्छेदाऽहं कपालं तद्ब्रह्महत्यासमुद्यते ॥ ४ ॥ <br>
हस्ते कृत्वा जगामाशु तत्र तीर्थानि सेवितुम् ॥ <br>
दिवि भूमौ च पाताले तपश्चरणपूर्वकम् ॥ ५ ॥ <br>
न गता ब्रह्महत्या मे कपालं तादृशं करे ॥ <br>
तदा वैकुण्ठमगमं द्रष्टुं लक्ष्मीपतिं हरिम् ॥ ६ ॥ <br>
विनयावनतो भूत्वा नमस्कृत्य पुनः पुनः ॥ <br>
सर्वमाख्यातवांस्तस्मै व्यसनं करुणात्मने ॥ ७ ॥ <br>
तस्योपदिष्टमादाय बदरीं समुपागतः ॥ <br>
तत्क्षणाद्ब्रह्महत्या मे वेपमाना मुहुर्मुहुः ॥ ८ ॥ <br>
अंतर्हितं कपालं तत्कराद्विगलितं मम ॥ <br>
ततःप्रभृति तत्क्षेत्रं पार्वत्या सह सादरम् ॥९॥ <br>
तिष्ठामि तप आस्थाय ऋषीणां प्रीतिमावहन् ॥ <br>
वाराणस्यां यथा प्रीतिः श्रीशैलशिखरे तथा ॥ 2.3.2.१० ॥ <br>
कैलासे शिवया सार्द्धं ततोनंतगुणाधिका ॥ <br>
अन्यत्र भरणान्मुक्तिः स्वधर्मविधिपूर्वकात ॥ ११ ॥ <br>
बदरी दर्शनादेव मुक्तिः पुंसां करे स्थिता ॥ <br>
हरेश्चरणसान्निध्यं यत्र वैश्वानरः स्वयम् ॥ १२॥ <br>
तत्र केदाररूपेण मम लिंगं प्रतिष्ठितम् ॥ <br>
केदारदर्शनात्स्पर्शादर्च्चनाद्भक्तिभावतः॥ १ ३॥<br>
कोटिजन्मकृतं पापं भस्मीभवति तत्क्षणात् ॥ <br>
कलामात्रेण तिष्ठामि तत्र क्षेत्रे विशेषतः ॥ १ ४॥ <br>
कला पंचदशैवात्र मूर्तिमध्ये ह्यवस्थितम् ॥ १५॥ <br>
जितकृतांतभयाः शिवयोगिनः कृतमृगाजिनकृत्तिसुवाससः ॥ <br>
वरविभूतिजटान्वितभूषणाः स्वयमुपासत एव जटाधरम् ॥ १ ६॥ <br>
फलदलांबुसमीरणतोषिताः शिवमनोजितमृत्युपरिश्रमाः ॥ <br>
गिरिवरस्थितनिर्जितमानसाः प्रसरनिर्म्मलबुद्धिमहोदयाः ॥ १७ ॥ <br>
कमलकोमलकांतिमुखांबुजाः शिवकृपाजितनिर्भरवैरिणः ॥ <br>
करधृतांजलिमौलिशिवेक्षणाः शिवमुपासत एव निशामुखे ॥ १८ ॥ <br>
करधृतजपमालाः शांतिसंतोषभाजः कृतनतिपरनित्यप्रार्थनाश्चन्द्रमौलौ ॥ <br>
हरचरणसरोजध्यानविज्ञानमूर्तिव्यथितजनमनोजाः सर्वभावान्नितांतम् ॥ १९ ॥ <br>
वाराणस्यां मृतानां च तारकं ब्रह्मसंज्ञकम् ॥ <br>
जनानां पूजनात्तत्र मम लिंगस्य जायते ॥ 2.3.2.२० ॥ <br>
वह्नितीर्थं परिभ्राजद्भगवच्चरणांतिके ॥ <br>
केदाराख्यं महालिंगं दृष्ट्वा नो जन्मभाग्भवेत् ॥ २१ ॥ <br>
॥ स्कन्द उवाच ॥ ॥ <br>
कथं वैश्वानरः श्रीमान्सर्वलोकैककारणम् ॥ <br>
बदरीमनुसंतस्थौ तन्मे वद महामते ॥ २२ ॥ ॥ <br>
॥ शिव उवाच ॥ ॥ <br>
पुरा समाजः समभूदृषीणामूर्ध्वरेतसाम् ॥ <br>
गंगा भगवती यत्र कालिंद्या सह संगता ॥२३॥ <br>
दशाश्वमेधिकं नाम तीर्थं त्रैलोक्यविश्रुतम् ॥ <br>
बभूव तत्र भगवान्हुतभुक्प्रश्रयानतः ॥ <br>
ऋषीणामग्रतः स्थित्वा प्रष्टुं समुपचक्रमे ॥ २४ ॥ <br>
॥ वैश्वानर उवाच ॥ ॥ <br>
दृष्ट्वा इहैकदृग्ज्ञाना भवन्तो ब्रह्मवित्तमाः ॥ <br>
दीनार्थे करुणापूर्णा हृदयार्द्रा दयालवः ॥ २५ ॥ <br>
सर्वदुर्लक्षणोद्भूतपातकालिप्तचेतसः ॥ <br>
कथं स्यान्निरयान्मुक्तिर्मम ब्रह्मविदुत्तमाः ॥ २६ ॥ <br>
सर्वेषामृषिवर्य्याणामाजगाम मुनीश्वरः ॥ <br>
गंगांभसि समाप्लुत्य वाक्यं चेदमुवाच ह ॥ २७ ॥ <br>
॥ व्यास उवाच ॥ ॥ <br>
अस्त्येकः परमोपायो भवतः पापनिष्कृतौ ॥ <br>
सर्वभक्षाख्यदोषस्य बदरीं शरणं श्रय ॥ २८ ॥ <br>
यत्रास्ते भगवान्साक्षाद्देवदेवो जनार्द्दनः ॥ <br>
भक्तानामप्यभक्तानामघहा मधुसूदनः ॥ २९ ॥ <br>
तत्र गंगांभसि स्नात्वा कृत्वा प्रदक्षिणां हरेः ॥ <br>
दंडवत्प्रणिपातेन सर्वपापक्षयो भवेत् ॥ 2.3.2.३० ॥ <br>
ततो व्यासमुखाच्छ्रुत्वा ऋषीणामनुवादतः ॥ <br>
उत्तराभिमुखो वह्निर्गंधमादनमाययौ ॥ ३१ ॥ <br>
ततो बदरिकां प्राप्य स्नात्वा गंगांभसि स्वयम्॥ <br>
नारायणाश्रमं गत्वा नत्वा प्रोवाच भक्तिमान् ॥ ३२ ॥ <br>
॥ अग्निरुवाच ॥ ॥ <br>
विशुदविज्ञानघनं पुराणं सनातनं विश्वसृजां पतिं गुरुम् ॥ <br>
अनेकमेकं जगदेकनाथं नमाम्यनंताश्रितशुद्धबुद्धिम् ॥ ३३ ॥ <br>
मायामयीं शक्तिमुपेत्य विश्वकर्त्तारमुद्दिश्य रजोपयुक्तम् ॥ <br>
सत्त्वेन चास्य स्थितिहेतुमुग्रमथो तमोभिग्रसितारमीडे ॥३४॥ <br>
अविद्यया विश्वविमोहितात्मा विद्यैकरूपं विततं त्रिलोक्याम् ॥ <br>
विद्याश्रितत्वात्सकलज्ञमीशं त्वविद्यया जीवमहं प्रपद्ये ॥ ३५ ॥ <br>
भक्तेच्छयाविष्कृतदेहयोगमाभोगभोगार्पितयोगयोगम् ॥ <br>
कौशेयपीताम्बरजुष्टशक्तिं विचित्रशक्त्यष्टमयेष्टमीडे ॥ ३६ ॥<br>
अथ प्रसन्नो भगवान्स्तुतः सर्वैर्हृदि स्थितः ॥ <br>
प्रोवाच मधुरं वाक्यं पावकं पावनार्थिनम् ॥ ३७ ॥ <br>
॥ श्रीनारायण उवाच ॥ <br>
वरं वरय भद्रं ते वरदोऽहमुपागतः ॥ <br>
स्तवेनानेन तुष्टोऽस्मि विनयेन तवानध ॥ ३८ ॥ <br>
॥ अग्निरुवाच ॥ ॥ <br>
ज्ञातं भगवता सर्वं यदर्थमहमागतः ॥ <br>
तथापि कथयाम्येतदीश्वराज्ञानुपालनम् ॥ ३९ ॥ <br>
सर्वभक्षो भवाम्येव निष्कृतिस्तु कथं भवेत् ॥ <br>
अत्यन्तभयसंपत्तिरेतस्माज्जायते मम ॥ 2.3.2.४० ॥ <br>
॥ श्रीनारायण उवाच ॥ ॥ <br>
क्षेत्रदर्शनमात्रेण प्राणिनां नास्ति पातकम् ॥ <br>
मत्प्रसादात्पातकं तु त्वयि मास्तु कदाचन ॥ ४१ ॥ <br>
ततः प्रभृति भूतात्मा पावकः सर्वतो भृशम् ॥ <br>
कलयावस्थितश्चात्र सर्वदोषविवर्जितः ॥ ४२ ॥ <br>
य एतत्प्रातरुत्थाय शृणोति श्रावयेच्छुचिः ॥ <br>
अग्नितीर्थकृतस्नानं फलं प्राप्नोत्यसंशयम् ॥ ४३ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीबदरिकाश्रममाहात्म्येऽग्निकृतभगवत्स्तुतिवर्णनंनाम द्वितीयोऽध्यायः ॥ २ ॥ <br>
<br>
<br>
</span>
