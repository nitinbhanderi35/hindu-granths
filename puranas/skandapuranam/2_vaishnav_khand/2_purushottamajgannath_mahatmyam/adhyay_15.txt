<span style="font-size: 14pt; line-height: 200%">॥ जैमिनिरुवाच ॥ ॥ <br>
ततस्ते प्रस्थिता विप्रा नीलकण्ठांतिकं मुदा ॥ <br>
प्रपूज्य तं महादेवं श्रीदुर्गां प्रणिपत्य च ॥ १ ॥ <br>
विमुच्य स्यंदनवरं पादचाराः सहानुगाः ॥ <br>
आरोढुं नीलभूमिध्रं प्रयाताः संयतेद्रियाः ॥ २ ॥ <br>
नानाद्रुमलताकीर्णं नानापक्षिगणाकुलम् ॥ <br>
शिलाविषमसंरोधमभितः परिवेषकम् ॥ ३ ॥ <br>
भ्रमद्भ्रमरसंभूतभ्रमकृद्गंडशैलकम्॥ <br>
दक्षिणांभोधिकल्लोलजलावृतनितंबकम् ॥ ४ ॥ <br>
अप्रतर्क्यं सदा मर्त्यैर्दुष्प्रवेश्यं महोरगैः ॥ <br>
मत्तमातंगकघटाबृंहितैर्भीषणांतरम् ॥ ५ ॥ <br>
श्वापदैश्चिरसंवासैः शस्त्राघातमवेदिभिः ॥ <br>
निर्भयैः परितः कीर्णं मृगयूथैरनेकशः ॥ ६ ॥ <br>
प्रवेष्टुकामा न प्रापुर्यदा ते मार्गमंतरम्॥ <br>
तदा नारदसंसर्गाद्विदित्वा तु गिरेः शिरः ॥ ७ ॥ <br>
आसेदुर्यत्र वसति कृष्णागुरुतरोरधः ॥ <br>
सर्वापद्भयसंहर्ता दिव्यसिंहवपुर्विभुः ॥ ॥ ८ ॥ <br>
यं दृष्ट्वा ब्रह्महत्याया लीयन्ते कोटयो नृणाम् ॥ <br>
व्यात्तास्यं भीमदशनमापिंगलसटाकुलम् ॥ ९ ॥ <br>
उग्रं त्रिनेत्रं दैत्यस्य स्वोरावुत्तानशायिनः ॥ <br>
वक्षःस्थलं दारयंतं नखरैर्वज्रदारुणैः ॥ 2.2.15.१० ॥ <br>
अरुणाभं लसज्जिह्वं साट्टहासमुखं विभुम् ॥ <br>
शंखचक्रलसद्बाहुं किरीटमुकुटोज्ज्वलम् ॥॥ ११ ॥ <br>
नेत्रोच्छलद्वह्निकणसंत्रासितदिगन्तरम् ॥ <br>
प्रचंडाघातभूम्यंतप्रविष्टपदपंकजम् ॥ १२ ॥ <br>
तमादिमृर्तिं ते दृष्ट्वा नारदाग्रे तदा हरिम् ॥ <br>
निर्भया ददृशुर्दूरात्प्रणेमुर्विगतज्वराः ॥ १३ ॥ <br>
इन्द्रद्युम्नोऽपि तं दृष्ट्वा नारदोक्तौ विशस्वसे ॥ <br>
भाविकार्ये प्रत्ययवानिदमाह महामुनिम् ॥ १४ ॥ <br>
महर्षे कृतकृत्योऽस्मि त्वं हि ज्ञाननिधिः परम् ॥ <br>
दुराराध्यो नृसिहोऽयं दर्शनेऽपि भयावहः ॥१५॥ <br>
भवादृशैः सुसेव्योयं मादृशैर्दूरतोऽपि सः ॥ <br>
दर्शनात्कृतकृत्योऽस्मि संलीनाशेषपातकः ॥ १६ ॥ <br>
त्वत्सन्निधानादेवात्र तिष्ठामो निर्भया मुने ॥ <br>
अत्युग्र मूर्तिर्भगवान्स्वल्पवीर्यैर्नरैः कथम् ॥ १७ ॥ <br>
आराध्यते दैत्यराजं त्रिलोकेशं विदारयन् ॥ <br>
यस्य नीलमयी मूर्तिः कृपासिंधोः स्थिता तु वै ॥ १८ ॥ <br>
कस्मिन्स्थले मुनिश्रेष्ठ दर्शनाद्या विमुक्तिदा ॥ <br>
तन्मे दर्शय विप्रेंद्र यन्मे मुक्तिप्रदं मतम् ॥ १९ ॥ <br>
इत्युक्तो नारदस्तस्मै दर्शयामास पावनम् ॥ <br>
स्थानं यत्र स्थितो देवः स्वर्णसैकत संवृतः ॥ 2.2.15.२० ॥ <br>
पश्यैतं योजनायामं योजनद्वयमुच्छ्रितम् ॥ <br>
कल्पांतस्थायिनं भूप न्यग्रोधं मुक्तिदं नृणाम् ॥ २१ ॥ <br>
छायायाः क्रमणाद्यस्य मुच्यते पापकंचुकात् ॥ <br>
अस्य मूले नरः प्राणांस्त्यजन्मुक्तिमवाप्नुयात् ॥२२॥ <br>
न्यग्रोधरूपं दृष्ट्वापि नारायणमकल्मषम् ॥ <br>
निष्पापो जायते मर्त्यः किमुत पूजयन्स्तुवन् ॥ २३ ॥ <br>
अस्य मूलात्प्रतीच्यां हि नृसिंहस्योत्तरे नृप ॥ <br>
अतिष्ठन्माधवो यत्र चतुर्मूर्तिधरो विभुः ॥ २४ ॥ <br>
अनुग्रहीतुं त्वामेव पुनरत्रोद्भविष्यति ॥ <br>
श्वेतद्वीपे यथा विष्णुर्भोगभूमौ निजालयः ॥ २५ ॥ <br>
जंबूद्वीपे कर्मभूमौ निजं स्थानमिदं स्मृतम् ॥ <br>
स्वस्यैवातिरहस्यत्वान्न प्रकाशोस्य संमतः ॥ २६ ॥ <br>
मोक्षाधिकारी जानाति स्थलमेतन्महीपते ॥ <br>
अविश्वासपदं नृणां दुष्कृतां हि विशेषतः ॥ २७ ॥ <br>
अत्र याऽन्या प्रतिकृतिः पौरैर्विष्णोः प्रतिष्ठिता ॥ <br>
सापि मुक्तिप्रदा भूप किं पुनः सा स्वयंभुवा ॥ २८ ॥ <br>
अंतर्द्धानतिरोधाने सुनिमित्ते जगत्प्रभोः॥ <br>
अनुग्रहार्थं साधूनां जायते च युगेयुगे ॥ २९ ॥ <br>
नानावतारैर्भगवान्मत्स्यकूर्मादिकैर्नृप ॥ <br>
निमित्तनाशे च तिरोदधाति परमेश्वरः ॥ 2.2.15.३० ॥ <br>
निर्निमित्तं स्थितो नित्यमिह कारुण्यसागरः ॥ <br>
श्वेतद्वीपाद्यथा विष्णुरन्यत्रावतरेत्प्रभुः ॥ ३१ ॥ <br>
अत्र स्थितोऽपि स द्वारकाकांचीपुष्करादिषु ॥ <br>
प्रकाशं याति कृपया तरुमूलप्ररोहवत् ॥ ३२ ॥ <br>
नानातीर्थेषु देशेषु क्षेत्रेष्वायतनेषु च ॥ <br>
अंशावतारास्तस्यैव मा भूत्ते संशयो नृप ॥३३॥ <br>
क्षणं न त्यजतीशानः क्षेत्रं क्षेत्रमिव स्वकम् ॥ <br>
त्वदुपज्ञस्तु भूपाल प्रकाशोऽन्यो भविष्यति ॥ ३४ ॥ <br>
इति संदर्शितं स्थानं नारदेन महात्मना ॥ <br>
साष्टांगपातं भूमौ तदिंद्रद्युम्नो ननाम ह ॥ ३५ ॥ <br>
मन्वानस्तु स्थितं देवं प्रकाशमिव तुष्टुवे ॥ ३६ ॥ <br>
॥ इंद्रद्युम्न उवाच ॥ ॥ <br>
देवदेव जगन्नाथ प्रणतार्तिविनाशन ॥ <br>
त्राहि मां पुंडरीकाक्ष पतितं भवसागरे ॥ ३७ ॥ <br>
त्वमेक एव दुःखौघध्वंसकः परमेश्वर ॥ <br>
क्षुद्राः क्षुद्रान्हि सेवंते सुखलेशस्य लिप्सया ॥ ३८ ॥ <br>
अनादित्रिविधौघस्य राशेः स्वस्य महांहसः ॥ <br>
दुरुच्छेद्यस्य सततं पूर्यमाणस्य जन्मनः ॥ ३९ ॥ <br>
किं पुनर्भक्तिभावेन साक्षान्मुक्तिप्रदं नृणाम्॥ <br>
कर्माधीनं तु ये मूढा वदंति त्वां क्रृपानिधिम् ॥ 2.2.15.४० ॥ <br>
ते न जानंति भगवन्कर्मैवं प्रेरितं त्वया ॥ <br>
अजामिलेन विप्रेण त्यक्त्वा वर्णाश्रमोदितम् ॥ ४१ ॥ <br>
किं न पापं कृतं स्वामिन्सोऽपि त्वन्नामकीर्तनात् ॥ <br>
मुक्तोऽभूत्स्मरणादेव पाशहस्तैर्विमोचितः ॥ ४२ ॥ <br>
सर्वेऽप्युपाया देवेश कीर्तितास्तव दर्शने ॥ <br>
त्वयि दृष्टे हि भिद्यंते संशया हृदि संस्थिताः ॥ ४३ ॥ <br>
निःसंशयो भवेत्सद्यः पापपुण्यक्षयो धुवम् ॥ <br>
त्वमेव शरणं दीनमनुगृह्णीष्व मां विभो ॥ ४४ ॥ <br>
निश्चितानि त्वया देव गर्भस्थस्य च यानि मे ॥ <br>
तैरेव मे जनिर्जातु याचे त्वां केवलं त्विदम् ॥ ४५ ॥ <br>
तिरश्चो मुक्तिदा मूर्तिः स्थिता ते याऽत्र तां पुनः ॥ <br>
अनेन चक्षुषा पश्यामीश नान्यत्प्रयोजनम् ॥४६॥ <br>
कृतांजलिपुटो राजा स्तुत्वैवं मधुसूदनम्॥ <br>
पुनर्ननाम धरणीपृष्ठे साश्रुविलोचनः ॥ ४७ ॥ <br>
ततोंऽतरिक्षगा वाणी सामसुस्वरभाषिणी ॥ <br>
उच्चचार नभोमध्ये इन्द्रद्युम्नस्य शृण्वतः ॥ ४८ ॥ <br>
मा चिंतां व्रज भूपाल व्रजिष्ये त्वदृशोः पथम् ॥ <br>
पैतामहं वचः प्राह नारदो यत्कुरुष्व तत् ॥ ४९ ॥ <br>
तच्छ्रुत्वा दिव्यवचनं नारदस्य च भाषितम् ॥ <br>
श्रद्दधे वाजिमेधाय भगवत्प्रीतिकारकः ॥ 2.2.15.५० ॥ <br>
नारदं च पुनः प्राह हर्षगद्गदया गिरा ॥ <br>
मुने त्वया यदादिष्टं चतुर्मुखनिदेशतः ॥ ५१ ॥ <br>
अशरीरा त्वियं वाणी अनुजज्ञे तदेव हि ॥ <br>
पितामहो जगन्नाथो भेदो वै नाऽनयोः क्वचित् ॥ ५२ ॥ <br>
पद्मयोनेः सुतस्त्वं हि वचस्ते भगवद्वचः ॥ <br>
तत्कर्तव्यं प्रयत्नेन यच्छ्रेयउपपादकम् ॥ ५३ ॥ <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे पंचदशोऽध्यायः ॥ १५ ॥ <br>
<br>
<br>
</span>
