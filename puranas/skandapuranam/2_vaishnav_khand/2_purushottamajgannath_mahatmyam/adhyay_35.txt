<span style="font-size: 14pt; line-height: 200%">।। जैमिनिरुवाच ।। ।। <br>
अतः परं प्रवक्ष्यामि रथरक्षाकरं विधिम्।। <br>
भूतप्रेतादयो घोरा दारुणान्यद्भुतानि च ।। १ ।। <br>
न बाधंते रथान्येन मुनयो वश्च यन्मतम् ।। <br>
प्रत्यहं पूजयेद्देवान्कृष्णादीन्ध्वजसंस्थितान् ।। २ ।। <br>
गंधपुष्पाक्षतैर्माल्यैरुपहारैरनुत्तमैः ।। <br>
गीतनृत्तादिकैश्चैव धूपदीपनिवेदनैः ।। ।। ३ ।। <br>
दिक्पालेभ्यो बलिं दद्यात्पायसान्नेन चान्वहम् ।। <br>
भूतप्रेतपिशाचेभ्यो दद्याच्च बलिमुत्तमम् ।। ४ ।। <br>
रक्षेच्च यत्नतस्तान्वै रथानारोहणोचितान् ।। <br>
यथा न कश्चिदारोहेन्नरो ग्राम्यपशुस्तथा ।। <br>
पक्षिणश्च विशेषेण येषां वासो न शोभनः ।। ५ ।। <br>
अष्टमेऽह्नि पुनः कृत्वा दक्षिणाभिमुखान्रथान्।। <br>
विभूषयेद्वस्त्रमाल्यपताकैश्चामरादिभिः ।। ६ ।। <br>
नवम्यां वासयेद्देवांस्तेषु प्रातः समृद्धिमत् ।। ७ ।। <br>
दक्षिणाभिमुखा यात्रा विष्णोरेषा सुदुर्लभा ।। <br>
यात्रा प्रयत्नतः सा हि भक्तिश्रद्धासमन्वितैः ।। ८ ।। <br>
यथा पूर्वा तथा चेयं द्वे च मुक्तिप्रदायिके ।। <br>
यात्राप्रवेशौ देवस्य एक एवोत्सवो मतः ।। ९ ।। <br>
पुराविदो वदंत्येतां यात्रां नवदिनात्मिकाम् ।। <br>
एषा त्र्यवयवा यात्रा संपूर्णा यैरुपासिता ।। 2.2.35.१० ।। <br>
सुसंपूर्णफलस्तेषां महावेदीमहोत्सवः ।। ११ ।। <br>
गुंडिचामंडपात्कृष्णमायांतं दक्षिणामुखम् ।। <br>
रथस्थं बलिनं भद्रां पश्यंतो मुक्तिभागिनः । १२ ।। <br>
उत्तराभिमुखान्दृदृष्ट्वा लभंते यादृश फलम् ।। <br>
रामादीन्स्यंदनस्थान्ये पश्यंत्येवं महोदयान् ।। <br>
यादृशं फलमाप्नुयुस्तादृशं दक्षिणामुखान् ।। ।। १३ ।। <br>
पदा यांतं रथे यांतं यः पश्येद्दक्षिणामुखम् ।। <br>
तस्य जन्म कृतार्थं स्याद्वाजिमेधः पदे पदे ।। १४ ।। <br>
स्तुतिभिः प्रणिपातैश्च पुष्पवृष्टिभिरेव च ।। <br>
नानानृत्तोपहारैश्च व्यजनच्छत्रचामरैः ।। <br>
उपायनैर्बहुविधैरुपतिष्ठेद्रथाग्रतः ।। १५ ।। <br>
नीलाचलं समायांतं रथस्थं दक्षिणामुखम्। <br>
ये पश्यंति हृषीकेशं सुभद्रां लांगलायुधम् ।। १६ ।। <br>
कामकल्पतरुं पुंसां दर्शनादेव मुक्तिदम् ।। <br>
ते व्रजंति महात्मानो वैकुण्ठ भवनं हरेः ।। १७ ।। <br>
रथेन विचरंतं तं सिन्धुतीरे जनार्दनम् ।। <br>
पश्यन्तं करुणापांगैः प्रणतान्पुरतो नरान् ।। १८ ।। <br>
दक्षिणाभिमुखं यांतं प्रासादं नीलभूधरे ।। <br>
सर्वतीर्थनिधिं सर्वदानकल्पतरुं हरिम् ।। १९ ।। <br>
स्तुवंतः प्रणमंतश्च श्रद्दधानाश्च ये नराः ।। <br>
न ते पुनरिहायांति ब्रह्मलोकस्थिता ध्रुवम्।। 2.2.35.२० ।। <br>
मुनयः कथितो वोऽयं महावेदीमहोत्सवः ।। <br>
यस्य संकीर्त्तनादेव निर्मलो जायते नरः ।। २१ ।। <br>
यश्चेदं कीर्तयेन्नित्यं प्रातरुत्थाय मानवः ।। <br>
शृणुयादपि बुद्धिस्थः शक्रलोकं व्रजेदसौ ।। २२ ।। <br>
प्रत्यर्चारूपमपि वा रथमास्थाप्य यो हरेः ।। <br>
कुर्याद्यात्रामिमां श्रद्धाभक्तिभावेन मानवः ।। २३ ।। <br>
सोऽपि विष्णोः प्रसादेन गुंडिचोत्सवजं फलम्।। <br>
प्राप्य वैकुण्ठभवनं याति नात्र विचारणा ।। २४ ।। <br>
पश्य श्रीर्यावती विप्रा भक्तिर्वा श्रद्धयान्विता ।। <br>
तावतीयं महायात्रा यो यथा कर्तुमिच्छति ।। २५ ।। <br>
इदं पवित्रं परमं रहस्यं वेधसोदितम् ।। <br>
कारयित्वाथवा दृष्ट्वा यन्नरो नावसीदति ।। २६ ।। ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये पञ्चत्रिंशोऽध्यायः ।। ३५ ।। <br>
<br>
<br>
</span>
