<span style="font-size: 14pt; line-height: 200%">॥ जैमिनिरुवाच ॥ ॥ <br>
इत्युक्त्वा नृपशार्दूलं लोकसंग्रहणाय वै ॥ <br>
सिंहाकृति स हृदये उद्वास्य कमलासनः ॥१॥ <br>
पूर्वं प्रकाशरूपं यद्विष्णोस्तु प्रकटीकृतम् ॥ <br>
रथावरोहणे दृष्टाश्चतस्रो मूर्त्तयः पुरा ॥ २ ॥ <br>
ता एव सिंहासनगाः सर्वे ते ददृशुः पुनः ॥ <br>
द्विषडक्षरमन्त्रेण बलभद्रमपूजयत् ॥ ३ ॥ <br>
सूक्तेन पौरुषेणैनं नारायणमनामयम् ॥ <br>
देवीसूक्तेन चक्रं च द्वादशाक्षरकेण च ॥ <br>
पूजयित्वानुग्रहाय पार्थिवस्य न्यवेदयत् ॥ ४ ॥ ॥ <br>
॥ ब्रह्मोवाच ॥ ॥ <br>
भगवन्देवदेवेश भक्तानुग्रहकारक ॥ <br>
इन्द्रद्युम्नस्य जन्मानि त्वयि भक्तिं प्रकुर्वतः ॥ <br>
सहस्रं समतीतानि तदन्ते त्वामलोकयत् ॥ ५ ॥ <br>
त्वद्दर्शनं हि भगवंस्त्वयि सायुज्यकारणम् ॥ <br>
यद्यप्ययं भक्तियोगेनेच्छति त्वां समर्चितुम् ॥ ६ ॥ <br>
तदाज्ञापय येन त्वां भक्तियोगेन भावयेत् ॥ <br>
देशकालव्रताद्यैस्तु तथा नानोपचारकैः ॥ ७ ॥ <br>
त्वन्मुखांभोजगलितमाज्ञामृतरसं नृपः ॥ <br>
पिपासुस्त्वां जगन्नाथ पश्यत्येषोऽनिमेषकम्॥८ ॥ <br>
॥ जैमिनिरुवाच ॥ ॥ <br>
इति विज्ञापितो देवः साक्षात्कमलयोनिना ॥ <br>
दारुदेहोऽपि विहसन्प्राह गंभीरया गिरा ॥ ९ ॥ <br>
॥ श्रीप्रतिमोवाच ॥ ॥ <br>
इन्द्रद्युम्न प्रसन्नस्ते भक्त्या निष्कामकर्मभिः ॥ <br>
त्वदन्येनेदृशी संपन्न केनाप्यपवर्जिता ॥ 2.2.29.१० ॥ <br>
वरं ददामि ते भूप मयि भक्तिः स्थिराऽस्तु ते ॥ <br>
उत्सृज्य वित्तकोटीस्तु यन्ममायतनं कृतम् ॥ ११ ॥ <br>
भंगेप्येतस्य राजेंद्र स्थानं न त्यज्यते मया ॥ <br>
कालांतरेऽपि योऽप्यन्यः प्रासादं कारयिष्यति ॥ १२ ॥ <br>
तवैव कीर्त्तिः सा नूनं त्वत्प्रीत्या तत्र मे स्थितिः ॥ <br>
सत्यं सत्यं पुनः सत्यं सत्यमेव ब्रवीमि ते ॥ १३ ॥ <br>
प्रासाद भंगे तत्स्थानं न त्यक्ष्यामि कदाचन ॥ <br>
अनेन दारुवपुषा स्थास्याम्यत्र परार्द्धकम् ॥ १४ ॥ <br>
द्वितीयं पद्मयोनेस्तु यावत्परिसमाप्यते ॥ <br>
मनोः स्वायंभुवस्यास्य द्वितीये च चतुर्युगे ॥ १५ ॥ <br>
कृतस्य प्रथमे ज्येष्ठे दशेति क्रतुसंस्थितिः ॥ <br>
ज्यैष्ठ्यामहं चावतीर्णस्तत्पुण्यजन्मवासरम् ॥ १६ ॥ <br>
तस्यां मे स्नपनं कुर्यान्महास्नानविधानतः ॥ <br>
प्रत्यर्चायां महाराज साधिवासं समृद्धिमत् ॥१७॥ <br>
पापं विनाशयिष्यामि कोटिजन्मभिरर्जितम् ॥ <br>
सर्वतीर्थक्रतुफलं सर्वदानफलं तथा ॥ १८ ॥ <br>
पश्यतां चापि राजेंद्र फलं तावत्प्रपद्यते ॥ <br>
न्यग्रोधादुत्तरे कूपः सर्वतीर्थमयोऽस्ति हि ॥ १९ ॥ <br>
स्नानाय पूर्वं निर्माय किंचिदाच्छादितं भुवा ॥ <br>
अवतीर्णस्त्वहं पश्चात्तं विविच्य प्रकाशय ॥ 2.2.29.२० ॥ <br>
संस्कार्यः स चतुर्दश्यां बलिं दत्त्वा विधानतः ॥ <br>
रक्षकक्षेत्रपालाय दिशांपालेभ्य एव च ॥ २१ ॥ <br>
कम्बुकाहालमुरजध्वनिषु सुस्वरेषु च ॥ <br>
द्विजातयः स्वर्णकुम्भैरुद्धरेयुस्ततो जलम् ॥२२॥ <br>
ज्यैष्ठ्यां प्रातस्तने काले ब्रह्मणा सहितं च माम् ॥ <br>
रामं सुभद्रां संस्नाप्य मम लोकमवाप्नुयात् ॥ २३ ॥ <br>
स्नाप्यमानं तु यः पश्येन्मां तदा नृपसत्तम ॥ <br>
देहबन्धं च नाप्नोति स पुनर्न तु पूरुषः ॥ २४ ॥ <br>
कारयित्वा दृढं मंचमैशान्यां दिशि मंडितम् ॥ <br>
वितानशोभारचितं चंदनांभः समुक्षितम् ॥ २५ ॥ <br>
तत्र मां रामभद्राभ्यां स्नापयित्वा पुनर्नयेत् ॥ २६ ॥ <br>
दक्षिणाभिमुखं यांतं यो मां पश्यति भक्तितः ॥ <br>
तत्तद्ध्रुवमवाप्नोति मनसा यद्यदिच्छति ॥ २७ ॥ <br>
ततः पंचदशाहानि स्थापयित्वा तु मां नृप ॥ <br>
विरूपमभिरूपं वा न पश्येत्तु कदाचन ॥ २८ ॥ <br>
ज्येष्ठस्नानमिदं कृत्वा सर्वपापैः प्रमुच्यते ॥ २९ ॥ <br>
गुंडिचाख्यां महायात्रां प्रकुर्वीयाः क्षितीश्वर ॥ <br>
यस्याः संकीर्तनादेव नरः पापाद्विमुच्यते ॥ 2.2.29.३० ॥ <br>
माघमासस्य पंचम्यामष्टम्यां चैत्रशुक्लके ॥ <br>
एते कालाः प्रशस्ता हि गुंडिचाख्यमहोत्सवे ॥ ३१ ॥ <br>
विशेषान्मोक्षदाषाढद्वितीया पुष्यसंयुता ॥ <br>
ऋक्षाभावे तिथौ कार्या सदा सा प्रीतये मम ॥ ३२ ॥ <br>
आषाढस्य सिते पक्षे द्वितीया पुष्यसंयुता ॥ <br>
तस्यां रथे समारोप्य रामं मां भद्रया सह ॥ ३३ ॥ <br>
महोत्सवप्रवृत्त्यर्थं प्रीणयित्वा द्विजान्बहून् ॥ <br>
गुंडिचामण्डपंनाम यत्राहमजनं पुरा ॥ ३४ ॥ <br>
अश्वमेधसहस्रस्य महावेदी तदाभवत् ॥ <br>
तस्याः पुण्यतमं स्थानं पृथिव्यां नेह विद्यते ॥ ३५ ॥ <br>
यत्राजुहोः पंचशतवर्षाणि प्रीतये मम ॥ <br>
मम प्रीतिकरं स्थानं तस्मान्नान्यद्धरागतम् ॥ ३६ ॥ <br>
यथेयं नीलशिखरा प्रासादेन तवाधुना ॥ <br>
चतुर्मुखानुरोधेन महाप्रीतिकरी मम ॥ ३७ ॥ <br>
तथा नृसिंहक्षेत्रे वै महावेदी तव क्रतोः ॥ <br>
ममोत्पत्तेश्च निलयं प्रीतिकृन्मम शाश्वतम् ॥ ३५ ॥ <br>
बहुकालं स्थितश्चाहं तस्यां मे प्रीतिरुत्तमा ॥ <br>
आत्मा मे पद्मभूरेष प्रासादे स्थापितोऽमुना ॥ ३९ ॥ <br>
अस्यानुरोधात्त्वद्भक्त्या ह्यवतिष्ठेऽत्र नित्यदा ॥ <br>
दिनानि नव यास्यामि तथा तस्मादिहागतः ॥ 2.2.29.४० ॥ <br>
तत्रास्ति ते महाराज सर्वतीर्थमयं सरः ॥ <br>
तत्तीरे सप्तदिवसान्स्थास्याम्यनुजिघृक्षया ॥ ४१ ॥ <br>
तत्र स्थितं मां पश्यंतो यांति मर्त्या ममालयम् ॥ <br>
तिस्रः कोट्योऽर्द्धकोटी च तीर्थानां भुवनत्रये ॥ ४२ ॥ <br>
तानि सर्वाणि सरसि मत्सान्निध्याद्व्रजंति ते ॥ <br>
तत्र स्नात्वा च विधिवद्दृष्ट्वा मां भक्तिभावतः ॥ ४३ ॥ <br>
जननीजठरे क्लेशं पुनर्नानुभवंति हि ॥ <br>
नवमेऽह्नि समायातं दक्षिणाशामुखं तदा ॥ ४४ ॥ <br>
ये पश्यन्ति प्रतिपदमश्वमेधक्रतोः फलम् ॥ <br>
प्राप्य भोगानिंद्रसमान्भुक्त्वान्ते मां विशंति ते ॥ ४५॥ <br>
ममोत्थानं मम स्वापं मत्पार्श्वपरिवर्त्तनम् ॥ <br>
मार्गप्रावरणं चैव पुष्यस्नानमहोत्सवम् ॥४६ ॥ <br>
फाल्गुन्यां क्रीडनं कुर्याद्दोलायां मम भूमिप ॥ <br>
दोलायां येऽपि पश्यंति दक्षिणामुखपूजितम् ॥ ४७ ॥ <br>
ब्रह्महत्यादिभिः पापैर्मुच्यते नात्र संशयः ॥ ४८ ॥ <br>
अनयोर्मां समभ्यर्च्य दृष्ट्वा मां प्रणिपत्य च ॥ <br>
प्रत्येकमष्टसाहस्रं वाजिमेधफलं लभेत् ॥ ४९ ॥ <br>
चैत्रे सितत्रयोदश्यां कुर्यात्कर्मप्रपूरणम् ॥ <br>
चैत्रे मासि चतुर्दश्यां दमनैर्मे प्रपूजनम् ॥ <br>
शुक्लपक्षे तु ये लोकाः सर्वपापक्षयो भवेत् ॥ 2.2.29.५० ॥ <br>
वैशाखस्य सिते पक्षे तृतीयाऽक्षयसंज्ञिता ॥ <br>
तत्र मां लेपयेद्गन्धलेपनैरतिशोभनैः ॥ ५१ ॥ <br>
प्रीतये मम ये कुर्युरुत्सवान्मम शाश्वतान् ॥ <br>
चतुर्वर्गप्रदा ह्येते प्रत्येकं परिकीर्तिताः ॥ ५२ ॥ <br>
॥ जैमिनिरुवाच ॥ ॥ <br>
इति दत्त्वा वरं तस्मा इन्द्रद्युम्नाय भो द्विजाः ॥ <br>
ब्रह्माणमाह भगवान्स्मेरांभोरुहसन्मुखः॥ ५३ ॥ <br>
चतुर्मुख तव प्रीत्यै सर्वं संपादितं मया ॥ <br>
त्वदिच्छा हि ममैवेच्छा न भेदो ह्यावयोर्ध्रुवम् ॥ ५४ ॥ <br>
यन्मां माधवमूर्तिं त्वं पुरा प्रार्थितवानसि ॥ <br>
तस्यैव परिपाकोऽयमवतारः कृतो मया ॥ ५५ ॥ <br>
मामत्र दृष्ट्वा त्वभ्यर्च्य प्राणान्संत्यज्य मुच्यते ॥ <br>
क्रमात्सर्वे त्वया सार्द्धं भूयः सायुज्यमेव च ॥ ५६ ॥ <br>
यद्वाचाभिलपन्मर्त्यो मामत्र हि निषेवते ॥ <br>
अवश्यं तदवाप्नोति संगत्या चात्र भूपतिः ॥ ५७ ॥ <br>
व्रजेदानीं सत्यलोकं त्रिदिवं यांतु देवताः॥ <br>
तवायुःपूर्णिपर्यंतमहमत्र स्थितो ध्रुवम् ॥ ५८ ॥ <br>
ततस्ते हर्षिताः सर्वे ब्रह्मर्षिसुरसत्तमाः ॥ <br>
प्रणम्य शिरसा देवं जग्मुस्ते निलयं स्वकम् ॥ ५९ ॥ <br>
देवोऽपि च जगन्नाथः प्रतिमारूपधृक्तदा ॥ <br>
तूष्णीं तिष्ठति सर्वेषां हर्षमापादयन्नृणाम्॥ 2.2.29.६० ॥ <br>
इन्द्रद्युम्नोऽपि धर्मात्मा विष्णुभक्तो दृढव्रतः ॥ <br>
अनुव्रजन्पद्मयोनिं तेनादिष्टो न्यवर्तत ॥ ६१ ॥ <br>
यात्राः सर्वा भगवता आज्ञप्ताः साधु कारय ॥ <br>
अस्मिंस्तुष्टे जगन्नाथे सन्तुष्टं वै चराचरम्॥६२॥ <br>
इत्याज्ञां पद्मयोनेस्तु मूर्ध्न्याधाय क्षितीश्वरः ॥ <br>
नारदेन सह श्रीमान्निधिना च समृद्धिमत् ॥ <br>
ज्येष्ठस्नानादिकं सर्वमुत्सवं निरवर्तयत् ॥ ६३ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्य एकोनत्रिंशोऽध्यायः ॥ २९ ॥ <br>
<br>
<br>
</span>
