<span style="font-size: 14pt; line-height: 200%">॥ मुनय ऊचुः ॥ ॥ <br>
प्रतिष्ठिते नारसिंहे क्षेत्रे तस्मिन्नराधिपः ॥ <br>
किं चकार मुने ब्रूहि परं कौतूहलं तु तत् ॥ १ ॥ <br>
॥ जैमिनिरुवाच ॥ ॥ <br>
इन्द्रादींस्त्रिदशान्सर्वान्न्यमन्त्रयत पूर्वतः ॥ <br>
ततः स मन्त्रयामास ऋषीन्विप्रान्सहस्रशः ॥ २ ॥ <br>
अध्येतॄंश्चतुरो वेदान्सषडंगपदक्रमैः ॥ <br>
यज्ञविद्यासु कुशलान्मीमांसापरिनिष्ठितान् ॥ ३ ॥ <br>
सभाष्यकल्पसूत्रैस्तु परिनिष्ठितकर्मिणः ॥ <br>
अष्टादशसु विद्यासु कुशलान्धर्मकोविदान् ॥ ४ ॥ <br>
सदाचारावदातांश्च कुलीनान्सत्यवादिनः ॥ <br>
वैष्णवांश्च विशेषेण मंत्रयामास सादरम् ॥ ५ ॥ <br>
त्रैलोक्ये ये च राजानः सिद्धाः सप्तर्षयो द्विजाः ॥ <br>
सच्छूद्रा वणिजो द्वीपपतयश्च निमंत्रिताः ॥ ६ ॥ <br>
क्रोशद्वयमिता विप्राः सभासीत्तस्य भूपतेः ॥ <br>
पाषाणघटिता सोच्चा सुधया सानुलेपिता ॥ ७ ॥ <br>
क्वचिद्रत्नमयी भूमिः क्वचित्कांचननिर्मिता ॥ <br>
स्फाटिकी राजती चैव यथायोग्यं कृतस्थली॥ ८ ॥ <br>
स्तंभै रत्नमयैः प्रोच्चैर्दुकूलपरिवेष्टितैः ॥ <br>
चारुचंद्रातपाढ्या तु गन्धमाल्यैः सचामरैः ॥ ९ ॥ <br>
मुक्तादामांतरस्थैश्च चारुवातायना शुभा ॥ <br>
कृष्णागुरुस्नेहसिक्ता श्रीखण्डसलिलोक्षिता ॥ 2.2.17.१० ॥ <br>
सर्वर्त्तुकुसुमाकीर्णा प्रांतोपवनसंवृता ॥ <br>
वाप्यः स्फटिकसोपानाः पद्मकद्वारमंडिताः ॥ ११ ॥ <br>
चक्रवाकैः प्लवैर्हंसैः सारसैर्मधुरस्वनैः ॥ <br>
व्याप्तांतराः स्वच्छशीतसुगंधमधुरांभसः ॥ १२ ॥ <br>
परितः शतशस्तस्याः सुखावतरणा द्विजाः ॥ <br>
उपच्छायाविरचनाः शोभमानाः समंततः ॥ १३ ॥ <br>
यज्ञशाला मरुत्तस्य यथासीद्भो द्विजोत्तमाः ॥ <br>
तथेंद्रद्युम्नभूपस्य रचिता विश्वकर्मणा ॥ १४ ॥ <br>
शुभेऽह्नि शुभनक्षत्रे वासयित्वा सभासदः ॥ <br>
राज्ञः सिंहासनासीनान्दृष्ट्वासीनानृषीनपि ॥ १५ ॥ <br>
ससिद्धान्ब्रह्मर्षिगणान्बहुमूल्यकुथस्थितान् ॥ <br>
देवान्कांचनपीठस्थान्यथायोग्यमथ द्विजान् ॥ १६ ॥ <br>
वरासनस्थानन्यांश्च यथादेशं सुखस्थितान् ॥ <br>
मध्ये नृपाणां देवानामृषीणां च शचीपतिम् ॥ १७ ॥ <br>
साम्राज्यलक्षणे स्वस्य रत्नसिंहासने स्थितम् ॥ <br>
दिव्यैर्माल्यैस्तथा गंधैर्वासोभिर्विष्टरादिभिः ॥ १८ ॥ <br>
पुरोधसा समं पूर्वमर्चयामास ऋद्धिमत् ॥ <br>
विनीतो दीनवत्तस्य चक्रे पूजां तथा नृपः ॥ १९ ॥ <br>
आश्चर्यं मन्यतेऽस्यासौ त्रैलोक्येशोऽपि तद्यथा ॥ <br>
ततः सिद्धान्देवमुनीनचर्यन्निंद्रवत्तदा ॥ 2.2.17.२० ॥ <br>
विस्मयं जनयामास कुवेरस्याप्यधिश्रियः ॥ <br>
ततो देवान्समानर्च प्रभूतस्वस्वसंपदः ॥ २१ ॥ <br>
उपचारैर्महीनाथः सम्यगव्यग्रमानसः ॥ <br>
राज्ञः संपूजयामास राजयोग्यैः परिच्छदैः ॥ २२ ॥ <br>
यथा ते मेनिरे भूपा भवामः सांप्रतं वयम् ॥ <br>
सत्यं राज्यं क्रमात्प्राप्तं नेदृशश्च परिच्छदः ॥ २३ ॥ <br>
आनर्च वैष्णवान्भूय उपचारैः समानयन्॥ <br>
शांता अपि यथा चित्रं मेनिरे विषयागमम् ॥ २४ ॥ <br>
ततो विप्रान्बाहुजातान्वैश्यान्मुनिपुरःसरम् ॥ <br>
सम्यक्प्रपूजयामास सत्त्वोद्रिक्तो महीपतिः ॥ २५ ॥ <br>
अन्यांश्च सचिवद्वारा पूजयित्वा ससंभ्रमः ॥ <br>
दृष्टः स विनयान्नम्रः कृतांजलिपुटस्तथा ॥ २६ ॥ <br>
महेंद्रमुच्चैराहेदं नारदेन पुरोधसा ॥ २७ ॥ <br>
॥ इन्द्रद्युम्न उवाच ॥ ॥ <br>
तव प्रसादाद्देवेश इच्छामीदं प्रसीद मे ॥ <br>
क्रतुना हयमेधेन प्रयक्ष्ये यज्ञपूरुषम्॥ २८ ॥ <br>
अनुजानीहि मां देव क्रतूनामीश्वरो भवान् ॥ <br>
त्वदाज्ञापालकाः सर्वे त्रैलोक्ये निवसंति ये ॥ २९ ॥ <br>
यावत्क्रतुसहस्रस्य संस्था च भवति प्रभो ॥ <br>
तावत्त्वं त्रिदशैः सार्द्धं सदोमध्यगतो वस ॥ 2.2.17.३० ॥ <br>
यष्टुमिच्छामि देवेश नाहं त्वत्पदलिप्सया ॥ <br>
सर्वेषां वेत्सि देवेश मनोवृत्तिं सदा प्रभो ॥ ३१ ॥ <br>
युष्माकं पूर्वदृष्टोऽत्र वपुष्मान्माधवः प्रभुः ॥ <br>
उपासनायां सोऽयं यो वालुकाभिस्तिरोदधे ॥ ३२ ॥ <br>
तस्य भूयः प्रकाशार्थं वाजिमेधसहस्रकम्॥ <br>
करिष्ये वचनादिंद्र चतुरास्यस्य शासनात् ॥ <br>
पुनः प्रकाशिते तस्मिञ्छ्रेयो वोऽपि भविष्यति ॥ ३३ ॥ <br>
इति विज्ञापिते राज्ञा महेंद्रप्रमुखाः सुराः ॥ <br>
अन्तर्द्धानोतरं या च श्रुता पूर्वं सरस्वती ॥ ३४ ॥ <br>
अशरीरां स्मरंतस्तामिदं प्रोचुः प्रहर्षिताः ॥ <br>
इन्द्रद्युम्न महात्मासि सत्यं सत्यवतो भुवि ॥ ३५ ॥<br>
तच्चेष्टितं पुरास्माभिरन्वभावि भविष्यकम् ॥ <br>
सहायास्ते भविष्यामः कार्ये त्रैलोक्यपावने ॥३६॥ <br>
स्रष्टा स जगतां यत्र उद्युक्तः स्वयमेव हि ॥ <br>
अत्रैवोवाच भगवानस्माकमपि भूतले ॥ ३७ ॥ <br>
प्रविशंस्तदनुक्रोशवशाद्भूयः प्रकाशनम् ॥ <br>
करिष्ये दारवं देहमित्येतत्परिनिष्ठितम् ॥ ३८ ॥ <br>
नात्रास्माकं व्यलीकं तु नेंद्रस्य च महीपते ॥ <br>
अस्मद्दिष्टसमुद्योगस्तव नः प्रीतिकारकः ॥ ३९ ॥ <br>
सुखं यजस्व राजेंद्र वैकुंठं भक्तवत्सलम् ॥ <br>
क्रतुना हयमेधेन सहस्रपरिवर्तिना ॥ 2.2.17.४० ॥ <br>
दुराराध्यो हि भगवानस्माकं भक्तवत्सलः ॥ <br>
वयमप्यत्र देवत्वं त्यक्त्वा भक्ति परायणाः ॥ ४१ ॥ <br>
आराधयामः क्षेत्रेस्मिन्विनीता नररूपिणः ॥ <br>
प्रियं हि मानुषे लोके कर्म सिद्ध्यति वै कृतम् ॥ ४२ ॥ <br>
॥ जैमिनिरुवाच ॥ ॥ <br>
इत्युक्ते त्रिदशैः सेंद्रैः परितुष्टांतरात्मना ॥ <br>
आरंभार्थं क्रतो राजा भगवंतमपूजयत् ॥ ४३ ॥ <br>
उपचारसहस्रैस्तु यथावत्प्रतिपादितैः ॥ <br>
ततः पितृगणान्राजा निरूप्य श्रद्धयान्वितः ॥ ४४ ॥ <br>
सदोगृहगतान्विप्रान्याज्ञिकान्समलंकृतान् ॥ <br>
कृत्वेष्टदेवं पुरतो वैकुंठं साग्निहोत्रकम् ॥ ४५ ॥ <br>
आकांक्षन्कल्पितं लग्नं संवृत्ते स्वस्तिवाचने ॥ <br>
उपस्थितः सपत्नीकः शुद्धमांगल्यवेषधृक् ॥ ४६ ॥ <br>
स्वस्ति वाच्य द्विजाञ्छुद्धान्पुण्याहं वृद्धिकर्म च ॥ <br>
ततः संभृतसंभारो वरयामास ऋत्विजः ॥ ४७ ॥ <br>
वृतास्ते तु सपत्नीकं दीक्षयंतो नृपोत्तमम् ॥ <br>
विहृत्य दीक्षणायेष्टान्न्ययजन्सभ्यचोदिताः ॥ ४८ ॥ <br>
प्रणीय तं प्रज्वलंतं वेद्यामाहवनीयकम् ॥ <br>
त्रैलोक्यमंगलकरं किं साक्षाद्वैष्णवं महः ॥ ४९ ॥ <br>
सुप्रोक्षितं चाभिमंत्र्य अनुज्ञाप्य दिगीश्वरान् ॥ <br>
मुमुचुस्ते हयं मुख्यमंगेषु शुभलक्षणम् ॥ 2.2.17.५० ॥ <br>
ततः स दीक्षितो राजा वाग्यतो रौरवीं त्वचम् ॥ <br>
अधिष्ठाय सदोमध्ये मृत्युंजय इव स्थितः ॥ ५१ ॥ <br>
निमंत्रितानां मुक्त्यर्थं चक्षुषा संदिदेश वै ॥ <br>
सुराणां रत्नपात्राणि महार्घाणि नृपाज्ञया ॥ ५२ ॥ <br>
सचिवः कारयामास भोजनाय समृद्धिमत् ॥ <br>
शुद्धसौवर्णपात्राणि मुनीनां च महीक्षिताम् ॥ ५३ ॥ <br>
द्विजानां भोजनार्थाय नवानि प्रत्यहं द्विजाः ॥ <br>
क्षत्रियाणां विशां विप्रा राजतानि शुभानि च ॥ ५४ ॥ <br>
कांस्यनिर्मलपात्राणि शूद्राणां भोजनाय वै ॥ <br>
अहन्यहनि पात्राणि भोजनांते द्विजोत्तमाः ॥ ५५ ॥ <br>
आकरेषु प्रपात्यंते प्रोच्छिष्टदलवज्जनैः ॥ <br>
तत्र यज्ञोत्सवे ये वै भोजनाय निमंत्रिताः ॥ ५६ ॥ <br>
तेषां पुत्राश्च पौत्राश्च प्रपौत्राश्चैव संततिः ॥ <br>
नित्यं पंचरसान्नानि बहुमानपुरःसरम् ॥ ॥ ५७ ॥ <br>
आदृतैर्भोजिता राज्ञ इंद्रद्युम्नस्य शासनात् ॥ <br>
कुटुंबवत्स्थितास्तत्र संस्था यावन्महाक्रतोः ॥ ५८ ॥ <br>
यद्देशीया जनास्तेषामधिष्ठाता च तान्नृपः ॥ <br>
नृपाणामनुसंधाता इंद्रद्युम्नप्रयाचितः ॥ ५९ ॥ <br>
नारदः समदर्शी तु परोपकृतिलोलुपः ॥ <br>
इंद्रादीनां सुरेंद्राणां देवर्षीणां नृपोत्तमः ॥2.2.17.६०॥ <br>
स्वयं नरपतिश्चर्यां चकार क्रतुपूर्त्तये ॥ <br>
षड्विधान्यन्नपानानि संस्कृतानि द्विधा नरैः ॥ ६१ ॥ <br>
देवानां भोजने तत्र मंत्रतंत्रविशारदैः ॥ <br>
मर्त्यानां नल विद्यायां कुशलैः संस्कृतानि वै ॥ ६२ ॥<br>
क्षुत्पिपासानभिज्ञा हि सुधाहारा दिवौकसः ॥ <br>
तेषामपि अपूर्वत्वादाश्चर्यं तद्धि भोजनम् ॥ ६३ ॥ <br>
नराणां दुर्लभं मर्त्य इंद्रद्युम्नगृहेऽशनम्॥ <br>
इन्द्रद्युम्नस्य चेंद्रस्य विशेषो मर्त्यवासिता ॥ ६४ ॥ <br>
अत्यद्भुतकरं ह्येतत्प्रत्यहं च नवं नवम् ॥ <br>
संमाननादरावृद्धिर्भोज्यस्य द्विजसत्तमाः ॥ ६५ ॥ <br>
अन्योन्यस्पर्द्धयैवात्र प्रवर्द्धते परस्परम् ॥ <br>
सुगंधसुमनोमाल्यकस्तूर्यादिप्रलेपनम् ॥ ६६ ॥ <br>
चित्रसूक्ष्मदुकूलानि सोपधानासनानि च ॥ <br>
रत्नपल्यंकिका शय्या रत्नदंडप्रकीर्णकम् ॥ ६७ ॥ <br>
जातीलवंगकर्पूरैर्नागवल्लीदलानि च ॥ <br>
मनोहराणि गीतानि नृत्यानि विविधानि च ॥ ६८॥ <br>
भरतस्य मुनेः शिक्षापंडितै रचितानि च ॥ <br>
स्वस्ववंशयशोऽभिज्ञाः शतशः सूतमागधाः ॥ ६९ ॥ <br>
एतान्यन्यानि वस्तूनि दुर्लभान्यपि यानि वै ॥ <br>
त्रिदशाश्चापि मर्त्याश्चान्वभुज्यंत सुसादरम् ॥ 2.2.17.७० ॥ <br>
एकतोऽन्यत्र चित्राणि न च हीनानि कुत्रचित् ॥ <br>
पातालवासिनां चापि भोजनं वै सुधाधिकम् ॥ ७१ ॥ <br>
यद्भुक्त्वा नानुवाञ्छन्ति पातालगमनं हि ते ॥ <br>
पुराणि यानि पाताले रत्नौघालोकितानि च ॥ ७२ ॥ <br>
विना सूर्यप्रकाशेन तादृशान्येव भूपतिः ॥ <br>
ददौ तेषां निवासाय येषु पातालबुद्धयः ॥ ७३ ॥ <br>
सुखासीनाश्च क्रीडंतो भुंजाना शेरते मुदा ॥ <br>
देवानामपि नान्यत्र भूमिस्पर्शनमस्ति वै ॥ ७४ ॥ <br>
इन्द्रद्युम्नपुरे तत्र स्वर्गादपि मनोहरे ॥ <br>
यदृच्छया सुखक्रीडासक्ता नो तत्यजुर्भुवम् ॥ ॥ ७५ ॥ <br>
अभिलाषोपजातं तु सुखं स्वर्गे वदंति हि ॥ <br>
अनिच्छयापि भो विप्राः सुखं सर्वत्र तत्र वै ॥ ७६ ॥ <br>
आदृत्य यत्नान्मन्यंते भोज्यं ते सादरं नराः ॥ <br>
न याचितः कोपि जनः कुतो वा स्यात्पराङ्मुखः ॥ ७७ ॥ <br>
राजाधिराजवेश्मानि जनानां स्वगृहैः समम् ॥ <br>
तदासीत्स्वगृहे तेषां न सदा सर्वसंभवः ॥ ७८ ॥ <br>
तत्र यत्कामनातीतं तद्वस्तु सुलभं बहु ॥ <br>
इत्थं प्रवर्तिते यज्ञे यज्ञेशप्रीतये मुदा ॥ ७९ ॥ <br>
पृथिवी हृतसर्वस्वा वाजिमेधेस्य भूपतेः ॥ <br>
या पूर्वं साभवद्भूयः स्वर्णवृष्टिसुभूषिता ॥ 2.2.17.८० ॥ <br>
इत्थं प्रवृत्ते लोकानां तत्र त्रैलोक्यवासिनाम् ॥ <br>
दानसंमानभोज्यानां विधौ विधिवतोऽन्वहम् ॥ ८१ ॥ <br>
अश्वमेधं प्रति जना जगुर्गाथाः परस्परम् ॥ <br>
नेदृग्यागस्य संभारो विधेः शास्त्रप्रचोदितः ॥ ८२ ॥ <br>
इंद्रद्युम्नस्य राजर्षेर्न भूतो न भविष्यति ॥ <br>
न याचितारोऽदातारो मिथो यत्र निमंत्रिताः ॥ ८३ ॥ <br>
न कामभंगो यत्रासीद्देवानामपि भो द्विजाः ॥ <br>
ईदृक्समृद्धिः क्रतुराट् प्रवृत्तो भूपतेस्तदा ॥ ८४ ॥ <br>
अधिश्रद्धः सुसंपन्नः पूर्वस्मादपरोऽभवत् ॥ <br>
स्मृतिकाराः कल्पकारास्तथा शास्त्रप्रणेतृकाः ॥ ८५ ॥ <br>
यज्ञानुष्ठानकुशलाः सदाचारावतंसकाः ॥ <br>
अग्न्याधानाद्यवभृथप्रचारमनुपूर्वशः ॥ ८६ ॥ <br>
क्रतुः सदस्यानुमते नृपतेः प्रीतये द्विजाः ॥ <br>
न मंत्राः स्वरतो हीना वर्णतो वापि कर्हिचित् ॥ ८७ ॥ <br>
ये वै विधिविधातारस्ते वै कर्मप्रचारकाः ॥ <br>
प्रायश्चित्तनिमित्तेन प्रायश्चित्तनिबंधनात् ॥ ८८ ॥ <br>
कर्मोपघातो नो तत्र योगिनः कर्मयोगिनः ॥ <br>
यत्र सप्तर्षयो दिव्याः सदस्याः क्रतुसाक्षिणः ॥६९॥ <br>
प्रचारयंति कर्माणि गुणदोषविभागिनः ॥ <br>
याज्ञवल्क्यादयस्तेऽत्र मुनयस्त्वृत्विजो वृताः ॥ 2.2.17.९० ॥ <br>
सदोगतास्ते मुनयः परस्परकथांतरे ॥ <br>
वाकोवाक्यानि सूक्तानि गुह्योपनिषदानि च ॥ ९१ ॥ <br>
गाथाः पौराणिकीर्विप्रा विष्णुभक्तिपुरःसराः ॥ <br>
चरितानि हरेः सर्वकल्मषौघहराणि च ॥ ९२ ॥ <br>
तत्र संवर्तयामासुस्ते सभायां महीक्षितः ॥ <br>
तस्य यज्ञे हविः प्राशुः प्रत्यक्षं वह्निमध्यगाः ॥ ९३ ॥ <br>
मुदितास्त्रिदशा विप्रा महेंद्रप्रमुखामखे ॥ <br>
चिरप्रवासिनो देवा नास्मरंतामरावतीम् ॥ ९४ ॥ <br>
अमृतं हि हविस्तेषां कल्पितं ब्रह्मणा पुरा ॥ <br>
तत्प्राश्य मुदिता देवा वीर्यवन्तश्चिरायुषः ॥ ९५ ॥ <br>
यागानुष्ठानविषयादन्यत्र विषयान्बहून् ॥ <br>
इन्द्रद्युम्नेन रचितान्समस्तानुपभुंजते ॥ ९६ ॥ <br>
तत्र ये नागराजानः पातालतलवासिनः ॥ <br>
ततोऽधिकान्मर्त्यलोके विषयानुपभुंजते ॥ ९७ ॥ <br>
पातालगमनं ते वै नेहंते मनसा धुवम् ॥ <br>
इत्थं प्रवर्तितो यज्ञस्त्रैलोक्यप्रीतिकारकः ॥ ९८ ॥ <br>
इन्द्रद्युम्नस्य नृपतेः क्षेत्रेऽस्मिन्पुरुषोत्तमे ॥ <br>
जगदीशप्रसादाय पितामहनिदेशतः ॥ ९९ ॥ <br>
एकोनं क्रमतः संस्थामवाप पृथिवीपतिः ॥ <br>
सहस्रं हयमेधस्य यथावद्विधिचोदितम् ॥ 2.2.17.१०० ॥ <br>
ततः साहस्रिके यज्ञे वाजिमेधे महीपतिः ॥ <br>
दिनेदिने दिव्यगतिर्बभूव नृपतिस्तदा ॥ १ ॥ <br>
सुत्यायाः सप्त दिवसाद्या रात्रिरभवत्पुरा ॥<br>
तस्यास्तुरीयप्रहरे दध्यौ स विष्णुमव्ययम् ॥ २ ॥ <br>
ध्याने तस्मिन्ददर्शासौ महाभाग्यवशान्नृपः ॥ <br>
प्रत्यक्षमिव स श्वेतद्वीपं स्फटिकनिर्मितम् ॥ ३ ॥ <br>
समंतात्परिवार्यैनं तिष्ठंतं क्षीरसागरम् ॥ <br>
महाकल्पद्रुमैः पुष्पगंधामोदिदिगंतरैः ॥ ४ ॥ <br>
फलपल्लववल्केषु बहिरंतश्च सर्वशः ॥ <br>
शंखचक्रांकितैः शुभ्रैः सर्वालंकारभूषितः ॥ ५ ॥ <br>
महामंजिष्ठवर्णैश्च मूर्तिभिस्तैर्मुरद्विषः ॥ <br>
तन्मध्ये घटितं दिव्यमणिभिर्मंडपोत्तमम् ॥ ६ ॥ <br>
मध्यस्थसूर्यवद्भासिरत्नसिंहासनोज्ज्वलम् ॥ <br>
क्षीराब्धिशीतकल्लोलमंदवातमनोहरम् ॥ ॥ ७ ॥ <br>
तन्मध्ये ददृशे देवं शंखचक्रगदाधरम् ॥ <br>
नीलजीमूतसंकाशं वनमालाविभूषितम् ॥ ८ ॥ <br>
सर्वलावण्यभवनं सौंदर्यश्रीनिकेतनम् ॥ <br>
निर्भर्त्सयंतं वपुषा पिनद्धं दिव्यभूषणम् ॥ ९ ॥ <br>
दक्षपार्श्वे स्थितं तत्र अनंतं धरणीधरम् ॥ <br>
कोटिचन्द्रप्रतीकाशं हिमाद्रिसदृशप्रभम् ॥ 2.2.17.११० ॥ <br>
फणामुकुटविस्तारच्छत्रीभूतं मनोहरम् ॥ <br>
मणिकुंडलयुग्मांकं चारुनीलनिचोलकम् ॥ ११ ॥ <br>
हललांगलशंखारिस्फुरद्बाहुचतुष्टयम्॥ <br>
हारकेयूरवलय मुद्रिकाभिरलंकृतम् ॥ १२ ॥ <br>
मेखलाकटिसूत्राढ्यं दिव्यरत्नप्रसाधनम् ॥ <br>
दिव्यहालाक्षीबमूर्तिं चारुहासं सुनेत्रकम् ॥ १३ ॥ <br>
दक्षपार्श्वस्थितां चास्य लक्ष्मीं तां शुभलक्षणाम् ॥ <br>
वराभयाब्जहस्तां वै कुंकुमाभां सुलोचनाम् ॥ १४ ॥ <br>
त्रैलोक्ययुवतीवृन्ददृष्टांताद्भुतविग्रहाम् ॥ <br>
ददर्श पद्मासनगां लावण्यांबुधिपुत्रिकाम् ॥ १५ ॥ <br>
पितामहं च ददृशे पुरतोऽस्य कृतांजलिम् ॥ <br>
वामपार्श्वस्थितं चक्रं नानामणिमयं विभोः ॥ १६ ॥<br>
सनकाद्यैर्मुनींद्रैस्तं स्तूयमानं जगद्गुरुम् ॥ <br>
दृष्ट्वा स्वप्ने स राजा वै प्रहृष्टो द्विजसत्तमाः ॥ १७ ॥ <br>
अदृष्टपूर्वरूपं तं ज्योतिर्मयमनंतकम् ॥ <br>
तुष्टाव तत्र ध्यानस्थो हर्षगद्गदया गिरा ॥ १८ ॥ <br>
॥ इन्द्रद्युम्न उवाच ॥ ॥ <br>
नमस्ते जगदाधार जगदात्मन्नमोऽस्तु ते ॥ <br>
कैवल्यत्रिगुणातीत गुणांजन नमोऽस्तु ते ॥ १९ ॥ <br>
सुशुद्धनिर्मलज्ञानस्वरूपाय नमोऽस्तु ते ॥ <br>
शब्दब्रह्माभिधानाय जगद्रूपाय ते नमः ॥ 2.2.17.१२० ॥ <br>
संसारपतितश्रांत दुःखध्वंस नमोऽस्तु ते ॥ <br>
दुर्भेद्यहृदयग्रंथिभेदकाय नमोऽस्तु ते ॥ २१ ॥ <br>
द्विसप्तभुवनागारमूलस्तंभाय ते नमः ॥ <br>
ब्रह्मांडकोटिघटनाशिल्पिने चक्रिणे नमः ॥२२॥ <br>
करुणामृतपाथोधिसुधाधाम्ने नमो नमः ॥ <br>
दीनोद्धारैकगुह्याय कृपापाथोधये नमः ॥ २३ ॥ <br>
प्रकाशकानां सूर्यादिज्योतिषां ज्योतिषे नमः ॥ <br>
प्रतिस्वस्वनदीप्ताय अन्तःपापाग्नये नमः ॥ २४ ॥ <br>
पावकाय पवित्राय पवित्राणां नमो नमः ॥ <br>
गरिष्ठाय वरिष्ठाय द्राघिष्ठाय नमो नमः ॥ २५ ॥ <br>
नेदिष्ठाय दविष्ठाय क्षोदिष्ठाय नमो नमः ॥ <br>
वरेण्याय सुपुण्याय नारायण नमोऽस्तु ते ॥ २६ ॥ <br>
परित्राहि जगन्नाथ दीनबन्धो नमोऽस्तु ते ॥ <br>
निस्तीर्णोऽहं भवांभोधिं प्राप्य त्वां तरणिं सुखाम् ॥ २७ ॥ <br>
त्वयि दृष्टे रमानाथ क्लेशा व्यपगता मम ॥ <br>
चिदानंदस्वरूपं त्वां प्राप्तानां दुःखसंक्षयः ॥ २८ ॥ <br>
ध्रुवं नाथ समुत्पन्नपरमानंदहेतुकम् ॥ <br>
त्राहि त्राहि भवांभोधिमग्नं मां दीनचेतसम् ॥ २९ ॥ <br>
मध्याह्नार्कोदिते व्योम्नि कुतः संतमसोदयः ॥ <br>
ध्यानस्थितः स्तुवन्नेवं प्रणम्य जगदीश्वरम् ॥ 2.2.17.१३० ॥ <br>
ध्यानावसाने स पुनः स्वयं जाग्रदबुध्यत ॥ <br>
स्वप्नांत इन्द्रद्युम्नोऽपि सस्मारात्मानमात्मना ॥ ३१ ॥ <br>
अत्यद्भुतमिदं स्वप्नं दृष्ट्वा च नृपकुंजरः ॥ <br>
मेने कृतार्थमात्मानं हयमेधक्रतोस्तथा ॥ ३२ ॥ <br>
सहस्रं सफलं चैव स्वभाग्यं समुपस्थितम् ॥ <br>
न हि देवर्षिवचनं वृथा भवति कर्हिचित् ॥ ३३ ॥ <br>
प्रत्यक्षं मे कथं नाथः स्वयमत्र भविष्यति ॥ <br>
इति चिंताकुलो रात्रिशेषं नीत्वा विशांपतिः ॥ ३४ ॥ <br>
शशंस नारदस्याग्रे यथा स्वप्नोऽन्वभूयत ॥ <br>
स चापि नारदः प्राह शोकस्ते विगतो नृप ॥ ३५ ॥ <br>
अरुणोदयकाले हि भगवंतं ददर्श यत् ॥ <br>
दशाहात्फलदः स्वप्नस्तस्मिन्काले नृपोत्तम ॥ ३६ ॥ <br>
क्रत्वंते भगवानत्र प्रत्यक्षस्ते भविष्यति ॥ <br>
यदाह मद्गिरा त्वां हि चराचरगुरुर्विधिः ॥ ३७ ॥ <br>
सोऽपि त्वया जगत्स्रष्टा स्वप्नेऽस्मिन्नवलोकितः ॥ <br>
तदनुष्ठीयतां यज्ञः पराग्रे न प्रकाशय ॥ ३८ ॥ <br>
स्वप्नोऽयं नृपशार्दूल दुर्बोधाचरितो हरेः ॥ <br>
किंतु भाग्यवतस्त्वेव स्वप्नस्तादृक्प्रजायते ॥ १३९ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे सप्तदशोऽध्यायः ॥ १७ ॥<br>
<br>
<br>
</span>
