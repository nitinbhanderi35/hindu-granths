<span style="font-size: 14pt; line-height: 200%">॥ जैमिनिरुवाच ॥ ॥ <br>
आगत्य च जगन्नाथं चिरादुत्कंठमानसः ॥ <br>
दंडवत्प्रणनामासौ घनरोमांचकंचुकः ॥ १ ॥ <br>
नमो ब्रह्मण्यदेवाय गोब्राह्मणहिताय च ॥ <br>
प्रणतार्तिविनाशाय चतुर्वर्गैकहेतवे ॥ २ ॥ <br>
हिरण्यगर्भपुरुषप्रधानव्यक्तरूपिणे ॥ <br>
ॐ नमो वासुदेवाय शुद्धज्ञानस्वरूपिणे ॥ ३ ॥ <br>
इत्युच्चरन्स्तुतिं भूपः सानंदाश्रुविलोचनः ॥ <br>
प्रदक्षिणं पुनः कुर्वन्ननाम च पुनःपुनः ॥ ४ ॥ <br>
ततोऽन्या देवता या वै तत्रागच्छन्मुदान्विताः ॥ <br>
तुष्टुवुः प्रणता देवं कृतांजलिपुटा मुदा ॥ ५ ॥ <br>
॥ देवा ऊचुः ॥ ॥ <br>
सहस्रशीर्षा पुरुषः सहस्राक्षः सहस्रपात् ॥ <br>
स भूमिं सर्वतो व्याप्य अध्यतिष्ठद्दशांगुलम् ॥॥ ६ ॥ <br>
यः पुमान्परमं ब्रह्म परमात्मेति गीयते ॥ <br>
भूतं भव्यं भविष्यं च सर्वं पुरुष एव तत् ॥ ७ ॥ <br>
एतावानस्य महिमा ज्यायानेष पुमान्प्रभुः ॥ <br>
पादोऽस्य विश्वा भूतानि त्रिपादस्यामृतं दिवि ॥ ८ ॥ <br>
छन्दांसि जज्ञिरे त्वत्तस्त्वत्तो यज्ञपुमानपि ॥ <br>
त्वत्तोऽश्वाश्च व्यजायंत गावो मेषादयस्तथा ॥ ९ ॥ <br>
ब्राह्मणा मुखतो जाता बाहुजाः क्षत्रियास्तव ॥ <br>
विशस्तवोरुजा पद्भ्यां तथा शूद्राः समागताः ॥ 2.2.24.१० ॥ <br>
मनसश्चंद्रमा जातश्चक्षुषस्ते दिवाकरः॥ <br>
कर्णाभ्यां श्वसनः प्राणैर्जिह्वाया हव्यवाडपि ॥ ११ ॥ <br>
नाभितो गगनं द्यौश्च मूर्ध्नस्ते समवर्त्तत ॥ <br>
पादाभ्यां ते धरा जाता दिशश्चाष्टौ श्रुतेर्गताः ॥ १२ ॥ <br>
सप्तासन्परिधयस्त्वत्त एकविंशत्समिच्च वै ॥ <br>
चराचराः सर्वभावास्त्वत्त एव हि जज्ञिरे ॥ १३ ॥ <br>
त्वमेव जगतां नाथस्त्वमेव परिपालकः ॥ <br>
उग्ररूपश्च संहर्ता त्वमेव परमेश्वर ॥ १४ ॥ <br>
त्वमेव यज्ञो यज्ञांशस्त्वं यज्ञेशः परात्परः ॥ <br>
शब्दब्रह्मपरं त्वं हि शब्दब्रह्मासि विश्वराट् ॥ १५ ॥ <br>
स्वराट् सम्राड्जगन्नाथ विराडसि जगत्पते ॥ <br>
अधश्चोर्ध्वं च तिर्यक्त्वं त्वया व्याप्तं जगन्मय ॥ १६ ॥ <br>
प्राप्नुवंति परं स्थानं त्वां यजंतश्च याज्ञिकाः॥ <br>
भोज्यं भोक्ता हविर्होता हवनं त्वं फलप्रदः ॥ १७ ॥<br>
समस्तकर्मभोक्ता त्वं सर्वकर्मात्मकः प्रभो ॥ <br>
सर्वकर्मोपकरणं सर्वकर्मफलप्रदः ॥ १८ ॥ <br>
कर्मप्रेरयिता त्वं हि धर्मकामार्थसिद्धिदः ॥ <br>
त्वामृते मुक्तिदः कोऽन्यो हृषीकेश नमोऽस्तु ते ॥ १९ ॥ <br>
नमोऽस्त्वनन्ताय सहस्रमूर्त्तये सहस्रपादाक्षिशिरोरुबाहवे ॥ <br>
सहस्रनाम्ने पुरुषाय शाश्वते सहस्रकोटीयुगधारिणे नमः ॥ 2.2.24.२० ॥ <br>
वयं च्युताधिकारास्त्वां प्रपन्नाः शरणं प्रभो ॥ <br>
त्राहि नः पुंडरीकाक्ष अगतीनां गतिर्भव ॥ २१ ॥ <br>
संसारपतितस्यैको जन्तोस्त्वं शरणं प्रभो ॥ <br>
त्वत्सृष्टौ त्वादृशो नास्ति यो दीनपरिपालकः ॥ २२ ॥ <br>
दीनानाथैकशरणं पिता त्वं जगतः प्रभो ॥ <br>
पाता पोष्टा त्वमेवेश सर्वापद्विनिवारकः ॥ २३ ॥ <br>
त्राहि विष्णो जगन्नाथ त्राहि नः परमेश्वर ॥ <br>
त्वामृते कमलाकांत कः शक्तः परिरक्षणे ॥ २४ ॥ <br>
अन्तर्यामिन्नमस्तेऽस्तु सर्वतेजोनिधे नमः ॥ २५ ॥ <br>
इति स्तुवंतस्ते देवाः प्रणिपत्य पुनःपुनः॥ <br>
इंद्रद्युम्नेन सहिता बहिर्भूय द्विजोत्तमाः ॥ २६ ॥ <br>
क्षेत्रं श्रीनरसिंहस्य गत्वा तं प्रणिपत्य च ॥ <br>
नमस्कृत्य परां भक्तिं कृत्वाभ्यर्च्य नृकेसरिम् ॥ ॥२७॥ <br>
नीलाचलाद्रेः शिखरं यत्र प्रासाद उत्तमः ॥ <br>
ययुस्ते पद्मनिधिना सार्द्धं संभारकारणात् ॥ २८ ॥ <br>
ददृशुस्ते महाप्रांशुं व्याप्तं गगनमण्डले ॥ <br>
उत्तिष्ठंतं विंध्यगिरिं रोद्धुं भानोर्गतिं किमु ॥ २९ ॥ <br>
व्यश्नुवानं दिशः सर्वा विचित्रघटनोज्ज्वलम् ॥ <br>
बहुकालव्यतिक्रांतस्वस्तिभंगिविचित्रकम् ॥॥ 2.2.24.३० ॥ <br>
ततश्च चिंतयामास इन्द्रद्युम्नः स वैष्णवः ॥ <br>
घटनार्थे मया यातः सत्यलोकमितः पुरा ॥ ३१ ॥ <br>
सुचिराद्दृष्टिपथगः पूर्णः प्रासाद उत्तमः ॥ <br>
अनुग्रहाद्वै देवस्य नात्र मानुषपौरुषम् ॥ ३२ ॥ <br>
मन्वंतरसमाप्तिः क्व सूर्यचन्द्रेंद्ररोधिका ॥ <br>
तथापि तिष्ठते चायं प्रासादो ह्येष दुर्लभः ॥। ३३ ॥ <br>
वल्मीकसदृशा ह्येते प्रासादा मानुषैः कृताः ॥ <br>
शीर्यंति रोहणैर्वृक्षैः स्वल्पकालगतायुषः ॥ ३४ ॥ <br>
मदनुक्रोशबुद्ध्या तु रक्षितं भवनं हरेः ॥ <br>
ततस्तान्स सहायान्वै जगाद प्रश्रयं वचः ॥ ३५ ॥ <br>
जानीत जगदीशस्य प्रासादं कारितं मया ॥ <br>
आविर्बभूव भगवान्दारुरूपवपुः स्वयम् ॥ <br>
तदांतरिक्षगा वाणी मामुवाचाशरीरिणी ॥ ३६ ॥ <br>
सहस्रपाणिसंमितं नीलाद्रेः शिखरोपरि ॥ <br>
प्रासादं कारयस्वेति स्थितये जगदीशितुः ॥ ३७ ॥ <br>
एतत्प्रतिष्ठानविधौ स्वयमत्रागमिष्यति ॥ <br>
पद्मयोनिः स्वयं सार्द्धं सिद्धब्रह्मर्षिदैवतैः ॥ ३८ ॥ <br>
तदत्र क्रियते को वा संभारो ज्ञायते कथम्  ॥ <br>
इत्युक्तवंतं ते प्रोचुर्देवा भग्नाधिकारिणः ॥ ३९ ॥ <br>
॥ देवा ऊचुः ॥ ॥ <br>
न जानीमो वयमपि तदस्माकं गुरुर्गुरुः ॥ <br>
इदानीं न वशेऽस्माकं स हि स्वर्गपरो हितः ॥ 2.2.24.४० ॥ <br>
॥ पद्मनिधिरुवाच ॥ ॥ <br>
स्वामिन्विधेरनुज्ञानादागतोऽस्मि त्वया सह ॥ <br>
कर्तव्यं किं मया चात्र किं वा वस्तु प्रतीक्ष्यते ॥ ४१ ॥ <br>
॥ जैमिनिरुवाच ॥ ॥ <br>
इति ह्यालप्यमानानां नारदः पुरतः स्थितः ॥ <br>
ब्रह्मणा प्रेषितः पूर्वं सर्वशास्त्रविशारदः ॥ ४२॥<br>
सर्वसंभारवस्तूनि यथाशास्त्रं मुने कुरु ॥ <br>
संपादयिष्यति तव शासनात्पद्मको निधिः ॥ ४३ ॥ <br>
तं दृष्ट्वा ते मुदा युक्ता उत्तस्थुर्ब्रह्मणः सुतम् ॥ <br>
षडर्घ्यपूजया तस्य पूजां चक्रे नृपोत्तमः ॥ ४४ ॥ <br>
प्रणेमुस्तेऽपि तं देवा मनुष्याकारधारिणः ॥ <br>
ऊचे तमिंद्रद्युम्नोऽपि प्रतिष्ठाविधिवस्तुनि ॥ ॥ ४५ ॥ <br>
नाहं वेद्मि मुनिश्रेष्ठ चिरात्त्यक्तः पुरोधसा ॥ <br>
आदेशय क्रमाद्ब्रह्मन्संपाद्यं यद्यदेव हि ॥ ४६ ॥<br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे चतुर्विंशोऽध्यायः ॥ २४ ॥ <br>
<br>
<br>
</span>
