<span style="font-size: 14pt; line-height: 200%">॥ नारद उवाच ॥ ॥ <br>
दौवारिकाय राजर्षिरिंद्रद्युम्नो महायशाः ॥ <br>
सार्वभौमो वैष्णवाग्र्यो धातारं द्रष्टुमागतः ॥ १ ॥ <br>
यात्वयं पुरतस्तस्य यदि त्वमनुमन्यसे ॥ <br>
इत्युक्तस्तं पुनः प्राह नारदं मणिकोदरः ॥ २ ॥ <br>
स्वामिंस्त्वयागतो योऽसौ न सामान्यो हि बुध्यते ॥ <br>
यत्र पश्यसि दिक्पालान्पितॄन्मन्वंतराधिपान् ॥ ३ ॥ <br>
तत्रायं मर्त्त्यनिलयस्तिष्ठेदपि हि पौरुषम् ॥ <br>
भवान्गत्वा पद्मयोनिं विज्ञाप्यैनं प्रवेशय ॥ ४ ॥ <br>
सभाद्वारगतो योऽसौ दिक्पालैः सह यास्यति ॥ <br>
एकाग्रचित्तो भगवान्गायने चतुराननः ॥ ५ ॥ <br>
अस्माकं द्वारि युक्तानां प्रतीक्ष्योऽवसरो ध्रुवम् ॥ <br>
न क्रोधो मयि कर्त्तव्यो दासे तव पितुश्च ते ॥६॥ <br>
इत्युक्तो नारदो गत्वा ब्रह्माणं जगतां पतिम् ॥ <br>
नत्वा साष्टांगपतनं विज्ञप्तो वसुधाधिपः ॥ ७ ॥ <br>
कटाक्षेणादिशत्सोऽथ इन्द्रद्युम्नप्रवेशनम् ॥ <br>
नोवाच किंचिद्भगवान्गाने दत्तावधानतः ॥ ८ ॥ <br>
दिव्यगायनसंगीते कौतुकाविष्टमानसः ॥ <br>
ज्ञात्वेंगितं नारदोऽथ इंद्रद्युम्नं नृपोत्तमम् ॥ <br>
प्रवेशयामास ततः शक्राद्यैः सुनिरीक्षितः ॥ ९ ॥ <br>
दृष्ट्वा पितामहं दूरात्स्रष्टारं जगतां नृपः ॥ <br>
अमन्यत द्विजश्रेष्ठाः साक्षाद्दारुमयं हरिम् ॥ 2.2.23.१० ॥ <br>
शनैः शनैर्ययौ भूपः प्रणमंश्च कृतांजलिः ॥ <br>
स्तुवन्नमन्प्रणिपतन्साध्वसस्खलितं व्रजन् ॥ <br>
किंचिद्दूरे स्थितो भूपो नारदस्य निदेशतः ॥ ११ ॥ <br>
ततः पुण्यं गीयमानं चरितं सिंधुजापतेः ॥ <br>
शृण्वंश्चतुर्मुखस्तस्थौ मुहू्र्त्तं द्विजपुंगवाः ॥ १२ ॥ <br>
सावित्रीशारदाभ्यां च वीज्यमानस्तु पार्श्वयोः ॥ <br>
शुद्धदेहधरैर्वेदैः स्तूयमानः स्वयंभुवः ॥ १३ ॥ <br>
कलाकाष्ठानिमेषादि कल्पयन्युगपर्ययम् ॥ <br>
न जराजन्ममरणं रूपादिपरिणामनम् ॥ १४ ॥ <br>
यस्य लोकगतानां वै नाधयो व्याधयस्तथा ॥ <br>
मन्वतरादयो यत्र युगावर्त्तादयस्तथा ॥ १५ ॥ <br>
कल्पांताद्या न विद्यंते स साक्षात्परमेश्वरः ॥ <br>
गीतावसाने तं भूपमुवाच प्रहसन्निव ॥ १६ ॥ <br>
इंद्रद्युम्न महासत्त्व साक्षात्त्वं भगवत्प्रियः ॥ <br>
अन्यस्य दुर्लभो लोकः सत्याख्यो विदितस्तव ॥ १७ ॥ <br>
अत्रागतिं हि वांछंतो मुनयः क्षीणकल्मषाः ॥ <br>
तपोनिष्ठाश्च तिष्ठंति यावदाभूतसंप्लवम् ॥ १८ ॥ <br>
चतुर्दशसु लोकेषु सृष्टानां प्राणिनां हि यत् ॥ <br>
चैतन्यादिविचित्राणि सर्वेषामाश्रयो ह्यसौ ॥ १९ ॥<br>
जानन्नपि हि तत्कार्यं मानयन्नृपसत्तमम् ॥ <br>
उवाच परमप्रीत इंद्रद्युम्नं पितामहः ॥ 2.2.23.२० ॥ <br>
किमर्थमागतोस्यत्र तद्ब्रूहि हृदयस्थितम् ॥ <br>
मयि दृष्टे न दुष्प्रापममृतं किन्नु वांछितम् ॥ २१ ॥ <br>
॥ इन्द्रद्युम्न उवाच ॥ ॥ <br>
अंतर्यामिन्हि भगवंस्त्वदज्ञातं कुतो भवेत्॥ <br>
तथापि प्रश्नो यो नाथ मय्यनुक्रोश एव सः ॥ २२ ॥ <br>
मूर्ध्न्याधाय तवानुज्ञां कथितं तव सूनुना ॥ <br>
इष्टाः सहस्रं क्रतवस्तदंते दारुदेहभृत्॥ २३ ॥ <br>
आविर्बभूव भगवान्भूतभव्यभवत्प्रभुः ॥ <br>
त्वदनुग्रहसंपत्तिवशादेवावलोकयन् ॥ २४ ॥ <br>
तादृशं पुंडरीकाक्षं येन त्वल्लोकमागतः ॥ <br>
यस्यारब्धो मया देव प्रासादस्तत्र चेत्स्वयम् ॥ २५ ॥ <br>
गत्वा देवं जगन्नाथं स्थापयिष्यसि चेत्प्रभो ॥ <br>
त्वदनुग्रहस्तु सफलो भवेन्मे लोकभावन ॥। ॥ २६ ॥ <br>
एतदर्थं जगत्स्वामिन्नारदेन सहाधुना ॥ <br>
त्वत्पादपद्मयुगलं द्रष्टुं त्वल्लोकमागतः ॥ २७ ॥ <br>
प्रसीद मां कुरुष्वेदं जगन्नाथस्त्वमेव हि ॥ <br>
त्वमेव स जगन्नाथो न भेदो युवयोर्विभो ॥२८ ॥ <br>
स्थाप्यः स्थापयिता चासि वेद्यो वेदयिता भवान् ॥ २९ ॥ <br>
॥ जैमिनिरुवाच ॥ ॥ <br>
एवं विज्ञापनांते तु  दुर्वासा स महामुनिः ॥ <br>
प्रणम्य साष्टांगपातं कृतांजलिरुपस्थितः ॥ <br>
प्रोवाच विनयान्नीचो धातारं जगतां गुरुम् ॥ 2.2.23.३० ॥ <br>
विभो द्वारप्रवेशेऽत्र दौवारिकनिवारिताः ॥ <br>
लोकपालाः सपितरस्तथा मन्वंतराधिपाः ॥ ३१ ॥ <br>
तिष्ठंति दीनजनवत्सुचिराल्लोकभावन ॥ <br>
तदाज्ञापय पश्यंतु तव पादसरोरुहम् ॥ ३२ ॥ <br>
तच्छ्रुत्वा देवदेवस्तु तदा दुर्वाससो वचः ॥ <br>
प्रहस्य वचनं प्राह नैषां प्रस्ताव एव हि ॥ ३३ ॥ <br>
इंद्रद्युम्नेन स्पर्द्धंते किं तु मोहवशानुगाः ॥ <br>
जीवन्मुक्तोऽयं नृपतिः क्षीणकर्माघसंहतिः । ३४ ॥ <br>
मत्संततेः पंचमोऽयं वैष्णवो विष्णुतत्परः ॥ <br>
एते हि सुखभोगाय कर्मणा प्राप्तपौरुषाः ॥ ३५ ॥ <br>
अत्रागतिं प्रार्थयंतस्तपस्तप्त्वा हि देवताः ॥ <br>
ममानुग्रहत एते आयाता मदुपासने ॥ ३६ ॥ <br>
तथापि त्वदनुज्ञाता आयांतु मम दर्शने ॥ <br>
ततः प्रविष्टास्ते देवा दुर्वासोवचनेन वै ॥ ३७ ॥ <br>
दूरात्प्रणेमुर्ब्रह्माणं गायनानां समीपतः ॥ <br>
इंद्रद्युम्नं नरपतिं संलपंतं कृतांजलिम्॥ ३८ ॥ <br>
ताँल्लोकपालान्प्रणतान्कटाक्षेण जगत्प्रभुः ॥ <br>
अनुजग्राह कथयन्निंद्रद्युम्नं ससादरम् ॥ ३९ ॥ <br>
राजन्कृतस्त्वया सत्यं प्रासादो भगवत्स्थितौ ॥ <br>
नायं कालस्तथा राज्यं न वा त्वत्संततिर्नृप ॥ 2.2.23.४० ॥ <br>
गीतगानावसरतो भूयान्कालो गतस्तव ॥ <br>
मन्वंतरो हि दिव्यानां युगानामेकसप्ततिः ॥ ४१ ॥ <br>
तव वंशोऽपि विच्छिन्नः कोटिशः क्षितिपा गताः ॥ <br>
देवोंऽतिमश्च प्रासादो द्वयमत्रावशिष्यते ॥ ४२ ॥ <br>
द्वितीयस्य मनोरादियुगं स्वारोचिषस्य तु ॥ <br>
ममांतिकेऽत्र वसतोमृत्युर्वा न जरा तथा ॥ ४३ ॥ <br>
विपर्ययमृतूनां वा न कालपरिणामता ॥ <br>
तद्गच्छ भूमौ राजेंद्र देवं प्रासादमेव च ॥ ४४ ॥ <br>
आत्मसंबंधिनं कृत्वा पुनरायाहि वेगवान् ॥ <br>
अथवाहं प्रयास्यामि तवानुपदमेव हि ॥ ४५ ॥ <br>
त्वमग्रतो धरां गत्वा यावत्संभारमृद्धिमत् ॥ <br>
करिष्यसि महाभाग तावदेव व्रजाम्यहम् ॥ ४६ ॥ <br>
इत्याज्ञाप्येंद्रद्युम्नं तं भगवान्स पितामहः ॥ <br>
देवान्पुरःस्थितानाह विनयानतकंधरान् ॥ ४७ ॥ <br>
बद्धांजलीन्साध्वसांस्तांस्तत्पादन्यस्तवीक्षणान् ॥ <br>
उवाच भगवान्स्निग्धगंभीरवचसा द्विजाः ॥ ४८ ॥ <br>
किमर्थमागताः सर्वे युगपत्तु दिवौकसः ॥ <br>
यत्कार्यं वो मया कार्यं विज्ञापयत मा चिरम् ॥ ४९ ॥ <br>
॥ जैमिनिरुवाच ॥ ॥ <br>
इति श्रुत्वा वचो धातुस्त्रिदशा विगतज्वराः ॥ <br>
प्रत्यूचुर्हर्षिताः सर्वे भगवंतं पितामहम् ॥ 2.2.23.५० ॥ <br>
॥ देवा ऊचुः ॥ ॥ <br>
उपासितः पुरास्माभिर्यो नीलाद्रौ मणीमयः ॥ <br>
अन्तर्हितः कथं देव इदानीं दारुदेहधृक् ॥ ५१ ॥ <br>
आविर्भूतः क्रतोरंत इन्द्रद्युम्नस्य भूपतेः ॥ <br>
एतस्य कारणं ज्ञातुं भवतः पादपंकजम् ॥ ५२ ॥ <br>
आराधितुमिहायाताः प्रसीद कथयस्व तत् ॥ <br>
इत्युक्ते त्रिदशैर्देवो भगवान्पंकजासनः ॥ ५३ ॥ <br>
रहस्यमेतद्भो देवाः कस्यचिन्नोदितं पुरा ॥ <br>
सर्वे समुदिता यस्मादपृच्छत चिरागताः ॥ ५४ ॥ <br>
ततो वः कथयिष्यामि सुराणां गुह्यमुत्तमम् ॥ <br>
पूर्वे परार्द्धे भो देवाः क्षेत्रं श्रीपुरुषोत्तमम् ॥ ५५ ॥ <br>
नीलाश्मवपुरास्थाय न तत्याज जनार्दनः ॥ <br>
सांप्रतं मे द्वितीयं तु परार्द्धं समुपस्थितम् ॥ ५६ ॥ <br>
मनुः स्वायम्भुवो नाम श्वेतवाराहकल्पके ॥ <br>
प्रवर्त्ततेऽयं कालो वै प्रातराद्यदिनस्य च ॥ ५७ ॥ <br>
दारुमूर्तिरयं देवो भुवनानां हि मध्यमे ॥ <br>
ममायुषः प्रमाणं तु स्थास्यते मानयन्प्रभुः ॥ ५८ ॥ <br>
ममात्मा एष भगवानहमेतन्मयः सुराः ॥ <br>
नावयोर्विद्यते किंचिदस्मिन्स्थावरजंगमे ॥ ५९ ॥ <br>
क्षीरोदार्णवमध्ये हि श्वेतद्वीपे हि तल्पके ॥ <br>
यः शेते योगनिद्रां तां मानयन्पुरुषोत्तमः ॥ 2.2.23.६० ॥ <br>
स मूलं जगतामादिस्तस्य रोमाणि यानि वै ॥ तानि कल्पद्रुमाख्यानि शंखचक्रांकितानि वै ॥ ६१ ॥<br>
तन्मध्यस्थो ह्ययं वृक्षश्चैतन्याधिष्ठितः सुराः ॥ <br>
स्वयमुत्पतितः सिंधोः सलिले सत्यपूरुषः ॥ ६२ ॥ <br>
भोगान्भोक्तुं त्रिलोकस्थान्दारुवर्ष्मा जनार्दनः ॥ <br>
अनेकजन्मसाहस्रैर्भक्तियोगेन भावितः ॥ ६३ ॥ <br>
घोरसंसारनाशाय मया पूर्वं प्रयाचितः ॥ <br>
पुनः पुनः सृष्टिलीनपालनोद्विग्नचेतसा ॥ ६४ ॥ <br>
अशेषकर्मनाशाय जगतां सर्वमुक्तये ॥ <br>
धारणाध्यानयोगानां दुष्कराणां विनापि सः ॥ ६५ ॥ <br>
मोक्षाय भगवानाविर्बभूव पुरुषोत्तमः ॥ <br>
प्रच्छन्नं वपुरेतस्य क्षेत्रं नास्य विचारयेत् ॥ ६६ ॥ <br>
धर्मिग्राहप्रमाणेन यादृग्दृष्टः स एव सः ॥ <br>
चतुर्वर्गप्रदो देवो यो यथा तं विभावयेत् ॥ ६७ ॥ <br>
तद्दर्शनपरिक्षीणपापसंघाः क्रमाद्भुवि ॥ <br>
भवन्ति निर्मलात्मानः पुरुषा मुक्तिभाजनम् ॥ ६८ ॥ <br>
॥ जैमिनिरुवाच ॥ ॥ <br>
एतच्छ्रुत्वा तु ते देवाः पद्मयोनेर्वचोमृतम् ॥ <br>
हृष्टाः संचिंतयामासुः प्रहृष्टेनांतरात्मना ॥ ६९ ॥ <br>
अचिरस्थायि देवत्वं विहायैतद्भुवं गताः ॥ <br>
अस्मिन्क्षेत्रवरे देवमाराध्यामः सुसंयताः ॥ 2.2.23.७० ॥ <br>
हर्षप्रफुल्लवदनान्सुरान्दृष्ट्वा पितामह ॥ <br>
इन्द्रद्युम्नानुग्रहाय यः प्रकाशं गतः प्रभुः ॥ ७१ ॥<br>
याताऽत्र प्रतिमा त्वस्य स्वयमेव वदिष्यति ॥ <br>
वरान्प्रदास्यति बहून्भगवान्भक्तवत्सलः ॥ ७२ ॥ <br>
प्रासादमिन्द्रद्युम्नस्य प्रतिष्ठापयितुं विभुम् ॥ <br>
अहं चापि गमिष्यामि यूयं तत्र प्रयात वै ॥ ७३ ॥ <br>
इन्द्रद्युम्नोऽग्रतो यातु प्रतिष्ठावस्तुसंभृतौ ॥ <br>
सहायास्तत्र भवत यूयं क्षीणाधिकारिणः ॥ ७४ ॥ <br>
मन्वन्तरं व्यतीतं वै प्रथमं सांप्रतं सुराः ॥ <br>
इन्द्रद्युम्नेन सहितास्तत्र गत्वा सुरोत्तमाः ॥ ७५ ॥ <br>
प्रासादप्रतिमानां च विधर्ता स्वाम्यमस्य वै ॥<br>
तस्मात्संभृतसंभारः ससहायोऽधुना ह्यसौ ॥ ७६ ॥ <br>
अस्य संततिसंबन्धस्मरणादपि भूतले ॥ <br>
मदाज्ञया पद्मनिधिः सह यास्यति भूतलम् ॥ ७७ ॥ <br>
प्रतिष्ठायै भगवतः संयतौ सर्ववस्तुनः ॥ <br>
इन्द्रद्युम्नोऽपि हृष्टात्मा दृष्ट्वा ब्राह्मीं श्रियं द्विजाः ॥ ७८ ॥ <br>
महदाश्चर्यसंपन्नः प्रणिपत्य जगद्गुरुम् ॥ <br>
तदाज्ञां शिरसा धृत्वा देवैः क्षीणाधिकारिभिः ॥ ७९ ॥ <br>
आजगाम भुवं विप्रा विधिना चानुमोदिताः ॥ 2.2.23.८० ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे त्रयोविंशोऽध्यायः ॥ २३ ॥ <br>
<br>
<br>
</span>
