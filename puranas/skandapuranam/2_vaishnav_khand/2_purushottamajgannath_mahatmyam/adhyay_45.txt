<span style="font-size: 14pt; line-height: 200%">॥ मुनय ऊचुः ॥ ॥ <br>
मुने व्रतमिदं पुण्यं श्रुतं वै मूर्तिपंजरम् ॥ <br>
अन्तःप्रमोदजननं महिम्ना च महत्तरम् ॥ १ ॥ <br>
यात्रा द्वादश पुण्या या उद्दिष्टा भगवत्प्रियाः ॥ <br>
तासां द्वे अवशिष्टे नः कथयस्व महामुने ॥ २ ॥ <br>
॥ जैमिनिरुवाच ॥ ॥ <br>
वासंतिकां समाख्यास्ये यात्रां दमनभंजिकाम्॥ <br>
यस्यां कृतायां दृष्टायां प्रीणाति पुरुषोत्तमः ॥ ३ ॥ <br>
पुरा यत्कथितं विप्रास्तृणं दमनकाह्वयम् ॥ <br>
चैत्रशुक्लत्रयोदश्यामाहरेत्तत्समूलकम् ॥ ४ ॥ <br>
तन्मध्ये मंडलं कुर्यात्सुशुभं पद्मसंज्ञितम् ॥ <br>
तदंतर्वासयेद्देवप्रत्यर्चां प्रतिपूजिताम् ॥ ५ ॥ <br>
युक्तां श्रीसत्यभामाभ्यां पूजयेद्विधिवच्च ताः ॥ <br>
अर्द्धरात्रे तु कर्मेदं देवदेवस्य कारयेत् ॥ ६ ॥ <br>
पुरा निशीथेऽपि विभुर्बभंज दमनासुरम् ॥ <br>
भंक्त्वा लेभे परां प्रीतिं तदंगोत्थं च तत्तृणम् ॥७॥ <br>
तस्यामेव त्रयोदश्यां तृणं दैत्यं विभावयेत् ॥ <br>
कृतांजलिपुटो भूत्वा वाक्यं चेदमुदाहरेत् ॥ ८॥ <br>
अवधीर्दमनं दैत्यं पुरा त्रैलोक्यकंटकम् ॥ <br>
स एवेत्थं परिणतः पुरतस्तव तिष्ठति ॥ ९ ॥ <br>
अस्योत्पत्तौ तदा प्रीतिरासीद्या तव माधव ॥ <br>
अधुनापि तथैवास्तां प्रीतिर्दमनभंजने ॥ 2.2.45.१० ॥ <br>
इत्युक्त्वा तृणमेके तु करे देवस्य दापयेत् ॥ <br>
ततोऽवशिष्टां रात्रिं च नृत्यगीतादिभिर्नयेत् ॥ ११ ॥ <br>
ततश्चाभ्युदिते सूर्ये देवं तृणपुरःसरम् ॥ <br>
नयेच्च जगदीशस्य समीपं द्विजसत्तमाः ॥ १२ ॥ <br>
उपचारैर्जगन्नाथं पूजयेत्पूर्ववत्ततः ॥ <br>
हिरण्यकशिपुं हत्वा ह्यन्त्रमालां तदंगजाम् ॥ १३ ॥ <br>
कृत्वा कण्ठे यथाऽप्रीणास्तथेदं दमनं तृणम् ॥ <br>
तव प्रीत्यै तु भगवन्मया दत्तं तवांगके ॥ १४ ॥ <br>
इत्युच्चार्य हरेर्मूर्ध्नि दद्याद्गंधतृणं शुभम् ॥ <br>
तदा दृष्ट्वा हरेर्वक्त्रपद्मं प्रीतिकरं मुदा ॥ <br>
भवदुःखपरिक्षीणः सुखमाप्नोत्यनुत्तमम् ॥ १५ ॥ <br>
गृहीत्वा मूर्ध्नि तच्छाखां विष्णुमूर्ध्नोऽपकाषताम् ॥ <br>
सर्वपापविनिर्मुक्तो वसेद्विष्णुपुरे ध्रुवम् ॥ १६ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये दमनकभंजनविधिवर्णनंनाम पञ्चचत्वारिंशोऽध्यायः ॥ ४५ ॥ <br>
<br>
</span>
