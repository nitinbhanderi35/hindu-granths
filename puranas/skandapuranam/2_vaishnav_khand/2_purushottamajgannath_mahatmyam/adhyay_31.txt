<span style="font-size: 14pt; line-height: 200%">।। जैमिनिरुवाच ।। ।। <br>
कृतकृत्यं तदात्मानं मन्यमानस्ततो व्रजेत् ।। <br>
अश्वमेधांगसंभूतमिंद्रद्युम्नसरः प्रति ।। १ ।। <br>
यस्य तीरे निवसति नरसिंहाकृतिर्हरिः ।। <br>
नरसिंहमनुप्रार्थ्य तत्र स्नायाद्यथाविधि ।। २ ।। <br>
नरसिंह नमस्तुभ्यं यस्य ते क्षेत्र उत्तमे ।। <br>
सहस्रं वाजिमेधस्य क्रतोश्चक्रे नृपोत्तमः ।। ३ ।। <br>
इन्द्रद्युम्नः प्रसादात्ते तस्य क्रत्वंगसंभवे ।। <br>
सरसि स्नातुमायातो मामनुज्ञापय प्रभो ।। ४ ।। <br>
ततस्तीर्थतटं गत्वा कृतशौचाचमक्रियः ।। <br>
प्रार्थयेदंजलिं कृत्वा इमं मंत्रमुदीरयेत् ।। ५ ।। <br>
अश्वमेधांगगोकोटिखुरक्षुण्णमहीतलः ।। <br>
तन्मूत्रफेनादानांभः पूरिताखिलपावनः ।।६।। <br>
स्नातुं तवागतः पुण्ये सर्वतीर्थमये जले ।। <br>
पूर्वजन्मसहस्रोत्थं पापं स्नानाद्विमोचय ।। ७ ।। <br>
अन्तः प्रविश्य च ततो वारुणैः पंचभिर्द्विजाः ।। <br>
स्नायादन्तर्जले जप्यात्त्रिरावृत्त्याघमर्षणम् ।। ८ ।। <br>
अश्वमेधांगसंभूत तीर्थ सर्वाघनाशन ।। <br>
जन्मकोटिभवं पापं त्वयि स्नानाद्विनश्यतु ।। ९ ।। <br>
इमं मन्त्रं त्रिरुच्चार्य त्रिः स्नायात्तज्जले द्विजाः ।। <br>
संस्मरेद्विष्णुगायत्र्या नरसिंहाकृतिं हरिम् ।। 2.2.31.१० ।। <br>
आपो नारा इति प्रोक्ता यस्मात्ता नरसूनवः ।। <br>
अयनं प्रथमं चास्य तस्मादप्सु हरिं स्मरेत् ।।११।। <br>
देवानृषीन्पितॄंश्चैव तर्पयेद्विधिवन्नरः ।। <br>
नरसिंहं ततो गच्छेत्पश्चिमाभिमुखं स्थितम् ।। १२ ।। <br>
सिद्धं शंभुं कृत्रिमं वा पश्चिमाभिमुखं हरिम् ।। <br>
दृष्ट्वा विमुच्यते पापैर्जन्मकोटिसमुद्भवैः ।। १३ ।। <br>
तमाथर्वणमंत्रेण यजेच्च नरकेसरिम् ।। <br>
नारदेन पुरा ह्येष मंत्रराजः प्रतिष्ठितः ।। १४ ।। <br>
इन्द्रद्युम्नेन तेनैव चिरादेष उपासितः ।। <br>
नरसिंहाकृतौ नान्यो मंत्रस्तत्सदृशो द्विजाः ।। १५ ।। <br>
यस्योच्चारणमात्रेण तुष्टो भवति केसरी ।। <br>
अनेन दारुवर्ष्मापि ब्रह्मणा संप्रतिष्ठितः ।। १६ ।। <br>
पूर्वोक्तैरुपचारैस्तु पूजयेन्नरकेसरिम् ।। <br>
जपाप्रसूनैररुणैरन्यैश्चैव सुगंधिभिः ।। १७ ।। <br>
चंदनागरुकर्पूरैर्लेपयेन्नरकेसरिम् ।। <br>
पायसं सितया युक्तं सौरभेयेण सर्पिषा ।। १८ ।। <br>
कर्पूरखण्डसंयुक्तान्मोदकान्घृतपाचितान् ।। <br>
संयावान्घृतपूपांश्च फलं नानाविधं तथा ।। १९ ।। <br>
शर्करादधिसंयुक्तं शाल्यन्नं विनिवेदयेत् ।। <br>
दृष्ट्वा स्पृष्ट्वा नमस्कृत्वा संपूज्य नरकेसरिम् ।। 2.2.31.२० ।। <br>
स्वान्स्वानभीष्टानाप्नोति नरो वै नात्र संशयः ।। <br>
देवत्वममरेशत्वं गंधर्वत्वं च भो द्विजाः ।।२१।। <br>
ईशित्वं च वशित्वं च सार्वभौमत्वमेव वा ।। <br>
यद्यत्कामयते चित्ते तत्तदाप्नोत्यसंशयम् ।। २२ ।। <br>
पंचतीर्थीविधानं च कथितं पृच्छतां द्विजाः ।। <br>
दिनानि पंच कृत्वैतां पञ्चभूतमये पुनः ।।२३।। <br>
न देहे प्रविशेन्मर्त्यो व्रती विष्णुपरायणः ।। <br>
पौर्णमास्यां प्रत्युषसि तीर्थराजजले पुनः ।। २४ ।। <br>
पूर्वोक्तविधिना स्नात्वा शुद्धाहारो जितेंद्रियः ।। <br>
एकभक्तव्रतेनैव वर्त्तते प्रीतये नरः ।। <br>
यावत्पंच दिनानि स्युस्तावत्कालं द्विजोत्तमाः ।। २५ ।। <br>
ततः प्रविश्यप्रासादं मंचस्थं पुरुषोत्तमम् ।। <br>
रामं सुभद्रां दृष्ट्वा च मुच्यते पापकंचुकैः ।। २६ ।। <br>
सर्वतीर्थमयात्कूपादुद्धृतेन सुगन्धिना ।। <br>
वारिणा स्नाप्यमानं तु यो ज्यैष्ठ्यां पश्यते हरिम् ।। २७ ।। <br>
न तस्य पापसंबंध आत्मनि प्रभविष्यति ।। <br>
यात्राकर्तृविधिं वक्ष्ये शृणुध्वं मुनयः परम् ।। २८ ।। <br>
चतुर्दश्यां दृढं मंचं कारयित्वा सुशोभनम् ।। <br>
तृणकाष्ठमयं लिप्तं सुधया बहुलं शुभम् ।। २९ ।। <br>
अथवा दार्षदं कुर्याच्चिरस्थायि द्विजोत्तमाः ।। <br>
स्नानार्थं देवदेवस्य वित्तशाठ्यं न कारयेत् ।। 2.2.31.३० ।। <br>
नानाद्रुमगणाकीर्णं दक्षिणानिलशीतलम् ।। <br>
उल्लसत्सिंधुकल्लोलशाड्वलोपरि संस्कृतम् ।। ३१ ।। <br>
समुच्छ्रितमहामूल्यवितानवरशोभितम् ।। <br>
विरलाच्छादनं कुर्याद्देवानां दर्शनाय वै ।। ३२ ।। <br>
आयांति ब्रह्मणा सार्द्धं स्नपनाय जगत्पतेः ।। <br>
स्वर्गंगांभः समादाय पारिजातविभूषितम् ।। ३३ ।। <br>
ब्रह्मर्षयश्च त्रिदशा ब्रह्मणा सहिता विभुम् ।। <br>
मंचस्थं स्नापयन्तीह वचनात्परमेष्ठिनः ।। ३४ ।। <br>
जयशब्दैश्च स्तुतिभिर्वंद्योऽयं त्रिदिवौकसाम् ।। <br>
तस्मान्मंचस्तु कर्तव्यो मंडितो माल्यचामरैः ।। ३५ ।। <br>
नानामणिस्रजा हारिदुकूलकृततोरणम् ।। <br>
सुगंधधूपसुरभिचंदनाभः समुक्षितम् ।। ३६ ।। <br>
एवं मंचं प्रतिष्ठाप्य तस्य दक्षिणतो द्विजाः ।। <br>
कूपाद्वारि समुद्धृत्य कलशान्स्वर्णनिर्मितान् ।। ३७ ।। <br>
शालायां शास्त्रदृष्टेन विधिना त्वधिवासयेत्।। ३८ ।। <br>
सुवासितं जलं तेषु पावमान्या प्रपूरयेत् ।। <br>
चतुर्दशीनिशामध्ये कर्मैतत्समुदाहृतम् ।। ३९ ।। <br>
शनैः शनैश्च नीयासुर्हरिं हलि पुरःसरम् ।। <br>
ब्राह्मणाः क्षत्रिया वैश्या राज्ञा संमानितादृताः ।। 2.2.31.४० ।। <br>
चामरैस्तालवृन्तैश्च वीज्यमानं निरंतरम् ।। <br>
पुराकृतामलेपं तं विष्णोरंगान्न हापयेत् ।। ४१ ।। <br>
यथा सुगंधलेपेन सुपुष्टांगो दिने दिने ।। <br>
तथा प्रयत्नतः कार्यः कृशांगो न हि पुष्टिकृत् ।। ४२ ।।<br>
नयेयुरप्रमाद्यंतो भगवंतमानदिताः ।। <br>
प्रमादतो यदि भवेत्पतनं मुरवैरिणः ।। ४३ ।। <br>
बलस्य वा सुभद्राया राज्ञो राज्यस्य भीतिकृत् ।। <br>
अपि पातयतां हानिः संततेर्बहुदुःखिता ।। ४४ ।। <br>
नरके नियतं वासो भवेत्तेषां दुरात्मनाम् ।। <br>
विमुह्यंतश्चिराद्दारुमयीयं प्रतिमा कथम् ।। ४५ ।। <br>
तिष्ठेदविश्वसंतो ये भगवद्द्रोहिणस्तु ते ।। <br>
नरकं प्रतिपद्यंते सर्वकर्मबहिष्कृताः ।।४६।। <br>
मूढानां नास्तिकानां च कृतघ्नानां हतात्मनाम् ।। <br>
धर्मकृत्येषु जायंते अविश्वासस्य युक्तयः।।४७।। <br>
अदृष्टं यस्य यावद्धि स तु तेन विनिर्मितः ।। <br>
तदंते तस्य क्षीयंते प्रासादप्रतिमादयः ।।४८।। <br>
न चायं निर्मितः केन द्रुमः सोऽपि प्रवर्द्धितः ।। <br>
वरं ददाति या नूनं न चासौ प्रतिमा मता ।। ४९ ।। <br>
निर्मितायां प्रतिकृतौ पुरा मन्वंतरादिषु ।। <br>
व्यतीतेष्वपि वर्द्धंते जनानां च सुपर्वणाम् ।। 2.2.31.५० ।। <br>
भक्तयस्तादृशो विप्राः सर्वेषां पृथिवीक्षिताम् ।। <br>
स्वारोचिषेंऽतरे चैव आविर्भूतः कृपानिधिः ।। ५१ ।। <br>
वैवस्वतेंऽतरे सप्तविंशे चैव चतुर्युगे ।। <br>
द्वापरांते समायातौ तदा कृष्णार्जुनावुभौ ।। ५२ ।। <br>
त्रिदिनानि स्थितावत्र व्रतस्थौ मधुसूदनम् ।। <br>
भक्त्या संपूज्य तं स्तुत्वा जग्मतुर्द्वारकां पुनः ।। ५३ ।। <br>
न केऽपि तत्त्वं जानंति मानुषीं तनुमास्थिताः ।। <br>
अवताराः प्रवर्तंते विष्णोरस्य युगेयुगे ।। ५४ ।। <br>
धर्मस्थापनया विप्रा लीयंते स्वपदे पुनः ।। <br>
पूर्वं च ब्रह्मणा प्रोक्तः स चानेन परस्परम् ।। ५५ ।। <br>
स्थाता परार्द्धपर्यंतं भगवान्दारुरूपधृक् ।। <br>
सदायं वरदो विष्णुः शुद्धसत्त्वेन भावितः ।। ५६ ।। <br>
यस्य यावांस्तु विश्वासस्तस्य सिद्धिस्तु तावती ।। <br>
प्रमादीकृतविश्वासो भक्तो दृढमतिः पुमान् ।। ५७ ।। <br>
यत्नानुरूपं लभते फलमस्मात्सुदुर्लभम् ।। <br>
पुरा वः कथितं सर्वमंबरीषविमोचनम् ।। ५८ ।। <br>
ततस्तस्मिञ्जगन्नाथे परमात्मस्वरूपिणि ।। <br>
विधाय सुदृढां भक्तिं वसध्वं पुरुषोत्तमे ।।५९ ।। <br>
अतोऽयं भक्तितो नेयः श्रीकृष्णमंच उत्तमः ।। <br>
सुभद्राबलभद्रौ च राजवत्परिचर्य वै ।। 2.2.31.६० ।। <br>
उत्तोलितेषु च्छत्रेषु चामरैर्वीजितेषु च ।। <br>
कालागुरुसुधूपासु दिक्षु गंभीरनादिषु ।। ६१ ।। <br>
नानाविधेषु वाद्येषु त्वगारे परिपूरिते ।। <br>
तौर्यत्रिके साधुवृत्ते दीपिका श्रेणिराजिते ।। ६२ ।। <br>
अंधकारेऽथ सर्वेषां वर्द्धमाने महोत्सवे ।। <br>
आच्छन्ने श्रीपतेरंगे प्रमादपरिशंकया ।। ६३ ।। <br>
पटुपट्टदुकूलेषु नीयमानेषु दूरतः ।। <br>
गतेर्वेगात्तदोत्तानीकृतास्ये जगतां गुरौ ।। ६४ ।। <br>
आवर्त्तदृष्टयो देवा दिवारोहणशंकिनः ।। <br>
जयस्व राम कृष्णेति जय भद्रेति चोचिरे ।। ६५ ।। <br>
एवं सलीलं भगवाञ्जन्मज्यैष्ठ्याभिषेचने ।। <br>
नीयते मंचदेशं तु निशीथे ब्राह्मणादिभिः ।। ६६ ।। <br>
अहंपूर्विकशब्दस्तु देवानां श्रूयते दिवि ।। <br>
देवदुंदुभयश्चैव जयशब्दविमिश्रिताः ।। ६७ ।। <br>
ततो मंचस्थितं ब्रह्मरूपं प्रत्यर्चया सह ।। <br>
आच्छाद्य सर्वाण्यंगानि मुखवर्जं सुचेलकैः ।। ६८ ।। <br>
विना निवेद्यं संपूज्य उपचारैः पुरोदितैः ।। <br>
अधिवासितकुंभैश्च शांतिघोषपुरःसरम् ।। ६९ ।। <br>
समुदज्येष्ठामंत्रेण स्नापयेत्सुरपुंगवान् ।। <br>
पश्यतामभिषेक्तॄणां कृतकृत्यत्वहेतवे ।। 2.2.31.७० ।। <br>
स्नाप्यमानं तु पश्यंति ये नरास्तत्र संस्थिताः ।। <br>
गर्भोदकेन स्नपनं न ते पुनरवाप्नुयुः ।। ७१ ।। <br>
ज्येष्ठस्नानं भगवतो ये पश्यंति मुदान्विताः ।। <br>
न ते भवाब्धौ मज्जंति यात्रामुत्कंठमानसाः ।। ७२ ।। <br>
बुद्ध्यबुद्धिकृतः पुंसामनादिः पापसंचयः  ।। <br>
तत्क्षणान्नाशमायाति पश्यतां स्नपनं हरेः ।। ७३ ।। <br>
सत्यं सत्यं पुनः सत्यं ब्रवीमि द्विजपुंगवाः ।। <br>
सर्वसंतापशमनमशेषमलनाशनम् ।। ७४ ।। <br>
स्नपनं श्रीपतेर्ज्यैष्ठ्यां यदि भक्त्या विलोकनम् ।। <br>
प्रायश्चित्तनिमित्तानि यानि पापानि संति वै ।। ७५ ।। <br>
तानि सर्वाणि क्षीयंते पश्यतां स्नपनं हरेः ।। <br>
नातः परतरं कर्म ह्यनायासेन मोचनम् ।। ७६ ।। <br>
ज्येष्ठजन्मदिने स्नानं हरेर्यदवलोकितम् ।। <br>
स्नानदानतपःश्राद्धजपयज्ञादयस्तु ये ।। ७७ ।। <br>
विधयः कोटिगुणिताः कोटिजन्मोपपादिताः ।। <br>
स्नानदर्शनपुण्यस्य हरेस्ते न तुलां गताः ।। ७८ ।। <br>
भक्त्या यः स्नपनं विष्णोरेकस्मिन्वत्सरेऽपि वा ।। <br>
पश्येन्न शोचते विप्रा इह संसारमोचने ।। ७९ ।। <br>
तेनेष्टं क्रतुभिः पुण्यैः श्रद्धाविपुलदक्षिणैः ।। <br>
महादानानि दत्तानि भोजिताः कोटिशो द्विजाः ।। 2.2.31.८० ।। <br>
श्राद्धानि गयशीर्षादौ कोटिशश्च कृतानि वै ।। <br>
पुण्यकाले च तीथार्दौ तपांसि चरितानि च ।। ८१ ।। <br>
अर्धोदयादियोगेषु कोटितीर्थेषु कोटिशः ।। <br>
स्नातानि तेन भो विप्रा यः पश्येत्स्नपनं हरेः ।। ८२ ।। <br>
सत्यं सत्यं पुनः सत्यं ब्रवीमि द्विजपुंगवाः ।। <br>
नातः श्रेयस्करं कर्म शास्त्रदृष्टपथिस्थितम् ।। ८३ ।। <br>
मञ्चस्थं स्नाप्यमानं हि यः पश्येत्पुरुषोत्तमम् ।। <br>
स्नानाच्छतगुणं पुण्यं लभते वै न संशयः ।। ८४ ।। <br>
मञ्चस्थितं जगन्नाथं स्नानार्द्रं यस्तु पश्यति ।। <br>
सांद्रानन्दार्द्रचित्तोऽसौ न किंचित्पापमश्नुते ।। ८५ ।। <br>
यदेव पुण्यमुदितं स्नानदर्शनकर्मणि ।। <br>
तत्तत्फलमवाप्नोति दृष्ट्वा मञ्चस्थमच्युतम् ।। ८६ ।। <br>
एक एव जगन्नाथस्त्रिधा तत्र स्थितो द्विजाः ।। <br>
एकैकस्यापि स्नपनदर्शनं भुक्तिमुक्तिदम् ।। ८७ ।। <br>
जयस्व रामभद्रेति जय भद्रेति यो वदेत् ।। <br>
जय कृष्ण जगन्नाथ जयेत्युच्चारयेन्मुदा ।। ८८ ।। <br>
स्नानकाले स वै मुक्तिं प्रयाति द्विजसत्तमाः ।। <br>
अधिवासादिकं तत्र यैः कृतं स्नानकर्मणि ।। ८९ ।। <br>
तेषां श्रद्धामुदायुक्तः प्रदद्याद्दक्षिणाः पृथक् ।। <br>
ब्राह्मणेभ्यश्च मिष्टान्नं वस्त्रालंकरणानि च ।। 2.2.31.९० ।। <br>
प्रदद्याच्छ्रद्धया युक्तो दीनानाथांश्च तर्पयेत् ।। <br>
ये द्रष्टुमागताः स्नानं जीवन्मुक्तास्तु ते ध्रुवम् ।। ९१ ।। <br>
तान्यथाशक्ति वै राजा मानयेत्प्रीतये हरेः ।। <br>
स्नानावशेषतोयेन स्नायाद्भद्रासनस्थितः ।। ९२ ।। <br>
नारी वा पुरुषो वापि तस्य पुण्यं वदामि वः ।। <br>
कल्पः स्याच्चिररोगार्तो ह्यपमृत्युं जयेदसौ ।। ९३ ।। <br>
अपुत्रा मृतवत्सा वा वन्ध्या वापि लभेत्सुतम् ।। <br>
सुभगः सर्वलोकानां निर्धनो धनवान्भवेत् ।। ९४ ।। <br>
गुर्विणी लभते पुत्रं दीर्घायुर्गुणवत्तरम्।। <br>
गंगादिसर्वतीर्थानां स्नानजं फलमुच्यते ।। ९५ ।। <br>
स्नानदर्शनजं पुण्यं धर्मात्मा लभते ध्रुवम् ।।९६।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्य एकत्रिंशोऽध्यायः ।। ३१ ।। <br>
<br>
<br>
</span>
