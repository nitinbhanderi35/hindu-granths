<span style="font-size: 14pt; line-height: 200%">।। श्रीरुवाच ।। ।। <br>
साधु ते बुद्धिरुत्पन्ना विष्णोः संनिधिमाश्रिता ।। <br>
अद्भुतं कथयाम्येतत्क्षेत्रस्य रविनंदन ।। १ ।। <br>
यथाहं भगवद्वक्षः स्थलस्था ददृशे पुरा ।। <br>
चराचरे जगत्यस्मिन्प्रलीने प्रलये यम ।। २ ।। <br>
एतत्क्षेत्रमहं चैव द्वे एवोपस्थिते तदा।। <br>
स तदा सप्तकल्पायुर्मृकंडोरात्मजो मुनिः।।३।। <br>
प्रणष्टे स्थावरचरे निमग्नः प्रलयार्णवे।। <br>
नावस्थानमवाप्यैव शर्म लेभे न कुत्रचित्।।४।। <br>
जलार्णवे भ्राम्यमाणः प्रलये स इतस्ततः।। <br>
पुरुषोत्तमसादृश्ये क्षेत्रे स वटमैक्षत।। ५।। <br>
उत्प्लुत्योत्प्लुत्य मूलं तु न्यग्रोधस्य समीपतः।। <br>
शुश्राव बाल वचनं मार्कण्डेय ममांतिकम् ।। ६ ।। <br>
प्रविश्य दुःखमतुलं जहीहि खलु मा शुचः ।। <br>
तच्छ्रुत्वा चित्रवचनमप्रतर्क्यं तदा मुनिः ।। ७ ।। <br>
विस्मयं परमं लेभे स्वदुःखं नाप्यचिन्तयत् ।। <br>
वारिभिः शीर्यते नैतद्दह्यते कालवह्निना ।। ८ ।। <br>
संवर्तकादिभिर्नैतच्छोष्यते नापि चाल्यते ।। <br>
एकार्णवे महाघोरे नौरिव क्षेत्रमीक्ष्यते ।। ९ ।। <br>
तत्रायं यूपसदृशो न्यग्रोधस्तिष्ठते महान् ।। <br>
यं गृहीत्वा क्षेत्रमिदं न्यग्रोध ईशितुस्तनुः ।। 2.2.3.१० ।। <br>
महाप्रलय वातेन शाखा नास्य हि कम्पते ।। <br>
तस्याधस्तात्स हि मुनिः स्थित्वा चैतदचिंतयत् ।। ११ ।। <br>
एकार्णवेऽस्मिन्प्रलये नष्टे स्थावरजंगमे ।। <br>
भूप्रदेशः स्थिरतरः कथमेष विभाव्यते ।। १२ ।। <br>
यत्रायं शाखिप्रवरः कोमलः परिदृश्यते ।। <br>
मार्कंडेयागच्छ मुहुरिति सप्रश्रयं वचः ।। १३ ।। <br>
कुतो निराश्रमियदं चिन्तयन्निति स प्लवन् ।। <br>
शंखचक्रगदापाणिं नारायणमलोकयत् ।। १४ ।। <br>
तदंगपद्मासनगां मां च वैवस्वतैक्षत ।। <br>
विवशो जलवाताभ्यां तदा सुस्थो व्यवस्थितः ।। १५ ।। <br>
हृष्टांतरात्मा स मुनिरावां साष्टांगमानतः ।। <br>
प्रसादनाय देवस्य स्तोत्रमेतदुदाहरत् ।। १६ ।। <br>
।। मार्कंडेय उवाच ।। ।। <br>
त्वत्पादपद्मानुसरानुषंगं रुद्रेंद्रपद्मासनसम्पदाढ्यम् ।। <br>
त्वद्भक्तिहीनं परितः प्रतप्तं दीनं परित्राहि कृपांबुधे माम् ।। १७ ।। <br>
ब्रह्मादिभिर्यत्परिचर्यमाणं पदाम्बुजद्वन्द्वमचिंत्यशक्ति ।। <br>
श्वः श्रेयसप्राप्तिनिदानतत्त्वं दीनं परित्राहि कृपाम्बुधे माम् ।। १८ ।। <br>
यदंगभूतं जगदण्डमेतदनेककोटि प्रगुणं विभाति ।। <br>
लीलाविलासस्थितिसृष्टिलीनं तन्मां सुदीनं परिरक्ष विष्णो ।। १९ ।। <br>
एकं सुवर्णं कटकादिभेदैर्नाना यथा वा नभसोदितोऽर्कः ।।<br>
आधारवैषम्यजलेषु तादृग्विभाव्यसे निर्गुण एक एव ।। 2.2.3.२० ।। <br>
अशेषसंपूर्णरुचिप्रहीणोपादानसंकल्पविवर्जितोऽपि ।। <br>
दीनानुकंपानुगुणं बिभर्षि युगे युगे देहमपारशक्ते ।। २१ ।। <br>
त्वत्पादपद्मं जगदीश पूर्वमसेव्यतानात्मधिया मया यत् ।। <br>
तत्कर्मणा दारुणपाकभाजं दीनं परित्राहि कृपांबुधे माम् ।। २२ ।। <br>
अशेषलोकस्थितिसृष्टिलीनविलासि यत्ते त्रिगुणं विभाति ।।<br>
वपुर्महात्मन्महदादिहेतुर्हेतोर्नमस्ते प्रकृतेः परस्य ।। ।। २३ ।। <br>
सर्वत्र गत्वा बृहदप्रमेयं प्रवर्द्धमानं त्वयि बृंहितं च ।। <br>
तद्बह्मरूपं परिणामहेतुं स्वाध्यात्मविश्वात्मकमाश्रयामि ।। २४ ।। <br>
एकार्णवे महाघोरे नावस्थातुं प्रदेशभूः ।। <br>
अस्ति लक्ष्मीपते मेघवारिवातप्रकंपनात् ।। २५ ।। <br>
त्राहि विष्णो जगन्नाथ मग्नं संसारसागरे ।। <br>
मामुद्धरास्माद्गोविंद कृपापांगविलोकनात ।। २६ ।। <br>
।। श्रीरुवाच ।। ।। <br>
स्तुवंतमेवं ब्रह्मर्षि साक्षान्नारायणो विभुः ।। <br>
विलोक्यानुग्रहदृशा वाक्यं चेदमुवाच ह ।। २७ ।। <br>
।। श्रीभगवानुवाच ।। ।। <br>
मार्कंडेय सुदीनोऽसि मामज्ञाय द्विजोत्तम ।। <br>
दुश्चरं तु तपस्तप्तं दीर्घायुस्तेन केवलम् ।। २८ ।। <br>
शयानं पत्रपुटके पश्य कल्पवटोर्ध्वगम ।। <br>
बालस्वरूपं सर्वेषां कालात्मानं महामुने ।। <br>
प्रविश्य विस्तृतं वक्त्रं तत्रावस्थातुमर्हसि ।। २९ ।।<br>
।। ।। श्रीरुवाच ।। ।। <br>
एवमुक्तो भगवता स मुनिर्विस्मिताननः ।। 2.2.3.३० ।। <br>
आरुह्य ददृशे बालरूपं तस्याविशन्मुखे ।। <br>
प्रविष्टः कंठमार्गेण महायामं महोदरम् ।। ३१ ।। <br>
तत्रासौ ददृशे विप्रो भुवनानि चतुर्दश ।। <br>
ब्रह्मादिदिक्पालसुरान्सिद्धगंधर्वराक्षसान् ।। ३२ ।। <br>
ऋषीन्दिव्यऋषींश्चैव भूतलं सागरांकितम् ।। <br>
नानातीर्थैर्नदीभिश्च पर्वतैः काननैस्तथा ।। ३३ ।। <br>
लक्षितं पत्तनपुरं ग्रामखर्वटकैर्युतम् ।। <br>
पातालानि तथा सप्त नागकन्याः सहस्रशः ।। ३४ ।। <br>
महार्घ्यमणिसौधैश्च सुधापात्रैः समुज्ज्वलैः ।। <br>
अनर्घ्यमणिभिर्नागैः सेवितं परमाद्भुतम् ।। ।। ३५ ।। <br>
जगतां धारिणं शेषं सहस्रफणमंडितम् ।। <br>
व्याकर्तारमशेषाणां शास्त्राणां शिष्यमध्यगम् ।। ३६ ।। <br>
ब्रह्मांडोदरगं वस्तु यत्किंचित्परमेष्ठिना ।। <br>
सृष्टं सर्वं ददृशेऽसौ तत्कुक्षौ स महामुनिः ।। ३७ ।। <br>
नापश्यदंतं कुक्षेस्तु भ्रममाण इतस्ततः ।। <br>
ततो विनिष्क्रम्य पुनर्ददृशे च मया सह ।। ३८ ।। <br>
पूर्वमालक्षितं यद्वदास्थितं पुरुषोत्तमम् ।। <br>
विस्मयोत्फुल्लनयनः प्रणिपत्येदमब्रवीत् ।। ३९ ।। <br>
।। मार्कंडेय उवाच ।। ।। <br>
भगवन्देवदेवेश किमद्भुतमिदं प्रभो ।। <br>
महाप्रलयसंरोधे सृष्टिरत्र विभाव्यते ।। 2.2.3.४० ।। <br>
त्वन्माया दुरवच्छेद्या कथं वै ज्ञायते मया ।। ।। ४१ ।। <br>
।। श्रीभगवानुवाच ।। ।। <br>
मुने क्षेत्रमिदं चित्रं शाश्वतं मे विभावय ।। <br>
न सृष्टिप्रलयावत्र विद्येते न च संसृतिः ।। ४२ ।। <br>
सदैकरूपं पुरुषोत्तमाख्यं मुक्तिप्रदं मामिह संप्रबुध्य ।। <br>
अत्र प्रविष्टो न पुनः प्रयाति गर्भस्थितिं सांद्रसुखस्वरूपः ।। ४३ ।। <br>
इत्याज्ञप्तो भगवता मार्कंडेयो महामुनिः ।। <br>
अत्र वासं करिष्यामीत्यन्यतीर्थपराङ्मुखः ।। <br>
प्रहृष्टवदनः प्राह प्रणिपत्य जगद्गुरुम् ।। ४४ ।। <br>
।। मार्कण्डेय उवाच ।। ।। <br>
उवाच स तथा विष्णुं भक्तिश्रद्धासमन्वितः ।। <br>
अनुगृह्णीष्व भगवन्क्षेत्रेस्मिन्पुरुषोत्तमे ।। <br>
यथा स्थितो मृत्युवशं न व्रजे पुरुषोत्तम ।। ४५ ।। <br>
।। श्रीभगवानुवाच ।। ।। <br>
अत्र स्थितिं मे विप्रर्षे क्षेत्रे मोक्षप्रसाधके ।। ४६ ।। <br>
करिष्यामि न संदेहो यावदाभूतसंप्लवम् ।। <br>
प्रलयावसाने तीर्थं ते रचयिष्यामि शाश्वतम् ।। ४७ ।। <br>
यत्तीरे तप आस्थाय मद्द्वितीयतनुं शिवम् ।। <br>
आराध्य मदनुक्रोशान्मृत्युं जेष्यसि निश्चितम् ।। ४८ ।। <br>
।। जैमिनिरुवाच ।। ।। <br>
एवं पुरा दत्तवरो मार्कंडेयो महामुनिः ।। <br>
न्यग्रोधवायव्यकोणे खातं चक्रेण वै हरेः ।। ४९ ।। <br>
पावनं गर्तमास्थाय पूजयित्वा महेश्वरम् ।। <br>
महता तपसा विप्रो जितवान्मृत्युमंजसा ।। 2.2.3.५० ।। <br>
मुनेस्तस्यैव नाम्नायं प्रख्यातो गर्त उत्तमः ।। <br>
यत्र स्नात्वा शिवं दृष्ट्वा वाजिमेधफलं लभेत् ।। ५१ ।। ।। <br>
।। श्रीरुवाच ।। ।। <br>
पञ्चक्रोशमिदं क्षेत्रं समुद्रांतर्व्यवस्थितम् ।। <br>
द्विक्रोशं तीर्थराजस्य तटभूमौ सुनिर्मलम् ।। ५२ ।। <br>
सुवर्णवालुकाकीर्णं नीलपर्वतशोभितम् ।। <br>
योऽसौ विश्वेश्वरो देवः साक्षान्नारायणात्मकः ।। ५३ ।। <br>
संयम्य विषयग्रामं समुद्रतटमास्थितः ।। <br>
उपासितुं जगन्नाथं चतुःषष्टितमः प्रभुः ।। ५४ ।।<br>
यमेश्वर इति ख्यातो यमसंयमनाशनः ।। <br>
यं दृष्ट्वा पूजयित्वा तु कोटिलिंगफलं लभेत् ।। ५५ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे तृतीयोऽध्यायः ।। ३ ।। <br>
<br>
<br>
</span>
