<span style="font-size: 14pt; line-height: 200%">।। श्रीरुवाच ।। ।। <br>
सीमाप्रतीची क्षेत्रस्य शंखाकारस्य मूर्द्धनि ।। <br>
सर्वकामप्रदो देवः स आस्ते वृषभध्वजः ।। १ ।। <br>
शंखाग्रे नीलकण्ठः स्यादेतत्क्रोशं सुदुर्लभम् ।। <br>
परमं पावनं क्षेत्रं साक्षान्नारायणस्य वै ।। २ ।। <br>
सिंधुराजस्य सलिलाद्यावन्मूलं वटस्य वै ।। <br>
शंखस्योदरभागस्तु समुद्रोदकसंप्लुतः ।। ३ ।। <br>
यत्संपर्कात्समुद्रोऽत्र तीर्थराजत्वमागतः ।। <br>
यथायं भगवान्मुक्तिप्रदो दृष्टिपथं गतः ।। ४ ।। <br>
तथेदं मरणात्क्षेत्रं सिंधुः स्नानाद्विमुक्तिदः ।। <br>
चिच्छेद ब्रह्मणः पूर्वं रुद्रः क्रोधात्तु पञ्चमम् ।। ५ ।। <br>
तच्छिरो दुस्त्यजं गृह्णन्ब्रह्मांडं परिबभ्रमे ।। <br>
अत्रागतो यदा ब्रह्मकपालं परिमुक्तवान् ।। ६ ।। <br>
कपालमोचनं लिंगं द्वितीयावर्तसंस्थितम् ।। <br>
कपालमोचनं पश्येत्पूजयेत्प्रणमेच्च यः ।। ७ ।। <br>
ब्रह्महत्यादिपापानां कंचुकं विजहात्यसौ ।। <br>
तस्य दक्षिणपार्श्वे तु मरणं भवमोचनम् ।। ८ ।। <br>
तृतीयावर्तगामाद्यां शक्तिं मे विमलाह्वयाम् ।। <br>
जानीहि धर्मराज त्वं भुक्तिमुक्तिफलप्रदाम् ।। ९ ।। <br>
य इमां पूजयेद्भक्त्या प्रणमेत्कीर्तयेत्तु वा ।। <br>
सर्वान्कामानवाप्नोति मुक्तिं चांते च विंदति ।। 2.2.4.१० ।। <br>
नाभिदेशे स्थितं ह्येतत्त्रयं कुंडं वटो विभुः ।। <br>
कपालमोचनाद्यावदर्द्धाशिनी प्रतिष्ठिता ।। ११ ।। <br>
मध्यं शंखस्य जानीयात्सुगुप्तं चक्रपाणिना ।। <br>
अर्द्धमश्नाति सलिलं महाप्रलयवर्द्धितम् ।। १२ ।। <br>
सृष्ट्यादौ धर्मराजेयं शक्तिर्मेऽर्द्धांशिनी स्मृता ।। <br>
तां दृष्ट्वा प्रणमेद्यस्तु भोगान्सोऽश्नाति शाश्वतान् ।। १३ ।। <br>
सिन्धुराजस्य सलिलाद्यावन्मूलं वटस्य वै ।। <br>
कीटपक्षि मनुष्याणां मरणान्मुक्तिदो मतः ।।१४।। <br>
अन्तर्वेदी त्वियं पुण्या वांछ्यते त्रिदशैरपि ।। <br>
यत्र स्थितां हि पश्यंति सर्वांश्चक्राब्जधारिणः ।।१५।। <br>
पृथिव्यां यानि तीर्थानि गगने च त्रिविष्टपे ।। <br>
सार्द्धत्रिकोटिसंख्यानि स्वर्गमोक्षप्रदानि वै ।। १६ ।। <br>
तेषामयं तीर्थराजः कीर्तितः पुरुषोत्तमः ।। <br>
सर्वेषां मुक्तिक्षेत्राणामिदं सायुज्यदं मतम् ।। १७ ।। <br>
अत्र स्थिता न शोचंति जराजन्ममृतिष्वपि ।। <br>
कुण्डं ह्येतद्रोहिणाख्यं कारुण्याख्यजलेन वै ।। १८ ।। <br>
संभृतं तिष्ठते नित्यं स्पर्शनाद्बंधमुक्तिदम् ।। <br>
अत्र प्रतिष्ठितं वारि प्रलये यत्प्रवर्द्धते ।। १९ ।। <br>
अत्रैव लीयते पश्चात्तस्माद्रोहिणसंज्ञितम् ।। <br>
तस्मात्ते माऽत्र चिंतास्तु स्वाधिकारविपर्यये ।। 2.2.4.२० ।। <br>
मोक्षाधिकारिणामत्र नेश्वरस्त्वं परेतराट् ।। <br>
धर्मराजं समादिश्य लक्ष्मीरेवं पुरः स्थितम् ।। २१ ।। <br>
ब्रह्माणमाह जगतामंबा सप्रश्रया गिरा ।। <br>
पितामह जगन्नाथ विदितं सर्वमेव यत् ।। २२ ।। <br>
मोक्षदं सर्वजंतूनामेतत्क्षेत्रं समादिश ।। <br>
कामाख्यं क्षेत्रपालं च विमलं वा तपास्थिता ।। २३ ।। <br>
साक्षाद्ब्रह्मस्वरूपोऽसौ नृसिंहो दक्षिणे विभोः ।। <br>
हिरण्यकशिपोर्वक्षो विदार्यायं प्रभोज्ज्वलः ।। २४ ।।<br>
दर्शनादस्य नश्यंति पातकानि न संशयः ।। <br>
भुक्तेर्मुक्तेश्च योग्यः स्यान्नात्र कार्या विचारणा ।। २५ ।। <br>
अस्याग्रे संत्यजन्प्राणान्ब्रह्मसायुज्यमाप्नुयात् ।। <br>
यत्किंचित्कुरुते कर्म कोटिकोटिगुणं भवेत् ।। २६ ।। <br>
छायैषा कल्पवृक्षस्य नृसिंहार्केण भासिता ।। <br>
तस्यां नश्यत्यविद्या हि ज्ञानतोऽज्ञानतो मृतौ ।। २७ ।। <br>
वेदांतेषु प्रसिद्धैस्तैर्विज्ञानैः श्रवणादिभिः ।। <br>
मूढानां दुर्लभैर्विप्रा विनाप्यत्र विमोचनम् ।। २८ ।। <br>
अविमुक्ते मुमुक्षोस्तु कर्णमूले महेश्वरः ।। <br>
दिशति ब्रह्मसंज्ञानं बोधोपायं कृपानिधिः ।। २९ ।। <br>
तेन बुद्या समभ्यस्य क्रमान्मोक्षमवाप्नुयात् ।। <br>
उपदेष्टुर्महिम्ना हि तस्य ज्ञानं न हीयते ।। 2.2.4.३० ।। <br>
अत्र त्यजंति ये प्राणांस्तेषां तत्क्षण एव हि ।। <br>
स्वरूपाज्जायते मुक्तिः संशयो माऽस्तु ते यम ।। ३१ ।। <br>
गतागत प्रसक्तानां कर्मिणां मूढचेतसाम् ।। <br>
वैवस्वत कदाचिन्नो विश्वासो ह्यत्र जायते ।। ३२ ।। <br>
उत्सृज्य वारि गांगेयं स्वादु शीतं सुनिर्मलम् ।। <br>
पिपासुः पल्वलं याति तद्वत्ते मूढचेतसः ।। ३३ ।। <br>
भ्रमंति तीर्थान्यन्यानि त्यक्त्वैतत्क्षेत्रमुत्तमम् ।। <br>
पलाशामोदकैस्तृप्ता लभंते श्रमजं फलम् ।। ३४ ।। <br>
स्नानादब्धिदृशा देवश्छायया कल्पपादपः ।। <br>
यत्र कुत्रापि च क्षेत्रं मरणान्मुक्तिदं नृणाम् ।। ३५ ।। <br>
यो यत्र विषये भक्त्या विश्वासं कुरुते नरः ।। <br>
स तु तेनैव मुच्येत नेदृशं तीर्थमस्ति वै ।। ३६ ।। <br>
एतत्त्यक्त्वान्यतीर्थे वै विदधाति रुचिं तु यः ।। <br>
नूनं स मायया विष्णोर्वंचितो लोभलालसः ।। ।। ३७ ।। <br>
उपदेशेन बहुना न प्रयोजनमस्ति ते ।। <br>
प्रत्यक्षो ह्यनुभूतोऽयं करटो विष्णुरूपधृक् ।। ३८ ।। <br>
अन्तर्वेदीरक्षणार्थं शक्तयोऽष्टौ प्रकीर्तिताः ।। <br>
उग्रेण तपसा पूर्वमहं रुद्रेण भाविता ।। ३९ ।। <br>
पत्न्यर्थं सा मया सृष्टा गौरी तस्याथ भाविनी ।। <br>
सर्वसौंदर्यवसतिर्वपुषो मे विनिर्गता ।। 2.2.4.४० ।। <br>
तदादिष्टा मया भद्रे वचनं मे प्रियं कुरु ।। <br>
अन्तर्वेदी रक्ष मम परितस्त्वं स्वमूर्तिभिः ।। ४१ ।। <br>
सा तु तिष्ठति मत्प्रीत्या अष्टधा दिक्षु संस्थिता ।। <br>
मंगला वटमूले तु पश्चिमे विमला तथा ।। ४२ ।। <br>
शंखस्य पृष्ठभागे तु संस्थिता सर्वमंगला ।। <br>
अर्द्धांशिनी तथा लंबा कुबेरदिशि संस्थिता ।। ४३ ।। <br>
कालरात्रिर्दक्षिणस्यां पूर्वस्यां तु मरीचिका ।। <br>
कालरात्र्यास्तथा पश्चाच्चंडरूपा व्यवस्थिता ।। ४४ ।। <br>
एताभिरुग्ररूपाभिः शक्तिभिः परिरक्षितम् ।। <br>
अल्पपुण्यस्य पुंसो हि स्थानमेतत्सुदुर्लभम् ।। ४५ ।। <br>
एतासामष्टशक्तीनां दर्शनात्कीर्तनात्तथा ।। <br>
नश्यंति सर्वपापानि हयमेधफलं लभेत् ।। ४६ ।। <br>
रुद्राण्याश्चाष्टधा भेदं दृष्ट्वा रुद्रोऽपि शंकरः ।। <br>
आत्मानमष्टधा भित्त्वा उपास्ते परमेश्वरम् ।।४७।। <br>
आराध्य तपसा विष्णुं प्रार्थयद्वरमुत्तमम् ।। <br>
यत्र त्वं देव तत्राहं वसेयं हि यथासुखम् ।। ४८ ।। <br>
त्वामृते कमलाकांत नान्यन्निर्वाणकारणम् ।। <br>
अंतर्यामिन्प्रभो मे त्वं त्वां विना विग्रहः कुतः ।।४९।। <br>
मूढा ये त्वां न जानंति हृष्यंति विषयेऽशुचौ ।। <br>
निर्मलांबरसंकाश त्वामहं शरणं गतः।।2.2.4.५०।।<br>
।। ।। जैमिनिरुवाच ।। ।। <br>
भगवानपि रुद्रं तं क्षेत्रपालं तथा विभुः ।। <br>
स्थापयामास परितः स्वयं मध्ये व्यवस्थितः ।। ५१ ।। <br>
कपालमोचनं नाम क्षेत्रपालं यमेश्वरम् ।। <br>
मार्कण्डेयं तथेशानं बिल्वेशं नीलकंठकम् ।। ५२ ।। <br>
वटमूले वटेशं च लिंगान्यष्टौ महेशितुः ।। <br>
यानि दृष्ट्वा तथा स्पृष्ट्वा पूजयित्वा विमुच्यते ।। ५३ ।। <br>
अत्र क्षेत्रे मृता ये च न तेषां तु प्रभुर्यमः ।। <br>
यदर्थमागतस्त्वं हि तदन्यत्र प्रसाधय ।। ५४ ।। <br>
तथाप्यसौ जगन्नाथो भक्तायात्मसमर्पकः ।। <br>
यमेन तोषितो भक्त्या प्रपन्नार्तिहरः प्रभुः ।। ५५ ।। <br>
सुदर्शनेन चक्रेण मायां च व्यवधास्यति ।। <br>
अत्याज्येऽस्मिन्क्षेत्रवरे स्वर्णवालुकया वृते ।। ५६ ।। <br>
तं यमं वंचयित्वा तु प्रस्थापय्य यमालयम् ।। <br>
साधु मत्वा ततः प्राह ब्रह्माणं पुरतः स्थितम् ।। ५७ ।। ।<br>
। । श्रीरुवाच ।। ।। <br>
इंद्रद्युम्नो नाम राजा युगे सत्ये भविष्यति ।। <br>
वैष्णवः सर्वयज्ञानामाहर्त्ता शास्त्रकोविदः ।। ५८ ।। <br>
अत्रागत्य महाभक्तिं करिष्यति नृपोत्तमः ।। <br>
भगवत्प्रीतये येन वाजिमेधसहस्रकम् ।। ५९ ।। <br>
करिष्यते प्रजानाथ तदनुग्रहकारणात् ।। <br>
एकदारुसमुत्पन्नश्चतुर्द्धा संभविष्यति ।। ।।। 2.2.4.६० ।। <br>
दारवप्रतिमानानि विश्वकर्मा घटिष्यति ।। <br>
प्रतिष्ठापयिता त्वं हि इंद्रद्युम्नप्रसादितः ।। ६१ ।। <br>
अस्माकं सदृशानां च प्रतिमानां पितामह ।। <br>
तद्रूपका प्रतिष्ठा हि घटना च भविष्यति ।। ६२ ।। <br>
इति श्रुत्वा श्रियो वाक्यं चतुर्वक्त्रो यमश्च सः ।। <br>
स्वंस्वं पुरं जग्मतुस्तौ मुदा परमया युतौ ।। ६३ ।। <br>
क्षेत्रस्य महिमानं तं संस्मृत्य च मुहुर्मुहुः ।। <br>
विस्मयेन च हर्षेण रोमांचांचितविग्रहौ ।। ६४ ।। <br>
सांप्रतं मुनयस्तस्मिन्निंद्रद्युम्नप्रसादितः ।। <br>
शंखचक्रधरः श्रीमान्नीलजीमूतसंनिभः ।। ६५ ।। <br>
नीलाचलगुहांतःस्थो बिभ्रद्दारुमयं वपुः ।। <br>
आस्ते लोकोपकाराय बलेन च सुभद्रया ।।।। ६६ ।। <br>
सुदर्शनेन चक्रेण दारुणा निर्मितेन च ।। <br>
सहितः प्रणतार्तीनां नाशनः करुणार्णवः ।। ६७ ।। <br>
यं दृष्ट्वा पापबंधेन सुदृढेन विमुच्यते ।। ।। <br>
सुकर्मौघपरीपाको युगपत्समुपस्थितः ।। ६८ ।। <br>
पश्यतां भो मुनिश्रेष्ठास्तापत्रयसुधानिधिम् ।। <br>
बहवो ह्यवतारा हि विष्णोर्दिव्याश्च मानुषाः ।। ।। ६९ ।। <br>
अत्यद्भुतानि कर्माणि माहात्म्यं चापि वर्णितम् ।। <br>
पारिचित्यान्मनुष्यांस्तु न मन्यंते सुरा अपि ।। 2.2.4.७० ।। <br>
देवासुरमनुष्याणां गंधर्वोरगरक्षसाम् ।। <br>
तिरश्चामपि भो विप्रास्तस्मिन्दारुमये हरौ ।। ७१ ।। <br>
सर्वात्मभूते वसति चित्तं सर्वसुखावहे ।। <br>
उपजीवंत्यस्य सुखं यस्यानन्यस्वरूपिणः ।। ७२ ।। <br>
ब्रह्मणः श्रुतिवागाहेत्येतदत्रानुभूयते ।। <br>
द्यति संसारदुःखानि ददाति सुखमव्ययम् ।। ७३ ।। <br>
तस्माद्दारुमयं ब्रह्म वेदांतेषु प्रगीयते ।। <br>
न हि काष्ठमयी मोक्षं ददाति प्रतिमा क्वचित् ।। ७४ ।। <br>
कृतेनाकृतता विप्राः कदाचिन्नोपलभ्यते ।। <br>
अकृतो ह्यपवर्गस्तु कृताद्वा दारुणः कथम् ।। ७५ ।।  <br>
अधिष्ठानं विना ब्राह्म्यमैश्वर्यं नोपलभ्यते ।। <br>
रहस्यमेतत्परमं विष्णोः स्थानमनुत्तमम् ।। ७६ ।। <br>
अलौकिकी सा प्रतिमा लौकिकीति प्रकाशिता ।। <br>
कुत्र श्रुता वा दृष्टा वा प्रतिमा व्याहरेदिति ।। ७७ ।। <br>
इंद्रद्युम्नाय स वरं तदा दारुवपुर्ददौ ।। <br>
दीनानाथैकशरणं तरणं भववारिधेः ।। ७८ ।। <br>
चराचर सदावंद्य चरणं तं परायणम् ।। <br>
नारायणं जगद्योनिं सृष्टिसंहृतिकारणम् ।। ७९ ।। <br>
मोक्षणं सर्वपापानां दारणं सकलापदाम् ।। <br>
विभूतीनां विसरणं वरणं सर्वयोगिनाम् ।। 2.2.4.८० ।। <br>
भरणं सर्वजंतूनां धरणं जगतामपि ।। <br>
भाषणं सर्वभाषाणां दूषणं सर्वदुष्कृताम् ।। ८१ ।। <br>
शोषणं सर्वपंकानां नीलाद्रिशरणं हरिम् ।। <br>
शरणं प्रयात मुनयो ह्यनन्यशरणं विभुम् ।। ८२ ।। <br>
निश्चेष्टो दारुवर्ष्मापि दिव्यलीलाविलासकृत् ।। <br>
क्षमते स्वल्पभक्त्यापि सोपराधशतं नृणाम् ।। ८३ ।। <br>
अत्र वः कथयिष्यामि चरितं पापनाशनम् ।। <br>
लीलया दारुदेहस्य मुनयः परमात्मनः ।। ८४ ।। <br>
कुरुक्षेत्रे समुद्भूतौ ब्राह्मणक्षत्रियावुभौ ।। <br>
सखायौ जग्मतुः प्रीत्या एकाहारविहारिणौ ।। ८५ ।। <br>
वृत्तच्युतौ निषिद्धानामाहर्त्तारौ विमोहितौ ।। <br>
अस्वाध्यायवषट्कारौ स्वधास्वाहाविवर्जितौ ।। ६६ ।। <br>
अपात्रभूतौ धर्मस्य महापातकदूषितौ ।। <br>
मधुभक्षौ पण्ययोषित्सहवासौ मुदान्वितौ ।। ८७ ।। <br>
पारलौकिकचिंता तु तयोः स्वप्नेपि नागता ।। <br>
एवं प्रवर्तमानौ तावायुषोऽर्द्धं च निन्यतुः ।। ८८ ।। <br>
एकदा भ्रममाणौ तौ यज्ञवाटमगच्छताम् ।। <br>
शृण्वन्तो दूरतः स्तोत्रं शास्त्रशब्दं मनोहरम् ।। ८९ ।। <br>
दृष्ट्वा तास्ताः क्रियाः सर्वाः श्रुतिसंचोदिता द्विजाः ।। <br>
तौ तदा चक्रतुः श्रद्धां धर्मे वर्त्मन्यधार्मिकौ ।। 2.2.4.९० ।। <br>
संस्मरंतौ स्वजातिं तौ पुंडरीकांबरीषकौ ।। <br>
निंदन्तौ दुश्चरित्रं स्वं परस्परमभाषताम् ।। ९१ ।।। <br>
कथमावां तरिष्यावो दुष्कृतार्णवमुल्बणम् ।। <br>
इहैव जन्मन्यजरं बुद्धिपूर्वमुपार्ज्जितम् ।। ९२ ।। <br>
न तच्छास्त्रं हि जानाति यदावाभ्यां च दुष्कृतम् ।।। <br>
सञ्चितं तस्य घोरस्य प्रायश्चित्तं सुदुर्ल्लभम् ।। ९३ ।। <br>
तथापि ब्राह्मणानेतान्ब्रह्मिष्ठान्वै सदोगतान् ।। <br>
प्रणिपातप्रपन्नान्वै पृच्छावोऽत्र च निष्कृतिम् ।। ।। ९४ ।। <br>
इति निश्चित्य तौ विप्रानभिवाद्याभ्यपृच्छताम् ।। <br>
यथावत्कल्मषं स्वंस्वं विज्ञाप्य च मुहुर्मुहुः ।। ९५ ।। <br>
ते तयोर्वचनं श्रुत्वा मीलिताक्षा द्विजोत्तमाः।। <br>
नाब्रुवन्किंस्विदन्योन्यं वीक्षंतो विस्मिताननाः ।। ९६ ।। <br>
अहो सुघोरकर्माणि संचितानि दुरात्मनोः ।। <br>
येषु शास्त्रं पदं दातुं प्रायश्चित्ताय न ह्यलम् ।। ९७ ।। <br>
शक्नुमो न वयं तस्मादनयोर्निष्कृताविति ।। <br>
तेषां मध्ये सदोमुख्यः कश्चिद्वैष्णवपुंगवः ।। ९८ ।। <br>
भगवद्भक्तिमाहात्म्य क्षपिताशेषकल्मषः ।। <br>
तानुवाच विहस्येदं वाक्यं वाक्यविदां वरः ।। ९९ ।। <br>
।। वैष्णव उवाच ।। ।। <br>
भो द्विज क्षत्रदायाद पापराशेः सुदारुणात् ।। <br>
मुक्तिं चेद्वांच्छतस्तूर्णं गच्छतं पुरुषोत्तमम् ।। 2.2.4.१०० ।। <br>
क्षेत्रोत्तमं दारुमयो यत्रास्ते पुरुषोत्तमः ।। <br>
इन्द्रद्युम्नस्य राजर्षेर्भक्त्यानुग्रहकृद्विभुः ।। १०१ ।। <br>
तमाराध्य जगन्नाथं शंखचक्रगदाधरम् ।। <br>
पापक्षयं वा मुक्तिं वा स्वेच्छया प्राप्स्यथ धुवम् ।। १०२ ।। <br>
घोरदुष्कृततूलौघ दावाग्निसदृशस्तु सः ।। <br>
तपसे तत्क्षयं नेतुं न शक्यं जन्मकोटिभिः ।। १०३ ।। <br>
युगपत्संक्षयं याति यं दृष्ट्वा सर्वकिल्बिषम् ।। <br>
तन्मा विलंबं कुरुतं प्रयातं तत्र सत्वरं ।। १०४ ।। <br>
सुपुण्ये चोत्कले देशे दक्षिणार्णवतीरगे ।। <br>
नीलाद्रिशिखरावासं व्रजतं शरणं विभुम् ।। १०५ ।। <br>
सोऽभीष्टसिद्धिं वां देवः प्रदास्यति कृपानिधिः ।। <br>
इत्यादिष्टौ ततो विप्रक्षत्रियौ हर्षसंयुतौ ।। १०६ ।। <br>
तेनैव वर्त्मना विप्राः प्रयातौ पुरुषोत्तमे ।। १०७ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे चतुर्थोऽध्यायः ।। ४ ।। <br>
<br>
<br>
</span>
