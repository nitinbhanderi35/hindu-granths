<span style="font-size: 14pt; line-height: 200%">॥ जैमिनिरुवाच ॥ ॥ <br>
फाल्गुने मासि कुर्वीत दोलारोहणमुत्तमम् ॥ <br>
यत्र क्रीडति गोविंदो लोकानुग्रहणाय वै ॥ १ ॥ <br>
प्रत्यर्चां देवदेवस्य गोविंदाख्यां तु कारयेत् ॥ <br>
प्रासादपुरतः कुर्यात्षोडश स्तंभमुच्छ्रितम॥ २ ॥ <br>
चतुरस्रं चतुर्द्वारं मण्डपं वेदिकान्वितम् ॥ <br>
चारुचंद्रातपं माल्यचामरध्वजशोभितम् ॥ ३ ॥ <br>
भद्रासनं वेदिकायां श्रीपर्णीकाष्ठनिर्मितम् ॥ <br>
फल्गूत्सवं प्रकुर्वीत पञ्चाहानि त्र्यहाणि वा ॥ ४ ॥ <br>
फाल्गुन्यां पूर्वतो विप्राश्चतुर्दश्यां निशामुखे ॥ <br>
वह्न्युत्सवं प्रकुर्वीत दोलामण्डपपूर्वतः ॥ ५ ॥ <br>
गोविंदानुगृहीतं तु यात्रांगं तत्प्रकीर्तितम्॥ <br>
आचार्यवरणं कृत्वा वह्निं निर्मथनोद्भवम् ॥ ६ ॥ <br>
भूमिं संस्कृत्य विधिवत्तृणराशिं महोच्छ्रयम्॥ <br>
सुसमं कारयित्वा तु वह्निं तत्र विनिक्षिपेत्॥ ७ ॥ <br>
पूजयित्वा विधानेन कूष्मांडविधिना हुनेत् ॥ <br>
गोविंदं पूजयित्वा तु भ्रामयेत्स तत विभुम् ॥ ८ ॥ <br>
यत्नात्तं रक्षयेद्वह्निं यावद्यात्रा समाप्यते ॥ <br>
प्रातर्यामे चतुर्दश्यां गोविंदप्रतिमां शुभाम् ॥ ९ ॥ <br>
वासयित्वा हरेरग्रे पूजयेत्पुरुषोत्तमम् ॥ <br>
उपचारावशिष्टैस्तु प्रत्यर्चामपि पूजयेत् ॥ 2.2.43.१० ॥ <br>
ततोऽवरोप्य वसनं मालां च द्विजसत्तमाः ॥ <br>
अर्चायां विन्यसेन्मंत्री परं ज्योतिर्विभावयन् ॥ ११ ॥ <br>
ततः सा प्रतिमा साक्षाज्जायते पुरुषोत्तमः ॥ <br>
रत्नांदोलिकया तां वै नयेत्स्नानस्य मंडपम् ॥ ॥ १२ ॥ <br>
तत्र नाना तूर्यनादैः शंखध्वनिपुरःसरम्॥ <br>
जयशब्दैस्तथा स्तोत्रैः पुष्पवृष्टिभिरेव च ॥ १३ ॥ <br>
छत्रध्वजपताकाभिश्चामरैर्व्यजनैस्तथा ॥ <br>
निरंतरं दीपिकाभिस्तदा कुर्यान्महोत्सवम् ॥ १४ ॥ <br>
आगच्छंति तदा देवाः पितामहपुरोगमाः ॥ <br>
द्रष्टुं चर्षिगणैः सार्द्धं गोविंदस्य महोत्सवम् ॥ ॥ १५ ॥ <br>
भद्रासनेऽधिवास्यैव पूजयेदुपचारकैः ॥ <br>
महास्नानस्य विधिना स्नपनं तस्य कारयेत् ॥ १६ ॥ <br>
पंचामृतैश्च सर्वैश्च तेषामन्यतमेन वा ॥ <br>
स्नानांते गंधतोयेन श्रीसूक्तेनाभिषेचयेत् ॥ १७ ॥ <br>
संप्रोक्ष्य भूषयेद्देवं वस्त्रालंकारमाल्यकैः ॥ <br>
नीराजयित्वा संपूज्य प्रासादं परिवेष्टयेत् ॥ १८ ॥ <br>
सप्तकृत्वस्ततो देवं दोलामंडपमानयेत् ॥ <br>
सुसंस्कृतायां रथ्यायां पताकातोरणादिभिः ॥ <br>
अधोदेशे मंडपं तं सप्तशो भ्रामयेत्पुनः ॥ १९ ॥ <br>
ऊर्द्ध्वदेशे पुनः सप्त स्तंभवेद्यां च सप्त वै ॥ <br>
यात्रावसाने च पुनर्भ्रामयेदेकविंशतिम् ॥ 2.2.43.२० ॥ <br>
इयं लीला भगवतः पितामहमुखेरिता ॥ <br>
राजर्षिणेंद्रद्युम्नेन कारिता पूर्वमेव हि ॥ २१ ॥ <br>
फलपुष्पोपनम्रैश्च शाखिभिः परिकल्पिते ॥ <br>
वृंदावनांतरे रम्ये मत्तभ्रमरराविणि ॥ २२ ॥ <br>
कोकिलारावमधुरे नानापक्षिगणाकुले ॥ <br>
नानोपशोभारचितनानागुरुसुधूपिते ॥ २३ ॥ <br>
प्रफुल्लकेतकीषंडगंधामोदिदिगंतरे ॥ <br>
मल्लिकाशोकपुन्नागचंपकैरुपशोभिते ॥ २४ ॥<br>
तत्काननांतर्घटिते मंडपे चारुतोरणे ॥ <br>
भूषिते माल्यवसनचामरैरुपशोभिते ॥ २५ ॥ <br>
रत्नखट्वांदोलिकायां तन्मध्ये वासयेत्प्रभुम् ॥ <br>
सद्रत्नमुकुटं तारहारशोभितवक्षसम् ॥ २६ ॥ <br>
अनर्घ्यरत्नघटितकुंडलोद्भासितश्रुतिम् ॥ <br>
यथास्थानं यथाशोभं दिव्यालंकारमंजुलम् ॥ २७ ॥ <br>
विकचांबुजमध्यस्थं विश्वधात्र्या श्रिया युतम् ॥ २८ ॥ <br>
शंखचक्रगदापद्मधारिणं वनमालिनम् ॥ <br>
सुप्रसन्नं सुनासं तं पीनवक्षःस्थलोज्ज्वलम् ॥ २९ ॥ <br>
पुरो व्योमस्थितैर्देवैर्ब्रह्माद्यैर्नतमस्तकैः ॥ <br>
कृतांजलिपुटैर्भक्त्या जयशब्दैरभिष्टुतम् ॥ 2.2.43.३० ॥ <br>
गंधर्वैरप्सरोभिश्च किन्नरैः सिद्धचारणैः ॥ <br>
हाहाहूहूप्रभृतिभिः सत्वरं दिव्यगायनैः ॥ ३१ ॥ <br>
अहंपूर्विकया नृत्यगीतवादित्रकारिभिः ॥ <br>
नेत्रांबुजसहस्रैश्च पूज्यमानं मुदान्वितैः ॥ ३२ ॥ <br>
किरद्भिः सर्वतोदिक्षु गंधचंदनजं रजः ॥ <br>
उपवेश्याथ गोविंदं पूजयेदुपचारकैः ॥ ३३ ॥ <br>
बल्लवीवृंदमध्यस्थं कदंबतरुमूलगम् ॥ <br>
हावहास्यविलासैश्च क्रीडमानं वनांतरे ॥ ३४ ॥ <br>
गोपीभिश्चैव गोपालैर्लीलांदोलितयानगम् ॥ <br>
चिंतयित्वा जगन्नाथं विकिरेद्गंधचूर्णकैः ॥ ३५ ॥ <br>
सकर्पूरै रक्तपीतशुक्लैर्दिक्षु समंततः ॥ <br>
दिव्यैर्वस्त्रैर्दिव्यमाल्यैर्द्दिव्यैर्गंधैः सुधूपकैः ॥ ३६ ॥ <br>
चामरांदोलनैर्गीतैः स्तुतिभिश्च समर्चितम् ॥ <br>
आंदोलयेद्दोलिकास्थं सप्तवाराञ्छनैः शनैः ॥ ॥३७॥ <br>
तदा पश्यंति ये कृष्णं मुक्तिस्तेषां न संशयः ॥ <br>
ब्रह्महत्यादिपापानां पंचकानां क्षयो भवेत् ॥ ३८ ॥ <br>
त्रिरेवं दोलयेद्देवं सर्वपापापनोदनम् ॥ <br>
भक्त्यानुग्राहकं पुंसां भुक्तिमुक्त्येककारणम् ॥ ३९ ॥ <br>
लीलाविचेष्टितं यस्य कृत्रिमं सहजं तथा ॥ <br>
अंहःसंघक्षयकरं मूलाविद्यानिवर्त्तकम् ॥ 2.2.43.४० ॥ <br>
पश्यन्द्वितीयं हरति गोहत्याद्युपपातकम् ॥ <br>
हरत्यशेषपापानि तृतीये नात्र संशयः ॥४१॥ <br>
दृष्ट्वा दोलायितं देवं सर्वपापैः प्रमुच्यते ॥ <br>
आध्यात्मिकैराधिभौतैराधिदैवैर्विमुच्यते ॥ ४२ ॥ <br>
इमां यात्रां कारयित्वा चक्रवर्ती भवेन्नृपः ॥ <br>
ब्राह्मणस्तु चतुर्वेदी ज्ञानवाञ्जायते ध्रुवम् ॥४३॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये दोलारोहणंनाम त्रयश्चत्वारिंशोऽध्यायः ॥४३॥ <br>
<br>
<br>
</span>
