<span style="font-size: 14pt; line-height: 200%">।। ।। जैमिनिरुवाच ।। ।। <br>
अत ऊर्ध्वं प्रवक्ष्यामि महावेदीमहोत्सवम् ।। <br>
अज्ञानतिमिरांधोऽपि येन भास्वत्पदं व्रजेत् ।।१।। <br>
वैशाखस्यामले पक्षे तृतीया पापनाशिनी ।। <br>
स्वयमाविष्कृता चैषा प्राजापत्यर्क्षसंयुता ।। २ ।। <br>
तस्यां संकल्प्य नृपतिराचार्यं वरयेच्छुचिः ।। <br>
एकं त्रीनथ तक्षाणं दृष्टकर्माणमादरात्।।३।। <br>
वृणुयाद्वनयागाय वस्त्रालंकरणादिभिः ।। <br>
तक्ष्णा सार्द्धं वनं गत्वा साधुवृक्षगणाकुलम् ।।४।। <br>
तन्मध्ये वह्निमाधाय मंत्रराजेन मंत्रवित्।। <br>
अष्टोत्तरशतं हुत्वा संपाताज्यविमिश्रितम् ।। ५ ।। <br>
आज्यं तरूणां मूले तु प्रत्येकमभिघारयेत् ।। <br>
दिक्पालेभ्यो बलिं दत्त्वा क्षेत्रपालपशूंस्तथा ।। ६ ।। <br>
वनस्पतये जुहुयात्क्षीरोदनशताहुतिम् ।। <br>
ततः परशुमादाय वृक्षमूलेषु दिक्षु वै ।। ७ ।। <br>
आज्यसंस्कृतिदेशेषु आचार्यो मंत्रमुच्चरन् ।। <br>
किंचित्किंचिच्छेदयेद्वै चिंतयन्गरुडध्वजम् ।। ८ ।। <br>
नदत्सु तूर्यघोषेषु गीतमंगलवादिषु ।। <br>
नियोज्य वर्द्धकिं तत्र आचार्यः स्वगृहं व्रजेत् ।। ९ ।। <br>
अथवा स्थान लब्धानि दारूणि रथकर्मणि ।। <br>
उक्तसंस्कारविधिना संस्कुर्यात्कल्पितेनले ।। 2.2.33.१० ।। <br>
आरभेत रथं कृत्वा विघ्रराजमहोत्सवम् ।। <br>
षोडशारैः षोडशभिश्चक्रैर्लोहमयैर्दृढैः ।। ११ ।। <br>
युक्तं विष्णो रथं कुर्याद्दृढाक्षं दृढकूबरम् ।। <br>
विचित्रघटनाकक्षपुत्तलीपरिवेष्टितम् ।। १२ ।। <br>
नानाविचित्रबहुलमिक्षुखण्डविराजितम्।। <br>
चतुस्तोरणसंयुक्तं चतुर्द्वारं सुशोभनम् ।। १३ ।। <br>
नानाविचित्रबहुलं हेमपट्टविराजितम् ।। <br>
द्वाविंशतिकरोच्छ्रायं पताकाभिरलंकृतम् ।। १४ ।। <br>
गारुडं च ध्वजं कुर्याद्रक्तचंदननिर्मितम् ।। <br>
दीर्घनासं स्थूलदेहं कुण्डलाभ्यां विभूषितम् ।। १५ ।। <br>
चंच्वग्रदष्टभुजगं सर्वालंकारभूषितम् ।। <br>
वितत्य पक्षती व्योम्नि उड्डीयंतमिवोदितम् ।। १६ ।। <br>
दैत्यदानवसंघस्य बलदर्पविनाशनम् ।। <br>
सर्वांगं तस्य कनकैराच्छाद्य परिशोभयेत् ।। १७ ।। <br>
रथमेव हरेः कुर्यात्स्वासनं सुपरिष्कृतम् ।। <br>
चतुर्दशरथांगैस्तं रथं कुर्याच्च सीरिणः ।। १८ ।। <br>
चक्रैर्द्वादशभिः कुर्यात्सुभद्राया रथोत्तमम् ।। <br>
सप्तच्छदमयं कुर्यात्सीरिणो लांगलध्वजम् ।। १९ ।। <br>
देव्याः पद्मध्वजं कुर्यात्पद्मकाष्ठविनिर्मितम् ।। <br>
विरचय्य रथान्राजा प्रतिष्ठां पूर्ववच्चरेत् ।। 2.2.33.२० ।। <br>
यथामन्त्रं यथाशास्त्रं विश्वसेद्ब्राह्मणेषु च ।। <br>
ब्राह्मणा जगदीशस्य जंगमास्तनवः स्मृताः ।। २१ ।। <br>
इत्थं सुघटितं चक्रित्रयं देवत्रयस्य वै ।। <br>
आषाढस्य सिते पक्षे दिने विष्णोः शुभप्रदे ।। २२ ।। <br>
प्रतिष्ठाप्य समृद्धेन विधिना पूर्ववद्विजाः ।। <br>
रक्षणीयं तथा तत्र नारोहेत्कश्चनाशुभः ।। २३ ।। <br>
पक्षी वा मानुषो वापि मार्जारनकुलादयः ।। <br>
ततो दिनत्रयादर्वाग्रथानामुत्तरे कृते ।। २४ ।। <br>
मण्डपे उत्सवांगे वा प्रकुर्यादंकुरार्पणम् ।। <br>
अद्भुतेष्वथ जातेषु शांतिं कुर्यात्पुरोदिताम् ।। २५ ।। <br>
रथ्या सुसंस्कृता कार्या महावेदीं यथा व्रजेत् ।। <br>
पार्श्वयोर्मंडलं कुर्यात्पथि गुल्मादिभिः फलैः ।। २६ ।। <br>
सुमनस्तबकैर्माल्यैर्दुकूलैश्चामरैस्तथा ।। <br>
यथा सुपुष्पितारण्यराजी तत्र विराजते ।। २७ ।। <br>
भूमिः समा च कार्या वै निष्पंका सुखचारणा ।। <br>
निर्मला च सुगन्धा च सुदूराद्वर्जितोत्करा ।। २८ ।। <br>
धूपपात्राण्यनुपदं दिगामोदकराणि च ।। <br>
चंदनांभः परिक्षेपो यंत्रपातोत्करस्तथा ।। २९ ।। <br>
बहूनि ऋतुपुष्पाणि पुष्पवृष्ट्यर्थमेव हि ।। <br>
नटनर्त्तकमुख्याश्च गायना बहवस्तथा ।। 2.2.33.३० ।। <br>
वेश्या यौवनगर्वाढ्याः रूपालंकारभूषिताः ।। <br>
मृदंगा पणवाश्चैव भेरीढक्कादयस्तथा ।। ३१ ।। <br>
बहवो बहुधा तत्र पताकाश्चित्रितांतराः ।। <br>
ध्वजाश्च बहवस्तत्र स्वर्णराजतनिर्मिताः ।। ।। ३२ ।। <br>
वैजयंत्यो बहुविधा भूमिगा वाहनास्तथा ।। <br>
हस्तिनश्च हयाश्चैव सुसन्नद्धाः स्वलंकृताः ।। ३३ ।। <br>
एवं संभृतसंभारः क्षितिपालः शुचिव्रतः ।। <br>
मुदा भक्त्या च परया युक्तः कुर्यान्महोत्सवम् ।। ३४ ।। <br>
आषाढस्य सिते पक्षे द्वितीया पुष्यसंयुता ।। <br>
अरुणोदयवेलायां तस्यां देवं प्रपूजयेत् ।। ३५ ।। <br>
ब्राह्मणैर्वैष्णवैः सार्द्धं यतिभिश्च तपस्विभिः ।। <br>
विज्ञापयेद्देवदेवं यात्रायै संस्कृतांजलिः ।। ३६ ।। <br>
इन्द्रद्युम्नं क्षितिभुजं यथाज्ञासीः पुरा विभो ।। <br>
विजयस्व रथे नाथ गुंडिचामण्डपं प्रति ।। ३७ ।। <br>
तवापांगविलोकेन प्रपुनंतु दिशो दश ।। <br>
निःश्रेयसपदं यांतु स्थावराणि चराणि च ।। ३८ ।। <br>
अवतारः कृतो ह्येष लोकानुग्रहकाम्यया ।। <br>
तदेहि भगवन्प्रीत्या चरणं न्यस्य भूतले ।। ३९ ।। <br>
ततः कर्पूरचूर्णैश्च सुमनोभिरवाकिरेत् ।। <br>
पथि शाकुनसूक्तानि प्रपठंति द्विजातयः ।। 2.2.33.४० ।। <br>
केचिन्मंगलगाथाश्च केचिज्जय जयेति च ।। <br>
जितं त इति मन्त्रं वै केचिदुच्चैर्जपंति च ।। ४१ ।। <br>
सूतमागधमुख्याश्च कीर्तिं पुण्यां मुदा जगुः ।। <br>
स्वर्णदंडप्रकीर्णानां श्रेणी चोभयपार्श्वयोः ।। ४२ ।। <br>
लीलयांदोलयंति स्म रणत्कंकणमंजुलम् ।। <br>
स्वर्णपात्रपरिक्षिप्तकृष्णागुरुसुधूपितैः ।। ४३ ।। <br>
सुरभीकृतसर्वाशा मुखे व्योमांगणे तथा ।। <br>
चर्चरीझर्झरीवेणुवीणामाधुरिकादयः ।। <br>
शब्दायंते सुमधुरं गोविंदविजयांतरे ।। ४४ ।। <br>
एवं प्रवृत्ते समये कृष्णं रामपुरःसरम्।। <br>
नयंति विप्रा भद्रां च क्षत्रियाश्च विशस्तथा ।। ४५ ।। <br>
छत्रमाला समुदिता मुक्तास्रक्चीनतोरणा ।। <br>
रत्नध्वजा हेमदंडाः पार्श्वयोर्मुरवैरिणः ।। ४६ ।। <br>
राजा चतुर्विधा वर्णा अन्ये ये च पृथग्जनाः ।। <br>
दीना महांतश्च तदा समानास्तत्र भांति वै ।। ४७ ।। <br>
सलीलचरणन्यासं तूलिकास्तरणेषु तान् ।। <br>
वासयंतः क्वचित्छांता देवांस्ते रथमन्वियुः ।। ४८ ।। <br>
महोत्सवं समासाद्य गीतकोलाहलानि च ।। <br>
करे कृत्वा जगन्नाथं भ्रामयित्वा रथोत्तमम् ।। ४९ ।। <br>
रामं कृष्णं सुभद्रां च रथमध्ये निवेशयेत् ।। <br>
चारुचंद्रातपाढ्येन मंडपेन विराजिते ।। 2.2.33.५० ।। <br>
किंकिणीमालिकाभिश्च माल्यचामरभूषिते ।। <br>
ससारकृष्णागुरुजधूपपूरितगर्भके ।। ५१ ।। <br>
ततस्तान्वासयित्वा तु तूलिकासु सुरोत्तमान् ।। <br>
भूषयेद्विविधैर्भक्त्या वस्त्रालंकार माल्यकैः ।। ५२ ।। <br>
पूजयेदुपचारैस्तैः समृद्धैर्भक्तिभावितैः ।। <br>
नातः परतरं विष्णोर्यात्रांतरमवेक्ष्यते ।। ५३ ।। <br>
यत्र स्वयं त्रिलोकेशः स्यंदनेन कुतूहलात् ।। <br>
मानयन्पूर्वमाज्ञां तां वर्षे वर्षे व्रजेदसौ ।। ५४ ।। <br>
रथस्थितं व्रजंतं तं महावेदीमहोत्सवे ।। <br>
ये पश्यंति मुदा भक्त्या वासस्तेषां हरेः पदे ।। ।। ५५ ।। <br>
सत्यं सत्यं पुनः सत्यं प्रतिजाने द्विजोत्तमाः ।। <br>
नातः श्रेयः परं विष्णोरुत्सवः शास्त्रसंमतः ।। ५६ ।। <br>
यथा रथविहारोऽयं महावेदीमहोत्सवः ।। <br>
यत्रागत्य दिवो देवाः स्वर्गं यांत्यधिकारिणः ।। ५७ ।। <br>
किं वच्मि तस्य माहात्म्यमुत्सवस्य मुरद्विषः ।। <br>
यस्य संकीर्तनात्पापं नश्येज्जन्म शतोद्भवम् ।। ५८ ।। <br>
महावेदीं व्रजंतं तं रथस्थं पुरुषोत्तमम् ।। <br>
बलभद्रं सुभद्रां च जन्मकोटिसमुद्भवम् ।। ५९ ।। <br>
दृष्ट्वा पापं नाशयति नात्र कार्या विचारणा ।। <br>
रथच्छायां समाक्रम्य ब्रह्महत्या व्यपोहति ।। 2.2.33.६० ।। <br>
तद्रेणुसंसक्तवपुस्त्रिविधां पापसंहतिम् ।। <br>
नाशयेत्स्वर्गगंगायाः स्नानजं फलमाप्नुयात् ।। ६१ ।। <br>
घनांबुवृष्टियोगेन रथमार्गे तु पंकिले ।। <br>
दिव्यदृष्ट्या च कृष्णस्य समस्तमलहारिणि ।। ६२ ।। <br>
तत्र ये प्रणिपातांस्तु कुर्वते वैष्णवोत्तमाः ।। <br>
अनादिव्यूढपंकांस्ते हित्वा मोक्षमवाप्नुयुः ।। ६३ ।। <br>
गवां कोटिप्रदानस्य कन्यानामयुतस्य च ।। <br>
वाजिमेधसहस्रस्य फलं प्राप्नोत्यसंशयः ।। ६४ ।। <br>
अनुगच्छंति कृष्णं ये यात्राकौतूहलादपि ।। <br>
अनुव्रजंति नित्यं वै देवाः शक्रपुरोगमाः ।। ६५ ।। <br>
पश्यंति ये रथं यांतं दारुब्रह्म सनातनम् ।। <br>
पदे पदेऽश्वमेधस्य फलं तेषां प्रकीर्तितम् ।। ६६ ।। <br>
वेदैः स्तुवंति वेदानां वक्तारो मोक्षदायिनम्।। <br>
इतिहासपुराणाद्यैः स्तोत्रैर्वापि स्वयंकृतैः ।। ६७ ।। <br>
स्तुवंति पुंडरीकाक्षं ये वै विगतकल्मषाः ।। <br>
वैष्णवं योगमास्थाय मोदंते नारदादिभिः ।। ६८ ।। <br>
कुर्वंति वासुदेवाग्रे जयशब्देन वा स्तुतिम् ।। <br>
ते वै जयंति पापानि विविधानि न संशयः ।। ६९ ।। <br>
लयतालानभिज्ञोपि गीतमाधुर्यवर्जितः ।। <br>
नर्त्तनं कुरुते वापि गायत्यथ नरोत्तमः।। <br>
वैष्णवोत्तमसंसर्गान्मुक्तिं प्राप्नोत्यसंशयः ।।2.2.33.७०।। <br>
नामानि कीर्तयन्नस्य तेन याति सहैव यः ।। <br>
अनुव्रज्यात्तत्फलं वै प्राप्नोत्यत्र न संशयः ।। ७१ ।। <br>
जय कृष्ण जय कृष्ण जय कृष्णेति यो वदेत् ।। <br>
गुंडिचानगरं यांतं कृष्णं भक्तिसमन्वितः ।। <br>
न मातृगर्भवासस्य स च दुःखमवाप्नुयात् ।।७२।। <br>
चामरैर्व्यजनैः पुष्पस्तबकैर्नीलचोलकैः।। <br>
रथस्याग्रस्थितो यो वै वीजयेत्पुरुषोत्तमम्।।७३।। <br>
स वीज्यमानोप्सरोभिर्गंधर्वैरुपशोभितः।।<br>
अनुव्रजद्भिस्त्रिदशैर्महेंद्रासनसंस्थितः ।। ७४ ।। <br>
भुनक्ति भोगानतुलान्यावदाभूतसंप्लवम् ।। <br>
तदंते च ब्रह्मलोकं प्राप्य मुक्तिमवाप्नुयात् ।।७५ ।। <br>
कृष्णस्य पुरतो ये वै पुष्पवृष्टिं प्रकुर्वते ।। <br>
ते वै मनोगतान्सर्वान्प्राप्नुवंति मनोरथान् ।। ७६ ।। <br>
सहस्रनामभिः पुण्यैः पर्यटंति रथं तु ये ।। <br>
तेषां प्रदक्षिणं कुर्युस्त्रिदशानतकंधराः ।। ७७ ।। <br>
वसंति वैकुण्ठगृहे विष्णुतुल्यपराक्रमाः ।। ७८ ।। <br>
तस्मिन्काले महापुण्ये देवर्षिपितृसेविते ।। <br>
एकं ब्रह्म त्रिधाभूतं माययानुगतं स्वया ।। ७९ ।। <br>
साक्षाद्दारुस्वरूपेण महावेदीमहोत्सवम्।।2.2.33.८०।। <br>
रथारूढः कौतुकवान्यत्रयाति जगत्प्रभुः।। <br>
तस्मिन्काले पृथिव्यां तु चरेत्तत्र महोत्सवम् ।। ८१ ।। <br>
देवा अप्युत्सवे तस्मिन्पुरुहूतपुरोगमाः ।। <br>
अभिमानं परित्यज्य श्रेणीभूता हि पार्श्वयोः ।। ८२ ।। <br>
प्रकुर्वते महायात्रां तैस्तैर्दिव्यैः परिच्छदैः ।। ८३ ।। <br>
तेषामग्रेसरस्तत्र देवोपि प्रपितामहः ।। <br>
चतुर्दशानां जगतां कर्त्ता यः परमेश्वरः ।। ८४ ।। <br>
सोऽपि तत्र जगन्नाथं रथे यांतं महोत्सवे ।। <br>
ब्रह्मलोकात्परावृत्य स्तुवन्वेदमयैः स्तवैः ।। <br>
पदे पदे प्रणमति भगवंतं सनातनम् ।। ८५ ।। <br>
यद्यप्यब्जनिधेः कृष्णान्न भेदोऽस्ति तथाप्ययम् ।। <br>
महोत्सवस्य महिमा यत्र सर्वेऽनुयायिनः ।। ८६ ।। <br>
नातः परतरो लोके महावेदीमहोत्सवात् ।। <br>
सर्वपापहरो योगः सर्वतीर्थफलप्रदः ।। ८७ ।। <br>
कृष्णमुद्दिश्य यस्तत्र दानं ददाति वै नरः ।। <br>
यत्किंचिदक्षयफलं मेरुदानेन तत्समम् ।।८८।। <br>
तस्याग्रे देवदेवस्य व्रजतो गुंडिचालयम् ।। <br>
यत्किंचित्कुरुते कर्म तत्तदक्षयमश्नुते ।। ८९ ।। <br>
उपायनानि नाना वै भक्ष्यभोज्यानि चैव हि ।। <br>
समर्पयंति देवाय तत्प्रीत्यै वा द्विजन्मने ।। <br>
तेषामक्षयपुण्यानि सर्वकामप्रदानि च ।। 2.2.33.९० ।। <br>
हरेरग्रेसरा ये वै पश्यंतस्तन्मुखांबुजम् ।। <br>
पदे पदे नमंतश्च पंकधूलिपरिप्लुताः ।। ९१ ।। <br>
विहाय पाप कवचमभेद्यं कोटिजन्मभिः ।। <br>
क्षणान्मुक्तिफलं प्राप्य यांति विष्णोः शुभालयम् ।। ९२ ।। <br>
सर्वक्रतूनां तीर्थानां दानानां यांति ते फलम् ।। <br>
भगवद्भक्तिभावानां नातः पुण्यतमो महः ।। ९३ ।। <br>
एवं स भगवान्कृष्णः सुभद्रारामसंगतः ।। <br>
व्रजन्स्यंदनश्रेष्ठस्थो द्योतयंश्च चतुर्दिशः ।। ९४ ।। <br>
श्रीमदंगोपसृष्टेन मरुता सर्वदेहिनाम् ।। <br>
पापानि नाशयञ्छ्रीमान्दयालुर्भक्तभावनः ।। ९५ ।। <br>
अज्ञानामप्यविश्वासभाजां विश्वासहेतवे ।। <br>
निसर्गमुक्तिदोऽप्येष यात्रारंभान्करोति वै ।। ९६ ।। <br>
व्रजन्समृद्ध्या देवानां मर्त्यानां च जनार्दनः ।। <br>
सूर्ये ललाटं तपति मध्याह्ने मार्गमध्यतः ।। ९७ ।। <br>
श्रांता कर्षजनस्तस्थौ म्लायन्वै तद्रजोवृतः ।। <br>
तत्रातपस्य शांत्यर्थं दर्पणेष्वभिषेचयेत् ।। ९८ ।। <br>
पंचामृतैः शीततोयैः पुष्पकर्पूरवासितैः ।। <br>
चामरैश्च जलार्द्रांतैः शीतलैर्व्यजनैस्तथा ।। ९९ ।। <br>
वीजयेत्पुण्डरीकाक्षं सुभद्रां राममेव च ।। <br>
शीतैश्च पानकैर्हद्यैस्तथा खण्डविकारकैः ।। 2.2.33.१०० ।। <br>
खर्जूरैर्नारिकेलैश्च नानारंभाफलैस्तथा ।। <br>
तथा क्षीरविकारैश्च पनसैस्तृणराजकैः ।। १ ।। <br>
इक्षुभिः स्वादुहृद्यैश्च फलैर्नानाविधैस्तथा ।। <br>
वासितैः शीततोयैश्च पक्वतांबूलपत्रकैः ।। २ ।। <br>
सकर्पूरलवंगाद्यैः पूजयेत्पुरुषोत्तमम् ।। ३ ।। <br>
तस्मिन्काले द्विजश्रेष्ठा ये पश्यंति जनार्दनम् ।। <br>
पूजयंति यथाशक्ति न ते संसारजं श्रमम् ।। ४ ।। <br>
प्राप्नुवंति द्विजश्रेष्ठा ब्रह्मलोकनिवासिनः ।। ५ ।। <br>
रथत्रयस्थितं देवत्रयं ये पुरुषर्षभाः ।। <br>
प्रदक्षिणं प्रकुर्वंति त्रिश्चतुः सप्त एव वा ।। ६ ।। <br>
दशप्रणामान्कृत्वांते स्थिताः प्रांजलयोऽग्रतः ।। <br>
पुरारथस्थितान्ब्रह्मा स्तुतिभिर्याभिरब्जभूः ।।७।। <br>
तुष्टाव ताभिर्देवेशं स्तुवंति परमेश्वरम् ।। <br>
ये नरा ब्रह्मलोकं ते प्रयांति नियतं द्विजाः ।। ८ ।। <br>
ततोऽपराह्णे देवेशं दक्षिणानिलवीजितम् ।। <br>
शनैः शनैर्नयेद्गीतैवेंणुवीणादिनादितैः ।। ९ ।।<br>
बंदिनः स्तुतिपाठैश्च कलैर्मधुरिकास्वनैः ।। <br>
निरंतरैः पुष्पवर्षैश्चामरांदोलनैस्तथा ।। 2.2.33.११० ।। <br>
एवं व्रजति देवेशे सूर्यश्चास्तंगतो भवेत् ।। <br>
दीपिकानां सहस्राणि ज्वालितानि सहस्रशः ।। १११ ।। <br>
तदालोकप्रकाशेन मार्गशेषश्च नीयते ।। <br>
रथावरोहणेनैषां मण्डपारोहणेन च ।। ११२ ।। <br>
संमर्दः सुमहांस्तत्र दिदृक्षूणां कुतूहलात् ।। <br>
मण्डपे वासयेद्देवं गुण्डिचाख्ये मनोहरे ।। ११३ ।। <br>
चारुचंद्रातपे चारुमाल्यचामरभूषिते ।। <br>
रत्नस्तंभमये स्वर्णवेदिकोपस्कृतांतरे ।। ११४ ।। <br>
प्राचीरवलयावीते सुधालेपसमुज्ज्वले ।। <br>
साधुसोपानघटिते चतुर्द्वारोपशोभिते ।। ११५ ।। <br>
त्रैलोक्यांडबरयुते महावेद्यां महाक्रतोः ।। <br>
प्रादुर्भावो महेशस्य यत्राभूद्दारुवर्ष्मणः ।। ११६ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णव खण्डे पुरुषोत्तमक्षेत्रमाहात्म्ये गुंडिचायात्राकथनंनाम त्रयस्त्रिंशोऽध्यायः ।। ३३ ।। <br>
<br>
<br>
</span>
