<span style="font-size: 14pt; line-height: 200%">॥ जैमिनिरुवाच ॥ ॥ <br>
ततः स भगवान्मन्त्रमहिम्ना नरकेसरी ॥ <br>
इन्द्रद्युम्नादिभिः सर्वैददृशेऽद्भुतदर्शनः ॥ १ ॥ <br>
लेलिहानो जगत्सर्वं समंताज्ज्वलजिह्वया ॥ <br>
कालाग्निरुद्रं सकलं ग्रसंतमिव चोत्थितम् ॥ २ ॥ <br>
रोदसीकंदरं व्याप्य तेजसा तपता भृशम् ॥ <br>
अनेकाक्षिमुखग्रीवाकरपादश्रुतिर्विभुः ॥ ३ ॥ <br>
सर्वाश्चर्यमयो देवः केवलं तेजसो निधिः ॥ <br>
भयत्रस्ताः समुद्विग्ना नेशाः स्तोतुमपि प्रभुम् ॥ ४ ॥ <br>
तं तथाविधमालोक्य नारदः पितरं तदा ॥ <br>
पप्रच्छ भगवन्नित्थं कथमेष प्रकाशते ॥ ५ ॥ <br>
॥ नारद उवाच ॥ ॥ <br>
अनुग्रहायावतरत्प्रत्युतैष भयप्रदः ॥ <br>
सर्वे भयात्स्थिरतराः प्रलयाशंकिनोऽधुना ॥ ६ ॥ <br>
त्वमेव भगवल्लीलां जानासि जगतां पते ॥ ७ ॥ <br>
तच्छ्रुत्वा नारदवचः पद्मयोनिः स्मिताननः ॥ <br>
उवाच कौतुकं वाक्यं सर्वेषामुपकारकम् ॥ ८ ॥ <br>
॥ ब्रह्मोवाच ॥ ॥ <br>
अवतीर्णं जगन्नाथं दृष्ट्वा दारुवपुर्धरम् ॥ ९ ॥ <br>
अवज्ञास्यंति वै लोकाः साक्षाद्ब्रह्मस्वरूपिणम् ॥ <br>
अतत्त्ववेदिनो मूढा महिमानं विदंत्विति ॥ 2.2.28.१० ॥ <br>
मंत्रितो मन्त्रराजेन येनासौ परमेष्ठिना ॥ <br>
पुराभिमंत्रितो येन विददार महासुरम् ॥ ११ ॥ <br>
तादृग्रूपं सुदुर्दर्शं प्राप्यमेति भयप्रदम् ॥ <br>
मूर्तिरेषा परा काष्ठा विष्णोरमिततेजसः ॥ ॥ १२ ॥ <br>
यामभ्यर्च्य गतिं यांति पुनरावृत्तिदुर्लभाम् ॥ <br>
नृसिंहाभिमुखः स्तोत्रमिदमाह मुदान्वितः ॥ १३ ॥ <br>
नमोऽस्तु ते देववरैकसिंह नमोऽस्तु पापौघगजैकसिंह ॥ <br>
नमोऽस्तु दुःखार्णवपारसिंह नमोऽस्तु तेजोमय दिव्यसिंह ॥ १४ ॥ <br>
नमोऽस्तु सर्वाकृतिचित्रसिंह नमोऽस्तु ते क्लेशविमुक्तिसिंह ॥ <br>
नमोऽस्तु ते दिव्यवपुर्नृसिंह नमोऽस्तु ते वीरवरैकसिंह ॥ १५ ॥ <br>
नमोऽस्तु ते दैत्यविदारसिंह नमोऽस्तु देवेष्वधि देवसिंह ॥ <br>
नमोऽस्तु वेदांतवनैकसिंह नमोऽस्तु ते योगिगुहैकसिंह ॥ १६ ॥ <br>
नमोऽस्तु ते सिंह वृषैकसिंह नमोऽस्तु नीलाचलशृंगसिंह ॥ १७ ॥ <br>
॥ जैमिनिरुवाच ॥ ॥ <br>
स्तुत्वेत्थं दिव्यसिंहं तमिंद्रद्युम्नं प्रजापतिः ॥ <br>
सिंहयंत्रं समालेख्य तस्योपरि निवेश्य च ॥ १८ ॥ <br>
दीक्षयित्वा मन्त्रराजं साक्षादाथर्वणोदितम् ॥ <br>
आहुर्वैष्णवनिर्वाणं यं वेदांतपरायणाः ॥ १९ ॥ <br>
यत्र वेदाश्च चत्वारः साक्षान्नित्यं प्रतिष्ठिताः ॥ <br>
यमधीत्य महामन्त्रं मनुः स्वायंभुवः पुरा ॥ 2.2.28.२० ॥ <br>
सृष्टिं चकार भगवान्प्राप्तमस्माच्चतुर्मुखात् ॥ <br>
अणिमादिगुणा यस्य फलं स्यादानुषंगिकम् ॥ २१ ॥ <br>
एक एव महामन्त्रः पुरुषार्थचतुष्टयम् ॥ <br>
प्राप्तुं कारणभूतो हि किं पुनः क्षुद्रकामनाम् ॥ २२ ॥ <br>
एक एव महामंत्रः सर्वक्रतुफलप्रदः ॥ <br>
सर्वतीर्थप्रदः सर्वदानव्रतफलप्रदः ॥ २३ ॥ <br>
यथायं सर्वपापौघतूलराशेर्दवानलः ॥ <br>
दिव्यसिंहाकृतिर्देवो मंत्रराज्ञस्तथा ह्ययम् ॥ २४ ॥ <br>
एनमभ्यस्य यतयो भवरोग त्यजंति हि ॥ <br>
यस्य ग्रहणमात्रेण ग्रहापस्मारराक्षसाः ॥ २५ ॥ <br>
डाकिन्यो भूतवेतालपिशाचा उरगा ग्रहाः ॥ <br>
दूरादेव पलायंते नेशते वीक्षितुं च तम् ॥ २६ ॥ <br>
मंत्रराजं ततो लब्ध्वा इन्द्रद्युम्नश्चतुर्मुखात् ॥ <br>
नृसिंहं शातवपुषं लक्ष्मीसंश्रितवक्षसम् ॥ २७ ॥ <br>
चक्रं पिनाकं दधतं चंद्रसूर्याग्निचक्षुषम् ॥ <br>
जानुप्रसारितकरसरोजद्वंद्वमुन्नसम् ॥ २८ ॥ <br>
योगपट्टासनारूढद्वात्रिंशद्दलपद्मके ॥ <br>
मंत्रवर्णमये मध्ये कर्णिकाप्रणवोज्ज्वले ॥ २९ ॥ <br>
सुखासीनं साट्टहासं वीक्षंतं श्रीमुखांबुजम् ॥ <br>
सटामंडितवक्त्राब्जं दिव्यरत्नोज्ज्वलाकृति ॥ 2.2.28.३० ॥ <br>
फणासहस्रं विस्तार्य पश्चाच्छत्राकृतिं विभोः ॥ <br>
ददर्श बलभद्रं तं हललांगलधारिणम् ॥ ३१ ॥ <br>
प्रजहर्ष नृपो दृष्ट्वा तादृशं पुरुषोत्तमम् ॥ <br>
विस्मयाविष्टचेताश्च पप्रच्छ कमलासनम् ॥ ३२ ॥ <br>
भगवंश्चित्रमेतद्वै चरितं मधुघातिनः ॥ <br>
विज्ञातुं कथमस्माभिः शक्यः स्याल्लोकभावन ॥ ३३ ॥ <br>
यज्ञांते तादृशं रूपं बभार दारुनिर्मितम् ॥ <br>
रथस्थं भगवानेव प्रासादांतर्न्यवेशयत् ॥ ३४ ॥ <br>
मामाह पूर्वं वाणी सा गगनांतरिता तदा ॥ <br>
अपौरुषेयतरुणा चतुर्मूर्तिर्भविष्यति ॥ ३५ ॥ <br>
इदानीमेक एवासौ दृश्यते सुप्रतिष्ठितः ॥ <br>
माया वा तत्त्वमथ वा तत्त्वतो मे वद प्रभो ॥ ३६ ॥ <br>
श्रवणे यदि मां वेत्सि भाजनं भवभावन ॥ <br>
श्रुत्वैतत्प्रत्युवाचाथ संशयानं नृपोत्तमम् ॥ ३७ ॥ <br>
॥ ब्रह्मोवाच ॥ ॥ <br>
आद्या मूर्तिर्भगवतो नारसिंहाकृतिर्नृप ॥ <br>
नारायणेन प्रथिता मदनुग्रहतस्त्वयि ॥ ३८ ॥ <br>
दारवी मूर्तिरेषेति प्रतिमाबुद्धिरत्र वै ॥ <br>
मा भूत्ते नृपशार्दूल परं ब्रह्माकृतिस्त्वियम् ॥ ३९ ॥ <br>
खंडनात्सर्वदुःखानामखंडानंददानतः ॥ <br>
स्वभावाद्दारुरेषो हि परं ब्रह्माभिधीयते ॥ 2.2.28.४० ॥ <br>
इत्थं दारुमयो देवश्चतुर्वेदानुसारतः ॥ <br>
स्रष्टा स जगतां तस्मादात्मानं चापि सृष्टवान् ॥ ४१ ॥ <br>
शब्दब्रह्म परंब्रह्म नानयोर्भेद इष्यते ॥ <br>
लये तु एकमेवेदं सृष्टौ भेदः प्रवर्त्तते ॥ ४२ ॥ <br>
अन्योन्यापेक्षिणौ भूप शब्दार्थौ हि परस्परम्॥ <br>
अर्थाभावेन शब्दोऽस्ति शब्दाभावेन बुद्ध्यते ॥ ४३ ॥ <br>
अर्थस्तस्माच्चतुर्वेदाः शब्दा ह्यर्थाश्च तादृशाः ॥ <br>
ऋग्वेदरूपी हलधृक्सामवेदो नृकेसरी ॥ ४४ ॥ <br>
यजुर्मूर्त्तिस्त्वियं भद्रा चक्रमाथर्वणं स्मृतम् ॥ <br>
वेदश्चतुर्द्धा भेदोऽयमेकराशिरभेदतः ॥ ४५ ॥ <br>
अतस्ते संशयो मा भूदेकस्तु बहुधा विभुः ॥ <br>
अवतारेषु चान्येषु न्यायेनैतेन वर्त्तते ॥ ४६ ॥ <br>
भेदाभेदौ तथा ख्यातौ जगन्नाथस्य ते नृप ॥ <br>
येन ते मनसस्तुष्टिस्तेन भक्त्या समाचर ॥ ४७ ॥ <br>
सर्वरूपमयो ह्येष सर्वमंत्रमयः प्रभुः ॥ <br>
आराध्यते यथा येन तथा तस्य फलप्रदः ॥ ४८ ॥ <br>
यथा सुशुद्धं कनकं स्वेच्छया घटितं नृप ॥ <br>
तत्तत्संज्ञामवाप्येह तत्तत्संतोषकारकम् ॥ ४९ ॥ <br>
एवं महिम्ना भगवानत्राविरभवन्नृप ॥ <br>
यस्य यावांस्तु विश्वासस्तस्य सिद्धिस्तु तावती ॥ 2.2.28.५० ॥ <br>
कर्मणा मनसा वाचा विशुद्धेनांतरात्मना ॥ <br>
समाराधय गोविंदमत्र दारुवपुर्द्धरम् ॥ ५१ ॥ <br>
चतुर्वर्गफलावाप्त्यै यथाभिलषितं तव ॥ <br>
अनेन मंत्रराजेन विष्णुमेनं समर्चय ॥ ५२ ॥ <br>
नातः परतरो मंत्रो न भूतो न भविष्यति ॥ <br>
अनेनाभ्यर्चितो विष्णुः प्रीतो भवति तत्क्षणात् ॥ ५३ ॥ <br>
ददाति स्वपुरं चापि भगवान्भक्तवत्सलः ॥ <br>
यज्ञैस्तीर्थैर्व्रतैर्दानैस्तपोभिश्चापि तस्य किम् ॥ ५४ ॥ <br>
नीलाचलस्थं यो विष्णुं दारुमूर्तिमुपास्ति वै ॥ <br>
तत्त्वं ब्रवीमि ते भूप श्रुत्वैतदवधारय ॥ ५५ ॥ <br>
न्यग्रोधमूले कूलेऽस्य सिंधोर्नीलाचले स्थितम् ॥ <br>
दारुव्याजामृतं ब्रह्म दृष्ट्वा मुच्येन्न संशय ॥ ५६ ॥ <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादेऽष्टाविंशोऽध्यायः ॥ २८ ॥ <br>
<br>
<br>
</span>
