<span style="font-size: 14pt; line-height: 200%">।। ।। जैमिनिरुवाच ।। ।। <br>
राजाथ तमुवाचेदं निर्लक्ष्य गमनं कथम् ।। <br>
अयं पुष्परथोऽस्त्येव मनसो वेगवान्मुने ।। १ ।। <br>
एनमारुह्य यास्यावः क्षणं तावत्प्रतीक्ष्यताम् ।। <br>
यावदेताननुज्ञाप्य प्रासादे ह्यधिकारिणः ।। २ ।। <br>
प्रदक्षिणीकृत्य विभुमायामि मुनिसत्तम ।। <br>
नारदोऽपि वचः श्रुत्वा श्रद्दधानो नृपोक्तिषु ।। ३ ।। <br>
करेण धृत्वा राजानं महावेदीं प्रविश्य च ।। <br>
सहितं रामभद्राभ्यां नत्वा कृष्णं मुहुर्मुहुः ।। <br>
अनुज्ञां प्रार्थयामास ब्रह्मलोकगतिं प्रति ।। ४ ।। <br>
इन्द्रद्युम्नोऽपि वचसा मनसा वपुषा हरिम् ।। <br>
प्रदक्षिणीकृत्य पुनर्नत्वा साष्टांगमुन्मनाः ।। <br>
ब्रह्मलोकगतिं विप्रा याचते स्म कृतांजलिः ।। ५ ।। <br>
उभौ तौ दिव्ययानेन जग्मतुर्मुनिभूभृतौ ।। <br>
प्रदक्षिणीकृत्य रविं व्योममण्डलमध्यगम् ।। <br>
उपर्युपरि जग्माते व्यतीत्य ध्रुवमंडलम् ।। ६ ।। <br>
जनलोकगतैः सिद्धैः सत्वरावनतोन्मुखैः ।। <br>
वीक्ष्यमाणौ मुदा युक्तौ संलपंतौ परस्परम् ।। ७ ।। <br>
भगवच्चरितं विप्रा मनोमलविशोधनम् ।। <br>
जीवन्मुक्तो मुनिश्रेष्ठः सर्वलोकान्भ्रमन्नयम् ।।<br>
यथानुपहतव्रज्यस्तथायं मर्त्यवास्यपि ।। ८ ।। <br>
भूपतिः प्रययौ शीघ्रं विष्णुभक्तिप्रसादतः ।। <br>
ब्रह्मांडविषये नैतद्दुष्प्राप्यं वस्तु विद्यते ।। ९ ।। <br>
विष्णुभक्तेन यल्लभ्यमथवा मुक्तिमेति सः ।। <br>
महर्लोकगतैः सिद्धैः सादराभ्यर्चितौ च तौ ।। 2.2.22.१० ।। <br>
इन्द्रद्युम्नो न सस्मार पार्थिवं वासमात्मनः ।। <br>
क्रमादूर्ध्वगतिर्गच्छन्पश्यन्सौख्यैकभाजनान् ।। ११ ।। <br>
निर्द्वंद्वानभिलाषोत्थ तत्क्षणानेकपौरुषान् ।। <br>
केवलं भगवत्प्रीत्यै कर्मभूमौ चकार यत् ।। १२ ।। <br>
प्रासादं चिंतयामास संपूर्णो वा न वा भवेत् ।। <br>
मय्यागते ब्रह्मलोकं शत्रुभिर्वाभिभूयते ।। १३ ।। <br>
श्लथादरा वा भूयासुः सेवका द्रव्यलोभतः ।। <br>
गृहीतवेतनाः शिल्पिवृंदा मंदक्रियास्तथा ।। <br>
न शीघ्रं घटयिष्यंति मयि ब्रह्मक्षयागते ।। १४ ।। <br>
यावद्गमिष्ये धातारं गृहीत्वाहं चतुर्मुखम् ।। <br>
तावन्न पुनरेव स्यात्प्रासादो मयि दूरगे ।। १५ ।। <br>
इहायातास्तु ये पूर्वे न पुनस्ते क्षितिं गताः ।। <br>
मन्वाना मम सामंता इत्थं वा दुष्टमानसाः ।। <br>
राज्यं ममाहरिष्यंति द्विषतः किमु सांप्रतम् ।। १६ ।। <br>
इत्थं सुविग्नमनसा चिंतयानं महीपतिम् ।। <br>
अतीतानागतज्ञाननिधिर्मुनिरुवाच तम् ।। १७ ।। <br>
किं चिंतयसि राजेंद्र त्वमेवं दीनमानसः ।। <br>
यत्र चाभ्यागतावावां न चिंताविषयो ह्ययम् ।।१८।। <br>
नाधयो व्याधयश्चात्र प्रभवंति कदाचन ।। <br>
न जरा न च वा मृत्युः किमन्यदुःखहेतुकम् ।। १९ ।। <br>
कृतार्थोऽसि महाभाग यन्मानुषवपुः स्वयम् ।। <br>
ब्रह्मलोकमिहायातः प्रत्यक्षं दृष्टवान्हरिम् ।। 2.2.22.२० ।। <br>
इहायाता न शोचंति हेये संसारकल्पके ।। <br>
ब्रुवाणमित्थं भूपालस्तमुवाच मुनीश्वरम् ।। २१ ।। <br>
शोचामि  भगवन्राज्ञः स्वजनबन्धुषु।। <br>
समारब्धो भगवतः प्रासादो यो मयाधुना।। २२।। <br>
अत्रागतं मां ते ज्ञात्वा नानुतिष्ठंति सेवकाः।। <br>
आरब्धस्य प्रतिष्ठा हि कर्तव्या निश्चिता मुने।। २३।। <br>
तस्यांतरायं संभाव्य दुःखितं मे मनः प्रभो।। <br>
तस्य तद्वचं श्रुत्वा प्रहस्य मुनिरब्रवीत्।। २४।। <br>
प्रजापतिसमत्वं हि न तु सामान्यभूपतिः।। <br>
केनाप्यपकृतं नैव भूमौ पूर्वैरनुष्ठितम्।। २५।। <br>
किं पुनस्तव कृत्यं तु यः सृष्टिस्थितिहानिकृत् ।। <br>
ब्रह्मलोकं गतस्याद्य प्रतापयशसा तव ।। २६ ।।<br>
त्रैलोक्ये भ्रमतो नित्यं यथा सूर्यनिशाकरौ ।। <br>
यस्य कार्येषु भगवान्सहायोऽसौ चतुर्मुखः ।। २७ ।। <br>
तेषु किं राजशार्दूल विघ्नशंकापि जायते ।। <br>
एष दूरेऽस्ति राजेंद्र प्रत्यक्षं यस्तव द्विषाम् ।। २८ ।। <br>
सदोमध्य गतः शक्रः साक्षात्त्रिजगतीपतिः ।। <br>
विशेषतो जगन्नाथप्रासादे कः पुमान्नृप ।। २९ ।। <br>
निहंतुं मनसापीच्छेत्तत्र शंकास्तु मा तव ।। <br>
तदग्रतः पश्य भूप चंद्रकोटिसमत्विषा ।। 2.2.22.३० ।। <br>
परितो ह्लादजनकः सुधासागरकोटिवत् ।। <br>
यश्चायं तेजसां राशिर्जानीहि ब्रह्मसद्मनः ।। ३१ ।। <br>
इत्थमालपतस्तौ तु ब्रह्मलोकांतिकं गतौ ।। <br>
शुश्रुवाते सुदूरात्तौ ब्रह्मर्षीणां मुखोद्गतम् ।। ३२ ।। <br>
स्वाध्यायशब्दं सुपदं स्पष्टवर्णक्रमस्वरम् ।। <br>
इतिहासपुराणानि च्छंदः कल्पानि गाथिकाः ।। ३३ ।। <br>
असंकीर्णोज्ज्वलपदं श्रूयते प्रविभागशः ।। <br>
अत्रैतद्राजशार्दूल जानीहि ब्रह्मणः पुरम् ।। ३४ ।। <br>
सभा हि दृश्यते चैषा यत्र लोकपितामहः ।। <br>
सार्द्धं ब्रह्मर्षिमुख्यैश्च सुखासीनश्चतुर्मुखः ।। ३५ ।। <br>
नाना चैतन्यशबलैर्जीवन्मुक्तैरुपासितः ।। <br>
यत्रागतानि वर्त्तंते न संसाराब्धिसंकटे ।। ३६ ।। <br>
सदिति ब्रह्मणो नाम तस्यायं भुवनोत्तमः ।। <br>
सत्यलोक इति ख्यातस्तदूर्ध्वं नास्ति किंचन ।। ३८ ।। <br>
अस्यैव किंचिदुपरि अधश्चांडकपालतः ।। <br>
वैकुण्ठभुवनं राजन्मुक्ता यत्र वसंति वै ।। ३८ ।। <br>
यत्र योगीश्वरः साक्षाद्योगिचिंत्यो जनार्दनः ।। <br>
चैतन्यवपुरास्ते वै सांद्रानंदात्मकः प्रभुः ।। ३९ ।। <br>
यं प्राप्य न निवर्त्तंते मृत्युसंसारवर्त्मनि ।। <br>
यमुपास्ते सदा ब्रह्मा जीवन्मुक्तैः स्वमुक्तये ।। 2.2.22.४० ।। <br>
कल्पितस्यायुषोन्तेऽसावेभिः सार्द्धं प्रपद्यते ।। <br>
स एष स्रष्टा लोकानां मत्स्यकूर्मादिरूपधृक् ।। ४१ ।। <br>
रक्षिता रौद्ररूपेण संहर्त्ता लोकभावनः ।। <br>
इन्द्रद्युम्नं वदन्नित्थं प्राप ब्रह्मनिकेतनम् ।। ४२ ।। <br>
क्षणेन च सभाद्वारि प्रकोष्ठे स न्यवर्तत ।। <br>
यत्र तिष्ठन्ति दिक्पालाः शक्राद्याः परितस्तथा ।। ४३ ।।<br>
चिरकालं ध्यानपरास्तथा मन्वंतराधिपाः ।। <br>
पृथग्जननिभा द्वाःस्थनिषिद्धांतः प्रवेशनाः ।।४४ ।। <br>
इन्द्रद्युम्नेन सहितं नारदं प्रविलोक्य सः ।। <br>
द्वारपालः सविनयं ननामानतकन्धरः ।। ४५ ।। <br>
चतुर्दशानां लोकानां भ्रमणे रसिक प्रभो ।। <br>
त्वया विना शोभते नो स्वामिंस्तव पितुः सभा ।। ४६ ।। <br>
संत्येव मुनयः श्रेष्ठा ब्राह्मणा ब्रह्मविद्वराः ।। <br>
गौतमाद्यास्तथाप्येषा न रम्या ब्रह्मणः सभा ।। ४७ ।। <br>
बहुतारा सुरजनी चंद्रेणेव प्रकाशते ।। <br>
इति स्तुवन्ददौ तस्य प्रवेशं विनयान्वितः ।। ४८ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे द्वाविंशोऽध्यायः ।। २२ ।। <br>
<br>
<br>
</span>
