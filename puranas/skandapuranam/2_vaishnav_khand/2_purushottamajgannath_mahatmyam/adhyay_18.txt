<span style="font-size: 14pt; line-height: 200%">॥ जैमिनिरुवाच ॥ ॥ <br>
ततः प्रववृते सुत्या नृपतेर्वाजिमेधिका ॥ <br>
तस्यां त्रैलोक्यमभवदेकसद्मनिभं द्विजाः ॥ १ ॥ <br>
शास्त्रैः स्तोत्रैर्दिवस्पृग्भिर्वर्णक्रमसमुज्ज्वलैः ॥ <br>
यथापदस्वरन्यासैरन्ये शब्दास्तिरोहिताः ॥ २ ॥<br>
दीनेभ्योऽवारितं तत्र दीयन्ते वाञ्छितानि वै ॥ <br>
नटनर्त्तकसूतानां साभूत्कल्पद्रुमोपमा ॥ ३ ॥ <br>
तन्मध्येऽवभृथे स्नातुं कृता यत्रोपकारिका ॥ <br>
दक्षिणे तटभूदेशे बिल्वेश्वरसमीपतः ॥ ४ ॥ <br>
नियुक्ताः सेवका राज्ञा ससंभ्रममुपस्थिताः ॥ <br>
न्यवेदयन्त नृपतिं कृतांजलिपुटा द्विजाः ॥ ५ ॥ <br>
देव दृष्टो महान्वृक्षस्तटभूमौ महोदधेः ॥ <br>
प्रविष्टाग्रसमुद्रांतः कल्लोलप्लवमूलकः ॥ ६ ॥ <br>
मंजिष्ठवर्णः सर्वत्र शंखचक्रांकितः प्लवन् ॥ <br>
स्नानवेश्मसमीपेऽसौ दृष्टोऽस्माभिः परोऽद्भुतः ॥ ७ ॥ <br>
न दृष्टपूर्वो वृक्षोऽयमुद्यत्सूर्यनिभोंऽशुना ॥ <br>
गंधेन वासयन्सर्वा तटभूमिं सुगंधिना ॥ ८ ॥ <br>
द्रुमः साधारणो नायं लक्ष्यते देवभूरुहः ॥ <br>
कश्चिद्देवस्तरुव्याजादागतो लक्ष्यते धुवम् ॥ ९ ॥ <br>
नियुक्तानां वचः श्रुत्वा राजा नारदमब्रवीत् ॥ <br>
तत्किं निमित्तं यद्दृष्टं तरुश्रेष्ठं वदंति ते ॥ 2.2.18.१० ॥ <br>
नारदः प्रहसन्वाक्यमुवाच नृपसत्तमम् ॥ <br>
पूर्णाहुतिः समाप्नोतु यथा स्यात्सफलः क्रतुः ॥ ११ ॥ <br>
उपस्थितं ते तद्भाग्यं स्वप्ने यद्दृष्टवान्पुरा ॥ <br>
श्वेतद्वीपे विश्वमूर्तिर्दृष्टो यो विष्णुरव्ययः ॥ १२ ॥ <br>
तदंगस्खलितं रोम तरुत्वमुपपद्यते ॥ <br>
अंशावतारः स्थास्नुर्यः पृथिव्यां परमेष्ठिनः ॥ १३ ॥ <br>
तद्रूपावतरं याति भगवान्भक्तवत्सलः ॥ <br>
द्रुमो ह्यपौरुषो योसौ भाजनं नास्य दर्शने ॥ १४ ॥ <br>
त्वामृते पुरुषव्याघ्र पृथिव्यां नृपसत्तम ॥ <br>
त्वद्भाग्यवशतः सर्वलोकानां नयनातिथिः ॥ १५ ॥ <br>
भविष्यति महाराज सर्वकल्मषनाशनः ॥ <br>
समाप्यावभृथस्नानं तटांते सरितां पतेः ॥ १६ ॥ <br>
उत्सवं सुमहत्कृत्वा कृतकौतुकमंगलम् ॥ <br>
महावेद्यां स्थापयात्र यज्ञेशं तरुरूपिणम् ॥ १७ ॥ <br>
विचार्येत्थं मुदा युक्तौ तावुभौ नृपनारदौ ॥ <br>
सुसमृद्धौ तत्र यातौ यत्रासौ भगवद्द्रुमः ॥ ॥ १८ ॥ <br>
तं दृष्ट्वा हर्षिताः सर्वे ब्रह्म साक्षादुपस्थितम् ॥ <br>
मेनिरे जन्मसाफल्यं जीवन्मुक्ता महोदयाः ॥ १९ ॥ <br>
इन्द्रद्युम्नोऽपि नृपतिर्ममज्जामृतसागरे ॥ <br>
स्वप्ने दृष्ट्वा जगन्नाथं यथासौ भगवत्प्रियः ॥ 2.2.18.२० ॥ <br>
तथा ददर्श तं वृक्षं चक्षुःशाखं चतुर्भुजम् ॥ <br>
स्वकं श्रमं मन्यमानः सफलं नृपसत्तमः ॥ ॥ २१ ॥ <br>
जहौ शोकं नीलमणिमाधवांतर्धिजं द्विजाः ॥ <br>
पुनः पुनः प्रणम्यैनं हर्षाश्रुनयनो नृपः ॥ २२ ॥ <br>
द्विजैराहारयामास तरुं कल्लोललोलितम् ॥ <br>
शंखकाहालमुरजढक्कापटहनिःस्वनैः ॥ २३ ॥ <br>
गीतवादित्रनिनदैर्जयशब्दैः सहस्रशः ॥ <br>
सुगंधिपुष्पांजलिभिराकाशात्पतितैर्मुहुः ॥ २४॥ <br>
परितो धूपपात्रैश्च कृष्णागुरुसुधूपितैः ॥ <br>
वेश्याभिर्यौवनोन्मत्तसुरूपाभिः प्रचालितैः ॥ २५ ॥ <br>
रत्नदण्डप्रकीर्णैश्च वीज्यमानं समंततः ॥ <br>
पताकाभिर्दिव्यपट्टदुकूलाभिः सुशोभितम् ॥ २६ ॥ <br>
राजर्षिराजवृन्दैश्च तुरगैः पत्तिभिर्वृतम् ॥ <br>
मागधैर्वंद्यमानं तु स्तूयमानं महर्षिभिः ॥२७॥ <br>
ऋत्विग्भिर्ब्राह्मणैश्चैव विद्वद्भिः श्रोत्रियैस्तथा ॥ <br>
राजन्यैर्वैश्यकुलजैः सच्छूद्रैः परिचारितम् ॥ २८ ॥ <br>
स्तोत्रैर्बहुविधैः श्रौतैः स्मार्तैः पौराणिकैस्तथा ॥ <br>
स्तूयमानं तरुं विष्णोर्भूर्लोके परिवेष्टितम् ॥२९॥ <br>
स्रग्गन्धालंकृतं दिव्यं महावेदीं विनिन्यतुः॥ <br>
वितानवरचित्रायां वेष्टितायां निरंतरम् ॥2.2.18.३०॥ <br>
वेद्यां तं स्थापयामासुरिंद्रद्युम्नस्य शासनात् ॥ <br>
वचसा नारदस्यैनं पूजयामास पार्थिवः ॥ ३१ ॥ <br>
सहस्रैरुपचाराणां दिव्यरूपैर्नृपोत्तमः ॥ <br>
पूजावसाने पप्रच्छ नारदं मुनिसत्तमम् ॥३२॥ <br>
कीदृश्यः प्रतिमा विष्णोर्घटयिष्यति कः पुनः ॥ <br>
तच्छ्रुत्वा तं मुनिः प्राह अचिंत्यमहिमा गुरुः ॥ ३३॥ <br>
को वेद तस्य चेष्टां वै सर्वलोकोत्तरां नृप ॥ <br>
स्रष्टा यो जगतां तस्याप्येषा संशयगोचरा ॥ ३४ ॥ <br>
विचारयंतौ तावित्थं यावन्नारदपार्थिवौ ॥ <br>
अशरीरा ततो वाणी शुश्रुवे चांतरिक्षतः ॥ ३५ ॥ <br>
तत्र विस्मयमानानां सर्वेषामेव शृण्वताम् ॥ <br>
अपौरुषेयो भगवानविचारपथे स्थितः ॥ ३६ ॥ <br>
सुगुप्तायां महावेद्यां स्वयं सोऽवतरिष्यति ॥ <br>
प्रच्छाद्यतां दिनान्येषा यावत्पंचदशानि वै ॥ ३७ ॥ <br>
उपस्थितोऽयं यो वृद्धः शस्त्रपाणिस्तु वर्द्धकिः ॥ <br>
एनमंतः प्रवेश्यैव द्वारं बध्नंतु यत्नतः ॥ ३८ ॥<br>
बहिर्वाद्यानि कुर्वंतु यावत्तु घटना भवेत् ॥ <br>
श्रुतो हि घटनाशब्दो बाधिर्यांधत्वदायकः ॥ ३९ ॥ <br>
नरके वसतिं चैव कुर्यात्संताननाशनम् ॥ <br>
नांतःप्रवेशनं कुर्यान्न पश्येच्च कदाचन ॥2.2.18.४०॥ <br>
नियुक्तादन्यः पश्येच्चेद्राज्ञो राष्ट्रस्य चैव ह ॥ <br>
द्रष्टुश्चापि महाभीतिरंधता चक्षुषोर्युगे ॥ ४१ ॥ <br>
तस्मान्नावेक्षणं कार्यं यावत्प्रतिमनिर्मितिः ॥ <br>
निर्व्यूढस्तु स्वयं दैवः कृत्यांते तु वदिष्यति ॥ ४२ ॥ <br>
यत्कार्यं प्रयत्नेन सर्वलोकसुखावहम् ॥ <br>
तच्छ्रुत्वा नारदाद्यास्ते यथोक्तं विष्णुना स्वयम् ॥ ४३ ॥ <br>
चिकीर्षंति तथा कर्त्तुं तत्रायातश्च वर्द्धकिः ॥ <br>
प्रोवाच नृपतिं सोऽथ स्वप्ने दृष्टास्तु यास्त्वया ॥ ॥ ४४ ॥ <br>
ता एवाहं घटिष्यामि दारुणा दिव्यरूपिणा ॥ <br>
इत्युक्त्वांतर्दधे वेद्यां वृद्धवर्द्धकिरूपधृक् ॥ ४५ ॥ <br>
वंचनार्थं मनुष्याणां साक्षान्नारायणो विभुः ॥ ४६ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादेऽष्टादशोऽध्यायः ॥ १८ ॥ <br>
<br>
<br>
</span>
