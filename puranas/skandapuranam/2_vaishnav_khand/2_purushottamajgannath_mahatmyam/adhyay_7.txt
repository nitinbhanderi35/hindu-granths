<span style="font-size: 14pt; line-height: 200%">।। मुनय ऊचुः ।। ।। <br>
कस्मिन्युगे स तु नृप इन्द्रद्युम्नोऽभवन्मुने ।। <br>
कस्मिन्देशेऽस्य नगरं कथं वा पुरुषोत्तमम् ।। ।। १ ।। <br>
गत्वा च विष्णोः प्रतिमां कारयामास वा कथम् ।। <br>
एतत्सर्वं विस्तरतः कथयस्व महामुने ।। २ ।। <br>
याथातथ्येन सर्वज्ञ परं कौतृहलं हि नः ।। ३ ।। <br>
।। जैमिनिरुवाच ।। ।। <br>
साधु साधु द्विजश्रेष्ठा यत्पृच्छध्वं पुरातनम् ।। <br>
सर्वपापहरं पुण्यं भुक्तिमुक्तिप्रदं शुभम् ।। ।। ४ ।। <br>
चरितं तस्य वक्ष्यामि तथावृत्तं कृते युगे ।। <br>
शृणुध्वं मुनयः सर्वे सावधाना जितेन्द्रियाः ।। ५ ।। <br>
आसीत्कृतयुगे विप्रा इन्द्रद्युम्नो महा नृपः ।। <br>
सूर्यवंशे स धर्मात्मा स्रष्टुः पंचमपूरुषः ।। ६ ।। <br>
सत्यवादी सदाचारोऽवदातः सात्त्विकाग्रणीः ।। <br>
न्यायात्सदा पालयति प्रजाः स्वा इव स प्रजाः ।। ७ ।। <br>
अध्यात्मविज्ज्ञानशौंडः शूरः संग्रामवर्द्धनः ।। <br>
सदोद्यतः सदा विप्रपूजकः पितृभक्तिमान् ।। ८ ।। <br>
अष्टादशसु विद्यासु बृहस्पतिरिवापरः ।। <br>
ऐश्वर्येण सुराधीशः कुबेरः कोषसंचये ।। ९ ।। <br>
रूपवान्सुभगः शीली दाता भोक्ता प्रियंवदः ।। <br>
यष्टा समस्तयज्ञानां ब्रह्मण्यः सत्यसंगरः ।। 2.2.7.१० ।। <br>
वल्लभो नरनारीणां पौर्णमास्यां यथा शशी ।। <br>
आदित्य इव दुष्प्रेक्ष्यः शत्रुपक्षक्षयंकरः ।। ११ ।। <br>
वैष्णवः सत्य संपन्नो जितक्रोधो जितेंद्रियः ।। <br>
राजसूयं क्रतुवरं वाजिमेधसहस्रकम् ।। १२ ।। <br>
इयाज परमः श्रीमान्मुमुक्षुर्धर्मतत्परः ।। <br>
एवं सर्वगुणोपेतः स पृथ्वीं पालयन्नृपः ।। १३ ।। <br>
अवंतींनाम नगरीं मालवे भुवि विश्रुताम् ।। <br>
उवास सर्वरत्नाढ्यां द्वितीयाममरावतीम् ।। १४ ।। <br>
तत्र स्थितो नरपतिर्विष्णौ भक्तिमनुत्तमाम् ।। <br>
चकार मनसा वाचा कर्मणा परमाद्भुताम् ।। १५ ।। <br>
एवं प्रवर्तमानोऽसौ कदाचिच्छ्रीपतेर्विभोः ।। <br>
पूजासमयमासाद्य देवार्चनगृहांतरे ।। १६ ।। <br>
विद्वद्भिः कविभिश्चैव तीर्थयात्राप्रसिद्धिभिः ।। <br>
दैवज्ञैः श्रोत्रियैः सार्द्धं पुरोहितमवस्थितम् ।। १७ ।। <br>
आदृतो व्याजहारेद ज्ञायतां क्षेत्रमुत्तमम् ।। <br>
यत्र साक्षाज्जगन्नाथं पश्यामोऽनेन चक्षुषा ।। १८ ।। <br>
एवमुक्तो नृपाग्र्येण वैष्णवेन पुरोहितः ।। <br>
तीर्थयातृव्रजं पश्यन्नुवाच प्रश्रितं वचः ।। १९ ।। <br>
भोभोस्तीर्थाटनव्यग्रा धार्मिकास्तीर्थकोविदाः ।। <br>
यदादिशति देवोऽयं युष्माभिस्तच्छ्रुतं किल ।। 2.2.7.२० ।। <br>
विज्ञाय तस्याभिप्रायं कश्चित्सुबहुतीर्थगः ।। <br>
उवाच वाग्ग्मी राजानं बद्धांजलिपुटं मुदा ।।२१।। <br>
राजन्ननेकतीर्थानि व्यचारिषमहं प्रभो ।। <br>
आशैशवात्क्षितितले श्रुतान्यन्यैस्तु यानि वै ।। २२ ।। <br>
ओढ्रदेश इति ख्यातो वर्षे भारतसंज्ञिते ।। <br>
दक्षिणस्योदधेस्तीरे क्षेत्रं श्रीपुरुषोत्तमम् ।। २३ ।। <br>
यत्र नीलगिरिर्नाम समंतात्काननावृतः।। <br>
तस्योत्संगे कल्पवृक्षः समंतात्क्रोशसंमितः ।। २४ ।। <br>
तस्य छायां समाक्रम्य ब्रह्महत्यां व्यपोहति ।। <br>
तस्य पश्चाद्दिशि ख्यातं कुंडं रौहिणसंज्ञितम् ।। ।। २५ ।। <br>
तत्पूर्णं कारणांभोभिः स्पर्शनादेव मुक्तिदम् ।। <br>
तस्य प्राक्तटमास्थाय नीलेंद्रमणिनिर्मिता ।। २६ ।। <br>
तनुः श्रीवासुदेवस्य साक्षान्मुक्तिप्रदायिनी ।। <br>
तत्र कुंडे तु यः स्नात्वा दृष्ट्वा तु पुरुषोत्तमम् ।। २७ ।। <br>
अश्वमेधसहस्रस्य फलं प्राप्य विमुच्यते ।। <br>
तत्रास्त आश्रमश्रेष्ठः ख्यातः शबरदीपकः ।। २८ ।। <br>
पश्चिमस्यां दिशि विभोर्वेष्टितः शबरालयैः ।। <br>
यस्मादेकपदीमार्गो येन विष्ण्वालयं व्रजेत् ।। २९ ।। <br>
यत्र साक्षाज्जगन्नाथः शंखचक्रगदाधरः ।। <br>
जंतूनां दर्शनान्मुक्तिं यो ददाति कृपानिधिः ।। 2.2.7.३० ।। <br>
तत्रोषितं मया राजन्वर्षं श्रीपुरुषोत्तमे ।। <br>
तुष्ट्यर्थं देवदेवस्य व्रतिना वनवासिना ।। ३१ ।। <br>
प्रतिरात्रं भगवतो दर्शनाय दिवौकसाम् ।। <br>
आगतानां महाराज दिव्यगंधो ह्यमानुषः ।। ३२ ।। <br>
नानास्तुतिवचःकल्पपुष्पवृष्टिश्च लभ्यते।। <br>
महिमैष न कुत्रापि विष्णोः स्थाने प्रकाशते ।। ३३ ।। <br>
पौराणिकी प्रवृत्तिश्च श्रुता तत्र महीपते ।। <br>
वायसो माधवं दृष्ट्वा तिर्यग्देहोऽपि मुच्यते ।। ३४ ।। <br>
नाधिकारी पुण्यकृत्ये ज्ञानहीनोऽपि पार्थिव ।। <br>
तृषार्त्तो रौहिणे कुंडे जलं पातुं समागतः ।। ३५ ।। <br>
त्यक्त्वा कालवशात्प्राणान्विष्णुसारूप्यमाप्तवान् ।। <br>
अहमासं पुरा मूर्खस्तत्प्रसादात्तु सांप्रतम् ।। ३६ ।। <br>
अष्टादशसु विद्यासु शेषो वा स्यान्ममापरः ।। <br>
मतिश्च निर्मला जाता विष्णोः पश्यामि नापरम् ।। ३७ ।। <br>
त्वं यस्माद्विष्णुभक्तोऽसि सततं च दृढव्रतः ।। <br>
अतस्तवोपदेशार्थमागतोऽहं तवांतिकम् ।। ३८ ।। <br>
नो धनं न च भूमिं च त्वत्तः संप्रार्थ्यतेऽधुना ।। <br>
व्यलीकमेतन्मा बुद्ध्वा तत्रस्थं श्रीधरं भज ।। ३९ ।। <br>
एवमुक्त्वा तु जटिलः सर्वेषां पश्यतां तदा ।। <br>
अंतर्द्धानं जगामाशु राजा परमविस्मयम् ।। 2.2.7.४० ।। <br>
अवाप्य व्याकुलमतिः कथं मे निर्वहेदिति ।। <br>
पुरोहितमुवाचेदं तस्यैवार्थस्य साधने ।। ४१ ।।<br>
।। इन्द्रद्युम्न उवाच ।। ।। <br>
अमानुषमिदं वृत्तं श्रुत्वेदानीममानुषात् ।। <br>
बुद्धिस्त्वरयते तत्र यत्रास्तेऽसौ गदाधरः ।। ४२ ।। <br>
मम धर्मार्थकामा हि त्वदायत्ता द्विजोत्तम ।। <br>
अविरुद्धास्त्वत्प्रसादात्त्रिवर्गः साधितो मया ।। ४३ ।। <br>
इदानीं चेद्द्विजश्रेष्ठ त्वमत्रार्थे गमिष्यसि ।। <br>
चतुर्वर्गस्तु संपूर्णः प्राप्तः स्यात्सांप्रतं मया ।। ४४ ।। <br>
।। पुरोहित उवाच ।। ।। <br>
बाढमेतत्करिष्यामि यथा द्रक्ष्यसि केशवम् ।। <br>
वर्माच्छादितचक्षुर्भ्यां साक्षान्मुक्तिप्रदं विभुम् ।। ४५ ।। <br>
एवमत्र यतिष्यामि तत्र सर्वे यथा वयम् ।। <br>
वत्स्यामः ससहायाश्च क्षेत्रे श्रीपुरुषोत्तमे ।।४६।। <br>
साफल्यं किमतो राजञ्जन्मिनो जन्मनो भवेत् ।। <br>
पुरुषं तमसः पारं साक्षाद्द्रक्ष्यसि माधवम् ।। ४७ ।। <br>
भ्राता विद्यापतिर्नाम कनीयान्मे व्रजिष्यति ।। <br>
देशभ्रमणशीलैश्च चारैः सह तवाधुना ।। ४८ ।। <br>
तत्र गत्वा जगन्नाथं दृष्ट्वा स हि गिरौ यथा ।। <br>
कंटकावाससंस्थानं भूप्रदेशं प्रमीय च ।। ।। ४९ ।। <br>
तूर्णं प्रवृत्तिमानेता श्रेयोऽस्माकं भविष्यति ।। <br>
तस्य तद्वचनं श्रुत्वा राजा पुनरुवाच ह ।। 2.2.7.५० ।। <br>
।। इन्द्रद्युम्न उवाच ।। ।। <br>
साधु ब्रह्मन्समाधाय व्यवसायो विचारितः ।। <br>
अहं प्रथमतोप्येतच्छ्रुत्वैव कृतनिश्चयः ।। ५१ ।। <br>
तत्र क्षेत्रे भगवतः सन्निधौ निवसाम्यहम् ।। <br>
तद्गच्छतु तव भ्राता यथेष्टं साधयिष्यति ।। ५२ ।। <br>
इत्युक्त्वांतःपुरं राजा प्रविवेश मुदान्वितः ।। <br>
पुरोहितोऽपि तान्सर्वान्यथावदनुपूर्वशः ।।५३।। <br>
राजाज्ञया पूजयित्वा प्राहिणोत्स्वं स्वमाश्रमम् ।। <br>
भ्रातरं सुमुहूर्ते च दैवज्ञकृतनिश्चये ।। ५४ ।। <br>
प्रस्थापयामास तदा कृतस्वस्त्ययनं द्विजैः ।। <br>
अपसर्पैः प्रत्ययिकैः पुष्पस्यन्दनमास्थितः ।। ५५ ।। <br>
ततः संप्रस्थितो विप्राः स तु विद्यापतिर्द्विजः ।। <br>
मनसा चिन्तयामास मध्ये स्यन्दनमास्थितः ।। ५६ ।। <br>
अहो मे सफलं जन्म सुकल्या शर्वरी च मे ।। <br>
द्रक्ष्यामि यद्भगवतो मुखपद्ममघापहम् ।। ५७ ।। <br>
श्रवणाद्यैरुपायैर्यं यतमाना अहर्निशम् ।। <br>
पश्यंति यतयः चेतः पुंडरीके व्यवस्थितम् ।। ५८ ।। <br>
तमद्य नीलशिखरिशृंगस्थं बिभ्रतं वपुः ।। <br>
वपुःसंबन्धहरणं साक्षाद्द्रक्ष्यामि चक्रिणम् ।। ५९ ।। <br>
श्रुति स्मृतीहासपुराणवाक्यैर्यद्रूपमास्थापयितुं न शक्यम् ।। <br>
तच्छ्रीनिधे रूपमदृष्टपूर्वं दृष्ट्वा तरिष्यामि भवांबुराशिम् ।। 2.2.7.६० ।। <br>
यन्नामसंकीर्तनतस्त्रिवांहः संघः प्रणाशं स्मरतां प्रयाति ।। <br>
तमद्य विश्वेश्वरमप्रमेयं साक्षात्करिष्यामि गिरौ वसन्तम् ।। ६१ ।। <br>
यत्पादपद्माननुसंहितस्य पदेपदे दुःखमुपार्जितस्य ।। <br>
तमः प्रकांडप्रभवं कदाचिन्नात्माश्रितं कर्मभिरेति नाशम् ।। ६२ ।। <br>
आराध्य सूक्ष्मं स्वगुहानिवासं यं पञ्चकोषावृतमात्मसंस्थम् ।। <br>
वेदांतगीराह न चापि वेद वंदे स्वविद्यैकनिवेद्यमाद्यम् ।। ६३ ।। <br>
ब्रह्मांडमालाकलितानुरोमं सहस्रमूर्द्धांघ्रिदृशं पुराणम् ।। <br>
निःश्वासवातोत्थित वेदराशिं सर्वप्रपंचेशमहं प्रपद्ये ।। ६४ ।। <br>
यन्मायया निर्मितकूटमेतत्सृष्टिक्षयस्थानविलासि रूपम् ।। <br>
निरूपितारोपितहेयरूपस्वरूपहीनं प्रणवस्वरूपम् ।। ६५ ।। <br>
तिर्यक्तृषाशांतिनिमित्ततोऽपि यदृच्छया यत्सविधं प्रयातः ।। <br>
देहेन तेनैव सरूपमुक्तिमवाप तं दृष्टिपथं करिष्ये ।। ६६ ।। <br>
अहो अहो मे खलु भाग्यशंसी यत्कोटिजन्मार्जितपुण्य एकः ।। <br>
समुत्थितो मे खलु चर्मदृग्भ्यां विलोकयिष्ये जगदादिकंदम् ।। ६७ ।। <br>
इत्थं संचिन्तयन्विप्रः प्रहृष्टेनांतरात्मना ।। <br>
अतीतं बहुमध्वानं नाबुध्यद्रथवेगतः ।। ६८ ।। <br>
दिनमध्ये व्यतिक्रांते लंबिते बहुवासरे ।। <br>
वर्त्मन्यदृश्यताग्रे तु देशो भुवनमंडनः ।। ६९ ।। <br>
ओढ्रसंज्ञस्तु भो विप्राः क्षितिमंडलपावनः ।। <br>
इत्थं पश्यन्वनांतानि गिरिदुर्गाश्च मार्गगान् ।। <br>
सूर्यास्तमनवेलायां महानद्यास्तटेऽभवत् ।। 2.2.7.७० ।। <br>
अवरुह्य रथाद्विप्रः कृत्वा चाह्निकमादृतः ।। <br>
उपास्य पश्चिमां सन्ध्यां दध्यौ स मधुसूदनम्।। ७१ ।। <br>
रथपृष्ठे स्थितो रात्रिं गमयित्वा त्वरान्वितः ।। <br>
महानदीं समुत्तीर्य प्रातःकृत्यं समाप्य सः ।। ७२ ।। <br>
चिंतयन्नेव गोविंदं प्रतस्थे रथमास्थितः ।। <br>
पश्यन्भगवतो मार्गं श्रोत्रियाणां हि यज्वनाम् ।। ७३ ।। <br>
वह्निवर्चस्विनां विप्रा ग्रामान्पूगैरलंकृतान् ।। <br>
विलंघ्यैकाम्रकवनं यावदायाति स द्विजः ।। ७४ ।। <br>
शंखचक्रगदापद्मधारिणो ददृशे जनान् ।। <br>
जन्मांतरितमात्मानं बुबुधे दिव्यरूपिणम् ।। ७५ ।। <br>
अवरुह्य रथात्तूर्णं साष्टांगं प्रणिपत्य च ।। <br>
हर्षाश्रुपूर्णनयनो नान्यत्किंचिदपश्यत ।। ७६ ।। <br>
केवलं मनसा विष्णुं पश्यन्बाह्ये च भो द्विजाः ।। <br>
एवं व्रजन्यदा विप्रो ध्यायन्पश्यन्स्तुवन्हरिम् ।। ७७ ।। <br>
अपश्यत्काननाकीर्णं कल्पन्यग्रोधभूषितम् ।। <br>
नीलाचलं लिखंतं खं पश्यतां पापनाशनम् ।। ७८ ।। <br>
अत्यद्भुतं निवसंति साक्षात्तनुभृतो हरेः।। <br>
उपत्यकायामारूढः समंतान्मार्गयन्द्विजः।।७९।। <br>
मार्गं न लेभे विप्रोऽसौ मुकुंदालोकनोत्सुकः।। <br>
असुप्यत ततो भूमौ कुशानास्तीर्य वाग्यतः।।2.2.7.८०।। <br>
दर्शने तस्य देवस्य तमेव शरणं ययौ।। <br>
ततः शुश्राव वचनं गिरेः पश्चादमानुषम्।।८१।। <br>
भगवद्भक्तिविषयं संलापं कुर्वतां मिथः।। <br>
ततो विद्यापतिर्हृष्टोऽनुसरंस्तं जगाम वै।।८२।। <br>
ददर्श शबरागारैर्वेष्टितं परितो द्विजाः।। <br>
क्षेत्रस्य दीपसंस्थानं ख्यातं शबरदीपकम्।।८३।। <br>
तत्र गत्वा शनैर्विप्रः प्रविश्य विनयान्वितः।। <br>
ददर्श विष्णुभक्तांस्ताञ्छंखचक्रगदाधरान्।।८४।। <br>
प्रणम्य शिरसा विप्रस्तस्थौ बद्धांजलिस्तदा ।। <br>
ततोविश्वावसुर्नाम शबरः पलितांगकः ।। ८५ ।। <br>
अवसाय हरेः पूजां पूजाशेषोपशोभितः ।। <br>
संप्राप्तो गिरिमध्यात्तु तस्मिन्नेव क्षणे द्विजाः।।८६।। <br>
आलोक्य तं द्विजो हर्षमुपयातो व्यचिंतयत्।। <br>
एष प्राप्तो हरेः स्थानाच्छ्रांतो निर्माल्यभूषितः।।८७।। <br>
वैष्णवाग्र्य इतो वार्तां विष्णोः प्राप्स्यामि दुर्लभाम्।। <br>
चिंतयन्नेव विप्रोऽसौ शबरेणाभ्यभाषत।।८८।। <br>
।।शबर उवाच।। <br>
कुतः समागतो विप्र काननांतं सुदुस्तरम्।। <br>
क्षुत्तृड्भिरतिश्रांतश्च सुखमत्रास्यतां चिरम्।।८९।। <br>
पाद्यमासनमर्घं च दत्त्वा विश्वावसुर्द्विजम्।। <br>
उवाच प्रश्रयगिरा प्रस्तुतं प्रतिपादयन्।। 2.2.7.९० ।।<br>
फलैः पाकेन वा विप्र प्राणयात्रा भवेत्तव ।। <br>
यत्तुभ्यं रोचते तद्वै दीयतेऽत्र मया द्विज ।। ९१ ।। <br>
भाग्यं ममाद्य भगवञ्जीवितं सफलं च मे ।। <br>
प्राप्तोऽसि मद्गृहं विप्र साक्षाद्विष्णुरिवापरः ।। ९२ ।। <br>
इति ब्रुवाणं शबरं प्रोवाच द्विजपुंगवः ।। <br>
न मे फलैर्न पाकेन कार्यं वैष्णवपुंगव ।। ९३ ।। <br>
यदर्थमागतं दूरात्साधो तत्सफलं कुरु ।। <br>
इन्द्रद्युम्नस्य नृपतेरवंतिपुरवासिनः ।। ९४ ।। <br>
पुरोहितोऽहं संप्राप्तो विष्णोर्दर्शनलालसः ।। <br>
राज्ञाग्रे तैर्थिकानां हि समाजावसरे श्रुतम् ।। ९५ ।। <br>
तीर्थक्षेत्रप्रसंगेन केनचित्प्रस्तुतं तदा ।। <br>
तथा निवेदितं क्षेत्रं राजाग्रे जटिलेन वै ।। ९६ ।। <br>
आनुपूर्व्याच्च तत्सर्वं कथयामास स द्विजः ।। <br>
एतदर्थमहं साधो राज्ञा चोत्कण्ठितेन वै ।। ९७ ।। <br>
प्रेषितोऽहं हरिं द्रष्टुमत्रस्थं नीलमाधवम् ।। <br>
दृष्ट्वा यावन्नरपतेर्वार्त्तां नेष्यामि सोऽप्यहम् ।। ९८ ।। <br>
निराहारो ध्रुवं साधो तन्मां विष्णुं प्रदर्शय ।। ९९ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे सप्तमोऽध्यायः ।। ७ ।। ।। <br>
<br>
<br>
</span>
