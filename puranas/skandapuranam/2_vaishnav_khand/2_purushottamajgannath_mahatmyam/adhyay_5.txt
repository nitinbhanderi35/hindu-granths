<span style="font-size: 14pt; line-height: 200%">।। जैमिनि रुवाच ।। ।। <br>
निर्विण्णचेतसौ तौ तु त्यक्त्वा वेश्यादिसंगतिम् ।। <br>
ध्यायंतौ मनसा विष्णुं शुद्धाहारव्रतावुभौ ।। १ ।। <br>
कालेन कियता प्राप्तौ नीलाद्रिनिलयं हरेः ।। <br>
तीर्थराजजले स्नात्वा यथावद्विधिचोदितम् ।। २ ।। <br>
प्रासादद्वारि तिष्ठंतौ साष्टांगं प्रणिपत्य च ।। <br>
भगवंतं निरीक्षंतौ नापश्यतां तदा द्विजा ।। ३ ।। <br>
विवर्णवदनौ देवमदृष्ट्वा चिंतयाकुलौ ।। <br>
आरभेते ह्यनशनं भगवद्दर्शनावधि ।। ४ ।। <br>
कीर्तयंते भगवतो नाम कल्मषनाशनम् ।। <br>
तृतीयस्यां त्रियामायां ज्योतिरेकमपश्यताम् ।। ५ ।। <br>
त्रीण्यहानि पुनस्तौ च तदोपावसतां स्थिरौ ।। <br>
मध्ये सप्तमरात्रेस्तु भगवंतमपश्यताम् ।। ६ ।। <br>
त्रिदशानां स्तुतीः श्रुत्वा दिव्यज्ञानौ बभूवतुः ।। <br>
अपास्तपापनिर्मोकौ साक्षाद्देवमपश्यताम् ।। ७ ।। <br>
शंखचक्रगदापाणि दिव्यालंकारभूषितम् ।। <br>
रत्नपादुकयोः पृष्ठे विन्यस्तचरणांबुजम् ।। ८ ।। <br>
व्याकोशपुंडरीकाक्षं प्रसन्नवदनं विभुम् ।। <br>
वामपार्श्वे स्थितां लक्ष्मीं वामेनालिंग्य बाहुना ।। ९ ।। <br>
नागवल्लीदलं बद्धमाददानं श्रिया हृतम् ।। <br>
रत्नवेत्रकराः काश्चित्काश्चिच्चामरपाणयः ।। 2.2.5.१० ।। <br>
गंधतैलप्रदीपास्तु रत्नवर्तिप्रदीपिकाः ।। <br>
काश्चिद्दधानाः स्वकरैर्योवनाढ्याः सुभूषिताः ।।११।। <br>
पश्चाद्रत्नमयं छत्रं बिभ्रती काचिदुज्ज्वला।। <br>
धूपपात्रं मुखाभ्याशे कृष्णागुरुसुधूपितम् ।। १२ ।। <br>
काचिद्दधाना प्रम्लोचां हसंती विग्रहश्रिया ।। <br>
लीलालकदृशा देवाननुगृह्णंतमग्रतः ।। १३ ।। <br>
बद्धांजलिपुटान्नम्रकन्धरान्स्तुवतः पृथक् ।। <br>
सिद्धान्मुनिगणान्दिव्यान्सनकादीन्स्मितेन च ।। १४ ।। <br>
नारदादींश्च गंधर्वान्दिव्यगानमनोहरान् ।। <br>
दत्तावधानं श्रवणे लीलयैवानुकम्पिनम्।।१५।। <br>
प्रह्लादादीन्वैष्णवाग्र्यान्स्वरूपं ध्यायतोऽग्रतः ।। <br>
चित्ताकर्षणसंलीनां विदधानं स्वविग्रहे ।। १६ ।। <br>
वक्षःस्थलप्रविलसत्कौस्तुभप्रतिबिंबितैः ।। <br>
देवादिभिर्विश्वरूपमूर्त्तेः स्वस्याः प्रकाशकम् ।। १७ ।। <br>
उपर्युपरि दिव्यायाः पुष्पवृष्टेरधः स्थितम् ।। <br>
श्रीसन्निधानविगतश्रियमप्सरसां गणम् ।। ।। १८ ।। <br>
पश्यंतं विविधं नित्यमङ्गहारमनोहरम् ।। <br>
दिव्यलीलाविलासं तं दृष्ट्वा तौ द्विजबाहुजौ ।। १९ ।। <br>
बभूवतुः क्षणात्सर्वविद्यानां पारगौ द्विजाः ।। <br>
त्रिः परिक्रम्य देवेशं कृतांजलिपुटावुभौ ।। <br>
साष्टांगपातप्रणतौ तुष्टुवाते मुदान्वितौ ।। 2.2.5.२० ।। <br>
।। पुण्डरीक उवाच ।। ।। <br>
नमस्ते जगदाधार सर्गस्थित्यंतकारण ।। <br>
नारायण नमस्तेऽस्तु परमात्मन्परायण ।। २१ ।। <br>
परमार्थस्त्वमेवैको भवाप्ययविवर्जितः ।। <br>
नित्यानन्दस्वरूपं त्वां विदन्ति ध्यानचक्षुषः ।। २२ ।। <br>
चिन्मात्रं जगतामीशमधिष्ठानं परात्परम् ।। <br>
कथं नु मूढहृदयास्त्वां जानंति सुनिर्मलम् ।। २३ ।। <br>
कामार्थलिप्सासंभ्रातचेतसोऽत्यंतदुःखिनः ।। <br>
गतागतपथे श्रांताः सुखभाजः कदाचन ।। २४ ।। <br>
अनुकंपय मां नाथ सुदीनं शरणागतम् ।। <br>
मूढं दुष्कृतकर्माणं पतितं भवसागरे ।। २५ ।। <br>
कोऽन्यस्त्वत्सदृशो बन्धुर्ब्रह्मांडे नाथ वर्त्तते ।। <br>
स्वकर्त्तव्यानपेक्षो यो दीनानाथदयालुकः ।। २६ ।। <br>
उच्चावचभ्रमाद्दुःखं जलयंत्रघटीमिव ।। <br>
अजस्रमधिकर्त्तारं परित्राहि कृपांबुधे ।। २७ ।। <br>
योगक्षेमाभिसंधाना ये मूढास्त्वामुपासते ।। <br>
लीलाविमुक्तिदं ते वै त्वन्मायापरिमोहिताः ।। २८ । <br>
नारायणेति त्वन्नाम कीर्तितं तु यदृच्छया ।। <br>
त्वत्तोऽधिकं जगन्नाथ चतुर्वर्गैकसाधनम् । २९ ।। <br>
त्वं तु तैस्तैः पृथग्यज्ञैस्तास्ताः सिद्धीः प्रयच्छसि ।। <br>
त्वमेकः शरणं नाथ पतितानां भवार्णवे ।। 2.2.5.३० ।। <br>
ज्ञाननौकासमारूढः करुणाक्षेपणीकरः ।। <br>
परं पारं प्रभो नेतुं संसाराब्धेर्विचेतनम् ।। ३१ ।। <br>
त्वमेक ईशिषे भक्त्यानन्यया परिचिंतितः ।। <br>
येऽन्ये मुक्तिप्रदा देवाः शास्त्रेषु परिनिष्ठिताः ।। ३२ ।। <br>
दुःखाब्धिकुम्भयोनिं ते त्वद्भक्तिं प्रापयंति वै ।। ३३ ।। <br>
तन्मे प्रसीद भगवन्पदपंकजे ते भक्तिं दृढां वितर नाथ भवाब्धिमुच्चैः ।। <br>
घोरं सुदुस्तरममुं हि यया तरेयमष्टांगयोगजनितश्रमवर्जितोऽपि ।। ३९३ ।। <br>
धर्मार्थकामनिचयैः कुमतिप्रगृह्यैः क्षुद्रैरमीभिरहिताल्पसुखैर्न कार्यम् । <br>
आज्ञापयांघ्रिनलिनद्वयचिंतनेद्य सांद्रानुवर्धितसुखार्णवमज्जनं मे ।। ३५ ।। <br>
स्तुत्वेत्थं जगदीशस्य पादपद्मांतिके द्विजः ।। <br>
पपात त्राहि कृष्णेति वदन्वाष्पार्द्रया गिरा ।। <br>
तस्थौ स पुनरुत्थाय कृतांजलिपुटः स्तुवन् ।। ३६ ।। <br>
।। अम्बरीष उवाच ।। ।। <br>
प्रसीद देव सर्वात्मन्नसंख्येयशिरोभुज ।। <br>
असंख्य घ्राणनयनपाणिपाद नमोऽस्तु ते ।। ३७ ।। <br>
षट्त्रिंशत्तत्त्वातीतोऽसि निष्प्रपंच प्रपंचकः ।। <br>
चतुर्विधजगद्धाम विश्वमूर्ते नमोऽस्तु ते ।। ३८ ।। <br>
एकपादस्त्रिपादश्च तीर्थपादोंऽतरिक्षपात् ।। <br>
यस्य पादोद्भवा गंगा पुनाति भुवनत्रयम्।।३९ ।। <br>
ब्रह्महत्यादिपापानां शोधकं यस्य नाम वै ।। <br>
कीर्तितं सर्वशुभदं नमस्तस्मै शुभात्मने।।2.2.5.४०।। <br>
देव त्वन्नामकीर्त्यापि जायंते सर्वसिद्धयः।। <br>
कौतुकात्त्वां हि मृग्यंति विद्वांसो बुद्धिशालिनः।। ४१।। <br>
नाथ त्वत्पादसलिलं संश्रयात्तापहारकम्।। <br>
तापत्रयाभिभूतस्य भक्तिं मेऽत्र दृढां कुरु।। ४२।। <br>
अनन्यस्वामिनो मेऽद्य नास्त्यन्यत्प्रार्थनीयकम्।। <br>
प्रणिपत्य जगन्नाथ त्वां प्रयाचे सहस्रधा ।।४३ ।। <br>
समस्तपुरुषार्थस्य बीजं त्वत्पादपंकजे ।। <br>
यावत्प्राणान्धारयामि तावद्भक्तिर्दृढास्तु मे ।।४४ ।। <br>
सृष्टिं विनिर्ममे चेमां यया भक्त्या पितामहः ।। <br>
संहरत्यखिलं रुद्रो लक्ष्मीश्चैश्वर्यदायिनी ।। ४५।। <br>
दीनानुकंपिंस्तां भक्तिं प्रार्थये नान्यमानसः ।। <br>
अनाद्य विद्यापंकेस्मिन्सुदृढे दुस्तरं भृशम् ।। ४६ ।।<br>
निमग्नस्य जगन्नाथ निरालंबं प्रणश्यतः ।। <br>
महामहिम्नस्त्वद्भक्तेर्नान्यदस्ति परायणम् ।। ४७ ।। <br>
श्रुतिस्मृत्यादिसंभिन्नमार्गाः संमोहहेतवः ।। <br>
त्वद्भक्तिमपहार्येते न प्रवर्त्तितुमीश्वराः ।। ४८ ।। <br>
अनन्यशरणं स्वामिन्ननुकम्पय मां विभो ।। <br>
इति स्तुवञ्जगन्नाथपादपद्मांतिके मुदा ।। ४९ ।। <br>
पपात दण्डवद्भूमौ प्रसीदेति वदन्मुहुः ।। <br>
ततस्ते देवताः सर्वे स्तुत्वा संपूज्य केशवम् ।। 2.2.5.५० ।। <br>
तल्लीलापांगसंतुष्टाः प्रयातास्त्रिदिवं पुनः ।। <br>
तत उन्मीलितदृशौ पुण्डरीकांबरीषकौ ।। ५१ ।। <br>
मायया मोहितौ विष्णोः स्वप्नदृष्टमबुध्यताम् ।। <br>
यां दृष्ट्वा दिव्यलीलां हि साक्षात्पललचक्षुषा ।। ५२ ।। <br>
पुनर्मानुषभावौ तौ दिव्यसिंहासनस्थितम् ।। <br>
नीलजीमूतसंकाशं फुल्लपद्मायतेक्षणम् ।। ५३ ।। <br>
शोणाधरं चारुनासं दिव्यकुण्डलभूषितम् ।। <br>
शंखचक्रगदापद्मधारिणं वनमालिनम् ।। ५४ ।। <br>
पीनोरस्कं चारुहारमनर्घ्यमुकुटोज्ज्वलम् ।। <br>
श्रीवत्सकौस्तुभोरस्कं दिव्यांगदविभूषितम् ।। ५५ ।। <br>
प्रलंबबाहुं दीनार्तपरित्राणसमुद्यतम् ।। <br>
सुवर्णसूत्रसंनद्ध मध्यग्रंथिमणीयुतम् ।। ५६ ।। <br>
दिव्य पीतांबरधरं दिव्यस्रग्गन्धभूषितम् ।। <br>
स्वर्णपद्मासनासीनं सर्वांगालिंगितश्रियम् ।। ५७ ।। <br>
प्रपन्नसंतापहरं सुधासागरमुल्बणम् ।। <br>
अशेषवांछाफलदं कल्पवृक्षं सुपुष्पितम् ।। ५८ ।। <br>
दक्षपार्श्वस्थितं तस्य ददृशाते हलायुधम् ।। <br>
बिभर्त्ति येन ब्रह्मांडं बलेन महता विभुः ।। ५९ ।। । <br>
तं बलं नागराजानं फणासप्तकमंडितम् ।। <br>
कैलासशिखरोत्तुंग धवलं कुण्डलोज्ज्वलम् ।। 2.2.5.६० ।। <br>
विचित्रवनमालाढ्यं दिव्यनीलनिचोलिनम् ।। <br>
सततं वारुणीक्षीब घूर्णोन्नयनपंकजम् ।। ६१ ।। <br>
निम्नपृष्ठोन्नतोरस्कं कुण्डलीकृतविग्रहम् ।। <br>
शंखचक्रगदापद्मसमुज्ज्वलचतुर्भुजम् ।। ६२ ।। <br>
नानालंकाररुचिरं नतकल्मषनाशनम् ।। <br>
तयोर्मध्ये स्थितां भद्रां सुभद्रां कुंकुमारुणाम् ।। ६३ ।। <br>
सर्वलावण्यवसतिं सर्वदेव नमस्कृताम् ।। <br>
लक्ष्मीं लक्ष्मीशहृदयपंकजस्थां पृथक्स्थिताम् ।। ६४ ।। <br>
वराब्जधारिणीं देवीं दिव्यनेपथ्यभूषणाम् ।। <br>
प्रपन्नकल्पलतिकां सर्वकल्मषनाशिनीन् ।। ६५ ।। <br>
संसारार्णवमग्नानां तारिणीं देवतारणीम् ।। <br>
वामपार्श्वस्थितं विष्णोरद्राष्टां चक्रमुत्तमम् ।। ६६ ।। <br>
दार्वग्रनिर्मितं विप्राः स्वर्णभक्तिसमुज्ज्वलम् ।। <br>
चतुर्द्धावस्थितं विष्णुं दृष्ट्वा तौ द्विजबाहुजौ ।। ६७ ।। <br>
अरुणोदयवेलायां श्रमं सार्थममन्यताम् ।। <br>
संस्मृत्य तां स्वप्नलीलां विस्मयं जग्मतुस्तदा ।। ६८ ।। <br>
न दारुप्रतिमा चेयं साक्षाद्ब्रह्म प्रकाशते ।। <br>
सदोगतानां विप्राणां वाक्यं श्रद्दधतुश्च तौ ।। ६९ ।। <br>
क्वावां महापातकिनौ यातनाक्रमभागिनौ ।। <br>
क्वेदं सुरसमाक्रांतस्थितं विष्णोः प्रदर्शनम् ।। 2.2.5.७० ।। <br>
मूर्खयोरावयोरष्टादशविद्याप्रवीणता ।। <br>
यस्मात्तस्मान्न च भ्रांतिर्ज्ञानं तत्समवादिनः ।। ७१ ।। <br>
यदूचुर्दारवं ब्रह्म तीर्थराजतटे स्थितम् ।। <br>
वटमूले प्रकाशंतं दृष्ट्वा जंतुर्विमुच्यते ।। ७२ ।।<br>
तदेवायं जगन्नाथश्चतुर्द्धा संव्यवस्थितः।। <br>
क्षितौ यदावतरति चतूरूपः प्रकाशते।। ७३।। <br>
तदास्य संनिधावावां स्थास्यावः प्राणधारिणौ।। <br>
यावन्नान्यत्र गच्छावः क्षुद्रकामपराङ्मुखौ ।। ७४ ।। <br>
इति निश्चित्य मुनयो विष्णौ भक्तिपरायणौ ।। <br>
नारायणाख्यं सततं जपन्तौ मुक्तिमागतौ ।। ।। ७५ ।। <br>
।। जैमिनिरुवाच ।। ।। <br>
प्रसंगात्कथितं ह्येतद्रहस्यं पापनाशनम् ।। <br>
शृण्वंति ये तु चरितं पुण्डरीकांबरीषयोः ।। ७६ ।। <br>
सततं च् कीर्तयंतश्च मुदा परमय युताः ।। <br>
व्रजंति विष्णुनिलयं मुदा परमया युताः ।। <br>
व्रजंति विष्णुनिलयं तेऽपि निर्द्धूतकल्मषाः ।। ७७ ।। <br>
इति श्रीस्कांदे महापुराण एकाशीतिसाहस्र्या संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे पञ्चमोऽध्यायः ।। ५ ।। ।। <br>
<br>
<br>
</span>
