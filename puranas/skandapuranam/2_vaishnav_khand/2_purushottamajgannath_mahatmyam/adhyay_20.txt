<span style="font-size: 14pt; line-height: 200%">॥ जैमिनिरुवाच ॥ ॥ <br>
इत्थं प्रबोधितस्तेन नारदेन क्षितीश्वरः ॥ <br>
तुष्टाव जगतां नाथं वचोभिः करुणान्वितम् ॥ १ ॥ <br>
॥ इन्द्रद्युम्न उवाच ॥ ॥ <br>
त्वदंघ्रिपाथोजयुगं मुरारे नोपासितं जन्मसु पूर्वजेषु ॥ <br>
तत्कर्मणां दारुणपाकभाजं दीनं परित्राहि कृपांबुधे माम् ॥ २ ॥ <br>
क्व निर्मलं त्वच्चरणाब्जयुग्मं विरिंचिरुद्रेंद्रकिरीटमग्नम् ॥ <br>
क्वाहं कुदीनः शकृदस्रमांसमूत्रास्थिसंघैः पिहितस्त्वचा वै ॥ ३ ॥ <br>
असारसंसारपरिभ्रमेण श्रमातुरस्त्वां कथमीश जाने ॥ <br>
जानंति ते त्वां खलु देवदेव येषां भवो दुःखभवप्रकाशः ॥ ४ ॥ <br>
प्रभो मया दुःखमनेकजन्मपापार्जितं भुक्तमनेकभावम् ॥ <br>
शुभार्जितो यः सुखलेशभावो निदर्शनं यन्मधुपृक्ततिक्ते ॥ ५ ॥<br>
यदेव सौख्यानुभवाय देव कर्मार्जितो मे विषयोपभोगः ॥ <br>
स एव दुःखं परिणामतो मे न मद्विधो दुःखिजनोऽस्ति चान्यः ॥ ६ ॥ <br>
विभो यदि त्वां मनसापि पूर्वमुपास्तमन्यद्विषमेक्षणोऽहम्॥ <br>
कथं तदालप्स्यमनेकजन्म पुनः पुनर्भोग्यमशेषदुःखम् ॥ ७ ॥ <br>
विभुत्वदासत्वपितृत्वपुत्रप्रियत्वमातृत्वधनित्वभावैः ॥ <br>
वध्यत्वहिंस्रत्वपतित्वजायाभावैश्च तिर्यक्त्वसुरादिभावैः ॥ ८ ॥ <br>
नीचोर्द्धभावं बहुशः सकृद्वा भवांगणेऽस्मिँन्लुठतानुभूतम् ॥ <br>
न वा मुरारे तव पादपद्मदूरीभवस्येष्टफलं हि चैतत् ॥९॥ <br>
कोशं बलं चैतदशेषपृथिवीधनैर्वृतं यौवनरूपरूप्यः॥ <br>
मनोऽनुकूलाः शतशः स्त्रियश्च निष्कंटकं मे नृपमंडलं च॥ 2.2.20.१०॥ <br>
साम्राज्यता चापि भरो महान्मे त्वज्ज्ञानहीस्य पशोरिवायम्॥ <br>
भारावतारं कुरु मे कृपाब्धे सदैव तत्रोदित खेदयोगः॥११॥ <br>
दीनानुकंपिन्करिणो विमुक्तिः कृता विभो त्वत्स्मृतिमात्रकेण॥ <br>
भ्रांतं घटीयंत्रवदत्र नाथ मां त्रातुमर्हस्यनुकंपिभावात्॥१२॥ <br>
न मे त्वदन्यः खलु बन्धुरत्र प्रवाहविभ्रष्टतरुस्वभावे ॥ <br>
पापीयसी बुद्धिरुपेतभावा स्नेहानुबन्धा विषयेऽभिभेद्या ॥ १३ ॥ <br>
अहर्निशं मे तव पादपद्मान्नापैतु मत्प्रार्थितमेतदेव ॥ <br>
त्वां सच्चिदानंदसुपूर्णसिंधुं प्राप्तास्तु ये जन्मसहस्रभाग्यैः ॥ १४ ॥ <br>
किं ते हि पश्यंति लवैकसौख्यमनेकदुःखं विषयेन्द्रजालम् ॥ <br>
क्व बन्धनं कर्मभिरिष्टलेशदुःखाकरग्रंथिशतैरभेद्यम् ॥ १५ ॥ <br>
अनंतमाद्यंतविहीनमेकमानंददं  त्वत्पदपंकजं क्व ॥ <br>
मायांबुधौ ते ममता भ्रमौ च कुकर्मनक्रायितगर्तमध्ये ॥ १६ ॥ <br>
निराश्रयं मे पतितं विलासकटाक्षपातेन नयाद्य तीरम् ॥ <br>
स्वकार्यसंसाधनयाश्रितानां संपादनायेष्टविधेरजस्रम्॥ १७ ॥ <br>
भ्राम्यंतमात्मीयहितं विसृज्य मां त्राहि मूढं सहजानुकंपिन् ॥ <br>
क्षुद्राय कार्याय बहु भ्रमंतमप्राप्य मूलं परमेश्वरं त्वाम्॥ १८ ॥ <br>
ओं आयासपात्रं परमं सुदीनं  मां त्राहि विष्णो जगदेकवंद्य ॥ <br>
वेदांतवेद्याव्यय विश्वनाथ तत्वमीशिषे हंतुमघौघराशीन् ॥ १९॥<br>
तं त्वां परित्यज्य सुखैकहेतुं क्षुद्राशयं मां परिपाहि विष्णो॥ <br>
प्रसुप्त एषोऽखिलभूतसंघश्चतुर्विधो यत्कृतमोहरात्रौ॥2.2.20.२०॥ <br>
त्वज्ञानभानूदयमेत्य चांते प्रबोध्यते त्वां शरणं प्रपद्ये॥ <br>
त्वमेक एवाखिललोककर्त्ता फणासहस्रैः परिवीतमूर्तिः॥२१ ॥ <br>
पर्यायवृत्त्या बलिनां वरिष्ठ त्वामिशितारं शरणं प्रपद्ये॥ <br>
यया सृजस्यत्सि जगंति नाथ वक्षःसरोजासनया स्वशक्त्या ॥ २२&nbsp;!। <br>
तां भद्ररूपां जगदाश्रयां ते देवारणिं पादयुगे नतोऽस्मि ॥ <br>
यदंशुजालप्रतिसृष्टमेतद्ब्रह्मांडजालं करसंगि नाथ॥२३॥ <br>
सुदर्शनं दैत्यबलस्य हंतृ चक्राभिधं त्वां प्रणतः सुदर्शनम्॥ <br>
स्तुत्वेत्थं नृपतिश्रेष्ठः साष्टांग प्रणनाम सः॥ २४॥ <br>
परित्राहि जगन्नाथ मग्नं संसारसागरे॥ <br>
अनाथबन्धो कृपया दीनं मां तमसाकुलम्॥२५॥ <br>
नारद उवाच॥ <br>
जय जय नारायण अपारभवसागरोत्तारपरायण सनकसनंदनसनातनप्रभृति योगिवरविचिंत्यमानदिव्यतत्त्व स्वमायाविलसिताध्यासपरिण मिताशेषभूततत्त्व<br>
त्रितत्त्व त्रिदण्डधर त्रिणाचिकेतत्रिमधुत्रिसुपर्णोपगीयमानदिव्यज्ञान च्छन्दोमय स्वासनसुपर्णप्रिय भक्तप्रिय भक्तजनैकवत्सल स्वमायाजालव्यवहितस्वरूप विश्वरूप विश्वप्रकाश विश्वतोमुख विश्वतोक्षि विश्वतःश्रवण विश्वतःपादशिरोग्रीव विश्वहस्तनासारसनात्वक्केशलोमलिंग सर्वलोकात्मक सर्वलोकसुखावह सर्वलोकोपकारक सर्वलोकनमस्कृत लीलाविलसितकोटिपद्मोद्भव रुद्रेंद्रमरुदश्विसाध्यसिद्धगणप्रणताशेषसुरासुरत्रिभुवनगुरो न कस्यापि ज्ञानगोचर नमस्ते नमस्ते ॥ २६ ॥ <br>
॥ जैमिनिरुवाच ॥ ॥ <br>
अन्ये च ये नृपतयः श्रोत्रिया वेदपारगाः ॥ <br>
मुनयो द्विजाः क्षत्रियाश्च विद्वांसो वैश्यजातयः ॥ २७ ॥ <br>
अस्तुवन्पुण्डरीकाक्षं बलिनं भद्रया सह ॥ <br>
सूक्तैः स्तोत्रैः पुराणैश्च कविताभिर्यथा तथा ॥ २८ ॥ <br>
अथेंद्रद्युम्नः प्रोवाच पुरोधसमकल्मषम् ॥ <br>
पूजार्थं वासुदेवस्य उपचारोपसंस्कृतम् ॥ २९ ॥ <br>
स्वयं स नृपतिश्रेष्ठः पूजयामास तान्क्रमात् ॥ <br>
नारदस्योपदेशेन विधिना मंत्रतस्तथा ॥ 2.2.20.३० ॥ <br>
द्वादशाक्षरमंत्रेण बलभद्रमपूजयत् ॥ <br>
यमुपास्य ध्रुवः स्थानं प्राप्तवानुत्तमोत्तमम् ॥ ३१ ॥ <br>
त्रयीप्रसिद्धं यत्सूक्तं पावनं पौरुषं महत् ॥ <br>
तेन नारायणं भूपः पूजयामास शक्तितः ॥ ३२ ॥ <br>
देव्याः सूक्तेन भद्रां तां सौदर्शन्या सुदर्शनम् ॥ <br>
यथासमृद्धि भक्त्या तान्पूजयित्वा नृपोत्तमः ॥ ३३ ॥ <br>
तत्प्रीत्यै द्विजमुख्येभ्यो ददौ दानानि भक्तितः ॥ <br>
तुलापुरुषदानानि महादानानि पार्थिवः ॥ ३४ ॥ <br>
अश्वमेधांगभूताश्च कोटिशो गा ददौ तदा ॥ <br>
अलंकृतास्तथान्याश्च ददौ गा बहुदक्षिणाः ॥ ३५ ॥ <br>
तासां खुरोद्धृतेर्योगाद्गर्तोभूद्द्विजसत्तमाः ॥ <br>
दानांबुना स पूर्णो वै तीर्थमासीन्महाफलम् ॥ ३६ ॥ <br>
तस्मिन्स्नात्वा पितॄन्देवान्संतर्प्य विधिवन्नरः ॥ <br>
अश्वमेधसहस्रस्य फलमाप्नोत्यसंशयः ॥ ३७ ॥ <br>
नाम्ना ख्यातं सरस्तस्य इन्द्रद्युम्नस्य भूपतेः ॥ <br>
निर्वपत्यत्र पिंडांश्च पितॄनुद्दिश्य मानवः ॥ ३८ ॥ <br>
कुलैकविंशमुद्धत्य ब्रह्मलोके महीयते ॥ <br>
नातः परतरं तीर्थं हयमेधांगसंभवात् ॥ ३९ ॥ <br>
इन्द्रद्युम्नस्य सरसः स्याद्वा त्रिपथगा समा ॥ <br>
ततः प्रासादघटनामुपचक्राम भूपतिः ॥ 2.2.20.४० ॥ <br>
शुभे काले सुनक्षत्रे दैवज्ञविधिचोदिते ॥ <br>
समुहूर्ते नारदादीन्ब्राह्मणाग्र्यान्प्रपूज्य च  ॥ ४१ ॥ <br>
स्वस्तिवाचं च कर्मर्द्धिं वाचयित्वा नृपोत्तमः ॥ <br>
अर्घ्यं ददौ जगन्नाथं स्मरन्प्रासादवेश्मनि ॥ ४२ ॥ <br>
वसुधां प्रार्थयित्वा तु स्थानमाचंद्रतारकम् ॥ <br>
शिल्पिनः पूजयामास वास्तुयागपुरःसरम् ॥ ४३ ॥ <br>
महोत्सवं तथा चक्रे गीतवाद्यैः प्रभूतकैः ॥ <br>
दीनानाथविपन्नेभ्यो ददौ वस्तु यथेप्सितम् ॥ ४४ ॥ <br>
राज्ञो विसर्जयामास बहुमानपुरःसरम् ॥ <br>
कृतार्थानवतारं तं हरेर्दृष्ट्वा हतांहसः ॥ ४५ ॥ <br>
ततः स कोटिशो वित्तं ददौ पाषाणदारके ॥ <br>
आहृतौ बहुदेशेभ्यो दृषदां पार्थिवोत्तमः ॥ ४६ ॥ <br>
उवाचेदं मुदा युक्तः सभायां पृथिवीधरः ॥ <br>
अष्टादशभ्यो द्वीपेभ्यो यन्मया पौरुषार्जितम् ॥ ४७ ॥ <br>
तत्सर्वं जगदीशस्य प्रासादायापवर्जितम् ॥ <br>
जैत्रयात्राप्रसंगेन श्रमो लब्धस्तु यो मया ॥ ४८ ॥ <br>
सफलोऽस्तु स मे विष्णोः प्रासादायार्थयोगतः ॥ <br>
अतः परं मे किं भाग्यं चराचरगुरुं हरिम् ॥ ४९ ॥ <br>
प्रसादयिष्ये संपत्त्या भुजद्वंद्वार्जितश्रिया ॥ <br>
श्रीः सदा पुण्डरीकाक्षे श्रियोनुग्रहजा मम ॥ 2.2.20.५० ॥ <br>
किं कर्तुमीशस्तस्यां वै देवदेवस्य चक्रिणः ॥ <br>
कटाक्षपातो यस्य स्यात्तस्य श्रीः सर्वतोमुखी ॥ ५१ ॥ <br>
अष्टादशात्मिका देवी जिह्वाग्रे चास्य नृत्यति ॥ <br>
यमाराध्य जगन्नाथं ब्रह्मत्वं प्राप्तवान्विधिः ॥ ५२ ॥ <br>
रुद्रो महेश्वरत्वं च शक्रस्त्रिदिवराजताम् ॥ <br>
लेभे तमर्च्य जगतामर्चयिष्यामि शाश्वतम्॥ ५३ ॥ <br>
जितं तेन त्रिधा राशीभूतमंहो महात्मना ॥ <br>
सांगोपांगेन विधिना येन कृष्णः समर्चितः ॥ ५४ ॥ <br>
कलेवरमिदं क्षेत्रं यत्राहंकारवान्विभुः ॥ <br>
आविर्भावतिरोभावौ स्थितिर्नित्या हि यत्प्रभुः ॥ ५५ ॥ <br>
अत्र साक्षाद्वपुष्मन्तं संपूज्य जगतां गुरुम् ॥ <br>
साक्षात्कृतार्थो भवति चतुर्वर्गस्य भाजनम् ॥ ५६ ॥ <br>
बहुव्ययाऽऽयासतो या राज्यऋद्धिर्मयार्जिता ॥ <br>
अस्यैवानुग्रहात्सा तु सफलास्तु पदांबुजे ॥ ५७ ॥ <br>
सर्वोपचारैः परिपूज्य देवं द्रव्यैर्हृतैः सागरमेखलायाः ॥ <br>
यावत्समाप्नोति हि कर्मपाकः साम्राज्ययात्रा सफला हि मास्तु ॥ ५८ ॥ <br>
किं द्रव्यजातं खलु येन विष्णुं नोपाहरेत्सांगमपेतकल्मषः ॥ <br>
किं पौरुषेयं यदि वासुदेवपरिच्छदो येन न साधितो मे ॥ ५९ ॥ <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनि ऋषिसंवादे विंशोऽध्यायः ॥ २० ॥ <br>
<br>
<br>
</span>
