<span style="font-size: 14pt; line-height: 200%">।। जैमिनिरुवाच ।। ।। <br>
अथांतरिक्षान्निःश्रेणी रत्नकांचननिर्मिता ।। <br>
संलग्ना पादसंपीठे पद्मयोनेर्विमानगा ।। १ ।। <br>
सा क्षितिस्पृष्टमूला वै विधातुरवरोहणे ।। <br>
चतुर्व्यायामतापीन सोपानश्रेणिसंयुता ।। २ ।। <br>
रथप्रासादयोर्मध्ये शक्रचाप इवांशुमान् ।। <br>
आविर्बभूव सहसा साद्भुतं वीक्षितो जनैः ।। ३ ।। <br>
ततो गंधर्वराजैस्तु रत्नवेत्रकरैर्द्विजाः ।। <br>
एष पंथाः प्रभो ह्येहि इत्यादेशितमार्गकैः ।। ।। ४ ।। <br>
दुर्वाससो नारदस्य करयोर्दत्तहस्तकः ।। <br>
सोपानैरवतीर्णोऽथ पुनानश्चक्षुषा जगत् ।। ५ ।। <br>
स्मयमानो रथान्दृष्ट्वा प्रासादं समलंकृतम् ।। <br>
दिगंतव्यापिनीं शालां रत्नस्तंभोपशोभिताम् ।। ६ ।। <br>
शक्रस्याप्यद्भुतकरी सर्वसंभारसंभृताम् ।। <br>
अवातरद्विमानात्स देवब्रह्मर्षिराजभिः ।। ७ ।। <br>
किरीटदत्तांजलिभिः स्तूयमानः समंततः ।। <br>
कटाक्षेणानुगृह्णाति यां दिशं स पितामहः ।। ८ ।। <br>
तत्रांजलीनां संमर्दाः कोटयः शिरसा धृताः ।। <br>
पादाब्ज प्रणतं दृष्ट्वा इंद्रद्युम्नं प्रजापतिः ।। ९ ।। <br>
उवाच प्रश्रयगिरा स्मितभिन्नोष्ठसंपुटः ।। <br>
अंगुल्या निर्दिशन्देवान्पितॄन्ब्रह्मर्षितापसान् ।। ।। 2.2.27.१० ।। <br>
सिद्धविद्याधरान्यक्षगंधर्वाप्सरसस्तथा ।। <br>
एकत्र मिलितान्सर्वान्युगपन्मोदनिर्भरान् ।। ११ ।। <br>
पश्येंद्रद्युम्न भाग्यं ते सर्वलोकवशीकरम् ।। <br>
त्वदर्थमेकदा सर्वे मां पुरस्कृत्य संगताः ।। १२ ।। <br>
इत्युक्त्वा प्रययौ शीघ्रं नारायणरथं ततः ।। <br>
प्रणिपत्य जगन्नाथं त्रिः परीत्य पितामहः ।। १३ ।।<br>
आनंदसिंधुसंमग्नः सरोमांचवपुः स्वयम् ।। <br>
स्वमात्मानं नुनावाथ प्रत्यक्षं स्वरगद्गदम् ।। १४ ।। <br>
।। ब्रह्मोवाच ।। ।। <br>
नमस्तुभ्यं नमो मह्यं तुभ्यं मह्यं नमोनमः ।। <br>
अहं त्वं त्वमहं सर्वं जगदेतच्चराचरम् ।। १५ ।। <br>
महदादि जगत्सर्वं मायाविलसितं तव ।। <br>
अध्यस्तं त्वयि विश्वात्मंस्त्वयैव परिणामितम् ।। १६ ।।<br>
यदेतदखिलाभासं तत्त्वदज्ञानसंभवम् ।। <br>
ज्ञाते त्वयि विलीयेत रज्जुसर्पादिबोधवत् ।। १७ ।। <br>
अनिर्वक्तव्यमेवेदं सत्त्वात्सत्त्वविवेकतः ।। <br>
अद्वितीय जगद्भास स्वप्रकाश नमोऽस्तु ते ।। १८ ।। <br>
विषयानंदमखिलं सहजानंदरूपिणः । <br>
अंशं तवोपजीवंति येन जीवंति जंतवः ।। १९ ।। <br>
निष्प्रपंच निराकार निर्विकार निराश्रय ।। <br>
स्थूलसूक्ष्माणुमहिमन्स्थौल्यसूक्ष्मविवर्जित ।। 2.2.27.२० ।। <br>
गुणातीत गुणाधार त्रिगुणात्मन्नमोऽस्तु ते ।। २१ ।। <br>
त्वन्मायया मोहितोऽहं सृष्टिमात्रपरायणः ।। <br>
अद्यापि न लभे शर्म अंतर्य्यामिन्नमोस्तु ते ।। २२ ।। <br>
त्वन्नाभिपंकजाज्जातो नित्यं तत्रैव संस्तुवन् ।। <br>
नातिक्रमितुमीशोऽस्मि मायां ते कोऽन्य ईश्वरः ।। २३ ।। <br>
अहं यथांडमध्येऽस्मिन्रचितः सृष्टिकर्मणि ।। <br>
तथानुलोमकलिता ब्रह्मांडे ब्रह्मकोटयः ।। २४ ।। <br>
सार्द्धत्रिकोटिसंख्यानां विरिंचीनामपि प्रभो ।। <br>
नैकोऽपि तत्त्वतो वेत्ति यथाहं त्वत्पुरः स्थितः ।। २५ ।। <br>
नमोचिंत्यमहिम्ने ते चिद्रूपाय नमोनमः ।। <br>
नमो देवाधिदेवाय देवदेवाय ते नमः ।। २६ ।। <br>
दिव्यादिव्यस्वरूपाय दिव्यरूपाय ते नमः ।। <br>
जरामृत्युविहीनाय मृत्युरूपाय ते नमः ।। २७ ।। <br>
ज्वलदग्निस्वरूपाय मृत्योरपि च मृत्यवे ।। <br>
प्रपन्नमृत्युन(?)शाय सहजानंदरूपिणे ।। <br>
भक्तिप्रियाय जगतां मात्रे पित्रे नमो नमः ।। २८ ।। <br>
प्रणतार्तिविनाशाय नित्योद्योगिन्नमोऽस्तु ते ।। <br>
नमोनमस्ते दीनानां कृपासहजसिंधवे ।। २९ ।। <br>
पराय पररूपाय परंपाराय ते नमः ।। <br>
अपारपारभूताय ब्रह्मरूपाय ते नमः ।। 2.2.27.३० ।। <br>
परमार्थस्वरूपाय नमस्ते परहेतवे ।। <br>
परंपरा परिव्याप्त परतत्त्वपराय ते ।। ३१ ।। <br>
प्रणतार्तिविनाशाय नमः स्वात्मैकभानवे ।। <br>
पुरा यत्प्रार्थितं स्वास्मिन्सृष्टिभारावतारणे ।। ३२ ।। <br>
तत्कुरुष्व जगन्नाथ सहजाक्तदरूपभाक् ।। <br>
त्वयि प्रसन्ने किं नाथ दुर्लभं मयि विद्यते ।। ३३ ।। <br>
त्वयैवाहं पृथग्लीलाभेदाद्भिन्नः कृपांबुधे ।। <br>
अज्ञानतिमिरच्छन्ने जगत्कारागृहांतरे ।। ३४ ।। <br>
भ्राम्यन्न द्वारमाप्नोति त्वामृते मुक्तिहेतवे ।। ३५ ।। <br>
नमोनमस्ते जगदेकवन्द्य सुरासुराभ्यर्चितपादपद्म ।। <br>
नमोनमस्तापहरैकचंद्र नमोनमः शर्मसुबोधसांद्र ।। ३६ ।। <br>
नमो नमः कल्पकदूरभूत दुष्प्राप्यकामप्रद कल्पवृक्ष ।। <br>
दीनाशरण्यप्रणतैकदुःखसंघोद्धृतौ नित्यसुबद्धपक्ष ।। ३७ ।। <br>
प्रसीद जगतां नाथ मग्नानां दुःखसागरे ।। <br>
कटाक्षलीलापातेन त्रायस्व करुणाकर ।। ।। ३८ ।। <br>
स्तुत्वेत्थं श्रीजगन्नाथं वेदार्थः स पितामहः ।। <br>
जगाम सीरिणं द्रष्टुमवतीर्णं धराधरम् ।। ३९ ।। <br>
प्रणम्य परया भक्त्या तुष्टाव बलिनं मुदा ।। <br>
नभः शिरस्ते देवेश आपस्ते विग्रहः प्रभो ।। 2.2.27.४० ।। <br>
पादौ क्षितिर्मुखं वह्निः श्वसितानि समीरणः ।। <br>
मनस्ते ह्योषधीनाथश्चक्षुषी ते दिवाकरः ।। ४१ ।। <br>
बाहवः ककुभो नाथ नमस्ते ज्ञानदर्पण ।। <br>
चतुर्दशानां लोकानां मूलस्तंभाय सीरिणे ।। ४२ ।। <br>
पदांभोजप्रपन्नानां नमः पापौघदारिणे ।। <br>
अनन्तवक्त्रनयनश्रोत्रपादाक्षिबाहवे ।। ४३ ।। <br>
नमो नादिमहामूलतमःस्तोमौघभानवे ।। <br>
त्रयीमय त्रिधादोषनाशाय त्र्यवतारिणे ।।४४।। <br>
फणामणिफणाकार क्षितिमण्डलधारिणे ।। <br>
नमः कालाग्निरुद्राय महारुद्राय ते नमः ।। ४५ ।। <br>
भोगतल्पफणाच्छत्रमध्यसुप्ताय ते नमः ।। <br>
महार्णवजले वृद्ध एकीभूते जगत्त्रये ।। ४६ ।। <br>
त्वमेव शेषो भगवन्सहस्रफणमंडितः ।। <br>
फणामणिगणव्याजसंभृताखिलभौतिकः ।। ४७ ।। <br>
त्वमेव नाथः सर्वेषां स्रष्टा पालयिता विभो ।। <br>
अत्ता धारयिता नित्यं मदाद्यास्त्वन्निमित्तकाः ।। ४८ ।। <br>
एष नारायणो देवो वेदांतेषूपगीयते ।। <br>
त्वत्तो न भिन्नो भगवन्कारणाद्भेदभागसि ।। ४९ ।। <br>
शय्या त्वं शयिता ह्येष छाद्यः संछादको भवान् ।। <br>
यो वै विष्णुः स वै रामो यो रामः कृष्ण एव सः ।। 2.2.27.५० ।। <br>
युवयोरंतरं नास्ति प्रसीद त्वं जगन्मय ।। <br>
इति स्तवांते बलिनं प्रणम्य परमेश्वरम् ।। ५१ ।। <br>
ईश्वरीं जगतां द्रष्टुं सुभद्रास्यन्दनं ययौ ।। <br>
जय देवि जगन्मातः प्रसीद परमेश्वरि ।। ५२ ।। <br>
कार्यकारणकर्त्री त्वं सर्वशक्त्यै नमोऽस्तु ते ।। <br>
सर्वस्य हृदि संविष्टे ज्ञानमोहात्मिके सदा ।। ५३ ।। <br>
कैवल्यमुक्तिदे भद्रे त्वां नमामि सुरारणिम्।। <br>
देवि त्वं विष्णुमायासि मोहयन्ती चराचरम्।। ५४ ।। <br>
हृत्पद्मासनसंस्थासि विष्णुभावानुसारिणी।। <br>
त्वमेव लक्ष्मीर्गौरी च शची कात्यायनी तथा ।।५५।। <br>
यच्च किंचित्क्वचिद्वस्तु सदसद्वाखिलात्मिके ।। <br>
तस्य सर्वस्य शक्तिस्त्वं स्तोतुं त्वां कस्तु शक्तिमान् ।। ।।५६।। <br>
जय भद्रे सुभद्रे त्वं सर्वेषां भद्रदायिनि ।। <br>
भद्राभद्रस्वरूपे त्वं भद्रकालि नमोऽस्तु ते।।५७।। <br>
त्वं माता जगतां देवि पिता नारायणो हि सः।। <br>
स्त्रीरूपं त्वं सर्वमेव पुंरूपो जगदीश्वरः ।। ५८ ।। <br>
युवयोर्न हि भेदोऽस्ति नास्त्यन्यत्परमेव हि ।। <br>
यथा वयं नियुक्ता हि त्वया वै विष्णुमायया ।। ५९ ।। <br>
निदेशकारिणो नित्यं भ्रमामः परमेश्वरि ।। <br>
वृत्तिः प्रवृत्तिः परमा क्षुधा निद्रा त्वमेव च ।। 2.2.27.६० ।। <br>
आशा त्वमाशापूर्णा च सर्वाशा परिपूरिका।। <br>
मुक्तिहेतुस्त्वमेवेशि बंधहेतुस्त्वमेह हि।। ६१।। <br>
सर्वज्ञानप्रदे नित्ये भक्तानां कल्पवल्लरी।। <br>
त्राहि पादाब्जनम्रं मां कृपापांगविलोकनैः।। ६२।। <br>
स्तुत्वेत्थं भद्ररूपां तां तत्समीपस्थितं रथे।। <br>
चक्रं सुदर्शनं विष्णोश्चतुर्थं वपुरास्थितम्।।६३।। <br>
प्रणम्य परया भक्त्या इमां स्तुतिमुदाहरत्।। <br>
सुदर्शन महाज्वाल कोटिसूर्यसमप्रभ।।६४।। <br>
अज्ञानतिमिरांधानां वैकुण्ठाध्वप्रदर्शकः।। <br>
नमस्ते नित्यविलसद्वैष्णवस्वनिकेतन ।। ६५।। <br>
अवार्यवीर्यं यद्रूपं विष्णोस्तत्प्रणमाम्यहम् ।। <br>
प्रणम्य स्तुत्वा देवान्स रथेभ्यः परिवृत्य च ।। ६६ ।। <br>
इन्द्रद्युम्ननारदाभ्यामादिष्टपदपद्धतिः ।। <br>
नीलाचलमथारोहत्प्रासादं द्रष्टुमुत्सुकः ।। ६७ ।। <br>
ततः स गत्वा प्रासादसमीपं दैवतैः सह ।। <br>
ददर्श शालां-रुचिरां स्वचित्ताभिमता द्विजाः ।। ६८ ।। <br>
तन्मध्ये स्थापयामास दैवतोरगभूपतीन् ।। <br>
ब्रह्मर्षीन्योगिनो विप्रान्वैष्णवांश्च तपस्विनः ।। ६९ ।। <br>
दिव्यसिंहासनवरे नृपेण प्रतिपादिते ।। <br>
स पादपीठे भगवानुपविष्टः स्वयं विभुः ।। 2.2.27.७० ।। <br>
शांतिकं पौष्टिकं कर्तुं भारद्वाजं महामुनिम् ।। <br>
पितामहाज्ञया भूपो वरयामास ऋद्धिमत् ।।७१।। <br>
प्रतिष्ठायां तु ये देवा बलिपूजाविधौ मताः ।। <br>
होमेषु च तथा ते वै ध्यानरूपमुपाश्रिताः।।७२।। <br>
आज्ञया पद्मयोनेस्तु चतुर्दिग्भागमाश्रिताः ।। <br>
सुपूजिता गंधपुष्पमालालंकारभूषणैः ।। ७३ ।। <br>
ततः कर्म प्रववृते भारद्वाजेन धीमता ।। <br>
प्रत्यक्षं देवदेवस्य सर्वेषां च दिवौकसाम् ।। ७४ ।। <br>
त्रैलोक्यवासिनां पूजां चकार नृपतिर्मुदा ।। <br>
सांगोपांगं समभ्यर्च्य जगत्स्रष्टारमग्रतः ।। ७५ ।। <br>
ततः संपूजिताः सर्वे तेन त्रैलोक्यवासिनः ।। <br>
पश्यन्तोऽवस्थितं मध्ये साक्षाद्ब्रह्माणमव्ययम् ।। ७६ ।। <br>
वपुष्मंतं जगन्नाथं प्रत्यक्षं ब्रह्मरूपिणम् ।। <br>
इन्द्रद्युम्नप्रसादेन जीवन्मुक्तत्वमाप्नुवन् ।। ७७ ।। <br>
कलेवरं भगवतः प्रासादं सुमनोहरम् ।। <br>
प्रतिष्ठाय भरद्वाजः समुच्छ्रितमहाध्वजम् ।। ७८ ।। <br>
व्यज्ञापयतत्प्रतिष्ठायै जीवस्याथ पितामहम् ।। <br>
समुत्तस्थौ ततो ब्रह्मा कृतस्वस्त्ययनः स्वयम् ।। ७९ ।। <br>
ऋषिभिर्नारदाद्यैश्च विद्वद्भिर्ब्राह्मणैस्तथा ।। <br>
राजभिः क्षत्रियैर्नागैः सहितः परमर्षिभिः ।। 2.2.27.८०।। <br>
गन्धर्वैर्गायमानेषु दिव्यगानेषु सुस्वरम् ।। <br>
मांगल्योचितरागेषु नृत्यन्तीष्वप्सरःसु च ।। ८१ ।। <br>
शाकुनेषु च सूक्तेषु पठ्यमानेषु च द्विजैः ।। <br>
शंखकाहालमुरजभेरीवादित्रवैणवे ।। ८२ ।। <br>
शब्दे प्रमूर्च्छति  ततः सर्वे ते स्यन्दनोपरि ।। <br>
गत्वावतारयामासू रथात्सोपानवर्त्मनि ।। ८३ ।। <br>
सावधानाः समाधिस्था भक्त्या संयमितात्मकाः ।। <br>
पार्श्वयोर्भुजयोर्मूर्ध्नि पादयोर्न्यस्तपाणयः ।। ८४ ।। <br>
शनैः शनैः सलीलं ते नारायणमनामयम् ।। <br>
वासं वासं तूलिकासु निन्युः प्रासादसन्निधिम् ।। ८५ ।। <br>
उपर्युपरि संतानवृष्टिपूत्पतितासु च ।। <br>
जय कृष्ण जगन्नाथ जय सर्वाऽघनाशन ।। ८६ ।। <br>
जय लीलादारुतनो जय वांछाफलप्रद ।। <br>
जय संसारसंमग्नलीलोद्धार जयाव्यय ।। ८७ ।। <br>
जयानुकंपापाथोधे जय दीनपरायण ।। <br>
जयाच्युत जयानन्त जयेशान नमोऽस्तु ते ।।८८।। <br>
एभिः स्तवैः स्तूयमानो ब्रह्मणा च स्वयंभुवा ।। <br>
तुष्टाव स मुदा युक्तो नारदश्चोपवीणयन् ।। ८९ ।। <br>
रत्नच्छत्रयुगे मूर्ध्नि धार्यमाणेऽथ पृष्ठतः ।। <br>
शशिना भास्वता भक्त्या दिव्यधूपेन धूपिता ।।2.2.27.९०।। <br>
श्रेणीकृता ह्युभयतः पार्श्वयोश्चामरग्रहाः ।। <br>
सलीलांदोलनव्यग्रा यौवनालंकृतास्तथा ।। ९१ ।। <br>
एवं च सहिताः सर्वे कौतूहलसमन्विताः ।। <br>
सुदर्शनं सुभद्रां च बलभद्रमनैषिषुः ।। ९२ ।। <br>
प्रासादद्वारि रचिते रत्नस्तंभेऽथ मण्डपे ।। <br>
वासयित्वाभिषेकाय संमुखादर्शमण्डले ।। ९३ ।। <br>
अधिवासितै रत्नकुंभैस्तीर्थवार्युपसंभृतैः ।। <br>
सूक्ताभ्यां श्रीपुरुषयोरभिषेकं पितामहः ।। <br>
चकार भगवाँल्लोकसंग्रहार्थं द्विजोत्तमाः ।। ९४ ।। <br>
ततो ह्यलंकृतान्देवान्गंधमाल्योपशोभितान् ।। <br>
नीराजयित्वा भगवान्स स्वयं लोकभावनः ।। <br>
रत्नसिंहासने रम्ये स्थापयामास मन्त्रतः ।। ९५ ।। <br>
।। ब्रह्मोवाच ।। ।। <br>
अशेषजगदाधार सर्वलोकप्रतिष्ठित ।। <br>
सुप्रतिष्ठाखिलव्यापिन्प्रासादे सुस्थिरो भव ।। ९६ ।। <br>
त्वयि प्रतिष्ठिते नाथ वयं सर्वे प्रतिष्ठिताः ।। <br>
त्वदाज्ञया प्रतिष्ठेयं पूर्णाऽऽस्तां त्वत्प्रसादतः ।। ९७ ।। <br>
स्थापयित्वा जगन्नाथं स्पृष्ट्वा तस्य हृदंबुजम् ।। <br>
आनुष्टुभं मंत्रराजं सहस्रं स जजाप ह ।। ९८ ।। <br>
वैशाखस्यामले पक्षे अष्टम्यां पुष्ययोगतः ।। <br>
कृता प्रतिष्ठा भो विप्राः शोभने गुरुवासरे ।। ९९ ।। <br>
तद्दिनं सुमहत्पुण्यं सर्वपापप्रणाशनम् ।। <br>
स्नानं दानं तपो होमः सर्वमक्षय्यमश्नुते ।। 2.2.27.१०० ।। <br>
तस्मिन्दिने ये पश्यंति मानवा भक्तिभाविताः ।। <br>
कृष्णं रामं सुभद्रां च मुक्तिभाजो न संशयः ।। १०१ ।। <br>
शुक्लाष्टमी या वैशाखे गुरुपुष्ययुता यदा ।। <br>
तस्यामभ्यर्चनं विष्णोः कोटिजन्माघनाशनम् ।। १०२ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये सप्तविंशोऽध्यायः ।। २७ ।। <br>
<br>
<br>
</span>
