<span style="font-size: 14pt; line-height: 200%">।। इन्द्रद्युम्न उवाच ।। ।। <br>
जन्मप्रभृति तत्र त्वं न प्रयातो द्विजोत्तम ।। <br>
कथं विद्याद्भवान्दिव्यवृत्तांतं पुरुषोत्तमे ।। १ ।। <br>
।। विद्यापतिरुवाच ।। ।। <br>
तत्र स्थितोऽहं सायाह्ने भगवंतमुपागमम् ।। <br>
तस्मिन्काले दिव्यगन्धो ववौ च शिशिरो मरुत् ।। २ ।। <br>
उद्यतः संकुलः शब्दः श्रूयते स्म वियत्पथे ।। <br>
क्रमाद्याहि प्रयाहीति स तु वर्णमयः स्वनः ।। ३ ।। <br>
दिविष्ठानां पतत्पुष्पवृष्ट्याच्छादितपर्वतः ।। <br>
समागमोऽभूत्सान्निध्ये वैकुंठस्य महीपते ।। ४ ।। <br>
वीणावेणुमृदंगानां चर्चरीणां च निःस्वनः ।। <br>
अभूतपूर्वस्तत्रासीद्दिव्यगानविमिश्रितः ।। ५ ।। <br>
सहस्रमुपचाराणां प्रीतये परमेशितुः ।। <br>
देवैः समर्पितं तत्र मनुष्यादृष्टपूर्वकम् ।। ६ ।। <br>
संपूज्य विधिवद्देवं करमात्रोपलक्षिताः ।। <br>
जयपूर्वैश्च तं स्तोत्रैः संतोष्य मधुसूदनम् ।। ७ ।। <br>
यथागतं ते त्रिदशाः प्रययुस्त्रिदशालयम् ।। <br>
तेषु यातेषु शबरः सखा विश्वावसुर्मम ।। ८ ।। <br>
दिव्योपहारभोज्यानि माल्यं चेदं ददौ मम ।। <br>
अनर्घ्यमेतदम्लानं श्रीराज्यसुखदायकम् ।। ९ ।। <br>
अलक्ष्मीपापरक्षोघ्नं योग्यं तेनाहृतं मया ।। <br>
शृणुष्व तस्य संस्थानं विष्णोर्यत्क्षेत्रमुत्तमम् ।। 2.2.10.१० ।। <br>
अपूर्वशिल्पनैपुण्यं रूपं चास्य मनोहरम् ।। <br>
न भूमिजन्मना पुंसा शक्यते गदितुं हि तत् ।।१ १।। <br>
तद्भाग्यपौरुषाभ्यां तल्लक्षितं कथयामि ते ।। <br>
समंताद्गहनाकीर्णं क्षेत्रं नीलाद्रिनाभिकम् ।। १२ ।। <br>
आयामविस्तृतिभ्यां च विख्यातं क्रोशपंचकम् ।। <br>
तीर्थराजस्य वेलायां स्वर्णवालुकयावृतम् ।। १३ ।। <br>
अद्रेः शृंगे महानुच्चः कल्पस्थायी वटो महान् ।। <br>
क्रोशायतः पुष्पफलवर्जितः पल्लवोज्ज्वलः ।। १४ ।। <br>
सूर्यापक्रमणे तस्य छायां नापक्रमेत वै ।। <br>
तस्य पश्चात्प्रदेशे हि कुंडं रोहिणसंज्ञकम् ।। १५ ।। <br>
जलोद्गमान्नीलदृषदारोहणविभूषितम् ।। <br>
बहिः स्फटिकवेदीभिश्चतुर्दिक्षु परीवृतम् ।। १६ ।। <br>
अघसंघातहारीभिरद्भिः पूर्णं मनोरमम् ।। <br>
तत्पूर्ववेदिकामध्ये न्यग्रोधच्छायशीतले ।। १७ ।। <br>
इन्द्रनीलमयो देव आस्ते चक्रगदाधरः ।। <br>
एकाशीत्यंगुलमितः स्वर्णपद्मोपरि स्थितः ।। १८ ।। <br>
अष्टमीचन्द्रशकलशोभाविजयिभालभूः ।। <br>
स्मेरेंदीवरयुग्मश्रीधिक्कारोद्यतलोचनः ।। १९ ।। <br>
आननामृतभानूद्यत्संतापत्रयमोचनः ।। <br>
नासापुटद्वयोद्भासितिलपुष्पप्रशोभनः ।। 2.2.10.२० ।। <br>
वपुषोऽश्ममयत्वेऽपि सुस्मितस्रपिताधरः ।। <br>
हाससंफुल्लगंडाभ्यां रुचिरं चिबुकं हनुः ।। २१ ।। <br>
अनन्यपूर्वघटितं सृक्किणीयुगमंजसा।। <br>
हासनिम्नाधरौ गंडौ चिबुकं सृक्किणी शुभे ।। २२ ।। <br>
वहन्निदर्शनं देवो विश्वकर्मादिशिल्पिनाम् ।। <br>
मकरास्यकर्णभूषाशोभिश्रुतियुगेन सः ।। २३ ।। <br>
गुरुभार्गवयोर्मध्ये पूर्णचंद्रोपहासकः ।। <br>
ग्रैवयशोभाजनककंठदेशेन पश्यताम् ।। २४ ।। <br>
दक्षिणावर्त्तशंखस्य मुक्ताजन्माभिशंककृत् ।। <br>
पीनायतस्कंधयुगजानुदीर्घचतुर्भुजः ।। २५ ।। <br>
स्वच्छनिर्मलहारोपशोभकोरःस्थलो विभुः ।। <br>
धत्ते चतुर्दशजगद्दिव्यकौस्तुभबिंबितम् ।। २६ ।। <br>
निम्ननाभिह्रदाविष्टतनुरोमालिमंजुलः ।। <br>
हारं त्रिवलिमध्येन स्थाणुत्वपरिणामकः ।। २७ ।। <br>
सुरत्नमेखलादाम्ना किंकिणीमौक्तिकस्रजा ।। <br>
जगल्लावण्यपुटके स्फिचौ देवस्य शोभतः ।। २८ ।। <br>
जघनालंविमुक्तास्रक्पीतचैलोपशोभितम् ।। <br>
जंघास्तंभयुगं मोक्षमांगल्यतोरणाश्रयम् ।। २९ ।। <br>
वृत्तानुपूर्वजानुभ्यां मालया प्रपदीनया ।। <br>
रत्नाढ्यवलयाभ्यां च शोभेते चरणौ विभोः ।। 2.2.10.३० ।। <br>
हारकंकणकेयूर मुकुटाद्यैरलंकृतम् ।। <br>
ज्ञानाहंकारकैश्वर्यशब्दब्रह्मणि केशवः ।। ३१ ।। <br>
चक्रपद्मगदाशंखपरिणामानि धारयन् ।। <br>
सर्वाशाद्योतको देवो नीलाद्रेरुपरि स्थितः ।। ३२ ।। <br>
भक्त्या प्रणम्य दृष्ट्वा यं देहबंधात्प्रमुच्यते ।। <br>
वामपार्श्वगता लक्ष्मीराश्लिष्टा पद्मपाणिना ।। ३३ ।। <br>
वल्लकीवादनपरा भगवन्मुखलोचना ।। <br>
सर्वलावण्यवसतिः सर्वालंकारभूषिता ।। ३४ ।। <br>
तावपश्यं हि जगतः पितरावचलस्थितौ ।। <br>
तूष्णींभूतौ स्मेरदृशाऽनुगृह्णंतौ च पश्यतः ।। ३५ ।। <br>
सजीवौ तावबुधं भो दीनानुग्रहकारणात् ।। <br>
छत्रीभूतफणावृंदः शेषः पश्चादवस्थितः ।। ३६ ।। <br>
अग्रे व्यवस्थितं दृष्टं वपुर्बिभ्रत्सुदर्शनम् ।। <br>
कृतांजलिपुटं तस्य पश्चाद्गरुडमास्थितम् ।। ३७ ।। <br>
एवमद्भुतरूपं तं दृष्ट्वा साक्षाच्छ्रियः पतिम् ।। <br>
चेतोरज्जुभिराकृष्टमिव तत्रैव धावति ।। ३८ ।। <br>
अनेकजन्मसाहस्रैः सुकर्माण्यर्जितानि चेत् ।। <br>
युगपत्परिपक्वानि यस्यासौ तं हि पश्यति ।। ३९ ।। <br>
तीर्थस्नानतपोदानदेवयज्ञव्रतैरपि ।। <br>
नालमालोकितुं मर्त्यस्तादृशं पुरुषोत्तमम् ।। 2.2.10.४० ।। <br>
ये नीलमूर्तिं विमलांबराभं ध्यायंति विष्णुं पुरुषोत्तमस्थम् ।। <br>
ते क्षीणबंधाः प्रविशंति विष्णोः पुरं हि यत्प्राप्य न शोचतीह ।। ४१ ।। <br>
विद्याभिरष्टादशभिः प्रणीतं नानाविधं कर्मफलं नृणां यत् ।। <br>
एकत्र तत्सर्वममुष्य विष्णोः संदर्शनस्यैति शतांशमानम् ।। ४२ ।।<br>
किमत्र वाच्यं त्वधिकं क्षितींद्र पुंसो मतिर्यावदुपैति कामान् ।। <br>
लभेत नीलाद्रिपतिं प्रणम्य ततोऽधिकंक्षेत्रभुवो महिम्ना ।। ४३ ।। <br>
स एव दाता क्रतुभिः स यष्टा सत्यप्रवक्ता स तु धर्मशीलः ।। <br>
सर्वैर्गुणैः सर्वभवैर्वरिष्ठो नीलाद्रिनाथः खलु येन दृष्टः ।। ४४ ।। <br>
तत्र ये सेवकाः संति माधवस्य जगत्पतेः ।। <br>
तेभ्यः सकाशान्माहात्म्यमिदं ज्ञातं मया नृप ।। ४५ ।। <br>
तस्मिन्परंपरायातमादिसृष्टेः पुरातनम् ।। <br>
प्रसिद्धमिदमाख्यानं श्रुत्वा तत्रागतो ह्यहम् ।। ४६ ।। <br>
त्वदाज्ञया तत्र गत्वा दृष्ट्वा श्रीपुरुषोत्तमम् ।। <br>
निवेदितं ते राजेंद्र यथेच्छसि तथा कुरु ।। ४७ ।। <br>
।। इंद्रद्युम्न उवाच ।। ।। <br>
आप्तवाक्याद्भगवतः श्रुत्वा रूपमघापहम् ।। <br>
कृतकृत्योऽस्मि भगवन्दिव्यनिर्माल्यसंगमात् ।। ४८ ।। <br>
बहुजन्मस्वर्जितानि क्षीणानि दुरितानि मे ।। <br>
अधिकारी त्वहं जातो दर्शने श्रीपतेरिह ।। ४९ ।। <br>
सर्वात्मनाहं यास्यामि राज्येन सुसमृद्धिना ।। <br>
तत्रावासं करिष्यामि पुरदुर्गाणि चैव हि ।। 2.2.10.५० ।। <br>
क्रतुना हयमेधेन यक्ष्ये प्रीत्यै मुरद्विषः ।। <br>
शतोपचारैः श्रीनाथं पूजयिष्ये दिनेदिने ।। ५१ ।। <br>
व्रतोपवासनियमैः प्रीणयिष्ये जगद्गुरुम् ।। <br>
वाक्यामृतेन संतप्तं यथा मामभिषेक्ष्यति ।। ५२ ।। <br>
दीनानुकंपी भगवान्साक्षान्नारायणो विभुः ।। <br>
एवं स श्रद्धया भक्त्या संस्तुते यावदीश्वरम् ।। ५३ ।। <br>
नारदस्तत्र संप्राप्तो भुवनालोककौतुकी ।। <br>
तमायांतमृषिं दृष्ट्वा वैष्णवाग्र्यं विधेः सुतम् ।। ५४ ।। <br>
आशशंस स्वकार्यस्य सिद्धिं नरपतिस्तदा ।। <br>
उत्थाय सहसा विप्राः पाद्यार्घ्याचमनीयकैः ।। <br>
वरासनस्थं प्रणतः प्रोवाचेदं कृतांजलिः ।। ५५ ।। <br>
।। इन्द्रद्युम्न उवाच ।। ।। <br>
अद्य मे सफला यज्ञा दानमध्ययनं तपः ।। ५६ ।। <br>
यन्मे गृहं समागच्छद्द्वितीया ब्रह्मणस्तनुः ।। <br>
कृतार्थो यद्यपि मुने आगमानुग्रहात्तव ।। ५७ ।। <br>
तथापि त्वत्प्रसादाय किमाज्ञां करवाणि ते ।। <br>
किं प्रयोजनमुद्दिश्य भवनं मे पवित्रितम् ।। ५८ ।। <br>
।। जैमिनिरुवाच ।। ।। <br>
तच्छ्रुत्वा नृपतेर्वाक्यं भक्तिप्रश्रयकोमलम् ।। <br>
उवाच ब्रह्मणः पुत्रः स्मितपूर्वं महीपतिम् ।। ५९ ।। <br>
।। ।। नारद उवाच ।। ।। <br>
इंद्रद्युम्न नृपश्रेष्ठ विमलैस्त्वद्गुणोत्करैः ।। <br>
प्रीणिता देवताः सिद्धा मुनयो ब्रह्मणा सह ।। 2.2.10.६० ।। <br>
स्वप्रतिष्ठा पृथग्योग्या गुणा एकैकशस्तव ।। <br>
ब्रह्मणः सदने स्थित्यै पर्याप्तास्तु समीहिताः ।। ६१ ।। <br>
अवतीर्णो नरं द्रष्टुं तिष्ठंतं बदराश्रमे ।। <br>
तद्ध्यानावसरे ज्ञातो व्यवसायस्तवेदृशः ।। ६२ ।। <br>
साधु व्यवसितं राजन्याभूत्ते बुद्धिरीदृशी ।। <br>
सहस्रजन्मस्वभ्यासाद्भक्तिर्भवति भूपते ।। ६३ ।। <br>
नीलाचलगुहावासे माधवे जगतां धवे ।। <br>
पितामहो महाप्राज्ञो यमाराध्य जगत्पतिम् ।। ६४ ।। <br>
विनिर्ममे सृष्टिमिमां लेभे पैतामहं पदम् ।। <br>
तदन्वयप्रसूतोऽसि युक्ता ते भक्तिरीदृशी ।। ।।६५।। <br>
चतुर्वर्गफला भक्तिर्विष्णौ नाल्पतपःफलम् ।। <br>
अनाद्यविद्या सुदृढपञ्चक्लेशविवर्द्धिनी ।।६६।। <br>
एकैवेयं विष्णुभक्तिस्तदुच्छेदाय जायते ।। <br>
भवारण्ये प्रतिपदं दुःखसंकटसंकुले । ६७ ।।<br>
नराणां भ्रमतां विष्णुभक्तिरेका सुखप्रदा ।। <br>
निरालये द्वंद्ववातप्रोद्यतेस्मिन्सुदुस्तरे ।।६८।। <br>
निमग्नानां भवांभोधौ विष्णुभक्तिस्तरिः स्मृता ।। <br>
आश्रित्यैकां भगवतीं विष्णुभक्तिं तु मातरम् ।। ६९ ।। <br>
सन्तः सन्तुष्टमनसो न तु शोचन्ति जातुचित् ।। <br>
विष्णुभक्तिसुधापानसंहृष्टानां महात्मनाम् ।।2.2.10.७०।। <br>
ब्राह्म्यं पदं स्वल्पलाभो भाजनानां विमुक्तये ।। <br>
त्रिविधो योंऽहसा राशिः सुमहाञ्जन्मिनां नृप ।। ७१ ।। <br>
विष्णुभक्तिमहादाववह्नौ स शलभायते ।। <br>
प्रयागगंगाप्रमुखतीर्थानि च तपांसि च ।। ७२ ।। <br>
अश्वमेधः क्रतुवरो दानानि सुमहांति च ।। <br>
व्रतोपवासनियमाः सहस्राण्यर्जिता अपि ।। ७३ ।। <br>
समूह एषामेकत्र गुणितः कोटिकोटिभिः ।। <br>
विष्णुभक्तेः सहस्रांशसमोऽसौ न हि कीर्तितः ।। ।। ७४ ।। <br>
।। जैमिनिरुवाच ।। ।। <br>
विष्णुभक्तेस्तु माहात्म्यं श्रुत्वा ब्रह्मर्षिणोदितम् ।। <br>
विष्णुभक्तेः स्वरूपं हि ज्ञातुकामः क्षितीश्वरः ।। ७५ ।। <br>
नारदं पुनराहेदं वाक्यं सत्कारयुक्तिमान् ।। ७६ ।। <br>
। इन्द्रद्युम्न उवाच ।। ।। <br>
महिमा विष्णुभक्तेस्तु साधु प्रोक्तो महामुने ।। <br>
तस्याः स्वरूप जिज्ञासा चिरान्मे हृदि वर्त्तते ।। ७७ ।। <br>
लक्षणं वर्णयेदानीं भक्तेर्वैष्णवपुंगव ।। <br>
त्वदन्यो न हि वक्ता स्याद्विज्ञातो मे महीतले ।। ७८ ।। <br>
।। नारद उवाच ।। ।। <br>
साधु राजंस्त्वया पृष्टं भक्तिलक्षणमुत्तमम् ।। <br>
कथयिष्ये यथार्थं त्वां भक्तिभाजनमुत्तमम् ।। ७९ ।। <br>
अपात्रे न हि वाच्येयं नरेंऽधे मलिनांतरे ।। <br>
शृणुष्वावहितो राजन्प्रोच्यमानां मयानघ ।। 2.2.10.८० ।। <br>
सामान्यतो विशेषाच्च विष्णोर्भक्तिं सनातनीम् ।। <br>
अत्यन्तसुखसंप्राप्तौ विच्छेदे दुःखसंततेः ।। ८१ ।। <br>
हेतुरेकोऽयमेवेति संश्रयाद्भक्तिरुच्यते ।। <br>
त्रिधा सा गुणभेदेन तुरीया निर्गुणा मता ।। ८२ ।। <br>
कामक्रोधाभिभूतानां दृष्ट्वा यान्यं न पश्यताम् ।। <br>
लब्धये चाभिचाराय भक्तिः स्यान्नृप तामसी ।। ८३ ।। <br>
यशसे चातिरिक्ताय परस्य स्पर्द्धयापि वा ।। <br>
प्रसंगात्परलोकाय भक्तिः सा राजसी स्मृता ।। ८४ ।। <br>
आमुष्मिकं स्थिरतरं दृष्ट्वा भावान्विनश्वरान् ।। <br>
पश्यताश्रमवर्णोक्तान्धर्मान्नैव जिहासता ।। ८५ ।। <br>
आत्मज्ञानाय या भक्तिः क्रियते सा तु सात्त्विकी ।। <br>
जगच्चेदं जगन्नाथो नान्यं चापि च कारणम् ।। ८६ ।। <br>
अहं च न ततो भिन्नो मत्तोसौ न पृथक्स्थितः ।। <br>
हीनं बहिरुपाधीनां प्रेमोत्कर्षेण भावनम् ।। ८७ ।। <br>
दुर्लभा भक्तिरैषा हि मुक्तयेऽद्वैतसंज्ञिता ।। <br>
सात्त्विक्या ब्रह्मणः स्थानं राजस्या शक्रलोकताम् ।। ८८ ।। <br>
प्रयांति भुक्त्वा भोगान्हि तामस्या पितृलोकताम् ।। <br>
पुनरागत्य भूर्लोकं भक्तिं तां वैपरीत्यतः ।। ८९ ।। <br>
तामसो राजसीं कुर्याद्राजसः सात्त्विकीं तथा ।। <br>
सात्त्विको मुक्तिमाप्नोति कृत्वा चाद्वैतभावनाम् ।। 2.2.10.९० ।। <br>
एकामपि समाश्रित्य क्रमान्मुक्तिपथं व्रजेत् ।। <br>
विष्णुभक्तिविहीनस्य श्रौतस्मार्ताश्च याः क्रियाः ।। ९१ ।। <br>
प्रायश्चित्तादिकं तीर्थं यात्रा कृच्छ्रादिकं तपः ।। <br>
कुले प्रसूतिः शिल्पानि सर्वं लौकिकभूषणम् ।। ९२ ।।<br>
कायक्लेशः फलं तेषां स्वैरिणी व्यभिचारवत् ।। <br>
कुलाचारविहीनोऽपि दृढभक्तिर्जितेंद्रियः ।। ।। ९३ ।। <br>
प्रशस्यः सर्वलोकानां न त्वष्टादशविद्यकः ।। <br>
भक्तिहीनो नृपश्रेष्ठ सज्जातिर्द्धार्मिकस्तथा ।। ९४ ।। <br>
नाल्पभाग्यस्य पुंसो हि विष्णौ भक्तिः प्रजायते ।। <br>
यां तु संपाद्य यत्नेन कृतकृत्यो न सीदति ।। ९५ ।। <br>
यया वेत्ति जगन्नाथं सा विद्या परिकीर्तिता ।। <br>
येन प्रीणाति भगवांस्तत्कर्माशुभनाशनम् ।। ९६ ।। <br>
विष्णुभक्तश्च संप्रोक्तस्ताभ्यां युक्तो दृढव्रतः ।। <br>
यत्पादपांसुना विश्वं पूयते सचराचरम् ।। ९७ ।। <br>
सृष्टिस्थितिविनाशानां स्वेच्छया प्रभवत्यसौ ।। <br>
कि पुनः क्षुद्रकामानां भूमिस्वर्गादिसंपदाम् ।। ९८ ।। <br>
वासुदेवस्य भक्तस्य न भेदो विद्यतेऽनयोः ।। <br>
वासुदेवस्य ये भक्तास्तेषां वक्ष्यामि लक्षणम् ।। ९९ ।। <br>
प्रशांतचित्ताः सर्वेषां सौम्याः कामजितेंद्रियाः ।। <br>
कर्मणा मनसा वाचा परद्रोहमनिच्छवः ।। ।। 2.2.10.१०० ।। <br>
दयार्द्रमनसो नित्यं स्तेयहिंसापराङ्मुखाः ।। <br>
गुणेषु परकार्येषु पक्षपातमुदान्विताः ।। १ ।। <br>
सदाचारावदाताश्च परोत्सवनिजोत्सवाः ।। <br>
पश्यावः सर्वभूतस्थं वासुदेवममत्सराः ।। २ ।। <br>
दीनानुकंपिनो नित्यं भृशं परहितैषिणः ।। <br>
राजोपचारपूजायां लालनाः स्वकुमारवत् ।। ३ ।। <br>
कृष्णसर्पादिव भयं बाह्ये परिचरंति ते ।। <br>
विषयेष्वविवेकानां या प्रीतिरुपजायते ।। ४ ।। <br>
वितन्वते तु तां प्रीतिं शतकोटिगुणां हरौ ।। <br>
नित्यकर्तव्यताबुद्ध्या यजंतः शंकरादिकान् ।। ५ ।। <br>
विष्णुस्वरूपान्ध्यायंति भक्त्या पितृगणेष्वपि ।। <br>
विष्णोरन्यं न पश्यंति विष्णुं नान्यत्पृथग्गतम् ।। ६ ।। <br>
पार्थक्यं न च पार्थक्यं समष्टिव्यष्टिरूपिणः ।। <br>
जगन्नाथ तवास्मीति दासस्त्वं चास्मि नो पृथक् ।। ७ ।। <br>
अन्तर्यामी यदा देवः सर्वेषां हृदि संस्थितः ।। <br>
सेव्यो वा सेवको वापि त्वत्तो नान्योऽस्ति कश्चन ।। ८ ।। <br>
इति भावनया कृतावधानाः प्रणमंतः सततं च कीर्त्तयंतः ।। <br>
हरिमब्जजवन्द्यपादपद्मं प्रभजंतस्तृणवज्जगज्जनेषु ।। ९ ।। <br>
उपकृतिकुशला जगत्स्वजस्रं परकुशलानि निजानि मन्यमानाः ।। <br>
अपि परपरिभावने दयार्द्राः शिवमनसः खलु वैष्णवाः प्रसिद्धाः ।। 2.2.10.११० ।। <br>
दृषदि परधने च लोष्टखंडे परवनितासु च कूटशाल्मलीषु ।। <br>
सखिरिपुसहजेषु बन्धुवर्गे सममतयः खलु वैष्णवाः प्रसिद्धाः ।। १३ ।। <br>
हरिचरणसरोजयुग्मचित्ता जडिमधियः सुखदुःखसाम्यरूपाः ।। <br>
अपचितिचतुरा हरौ निजात्मनतवचसः खलु वैष्णवाः प्रसिद्धाः ।। १४ ।। <br>
रथचरणगदाब्जशंखमुद्राकृतितिलकांकितबाहुमूलमध्याः ।। <br>
मुररिपुचरणप्रणामधूलीधृतकवचाः खलु वैष्णवा जयंति ।। १५ ।।<br>
मुरजिदपधनापकृष्टगन्धोत्तमतुलसीदलमाल्यचंदनैर्ये ।। <br>
वरयितुमिव मुक्तिमाप्तभूषाकृतिरुचिराः खलु वैष्णवा जयंति ।। १६ ।। <br>
विगलितमदमानशुद्धचित्ताः प्रसभविनस्यदहंकृतिप्रशांताः ।। <br>
नरहरिममराप्तबंधुमिष्ट्वा क्षयितशुचः खलु वैष्णवा जयंति ।। १७ ।। <br>
भगवति सततं प्रभक्तिभाजां शुभचरितं तव लक्ष्म नोभ्यधायि ।। <br>
श्रुतिपथभवतीर्णमाशु पुंसां हरति मलं चिरसंचितं यदेतत् ।। १६ ।। <br>
न हि धनमपि मृग्यते कदाचिन्न खलु शरीरजखेदसंप्रयोगः ।। <br>
मृदुलघुवचसाभिधानकीर्तिं भजनमहं तव दास्य एव चिंता ।। १९ ।। <br>
शुभचरितमपि द्विषंति पुंसां स्वयमिह दुश्चरितानुबंधचित्ताः ।। <br>
महदकुशलमप्यवाप्य सुस्था भगरसरसिका अवैष्णवास्ते ।। 2.2.10.१२ ० ।। <br>
परमसुखपदं हृदंबुजस्थं क्षणमपि नानुसज्जंति मत्तभावाः ।। <br>
वितथवचनजालकैरजस्रं पिदधति नाम हरेरवैष्णवास्ते ।।२१।। <br>
परयुवतिधनेषु नित्यलुब्धाः कृपणधियो निजकुक्षिभारपूर्णाः।। <br>
नियतपरमहत्त्वमन्यमाना नरपशवः खलु विष्णुभक्तिहीनाः ।।२२।। <br>
अनवरतमनार्यसंगरक्ताः परपरिभावकहिंसकाऽतिरौद्राः ।। <br>
नरहरिचरणस्मृतौ विरक्ता नरमलिनाः खलु दूरतो हि वर्ज्याः ।। १२३ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे दशमोऽध्यायः ।। १० ।। <br>
<br>
<br>
</span>
