<span style="font-size: 14pt; line-height: 200%">अथ पुरुषोत्तम (जगन्नाथ) क्षेत्रमाहात्म्य प्रारम्भः ।। <br>
नारायणं नमस्कृत्य नरं चैव नरोत्तमम् ।। <br>
देवीं सरस्वतीं व्यासं ततो जयमुदीरयेत् ।। १ ।। <br>
।। मुनय ऊचुः ।। ।। <br>
भगवन्सर्वशास्त्रज्ञ सर्वतीर्थमहत्त्ववित् ।। <br>
कथितं यत्त्वया पूर्वं प्रस्तुते तीर्थकीर्तने ।। <br>
पुरुषोत्तमाख्यं सुमहत्क्षेत्रं परमपावनम् ।।२।। <br>
यत्रास्ते दारवतनुः श्रीशो मानुषलीलया ।। <br>
दर्शनान्मुक्तिदः साक्षात्सर्वतीर्थफलप्रदः ।।३।। <br>
तन्नो विस्तरतो ब्रूहि तत्क्षेत्रं केन निर्मितम् ।। <br>
ज्योतिःप्रकाशो भगवान्साक्षान्नारायणः प्रभुः ।। ४ ।। <br>
कथं दारुमयस्तस्मिन्नास्ते परमपूरुषः ।। <br>
वद त्वं वदतां श्रेष्ठ सर्वलोकगुरो मुने ।। ५ ।। <br>
श्रोतुमिच्छामहे ब्रह्मन्परं कौतूहलं हि नः ।। <br>
।। जैमिनिरुवाच ।। ।। <br>
शृणुध्वं मुनयः सर्वे रहस्यं परमं हि तत् ।। ६ ।। <br>
अवैष्णवानां श्रवणे भक्तिस्तव न जायते ।। <br>
यस्य संकीर्तनादेव सकलं लीयते तमः ।। ७ ।। <br>
यद्यप्येष जगन्नाथः सर्वगः सर्वभावनः ।। <br>
स्कन्देन कथितं पूर्वं श्रुत्वा शंभोर्मुखाम्बुजात् ।। <br>
संति क्षेत्राणि चान्यानि सर्वपापहराणि वै ।। ८ ।। <br>
एतत्क्षेत्रं परं चास्य वपुर्भूतं महात्मनः ।। <br>
स्वयं वपुष्मांस्तत्रास्ते स्वनाम्ना  ख्यापितं हि तत् ।।९।। <br>
तत्र ये स्थातुमिच्छंति तेपि सर्वे हतांहसः ।। <br>
किं पुनस्तव तिष्ठंतो ये पश्यन्ति गदाधरम् ।।2.2.1.१०।। <br>
अहो तत्परमं क्षेत्रं विस्तृतं दशयोजनम् ।। <br>
तीर्थराजस्य सलिलादुत्थितं   वालुकाचितम् ।। ११ ।। <br>
नीलाचलेन महता मध्यस्थेन विराजितम् ।। <br>
एकस्तनमिव पृथ्व्याः सुदूरात्परिभावितम् ।। १२ ।। <br>
वराहरूपिणा पूर्वं समुद्धृत्य वसुन्धराम् ।। <br>
सर्वतः सुसमां कृत्वा पर्वतैः सुस्थिरीकृताम् ।। १३ ।। <br>
सृष्ट्वा चराचरं सर्वं तीर्थानि सरिदब्धिकान् ।। <br>
क्षेत्राणि च यथास्थानं संनिवेश्य यथा पुरा । १४ ।। <br>
ब्रह्मा विचिन्तयामास सृष्टिभारनिपीडितः ।। <br>
पुनरेतां क्रियां गुर्वीं नारभेय कथं त्विति ।। १५ ।। <br>
तापत्रयाभिभूता हि मुच्यंते जंतवः कथम् ।। <br>
एवं चिन्तयमानस्य मतिरासीत्प्रजापतेः ।।१६।। <br>
मुक्त्येककारणं विष्णुं स्तोष्ये ऽहं परमेश्वरम् ।। <br>
।। ब्रह्मोवाच ।। ।। <br>
नमस्ते जगदाधार शङ्खचक्रगदाधर ।। १७ ।। <br>
यन्नाभिपंकजादेव जातोऽहं विश्वसृष्टिकृत् ।। <br>
परमार्थस्वरूपं ते त्वं वै वेत्सि जगन्मय ।। १८ ।। <br>
यन्मायया जगत्सर्वं निर्मितं महदादिकम् ।। <br>
यन्निःश्वाससमुद्भूतं शब्दब्रह्म त्रिधाऽभवत् ।। १९।। <br>
उपजीव्य तदेवाहमसृजं भुवनानि वै ।। <br>
त्वत्तो नान्यः स्थूलसूक्ष्मदीर्घह्रस्वादि किंचन ।। 2.2.1.२० ।। <br>
विकारभेदैर्भगवंस्त्वमेवेदं चराचरम् ।। <br>
कटकादि यथा स्वर्णं गुणत्रयविभागशः ।।२१।। <br>
स्रष्टा सृज्यं त्वमेवात्र पोष्टा पोष्यं जगत्प्रभो ।। <br>
आधारो ध्रियमाणं च धर्त्ता त्वं परमेश्वर ।।२२ ।। <br>
त्वत्प्रेरितमतिः सर्वश्चरते च शुभाऽशुभम् ।। <br>
ततः प्राप्नोति सदृशीं त्वयैव विहितां गतिम् ।। २३ ।। <br>
जगतोऽस्य गतिर्भर्त्ता साक्षी त्वं परमेश्वर ।। <br>
चराचरगुरो सर्वजीवभूत कृपामय ।। <br>
प्रसीदाद्य जगन्नाथ नित्यं त्वच्छरण्यस्य मे ।।२४।। <br>
।। जैमिनिरुवाच ।। ।। <br>
एवं संस्तूयमानश्च ब्रह्मणा गरुडध्वजः ।। <br>
नीलजीमूतसंकाशः शंखचक्रादिचिह्नितः ।। २५ ।। <br>
पतगेंद्रसमारूढः स्फुरद्वदनपंकजः ।। <br>
आविरासीद्द्विजश्रेष्ठा विवक्षुः स्फुरिताधरः ।। २६ ।। <br>
।। श्रीभगवानुवाच ।। ।। <br>
यदर्थं मां स्तुषे ब्रह्मन्न शक्यः प्रतिभाति सः ।। २७ ।। <br>
अनाद्यविद्या सुदृढा सुश्छेद्या कर्मबंधनैः ।। <br>
प्रभवंत्यां कथं तस्यां ह्रीयेते मृतिजन्मनी ।।२८।। <br>
तथापि चेदत्र कृते व्यवसायस्तवानघ ।। <br>
क्रमेण येन हि भवेत्तत्ते वक्ष्यामि कारणम् ।। २९ ।। <br>
अहं त्वं त्वमहं ब्रह्मन्मन्मयं चाखिलं जगत् ।। <br>
चिस्ते यत्र मे तत्र नान्यथेति विचारय ।। 2.2.1.३० ।। <br>
सागरस्योत्तरे तीरे महानद्यास्तु दक्षिणे ।। <br>
स प्रदेशः पृथिव्यां हि सर्वतीर्थफलप्रदः ।।३१।। <br>
तत्र ये मनुजा ब्रह्मन्निवसंति सुबुद्धयः ।। <br>
जन्मांतरकृतानां च पुण्यानां फलभागिनः ।। ३२ ।। <br>
नाल्पपुण्याः प्रजायंते नाभक्ता मयि पद्मज ।। <br>
एकाम्रकाननाद्यावद्दक्षिणोदधितीरभूः ।। ३३ ।। <br>
पदात्पदाच्छ्रेष्ठतमः क्रमात्परमपावनः ।। <br>
सिन्धुतीरं तु यो बह्मन्राजते नीलपर्वतः ।।३४।। <br>
पृथिव्यां गोपितं स्थानं तव चापि सुदुर्लभम् ।। <br>
सुरासुराणां दुर्ज्ञेयं माययाछादितं मम ।। ३५ ।। <br>
सर्वसंगपरित्यक्तस्तत्र तिष्ठामि देहभृत् ।। <br>
क्षराक्षरावतिक्रम्य वर्त्तेऽहं पुरुषोत्तमे ।।३६।। <br>
सृष्ट्या लयेन नाक्रान्तं क्षेत्रं मे पुरुषोत्तमम् ।। <br>
यथा मां पश्यसि ब्रह्मन्रूपं चक्रादिचिह्नितम् ।। ३७ ।। <br>
ईदृशं तत्र गत्वैव द्रक्ष्यसे मां पितामह ।। <br>
नीलाद्रेरंतरभुवि कल्पन्यग्रोधमूलतः ।। ३८ ।। <br>
वारुण्यां दिशि यत्कुण्डं रौहिणं नाम विश्रुतम् ।। <br>
तत्तीरे निवसन्तं मां पश्यन्तश्चर्मचक्षुषा ।। ३९ ।।<br>
तदम्भसा क्षीणपापा मम सायुज्यमाप्नुयुः ।। <br>
तत्र व्रज महाभाग दृष्ट्वा मां ध्यायतस्तव ।। 2.2.1.४० ।। <br>
प्रकाशं यास्यते तस्य क्षेत्रस्य महिमाऽपरः ।। <br>
आश्चर्यभूतः परमस्तवापि च भविष्यति ।। ४१ ।। <br>
श्रुतिस्मृतीहासपुराणगोपितं मन्मायया तन्न हि कस्य गोचरम् ।। <br>
प्रसादतो मे स्तुवतस्तवाधुना प्रकाशमायास्यति सर्वगोचरम् ।। ४२ ।। <br>
व्रतेषु तीर्थेषु च यज्ञदानयोः पुण्यं यदुक्तं विमलात्मनां हि तत् ।। <br>
अहर्निवासाल्लभतेऽत्र सर्वं निःश्वास वासात्खलु चाश्वमेधिकम् ।। ४३ ।। <br>
इत्यादिश्य विधिं विप्रास्तदासौ पुरुषोत्तमः ।। <br>
पश्यतस्तस्य तत्रैव प्रभुरन्तरधीयत ।। ४४ ।। ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे प्रथमोऽध्यायः ।। १ ।। <br>
<br>
<br>
</span>
