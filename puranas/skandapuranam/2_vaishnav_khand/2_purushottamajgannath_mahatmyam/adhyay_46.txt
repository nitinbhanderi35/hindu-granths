<span style="font-size: 14pt; line-height: 200%">॥ जैमिनिरुवाच ॥ ॥ <br>
अतः परं प्रवक्ष्यामि यात्रामक्षयमोक्षदाम् ॥ <br>
अनायासेन मूढानां वासनाबद्धचेतसाम् ॥ १ ॥ <br>
वैशाखस्यामले पक्षे द्वितीयारात्रिमध्यतः ॥ <br>
मण्डपं च चतुष्कोणं सुधालिप्तं सवेदिकम् ॥ २ ॥ <br>
सुधौतवाससा कुर्यात्प्रतिसीरासमं ततः ॥ <br>
साधुसोपानसंयुक्तं चारुचंद्रातपान्वितम्॥ ३ ॥ <br>
तन्मध्ये विन्यसेन्नूनं साधु भद्रासनोत्तमम् ॥ <br>
तस्मिन्निचोलसंछन्ने विन्यसेत्स्वर्णभाजनम् ॥ ४ ॥<br>
तस्य पश्चिमभागे वै स्वासीनो ब्राह्मणः शुचिः ॥ <br>
पात्रांतरे तु गृह्णीयाच्चंदनं पचविंशतिम् ॥ ५ ॥ <br>
सुपिष्टं कृष्णस्नेहस्य गृह्णीयाच्च पलाधिकम् ॥ <br>
अगुर्वर्द्धं कुंकुमं स्यात्कुंकुमार्द्धं च सिह्लकम् ॥ ६ ॥ <br>
कस्तूरिकाकर्पुरयोः प्रमाणं सिह्लसंमितम् ॥ <br>
सर्वमेकत्र संपिष्यात्पाटलोद्भववारिणा ॥ ७ ॥ <br>
पलद्वयं ततो दद्यादगुरुस्नेहमुत्तमम् ॥ <br>
एकत्र लोडितां कृत्वा पूर्वपात्रे निधापयेत् ॥ ८ ॥ <br>
आच्छाद्य केतकीपत्रैर्वेष्टयेच्चीनवाससा ॥ <br>
गन्धस्ते सोममंत्रेण रक्षेद्गरुडमुद्रया ॥ ९ ॥ <br>
एवं तु मण्डपे तस्मिन्साधिवासं निधापयेत् ॥ <br>
अरुणोदयकालेऽथ नयेत्कृष्णस्य सन्निधिम् ॥ 2.2.46.१० ॥ <br>
शंखचामरछत्राद्यैर्भ्रामयित्वा सुरालयम् ॥ <br>
देवाग्रे स्थापयित्वा च पूजयेत्पुरुषोत्तमम्॥ ११ ॥ <br>
उद्धाटयेत्ततो वस्त्रे दिव्यदृष्ट्यावलोकयेत् ॥ <br>
प्रोक्षितं मंत्रराजेन संकुर्यात्ताडनादिभिः ॥ १२ ॥ <br>
गंधपुष्पाक्षतैः पूज्यः श्रियः सूक्तेन लेपयेत् ॥ <br>
श्रीशस्य सर्वगात्रेषु मृदुस्पर्शं शनैः शनैः ॥ १३ ॥ <br>
वैष्णवा जयशब्दैस्तं वर्द्धयंति तदा हरिम् ॥ <br>
नानासूक्तोपनिषदैर्विद्वांसस्तं स्तुवंति वै ॥ १४ ॥ <br>
वेणुवीणादिकैर्नृत्यगीतवाद्यैरनेकशः ॥ <br>
व्यजनैश्चामरैच्छत्रैरन्यैर्नानोपहारकैः ॥ १५ ॥ <br>
संतोषयञ्जगन्नाथं तृतीयादौ विलेपयेत् ॥ <br>
यस्य चिंतनमात्रेण तापा नश्यंति देहिनाम् ॥ ॥ १६ ॥ <br>
सोऽसौ संदर्शनात्तापान्नृणां हंति तदा द्विजाः ॥ <br>
अचिन्त्यो महिमा विष्णोरीदृक्तादृक्तया सदा ॥ १७ ॥ <br>
ततः सूक्ष्मांबरैर्माल्यैर्भक्ष्यभोज्यादिपानकैः ॥ <br>
द्रव्यैर्नानाविधैर्हृद्यैर्गव्यैरावर्तितैः शुभैः ॥ १८ ॥ <br>
ततः संपूजयेद्देवं तांबूलैश्च सुसंस्कृतैः ॥ <br>
तस्मिन्काले तु ये कृष्णं भक्त्या पश्यंति मानवाः ॥ १९ ॥ <br>
न तेषां पुनरावृत्तिः कल्पकोटिशतैरपि ॥ <br>
विष्णोः स्वरूपमासाद्य विष्णुलोके वसंति वै ॥ 2.2.46.२० ॥ <br>
पुरा कलियुगे विप्रा दक्षो नाम प्रजापतिः ॥ <br>
आध्यात्मिकादिसंतापैः सुदीनान्वीक्ष्य मानवान् ॥ २१ ॥ <br>
तत्र गत्वा कृपायुक्तो महिमानं चकार वै ॥ <br>
यथाविधि मया प्रोक्तं स एव प्रथमं द्विजाः ॥ २२ ॥ <br>
प्रलिप्य चन्दनेनांगे माधवामलपक्षके ॥ <br>
तृतीयायां जगन्नाथं स्तुतिमेतां मुदा जगौ ॥२३॥ <br>
॥ दक्ष उवाच ॥ ॥ <br>
देवदेव जगन्नाथ सहजानंदनिर्मल ॥ <br>
संसारार्णवसंमग्नांस्त्राहि नः परमेश्वर ॥ २४ ॥ <br>
नानाविधैश्च संतापैः संतप्तान्मानवानिमान् ॥ <br>
ममानुक्रोशबुद्ध्या वै शुभदृष्ट्याऽमृतेन च ॥२५॥ <br>
संतर्पय तृणाञ्छुष्कान्कृष्ण मेऽघ नमोऽस्तुते ॥ <br>
कलिकल्मषसंमूढानुद्धर्तुं जगतां पते ॥ २६ ॥ <br>
अवतारोऽयमेतस्मिन्नीलाचलगुहांतरे ॥ <br>
चिरकालप्ररूढानां दुस्त्यजानां महांहसाम् ॥२७॥ <br>
राशिं दग्धुं त्वमेवेशो दीनानाथकृपाकर ॥ <br>
त्वद्दर्शनमहायोगे यमाद्यष्टांगवर्जिते ॥ २८ ॥ <br>
येषां मतिः समुत्पन्ना चतुर्वर्गैकसाधने ॥ <br>
न ते शोचंति दुष्पारे भवारण्ये महाभये ॥ २९ ॥ <br>
कर्मानपेक्षं देवेश नात्मज्ञानं विमोचकम् ॥ <br>
इदं ते दर्शनं नाथ विना कर्मापि मोचयेत् ॥ 2.2.46.३० ॥ <br>
जय कृष्ण जयेशान जयाक्षर जयाव्यय ॥ <br>
प्रसीदानुगृहाणेमान्दीनान्मूढान्विचेतसः ॥ ३१ ॥<br>
इति स्तुत्वा दंडपातं पपात चरणांबुजे ॥ <br>
प्रसीदेश प्रसीदेश प्रसीदेशेति घोषयन् ॥ ३२ ॥ <br>
ततो जगाद भगवान्सुस्वरेण प्रजापतिम् ॥ <br>
उत्तिष्ठ वत्स ते दत्तं दुर्लभं यद्वरं त्वया ॥ ३३ ॥ <br>
कांक्षितं मत्प्रसादेन भविष्यति न संशयः ॥ <br>
मदनुग्रहोऽल्पपुण्यानां दुर्लभो विदितस्तव ॥ ॥ ३४ ॥ <br>
मदंगजातोऽस्ति भवान्मां त्वं प्रार्थितवानसि ॥ <br>
ममोत्सवेन सन्तोष्य ततस्ते प्रददाम्यहम् ॥ ३५ ॥ <br>
इमामक्षययात्रां ये भक्त्या पश्यंति हर्षिताः ॥ <br>
तस्मिन्काले यदिच्छंति मनसा तदवाप्नुयुः ॥ ३६ ॥ <br>
यथा संतापहरणं चन्दनेनानुलेपनम् ॥ <br>
तथोत्सवोऽयं मे दक्ष संतापत्रयनाशनः ॥ ३७ ॥ <br>
मत्प्रेरितमतिस्त्वं हि उत्सवं कृतवानसि ॥ <br>
संकल्पितोऽयं मनसा दीनोद्धृत्यै मया ध्रुवम् ॥ ३८ ॥ <br>
त्वयाभिकाक्षितं सर्वं दास्याम्येव प्रजापते ॥ <br>
द्वादशैता महायात्रा गुण्डिचाद्यास्तु पावनाः ॥ ३९ ॥ <br>
एकैका मुक्तिदा सर्वा धर्मकामार्थवर्द्धनाः ॥ 2.2.46.४० ॥ <br>
तासामेकतमां वापि यो भक्त्या चावलोकयेत् ॥ <br>
एकयापि भवाब्धिं स तीर्त्वा विष्णुपदं व्रजेत् ॥ ४१ ॥ <br>
॥ जैमिनिरुवाच ॥ ॥ <br>
इत्युदीर्य प्रजानाथं भगवान्स तिरोदधे ॥ ४२ ॥ <br>
दक्षः प्रजापतिः सोऽपि श्रद्दधानस्तदाज्ञया ॥ <br>
संवत्सरं गिरौ स्थित्वा संददर्श महोत्सवान् ॥ ४३ ॥ <br>
सर्वज्ञो ब्राह्मणो भूत्वा कौशिकस्य कुलोत्तमे ॥ <br>
लोकान्प्रवर्तयामास यथाविधि महेषु सः ॥ ४४ ॥ <br>
विश्वासायाल्पबुद्धीनां यात्रा वै परिकीर्तिताः ॥ <br>
अयं च साक्षात्परमब्रह्मरूपी जगद्गुरुः ॥ <br>
प्रसादितः सुरेशेन लोकानुग्रहणाय वै ॥ ४५ ॥ <br>
यथा तथा दृष्टिपथं यातो मुक्तिप्रदो धुवम् ॥ <br>
सर्वान्कामान्ददात्येव नारीणां नात्र संशयः ॥ ४६ ॥ <br>
सत्यप्रतिज्ञो भगवांस्तत्रास्ते मधुसूदनः ॥ <br>
शोकं तरति यं दृष्ट्वा भवपाथोधिसंभवम् ॥ <br>
किं व्रतैः किं तपोदानैः किं कृच्छ्रैः क्रतुभिस्तथा ॥ ४७ ॥ <br>
किमष्टांगेन योगेन किं सांख्येन परेण च ॥ ४८ ॥ <br>
तीर्थराजजले स्नात्वा क्षेत्रे श्रीपुरुषोत्तमे ॥ <br>
न्यग्रोधमूलवसतौ वसन्तं चर्मचक्षुषा ॥ <br>
दृष्ट्वा दारुमयं ब्रह्म देहबंधात्प्रमुच्यते ॥ ४९ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये षट्चत्वारिंशोऽध्यायः ॥ ४६ ॥ <br>
<br>
<br>
</span>
