<span style="font-size: 14pt; line-height: 200%">।। जैमिनिरुवाच ।। ।। <br>
ततो ब्रह्मागमत्तूर्णं यत्रास्ते भगवान्स्वयम् ।। <br>
स्तवान्तेऽसौ यथा दृष्टस्तथाद्राक्षीत्प्रभुं तदा ।। १ ।। <br>
प्रत्यभिज्ञानसंहृष्टस्तं दृष्ट्वा परमेश्वरम् ।। <br>
अत्यद्भुतज्ञाननिधिर्बभूवासौ द्विजोत्तमाः ।। २ ।। <br>
यावत्स्तोतुं समारेभे हर्षसंफुल्ललोचनः ।। <br>
तावदेव समागत्य कुतश्चिद्वायसोत्तमः ।। ३ ।। <br>
कारुण्योदकसंपूर्णे तस्मिन्कुण्डे निमज्य तम् ।। <br>
विलोक्य माधवं नीलरत्नकांतिं कृपानिधिम् ।। ४ ।। <br>
काकदेहं समुत्सृज्य लुठमानो मुहुः क्षितौ ।। <br>
शंखचक्रगदापाणिस्तस्य पार्श्वे व्यवस्थितः ।। ५ ।। <br>
तिरश्चस्तां गतिं दृष्ट्वा योगींद्राणां सुदुर्लभाम् ।। <br>
मेनेऽसौ मुनयः सृष्टिः क्रमात्क्षीणा भविष्यति ।। ६ ।। <br>
मनुष्याधिकृते मुक्तौ वेदांते संशयोऽभवत्।। <br>
न किंचिद्दुर्लभं चेह विष्णुभक्तस्य विद्यते ।। ७ ।। <br>
प्रत्यक्षोऽभूद्द्विजश्रेष्ठाः पुराणपुरुषोदिते ।। <br>
संकीर्त्य यन्नाम नरः सर्वपापैः प्रमुच्यते ।। ८ ।। <br>
तस्य संदर्शने विप्रा मुक्तिः किं खलु दुर्लभा ।। <br>
मनसा ध्याययन्विष्णुं त्यजन्प्राणान्विमुच्यते ।। ९ ।। <br>
साक्षात्कृतो भगवतः किं चित्रं मुक्तिमेति यत् ।। <br>
पुरुषोत्तमसंज्ञस्य क्षेत्रस्य महिमाद्भुतः ।। 2.2.2.१० ।। <br>
यत्र काकोऽपि च हरिं साक्षात्पश्यति भो द्विजाः ।। <br>
सुदुर्लभं क्षेत्रमिदमज्ञानां च विमोचनम् ।। <br>
अहो क्षेत्रस्य माहात्म्यं काकस्यापि विमुक्तिदम् ।। <br>
किं पुनः सततं शांति वैराग्यज्ञानसंयुजाम् ।। ११ ।। <br>
।। ऋषय ऊचुः ।। ।। <br>
नीलाख्यं माधवं दृष्ट्वा किं चकार पितामहः ।। १२ ।। <br>
तद्दर्शने क्षणान्नष्टदेहबन्धं च वायसम् ।। १३ ।। <br>
।। जैमिनिरुवाच ।। ।। <br>
अत्यद्भुतमयं दृष्ट्वा यावद्ध्यायति माधवम् ।। <br>
तावत्पितृपतिः स्वाधिकारसंयमनाकुलः ।। १४ ।। <br>
दीनाननो निःश्वसन्वै तत्र यातस्त्वरान्वितः ।। <br>
नीलाद्रौ माधवं दृष्ट्वा साऽष्टांगं प्रणिपत्य च ।। १५ ।। <br>
तुष्टाव स जगन्नाथं स्वाधिकारदृढस्थितौ ।। ।। <br>
।। यम उवाच ।। ।। <br>
नमस्ते देवदेवेश सृष्टिस्थित्यन्तकारण ।। १६ ।। <br>
त्वयि प्रोतमिदं सर्वं सूत्रे मणिगणा यथा ।। <br>
त्वया धृतं त्वया सृष्टं त्वया चाप्यायितं जगत् ।। १७ ।। <br>
चन्द्रसूर्यादिरूपेण नित्यं भासयसेऽखिलम् ।। <br>
विश्वेश्वरं जगद्योनिं विश्वावासं जगद्गुरुम् ।। ।। १८ ।। <br>
विश्वसाक्षिणमाद्यन्तवर्जितं प्रणमाम्यहम् ।। <br>
नमः परमकारुण्यजलसंभृतसिन्धवे ।। १९ ।। <br>
परापरपरातीतविभवे विश्वसंभवे ।। ।। 2.2.2.२० ।। <br>
भवसंतापनीहारभानवे दीनबन्धवे ।। <br>
स्वमायारचिताशेष भवे गुणरज्जवे ।। २१ ।। <br>
नमः कमलकिंजल्क पीतनिर्मलवाससे ।। <br>
महाहवरिपुस्कन्ध कृंतचक्राय चक्रिणे ।। २२ ।। <br>
दंष्ट्रोद्धृत क्षितिभृते त्रयीमूर्तिमते नमः ।। <br>
नमो यज्ञवराहाय चन्द्रसूर्याग्निचक्षुषे ।। २३ ।। <br>
नरसिंहाय दंष्ट्रोग्रमूर्तिद्रावितशत्रवे ।। <br>
यदपांगविलासैक सृष्टिस्थित्युपसंहृतिः ।। २४ ।। <br>
उच्चावचात्मको ह्येष भवः संभवते मुहुः ।। <br>
तममुं नीलमेघाभं नीलाश्ममणिविग्रहम् ।। २५ ।। <br>
नीलाचलगुहावासं प्रणमामि कृपानिधिम् ।। <br>
शंखचक्रगदापद्मधारिणं शुभदायिनम् ।। २६ ।। <br>
प्रणताशेषपापौघदारिणं मुरवैरिणम् ।। <br>
नमस्ते कमलापांग संगसंस्कारचक्षुषे ।। २७ ।। <br>
श्रीवत्सकौस्तुभोद्भासि मनोहृद्व्यूढवक्षसे ।। <br>
यत्पादपंकजद्वंद्वसंश्रयैश्वर्यभागिनी ।। ।। २८ ।। <br>
श्रीः संश्रिता जनैः शश्वत्पृथगैश्वर्यदायिनी ।। <br>
या परापरसंभिन्ना प्रकृतिस्ते सिसृक्षया ।। २९ ।। <br>
निर्विकारं परं ब्रह्म विकारि ससृजेंऽजसा।। <br>
सर्वलक्षणसंपूर्णा लक्षितां शुभलक्षणैः ।। <br>
लक्ष्मीशोरसि नित्यस्था लक्ष्मीं तां प्रणमाम्यहम् ।। 2.2.2.३० ।। <br>
।। जैमिनिरुवाच ।। ।। <br>
तदेवं धर्मराजेन श्रीकांतः परितोषितः ।। <br>
पार्श्वस्थां वल्लकीहस्तां नेत्रांतेनादिशच्छ्रियम् ।। ३१ ।। <br>
तेन संभाविता लक्ष्मीर्भवदुःखविनाशिनी ।। <br>
शुभाय सर्वलोकानां यमं प्रोवाच लीलया ३२ ।। <br>
।। लक्ष्मीरुवाच ।। ।। <br>
यदर्थमावां संस्तौषि क्षेत्रेस्मिन्दुर्लभं हि तत् ।। <br>
अत्याज्यमावयोरेतत्क्षेत्रं श्रीपुरुषोत्तमम् ।। ३३ ।। <br>
कल्पावसानेप्यावां वै ध्रियेते परमेष्ठिना ।। <br>
ब्रह्मादिदिक्प्रभूणां हि स्वामित्वं नेह विद्यते ।। ३४ ।। <br>
नेह कर्मपरीपाकाः संभवंति कदाचन।। <br>
अत्र प्रवसतां नृणां तिरश्चामपि दुष्कृताम्।। ३५ ।। <br>
दह्यते ज्वलिताग्नौ हि तूलराशिर्यथा भृशम् ।। <br>
ये बद्धा पापपुण्याभ्यां निगडाभ्यामहर्निशम् ।। ३६ ।। <br>
तेषां संयमिता त्वं हि यमः पूर्वं विनिर्मितः ।। <br>
अत्र साक्षाद्वपुष्मंतं नीलेन्द्रमणिमंजुलम् ।। ३७ ।। <br>
दृष्ट्वा नारायणं देवं मुच्यते कर्मबन्धनात् ।। <br>
अतोऽन्यतः कर्मभूमौ प्रभुत्वं सूर्यसंभव ।। ३८ ।। <br>
वैक्लव्यं क्षेत्रराजेस्मिन्मा गास्त्वं यम संयमे ।। <br>
तवापि भगवानेष विधाता प्रपितामहः ।। ३९ ।। <br>
तिर्यंचं विष्णुसारूप्यं प्राप्तं पश्यति कौतुकात् ।। <br>
एष कर्मपरीपाकं सर्वेषां वेत्ति कंजजः ।। 2.2.2.४० ।। <br>
ज्ञात्वा क्षेत्रस्य माहात्म्यं स्तौति देवं गदाधरम्।। <br>
त्वद्वशं गंतुमुचिता नेह तिष्ठंति जंतवः ।। ४१ ।। <br>
वैवस्वत वसंत्यत्र जीवन्मुक्ता मुमुक्षवः ।। <br>
तया संबोधितस्त्वेवं विष्णुना स्त्रीस्वरूपिणा ।। <br>
ततोऽहंकारलज्जाभ्यां विनीतः प्राब्रवीद्यमः ।। ४२ ।। <br>
।। यम उवाच ।। ।। <br>
मातस्त्वया यदाज्ञप्तं पुरा नैतन्मया श्रुतम्।। ४३ ।। <br>
अज्ञानोपहतो वेद्मि रहस्यं कथमुत्तमम् ।। <br>
यस्य स्वरूपं वेदाश्च न च वेत्ति पितामहः।।४४।। <br>
महिमानं कथं तस्य वेद्म्यहंकार मोहितः।। <br>
यदादिष्टं सुरेशानि क्षेत्रमेतद्विमु्क्तिदम्।।४५।। <br>
सान्निध्याद्वासुदेवस्य ईश्वरेच्छा निरंकुशा।। <br>
अन्यत्र बन्धदो विष्णुरत्र मोक्षं ददाति यत्।। ४६।। <br>
ममापि निरयाणां च स्रष्टासौ त्रिदिवस्य च।। <br>
मृतानामत्र मुक्तिश्चेत्तन्मामंब सुविस्तरम्।।४७।। <br>
क्षेत्रसंस्थाप्रमाणं हि तत्र स्थिति फलं हि यत् ।। <br>
तीर्थानि कानि संत्यत्र किमन्यद्वा रहस्यकम् ।। ४८ ।। <br>
किमधिष्ठातृकं क्षेत्रं तत्सर्वं कथयस्व मे ।। <br>
तदहं संपरित्यज्य निर्भयः संचरे यथा।। ४९ ।। ।। <br>
इति श्रीस्कांदे महापुराण एकाशातिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे द्वितीयोऽध्यायः ।। २ ।। <br>
<br>
</span>
