<span style="font-size: 14pt; line-height: 200%">॥ मुनय ऊचुः ॥ ॥ <br>
मुने त्वत्तः श्रुतं सम्यङ्माहात्म्यं जगदीशितुः ॥ <br>
निर्माल्यप्रभृतीनां च यथावदनुपूर्वशः ॥ १ ॥ <br>
श्रोतुमिच्छामहे ब्रह्मन्यात्रां तरफलानि वै ॥ <br>
शृण्वतां तत्त्वतो ब्रूहि यथोद्देशः कृतः पुरा ॥ २ ॥ <br>
॥ जैमिनिरुवाच ॥ <br>
सर्वथा वर्त्तते लोकहिताय पुरुषोत्तमः ॥ <br>
नानागुणविकासैश्च नानारूपविचेष्टितैः ॥ ३ ॥<br>
नानारूपविलासेन नानात्मा च जगन्मयः॥ <br>
अहंकारं विना कर्मफलं नो द्विजसत्तमाः॥४॥ <br>
अहंकारेण बध्यन्ते कारागारे भवाभिधे ॥ <br>
बुद्ध्यहंकारयुक्तस्तु यत्कर्मारभते नरः ॥ ५ ॥ <br>
तस्य सद्गुणमाप्नोति फलं शुभमथापरम् ॥ <br>
बुद्धिस्तु त्रिविधा तेषां गुणभेदेन भाविता ॥ ६ ॥ <br>
तत्र ये सात्त्विकाः संतः फलावाप्तिपराङ्मुखाः ॥ <br>
भगवत्प्रीतये कर्म कुर्वते ते मुमुक्षवः ॥ ७ ॥ <br>
परस्य स्पर्द्धया कीर्त्यै फलमुद्दिश्य वा पुनः॥ <br>
बहुवित्तव्ययायासै राजसं कर्म तन्वते ॥ ८ ॥ <br>
गतानुगतिका ये च दृष्टार्थैकपरायणाः ॥ <br>
प्रसंगात्फलमिच्छंतस्तामसं कर्म कुर्वते ॥ ९ ॥ <br>
सात्त्विकानां जगन्नाथः सर्वदा सर्वभावनः ॥ <br>
ध्यातो दृष्टः स्मृतो वापि मुक्तिदाता न संशयः ॥ 2.2.39.१० ॥ <br>
राजसास्तामसा ये वै मूढात्मानः फलैषिणः ॥ <br>
उत्सवादिकृतं कर्म मन्यंते फलदायि ते ॥ ११ ॥ <br>
संभूय बहवो विप्रा आरभंतेऽल्पकं विधिम् ॥ <br>
बहुलायासदुःखं यत्कर्म तेषां फलप्रदम् ॥ १२ ॥ <br>
तेषामुद्धरणार्थाय विश्वासाय दुरात्मनाम् ॥ <br>
यात्रा नानाविधा विप्रा वर्षे वर्षे प्रवर्तयेत् ॥ १३ ॥ <br>
जन्मस्नानं महावेद्या उत्सवश्च प्रकीर्तितः ॥ <br>
महायात्राद्वयं पुंसां कीर्तनात्पापनाशनम् ॥ १४ ॥ <br>
दर्शनं दक्षिणामूर्तेस्तथा च शयनोत्सवः ॥ <br>
सर्वपापहरश्चैषामुत्सवो दक्षिणायने ॥ १५ ॥ <br>
अतः परं प्रवक्ष्यामि पार्श्वस्य परिवर्तनम् ॥ <br>
शयितस्य जगद्भर्तुः परिवर्तयितुर्युगम् ॥१६॥ <br>
नभस्य विमले पक्षे संप्राप्ते हरिवासरे ॥ <br>
विष्णोः स्वापगृहद्वारि शनैर्गत्वा प्रविश्य च ॥१७॥ <br>
नमस्कृत्वा जगन्नाथं पर्यंके शयितं मुदा ॥ <br>
अवच्छाद्य शनैर्गत्वा पूजयेदुपचारकैः ॥ १८ ॥ <br>
प्रणम्य भक्त्या तत्पादौ गुह्योपनिषदैः स्तुवन् ॥ <br>
मन्त्रं चेमं पठन्देवं स्वापयेदुत्तरामुखम् ॥ १९ ॥ <br>
देवदेव जगन्नाथ कल्पानां परिवर्तक ॥ <br>
परिवृत्तमिदं सर्वं येन स्थावरजंगमम् ॥ 2.2.39.२० ॥ <br>
यदिच्छाचेष्टितैरेव जाग्रत्स्वप्नसुषुप्तिभिः ॥ <br>
जगद्धिताय सुप्तोऽसि पार्श्वेन परिवर्त्तय ॥ २१ ॥ <br>
परिवर्त्तनकालोऽयं जगतः पालनाय ते ॥ <br>
तवाज्ञयाऽयं शक्रोऽपि ध्वजे तिष्ठन्समुत्सुकः ॥ २२ ॥ <br>
द्रष्टुं त्वत्पादकमलं विमुचञ्जलदैर्जलम् ॥ <br>
महीतलं प्लावयति प्रजापालनहेतुकम् ॥ २३ ॥ <br>
इति संप्रार्थ्य देवेशं वीप्सया तोषयेत्ततः ॥ <br>
व्यजनैश्चामरैश्चैव वीजयेदनुकल्पकृत् ॥ २४ ॥ <br>
सुगन्धचन्दनैरस्य सर्वांगं परिलेपयेत् ॥ <br>
स्वादूनिक्षुविकारांश्च विकृतैः पायसैस्तथा ॥ २५ ॥ <br>
यावकानि च हृद्यानि फलानि विविधानि वै ॥ <br>
स्वादूपदंशानन्यांश्च घृतपूपान्सपायसान् ॥ २६ ॥ <br>
पक्वतांबूल पत्राणि सोपस्काराणि च द्विजाः ॥ <br>
शय्यागृहद्वारि विभोः शनैर्भक्त्या निवेदयेत् ॥ २७ ॥ <br>
तस्मिन्दिने हरे रूपं भवेद्यदि महाफलम् ॥ <br>
देवमुद्दिश्य यः कुर्यात्सर्वमक्षयतां व्रजेत् ॥ २८ ॥ <br>
स्नानं दानं जपो होमस्तपो जागरणं तथा ॥ <br>
उपवासश्च नियमो व्रतांते द्विजतर्पणम् ॥ २९ ॥ <br>
सांगं व्रतमिदं कृत्वा विष्णुलोकमवाप्नुयात् ॥ <br>
यं यं कामयते चित्ते तं तमाप्नोत्यसंशयम् ॥ 2.2.39.३० ॥ <br>
अयं वः कथितो विप्राः पार्श्वपर्यायणोत्सवः ॥ <br>
अनायासेन लोकानामक्षयः सुखदायकः ॥ ३१ ॥ <br>
अतः परं वै शृणुत उत्थापनमहोत्सवम् ॥ <br>
पूजयित्वा जगन्नाथं कौमुद्याख्ये महोत्सवे ॥ ३२ ॥ <br>
अक्षक्रीडादिभिः पुष्पवस्त्रमाल्यानुलेपनैः ॥ <br>
ततोस्मिन्पौर्णमास्यायां रात्रावुत्सवसंयुतम् ॥ ३३ ॥ <br>
नारिकेलादिभिर्द्रव्यैः पिष्टकैरर्चयेद्धरिम् ॥ <br>
ततः प्रभाते संकल्प्य कार्त्तिके व्रतमुत्तमम् ॥ ३४ ॥ <br>
व्रतेन तेनैव नयेद्यावदेकादशी सिता ॥ <br>
तस्यामुत्थापयेद्देवं सुसुप्तं जगदीश्वरम् ॥ ३५ ॥ <br>
पूर्ववत्पूजयित्वा तु निशामध्ये जगद्गुरुम् ॥ <br>
उत्थापयेदिमं मंत्रमाह्वयञ्छनकैर्मुदा ॥ ३६ ॥ <br>
उत्तिष्ठ देवदेवेश तेजोराशे जगत्पते ॥ <br>
वीक्षस्व सकलं देव प्रसुप्तं तव मायया ॥ ३७ ॥ <br>
प्रफुल्लपुंडरीकश्रीहारिणा नयनेन वै ॥ <br>
त्वया दृष्टं जगदिदं पावित्र्यं परमेष्यति ॥ ३८ ॥ <br>
श्रौतस्मार्त्ताः क्रियाः सर्वाः प्रवर्तंते ततो ध्रुवम् ॥ <br>
इत्युत्थाप्य जगन्नाथं वेणुवीणादिकस्वनैः ॥ ३९ ॥ <br>
बंदिमागधसूतानां स्तुतिभिर्मंगलस्वनैः ॥ <br>
शंखकाहालमुरजवादनैर्नृत्यगीतकैः ॥ 2.2.39.४० ॥ <br>
जयशब्दैस्तथा स्तोत्रैर्नयंत्तं नृत्यमण्डपम् ॥ <br>
सुगन्धतैलेनाभ्यज्य स्नापयेत्पुरुषोत्तमम् ॥ ४१ ॥ <br>
पञ्चामृतैर्नारिकेलरसैः फलरसैस्तथा ॥ <br>
सुगन्धामलकेनाथ यवकल्केन लेपयेत् ॥ ४२ ॥ <br>
घर्षयेत्तुलसीचूर्णैर्लेपयेद्गन्धचन्दनैः ॥ <br>
पुष्पाधिवासितैस्तोयैस्तथा कर्पूरवासितैः ॥ ४३ ॥ <br>
कुशोदकै रत्नतोयैस्तथा गंधोदकैस्तथा ॥ <br>
स्नाप्यमानं तथा देवं ये पश्यंति मुदान्विताः ॥ ४४ ॥ <br>
क्षालयन्ति दृढं पंकं बहुजन्मोपपादितम् ॥ <br>
ततः श्रीजगदीशस्य क्रोडे संवासयेद्द्विजाः ॥४५॥ <br>
आपादान्मूर्धपर्यंतं सर्वागं परिलेपयेत् ॥ <br>
कुंकुमागुरुकस्तूरीकर्पूरैश्चंदनान्वितैः ॥ ४६ ॥ <br>
पाटलोदकसंपिष्टैः कालागुरुरसाप्लुतैः ॥ <br>
दत्त्वा च मालतीमाला चन्द्रचूर्णेन संयुताम् ॥ ४७ ॥ <br>
महोपचारैः संपूज्य विष्णुं नीराजयेत्ततः ॥ <br>
कृतांजलिपुटो भूत्वा प्रार्थयेत्परया मुदा ॥ ४८ ॥ <br>
चराचरमिदं सर्वं त्वदेकशरणं विभो ॥ <br>
अनुग्रहामृतालोकैः पावयस्व जगद्गुरो ॥ ॥ ४९ ॥ <br>
नृत्यगीतैः प्रेक्षणकै रात्रिशेषं समापयेत् ॥ <br>
शयनादुत्थितं देवं यः पश्यति गदाधरम् ॥ 2.2.39.५० ॥ <br>
निद्रां मोहमयीं भित्त्वा ज्योतिः शांतं व्रजंति ते ॥ <br>
सर्वान्कामानवाप्नोति यान्यान्कामयते हृदि ॥ ५१ ॥ <br>
अश्वमेधसहस्रस्य फलं साग्रं लभेत वै ॥ <br>
कपिलालंकृताधेनुकोटिदानफलं तथा ॥ ५२ ॥ <br>
पुण्यं चाप्नोति परमं सर्वतीर्थाभिषेकजम् ॥ <br>
कार्त्तिक्यां पारणं कुर्याच्चातुर्मास्यव्रतस्य वै ॥ ५३ ॥ <br>
दामोदरस्य प्रतिमां स्वर्णनिष्केण निर्मिताम् ॥ <br>
यथाशक्तिकृतां वापि शालग्रामशिलास्थिताम् ॥५४॥ <br>
चक्रमूर्तिं भगवतः पूजयेत्प्रयतात्मवान् ॥ <br>
रचयेन्मण्डपं शुभ्रमेकदेशं गृहस्य वा ॥ ५५ ॥ <br>
अलंकुर्यात्पुष्पदामचामरैः सवितानकैः ॥ <br>
भूमिभित्तीः सुधालेपैः स्तंभैश्चित्रदुकूलकैः ॥ ५६ ॥ <br>
कालागुरूणां धूपैश्च धूपयेत्तद्गृहं शुभम् ॥ <br>
तन्मध्ये मण्डलं कुर्यात्स्वस्तिकं वर्णकैः शुभैः ॥ ५७ ॥ <br>
तदन्तः स्थापयेत्खट्वां करिदन्तमयीं शुभाम् ॥<br>
पट्टतूलीं तदुपरि वासयेत्पुरुषोत्तमम् ॥५८॥<br>
दामोदराकृतिं शंखपद्मपाणिं चतुर्भुजम् ॥ <br>
लक्ष्मीमालिंग्य पद्मस्थां क्रोडस्थां वामपाणिना ॥५९॥ <br>
भक्तेभ्यो दातुमुद्यंतं वरं दक्षिणपाणिना ॥ <br>
सुनासं सुललाटं च सुनेत्रं सुश्रुतिद्वयम् ॥ 2.2.39.६० ॥ <br>
विशालवक्षसं देवं सर्वलावण्यसंयुतम् ॥ <br>
सर्वालंकाररुचिरं दिव्यपीतनिचोलिनम् ॥ ६१ ॥ <br>
लक्ष्मीं पद्मकरां वापि तांबूलं ददतीं तथा ॥ <br>
पञ्चामृतैः स्नापयित्वा वासोयुग्मेन वेष्टयेत् ॥ ६२ ॥ <br>
पूजयेदुपचारैस्तं यथाविभवविस्तरैः ॥ <br>
ताम्रदीपान्मृन्मयान्वा ज्वालयेद्गव्यसर्पिषा ॥६३॥ <br>
तैलेन वा शतं दीपवृक्षांश्चैव प्रदापयेत् ॥ <br>
ब्रह्माणं नारदादींश्च देवर्षींस्तत्र पूजयेत् ॥६४॥ <br>
दामोदरस्वरूपान्वै ब्राह्मणानपि पूजयेत् ॥ <br>
वस्त्रयुग्मैर्माल्यगन्धैर्भक्ष्यभोज्यफलैस्तथा ॥६५॥ <br>
तीर्थराजाभिषेकांगं पूजाकर्म यथोचितम् ॥ <br>
दामोदरस्य तेनैव विधिनेहार्चनं भवेत् ॥ ॥ ६६ ॥ <br>
तद्विष्णोरिति मन्त्रेण ब्रह्मादीनपि पूजयेत् ॥ <br>
वेणुवीणादिकैर्गीतैः पुराणपठनेन च ॥ ६७ ॥ <br>
महोत्सवं प्रकुर्वीत ततो जागरणेन च ॥ <br>
ततः प्रभाते विमलेऽग्निकार्यं च समाचरेत् ॥ ६८ ॥ <br>
अष्टाक्षरेण मंत्रेण समिदाज्यचरूनपि ॥ <br>
लाजान्मधुसमिन्मिश्राञ्जुहुयाच्च ततः श्रिये ॥६९॥ <br>
सूक्तेनाष्टोत्तरशतं ब्रह्मादीनां तदन्ततः ॥ <br>
अष्टाहुतीर्वै जुहुयात्क्रमादेकैकशस्तिलैः ॥ 2.2.39.७० ॥ <br>
ब्रह्माणं नारदं दक्षं वसिष्ठं गौतमं तथा ॥ <br>
सनत्कुमारमत्रिं च भरद्वाजं च कश्यपम् ॥७१॥ <br>
दुर्वाससमगस्त्यं च महादेवं ततः परम् ॥ <br>
विख्याता वैष्णवा ह्येते विष्णुरूपा न संशयः ॥७२॥ <br>
एतान्संपूजयन्विप्रान्विष्णुः प्रीणाति तत्क्षणात् ॥ <br>
होमांते प्राशनं कृत्वा दद्यादाचार्यदक्षिणाम् ॥७३॥ <br>
सुवर्णभूषितां धेनुं वस्त्रं धान्यं च भक्तितः ॥ <br>
प्रीतये वासुदेवस्य भोजयेद्द्विजपुंगवान्॥ ७४ ॥ <br>
सर्वोपचारसहितं दद्याद्दामोदरं ततः ॥ ७६ ॥ <br>
ॐ दामोदर जगन्नाथ त्वन्मयं विश्वमेव हि ॥ <br>
त्वदाधारमिदं सर्वं त्वं धर्मः सर्वभावनः॥। <br>
त्वत्प्रसादाद्व्रतं चीर्णं सुसंपूर्णं तदस्तु मे ॥७६॥ <br>
दामोदरः प्रदाता च गृहीता च वृषध्वजः॥ <br>
प्रदीयते जगन्नाथः प्रीयतां मे जगद्गुरुः॥७७॥ <br>
इति मंत्रं जपन्दद्यादाचार्याय सुरोत्तमम्॥ <br>
समाप्य पूजयेद्भक्त्या स्तूयात्तं च प्रसादयेत् ॥ ७८ ॥ <br>
आचार्ये परितुष्टे तु तुष्टो भवति माधवः ॥ <br>
तत्तद्द्रव्याणि च ततो दद्याद्विप्रेभ्य एव हि ॥ ७९ ॥ <br>
ततः स्वयं वै भुंजीत इष्टैः शिष्टैः स्वबंधुभिः ॥ <br>
चातुर्मास्यव्रतं चेदं प्रतिष्ठाप्य विधानतः ॥ 2.2.39.८० ॥ <br>
यथोक्तफलसंपन्नो विष्णुलोकमवाप्नुयात् ॥ <br>
श्रुतिस्मृतिपुराणेषु नातः परतरं व्रतम् ॥ ८१ ॥ <br>
येनानुष्ठितमात्रेण कृतकृत्यो भवेन्नरः ॥ <br>
विष्णोः प्रीतिकरं यादृङ्न तथान्यद्व्रतं द्विजाः ॥ ८२ ॥ <br>
तिलपात्रसहस्रैस्तु गवां चैवायुतायुतैः ॥ <br>
कृष्णाजिनशतेनापि कन्यानामयुतेन च ॥ ८३ ॥ <br>
दत्त्वा यत्फलमाप्नोति कृत्वैतद्व्रतमुत्तमम् ॥ <br>
सार्द्धत्रिकोटितीर्थानामभिषेकफलं तथा ॥८४॥ <br>
प्राप्नोति तत्फलं विप्रा यं यं कामयते नरः ॥ ८५ ॥ <br>
इति श्री स्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये चातुर्मास्यव्रतविधिर्नामैकोनचत्वारिंशोऽध्यायः ॥३९॥<br>
<br>
<br>
</span>
