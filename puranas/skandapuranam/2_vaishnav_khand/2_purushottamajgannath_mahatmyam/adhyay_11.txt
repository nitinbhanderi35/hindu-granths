<span style="font-size: 14pt; line-height: 200%">॥ जैमिनिरुवाच ॥ ॥ <br>
नारदाद्ब्रह्मणः पुत्राद्भगवद्भक्तिमुत्तमाम् ॥ <br>
श्रुत्वेत्थं परमप्रीत इंद्रद्युम्नोऽप्युवाच तम् ॥ १ ॥ ॥ <br>
इंद्रद्युम्न उवाच ॥ ॥ <br>
साधुसंगस्तु विद्वद्भिर्भवव्याधिविनाशनः ॥ <br>
ममोपदिष्टो भगवन्सोऽभूत्सांप्रतमेव मे ॥ ॥ २ ॥ <br>
येन साक्षात्कृतो विष्णुः परमात्मा परात्परः ॥ <br>
स त्वं यन्मंदिरायातस्त्वदन्यः साधुरत्र कः ॥ ३ ॥ <br>
त्वत्संनिधानाद्भगवस्तमो मे नाशमभ्यगात् ॥ <br>
यन्मे त्वरयते चित्तमर्चितुं नीलमाधवम् ॥ ४ ॥ <br>
वेत्सि ब्रह्मांडवृत्तांतं पर्यटन्सार्वलौकिकः ॥ <br>
तदावां रथमास्थाय पश्यावो नीलमाधवम् ॥ ॥ ५ ॥ <br>
पुरुषोत्तमसंज्ञस्य क्षेत्रस्यालंकृतं शुभम् ॥ <br>
तत्र तीर्थानि संतीति बहुभिः कथितानि मे ॥ <br>
त्वद्वाक्याद्यदि जानामि भवेयुः सफलानि मे ॥६॥ ॥ <br>
॥ नारद उवाच ॥ ॥ <br>
हंत ते दर्शयिष्यामि क्षेत्रं क्षेत्रस्थितानि च ॥ <br>
तीर्थानि शक्तिशंभूंश्च क्षेत्रमाहात्म्यमेव च ॥ ७ ॥ <br>
साक्षाद्द्रक्ष्यसि देवेशं भक्तस्यात्मसमर्पकम् ॥ <br>
तवानुग्रहतः शीघ्रं चतुर्द्धा संव्यवस्थितम्॥८॥ <br>
यस्य संदर्शनान्मर्त्यो जायते भक्तिभाजनम् ॥ <br>
एवं कथांते तौ प्रीतावहःकृत्यं समाप्य च ॥ ९ ॥ <br>
यात्रानुकूलं निर्णीय पंचम्यां बुधवासरे ॥ <br>
ज्येष्ठकृष्णेतरे पक्षे पुष्यर्क्षे लग्न उत्तमे ॥ <br>
एकत्र शयितौ रात्रिं निन्यतुर्नृपनारदौ ॥2.2.11.१०॥ <br>
ततः प्रभाते विमल इंद्रद्युम्नो नृपोत्तमः ॥ <br>
घोषणां कारयामास राज्यस्य सह बंधुभिः ॥ ११ ॥ <br>
यथाविभवतः सैन्यैर्नीलाद्रिगमनं प्रति ॥ <br>
यावज्जीवं तत्र वासं करिष्यामो विनिश्चितम् ॥१२॥ <br>
या वृत्तिः कल्पिता यस्य स तया तत्र जीवतु ॥ <br>
राजानः सावरोधाश्च सामात्याः सपरिच्छदाः ॥ १३ ॥ <br>
रथैर्गजैस्तुरगैश्च कोषैः सह पदातिभिः ॥१४॥ <br>
व्रजंतु सज्जितास्तत्र ब्राह्मणाः साग्निहोत्रिणः ॥ <br>
वणिजः सह भांडैश्च सपण्याः पण्यजीविनः॥ १५ ॥ <br>
राष्ट्रकर्मणि निष्णाता कुशला राजवर्त्मसु ॥ <br>
ज्योतिर्विदो नृत्यविदो दंडनीतौ प्रवीणकाः ॥ १६ ॥ <br>
नृत्यगायनवादित्रचतुर्विधसुबुद्धयः ॥ <br>
गजवाजिनराणां च भैषज्ये शास्त्र उत्तमे ॥ १७ ॥ <br>
कुशला दृष्टकर्माणो विद्यास्वष्टादशस्वपि ॥ <br>
उपांगविद्यासु तथा कुहकार्थकुतूहलाः ॥ १८ ॥ <br>
वाटसाहसिकाश्चोरास्तथान्ये पश्यतोहराः ॥ <br>
विचित्रकथनाजीवाश्चाटुकाराश्च मागधाः ॥ १९ ॥ <br>
शास्त्रोपजीविनश्चैव तथान्ये शल्यहारकाः ॥ <br>
द्यूतकाराश्च पुंश्चल्यो वेश्या वेशानुगा विटाः॥ 2.2.11.२० ॥ <br>
कृषीवलाश्च गोमेपच्छागोष्ट्रखररक्षकाः ॥ <br>
शकुंतपालाश्च कपिव्याघ्रशार्दूलरक्षकाः ॥२१॥ <br>
आहितुंडिकगोरक्ष्य शबरा म्लेच्छजातयः ॥२२॥<br>
अन्ये च ये मालवदेशजाता आज्ञां मदीयामनुपालयंति ॥ <br>
ते यांतु सर्वे वसतौ हि नीलाचले यथास्वं कृतवास्तुभागाः ॥ २३ ॥ <br>
एवमाज्ञाप्य नृपतिर्यात्रायां च कृतक्षणः ॥ <br>
नारदेन समागम्य दैवज्ञमिदमाह सः ॥ २४ ॥ <br>
सांवत्सर मुहूर्त्तं मे निर्णीतं ते यथा पुरा ॥ <br>
तावन्मांगलिकं वस्तुजातं सम्यगुपानय ॥ २५ ॥ <br>
पुरोहितमतेनास्मिन्क्षणे यावद्विमृग्यते ॥ <br>
तेनादिष्टः स गणकः पुरोहितसहायवान् ॥ ॥ २६ ॥ <br>
आजहार समस्तानि मांगल्यानि द्विजोत्तमाः ॥ <br>
अत्रांतरे स राजर्षिर्दिव्यसिंहासनस्थितः ॥ २७ ॥ <br>
यात्राभिषेकमांगल्यं विप्रैः प्रागनुभावितम् ॥ <br>
श्रीसूक्तवह्निसूक्ताभ्यां सूक्तेनाब्दैवतेन च ॥ २८ ॥ <br>
पावमान्याब्धिसूक्तेन पृथङ्मांगल्यवर्द्धकैः ॥ <br>
तीर्थाद्भिरौषधीभिश्च सर्वगन्धैः पृथक्पृथक् ॥ २९ ॥ <br>
अभिषिक्तस्ततो राजा चीनांशुकहृतांभसा ॥ <br>
रराज वपुषा दीप्तो निर्धूमः पावको यथा ॥ 2.2.11.३० ॥ <br>
आमुक्तशुक्लवसनः स्वाचांतः सपवित्रकः ॥ <br>
नांदीमुखान्पितृगणान्पूजयित्वा यथाविधि ॥ ३१ ॥ <br>
जयाराष्ट्रभृतो हुत्वा गणहोमांश्च यत्नतः ॥ <br>
शंखध्वनिसुगंधाढयं श्वेतवर्णं विधूमकम् ॥ ३२ ॥ <br>
वह्निं प्रदक्षिणं चक्रे दक्षिणावर्त्तगार्चिषा ॥ <br>
साक्षात्कारेण ददतं जयं राज्ञे जयार्थिने ॥ ३३ ॥ <br>
नवग्रहमखांते च ग्रहकुंभेन सेवितः ॥ ग्र<br>
हाणां दौष्ट्यनाशाय सौस्थ्यस्यापि विवृद्धये ॥ ३४ ॥ <br>
ज्योतिःशास्त्रोदितैर्मंत्रैर्दैवज्ञविधिचोदितैः ॥ <br>
ततो मांगल्यनेपथ्यविधानमुपचक्रमे ॥३५॥ <br>
चीनांशुकप्रावरणे विधाय कवचं निजम् ॥ <br>
शिरोवेष्टनकं शुभ्रं सुरत्नमुकुटोज्ज्वलम्॥ ३६ ॥ <br>
सावतंसे श्रुतियुगे रत्नकुंडलभूषिते ॥ <br>
ग्रैवेयकं महार्घं तु हारं तरलभूषितम् ॥ ३७ ॥ <br>
दधाराथ नृपश्रेष्ठः केयूरांगदमुद्रिकाः ॥ <br>
मध्येन त्रिवलीसक्तं स्वर्णसूत्रं त्रिवृद्दधौ ॥ ३८ ॥ <br>
हिरण्यकिंकिणीयुक्त मुक्तातोरणमालिकम् ॥ <br>
नानारत्नैः सुघटितां दधाराथ सुमेखलाम् ॥ ३९ ॥ <br>
अनर्घ्ये पादकटके पादयोः संन्यवेशयत् ॥ <br>
सम्मुखादर्शितादर्शे ददृशे स्वं विभूषितम् ॥ 2.2.11.४० ॥<br>
मंगलारोपणार्थाय हैमपीठमुपाविशत् ॥ <br>
प्राङ्मुखः श्रीधरं देवं संस्मरन्मधुसूदनम् ॥ ४१ ॥ <br>
मगलायतनं विष्णुं सर्वमांगल्यकारणम ॥ <br>
स्मरणादस्य नश्यंति पातकानि बहून्यपि ॥ ४२ ॥ <br>
सौमनस्यामथो मालामार्त्तवीं गंधवर्णिताम् ॥ <br>
दधार प्रथमं राजा मंत्रितां स्वपुरोधसा ॥ ४३ ॥ <br>
मृदं दीपं फलं दूर्वा दधि गोरोचनां ततः ॥ <br>
मन्त्राभिमंत्रितान्सर्वान्सिद्धार्थैरभिरक्षितः ॥४४॥ <br>
आत्मानं ददृशे राजा सौरभेये हविष्यथ ॥ <br>
मुकुरे मंत्रिते पश्चात्स्वं दृष्ट्वा नृपकेसरी ॥ ४५ ॥ <br>
बह्वृचैः शांतिघोषेण समुदीर्णशुभायतिः ॥ <br>
याजुष्कैः पथिसूक्तेन व्रजन्मार्गेऽभिरक्षितः ॥ ४६ ॥ <br>
पौराणैर्मंगलैर्वाक्यैः कृतवीर्यधृतिर्नृपः ॥ <br>
मागधैः स्तुतिपाठेन प्रादुर्भूतपराक्रमः ॥ ४७ ॥ <br>
पारिजातहरं सत्यासहितं गरुडध्वजम्॥ <br>
ध्यायन्हृत्पंकजे राजा दक्षिणं पादमुद्दधौ ॥ ४८ ॥ <br>
प्रदक्षिणीकृत्य मुनिं नारदं पुरतः स्थितम् ॥ <br>
मध्यद्वारमुपागच्छद्वेत्रपाणिभिरावृतः ॥ ॥ ४९ ॥ <br>
आदिष्टपदमार्गोऽसावग्निहोत्रपुरःसरः ॥ <br>
तत्रापश्यत्स्थितान्विप्रानात्मनो दक्षिणेन वै ॥ 2.2.11.५० ॥<br>
मांगल्यसूक्तंऽ पठतः शुभ्राभान्पांडुरांशुकान्॥ <br>
लाजाः सपुष्पा राजाग्रे क्षिपतः शंसतः शुभम् ॥ ५१ ॥ <br>
वामपार्श्वस्थिता वेश्याश्चामरव्यग्रपाणयः ॥ <br>
शुभ्रालंकारवसनाः स्मेरपद्मानना शुभाः ॥ ५२ ॥ <br>
ब्राह्मणान्पूजयामास भक्तिनम्रो द्विजोत्तमाः ॥ <br>
वस्त्रालंकारमाल्यैश्च सुगन्धैरनुलेपनैः ॥ ५३ ॥ <br>
तोषयामास तान्विप्रान्भगवद्बुद्धि भावितान् ॥ <br>
वेश्याभ्यो मागधेभ्यश्च दीनानाथेभ्य एव च ॥ ८४ ॥ <br>
राजानुमत्या सचिवो यथार्हं प्रददौ धनम् ॥ <br>
श्वेतान्पारावतान्हंसाञ्छ्वेताश्वं श्वेतकुंजरम् ॥ ५५ ॥ <br>
सचूतपल्लवं श्वेतमालाफलविभूषितम् ॥ <br>
कदलीकांडसन्नद्धतोरणाधः स्थितं नृपः ॥ <br>
पूर्णकुंभं स पश्यन्वै मंगलानि बहून्यपि॥ <br>
सितातपत्रेण शिरःप्रदेशे वारितातपः ॥५६॥ <br>
युगपत्पूर्यमाणैस्तु कंबुभिः शतसंख्यकेः॥ <br>
संमिश्रितानि शुश्राव वादित्राणि बहूनि सः॥५७॥ <br>
तथा मंगलगीतानि जयशब्दांश्च भूपतिः ॥ <br>
ततो विवेश प्रासादं नृसिंहमवलोकितुम्॥५८॥ <br>
यं स्मृत्वा जायते मर्त्यः सर्वकल्याणभाजनम् ॥ <br>
दृष्ट्वा स दूरान्नृहरिं दिव्यसिंहासनस्थितम् ॥ ५९ ॥ <br>
प्रणम्य साष्टावयवं सन्तोष्योपनिषद्गिरा ॥ <br>
दक्षपार्श्वस्थितां दुर्गां सर्वदुर्गतिमोचिनीम् ॥ 2.2.11.६० ॥ <br>
ववंदे चरणाभ्याशे पश्यतीं कृपया नृपः ॥ <br>
ततः पुरोधा देवांगादवरोप्य शुभा स्रजम् ॥ ६१ ॥ <br>
आसञ्जयामाम गले सुगंधेनान्वलेपयत् ॥ <br>
नीराजयामास राज्ञः शिरश्चावेष्टयन्मुदा ॥ ५२ ॥ <br>
पुनः प्रदक्षिणीकृत्य तौ देवौ नृपसत्तमः ॥ <br>
शिबिकायां समारोप्य प्रतस्थे च पुरस्कृतौ ॥ ६३ ॥ <br>
प्रादुर्भूय बहिर्द्वारे रथं दृष्ट्वा सुसज्जितम् ॥ <br>
तुरंगमैर्वातजवैर्दशभिः परयोजितम् ॥ ६४ ॥ <br>
प्रदक्षिणीकृत्य नृपो नारदेन समाविशत् ॥ <br>
ढक्कामृदंगनिःसाणभेरीपणव गोमुखाः ॥ ६५ ॥ <br>
मधुरीचर्चरीशंखा अवाद्यंत सहस्रशः ॥ <br>
स्यन्दनाः कोटिशस्तत्र नृपाणामनुजीविनाम् ॥ ६६ ॥ <br>
चकाशिरे श्रेणिकृता इन्द्रद्युम्नरथाभितः ॥ <br>
नानाप्रहरणोपेताः पताकाभिरलंकृताः ॥ ६७ ॥ <br>
ध्वजोच्छ्रिताः स्वर्णरौप्यैः किंकिणीजालदर्पणैः ॥ <br>
यन्त्रैर्नानाविधैर्युक्ता गंभीर स्निग्धनिःस्वनाः ॥ ६८ ॥ <br>
पदातीनां कुञ्जराणां हयानां वातरंहसाम् ॥ <br>
पत्तिसंस्फोटनैर्हस्तिबृंहितैर्हयहेषितैः ॥ ६९ ॥ <br>
बहुलै रथनिर्घोषैर्मिश्रिता वाद्यनिःस्वनाः ॥ <br>
युगांतार्णवनिस्वानतुल्याः शुश्रुविरे जनैः ॥ 2.2.11.७० ॥ <br>
तस्मिन्क्षणे पौरजनाः स्वस्वसंभारसज्जिताः ॥ <br>
अश्वकै रासभैरुष्ट्रैर्वाहकैः प्रतितस्थिरे ॥ ७१ ॥ <br>
आंदोलिकाश्च पल्यंकाः कोटिशश्च तुरंगकाः ॥ <br>
श्रेणीभूताश्च दृश्यंते राष्ट्रप्रस्थानसंकुले ॥ ७२ ॥ <br>
राजावरोधाः शतशो वृता वर्षवरैस्ततः ॥ <br>
नानायानसमारूढाः पालिताश्चाधिकारिभिः ॥ ७३ ॥ <br>
महासैन्यैश्च संरुद्धा राजागाराद्विनिर्ययुः ॥ <br>
यज्वानश्चाग्निहोत्राणि शम्यारूढानि वृन्दशः ॥ ७४ ॥ <br>
शकटेषु समारोप्य सपत्नीकाः प्रतस्थिरे ॥ <br>
तथा पुस्तकभारांश्च देवतार्चाकरंडकान् ॥ ७५ ॥ <br>
इध्मबर्हिकुशान्पात्रीः संभारान्होमसंभृतान् ॥ <br>
वाहयामासुरन्यैश्च शकटावाहकद्विजैः ॥ ७६ ॥ <br>
सामन्तामात्यभृत्याश्च पुरोधा ऋत्विजश्च ये ॥ <br>
राज्ञः प्रकृतद(?)साश्च उपचारनियोगिनः ॥ ७७॥ <br>
सर्वोपचारसंभारानासतेऽन्ये प्रयायिनः ॥ <br>
कोषागारनियुक्ताश्च कोषजातमशेषतः ॥ ७८ ॥ <br>
समादाय ययुस्तूर्णं राज्ञोऽवसरसेवकाः ॥ <br>
मालाकारादयः सर्वे पण्यजीवादयस्तथा ॥ ७९ ॥ <br>
स्वं स्वं पण्यं समादाय ययू राजनियोगिनः ॥ <br>
श्रेष्ठश्रेण्यादयः सर्वे पुरखर्वटवासिभिः ॥ 2.2.11.८० ॥ <br>
समं विनिर्ययुः स्वस्वव्यवहारविलासकाः ॥ <br>
इन्द्रद्युम्नस्य नृपतेर्यात्रासमयवादितान् ॥ ८१ ॥ <br>
भेरीमृदंगपटहान्व्यश्नुवानान्दिगंतरम् ॥ <br>
श्रुत्वा जनपदावासिजनाः सर्वे ससंभ्रमाः ॥ ८२ ॥ <br>
राजाज्ञां मूर्ध्नि संमान्य निर्गता नीलपर्वतम् ॥ <br>
यस्य यश्च ऋजुः पंथाः स च तेनैव जग्मिवान् ॥ ८३ ॥ <br>
न राजमार्गं प्रजवाद्व्यमृग्यंत नृपाज्ञया ॥ <br>
नीलाद्रिप्राप्तिमार्गेण दुर्गमेणापि ते ययुः ॥ ८४ ॥ <br>
इन्द्रद्युम्नोऽपि राजेन्द्रः समस्तपुरवासिभिः ॥ <br>
चतुरंगानीकिनीभिः सहर्षाभिश्च वेष्टितः ॥ ८५ ॥ <br>
श्रेणीभूतक्षितिपतिस्यन्दनावलिमध्यगे ॥ <br>
रथे रराज राजर्षिः शक्रतुल्य परिच्छदः ॥ ८६ ॥ <br>
पुरस्त्रीमङ्गलाचारगीतलाजप्रसूनकैः ॥ <br>
मङ्गलाचारशोभाभिः प्रसन्नशुभचेतनः ॥ ८७ ॥ <br>
वातरंहैर्हयैर्युक्तरथेन प्रययौ मुदा ॥ <br>
अनुकूलानिलप्रोद्यद्घनच्छायसुशीतले ॥ ८८ ॥ <br>
नीरजस्के महीपृष्ठे समीकृतचतुष्पथे ॥ <br>
देशाध्वनीनैः पुरुषैः काननांतरवेदिभिः ॥ ८९ ॥ <br>
आदिष्टवर्त्मा नृपतिर्मार्गस्योभयपार्श्वगान् ॥ <br>
देशानरण्यानि मुहुःपश्यन्नानन्दलोचनः ॥ 2.2.11.९० ॥ <br>
सीमामुत्कलदेशस्य विभजंतीं वनांतरे ॥ <br>
मार्गस्थां चर्चिकां प्राप चर्चितां मुंडमालया ॥ ९१ ॥ <br>
अवतीर्य रथाद्राजा विनतो नारदाज्ञया ॥ <br>
साष्टांगपातं तां नत्वा तुष्टावानंदचेतनः ॥९२ ॥ <br>
॥ इन्द्रद्युम्न उवाच ॥ ॥ <br>
नमस्ते त्रिदशेशानि सर्वापद्विनिवारिणि ॥ <br>
ब्रह्मविष्णुशिवाद्याभिः कल्पनाभिरुदीरिते ॥९३॥ <br>
कारणं जगतामाद्ये प्रसीद परमेश्वरि ॥ <br>
त्वया विना जगन्नैतत्क्षणमुत्सहते शिवे ॥ ९४ ॥ <br>
सिद्धयः सर्वकार्याणां मंगलानि च शाश्वते ॥ <br>
त्वत्पादाराधनफलं मर्त्यलोके हि नान्यथा ॥९५ ॥ <br>
चराचरपतेर्विष्णोः शक्तिस्त्वं परमेश्वरि ॥ <br>
यया सृजत्यवति च जगत्संहरते विभुः ॥ ९६ ॥ <br>
चराचरगुरुं देवं नीलाचलनिवासिनम् ॥ <br>
अनुगृह्णीष्व मां देवि यथा पश्ये स्वचक्षुषा ॥ ९७ ॥ <br>
॥ जैमिनिरुवाच ॥ ॥ <br>
नारदस्योपदेशेन स्तुत्वा देवीं नराधिपः ॥ <br>
आरुरोह रथं तूर्णं विवस्वानुदयं यथा ॥ ९८ ॥ <br>
ततः प्रतस्थे तरसा स राजा श्रांतवाहनः ॥ <br>
चित्रोत्पलमहानद्यास्तीरे विरलकानने ॥ ९९ ॥ <br>
धातुकन्दरविख्याते न्यवेशयदनीकिनीम् ॥ <br>
अपराह्णक्रियां कर्तुं यावदाह्निकमादृतः ॥2.2.11.१ ००॥ <br>
जलावतरणे नद्यां विवेश स्वपुरोधसा ॥ <br>
पूर्वं संशोधिते प्राज्ञैर्विषकण्टकवर्जिते ॥१॥ <br>
स्नात्वा संतर्प्य देवांश्च पितॄनथ विशांपतिः ॥ <br>
संपूज्य विधिवद्विष्णुं नृपतीन्प्रकृतीस्ततः ॥ २ ॥ <br>
संमानयामास नृपः संनिवेशासनादिभिः॥ <br>
नारदेन सह श्रीमान्प्रविश्यांतःपुरं ततः॥३॥<br>
सुधारसानि भोज्यानि बुभुजे प्रीतमानसः ॥ <br>
पश्चिमाद्रिं ततो याते विवस्वति विशांपतिः ॥४॥<br>
सायं विधिं समाप्याशु शीतभानौ समुद्यते॥<br>
अनुजीविविशां नाथः सभामध्य उपाविशत् ॥५॥ <br>
तत्र तस्मिन्नरपतिर्बभौ सात्राज्यलक्षणः ॥ <br>
संपूर्णमंडलश्चन्द्रो ज्योतिषामिव शारदः॥६॥ <br>
कवयः कवयांचकुः कीर्तिं तस्य सुधामलाम् ॥ <br>
जगुर्गाथां सुग्रथितां गायकाः कलसुस्वराः॥७॥<br>
रूपयौवनलावण्यगर्विता गणिकास्ततः ॥ <br>
लयतानांगहारैश्च सुशुद्धैर्ननृतुः पुरः ॥ ८ ॥ <br>
मागधास्तुष्टुवुश्चैनं लोकोत्तरशुभाकृतिम् ॥ <br>
गद्यपद्यप्रबन्धाद्यैश्चित्रैः पदकदम्बकैः ॥ ९ ॥ <br>
ततः स राजा प्रानर्च वैष्णवाग्र्यान्सभासदः ॥ <br>
सुसंमतैर्गंधमाल्यतांबूलैरतिशोभनैः ॥ 2.2.11.११० ॥ <br>
नृपांश्च शतशस्तत्र सुखासीनान्नृपाज्ञया ॥ <br>
संभावयामास यथायोग्यं नृपतिभाजनैः ॥ ११ ॥ <br>
अथापृच्छन्मुनिवरं नारदं भगवत्प्रियम् ॥ <br>
सिंहासनार्हे स्वासीनं बहुमानपुरःसरम् ॥ <br>
भगवच्चरितं श्रोतुं सर्वपापापनोदनम् ॥ १२ ॥ <br>
॥ इन्द्रद्युम्न उवाच ॥ ॥ <br>
भगवन्वेदवेदांगनिधान भगवत्प्रिय ॥ <br>
त्वमेव चरितं विष्णोर्जानासि ज्ञानचक्षुषा ॥ १३ ॥ <br>
हरेश्चारित्रसुधया दृढपंकमलीमसम् ॥ <br>
क्षालयांतर्मम मुने यद्यनुक्रोशको मयि ॥ १४ ॥ <br>
इत्थमालापसंमिश्रे मुनिराज्ञोः कथांतरे ॥ <br>
प्रविवेश नृपं द्वाःस्थ उत्कलेशप्रसेवकः ॥ १५ ॥ <br>
उवाच देवद्वारांते तिष्ठत्युत्कलभूमिपः ॥ <br>
सोपायनो देवपादपद्मं द्रष्टुं समौलिकः ॥ १६ ॥ <br>
विज्ञापितः स राजर्षि द्वास्थेनैवं ससंभ्रमः ॥ <br>
उवाच तं हि भो विप्राः श्रुत्वा तद्देशमण्डनम् ॥ १७ ॥ <br>
क्षेत्रं श्रीपुरुषेशस्य तद्वार्त्ताकर्णनोत्सुकः ॥ <br>
प्रवेशयाविलंबं तं श्रीमदोढ्रमहीपतिम् ॥ १८ ॥ <br>
स हि नीलगिरौ विष्णुं समाराध्य सुनिर्मलः ॥ <br>
यस्य संदर्शनात्सर्वे भविष्यामो हतांहसः ॥ १९ ॥ <br>
श्रुत्वा तद्वचनं सद्यो द्वारपालो महीपतिम् ॥ <br>
प्रवेशयामास सभामिंद्रद्युम्नस्य भूपतेः ॥ 2.2.11.१२० ॥ <br>
विवेशोढ्रपतिस्तूर्णं सचिवैवैर्ष्णवैः सह ॥ <br>
ननामांघ्रियुगं वन्द्यमिन्द्रद्युम्नस्य सादरम्॥ २१ ॥<br>
युगं वन्द्यमिन्द्रद्युम्नस्य सादरम्॥ २१ ॥ <br>
तमुत्थाप्य च राजेंद्रः पुरस्कृत्य स वैष्णवम् ॥ <br>
स्वासनांते निवेश्याथ प्रोचे सप्रश्रयं वचः ॥ २२ ॥ <br>
राजन्सर्वत्र कुशली भवानोढ्रपते किल ॥ <br>
अपि देवो विजयते नीलाद्रिशिखरालयः ॥ २३ ॥ <br>
कच्चित्ते निर्मला बुद्धिर्भगवत्पादपद्मयोः ॥ <br>
उपैति समचित्तस्य सर्वभूतेषु ते हरौ ॥ २४ ॥ <br>
ओढ्राधीशस्तदा तस्य वचः श्रुत्वा कृतांजलिः ॥ <br>
उवाच प्रश्रितं वाक्यं हर्षविस्मयचंचुकः ॥ २५ ॥ <br>
स्वामिन्सर्वत्र कुशलं त्वत्पादानुग्रहान्मम ॥ <br>
सूर्ये तपत्यंधकारः कथं वा प्रभविष्यति ॥ २६ ॥ <br>
निसर्गगुणसंसर्गवशीकृतमहीभुजा ॥ <br>
त्वया सनाथा पृथिवी जिष्णुनेवामरावती ॥ २७ ॥ <br>
सदा धर्मश्चतुष्पादस्त्वयि शासति मेदिनीम् ॥ <br>
निषेधाचरण राजन्केवलं श्रूयते श्रुतौ ॥ २८ ॥ <br>
राजनीतिषु ये राज्ञां गुणाः समुदितास्त्वयि ॥ <br>
त एकैकं क्षितिभुजां गता दार्ष्टांतिकं विभो ॥ २९ ॥ <br>
एतावदपि साम्राज्यं दुर्लभं ते नृपोत्तम ॥ <br>
अष्टादशद्वीपवती क्षितिरेकगृहोपमा ॥ 2.2.11.१३० ॥ <br>
यदि त्वां नासृजद्ब्रह्मा वत्सलं सर्वजंतुषु ॥ <br>
कथं शोकविहीनाः स्युर्मृतेष्वात्मजबंधुषु ॥ ३१ ॥ <br>
साधारणा नृपतयो विष्णोरंशा इति श्रुतिः ॥ <br>
भवान्साक्षात्तु भगवान्कोऽन्य ईदृग्गुणाकरः ॥ ३२ ॥ <br>
दक्षिणोदधि तीरेऽस्ति नीलाद्रिः काननावृतः ॥ <br>
न तत्र लोकसंचारस्तत्रास्ते साऽपि देवता ॥ ३३ ॥<br>
वात्यया वालुकाकीर्णः सांप्रतं श्रूयते तु सः ॥ <br>
तद्वशान्मम राज्येऽपि दुर्भिक्षमरकादिकम् ॥ ३४ ॥ <br>
त्वय्यागते तु सर्वस्मिन्कुशलं मे भविष्यति ॥ <br>
इत्युक्तवंतं नृपतिरुत्कलेशं द्विजोत्तमाः ॥ ३५ ॥ <br>
विसर्जयामास तदा संनिवेशाय मानयन् ॥ <br>
नारदं प्रेक्ष्य निर्विण्णः किमेतदिति भो मुने ॥ ३६ ॥ <br>
यदर्थं मे श्रमस्तं च विफलं हि वितर्कये ॥ <br>
इत्युक्तवंतं तं प्राह नारदस्तु त्रिकालवित् ॥ ३७ ॥ <br>
न कार्यो विस्मयस्तेऽत्र भाग्यवान्वैष्णवोत्तमः ॥ <br>
वैष्णवानां न वांछा हि विफला जायते क्वचित् ॥ ३८ ॥ <br>
अवश्यं प्रेक्षसे राजन्बिभ्रतं पार्थिवं वपुः ॥ <br>
कारणं जगतामादिं नारायणमनामयम् ॥ ३९ ॥ <br>
त्वदनुग्रहहेतोर्वै क्षिताववतरिष्यति ॥ <br>
जगच्चराचरं सर्वं विष्णोर्वशमुपागतम्॥2.2.11.१४०॥ <br>
न कस्यापि वशे सोऽपि परमात्मा सनातनः ॥ <br>
केवलं भक्तिवशगो भगवान्भक्तवत्सलः ॥ ४१ ॥ <br>
ब्रह्मादिकीटपर्यंतं सुगुप्तं यस्य मायया ॥ <br>
स कथं परतंत्रः स्यादृते भक्तजनान्नृप ॥ ४२ ॥ <br>
धर्मार्थकाममोक्षाणां मूलं भक्तिर्मुरद्विषः ॥ <br>
सैव तद्ग्रहणोपायस्तामृते नास्ति किंचन ॥ ४३ ॥ <br>
एक एव यदा विष्णुर्बहुधा स्वस्य मायया ॥ <br>
तमृते परमात्मानं सुखहेतुर्न विद्यते ॥ ४४ ॥ <br>
येऽप्यन्ये शिवदुर्गाद्यास्तैस्तैः कर्मभिरावृताः ॥ <br>
यच्छंति पूजिताः कामं तेऽपि विष्णुपरायणाः ॥ ४५ ॥ <br>
अन्तर्यामी स भगवान्देवानामपि हृत्स्थितः ॥ <br>
यावत्फलं प्रेरयति तावदेव ददत्यमी ॥ ४६ ॥ <br>
वैष्णवस्त्वं च राजेंद्र पद्मयोनेश्च पंचमः ॥ <br>
अष्टादशानां विद्यानां पारगो वृत्तसंस्थितः ॥ ४७ ॥ <br>
न्यायेन रक्षिता पृथ्वीं विशेषाद्ब्राह्मणार्चकः ॥ <br>
अवश्यं द्रक्ष्यसि क्षेत्रे वैकुण्ठं चर्मचक्षुषा ॥ ४८ ॥ <br>
पितामहोऽप्यत्र कार्ये भवतो मां नियुक्तवान् ॥ <br>
सर्वं ते कथयिष्यामि प्राप्ते क्षेत्रोत्तमे नृप ॥ ४९ ॥ <br>
सांप्रतं रात्रिशेषो हि तृतीयं याममृच्छति ॥ <br>
स्वान्तान्निवेशान्निर्गंतुं राज्ञ आज्ञापयाधुना ॥ 2.2.11.१५० ॥ <br>
त्वमप्यंतर्गृहं याहि निद्राया वशमागतः ॥ १५१ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषि संवाद एकादशोऽध्यायः ॥११॥ <br>
<br>
<br>
</span>
