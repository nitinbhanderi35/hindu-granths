<span style="font-size: 14pt; line-height: 200%">।। जैमिनिरुवाच ।। ।। <br>
इत्युक्ते नारदः सोऽथ यथाशास्त्रं विचार्य वै ।। <br>
आलेख्य क्रमशः पत्रे राज्ञे तस्मै न्यवेदयत् ।। १ ।। <br>
राजापि पत्रं तच्छुत्वा सोऽवधार्य पुनःपुनः ।। <br>
प्रददौ पद्मनिधये लिखितान्यत्र यानि वै ।। २ ।। <br>
संपादय पद्मनिधे शालां स्वर्णमयीं कुरु ।। <br>
ब्रह्मणः सदनं दिव्यं ब्रह्मर्षीणां च निर्मलम् ।। ३।। <br>
इंद्रादीनां सुराणां च सिद्धानां मर्त्यवासिनाम् ।। <br>
मुनींद्राणां निवासाय राज्ञां पातालवासिनाम् ।। ४ ।। <br>
तथा च नागराजानां निधे त्रैलोक्यवासिनाम् ।। <br>
यथायोग्यासनैर्युक्तं गृहं गृहमतंद्रितः ।। ५ ।। <br>
कारयाशु निधे द्रव्यसंभारं यावदेव तु ।। <br>
विश्वकर्मापि च तव साहाय्यं रचयिष्यति ।। ६ ।। <br>
इत्यादिशंतं स मुनिरिंद्रद्युम्नमुवाच वै ।। <br>
संभारान्पृथगेतद्धि कर्त्तव्यं व्यवधानतः ।। ७ ।। <br>
स्वर्णैः सुघटितं साधुरथत्रयमलंकृतम् ।। <br>
दुकूलरत्नमालाद्यैर्बहुमूल्यैर्दृढं महत् ।। ८ ।। <br>
श्रीवासुदेवस्य रथो गरुडध्वजचिह्नितः ।। <br>
पद्मध्वजः सुभद्राया रथमूर्द्धनि धार्यताम् ।। ९ ।। <br>
रथः षोडशचक्रस्तु विष्णोः कार्यः प्रयत्नतः ।। <br>
चतुर्दश बलस्यैव सुभद्रायास्तु द्वादश ।। 2.2.25.१० ।। <br>
हस्तषोडशविस्तारो रथश्चक्रधरस्य तु ।। <br>
चतुर्दश बलस्यैव सुभद्रायास्तु द्वादश ।। ११ ।। <br>
आसनं जगतां भूयः स्वयं स्वासनविग्रहः ।। <br>
तद्याने जगतां नाशस्ततो यानं न विद्यते ।। १२ ।। <br>
पश्येच्चराचरं विश्वं ज्ञानादश(थ?) सुनिर्मले ।। <br>
स्थितो हस्ततले नित्यं निर्मलस्तस्य दर्पणः ।। १३ ।। <br>
तलस्थत्वादसौ तालः सदा तेनांकितः प्रभुः ।। <br>
ततः स एव शेषस्य बलभद्रावतारिणः ।। १४ ।। <br>
अथवा सीरिणः कार्यं सीरमेव ध्वजोत्तमम् ।। <br>
ध्वजः सुनिर्मलः कार्यस्तस्मात्तालध्वजो मतः ।। १५ ।। <br>
न वासितव्यो देवोऽसावप्रतिष्ठे रथे नृप ।। <br>
प्रासादे मंडपे वापि पुरे तन्निष्फलं भवेत् ।। १६ ।। <br>
तस्मात्प्रतिष्ठा प्रथमं हरेः कार्या रथस्य वै ।। <br>
संभारः क्रियतां तस्य ह्यनुष्ठेया मया तु सा ।। १७ ।। <br>
इत्याज्ञां मत्पितुर्लब्ध्वा शीघ्रमायाम्यहं नृप ।। <br>
तस्य तद्वचनं श्रुत्वा घटितं स्यंदनत्रयम् ।। १८ ।। <br>
निधिसंपादितैर्द्रव्यैरेकाह्नाद्विश्वकर्मणा ।। <br>
स्वक्षं सुचक्रं सुस्तंभं सुविस्तीर्णं सुतोरणम् ।। १९ ।। <br>
सुध्वजं सुपताकं च नानाचित्रमनोहरम् ।। <br>
विचित्रबंधमिथुनपुत्तलीवलयान्वितम् ।। 2.2.25.२०।। <br>
अर्द्धहाटकनिर्व्यूढं साक्षाद्रविरथोपमम् ।। <br>
मेघगंभीरनिर्घोषं दृष्ट्वा कर्षगुणैर्युतम् ।। <br>
वातरंहोहयैर्युक्तं शतसंख्यैः सितप्रभैः ।। २१ ।।<br>
यथाशास्त्रविधानेन नारदेन प्रतिष्ठितम् ।। <br>
सुलग्ने सुमुहूर्ते च सुतिथौ ज्योतिषोदिते ।। २२ ।। <br>
।। मुनय ऊचुः ।। ।। <br>
भगवञ्जैमिने ब्रूहि सर्वज्ञोसि मतो हि नः ।।२३।। <br>
विधिना केन हि रथः प्रतिष्ठाप्यो हरेरयम् ।। <br>
यथावद्वद नो येन जानीमो विधिविस्तरम् ।। २४ ।। <br>
।। जैमिनिरुवाच ।। ।। <br>
यथा प्रतिष्ठितं तेन नारदेन महात्मना ।। <br>
तद्वो वदिष्यामि विधिं यथा दृष्टं पुरा मया ।। २५ ।। <br>
रथस्येशानदिग्भागे शालां कृत्वा सुशोभनाम् ।। <br>
तन्मध्ये मण्डपं कृत्वा वेदिं तत्र सुनिर्मलाम् ।।२६।। <br>
चतुरस्रा चतुर्हस्तमितां हस्तोच्छ्रितां द्विजाः ।। <br>
प्रतिष्ठापूर्वदिवसे रात्रावुत्तरतः शुभे ।।२७।। <br>
मुहूर्ते स्वस्ति वाच्याथ कारयेदंकुरार्पणम् ।। <br>
द्वात्रिंशद्देवताभ्यश्च बलिं दत्त्वा यथाविधि ।।२८।। <br>
प्रातस्ततो वेदिकायां मध्ये मण्डलमालिखेत् ।। <br>
पद्मं वा स्वस्तिकं वापि कुम्भं तत्र निधापयेत् ।। २९ ।। <br>
पञ्चद्रुमकषायं च तन्मध्ये पूरयेत्सुधीः ।। <br>
गंगादिपुण्यतोयानि पल्लवान्स समृत्तिकाः ।। 2.2.25.३० ।। <br>
सर्वगंधान्पञ्चरत्नसर्वौषधिगणं तथा ।। <br>
पूरयित्वा विधानेन आचार्यः प्राङ्मुखः शुचिः ।। ३१ ।। <br>
विष्णुं स्मरन्पंचगव्यं पश्चादपि प्रपूरयेत् ।। <br>
दुकूलवेष्टितं कण्ठे माल्यैर्गंधैः सुशोभनैः ।। ३२ ।। <br>
फलपल्लवसंयुक्तं कृतकौतुकमंगलम् ।। <br>
पूरयेत्तत्र देवेशं नरसिंहमनामयम् ।। ३३ ।। <br>
मंत्रराजेनविधिवदुपचारैस्तथांतरैः ।। <br>
प्रार्थयित्वा प्रसादाय तस्मिन्नावाह्य तं हरिम् ।। ३४ ।। <br>
बाह्योपचारैर्विविधैः पूजयेद्विधिवद्द्विजाः ।। <br>
वायव्यां तस्य कुम्भस्य समिदाज्यचरुं तथा ।। ३५ ।। <br>
अष्टोत्तरसहस्रं च जुहुयाद्विधिवद्गुरुः ।। <br>
संपातान्प्रापयेत्तत्र कुम्भमध्ये तदन्ततः ।। ३६ ।। <br>
रथं सुशोभनं कृत्वा पताकागंधमाल्यकैः ।। <br>
सर्वांगं सेचयेत्तस्य गंधचन्दनवारिभिः ।। ३७ ।। <br>
धूपयेत्कालागुरुणा शंखकाहालनिस्वनैः ।। <br>
ध्वजे तस्य नृसिंहस्य प्रतिष्ठाप्य समीरणम्।। ३८ ।। <br>
पूजयित्वा विधानेन रक्तस्रग्गंधमाल्यकैः ।। <br>
इमं मंत्रं समुच्चार्य सुपर्णं प्रार्थयेत्ततः ।। ३९ ।। <br>
यो विश्वप्राणहेतुस्तनुरपि च हरेर्यानकेतुस्वरूपोयं संचित्यैव सद्यः स्वयमुरगवधूवर्गगर्भाः पतंति ।। <br>
चंचच्चण्डोरुतुंडत्रुटित फणिवसारक्तपंकांकितास्यं वन्दे छन्दोमयं तं खगपतिममलं स्वर्णवर्णं सुपर्णम् ।। 2.2.25.४० ।। <br>
ब्रह्मघोषैः शंखनादैर्नानावाद्यसुविस्तरैः ।। <br>
रथमूर्ध्नि स्थापयेत्तं चारुसूक्तं समुच्चरन् ।। ४१ ।। <br>
तस्योपरिष्टात्तं कुम्भं समंतात्प्लावयन्रथम्।। <br>
त्रिरुच्चरन्मंत्रराजं सेचयेद्ब्रह्मणा सह ।। ४२ ।। <br>
ततः पूर्णाहुतिं दत्त्वा ब्रह्मणे दक्षिणां ददेत् ।। <br>
आचार्यं दक्षिणां दद्याद्येन तुष्यति तद्गुरुः ।। ४३ ।। <br>
ब्राह्मणान्भोजयेदन्ते पायसैर्मधुसर्पिषा ।। <br>
द्वादशाक्षरमंत्रेण बलभद्रस्य कारयेत् ।। ४४ ।। <br>
लांगलं च पविरवन्मंत्रः स्याल्लांगलध्वजे ।। <br>
अथवा द्विषड्वर्णोपि मूलमन्त्रः प्रकीर्तितः ।। ४५ ।। <br>
लक्ष्मीसूक्तेन भद्रायाः प्रतिष्ठाप्यो रथस्तथा ।। <br>
नाभिह्रदान्मुरारेस्त्वं ब्रह्मांडावलिरूपधृक् ।। ४६ ।। <br>
आसनं चतुरास्यस्य श्रियो वास स्थिरो भव ।। <br>
इम मन्त्रं समुच्चार्य ध्वजपद्मं समुच्छ्रयेत् ।। ४७ ।। <br>
इयान्विशेषो हविषा त्रयाणां च पृथक्पृथक् ।। <br>
पंचपंचभिर्होतव्यमेकैकं तु विभागशः ।। ४८ ।। <br>
इत्थं रथान्प्रतिष्ठाप्य सुवर्णं गां च वस्त्रकम् ।। <br>
धान्यं च दक्षिणां दद्यात्सम्यग्देवस्य भक्तितः ।। ४९ ।। <br>
एवं प्रतिष्ठिते तत्र स्यंदनेऽथ सुभूषिते ।। <br>
आरोप्य देवं विधिवद्ब्रह्मघोषपुरःसरम् ।। 2.2.25.५० ।। <br>
जयमंगलशब्दैश्च नानावाद्यपुरःसरैः ।। <br>
चामरांदोलनैर्धूपैः पुष्पवृष्टिभिरेव च ।। ५१ ।। <br>
ब्राह्मणैः क्षत्रियैर्वैश्यैर्नीयते स्म रथं प्रति ।। <br>
हयैः सुलक्षणैर्दांतैर्बलीवर्दैरथापि वा ।। ५२ ।। <br>
पुरुषैर्विष्णुभक्तैर्वा नेतव्या ह्यप्रमादतः ।। <br>
प्रीणयित्वा जनं सर्वं भक्ष्यभोज्यादिलेपनैः ।। ५३ ।। <br>
रथस्योपरि देवेभ्यो बलिमन्त्रेण भो द्विजाः ।। <br>
बलिं गृह्णन्तु भो देवा आदित्या वसवस्तथा ।। ५४ ।। <br>
मरुतश्चाश्विनौ रुद्राः सुपर्णाः पन्नगा ग्रहाः ।। <br>
असुरा यातुधानाश्च रथस्थाश्चैव देवताः ।। ५५ ।। <br>
दिक्पाला लोकपालाश्च ये च विघ्नविनायकाः ।। <br>
जगतः स्वस्ति कुर्वंतु दिव्या महर्षयस्तथा ।। ५६ ।। <br>
अविघ्नमाचरंत्वेते मा संतु परिपंथिनः ।। <br>
सौम्या भवंतु तृप्ताश्च दैत्या भूतगणास्तथा ।। ५७ ।। <br>
ततस्तु नीयते देवः समभूमौ समुच्चरन् ।। <br>
मंत्रं वैष्णवगायत्रीं विष्णोः सूक्तं पवित्रकम् ।। ५८ ।। <br>
वामदेव्यैः पवित्रैश्च मानस्तोक्यै रथंतरैः ।। <br>
ततः पुण्याहघोषेण कृतवादित्रनिःस्वनम् ।। ५९ ।। <br>
शनैः शनैरथो नेयो रथः स्नेहात्तु चक्रिणः ।। <br>
तत्रोत्पातान्प्रवक्ष्यामि रथेत्र द्विजसत्तमाः ।। 2.2.25.६० ।। <br>
ईषाभंगे द्विजभयं भग्नेऽक्षे क्षत्रियक्षयः ।। <br>
तुलाभंगे वैश्यनाशः शम्या शूद्रभयं भवेत् ।।६१।। <br>
धुराभंगे त्वनावृष्टिः पीठभंगे प्रजाभयम् ।। <br>
परचक्रागमं विद्याच्चक्रभंगे रथस्य तु ।। ६२ ।। <br>
ध्वजस्य पतने विप्रा नृपोऽन्यो जायते धुवम् ।। <br>
प्रतिमाभंगतायां तु राज्ञो मरणमादिशेत् ।। ६३ ।। <br>
पर्यस्ते तु रथे विप्राः सर्वजानपदक्षयः ।। <br>
उत्पन्नेष्वेवमाद्येषु उत्पातेष्वशुभेषु च ।।६४।। <br>
बलिकर्म पुनः कुर्याच्छांतिहोमं तथैव च ।। <br>
ब्राह्मणान्भोजयेद्भूयो दद्याद्वान्नानि चैव हि ।। ६५ ।। <br>
पूर्वोत्तरे च दिग्भागे रथस्याग्निं प्रकल्पयेत ।। <br>
समिद्भिर्घृतमध्वाज्यमूलाग्राभिश्च होमयेत् ।। ६६ ।। <br>
पालाशाभिर्द्विजश्रेष्ठा मंत्रराजेन दीक्षितः ।। <br>
सोमायाग्नये प्रजाभ्यः प्रजानां पतये तथा ।। ६७ ।। <br>
ग्रहेभ्यश्च ब्रह्मणे च दिक्पालेभ्यस्तदंततः ।। <br>
यत्र यत्र रथे दोषास्तत्र तत्र च दीक्षितः ।। ६८ ।। <br>
जुहुयात्प्रतिष्ठामंत्रेण विशेषः सर्वतो भवेत् ।। <br>
ब्राह्मणैः सहितः कुर्याद्धोमांते शांतिवाचनम् ।।६९।। <br>
स्वस्ति भवतु विप्रेभ्यः स्वस्तिराज्ञेऽस्तु नित्यशः ।। <br>
गोभ्यः स्वस्ति प्रजाभ्यस्तु जगतः शांतिरस्तु वै ।। 2.2.25.७० ।। <br>
स्वस्त्यस्तु द्विपदे नित्यं शांतिरस्तु चतुष्पदे ।। <br>
शं प्रजाभ्यस्तथैवास्तु शं तथात्मनि चास्तु नः ।।७१।। <br>
शांतिरस्तु च देवस्य भूर्भुवः स्वः शिवं तथा ।। <br>
शांतिरस्तु शिवं चास्तु सर्वतः स्वस्तिरस्तु नः ।। ७२ ।। <br>
त्वं देव जगतः स्रष्टा पोष्टा चैव त्वमेव हि ।। <br>
प्रजाः पालय देवेश शांतिं कुरु जगत्पते ।।७३।।<br>
यात्राकारणभूतस्य पुरुषस्य च भूपते ।। <br>
दुष्टान्ग्रहांस्तु विज्ञाय ग्रहशांतिं समाचरेत् ।। ७४ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये पञ्चविंशोऽध्यायः ।। २५ ।। <br>
<br>
<br>
</span>
