<span style="font-size: 14pt; line-height: 200%">।। जैमिनिरुवाच ।। ।।<br>
अत्र वः कथयिष्यामि व्रतं सांवत्सरं परम्।।<br>
संवत्सरस्यादिदिने पौर्णमास्यां तु फाल्गुने।।१।। <br>
अनादिदेवस्य हरेर्मूर्त्तयो द्वादशैव याः।। <br>
विष्ण्वादिनामप्रथिताः प्रतिमासं प्रपूजयेत्।।२।।<br>
एकैकां मूर्तिमेतासां मासेषु द्वादशस्वपि ।। <br>
प्रत्यहं पूजयेत्पुष्पैः फलैर्द्वादशभिस्तथा ।।३।। <br>
अशोको मल्लिका चैव पाटलं च कदंबकम् ।। <br>
करवीरं जातिपुष्पं मालतीशतपत्रकम् ।।४ ।। <br>
उत्पलं चैव वासंती कुंदं पुन्नागकं तथा।।<br>
एतानि क्रमशो दद्यात्कुसुमानि हरेर्मुदा ।। ५ ।। <br>
दाडिमं नारिकेलं च आम्रं च पनसं तथा ।। <br>
खर्जूरं तृणराजं च प्राचीनामलकं तथा ।। ६ ।।<br>
श्रीफलं नागरंगं च क्रमुकं करमङ्गकम् ।। <br>
जातीफलं च क्रमशः फलान्येतानि वै ददेत् ।। ७ ।। <br>
भक्ष्यभोज्यानि चोष्याणि लेह्यानि मधुराणि च ।। <br>
आसनाद्युपचारांश्च दत्त्वा स्तुत्वा जगद्गुरुम् ।। ८ ।। <br>
सर्वव्यापिञ्जगन्नाथ भूतभव्यभवत्प्रभो ।। <br>
त्राहि मां पुंडरीकाक्ष विष्णो संसारसागरात् ।। ९ ।। <br>
एकार्णवजले रौद्रे निरालंबे पुरा मधुम्।।। <br>
अवधीर्विश्वरक्षार्थ मधुसूदन रक्ष माम् ।।2.2.44.१०।। <br>
त्रीन्विक्रमान्क्रमित्वा यो हत्वा दैत्यबलं महत्।। <br>
त्रैलोक्यं पालयामास त्रिविक्रम नमोस्तु ते ।।११।। <br>
कृत्वा वामनकं रूपमृग्यजुःसामगर्भकम् ।। <br>
मोहयित्वाद्भुतं रूपं तस्मै मायाविने नमः ।। १२ ।। <br>
यः श्रियं धारयेन्नित्यं हृदि भक्तेभ्य एव च ।। <br>
ददात्यपि श्रियं तस्मै श्रीधराय नमोऽस्तु ते ।। १३ ।। <br>
इंद्रियाणामधिष्ठाता यः सर्वेषां सदा प्रभुः ।। <br>
सुखैकहेतुर्भक्तानां हृषीकेश नमोऽस्तु ते ।। १४ ।। <br>
यन्नाभिपद्मसंभूतं जगदेतच्चराचरम् ।। <br>
विधातुरासनं नित्यं पद्मनाभ नमोऽस्तु ते ।। १५ ।। <br>
यस्यैतत्त्रिगुणैर्बद्धं जगदेतच्चराचरम्।। <br>
दाम्ना बद्धः स गोप्या तु दामोदर नमोऽस्तु ते ।। १६ ।। <br>
त्रैलोक्यविप्लवकरं हतवान्केशिदानवम्।। <br>
ईशिता सर्वसौख्यानां त्राहि केशव मां प्रभो ।। १७ ।। <br>
स्रष्टा ससर्ज भूतानि जगतामादिकारणम् ।। <br>
अचिंत्यमहिमन्विष्णो नारायण नमोऽस्तु ते ।।१८।। <br>
मायया यस्य विश्वं वै मोहितं यदनाद्यया ।। <br>
सर्वधर्मस्वरूपाय माधवाय नमो नमः ।। १९ ।। <br>
ज्ञानिनां ज्ञानगम्यस्त्वमगतीनां गतिप्रदः ।। <br>
संपूर्णमस्तु गोविंद त्वत्प्रसादाद्व्रतं मम ।। 2.2.44.२० ।। <br>
प्रतिमासं पूजनांते मंत्रैरेतैः कृतांजलिः ।। <br>
प्रार्थयेत्परया भक्त्या भजनांतं जनार्दनम् ।। २१ ।। <br>
एवं संवत्सरं नीत्वा व्रतं वै मूर्तिपंजरम् ।। <br>
संपूर्णफलसिद्ध्यर्थं प्रतिष्ठाविधिमाचरेत् ।। २२ ।। <br>
सुवर्णनिर्मिता विष्णोर्मूर्तयो द्वादशैव तु ।। <br>
यथाशक्ति कृताः स्थाप्याः कुंभेषु द्वादशस्वपि ।। २३ ।। <br>
आम्रपात्राच्छादितेषु साक्षात्तेषु पृथक्पृथक् ।। <br>
श्वेतवस्त्रावनद्धेषु गंधपल्लववारिषु ।। २४ ।। <br>
अष्टदिक्षु चतुर्दिक्षु सर्वतोभद्रमंडले ।। <br>
स्थापनीयाश्च ते कुंभास्तेषु पूज्याश्च मूर्तयः ।। २५ ।। <br>
द्वादशाक्षरमंत्रेण उपचारैः पृथक्पृथक् ।। <br>
पंचामृतैश्च स्नपनं सर्वेषामादितो द्विजाः ।।२६।। <br>
गीतवादित्रनृत्याद्यैस्तथा ब्राह्मणपूजनैः ।। <br>
वस्त्रयुग्मैर्द्वादशभिश्छत्रोपानद्युगैस्तथा ।।२७।। <br>
व्यजनैरुदकुंभैश्च शयनीयैः सपीठकैः ।। <br>
गंधैर्माल्यैः सुतांबूलैर्मुद्रिकाकुंडलैस्तथा ।। २८ ।। <br>
प्रदीपाः सर्पिषा ज्वाल्या द्वादशद्वादश क्रमात् ।। <br>
नीत्वा त्रियामामित्थं वै प्रभाते वह्निकर्म च ।। २९ ।। <br>
समिदाज्यचरूणां वै प्रतिदेवं शतत्रयम्।। <br>
अष्टोत्तरसहस्रं तु तिलैर्व्याहृतिभिस्ततः ।। 2.2.44.३० ।। <br>
होमांते प्राशनं कृत्वा दद्यादाचार्यदक्षिणाम् ।। <br>
कपिला धेनवो देयाः सालंकाराश्च द्वादश ।।३१।। <br>
शतं चतुश्चत्वारिंशद्ब्राह्मणान्भोजयेत्ततः ।। <br>
तद्देववृंदं सघटं सवितानं सचामरम् ।। ३२ ।। <br>
सर्वोपचारसहितमाचार्याय निवेदयेत्।। <br>
व्रतराजमिमं कृत्वा सर्वान्कामानवाप्नुयात् ।।३३।। <br>
गुंडिचाद्यास्तु या यात्रा विष्णोर्द्वादश कीर्तिताः ।। <br>
तासां दर्शनजं पुण्यं व्रतेनानेन लभ्यते ।। ३४।। <br>
ऐंद्रं पदं सार्वभौमं चक्रवर्तित्वमेव च ।। <br>
अष्टैश्वर्यमवाप्नोति देवदेवप्रसादतः ।। ३५ ।। <br>
एतन्महापुण्यतमं नारदः कृतवान्व्रतम् ।। <br>
कृत्वा द्वादश वर्षाणि जीवन्मुक्तोऽभवन्मुनिः ।। ३६ ।।<br>
अन्ये च वैष्णवा ये वै चक्रुस्ते बहुशः पुरा ।। व्रतं नातः परतरं भगवत्प्रीतिकारकम् ।। ३७ ।। <br>
धर्म्यं यशस्यमायुष्यं ब्राह्मण्यं वंशवर्द्धनम्।। <br>
भवंतोऽपि यतात्मानः कुर्वंति व्रतमुत्तमम्।। ३८ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये ज्येष्ठपंचकव्रतवर्णनंनाम चतुश्चत्वारिंशोऽध्यायः ।। ४४ ।। <br>
<br>
<br>
</span>
