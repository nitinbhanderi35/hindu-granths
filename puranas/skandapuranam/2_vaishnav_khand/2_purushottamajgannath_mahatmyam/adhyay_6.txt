<span style="font-size: 14pt; line-height: 200%">।। मुनय ऊचुः ।। ।। <br>
कस्मिन्देशे द्विजश्रेष्ठ तत्क्षेत्रं पुरुषोत्तमम् ।। <br>
यत्र नारायणः साक्षाद्दारुरूपी प्रकाशते ।। १ ।। <br>
।। जैमिनि रुवाच ।। ।। <br>
उत्कलोनाम देशोऽस्ति ख्यातः परमपावनः ।। <br>
यत्र तीर्थान्यनेकानि पुण्यान्यायतनानि च ।।२।। <br>
दक्षिणस्योदधेस्तीरे स तु देशः प्रतिष्ठितः ।। <br>
यत्र स्थिता वै पुरुषाः सदाचारनिदर्शनाः ।। ३ ।। <br>
वृत्ताध्ययनसंपन्ना यज्वानो यत्र भूसुराः ।। <br>
सृष्ट्यादौ क्रतवो वेदा वेदशास्त्रप्रवर्तकाः ।।४।।। <br>
अष्टादशानां विद्यानां निधानं संप्रकीर्तितम् ।। <br>
गृहे गृहे निवसति लक्ष्मीर्नारायणाज्ञया ।। ५ ।। <br>
लज्जाशीला विनीताश्च आधिव्याधिविवर्जिताः ।। <br>
पितृमातृरताः सत्यवादिनो वैष्णवा जनाः ।। ६ ।। <br>
न चात्रावैष्णवः कश्चिन्नास्तिको वापि वर्तते ।। <br>
सर्वे परहितास्तत्र न लुब्धा न शठाः खलाः ।। ७ ।। <br>
दीर्घायुषस्तत्र जनाः स्त्रियश्च पतिदेवताः ।। <br>
सुशीला धर्मशीलाश्च त्रपाचारित्रभूषिताः ।। ८ ।। <br>
रूपयौवनगर्वाढ्याः सर्वालंकारभूषिताः ।। <br>
कुलशीलवयोवृत्तानुरूपाचारचंचवः ।। ९ ।। <br>
स्वकर्मनिरतास्तत्र प्रजारक्षणदीक्षिताः ।। <br>
क्षत्रिया दानशौंडाश्च शस्त्रशास्त्रविशारदाः ।। 2.2.6.१० ।। <br>
यजंते क्रतुभिः सर्वे सततं भूरिदक्षिणैः ।। <br>
दीप्यंते चित्तयो येषां यूपाः कांचनभूषिताः ।। ११ ।। <br>
येषां गृहेष्वतिथयः कामनाधिकपूजिताः ।। <br>
वैश्याश्च कृषि वाणिज्यगोरक्षावृत्तिसंस्थिताः ।। १२ ।। <br>
देवान्गुरून्द्विजान्भक्त्या प्रीणयंति धनैरपि ।। <br>
एकस्य द्वारि यातोऽर्थी न गच्छेदन्यवेश्मनि ।। १३ ।। <br>
गीतकाव्यकलाशिल्पकुशलाः प्रियवादिनः ।। <br>
शूद्राश्च धार्मिकास्तत्र स्नानदानक्रियारताः ।। १४ ।। <br>
कर्मणा मनसा वाचा धनैश्च द्विजसेवकाः ।। <br>
येऽन्ये संकरजातास्ते स्वेस्वे धर्मे प्रतिष्ठिताः ।। १५ ।। <br>
न विपर्यंति ऋतवो नाकाले वर्षते घनः ।। <br>
न सस्यहानिर्न मरुत्क्षुन्न पीडयति प्रजाः ।। १६ ।। <br>
दुर्भिक्षमरके नात्र राष्ट्रभंगः प्रजायते ।। <br>
नालभ्यं तत्र वस्त्वस्ति यत्किंचित्पृथिवीगतम् ।। १७ ।। <br>
एवं सर्वगुणैर्युक्तो नानाद्रुमलताकुलः ।। <br>
अर्जुनाशोकपुन्नाग तालहिंतालशालकैः ।। १८ ।। <br>
प्राचीनामलकैर्लोध्रैर्बकुलैर्नागकेशरैः ।। <br>
नारिकेलैः प्रियालैश्च सरलैर्देवदारुभिः ।। ।। १९ ।। <br>
धवैश्च खदिरैर्बिल्वैः पनसैश्च कपित्थकैः ।। <br>
चंपकैः कर्णिकारैश्च कोविदारैः सपाटलैः ।। 2.2.6.२० ।। <br>
कदंबनिंबनिचुरलरसालामलकैस्तथा ।। <br>
नागरंगैश्च जंबीरैर्नीपकैर्मातुलुंगकैः ।। २१ ।। <br>
मंदारैः पारिजातैश्च न्यग्रोधागुरुचंदनैः ।। <br>
खर्जूराम्रातकैः सिद्धैर्मुचुकुंदैः सकिंशुकैः ।। २२ ।। <br>
तिंदुकैः सप्तपर्णैश्च अश्वत्थैश्च बिभीतकैः ।। <br>
अन्यैश्च विविधैर्वृक्षैः प्रकीर्णः सुमनोहरैः ।। २३ ।। <br>
मालतीकुंदबाणैश्च करवीरैः सितेतरैः ।। <br>
केतकीवनषंडैश्च अतिमुक्तैः सकुब्जकैः ।। २४ ।। <br>
एलालवंगकंकोलदाडिमैर्बीजपूरकैः ।। <br>
श्रेणीकृतैः पूगवनैरुद्यानैः शतशो वृतः ।। २५ ।। <br>
नानाद्रुमलताकीर्णः पर्वतैः सिंधुर्भिर्वृतः ।। <br>
स एष देशप्रवर उत्कलाख्यो द्विजोत्तमाः ।। २६ ।। <br>
ऋषिकुल्यां समासाद्य दक्षिणोदधिगामिनीम् ।। <br>
स्वर्णरेखामहानद्योर्मध्ये देशः प्रतिष्ठितः ।। २७ ।। <br>
सन्त्यत्र पुण्यायतने क्षेत्राणि सुबहून्यपि ।। <br>
पूर्वं वस्तीर्थयात्रायां वर्णितानि मया द्विजाः ।। <br>
भूस्वर्गः सांप्रतं ह्येष कथितः पुरुषोत्तमः ।। २८ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्य ओढ्रदेशवर्णनं नाम षष्ठोऽध्यायः ।। ६ ।। <br>
<br>
<br>
</span>
