<span style="font-size: 14pt; line-height: 200%">।। ।। जैमिनिरुवाच ।। ।। <br>
मार्गशीर्षे सिते पक्षे षष्ठ्यां प्रावरणोत्सवम् ।। <br>
कृत्वा दृष्ट्वा नरो भक्त्या वैष्णवं लोकमाप्नुयात् ।। १ ।। <br>
विधानं तस्य वक्ष्यामि शृणुध्वं मुनयोऽधुना ।। <br>
वासोधिवासं कुर्वीत पंचम्यां निशि कर्मवित् ।। २ ।। <br>
देवाग्रे मंडपे कुर्यात्पद्ममष्टदलान्वितम् ।। <br>
दिक्पालान्पूजयेद्दिक्षु क्षेत्रपालं गणाधिपम् ।। ३ ।। <br>
चंडप्रचंडौ च बहिश्चतुर्दिक्षु प्रपूजयेत् ।। <br>
मध्ये पात्रं समाधाय प्रोक्षयेद्वस्त्रवारिणा ।। ४ ।। <br>
द्युतानस्त्वेति मंत्रेणच्छादयेद्दिव्यवाससा ।। <br>
सुधूपितं वस्त्रजातमेकविंशतिसंख्यकम् ।। ५ ।। <br>
तन्मध्ये स्थापयेन्मंत्रं वैष्णवं च समुच्चरन् ।। <br>
अन्येन वाससा तद्धि समाच्छाद्य प्रयत्नतः ।।६।। <br>
स्पृष्ट्वा जपेन्मंत्रमिमं संस्मरन्पुरुषोत्तमम् ।। <br>
आच्छादको यो जगतां तेजसा विष्णुरव्ययः ।। ७ ।। <br>
वसनात्तस्य वस्त्र त्वं वस वासे जगत्पतेः ।। <br>
इन्द्रघोषस्त्वेति रक्षां विदध्यात्तस्य सर्वतः ।। ८ ।। <br>
पूजयेद्गंधपुष्पाभ्यां ततो देवं प्रपूजयेत् ।। <br>
सर्वलेपं प्रकुर्वीत नृत्यगीतैर्नयेन्निशाम् ।। ९ ।। <br>
ततोऽरुणोदये काले प्रातःसंध्यासमीपतः ।। <br>
पुनः प्रपूजयेद्देवं पूर्ववत्सुसमाहितः ।। 2.2.40.१० ।। <br>
ततस्तं पूजितं वस्त्रसमूहं बहिरानयेत् ।। <br>
कार्पासपट्टक्षौमाढ्यं तथैवाच्छादितं द्विजाः ।। ११ ।। <br>
छत्रध्वजपताकाभिश्चामरांदोलनैस्तथा ।। <br>
गीतवादित्रनृत्यैश्च प्रसूनोत्किरणेन च ।। १२ ।। <br>
प्रासादं त्रिः परिभ्रम्य देवं त्रिर्भ्रामयेत्ततः ।। <br>
आच्छादितं तदाकृष्य संस्कुयार्द्वीक्षणादिभिः ।। १३ ।। <br>
सप्तभिः सप्तभिर्देवान्वासोभिः परिवेष्टयेत् ।। <br>
मुखवर्जं तु सर्वांगं शीतप्रावरणैर्द्विजाः ।। १४ ।। <br>
तांबूलं च निवेद्याथ कर्पूरलतिकां तथा ।। <br>
दूर्वाक्षतैः प्रपूज्याथ कुर्यान्नीराजनं विभोः ।। १५ ।। <br>
हिमागमे नृसिंहं ये प्रावृण्वंति सुचेलकैः ।। <br>
पश्यंति प्रावृतिं ये वा न तेषां मोहसंवृतिः ।। १६ ।। <br>
ते द्वंद्ववातशीतोत्थभयं नाप्नुवते क्वचित् ।। <br>
विष्णोर्देवाधिदेवस्य इमं प्रावरणोत्सवम् ।। १७ ।। <br>
भक्त्या ये वै प्रपश्यंति सर्वान्कामानवाप्नुयुः ।। <br>
भगवंतं समुद्दिश्य ब्राह्मणेभ्यः प्रदापयेत् ।। ।। १८ ।। <br>
गुरुभ्यश्चान्यदेवेभ्यो दीनानाथेभ्य एव च ।। <br>
शीतप्रावरणं दद्यात्सत्कृत्य परया मुदा ।। <br>
ददाति भगवान्प्रीतस्तस्मै वरमनुत्तमम्।। ।। १९ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये प्रावरणोत्सववर्णनंनाम चत्वारिंशोऽध्यायः ।। ४० ।। <br>
<br>
<br>
</span>
