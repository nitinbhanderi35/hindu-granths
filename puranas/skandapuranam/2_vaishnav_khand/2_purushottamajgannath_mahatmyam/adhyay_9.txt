<span style="font-size: 14pt; line-height: 200%">।। जैमिनिरुवाच ।। ।। <br>
प्रत्यागते ततो विप्रे सायाह्ने सुरसंकुले ।। <br>
माधवार्चनवेलायां वातश्चंडगतिर्ववौ ।। १ ।। <br>
सुवर्णवालुकाश्चासौ विचकार च सर्वशः ।। <br>
तेनाकुलदृशो देवा न शेकुरवलोकने ।। २ ।। <br>
श्रीकांतस्य तदा विप्रा दध्युस्ते पुरुषोत्तमम् ।। <br>
यावद्ध्यानस्थिरदृशो मुहूर्तं ते दिवौकसः ।। ३ ।। <br>
ध्यानांते वालुकाराशिं ददृशुस्ते न माधवम् ।। <br>
रौहिणं च तथा कुंडं बभूवुर्व्याकुलेन्द्रियाः ।। ४ ।। <br>
चिंतामवापुर्महतीं हाहेति रुरुदुर्भृशम् ।। <br>
किमेतन्नो हि दुर्दैवमेकदा समुपस्थितम् ।। ५ ।। <br>
दृशां सेचनकः श्रीशः क्षणाद्यन्नोपलभ्यते ।। <br>
अपराधं किमस्माकं लक्षितं पुरुषोत्तम ।। ६ ।। <br>
युगपत्सेवकान्सर्वानपहाय न दृश्यसे ।। <br>
येषामर्थे जगन्नाथ स्वीचकर्थ कलेवरम् ।। ७ ।। <br>
ताननाथान्परित्यज्य कानने किमुपेक्षसे ।। <br>
स्वशरीरविभूतीर्नो विहाय कमलेक्षण ।। ८ ।।<br>
किमकांडं रचयसि कथाशेषान्दिवौकसः ।। <br>
तवांशभूतान्नः सर्वान्यज्वानः प्रयजंति वै ।। ९ ।। <br>
त्वत्प्रीत्यै यज्ञपुरुष त्वदादिष्टफलप्रदान्।। <br>
त्वदहंकारवर्ष्माणस्त्वदनुग्रहजीवनाः ।। 2.2.9.१० ।। <br>
कांदिशीका कुत्र यामः सांप्रतं त्वदुपेक्षिताः।। <br>
दिवि स्थानैश्च किं कार्यं त्वामनालोक्य माधव ।। ११ ।। <br>
अकृतार्थास्त्वया हीना भविष्यामो वनेचराः ।। <br>
निष्कलंकसुधाभानुं सुषमापरिभावुकम् ।। १२ ।। <br>
त्वदास्यं चेन्न पश्यामो न यास्यामः सुरालयम् ।। <br>
तप आस्थाय परममत्रैव संशितव्रताः ।। १३ ।। <br>
वर्तामहे वन्यवृत्त्या जटावल्कलधारिणः ।। <br>
यावत्त्वां पुंडरीकाक्ष विलोकिष्यामहे वयम् ।। १४ ।। <br>
निसर्गकरुणांभोधे दीनान्नस्त्रातुमर्हसि ।। <br>
अनाथान्दीनहदयांस्त्वामेव शरणं गतान् ।। १५ ।। <br>
त्वदनालोकशोकैकपारावारे निमज्जतः ।। <br>
शुभदृष्टितरण्या नः समुद्धर जगत्पते ।। १६ ।। <br>
एवं प्रलपतां तत्र सर्वेषां त्रिदिवौकसाम् ।। <br>
अशरीरा तदा वाणी पुनः प्रादुर्बभूव ह ।। १७ ।। <br>
अत्रार्थे भोः सुरा यत्नं कर्तुमर्हथ नो वृथा ।। <br>
अद्यप्रभृति देवस्य दर्शनं दुर्लभं भुवि ।। १८ ।। <br>
अत्र स्थानेऽपि तं नत्वा तद्दर्शनफलं लभेत् ।। <br>
स्वयंभुवोंऽतिकं गत्वा हेतुं ज्ञास्यथ निश्चितम् ।। १९ ।। <br>
तच्छ्रुत्वा त्रिदशाः सर्वे ब्रह्मणोंऽतिकमागताः ।। <br>
यमानुग्रहवृत्तांतमवतारं च दारुणः ।। 2.2.9.२० ।। <br>
श्रुत्वा संतुष्टमनसः सर्वे ते त्रिदिवं गताः ।। <br>
स तु विद्यापतिर्विप्रो रथारूढोऽभ्यचिंतयत् ।। २१ ।। <br>
मम कार्यं तु निष्पन्नं यद्दृष्टो नीलमाधवः ।। <br>
आसमंतात्क्षेत्रमिदं परिभ्रम्यावलोकये ।। २२ ।। <br>
अदृष्टपूर्वं परमं सुपुण्यं संकीर्तनं यस्य मलापहारि ।। <br>
क्षेत्रोत्तमं श्रीपुरुषोत्तमाख्यं प्रदक्षिणीकृत्य व्रजामि तूर्णम् ।। २३ ।। <br>
पृथ्वीप्रदक्षिणफलं शतधा भजंते पर्यंति ये सकलकल्मषदार्यरण्यम् ।। <br>
नीलाद्रिमण्डिमिदं पुरुपोत्तमाख्यं मित्रं ममोपदिशति स्म समुद्रतीरे ।। २४ ।। <br>
विचिंत्येत्थं द्विजश्रेष्ठः परिबभ्राम वै तदा ।। <br>
क्षेत्रं पश्यन्वनं चैव नानाद्रुमगणान्वितम् ।। २५ ।। <br>
नानापक्षिगणाघुष्टं कूजद्भ्रमरगुंफितम् ।। <br>
अप्रविष्टार्ककिरणं छायातरुगणावृतम् ।। २६ ।। <br>
सर्वर्तुकुसुमोपेतं लतागुल्मोपशोभितम्।। <br>
नानाजलाशयाधारकूजत्सारससंकुलम्।। २७ ।। <br>
पद्मकह्लारकुमुदविकचोत्पलराजितम् ।। <br>
न जलं तत्र कुसुमपरिहीनं लतादिकम् ।। २८ ।। <br>
परीत्य वेगात्तत्क्षेत्रं जगामाथ द्विजोत्तमः ।। <br>
ध्यायन्निरशनः प्राज्ञः प्राप्यावन्तीं दिनात्यये ।। २९ ।। <br>
दूतैरावेदितं पूर्वं दूरस्थस्यागतं द्विजाः ।। <br>
श्रुत्वेंद्रद्युम्नो नृपतिः प्रहर्षं परमं ययौ।। 2.2.9.३० ।। <br>
तदागमनमाकांक्षन्पूजयित्वा जनार्द्दनम्।।  <br>
विद्वद्भिर्ब्राह्मणैः सार्द्धं   तस्थौ संहृष्टमानसः ।। ३१ ।। <br>
एतस्मिन्नंतरे विप्राः स तु विद्यापतिर्द्विजः।। <br>
प्रावेशिकैर्वेत्रहस्तैर्दौवारिकपुरःसरैः।।३२।। <br>
निर्दिष्टमार्गः पौरैश्चाऽनुमतः कौतुकान्वितैः।। <br>
निर्माल्यमालां नीलाख्य माधवस्य सुशोभनाम्।।३३।। <br>
निधाय पाणौ राजाग्रे प्रविवेश त्वरान्वितः।। <br>
तं दृष्ट्वा नृपतिः सोऽथ समुत्थाय वरासनात् ।।  <br>
प्रसीद जगदीशेति वदन्नंतिकमभ्यगात् ।। ३४ ।। <br>
अद्य मे जीवितं जातं सफलं जन्मकर्मणा ।। <br>
निर्माल्यमालावपुषं यत्पश्यामीहमाधवम् ।। ३५ ।। <br>
मालां मुकुन्दशिरसोऽनुपमप्रमोदलाभाधरीकृतसुरद्रुमकांतगन्धाम् ।। <br>
अन्धीकृतालिनिचयां पवनप्रसारिगन्धप्रणाशितजगत्कलुषां नमामि ।। ३६ ।। <br>
यत्पादपंकजगलद्रजसोनुषंगा ब्रह्मादयः परमसंपदमापुरस्य ।। <br>
विष्णोः कलेवरसमुज्ज्वलितांगरागसंसक्तपुष्पनिलयां प्रणतोस्मि मालाम् ।। ३७ ।। <br>
पद्मां हृत्पद्मवसतिं सपत्नीं या हसत्यसौ ।। <br>
विकस्वरैः सुकुसुमैर्विष्ण्वंकस्थितिर्गर्विताम् ।। ३८ ।। <br>
कुत्र स्थितेयमाहार्षीन्महिमानं स्रगुज्वला ।। <br>
या श्रीनिधेः शरीरेऽऽभूत्सर्वांगव्यापिनी चिरम् ।। ३९ ।। <br>
जय नीलाद्रिशिखरभूषणाघप्रद्षण ।। <br>
प्रणतार्त्तिहर श्रीमंस्त्राहि मां शरणागतम् ।। 2.2.9.४० ।। <br>
इति ब्रुवाणः क्षितिपो बाष्पगद्गदया गिरा ।। <br>
जगाम शिरसा भूमिं स्फुरद्रोमांचकंचुकः ।। ४१ ।। <br>
सोऽपि विद्यापतिर्विप्रः क्षपिताशेषकल्मषः ।। <br>
दिव्यदेहो नृपस्याग्रे ध्यायन्माधवमास्थितः ।। ४२ ।। <br>
तेजसा सर्वलोकानां पापानि क्षालयन्सुधीः ।। <br>
अनुगृह्णातु देवस्त्वां नीलाद्रिशिखरालयः ।। ४३ ।। <br>
श्रीपतेरियमाज्ञा ते मालारूपा प्रकाशिता ।। <br>
द्रष्टुं क्षेत्रोत्तमगतं स्वं साक्षान्मुक्तिदायकम् ।। ।। ४४ ।।<br>
&nbsp;इत्युच्चरन्नरपतेरामुमोच गले स्रजम् ।। <br>
सोऽप्युत्थाय क्षितिपतिर्मालां हृदयलंबिनीम् ।। ४५ ।। <br>
दृष्ट्वा मेने श्रियः कांतं साक्षाद्धृदयगामिनम् ।। <br>
निधाय पाणी शिरसि दरमीलितलोचनः ।। ४६ ।। <br>
आनंदाश्रुजलक्लिन्नवदनस्तुष्टुवे हरिम् ।। ४७ ।। <br>
।। इन्द्रद्युम्न उवाच ।। ।। <br>
जयाखिलजगत्सृष्टिस्थितिसंहारशिल्पकृत् ।। <br>
लीलाविश्ववपुर्लोमसंख्यब्रह्मांडभारभृत् ।। ४८ ।। <br>
अंतर्यामिन्नशेषाणां प्रणतार्तिहर प्रभो ।। <br>
ब्रह्मेंद्र रुद्रमुकुटकिर्मीरितपदांबुज ।। ४९ ।। <br>
दीनानाथविपन्नैकसततत्राणतत्पर ।। <br>
निर्व्याजकरुणावारिपारावार परात्पर ।। 2.2.9.५० ।। <br>
त्वदेकशरणं दीनमनादिभ्रमनिर्भरम् ।। <br>
परित्राहि जगन्नाथ भक्ताविरतवत्सल ।। ५१ ।। <br>
इति स्तुवन्नरपतिः स्वासने समुपाविशत् ।। <br>
गृहमेधिब्रह्मचारियतिवैखानसैर्वृतः ।। ।। ५२ ।। <br>
अष्टादशसु विद्यासु कुशलैर्यज्वभिर्द्विजैः ।। <br>
मीनैः स्थविरभृत्यैश्च सार्द्धं मंत्रिपुरःसरैः ।। ५३ ।। <br>
विद्यापति पूजयित्वा बहुमानपुरःसरम् ।। <br>
उपवेश्याग्रतः पीठे पृष्ट्वा कुशलमादितः ।। ५४ ।। <br>
पुरुषोत्तमक्षेत्रस्य विष्णोर्नीलाश्मवर्ष्मणः ।। <br>
महिमानं स्वरूपं च पप्रच्छावहितो मुदा ।। ५५ ।। <br>
ब्राह्मणः क्षत्रियेणासौ पृष्टोनुभवमात्मनः ।। <br>
भिल्लद्वीपप्रवेशादिमज्जनांतं सरित्पतेः ।। ५६ ।। <br>
क्षेत्रोत्तमस्य वृत्तांतं कथयामास विस्तरात् ।। <br>
नीलाद्रिरोहणं नीलमाधवस्य च दर्शनम् ।। ५७ ।। <br>
स्नानं च रौहिणे कुण्डे महिमानं वटस्य च ।। <br>
नृसिंहाद्यष्टशंभून शक्तीनामष्टसंस्थितिम् ।। ५८ ।। <br>
रथेनाक्रमणाद्दृष्टौ क्षेत्रस्यायामविस्तरौ ।। <br>
तत्सर्वं वर्णयामास यथावदनुपूर्वशः ।। ५९ ।। <br>
तच्छ्रुत्वा चित्रमतुलं तैर्थिकावेदितं पुरा ।। <br>
संप्रतीतो हृष्टमनाः पुनस्तं क्षितिपोऽब्रवीत् ।। 2.2.9.६० ।। <br>
।। इन्द्रद्युम्न उवाच ।। ।। <br>
श्रुतपूर्वं तु भगवंस्त्वत्तोऽश्रौषं सुदुर्लभम् । । <br>
क्षेत्रोत्तमं द्विजश्रेष्ठ सांप्रतं वर्णयस्व मे ।। ६१ ।। <br>
नीलेन्द्रमणिमूर्तेस्तु विष्णो रूपं यथातथम् ।। <br>
।। विद्यापतिरुवाच ।। ।। <br>
हंत ते कथयिष्यामि दिव्यां मूर्तिं जगत्पतेः ।। ६२ ।। <br>
यां चर्मचक्षुषा दृष्ट्वा जायते मुक्तिभाजनम् ।। <br>
नीलेन्द्रमणिपाषाणमयी मूर्तिः पुरातनी ।। ६३ ।। <br>
यान्वहं ब्रह्मरुद्रेंद्रपुरोगैरर्चिता सुरैः ।। <br>
आरोपितेयं दिव्या स्रक्पूजायां हि सुपर्वभिः ।। ६४ ।। <br>
सेयं न म्लायति नृप न च गन्धेन रिच्यते ।। <br>
दिने बहुतिथे यातेऽपीदृशी स्रग्धरोद्भवा ।। ६५ ।। <br>
दिव्योपहारः निर्माल्यभक्षणात्क्षीणकल्मषम् ।। <br>
मां न पश्यसि किं राजन्नतिमानुषवर्चसम् ।। ६६ ।।<br>
&nbsp;सकृदप्यशनाद्यस्य क्षुत्पिपासाबलक्षयाः ।। <br>
न बाधन्ते नृपश्रेष्ठ दृष्टेनादृष्टकल्पनम् ।। ६७ ।। <br>
भुक्तिर्मुक्तिश्च वै राजन्न् तत्र युगपत्स्थिते ।। <br>
न जरारोगशोकादिदुःखं तत्र हि विद्यते ।। ६८ ।। <br>
यत्र साक्षाज्जगन्नाथः प्रसन्नवदनो विभुः ।। <br>
फुल्लेंदीवरपत्राक्षः प्रपन्नामृतमुक्तिदः ।। ६९ ।। <br>
इति श्रीस्कांदे महापुराण एकशीतिसाहस्र्यां संहितायां द्वितीये वैष्णवखण्डे श्रीपुरुषोत्तममाहात्म्ये जैमिनिऋषिसंवादे नवमोऽध्यायः ।। ९ ।। <br>
<br>
<br>
</span>
