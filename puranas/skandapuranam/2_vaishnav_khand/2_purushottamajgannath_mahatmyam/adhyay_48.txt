<span style="font-size: 14pt; line-height: 200%">॥ मुनय ऊचुः ॥ ॥ <br>
प्रासादस्य प्रतिष्ठांत इन्द्रद्युम्नाय यद्वरान् ॥ <br>
आज्ञापयामास हरिर्यात्रास्ता द्वादशापि च ॥ १ ॥ <br>
त्वत्सकाशाच्छुतं सर्वं ततः स पृथिवीपतिः ॥ <br>
किं चकार महाबुद्धिर्विष्णुभक्तोऽप्यवस्थितः ॥ ॥ २ ॥ <br>
॥ जैमिनिरुवाच ॥ ॥ <br>
वराँल्लब्ध्वा जगन्नाथात्साक्षाद्ब्रह्मस्वरूपिणः ॥ <br>
कृतकृत्यं स मेने वा आत्मानं नरपुंगवः ॥ ३ ॥ <br>
यथाज्ञं कारयित्वा वै यात्रास्ताः पुण्यमोक्षदाः ॥ <br>
बहूपचारैर्बहुधा समभ्यर्च्य जगद्गुरुम् ॥ ४ ॥ <br>
गालराजं समादिश्य देवस्याज्ञां यथाविधि ॥ <br>
इदं प्रोवाच मधुरं धर्मन्यायसमायुतम् ॥ ५ ॥ <br>
॥ इन्द्रद्युम्न उवाच ॥ ॥ <br>
राजन्बहुश्रुतोऽसि त्वं धर्मनिष्ठामुपागतः ॥ <br>
भगवत्यपि भक्तिस्ते कर्मणा मनसा गिरा ॥ ॥ ६ ॥ <br>
न ह्येकस्योपदशाय भगवाननुशास्ति वै ॥ <br>
चराचरगुरुर्ह्येष विश्वं तच्छिष्यतां गतम् ॥ ७ ॥ <br>
ममानुग्रहलक्ष्येण अवतीर्णो जगत्पतिः ॥ <br>
उद्धृत्यै दीनमनसामत्रापि स्थास्यते चिरात् ॥ ८ ॥ <br>
भक्त्या च श्रद्धया युक्त एतदाज्ञां प्रवर्त्तय ॥ <br>
प्रतिमाव्यवहारेण नैनं जानीहि भूमिप ॥ ९ ॥ <br>
प्रत्यक्षं ते यथा जातं त्रैलोक्यं भूमिमागतम् ॥ <br>
प्रासादांतः प्रवेशे हि यस्यास्य जगदीशितुः ॥ 2.2.48.१० ॥ <br>
पितामहाद्यास्त्रिदशाः सर्वे युगपदागताः ॥ <br>
विश्वमूर्त्या वयं सर्वे जाता वै नष्टचेतनाः ॥ ११ ॥ <br>
चराचरमयो ह्येष साक्षाद्दारुस्वरूपधृक् ॥ <br>
कल्पवृक्षमिमं विद्धि भूगतं सर्वकामदम् ॥ १२ ॥<br>
उपास्यैनं हि लभते यो यथा कामनाफलम् ॥ <br>
यतंतो बहुधा यं हि यतयो न विदन्ति वै ॥ <br>
तमःपारे प्रतिष्ठतं किंस्विज्ज्योतिः स्वरूपिणम् ॥ १३ ॥ <br>
यतीनां धर्मनिष्ठानां शुद्धानामूर्ध्वरेतसाम् ॥ <br>
अनन्यभक्तियुक्तानामेकः पंथास्तु योगिनाम् ॥ १४ ॥ <br>
ग्रीष्मे शीत गभीरे वै निमज्ज्य सलिलाशये ॥ <br>
परां निर्वृतिमाप्नोति तथास्मिन्करुणांबुधौ ॥ १५ ॥ <br>
त्रितापदुःखं त्यजति संप्राप्ते पुरुषोत्तमे ॥ १६ ॥ <br>
न माता न पिता मित्रं न पत्नी न सुतस्तथा ॥ <br>
शरणागतदीनानां यथायमुपकारकः ॥ १७ ॥ <br>
तदेनं परिसेवस्व भुक्तिमुक्तिफलप्रदम् ॥ <br>
पौरैः प्रजाभिर्यात्रास्ताः समृद्धं परिवर्त्तय ॥ १८ ॥ <br>
साधारणो धर्मपंथा नृपाणां नृपसत्तम ॥ <br>
प्रवर्तितश्च पूर्वेण पाल्यतेऽनंतरेण सः ॥ १९ ॥ <br>
नृसिंहं भज राजेंद्र उपचारैर्महर्द्धिभिः ॥ <br>
पूजयस्व त्रिसंध्यं तं परं निर्वाणमाप्नुहि ॥ 2.2.48.२० ॥ <br>
स्वकृतादुत्तमं प्राहुः परकृत्योपरक्षणम्॥ <br>
पालयेत्परदत्तं यः स्वदत्तादुत्तमं हि तत् ॥ २१ ॥ <br>
॥ जैमिनिरुवाच ॥ ॥ <br>
कृतांजलिपुटः सोऽथ श्वेतो नृपतिसत्तमः ॥ <br>
मूर्ध्नि जग्राह तद्वाक्यं मालामिव गुणान्विताम् ॥ २२ ॥ <br>
इंद्रद्युम्नोऽपि राजर्षिः प्रसाद्य पुरुषोत्तमम् ॥ <br>
सह श्रीमान्ब्रह्मलोकं जगाम ह ॥ ॥ २३ ॥ <br>
एतद्वः कथितं पुण्यं क्षेत्रमाहात्म्यमुत्तमम् ॥ <br>
तत्र नित्योषितस्यापि माहात्म्यं ब्रह्मदारुणः ॥ २४ ॥ <br>
यश्चैतच्छृणुयाद्भक्त्या वाच्यमानं द्विजोत्तमाः ॥ <br>
अश्वमेधसहस्रस्य फलं सोऽविकलं लभेत् ॥ २५ ॥ <br>
अर्द्धोदयस्तु यो योगः स्कंदेन परिकीर्तितः ॥ <br>
तत्कोटिगुणितं पुण्यं विष्णोर्माहात्म्यकीर्तनात् ॥ २६ ॥ <br>
प्रातः प्रातर्यः शृणुयात्कपिलाशतदो भवेत् ॥ <br>
गांगैः पुष्करजैस्तोयैरभिषेकफलं लभेत् ॥ २७ ॥ <br>
धन्यं यशस्यमायुष्यं पुण्यं संतानवर्द्धनम्॥ <br>
स्वर्गप्रतिष्ठागतिदं सर्वपापापनोदनम् ॥ २८ ॥ <br>
एतद्रहस्यमाख्यातं पुराणेषु सुगोपितम् ॥ <br>
वैष्णवेभ्यो विनाऽन्येषु न तु वाच्यं कदाचन ॥२९॥<br>
&nbsp;कुतर्कोपहता ये च दुरधीतश्रुतागमाः ॥ <br>
नास्तिका दांभिका नित्यं परदोषोपदर्शिनः ॥ <br>
अवैष्णवा मोघजीवास्तेभ्यो गोप्यं सदैव हि ॥ 2.2.48.३० ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्येऽष्टचत्वारिंशोऽध्यायः ॥ ४८ ॥  <br>
<br>
<br>
</span>
