<span style="font-size: 14pt; line-height: 200%">॥ मुनय ऊचुः ॥ ॥ <br>
चकार केन विधिना जन्मस्नानं श्रियः पतेः ॥ <br>
अन्यानप्युत्सवान्सर्वान्विधिवद्ब्रूहि नो मुने ॥ १ ॥ <br>
नारदेन पुरा प्रोक्तं सर्वं ते मुनिसत्तम ॥ <br>
स हि वेद तमःपारे ब्रह्म ब्रह्मसुतो मुनिः ॥ २ ॥ <br>
तत्सर्वं ब्रूहि तत्त्वेन मुने क्रौतूहलं हि नः ॥ <br>
अहो भाग्यं नरपतेरिंद्रद्युम्नस्य भो मुने ॥ ३ ॥ <br>
तस्य तावति कर्मांते अत्यद्भुतमिदं महत् ॥ <br>
न श्रुता हि न दृष्टा हि प्रतिमा दारुनिर्मिता ॥ ४ ॥ <br>
सजीवतनुवत्साक्षाद्वारं दद्यान्मनुष्यवत् ॥ <br>
स्मारंस्मारं भगवतश्चरितं पापनाशनम् ॥ ५ ॥ <br>
चरितं तस्य नृपतेर्दुर्लभं मर्त्यवासिनाम् ॥ <br>
न सन्तोषोऽस्ति भगवञ्शृण्वतां नो महामुने ॥ ६ ॥ <br>
तद्वदानुक्रमेणास्मान्यात्राः सर्वाघनाशनाः ॥ <br>
यासां संदर्शनाद्वासो वैकुण्ठ इति निश्चितम् ॥ ७ ॥ <br>
यात्रामाहात्म्यवक्तासौ यत्साक्षान्मधुसूदनः ॥ <br>
तन्नो वद महाभाग जगतां हितकाम्यया ॥ ८ ॥ ॥ <br>
॥ जैमिनिरुवाच ॥ ॥ <br>
ज्येष्ठस्नानं प्रवक्ष्यामि शृणुध्वं मुनयोऽधुना ॥ <br>
ज्येष्ठशुक्लदशम्यां तु व्रतं संकल्प्य वाग्यतः ॥ ९ ॥ <br>
प्रातरुत्थाय कुर्वीत पंचतीर्थविधानतः ॥ <br>
मार्कंडेय वटं गत्वा आचम्य प्रयतः पुमान् ॥ 2.2.30.१० ॥ <br>
प्रार्थयेच्छंकरं नत्वा कृतांजलिपुटोऽग्रतः ॥ ११ ॥ <br>
अतितीक्ष्ण महाकाय कल्पांतदहनोपम ॥ <br>
भैरवाय नमस्तुभ्यमनुज्ञां दातुमर्हसि ॥ १२ ॥ <br>
ततः प्रविश्य तीर्थं तु वैदिकैः पंच वारुणैः ॥ <br>
अघमर्षणसूक्तेन त्रिरावृत्तेन वा द्विजाः ॥ <br>
स्नात्वा यथावत्स्नायीत मन्त्रेणानेन चांततः ॥ १३ ॥ <br>
नमः शिवाय शांताय सर्वपापहराय च ॥ <br>
स्नानं करोमि देवेश मम नश्यतु पातकम् ॥ १४ ॥ <br>
संसारसागरे मग्नं पापग्रस्तमचेतनम् ॥ <br>
त्राहि मां भगनेत्रघ्न त्रिपुरारे नमोऽस्तु ते ॥ १५ ॥ <br>
एवं स्नात्वा बहिर्गत्वा धौतवासा सपुण्ड्रकः ॥ <br>
देवानृषीन्पितॄंश्चैव तर्पयित्वा यथाविधि ॥ १६ ॥ <br>
प्रविश्य शंकरागारं स्पृष्ट्वा वृषणयोर्वृषम् ॥ <br>
मन्त्रेणानेन भो विप्राः सर्वक्रतुफलं लभेत् ॥ १७ ॥ <br>
धर्मश्चतुष्पाद्यज्ञस्त्वं स्वर्णशृंगस्त्रयीवपुः ॥ <br>
गोपते वाहरूपस्त्वं शूलिनं त्वां नमाम्यहम् ॥ १८ ॥ <br>
अघोरमन्त्रेण ततः पूजयेद्वृषवाहनम् ॥ <br>
पञ्चब्रह्मभिर्ऋग्भिस्तु संस्पृशेल्लिंगमुत्तमम् ॥ १९ ॥ <br>
अंगुष्ठेन स्पृशेल्लिगं मुष्टिना शक्तिमेव च ॥ <br>
पूजयित्वा तु विधिवत्स्तुत्वा देवं पुरद्विषम् ॥ 2.2.30.२० ॥ <br>
दशानामश्वमेधानां फलं प्राप्नोत्यनुत्तमम् ॥ <br>
मार्कंडेयवटे स्नात्वा दृष्ट्वा देवं तु शंकरम् ॥ २१ ॥ <br>
फलं प्राप्नोत्यविकलं राजसूयाश्वमेधयोः ॥ <br>
अन्ते शिवस्य सालोक्यं प्राप्य ज्ञानं ततो नरः ॥ २२ ॥ <br>
क्रमाच्च लभते मुक्तिं जगन्नाथप्रसादतः ॥ <br>
ततो मौनी व्रजेद्देवं नारायणमनामयम् ॥ २३ ॥<br>
तद्दक्षिणस्थितं विष्णुरूपं न्यग्रोधमुत्तमम् ॥ <br>
दर्शनादपि पापानां पापसंहतिनाशनम् ॥ २४ ॥ <br>
तं दृष्ट्वा प्रणमेद्दूराद्भावयन्पुरुषोत्तमम् ॥ <br>
प्रदक्षिणं ततः कुर्यादिमं मन्त्रमुदीरयन् ॥ २५ ॥ <br>
अमरस्त्वं सदा कल्प विष्णोरायतनं महत् ॥ <br>
न्यग्रोध हर मे पापं विष्णुरूप नमोऽस्तु ते ॥ २६ ॥ <br>
नमोऽस्त्वव्यक्तरूपाय महाप्रलयस्थायिने ॥ <br>
एकाश्रयाय जगतां कल्पवृक्षाय ते नमः ॥ २७ ॥ <br>
स्तुवञ्जपेत्तु तद्भक्त्या मूले तस्य जनार्दनम् ॥ <br>
कोटिजन्मशतोद्भूतपापादेव विमुच्यते ॥ २८ ॥ <br>
तच्छायाक्रमणेनापि निष्पापो जायते नरः ॥ <br>
ततः सुपर्णं प्रणमेद्यानरूपं हरेः पुरः ॥ २९ ॥ <br>
स्थितो भक्तिनतो विष्णोः कृतांजलिपुटो मुदा ॥ <br>
छन्दोमय जगद्धामन्यानरूप त्रिवृद्वपुः ॥ 2.2.30.३० ॥ <br>
यज्ञरूप जगद्व्यापिन्प्रीयमाणाय ते नमः ॥ <br>
स्तुत्वेत्थं गरुडं पापान्मुच्यतेऽनेकजन्मजात् ॥ ३१ ॥ <br>
वाङ्मनःकर्मनियतो गच्छेदेवं विचिंतयन् ॥ <br>
प्रविश्य देवतागारं कृत्वा तं त्रिः प्रदक्षिणम् ॥ ३२ ॥ <br>
पूजयेन्मन्त्रराजेन सूक्तेन पुरुषस्य वा ॥ <br>
द्वादशाक्षरमंत्रेण यत्र वा जायते रुचिः ॥ ३३ ॥ <br>
पूजाधिकारिणः सर्वे ब्रह्मक्षत्रविशस्ततः ॥ <br>
अन्येषां दर्शन भक्त्या तयोर्नामानुकीर्तनात् ॥ ३४ ॥ <br>
पंचोपचारविधिना पूजयेत्परमेश्वरम् ॥ <br>
कृतांजलिपुटो भूत्वा इदं स्तोत्रमुदीरयेत् ॥ ३५ ॥ <br>
देवदेव जगन्नाथ संसारार्णवतारक ॥ <br>
भक्तानुग्राहक सदा रक्ष मां पादयोर्नतम् ॥ ३६ ॥ <br>
जय कृष्ण जगन्नाथ जय सर्वाघनाशन ॥ <br>
जयाशेषजगद्वंद्य पादांभोज नमोऽस्तु ते ॥ ३७ ॥ <br>
जय ब्रह्मांडकोटीश वेदनिःश्वासवातक ॥ <br>
अशेषजगदाधार परमात्मन्नमोऽस्तु ते ॥३८॥ <br>
जय ब्रह्मेंद्ररुद्रादि देवौघप्रणतार्तिनुत् ॥ <br>
जयाखिलजगद्धामन्नंतर्यामिन्नमोऽस्तु ते ॥ ३९ ॥ <br>
जय निर्व्याजकरुणापाथोधे दीनवत्सल ॥ <br>
दीनानाथैकशरण विश्वसाक्षिन्नमोऽस्तु ते ॥ 2.2.30.४० ॥ <br>
संसारसिंधुसलिले मोहावर्त्ते सुदुस्तरे ॥ <br>
षडूर्मिकुलदुष्पारे कुकर्मग्राहदारुणे ॥ ४१ ॥ <br>
निराश्रये निरालंबे निःसारे दुःखफेनिले ॥ <br>
तव मायागुणैर्बद्धमवशं पतितं ततः ॥ ४२ ॥ <br>
मां समुद्धर देवेश कृपापांगविलोकनैः ॥ <br>
तत्र मग्नं सुरश्रेष्ठ सुप्रसादप्रकाशक ॥ ४३ ॥ <br>
एक एव जगन्नाथ बन्धुस्त्वं भवभीरुणाम् ॥ <br>
बुभुक्षा च पिपासा च प्राणस्य मनसः स्मृतौ ॥ ४४ ॥ <br>
शोकमोहौ शरीरस्य जरा मृत्युर्वपुर्भवः ॥ <br>
त्वत्सृष्टौ तादृशो नास्ति यो दीनपरिपालकः ॥ ४५ ॥<br>
अवतीर्णोसि लोकानामनुग्रहधिया विभो ॥ <br>
पूर्णकामस्य ते नाथ किमन्यत्कारणं क्षितौ ॥ ४६ ॥ <br>
त्वत्पादपद्ममासाद्य न चिंतास्ति जगत्पते ॥ <br>
यतस्ते चरणांभोजं चतुर्वर्गेकसाधनम् ॥ ४७ ॥ <br>
दर्शनात्सर्वलोकानां सर्ववांछा फलप्रदम् ॥ <br>
ततः सीरध्वजं शेषमन्त्रेण परिपूजयेत् ॥ ४८ ॥ <br>
द्वादशाक्षरमन्त्रेण नाम्ना वा प्रणवादिना ॥ <br>
एकाग्रमानसो भूत्वा प्रणिपत्य प्रसादयेत् ॥ ४९ ॥ <br>
जय राम सदाराम सच्चिदानदविग्रह ॥ <br>
अविद्यापंकरहित निर्मलाकृतये नमः ॥ 2.2.30.५० ॥ <br>
जयाखिलजगद्भारधारणश्रमवर्जित ॥ <br>
तापत्रयविकर्षाय हलं कलयसे सदा ॥ ५१ ॥<br>
प्रपन्नदीनत्राणाय स्फुटनेत्रसरोरुह ॥ <br>
त्वमेवेश पराशेषकलुषक्षालनप्रभुः ॥ ५२ ॥ <br>
प्रसन्नकरुणासिंधो दीनबन्धो नमोऽस्तु ते ॥ <br>
चराचराफणाग्रेण धृता येन वसुन्धरा ॥ ५३ ॥ <br>
मामुद्धरास्माद्दुष्पाराद्भवांभोधेरपारतः ॥ <br>
परापराणां परमपरमेश नमोऽस्तु ते ॥ ५४ ॥ <br>
स्तुत्वैवं नागराजानं बलं मुसलधारिणम् ॥ <br>
पूजयेज्जगतामादिकारणां भद्रलोचनाम् ॥ ५५ ॥ <br>
स्तुत्वा जयां तां भो विप्राः प्रणिपत्य प्रसादयेत् ॥ <br>
जय देवि महादेवि प्रसीद भवतारिणि ॥ ५६ ॥ <br>
सुखारणि श्रितवतां जय संतुष्टिकारिणि॥ <br>
कार्यं कार्यस्वरूपाणां कारणानां च कारणम् ॥ ९७ ॥<br>
धारणां धार्यमाणानां त्वामादिं प्रणमाम्यहम् ॥ <br>
वक्षःस्थलस्थितां विष्णोः शंभोरर्द्धांगधारिणीम्॥ ५८ ॥ <br>
पद्मयोनि मुखाब्जस्थां प्रणमामि जगत्प्रियाम् ॥ <br>
सृष्टिस्थितिविनाशादिकर्मणां परमात्मनः ॥ ५९ ॥ <br>
त्वमेका शक्तिरतुला त्वां विना सोऽपि नेश्वरः ॥ <br>
त्वां सर्वलोकजननीं विष्णुमायां तपस्विनीम् ॥ 2.2.30.६० ॥ <br>
सुभद्रां भद्ररूपां तां मूलभूतां नमाम्यहम् ॥ <br>
ततः सागरस्नानाय प्रार्थयेत्पुरुषोत्तमम् ॥ ६१ ॥ <br>
नमस्ते भगवन्विष्णो जगद्व्यापिंश्चराचर ॥ <br>
निर्विघ्नं सिद्धिमायातु सिंधुस्नानं मम प्रभो ॥ ६२ ॥ <br>
नमस्ते जगतामीश शंखचक्रगदाधर ॥ <br>
देहि देव ममानुज्ञां तव तीर्थनिषेवणात् ॥ ६३ ॥ <br>
ततो मौनं व्रजेद्विष्णुं चिंतयन्सरितां पतिम् ॥ <br>
उग्रसेनं स्थितं मार्गे अनुज्ञाप्य समाहितः ॥ ६४ ॥ <br>
उग्रसेन महाबाहो वलवन्नुग्रविक्रम ॥ <br>
लब्ध्वा वरं सुप्रसन्नात्समुद्रतटमास्थितः ॥ ६५ ॥ <br>
तीर्थराजकृतस्नानसुसंपूर्णफलप्रद ॥ <br>
सिंधुस्नानं करिष्यामि अनुज्ञां दातुमर्हसि ॥ ६६ ॥ <br>
ततो गच्छेद्द्विजश्रेष्ठाः स्वर्गद्वारं ततः परम् ॥ <br>
येन देवाः समायांति क्षेत्रेऽस्मिन्पुरुषोत्तमे ॥ ६७ ॥ <br>
भूस्वर्गे जगदीशस्य दर्शनाय दिनेदिने ॥ <br>
स्वर्गावतारमार्गेण तत्रस्थौ वां नमाम्यहम् ॥ ६८ ॥ <br>
मामप्यूर्ध्वं नयेतां वै साक्षिणौ कर्मणां सताम् ॥ <br>
सागरांभः समुत्पन्नौ श्रेष्ठौ सर्वगुणान्वितौ ॥ ६९ ॥ <br>
मध्येन युवयोर्यामि स्वर्गद्वारमपावृतम् ॥ <br>
प्रार्थयित्वा ततो गच्छेत्तीर्थराजस्य संनिधिम् ॥ 2.2.30.७० ॥ <br>
यं दृष्ट्वा दूरतः पापान्मुच्यते महतो धुवम् ॥ <br>
प्रक्षालितकरांघ्रिक आचांतः शुचिविष्टरे ॥ ७१ ॥ <br>
आसीनः प्राङ्मुखोभूत्वा लिखेन्मंडलमग्रतः ॥ <br>
चतुरस्रं चतुर्द्वारं चतुःस्वस्तिककोणकम्॥७२॥<br>
तन्मध्ये विलिखेत्पद्ममष्टपत्रं सुशोभनम्॥ <br>
ततोऽष्टाक्षरमंत्रं तु करयोश्च तनौ न्यसेत्॥७३॥ <br>
षड्भिर्वर्णैः षडंगानां न्यासः प्रोक्तो मनीषिभिः॥ <br>
शेषौ कुक्षौ च पृष्ठे च न्यस्तव्यौ च ततः पुनः ॥७४॥<br>
पादयोर्जंघयोरूर्वोः स्फिचोश्च पार्श्वयोः पुनः ॥ <br>
नाभौ पृष्ठे बाहुयुग्मे हृदि कण्ठे च कक्षयोः ॥ ७५ ॥ <br>
ओष्ठयोः कर्णयोरक्ष्णोर्गंडयोर्नासयोस्तथा ॥ <br>
भ्रुवोर्ललाटे शिरसि मंत्रवर्णान्यथाक्रमम्॥ ७६ ॥ <br>
विन्यस्य व्यापकं सर्वैर्न्यासं कुर्यात्समाहितः ॥ <br>
प्राणायामत्रयं कुर्यान्मूलेन पंचविंशतिम्॥ ७७॥ <br>
बध्नीयात्कवचं दिव्यं सर्वपापापनोदनम् ॥ <br>
पूर्वे मां पातु गोविंदो वारिजाक्षस्तु दक्षिणे ॥ ७८ ॥ <br>
प्रद्युम्नः पश्चिमे पातु हृषीकेशस्तथोत्तरे ॥ <br>
आग्नेय्यां नरसिंहस्तु नैर्ऋत्यां मधुसूदनः ॥ ७९ ॥ <br>
वायव्यां श्रीधरः पातु ऐशान्यां च गदाधरः ॥ <br>
ऊर्ध्वं त्रिविक्रमः पातु अधो वाराहरूपधृक् ॥ 2.2.30.८० ॥ <br>
सर्वत्र पातु मां देवः शंखचक्रगदाधरः ॥ <br>
नारायणो मनः पातु चैतन्यं गरुडध्वजः ॥ ८१ ॥ <br>
पातु मे बुद्ध्यहंकारौ त्रिगुणात्मा जनार्दनः ॥ <br>
इंद्रियाणि सदा पातु दैत्यवर्गनिकृन्तनः ॥ ८२ ॥ <br>
एवं बद्ध्वा च कवचं निष्पापो जायते पुमान् ॥ <br>
षोडशैरुपचारैश्च मनसा कल्पितैर्नरः ॥ ८३ ॥ <br>
पुरुषोत्तमं पूजयित्वा यथावद्विधितो द्विजाः ॥ <br>
आवाह्य मण्डले तस्मिन्देवदेवमनामयम्॥ ८४ ॥ <br>
पूजयित्वा विधानेन यथाशक्त्युपबृंहितैः ॥ <br>
आत्मानं तीर्थराजस्य देवदेवस्य चिंतयन् ॥ ८५ ॥ <br>
एवं बद्धांजलिपुटमिमं मन्त्रमुदीरयेत् ॥ <br>
सुदर्शन नमस्तेऽस्तु कोटिसूर्यसमप्रभ ॥ ८६ ॥ <br>
अज्ञानतिमिरांधस्य विष्णोर्मार्गं प्रदर्शय ॥ <br>
एवं संप्रार्थ्य भो विप्रास्तीर्थराजजलांतिके ॥ ८७ ॥ <br>
जानुभ्यामवनिं गत्वा प्रणमेद्भक्तिभावितः ॥ <br>
तीर्थराज नमस्तुभ्यं जलरूपाय विष्णवे ॥ ८८ ॥ <br>
जीवनाय च जंतूनां परं निर्वाणहेतवे ॥ ८९ ॥ <br>
अग्निश्च ते योनिरिला च देहे रेतोधा विष्णोरमृतस्य नाभिः ॥ <br>
उपैमि ते रूपमनन्यहेतुमानंदसंपन्नमप्रनुप्रविश्य ॥ 2.2.30.९० ॥ <br>
इति मन्त्रं पठन्विप्राः प्रविशेज्जलमध्यतः ॥ <br>
आवाहयेत्तीर्थराजं भावयञ्जगतांपतिम् ॥ ९१ ॥ <br>
जलाधीशं कृतस्नानफलदानेऽतः स्थितम् ॥ <br>
अघमर्षणसूक्तेन नारायणयुतेन च ॥ ९२ ॥ <br>
त्रिरावृत्तेन कुर्वीत पञ्चवारुणकेन च ॥ <br>
सकृदावाहनादीनि षडंगान्यभिषेचने ॥॥ ९३ ॥ <br>
आवाहनं पुर प्रोक्तं सन्निधानमथोच्यते ॥ <br>
स्नातुरिष्टफलप्राप्तौ सान्निध्यपरिकल्पनम् ॥ ९४ ॥ <br>
अन्तःशुद्ध्यर्थमाचामेत्पीत्वा तदभिमंत्रितम्॥ <br>
बाह्यावयवशुद्ध्यर्थं मार्जयेत्कुशवारिणा ॥ ९५ ॥ <br>
अंतर्बहिर्विशुद्ध्यर्थं मन्त्रपूतेन वारिणा ॥ <br>
त्रीनंजलीन्मूर्ध्नि सिंचेत्सिंधौ नांतर्जले जपः ॥ ९६ ॥ <br>
त्रिः स्नानायात्स्वकृताघानि कोटिजन्मकृतानि च ॥ <br>
प्लावितानि जले तस्मिन्भावयन्नघनाशनम् ॥ ९७ ॥ <br>
उत्थायाचम्य विधिवत्प्रार्थयेन्मन्त्रमुच्चरन् ॥ <br>
त्वमग्निर्जगतां नाथ रेतोधाः कामदीपनः ॥ ९८ ॥ <br>
प्रधानं सर्वभूतानां जीवानां प्रभुरव्यय ॥ <br>
अमृतस्यारणिस्त्वं हि देवयोनिरपांपते ॥ ९९ ॥ <br>
वृजिनं हर मे सर्वं तीर्थराज नमोस्तु ते ॥ <br>
जन्मकोटिसहस्रेषु यत्पापं पूर्वमर्जितम् ॥ 2.2.30.१०० ॥ <br>
तदशेषं लयं यातु देहि मे ब्रह्म शाश्वतम्॥ <br>
स्नात्वापि च ततस्तीरमुत्तीर्याचम्य वाग्यतः ॥ १०१ ॥ <br>
धारयेद्वाससी शुक्ले पुंड्रकानुज्ज्वलाकृतीन् ॥ <br>
शंखचक्रगदापद्मतिलकानि च भक्तितः ॥ २ ॥ <br>
देवान्पितॄन्यथान्यायं चिंतयन्भगवद्धिया ॥ <br>
तर्प्पयेद्विधिवद्विप्राः सम्यगव्यग्रमानसः ॥ ३ ॥ <br>
ततः पूर्ववदालिख्य मण्डलं चोत्तरामुखः ॥ <br>
पूजयेन्मूलमन्त्रेण मन्त्रैरेभिश्च भक्तितः ॥ ४ ॥ <br>
नारायणं चतुर्बाहुं शंखचक्रगदाधरम् ॥ <br>
धरारमाभ्यां सहितं केवलं वा द्विजोत्तमाः ॥ <br>
ध्यात्वांतर्यागसंतुष्टं बहिरावाहयेत्ततः ॥ ५ ॥<br>
आगच्छ परमानंद जगद्व्यापिञ्जगन्मय ॥ <br>
अनुग्रहाय देवेश मण्डले सन्निधिं कुरु ॥ ६ ॥ <br>
चराचरमिदं सर्वं जगदत्र प्रतिष्ठितम्॥ <br>
तदन्तस्थस्त्वमेवेश आसनं कल्पयामि ते ॥ ७ ॥ <br>
यस्य पादांबुजे धौते धर्मेण ब्रह्मरूपिणा ॥ <br>
पुनाति तद्भवा गंगा जगत्पाद्यं ददाम्यहम् ॥ ८ ॥ <br>
अनर्घ्यरत्नघटितचूडामणिकरोत्करैः ॥ <br>
ब्रह्मादयः पादपद्मं चिंतयंति दिने दिने ॥ <br>
अनर्घ्यायजगद्धाम्ने अर्घ्यमेतद्ददाम्यहम् ॥ ९ ॥ <br>
आचांतस्तीर्थराजो वै येनागस्त्यस्वरूपिणा ॥ <br>
तस्मै सुवासितं वारि ददाम्याचमनीयकम् ॥ 2.2.30.११० ॥ <br>
यः प्राप्य मधुसंपर्कं चकर्ष जलरूपिणम् ॥ <br>
अशेषाघविकर्षाय मधुपर्कं ददाम्यहम् ॥ ११ ॥ <br>
यः क्रोडरूपमास्थाय प्रलयार्णवविप्लुताम् ॥ <br>
उज्जहार धरामेतां स्नपयामि तमंभसा ॥ १२ ॥ <br>
ब्रह्मांडकोटयो यस्य विश्वरूपस्य संवृतिः ॥ <br>
आच्छादनाय सर्वेषां प्रददे वाससी शुभे ॥ ॥ १३ ॥ <br>
विना येनानुष्ठितोऽपि यज्ञः स्यादकृतो ध्रुवः ॥ <br>
तस्मै यज्ञेश्वरायेदमुपवीतं प्रकल्पये ॥ १४ ॥ <br>
यदंगसंगमासाय शोभंते भूषणानि वै ॥ <br>
विश्वालंकृतये तस्मै भूषणानि प्रकल्पये ॥ १५ ॥ <br>
यदंगसंस्पर्शिमरुत्संगान्मलयजा द्रुमाः ॥ <br>
सुगंधरससंपन्नास्तस्मै गंधानुलेपनम् ॥ १६ ॥ <br>
यस्य संचितनादेव सौमनस्यं हतांहसाम् ॥ <br>
तस्मै सुमनसां मालां सुगंधां परिकल्पये ॥ १७ ॥ <br>
यं चित्ते स्थिरमादाय भवाग्निपरिधूपनम् ॥ <br>
जहाति तस्मै प्रददे सुगंधं धूपमुत्तमम्॥ १८ ॥ <br>
स्वतेजसाखिलमिदं दीपितं यस्य भासतः ॥ <br>
तस्मै दीपप्रदीप्ताय दीपमेतं ददाम्यहम् ॥ १९ ॥ <br>
चराचरं जगत्सर्वमत्ति यो यश्च भावयेत् ॥ <br>
अनेन च पुनः पुष्टौ तस्मादन्नं निवेदये ॥ 2.2.30.१२० ॥ <br>
यदीयमुखरागेण सहजावासितेन च ॥ <br>
मोहिताः सुरसुंदर्यस्तस्मै तांबूलमुत्तमम् ॥ २१ ॥ <br>
प्रदक्षिणप्रकमणाद्भवांगणविवर्त्तनम् ॥ <br>
हंति यः करुणांभोधिस्तं नमामि जगद्गुरुम् ॥ २२ ॥ <br>
मंत्रास्तु कथिता ह्येत उपचारैः पृथक्पृथक् ॥ <br>
आवाह्य चिंतयेद्देवं बहिःसंस्थितमात्मनः ॥ २३ ॥ <br>
रत्नसिहासनं दत्त्वा तत्रासीनं विचिंतयेत् ॥ <br>
पादपद्मद्वये दद्यात्पाद्यं श्यामाकपंकजैः ॥ २४ ॥ <br>
दूर्वापराजिताभ्यां च संस्कृतं मूलमंत्रणात् ॥ <br>
सौवर्णे राजते वापि ताम्रे वा शंख एव वा ॥ २५ ॥ <br>
अर्घ्यं संस्कृत्य विधिवद्वारिचंदनपुष्पकैः ॥ <br>
यवदूर्वाकुशाग्रैश्च फलसिद्धार्थकैस्तिलैः ॥ २६ ॥ <br>
दूर्वाकुशाग्रैर्देवस्य मूर्ध्नि सिंचेत्तदग्रतः ॥ <br>
सावशेषं क्षिपेद्भूमावेषोऽर्घविधिरीरितः ॥ २७ ॥ <br>
जातीफलैर्वा कंकोलैर्लवंगैः संस्कृतं जलम् ॥ <br>
दद्यादाचमनार्थं तु मधुपर्कं ततो ददेत् ॥ ॥ २८ ॥ <br>
मधुसर्पिर्युतं गव्यं दधि कांस्ये हि निर्मले ॥ <br>
पात्रे स्थितं च पिहितं पात्रेणान्येन तादृशा ॥ <br>
सुसंस्कृतं फलयुतं स्नपने जलमुच्यते ॥ ॥ २९ ॥ <br>
पट्टकौशेयकापासनिर्मिते वाससी शुभे ॥ <br>
यथाशक्ति प्रदेये च वित्तशाठ्यं न कारयेत् ॥ 2.2.30.१३० ॥ <br>
हारकेयूरमुकुटग्रैवेयादिकभूषणम् ॥ <br>
यथाशक्ति यथास्थानं देवस्यांगे निवेशयेत् ॥ ३१ ॥ <br>
उपवीतं हरेर्दद्यात्पट्टसूत्रविनिर्मितम् ॥ <br>
कार्पासमथवा विप्रा गंधचंदनसंस्कृतम् ॥ ३२ ॥ <br>
चंद्रचंदनकस्तूरीकुंकुमैरनुलेपनम् ॥ ३३ ॥ <br>
तुलसीदलमालां च जातीपंकजचंपकैः ॥ <br>
अशोकच्छुरपुन्नागनागकेसरकेसरैः ॥ ३४ ॥ <br>
अन्यैः सुगंधैः कुसुमैर्माला माल्यमथापि वा ॥ <br>
मुक्तकानि च पुष्पाणि दद्याद्देवस्य मूर्द्धनि ॥ ३५ ॥ <br>
माला सा प्रपदीनातु माल्यं कंठोरुसंमितम् ॥ <br>
गर्भकं केशमध्ये तु मूर्ध्नि पुष्पांजलिं क्षिपेत् ॥ ३६ ॥ <br>
सगुग्गुल्वगुरूशीरसिताज्यमधुचंदनैः ॥ <br>
धूपं दद्यात्सुगंधाढ्यं दीपं गोसर्पिषा शुभम् ॥ <br>
कर्पूरगर्भया वर्त्या तिलतैलेन वा ददेत्॥ ३७ ॥ <br>
अखंडितसमुद्धौतं शालितंडुलनिर्मितम् ॥ <br>
सुपक्वमन्नं सुरभि सर्पिषा च सुवासितम् ॥ ३८ ॥ <br>
सौरभेयदधिक्षीरपक्वरंभासितायुतम् ॥ <br>
नानाव्यंजनसंकीर्णं सोपदंशं सपूपकम् ॥ ३९ ॥ <br>
नानाफलयुतं हृद्यं सुगंधं सुरसं नवम् ॥ <br>
नैवेद्यं देवदेवस्य प्रस्थादूनं न शस्यते ॥ 2.2.30.१४० ॥ <br>
धूपे दीपे च नैवेद्ये स्नानेऽर्घे मधुपर्कके ॥ <br>
वस्त्रे यज्ञोपवीते च दद्यादाचमनीयकम् ॥ ४१ ॥ <br>
अन्यत्र केवलं वारि संस्कृतं त्वौपचारिकम्। <br>
नैवेद्यांते त्वाचमनं दद्याच्च करघृष्टिकम्॥४२॥<br>
सगंधचंदनं विप्रास्तांबूलं च ददेत्ततः॥ <br>
सकर्पूरलवंगैलाजातीक्रमुकसंयुतम्॥४३॥<br>
अष्टोत्तरशतं जप्त्वा मूलमंत्रमनन्यधीः ॥ <br>
स्तुत्वा प्रदक्षिणं कृत्वा प्रार्थयेत्पुरुषोत्तमम् ॥ ४४ ॥ <br>
देवदेव जगन्नाथ सर्वतीर्थप्रवर्त्तक ॥ <br>
सर्वतीर्थमयश्चासि सर्वदेवमय प्रभो ॥४५॥ <br>
त्वत्प्रसादान्मया तीर्थराजे स्नानं हि यत्कृतम् ॥ <br>
तदस्तु सफलं देव यथोक्तफलदो भव ॥४६॥ <br>
सिंधुराजस्त्वं च विभो द्रवरूपोऽस्यसंशयम् ॥ <br>
पापालये निमग्नं मां परित्राहि नमोऽस्तु ते ॥ ४७ ॥ <br>
इत्थं प्रपूज्य देवेशं नारायणमनामयम् ॥ <br>
तीर्थराजकृतस्नानः सर्वतीर्थफलं लभेत् ॥४८॥ <br>
गवां कोटिप्रदानेन क्रतुकोटिकृतेन च ॥ <br>
कोटिब्राह्मणभोज्येन महादानैश्च कोटिशः ॥ <br>
यत्पुण्यं कर्मिणां प्रोक्तं तदनेन हि लभ्यते ॥ ४९ ॥ <br>
ध्यानं दानं तपो जाप्यं श्राद्धं च सुरपूजनम् ॥ <br>
सिंधुराजे कृतं सर्वं कोटिकोटिगुणं भवेत् ॥ 2.2.30.१५० ॥ <br>
अपि नः स कुले कश्चित्सिंधुस्नायी भविष्यति ॥ <br>
देवेभ्यश्च पितृभ्यश्च दास्यते च तिलोदकम् ॥ ५१ ॥ <br>
क्रंदंति सर्वपापानि संभ्रांताः सर्वपातकाः ॥ <br>
अनिष्टानि पलायन्ते सिंधुस्नानोद्यतस्य वै ॥ ५२ ॥ <br>
अन्यतीर्थे कृतं पापं सिंधुतीरे विनश्यति ॥ <br>
सिंधुतीरे कृतं पापं सिधुस्नाने विनश्यति ॥ ५३ ॥ <br>
सिंधुस्नानरतं नित्यं दृष्ट्वैव यमकिङ्कराः ॥ <br>
दिशो दश पलायन्ते सिंहं दृष्ट्वा यथा मृगाः ॥ ५४ ॥ <br>
यमोऽपि भीतस्तं दृष्ट्वा प्रणिपत्य प्रपूज्य च ॥ <br>
न शक्नोति तदा स्थातुं तस्याग्रे पुण्यकर्मिणः ॥ ५५ ॥ <br>
वांछंति देवता नित्यं मानुष्यं प्राप्नुयामहे ॥ <br>
सम्यक्छु(छ्रु?)द्धतन्वो भूत्वा सिंधुस्नानं लभेमहि ॥ ५६ ॥ <br>
मेरुमन्दरमात्रोऽपि राशिः पापस्य कर्मणः ॥ <br>
सिंधुस्नानेन दग्धः स्यात्तूलराशिरिवानलात् ॥ ५७ ॥ <br>
अप्सु नारायणं देवं स्नानकाले स्मरेत्सदा ॥ <br>
साक्षाद्विष्णुस्वरूपेऽत्र सिंधौ चैव विशेषतः ॥ ५८ ॥ <br>
ब्रह्मघ्नो वा सुरापो वा गोघ्नो वा पञ्चपातकी ॥ <br>
सर्वे ते निष्कृतिं यांति सिंधुस्नानान्न संशयः ॥ ५९ ॥ <br>
कपिलाकोटिदानाच्च सिन्धुस्नानं विशिष्यते ॥ <br>
सकृत्सिंध्ववगाहेन कुलकोटिं समुद्धरेत् ॥2.2.30.१६०॥ <br>
सर्वतीर्थेषु यत्पुण्यं सर्वेष्वायतनेषु च॥ <br>
तत्फलं लभते सर्वं सिन्धुस्नानान्न संशयः ॥ ६१ ॥ <br>
य इच्छेत्सफलं जन्म जीवितं श्रुतमेव वा ॥ <br>
स पितॄंस्तर्पयेत्सिंधुमभिगम्य सुरांस्तथा ॥ ६२ ॥ <br>
चत्वारः सुलभा वेदाः सषडंग पदक्रमाः ॥ <br>
सुलभानि कुरुक्षेत्रे दानानि विविधानि च ॥ ६३ ॥ <br>
चांद्रायणानि कृच्छ्राणि तपांसि सुलभान्यपि ॥ <br>
अग्निष्टोमादयो यज्ञाः सुलभा बहुदक्षिणाः ॥ ६४ ॥ <br>
सिन्धुतोयैश्च सलिलैर्दुर्लभं पितृतर्पणम् ॥ <br>
मासं तर्पणमात्रेण पिंडानां पातनेन च ॥ ६५ ॥ <br>
सिन्धौ वै पितरः सर्वे विमानान्सूर्यवर्चसः ॥ <br>
सिन्धुतर्पणसंतुष्टाः श्राद्धपिंडसुतर्पिताः ॥ <br>
आरुह्य सहसा यांति ब्रह्मलोकं सनातनम् ॥ ६६ ॥ <br>
आद्यंतयोर्जगन्नाथं पूजयित्वा यथाविधि ॥ <br>
तीर्थराजेऽभिषिच्य स्वं नरः स्यान्मुक्तिभाजनम् ॥ ६७ ॥ <br>
ततस्तीर्थविसर्गं च कृत्वा शुद्धमनाः पुमान् ॥ <br>
रामं कृष्णं सुभद्रां च नत्वा रूपं विचिन्तयेत् ॥ १६८ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये त्रिंशोऽध्यायः ॥ ३० ॥ <br>
<br>
</span>
