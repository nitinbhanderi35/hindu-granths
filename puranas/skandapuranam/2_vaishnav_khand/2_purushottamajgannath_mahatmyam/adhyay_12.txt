<span style="font-size: 14pt; line-height: 200%">।। जैमिनिरुवाच ।। ।। <br>
उक्ते ब्रह्मसुतेनेत्थमिंद्रद्युम्नो महीपतिः।। <br>
मुनेस्तुवचनं श्रुत्वा प्रहृष्टेनांतरात्मना ।। <br>
विचार्य परया बुद्ध्या श्रमं मेने फलावहम् ।।१।। <br>
अहो मे परमं भाग्यं बहुजन्मांतरार्जितम्।। <br>
व्यवसाये ममोद्युक्तः सर्वलोकपितामहः।।२।। <br>
जीवन्मुक्तं स्वतनुजं मत्सहायमकारयत् ।। <br>
सहायो यादृशः पुंसां भवेत्कार्यं हि तादृशम्।।३।।<br>
श्रुतं सभासु सर्वासु इति वृद्धानुशासनम् ।। <br>
स इत्थं चिंतयन्राजा विसृज्य च सभासदः ।।४।।<br>
ततो मुनिं करे धृत्वा विवेशांतःपुरे द्विजाः ।। <br>
तमर्चयित्वा विधिवत्पल्यंके सह तेन वै ।।५।। <br>
निशावशेषं नृपतिर्निनाय संलपन्मिथः ।। <br>
ततः प्रभाते विमले नित्यं कर्म समाप्य वै ।। ६ ।। <br>
पूजयित्वा जगन्नाथं संततार महानदीम् ।। <br>
ओढ्रदेशाधिपेनाग्रे गच्छतादिष्टपद्धतिः।। ७ ।। <br>
एकाम्र वनकं क्षेत्रमभियातो बलान्वितः ।। <br>
स गत्वा किंचिदध्वानं प्राप्य गंधवहाभिधाम् ।।८।। <br>
नदीं वेगवतीं शीततोयामाक्रम्य वेगवान् ।। <br>
पूर्वाह्नपूजासमये कोटिलिंगेश्वरस्य वै ।। ९ ।। <br>
चर्चरीशंखकाहालमृदंगमुरजध्वनिम् ।। <br>
व्यश्नुवानं महारण्यं दूराच्छुश्राव भूपतिः।।2.2.12.१०।। <br>
मन्यमानो भगवतो नीलाचल निवासिनः ।। <br>
उवाच नारदं प्रीतो ध्वनिः कुत्र महामुने ।। ११ ।। <br>
नीलाद्रिशिखरावासः प्राप्तः किं परमेश्वरः ।। <br>
यदर्चासमये ह्येष श्रूयते संकुलध्वनिः ।। १२ ।। <br>
उताहोप्यन्यदेवो वा निकटे वर्त्तते मुने । <br>
इति पृष्टस्तदा राज्ञा प्रोवाच मुनिपुंगवः ।। १३ ।। <br>
राजन्सुदुर्लभं क्षेत्रं गोपितं मुरवैरिणा ।। <br>
न तत्रास्तीति भगवान्कैरपि ज्ञायते नृभिः ।। १४ ।। <br>
त्वं हि भाग्यवतां श्रेष्ठस्त्वद्भाग्यात्ते पुरोधसा ।। <br>
दृष्टः कथंचिद्भगवान्संयतेंद्रियवर्त्मना ।। १५ ।। <br>
त्वं हि तावद्बलैर्युक्तः षडंगैनृपसत्तम ।। <br>
साहसेऽतिप्रवृत्तोऽसि संशयो मे महीपते ।। १६ ।। <br>
संवर्त्तते नीलगिरिर्योजने तु तृतीयके ।। <br>
इदं त्वेकाम्रकवनं क्षेत्रं गौरीपतेर्विभोः ।। <br>
नातिदूरे महीपाल भीतः स शरणागतः ।। १७ ।। <br>
।। इंद्रद्युम्न उवाच ।। ।। <br>
कथं स भीतो गौरीशः कं वा शरणमागतः ।। १८ ।। <br>
ददाह त्रिपुरं घोरं शरेणैकेन यः पुरा ।। <br>
अत्र मे विस्मयो जातः श्रोतुमिच्छामि दुर्लभम् ।। १९ ।। <br>
रक्षिता भवभीतानां भवः परमपावनः ।। <br>
किमर्थं भयभीतोऽसौ कः समर्थोऽस्य वै जये ।। 2.2.12.२० ।। <br>
।। नारद उवाच ।। ।। <br>
अत्र ते कथयिष्यामि पुरावृत्तं महीपते ।। <br>
उपयेमे पुरा गौरीं तपसा वशमागतः ।। २१ ।। <br>
ब्रह्मचारी हिमगिरौ भगवान्नीललोहितः ।। <br>
उत्सृज्य ब्रह्मचर्यं तु सोऽनंगशरपीडितः ।। २२ ।। <br>
तया रेमे रुचिरया यौवनोन्मत्तया नृप ।। <br>
तत्पितुर्विषये भोगान्बुभुजे देवकांक्षितान् ।। २३ ।। <br>
कदाचिदथ निर्याती स्ववासभवनात्सती ।। <br>
सामपूर्वं कुलस्त्रीभिर्मात्रोक्ता सस्मितं वचः ।। २४ ।। <br>
आर्ये महत्तपस्तप्तं वरार्थं गहने वने ।। <br>
निष्कुलो निर्गुणो वृद्धो वरः प्राप्तो वरानने ।। २५ ।। <br>
दिवारात्रिं न त्यजसि सन्निधिं तादृशस्य वै ।। <br>
को गुणः कथ्यतां वत्से किं वा पत्युः प्रसादजम्।। २६ ।। <br>
भूषणाच्छादनं प्राप्तं ममैव गृहवासिनी ।। <br>
चिरं तिष्ठसि भद्रे त्वं पितृभोगोपलालिता ।। २७ ।। <br>
त्रैलोक्ये यास्तु कन्या वै परिणीताः पितुर्गृहात्।। <br>
प्रयात्यलंकृताभर्त्रा भर्तृवेश्मनि शुश्रुम ।। २८ ।। <br>
अहं तु मानसी कन्या पितृणां पितृलोकतः ।। <br>
आगता तु महाभागे परिणीता हिमाद्रिणा ।। २९ ।। <br>
इत्थमुक्ता मया हास्यान्न क्रोधाच्चललोचने ।। <br>
जामातुरग्रे नो वाच्यं स हि विष्णुसमो मतः ।। 2.2.12.३० ।। <br>
।। नारद उवाच ।। ।। <br>
मातुरित्थं वचः श्रुत्वा भर्तृनिंदाप्रपीडिता ।। <br>
कोपप्रस्फुरदोष्ठी सा वाचं नोचे मनागपि ।। ३१ ।। <br>
प्रययावंतिकं भर्तुर्निह्नु(ह्रु?)वानांऽबिकावचः ।। <br>
जगाद परुषं वाक्यं स्नेहगर्भं मिताक्षरम् ।। ३२ ।। <br>
स्वामिन्न सांप्रतं चैतद्यद्वासः श्वशुरालये ।। <br>
क्षौद्रीयसामपि गुरोस्त्रैलोक्यस्य कथं नु ते ।। ३३ ।। <br>
तदावयोर्नात्र योग्या वसतिर्मे प्रिया विभो ।। <br>
न संति किं ते वासाय योग्या वै भूमयः प्रभोः ।। ३४ ।। <br>
इत्युक्तः शिवया सोऽथ भगवान्वृषभध्वजः ।। <br>
तया सार्द्धं वृषारूढो मध्यदेशं ययौ त्वरन् ।। ३५ ।। <br>
विलंघ्य सर्व तीर्थानि प्रयागं पावनं महत् ।। <br>
पूर्वसागरगामिन्या गंगाया उत्तरे तटे ।। ३६ ।। <br>
वाराणसीं नाम पुरीं गौर्या वासाय निर्ममे ।। <br>
पंचक्रोशमितां रम्यां वरप्रासादशोभिताम् ।। ३७ ।। <br>
अट्टालकशतैर्युक्तामसंख्योपवनैर्युताम् ।। <br>
नानातीर्थसमायुक्तां नानाजनसमाकुलाम् ।। ३८ ।। <br>
आज्ञया धूर्जटेः शुभ्रां निर्मितां विश्वकर्मणा ।। <br>
पावनैः शीतलैर्गंगातरंगैः क्षपितांहसाम् ।। ३९ ।। <br>
तत्र मध्ये पुरे स्वर्णप्राकाराट्टालशोभिते ।। <br>
रत्नस्तंभैः सुघटिते सर्वाशापरिपूरके ।। 2.2.12.४० ।। <br>
तया रेमे पशुपतिः श्रियेव मधुसूदनः ।। <br>
सा पुरी विश्वनाथेन कदाचिन्नैव मुच्यते ।। ४१ ।। <br>
अविमुक्तेति सा ख्याता नृणां मुक्तिप्रदायिनी।।<br>
पुरासीन्मनुजाधीश सेविता भवभीरुभिः ।।४२।। <br>
तत्रोषिता तदा गौरी तेन भर्त्रा स्वलंकृता।। <br>
मातरं पितरं चापि न सस्मार महीपते ।। ।।४३।।<br>
एवं बहुयुगेऽतीते कैलासाद्रिं स जग्मिवान् ।। <br>
आत्मनः कोटिलिंगानि तत्र संस्थाप्य वै प्रभुः।।४४।। <br>
राजानः पालयामासुस्तां पुरीं बहुशो नृप।। <br>
तत्रासीत्काशिराजाख्यः पुरा द्वापरके युगे।। ४५।। <br>
शंभुं संतोषयामास तपसोग्रेण वै प्रभुम्।। <br>
जरासन्धपुरोगाणां राज्ञां जेतारमच्युतम्।।४६।। <br>
संग्रामे प्रभविष्यामीत्यभिसंधाय पार्थिवः।। <br>
प्रादात्तस्मै वरं सोऽपि पिनाकी पारितोषितः।। ४७।। <br>
जेतासि कंसहंतारं संग्रामे त्वमरिंदम।। <br>
तवार्थे प्रमथैः सार्द्धमहं योत्स्ये वृषे स्थितः ।। ४८ ।। <br>
शंभोरिति वरं लब्ध्वा प्रमत्तः स नराधिपः ।। <br>
शंखचक्रधरं संख्ये हरिमाह्वत वीर्यवान्।। ४९ ।। <br>
अन्तर्यामी स भगवाञ्ज्ञात्वा वृत्तांतमीदृशम् ।। <br>
चक्रं प्रस्थापयामास काशिराजस्य सूदने ।। 2.2.12.५० ।। <br>
तदुग्रदर्शनं चक्रं सहस्रादित्यवर्चसम् ।। <br>
काशिराजशिरश्छित्त्वा तद्बलं तां पुरीं ततः ।। ५१ ।। <br>
ददाह कुपितं राजन्विष्णोराशयवीर्यवित् ।। <br>
तद्दृष्ट्वा सुमहत्कर्म क्रुद्धः पशुपतिस्तदा ।। ५२ ।। <br>
गणैर्वृतो वृषारूढः पिनाकी तदुपाद्रवत् ।। <br>
ततः सुदर्शनं चक्रं दृष्ट्वा तं प्रथमं पुरः ।। ५३ ।। <br>
शंभुः पाशुपतास्त्रं तच्चकारोत्पातसन्निभम् ।। <br>
पुरा विष्णोर्वरं प्राप्तं शंभुना भक्तितोषितात् ।। ५४ ।। <br>
बलेनाप्याययिष्यामि तवास्त्रं संस्मृतस्त्वया ।। <br>
मयि चेत्प्रतिकूलस्त्वं भविष्यति च निष्प्रभम् ।। ५५ ।। <br>
घोरे पाशुपते चास्मिन्नस्त्रे च विफलीकृते ।। <br>
वाराणस्यां च दग्धायां भयत्रस्तो वृषध्वजः ।। ५६ ।। <br>
तुष्टाव जगतामदिमनादिं पुरुषोत्तमम् ।। ५७ ।। ।। <br>
।। महादेव उवाच ।। ।। <br>
नारायण परंधाम परमात्मन्परात्पर ।। <br>
सच्चिदानन्दविभव निरञ्जन नमोऽस्तु ते ।। ५८ ।। <br>
जगत्कारणसृष्ट्यादि कर्मकृद्गुणभेदतः ।। <br>
मायया निजया गुप्त स्वप्रकाश नमोऽस्तु ते ।। ५९ ।। <br>
नांतर्बहिर्बहिश्चांतर्दूरस्थो निकटाश्रयः ।। <br>
गुरुर्लघुः स्थिरोऽणीयान्स्थवीयांश्च नमोऽस्तु ते ।। 2.2.12.६० ।। <br>
कोटयश्चतुरास्यस्य पलार्द्धं मम चातुल ।। <br>
यदपांगविलासोत्थं तस्मै कालात्मने नमः ।। ६१ ।। <br>
एकैकरोमाकलितब्रह्माण्डगणसंवृतम् ।। <br>
मानातीतं वपुर्यस्य तस्मै विश्वात्मने नमः ।। ६२ ।। <br>
स्वकालपरिमाणेन वेधसः प्रलयोद्भवौ ।। <br>
मन्वंतरादिघटनाकलनाय नमोऽस्तु ते ।। ६३ ।। <br>
सृष्टोऽहं तमसा नाथ त्वत्प्रभावानभिज्ञकः ।। <br>
तत्क्षमस्वापराधं मे त्राहि मां शरणागतम् ।। ६४ ।। <br>
स्तुतिमित्थं प्रकुर्वाणे तस्मिंस्त्रिपुरदाहिनि ।। <br>
चक्ररूपं परित्यज्य आविरासीदधोक्षजः ।। ६५ ।। <br>
प्रसन्नवदनः श्रीमाञ्छंखचक्रगदाधरः ।। <br>
तार्क्ष्यपद्मासनगतो वनमालाविभूषणः ।। ६६ ।। <br>
हारकुण्डलकेयूरमुकुटादिभिरुज्ज्वलः ।। <br>
वामोत्संगगतां लक्ष्मीं सत्यां दक्षिणपार्श्वगाम् ।। ६७ ।। <br>
बिभ्राणः कृष्णजीमूतकांतदेहं कृपाम्बुधिः ।। <br>
क्रोधाविष्ट इवोवाच बिभ्यतं गिरिजापतिम् ।। ६८ ।। <br>
।। श्रीभगवानुवाच ।। ।। <br>
कालेनैतावता शंभो दुर्बुद्धिः कथमागता ।। <br>
हेतोर्नृपतिकीटस्य मया योद्धुमुपस्थितः ।। ६९ ।। <br>
कति वा मत्प्रभावास्ते नो ज्ञाता धूर्जटे त्वया ।। <br>
सत्यं पाशुपतं तेऽस्त्रं दुर्जयं ससुरासुरैः ।। 2.2.12.७० ।। <br>
मत्क्रोधरूपं तच्चक्रं त्वामपि क्षमते न यत् ।। <br>
मामवज्ञाय जगति भ्रमति त्वामृते हि कः ।। ७१ ।। <br>
तपोभिर्बहुभिः पूर्वं मच्छरीरतयोर्जितः ।। <br>
सांप्रतं चेच्चिरं रंतुं गौर्या सार्द्धमिहेच्छसि ।।। ७२ ।। <br>
पुरीं वाराणसीं चेमां यदीच्छसि चिरस्थिताम् ।। <br>
मन्नाम्ना भुवि विख्यातं क्षेत्रं श्रीपुरुषोत्तमम् ।। ७३ ।। <br>
दक्षिणस्योदधेस्तीरे नीलाचलविभूषितम् ।। <br>
दशयोजनविस्तीर्णं यावद्विरजमण्डलम् ।।७४।। <br>
क्रमशः पावनं क्षेत्रं यावच्चित्रोत्पला नदी ।। <br>
ततः प्रभृति यो देशो यावत्स्याद्दक्षिणार्णवः ।। ७५ ।। <br>
पदात्पदाच्छ्रेष्ठतमो नीलाद्रिरपवर्गदः ।। <br>
चतुर्देहस्थितोऽहं वै यत्र नीलमणीमयः ।। ७६ ।। <br>
तस्योत्तरस्यां विख्यातं वनमेकाम्रकाह्वयम् ।। <br>
पार्वत्या तत्र निवस निर्भयस्त्रिपुरांतक ।। ७७ ।। <br>
सृजता सर्वलोकानां मन्निदेशात्स्वयंभुवा ।। <br>
तत्रापि कोटिलिंगानां राजा त्वमभिषेक्ष्यसे ।।७८।। <br>
सर्वतीर्थमयं चेदं तीर्थं यन्मणिकर्णिकम् ।। <br>
इहाहंकारमुत्सृज्य व्रज त्वं सपरिच्छदः ।। ७९ ।। <br>
।। नारद उवाच ।। ।। <br>
इत्युक्तो वासुदेवेन त्र्यंबको नतकन्धरः ।। <br>
कृतांजलिपुटो भूत्वा प्रोवाच मधुसूदनम् ।। 2.2.12.८० ।। <br>
।। महादेव उवाच ।। ।। <br>
देवदेव जगन्नाथ प्रणतार्तिहर प्रभो ।। <br>
त्वदाज्ञापालनं श्रेयः कारणं मे जगत्पते ।। ८१ ।। <br>
यत्तु मूढतया देव अवलेपः कृतो मया ।। <br>
तवैवानुग्रहस्तत्र प्रभो चांचल्यकारणम् ।। ।। ८२ ।। <br>
यदादिशसि देवेश प्रयाणं पुरुषोत्तमम् ।। <br>
तन्मूर्ध्नि कृत्वा यास्यामि क्षेत्रं मुक्तिप्रदं शिवम् ।। ८३ ।। <br>
अभिसंधिं कुरुष्वाद्य ममानुग्रहकारणम् ।।<br>
पुरुषोत्तमं मम क्षेत्रं त्वमेव परिपालय ।। ८४ ।। <br>
यथा पुनर्नेदृशं तद्विनाशमुपयास्यति ।। <br>
इत्थमेतत्पुरा क्षेत्रं महादेवेन निर्मितम् ।। ८५ ।। <br>
बलश्रीसहितं देवमर्चयन्पुरुषोत्तमम् ।। <br>
अत्र साक्षादुमाकांतः स्थापितः परमेष्ठिना ।। ८६ ।। <br>
वयं तत्र व्रजिष्यामो द्रक्ष्यामः पुरनाशनम् ।। <br>
सुदृढांतस्तमःस्तोमभास्वंतं गिरिजापतिम् ।।८७।। <br>
यदेतच्छांभवं क्षेत्रं तमसो नाशनं परम् ।। <br>
रजःप्रक्षालनं श्रेयः ख्यातं विरजमण्डलम् ।। ८८ ।। <br>
सत्त्वोद्रिक्ततया ख्यातं मुक्तिदं पुरुषोत्तमम्।।<br>
यावत्यन्यानि क्षेत्राणि मुक्तिदानि श्रुतानि ते।।८९।।<br>
तानि सर्वाणि राजेंद्र ददते मुक्तिमत्र वै ।। <br>
एतत्क्षेत्रं महाराज दुष्कृताविलचेतसाम् ।।2.2.12.९०।। <br>
न विश्वासपथं याति रहस्यं चक्रपाणिनः ।। ९१ ।। <br>
।। जैमिनिरुवाच ।। ।। <br>
नारदस्य वचः श्रुत्वा प्रहृष्टहृदयो नृपः।। <br>
उवाच मुनिशार्दूलं विस्मयोत्फुल्ललोचनः ।। <br>
साधु मे कथितं ब्रह्मन्क्षेत्रं परमपावनम् ।।९२ ।। <br>
यत्रोमापतिरास्तेऽसौ पालकः पुरुषोत्तमः ।। <br>
अवश्यं तत्र गच्छामः पन्था यद्यपि वक्रभूः ।। <br>
उद्दिष्टेष्टपरिप्राप्तौ यदिदं कारणं महत् ।। ९३ ।। <br>
।। जैमिनिरुवाच ।। ।। <br>
ततस्तौ मुनिभूपालौ मध्याह्नसमये द्विजाः ।। <br>
प्रापतुः सबलौ क्षेत्रमेकाम्रवनसंज्ञकम् ।। ९४ ।। <br>
बिंदुतीर्थे नृपः स्नात्वा तीरस्थं पुरुषोत्तमम् ।। <br>
संपूज्य विधिवद्यातः कोटीश्वरमहालयम् ।। ९५ ।। <br>
तद्वारि सम्यगाचांतस्तत्प्रीत्यै सुबहूनि सः ।। <br>
गजाश्वधनरत्नानि वस्त्रालंकरणानि च ।। ९६ ।। <br>
द्विजेभ्यः प्रददौ राजा सात्त्विकं धर्ममास्थितः ।। <br>
लिंगं त्रिभुवनेशं तं महास्नानेन पूजयन् ।। ९७ ।। <br>
अतुलां प्रीतिमालेभे विष्णोरद्वैतदर्शनः ।। <br>
स्तुत्वा प्रणम्य भक्त्यासौ वीणया चोपगाय्य च ।। ९८ ।। <br>
कृतांजलिपुटो देवप्रसादनकृतोद्यमः ।। <br>
अनन्यमनसा तस्थौ चिंतयन्वृषभध्वजम् ।। ।९९ ।। <br>
ततः प्रसन्नो भगवांस्त्र्यंबकः परमेश्वरः ।। <br>
साक्षान्नृपमुवाचेदं स्पष्टाक्षरपदं द्विजाः ।। 2.2.12.१०० ।। <br>
।। कोटिलिंगेश उवाच ।। ।। <br>
इन्द्रद्युम्न महाराज वैष्णवस्त्वादृशो भुवि ।। <br>
दुर्लभः खलु ते वांछा चिरात्सम्यग्भविष्यति ।।१।। <br>
इत्युक्त्वांतर्दधे शंभुः पश्यतस्तु महीक्षितः।। <br>
नारदं पुनराहेदं यदादिष्टं स्वयंभुवा ।। २ ।। <br>
तत्कल्पय महाभाग वाजिमेधपुरःसरम् ।। <br>
विष्णोः कलेवरे तस्मिन्क्षेत्रे श्रीपुरुषोत्तमे ।। ३ ।। <br>
अंतर्वेदी महापुण्या विष्णोर्हृदयसंनिभा ।। <br>
तस्याः संरक्षणायाहं स्थापितो विष्णुनाष्टधा ।। ४ ।। <br>
शंखाकृतेरग्रभागे नीलकण्ठोऽहमास्थितः ।। <br>
दुर्गया सह विप्रेंद्र तत्रेमं भूपतिं नय ।। ५ ।। <br>
अन्तर्हितः खल्विदानीं नीलरत्नतनुर्हरिः ।। <br>
तत्र श्रीनरसिंहस्य क्षेत्रं कुरु मदाज्ञया ।। ६ ।। <br>
तत्र नः सन्निधौ वाजिमेधेन यजतामयम् ।। <br>
सहस्रेण नृपश्रेष्ठ तदन्ते तरुमद्भुतम् ।। ७ ।। <br>
दर्शयैनं द्विजश्रेष्ठ ब्रह्मरूपमकल्मषम् ।। <br>
चतस्रः प्रतिमास्तेन विश्वकर्मा घटिष्यति ।। ८ ।। <br>
तासां प्रतिष्ठितौ ब्रह्मा स्वयमेवागमिष्यति ।। <br>
यथायं क्षीणपापः स्याद्वाजिमेधैर्यजन्हरिम् ।। ९ ।। <br>
तिष्ठत्वब्दसहस्रं वै तदंते लोकयिष्यति ।। <br>
समस्तजगदाधारं सर्वकल्मषनाशनम् ।। 2.2.12.११० ।। <br>
दारवीं तनुमास्थाय दर्शनादपवर्गदम् ।। <br>
न तस्य चरितं वेत्ति ब्रह्माऽहं त्वं च नारद ।। ११ ।। <br>
आज्ञानुष्ठानतो भक्त्या प्रसीदति स केवलम्।। <br>
नारदोऽपि महादेवं प्रणिपत्य जगद्गुरुम्।। <br>
उवाच प्रांजलिर्भूत्वा यदादिष्टं त्वया विभो।।१२।। <br>
पितामहोऽपि मामित्थं निर्दिदेशास्य कल्पनम्।। <br>
पितामहश्च त्वं नाथ नो भिन्नौ परमात्मनः।।१३।। <br>
नृपतेरस्य भाग्यर्द्धिरीदृशी यत्कृते विभो। <br>
अगोचरोऽसि मनसस्त्र्याणामप्यनुग्रहः।।१४।। <br>
यत्प्रसंगेन तरणं भवाब्धेरपि दुष्कृताम् ।। <br>
अचिंत्यमहिमा ह्येष भगवान्भूतभावनः ।।१५ ।। <br>
न बुद्धिगोचरे भक्तिर्यावत्या प्रीयते ह्यसौ ।। <br>
चिरं यतंतस्तिष्ठंति वेदानुवचनादिभिः ।। <br>
क्षुद्रोऽपि लभते मुक्तिमनायासेन कर्मणा ।।१६।। <br>
गव्योपजीव्या गोप्यस्तु वनचारगृहोषिताः ।। <br>
अरण्यजीवनाः प्रापुर्मुक्तिं कामोपभोगतः ।। १७ ।। <br>
द्रुहन्निरंतरं प्राप शिशुपालः सभांतरे ।। <br>
व्याधोः हृदयमाविध्य गतिं प्राप सुदुर्लभाम् ।। १८ ।। <br>
वस्त्राकर्षं गृहं नीत्वा कुब्जैनं बुभुजे पुरा ।। <br>
यं ध्यानलयमापन्ना लभंते न सुरस्त्रियः ।। १९ ।। <br>
चंडालाय ददौ मुक्तिं दूरस्थायापि नो पुनः।। <br>
आसन्नायातिभक्ताय श्रोत्रियाय पुरा विभुः।।2.2.12.१२०।। <br>
मायाभिर्वंचयेत्त्वां हि पितामहमपि प्रभुः।। <br>
तिष्ठंति दुःखबहुलास्तपोभिर्देहबंधनाः।।२१।। <br>
गौतमाद्या ब्रह्मचर्यनिष्ठाः कल्पान्तवासिनः।। <br>
ईदृक्तादृक्परिच्छेदगोचरं नास्य चेष्टितम्।।२२।। <br>
व्यवसायेन बहुना कालेन महता तथा।। <br>
निर्णेतुं शक्यते नास्य चरितं वा सुमेधसः ।। २३ ।। <br>
उपाया बहवः संति ये शास्त्रपरिनिष्ठिताः ।। <br>
विदुषां मोचनायेह बहुशस्तैर्यजंति वै ।। २४ ।। <br>
सर्वेषामुत्तमोपायो वसतिः पुरुषोत्तमे ।। <br>
याऽवश्यं स्वामिसायुज्यं प्रापयेत्सुसखा यथा ।। २५ ।। <br>
तदेनं मायिनं प्राप्तुमुपायो नांतरीयकः।। <br>
स्वयं निधाय हरिणा यत्र वासः सुरक्षितः ।। २६ ।। <br>
इंद्रद्युम्नप्रसंगेन जायते सार्वलौकिकः ।। <br>
तदाज्ञापय देवेश गृहीत्वैनं बलान्वितम् ।।२७।। <br>
उपत्यकायां संस्थाप्य दीक्षयित्वा महाक्रतौ ।। <br>
आगमिष्यामि पादाब्जसमीपं ते वृषध्वज ।। २८।। <br>
।। जैमिनिरुवाच ।। ।। <br>
तथेत्युक्त्वा महादेवः क्षणादंतर्दधे मुनेः ।। <br>
सोऽपि राज्ञो रथे तिष्ठन्प्रययौ क्षेत्रमुत्तमम् ।।२९।। <br>
द्वितीयेऽह्नि कपोतेशस्थलीमासेदिवान्नृपः ।। <br>
दैर्घ्यायामसमायुक्तां जलाशयद्रुमाकुलाम्।।2.2.12.१३०।। <br>
बिल्वेशः पूर्वसीमायां समुद्रतटमास्थितः ।। <br>
सेनानिवेश योग्यां तां मत्रिणा संनिवेदिताम् ।।३१।। <br>
यथायोग्यं यथास्थानं स्थापयित्वा नृपोत्तमः ।। <br>
बिल्वेश्वरकपोतेशं नमस्कृत्य प्रपूज्य च ।। ३२ ।। <br>
रथमास्थाय मतिमान्सहितो ब्रह्मसूनुना ।। <br>
मनसा वचसा विष्णुं नीलाचलनिवासिनम्।। <br>
चिंतयन्कीर्तयन्विप्रा जगाम संनिधिं हरेः ।।१३३।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे द्वादशोऽध्यायः ।।१२।।।। <br>
<br>
<br>
</span>
