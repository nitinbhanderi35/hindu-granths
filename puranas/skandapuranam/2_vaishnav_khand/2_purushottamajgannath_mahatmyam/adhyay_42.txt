<span style="font-size: 14pt; line-height: 200%">।। जैमिनिरुवाच ।। ।। <br>
मृगराशिं संक्रमति यदा भास्वान्द्विजोत्तमाः ।। <br>
उत्तराशां जिगमिषुस्तदा स्यादुत्तरायणम् ।। १ ।। <br>
तस्य संक्रमणार्द्धं च यावत्स्युर्विंशतिः कलाः ।। <br>
महापुण्यतमः कालः पितृदेवद्विजप्रियः ।। २ ।। <br>
तत्र स्नात्वा विधानेन र्तार्थराजजले नरः ।। <br>
नारायणं समभ्यर्च्य कल्पवृक्षं प्रणम्य च ।। ३ ।। <br>
प्रविश्य देवतागारं कृत्वा तं त्रिः प्रदक्षिणाम्।। <br>
मन्त्रराजेन संपूज्य देवं श्रीपुरुषोत्तमम् ।। ४ ।। <br>
तथा बलं सुभद्रां च स्वमन्त्रेण प्रपूजयेत् ।। <br>
दृष्ट्वोत्तरायणे देवं मुच्यते देहबन्धनात् ।। ५ ।। <br>
विधानं तस्य वक्ष्याभि शृणुध्वं पावनं महत् ।। <br>
संक्रांतेः पूर्वदिवसे नवां शालिं सुकुट्टिताम् ।। ६ ।। <br>
प्रासादपूर्वदेशे च स्थापयित्वाधिवासयेत् ।। <br>
नवेन वाससावेष्ट्य दूर्वासर्षपपुष्पकैः ।। ७ ।। <br>
पूजयित्वा मन्त्रयेद्वै कृष्णस्त्वामभिरक्षतु ।। <br>
तस्मिन्नेव निशायामे व्यतीते जगदीशितुः ।। ८ ।।<br>
प्रत्यर्चां सन्निधौ नीत्वा भावयेदेकताधिये ।। <br>
उपचारावशिष्टाभ्यां पूजयेद्वै समाहितः ।। ९ ।। <br>
ततो निर्माल्यवसनमालामस्यां निधापयेत् ।। <br>
महासमृद्ध्या तामर्चां त्रिर्देवान्भ्रामयेत्ततः ।। 2.2.42.१० ।। <br>
आंदोलिकायामारोप्य प्रासादद्वारमानयेत् ।। <br>
त्रिविक्रमं त्रिक्रमेण त्रैलोक्यक्रमणं विभुम् ।। ११ ।। <br>
विडंबयंतं तां लीलां प्रासादं भ्रामयेच्च तम् ।। <br>
त्रिरंते पुनरंके च सुसमृद्ध्या शनैःशनैः ।। १२ ।। <br>
दीपिकाशतसंरुद्धतमसोवरणांतरे ।। <br>
छत्रध्वजपताकाभिर्नृत्यवादित्रगीतकैः ।। १३ ।। <br>
तद्दर्शनपरिक्षीणपातकानां महात्मनाम् ।। <br>
न च चिह्नं शरीरेऽस्य नवांगे भ्रमणं ततः ।। १४ ।। <br>
अनुयांति तदा ये तं महे यांतं त्रिविक्रमम् ।। <br>
लभंते वाजिमेधस्य फलं ते वै पदे पदे ।। १५ ।। <br>
प्रथमभ्रमणं दृष्ट्वा मुच्यते पञ्चपातकैः ।। <br>
मलिनीकरणैर्मुच्येद्द्वितीयं भ्रमणं द्विजाः ।। १६ ।। <br>
अपात्रीकरणैर्दृष्ट्वा तृतीयं भ्रमणं ध्रुवम् ।। <br>
उपपातकपापैश्च चतुर्थं मुच्यते ततः ।। १७ ।। <br>
पुनः प्रभाते देवेशं प्रलिंपेद्गन्धचन्दनैः ।। <br>
वस्त्रालंकारमाल्यैश्च भूषयित्वा यथाविधि ।। १८ ।। <br>
पूजयेदुपचारैस्तं यथाशक्ति समृद्धिमत् ।। <br>
नीराजयित्वा देवेशं तंदुलानधिवासितान् । १९ ।। <br>
स्थालीषु शातकुंभासु दधिखंडाज्यमिश्रितान् ।। <br>
सनारिकेलशकलाच्छृंगवेर दलान्वितान् ।। 2.2.42.२० ।। <br>
प्रासादं त्रिः परिभ्रम्य नयेद्देवसमीपतः ।। <br>
पंक्तिशः स्थापयेदग्रे गन्धपुष्पाक्षतान्वितान् ।। २१ ।। <br>
जीवनं सर्वभूतानां जनकस्त्वं जगत्प्रभो ।। <br>
त्वन्मयाः शालयो ह्येते त्वयैव जनिताः प्रभो ।। २२ ।। <br>
लोकानुग्रहणार्थाय गृहीतोचितविग्रह ।। <br>
तव प्रीत्यै कृतानेतान्गृहाण परमेश्वर ।। २३ ।। <br>
त्वयि तुष्टे जगत्सर्वमनेन प्रभविष्यति ।। <br>
स्वाहाकारस्वधाकारवषट्कारा दिवौकसाम् ।। २४ ।। <br>
आप्यायना भविष्यंति तैरेवाप्यायितं जगत् ।। <br>
रक्ष सर्वं जगन्नाथ त्वन्मयं सचराचरम् ।। २५ ।। <br>
इति संप्रार्थ्य देवेशं शालिस्तंबान्निवेदयेत् ।। <br>
तन्मयान्भक्षभोज्यांश्च दधिकुंभान्सुगंधिनः ।। २६ ।। <br>
कर्पूरखंडमरिचचूर्णयुक्तान्निवेदयेत् ।। <br>
ब्राह्मणान्पूजयेद्भक्त्या देवदेवपुरःस्थितान् ।। २७ ।। <br>
तेभ्यः प्रदद्याद्भक्त्या ताञ्छाल्यादीन्भगवद्धिया ।। <br>
इमं महोत्सवं विप्राः पुरा कल्पे च कश्यपः ।। २८ ।। <br>
स च सृष्टिं विनिर्माय भगवत्प्रीतयेऽकरोत् ।। <br>
ये पश्यन्त्युत्सवं चैनं कश्यपेन विनिर्मितम् ।। २९ ।। <br>
सर्वदा सर्वकामैस्ते पूर्णाः शोचंति न द्विजाः ।। <br>
उषित्वा त्रिदशैः सार्द्धं कल्पांते मोक्षमाप्नुयुः ।। 2.2.42.३० ।। <br>
महानसस्य संस्कारं वह्नेः संस्कारमेव च ।। <br>
अत्रापि कुर्यान्मुनयो वैश्वदेवं दिनेदिने ।। ३१ ।। <br>
आधानसंस्कृते वह्नौ भगवद्भुक्तये रमा ।। <br>
प्रत्यहं पाकमाधत्ते दिव्यरूपा तिरोहिता ।। ३२ ।। <br>
अस्मिन्महापुण्यतम उत्सवे परमात्मनः ।। <br>
तुलापुरुषदानादि कोटिकोटिगुणं भवेत्।। ३३ ।। <br>
स्नानं दानं तपो होमः स्वाध्यायः पितृतर्पणम् ।। <br>
सर्वमक्षयतां याति ह्युत्सवे चोत्तरायणे ।। ३४ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये मकरसंक्रमविधिवर्णनंनाम द्विचत्वारिंशोऽध्यायः।। ४२ ।। <br>
<br>
<br>
</span>
