<span style="font-size: 14pt; line-height: 200%">॥ जैमिनिरुवाच ॥ ॥ <br>
इति ब्रुवाणं राजर्षिं कश्चिदृग्वेदपारगः ॥ <br>
वेदांतविज्ज्ञानशीलो द्विजो वाक्यं मुदा जगौ ॥ १ ॥ <br>
अहो तवायं खलु भाग्यराशिर्येनाविरासीद्भुवि दारुमूर्तिः ॥ <br>
यस्यात्युपास्तिं श्रुतिराह मुक्तिप्रदामनात्मज्ञविमोहितानाम्॥ २ ॥ <br>
य एष प्लवते दारुः सिंधोः पारे ह्यपौरुषम् ॥ <br>
तमुपास्य दुराराध्यं मुक्तिं यांति सुदुर्लभाम् ॥ ३ ॥ <br>
ब्रह्मज्ञाननिधिः साक्षान्नारदः प्रत्युवाच यत् ॥ <br>
न हि वेदांतवचसोऽपरस्माज्ज्ञानमस्य वै ॥ ४ ॥ <br>
न हि प्रवृत्तिर्विष्णोस्तु विना वेदं प्रवर्तते ॥ <br>
परेषां स्वस्य वा सृष्टौ श्रुतिप्रामाण्यवान्प्रभुः ॥ ५ ॥ <br>
विना श्रुतिं प्रवर्तेच्चेत्कस्तत्प्रामाण्यमृच्छति ॥ <br>
तस्माच्छ्रुतिप्रसिद्धोऽयमवतारोऽत्र भूपते ॥६॥ <br>
वेदांतवेद्यं पुरुषं गीतं तं सामगीतिषु ॥ <br>
प्रतिमां न तु जानीहि निःश्रेयसकरं नृणाम् ॥ ७ ॥ <br>
दर्शनादेव नः शांतं सुदृढं तम उत्तमम् ॥ <br>
संत्येव श्रुतयः पूर्वमेतदर्चाप्रकाशिकाः ॥ ८ ॥ <br>
एतदर्चा प्रशस्ता वै सदर्थे विनियोजिता ॥ <br>
अहो भारतवर्षस्था मनुष्याः क्षीणकल्मषाः ॥ ९ ॥ <br>
अपवर्गप्रदो येषामाविरासीज्जनार्दनः ॥ <br>
तत्राप्ययं चोढ्रदेशः सर्वेषामुत्तमोत्तमः ॥ 2.2.21.१० ॥ <br>
यत्रस्थाश्चर्मनेत्रेण पश्यंति ब्रह्मरूपिणम् ॥ <br>
श्रुतिस्मृतीनां गहनः पंथा कर्मभिराकुलः ॥ ११ ॥ <br>
येन याता भ्रमंतीह घटीयंत्रवदाकुलाः ॥ <br>
निर्व्यलीकपदप्राप्तिहेतुरेष स चिन्मयः ॥ १२ ॥ <br>
श्रुत्यादिभिर्विनोपायैः परमानंदमुक्तिदः ॥ <br>
निरंतरगतायातदुःस्थितानां दुरात्मनाम्॥ १३ ॥ <br>
एष दारुवपुर्विष्णुः सुखदाता सुबांधवः ॥ <br>
श्रुतिस्मृत्युक्तनियमा वर्तंते नेह पार्थिव ॥ १४ ॥ <br>
यथा तथा दृष्टिपथमाचांडालाद्विमुक्तिदः ॥ <br>
अभक्तश्चेदमुं पश्येद्गतानुगतिको नरः ॥ १५ ॥ <br>
अश्वमेधसहस्राणां फलं ह्यविकलं लभेत् ॥ <br>
भजेच्चेन्नियमस्थो हि भक्तिमान्दृढमानसः ॥ १६ ॥ <br>
असंशयं स सायुज्यं ब्रह्मणा लभते नरः ॥ <br>
क्व दुःखायासबहुलमनायासविनश्वरम् ॥ १७ ॥ <br>
अचिरस्थं क्षुद्रफलं पुनरावृत्तिलक्षणम् ॥ <br>
क्वेदं दारुमयं ब्रह्म पापराशिदवानलम् ॥ १८ ॥ <br>
सच्चिदानंदकैवल्यमुक्तिदं दर्शनादपि ॥ <br>
वेदानुवचनादीनि दुष्कराणि दुरात्मनाम् ॥ १९ ॥ <br>
महात्मभिस्तैर्यत्प्राप्यं तदव्यग्रमयं ददेत् ॥ <br>
अन्यक्षेत्रेषु भगवान्सुदूरो मर्त्यवासिनाम् ॥2.2.21.२०॥ <br>
स्वक्षेत्रेऽस्मिन्निवसति नित्यं मुक्तिप्रदो विभुः ॥ <br>
अस्मादत्र महाभाग तिष्ठ स्वबलपौरुषः ॥ २१ ॥ <br>
विद्वत्तमोऽसि भक्तश्च सांगोपांगममुं भज ॥ २२ ॥ <br>
॥ जैमिनिरुवाच ॥ ॥ <br>
द्विजस्य तद्वचः श्रुत्वा नारदो हृष्टमानसः ॥ <br>
साधूक्तं द्विजवर्येण श्रौतमार्गानुसारिणा ॥ २३ ॥ <br>
सृष्ट्यादौ ब्रह्मनिश्वासैरभवद्वेदसंहतिः ॥ <br>
तत्रोपनिषदर्थोऽयं सांप्रतं व्यक्तिमागतः ॥ २४ ॥ <br>
वेत्त्येतदर्थं भगवान्पद्मयोनिः प्रजापतिः ॥ <br>
अज्ञासिषं च भूपाल सांप्रतं तन्मुखादहम् ॥ २५ ॥ <br>
तस्याज्ञया कृतं सर्वं यथाभिलषितं तव ॥ <br>
एनमाराध्य तिष्ठात्र याम्यहं ब्रह्मणोंऽतिकम् ॥ २६ ॥ <br>
कृतं निवेदयिष्यामि प्रकाशं च मुरद्विषः ॥ <br>
प्रासादं कुरु भूपाल धनेन महता तथा ॥ २७ ॥ <br>
प्रासादे नरसिंहं तु प्रतिष्ठाप्य विमुच्यसे ॥ २८ ॥ <br>
॥ जैमिनिरुवाच ॥ ॥ <br>
तच्छ्रुत्वा स तु भूमींद्रः प्रत्युवाच मुनिं तदा ॥ <br>
महर्षेऽहं त्वया सार्द्धं यियासुर्ब्रह्मणोंऽतिकम् ॥ २९ ॥ <br>
यत्प्रसादाज्जगन्नाथश्चकेऽयं लोचनातिथिः ॥ <br>
निवेद्य तं च प्रासादं प्रतिष्ठार्थं मुरद्विषः ॥ 2.2.21.३० ॥ <br>
विज्ञापयिष्ये सान्निध्ये प्रासादस्थापनोत्सवम् ॥ <br>
यथा स्वयं समागम्य ब्रह्मलोकात्पितामहः ॥ ३१ ॥ <br>
महोत्सवं भगवतः प्रासादेऽत्र करिष्यति ॥ <br>
तन्मुने मामपि विधेः संनिधिं प्रापयस्व च ॥ ३२ ॥ <br>
गर्भप्रतिष्ठां प्रासादे समाप्येह स्थितो मुने ॥ <br>
पश्चादावां गमिष्यावः कंचित्कालं प्रतीक्ष मे ॥ ॥ ३३ ॥ <br>
ततः स नृपतिः सर्वाञ्छिल्पशास्त्रविशारदान् ॥ <br>
पाषाणखंडघटनाकर्मण्येकैकयोगतः ॥ ३४ ॥ <br>
सत्कारैर्दानमानैश्च योजयामास सादरम् ॥ <br>
दिने दिने सुघटितः प्रासादो ववृधे द्विजाः ॥ ३५ ॥ <br>
परितः पूर्यमाणस्तु शुक्लपक्षे यथा शशी ॥ <br>
एवं संवर्ध्यमानोऽपि प्रासादः परिवर्द्धितः ॥ ३६ ॥ <br>
महोच्छ्रयत्वादल्पेन न कालेनाभिलक्ष्यते ॥ <br>
पाषाणसंख्या शक्या वा कथंचिद्घटनाक्रमात् ॥ ३७ ॥ <br>
वित्तव्ययस्तु कोटीनां न संख्यातुं च शक्यते ॥ <br>
यावन्तो भारते वर्षे लोकाः समयवर्तिनः ॥ ३८ ॥ <br>
इन्द्रद्युम्नस्य नृपतेर्नियुक्तास्ते महीभृतः ॥ <br>
एकैकशो नियुक्ता ये परस्परसमन्विताः ॥३९॥<br>
तेऽपि चान्यैर्नियुक्तास्ते सर्वे तत्र प्रवर्तिताः ॥ <br>
अजस्रं तन्नियुक्तानां यो हर्षोत्थो महारवः ॥ 2.2.21.४० ॥ <br>
आकाशमश्नुवानोऽसौ दिशां भागानपूरयत् ॥ <br>
नृपतेः श्रद्धया भक्त्या सात्त्विकेन प्रसादिता ॥ ४१ ॥ <br>
श्रीः समृद्धाभवद्विप्राः कीर्त्या सह महीपतेः ॥ <br>
क्वचित्कांचनविन्यस्तनानारत्नमहोज्ज्वलः ॥ ४२ ॥ <br>
क्वचित्स्फटिकभागांतशारदाभ्रनिभच्छविः ॥ <br>
क्वचिन्नीलाश्मघटिता भित्तिः कालाभ्रमेदुरा ॥ ४३ ॥ <br>
एवं सुघटिते विष्णोः प्रासादे सुमनोहरे ॥ <br>
गर्भप्रतिष्ठां विधिवत्कृत्वा स नृपसत्तमः ॥ ४४ ॥ <br>
वज्रपातादिभंगादिवारणार्थं यथोचितम् ॥ <br>
शिल्पशास्त्रेषु मण्यादि विन्यस्य पौरुषाहृतम् ॥ ४५ ॥ <br>
पुनः प्रासादघटनासंभारोचितमेव वै ॥ <br>
बहुमूल्यं वस्तुजातं यत्नात्तत्र न्यवेशयत् ॥ ४६ ॥ <br>
ततो विरच्यमानेऽस्मिन्प्रासादे कीर्तिवर्द्धने ॥ <br>
मनसापि न संभाव्ये त्रिषु लोकेषु भूभुजाम् ॥ ४७ ॥ <br>
देवानामपि नो लक्ष्ये द्विजाः कल्पांतवासिनाम् ॥ <br>
प्रासाद ईदृशो भूमौ क्वचिच्च घटितो न हि ॥ ४८ ॥ <br>
स्वर्गे वा इत्थमादित्या आलपंति परस्परम्॥ <br>
अहो सुबुद्धिरस्योच्चैर्येयमीदृक्परीणता ॥ ४९ ॥ <br>
श्रद्धया भगवत्पादपद्मयोः साभिलाषिणी ॥ <br>
अलौकिकानि कर्माणि पश्यंति हि रचंत्यपि ॥ 2.2.21.५० ॥ <br>
के वात्र भूमौ राजानो बभूवुर्नीतिशालिनः ॥। <br>
सार्वभौमास्तु साम्राज्यजेतारः सर्वविद्विषाम्   ॥ ५१ ॥ <br>
वित्तानि यैः संचितानि सुबहूनि च कोटिशः ॥ <br>
अश्वमेधसहस्रं तु यत्कृतं त्रिदिवेशितुः ॥ ॥५२॥ <br>
शक्यं वा स्याद्भूभुजां तु नातः पूर्वमनुष्ठितम्॥ <br>
न दृष्टं न श्रुतं वापि वाजिमेधसहस्रकम्॥५३॥ <br>
महीक्षितानुष्ठितं वै यत्र त्रैलोक्य वासिनः॥ <br>
पृथिव्यामस्य नृपतेः सहस्था भोगभोगिनः॥५४॥ <br>
ब्रह्मलोक इवाभाति सभ यस्य च यज्विनः॥ <br>
मूर्तिमंतस्त्रयो वेदाश्चतुष्पादो वृषस्तथा ॥ ५५ ॥ <br>
सुराः संकल्पकामास्तु यत्राद्भुतधियोऽभवन् ॥ <br>
अयं प्रासादवर्यो वै बुद्धेर्विषयतां गतः ॥ ५६ ॥ <br>
मनोऽपि यत्र भवति न वा त्रैलोक्यवासिनाम् ॥ <br>
भूपतेर्दुर्लभं किं स्यात्सहायो यस्य नारदः ॥ ५७ ॥ <br>
पितामहश्च जगतां स्रष्टा सर्वामरेश्वरः ॥ <br>
अथवा विष्णुभक्तस्य नातिदूरं चिकीर्षितम् ॥ ५८ ॥ <br>
विष्णोस्तद्भक्तलोकस्य नांतरं विद्यते द्विजः ॥ <br>
ततः स नारदं प्राह प्रासादांते मुनीश्वरम् ॥ ५९ ॥ <br>
सर्वं सपन्नमासीन्मे यदशक्यं सुरासुरैः ॥ <br>
साक्षाद्भगवतो विष्णोरद्वैतोपासनारतः ॥ 2.2.21.६० ॥ <br>
भगवद्वपुराभाषि प्रासादस्तु चिरं मयि ॥ <br>
इत्युक्त्वा पादयोर्मूर्ध्ना प्रणनाम स नारदम्॥ ६१॥ <br>
नारदोऽपि तमुत्थाप्य परिपूज्य नृपोत्तमम्॥ <br>
त्वत्तो न भेदो नृपते ममास्ति खलु तत्त्वतः॥६३॥ <br>
यस्तु साक्षाज्जगन्नाथ आविर्भूतः कृतेन वा॥ <br>
अवश्यमर्चयस्वैनं जीवन्मुक्तोऽसि सांप्रतम्॥६३॥ <br>
तत्पादपद्मे यादृक्ते चेतः प्र प्रवणतान्वितम्॥ <br>
भक्त्या ह्यनन्यया पुंसः किमतः परमस्ति वै॥६४॥ <br>
तीर्थैर्मंत्रैर्जपैर्दानैः क्रतुभिर्भूरिदक्षिणैः॥ <br>
व्रतैरध्ययनैर्भूप तपोभिश्च यदर्जितुम्॥ ६५॥ <br>
न शक्यं तव राजेन्द्र भक्त्या तत्करमागतम् ॥ <br>
अतः परं न शोचस्व भक्तियोगे नमोऽस्तु ते ॥ ६६ ॥ <br>
प्रकर्षं बहुराजेंद्र स्थित्वा चास्मिंश्चिरं भुवि ॥ <br>
आराधय जगन्नाथमुपचारैर्महोत्सवैः ॥ ६७ ॥ <br>
पितामहं द्रष्टुकामो गंता चेदंतिकं विभोः ॥ <br>
उपदेक्ष्यति सोऽप्यस्य यात्रास्तास्ता महोत्सवाः ॥ ६८ ॥ <br>
स्वयं च भगवानेव वरं तुभ्यं प्रदास्यति ॥ <br>
प्रतिष्ठापिते प्रासादे तस्मिन्काले स्वयंभुवा ॥ ६९ ॥ <br>
अहमप्यागमिष्यामि तदा सप्तर्षिभिः सह ॥ <br>
तदावां तत्र गच्छावो ब्रह्मलोकमकल्मषम् ॥ 2.2.21.७० ॥ <br>
त्वां विना भुवि कः शक्तो ब्रह्मलोकगतिं प्रति ॥ <br>
इत्युक्त्वा नारदो भूपं समुत्तस्थौ नभस्तलम् ॥ ७० ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवाद एकविंशोऽध्यायः ॥ २१ ॥ <br>
<br>
<br>
</span>
