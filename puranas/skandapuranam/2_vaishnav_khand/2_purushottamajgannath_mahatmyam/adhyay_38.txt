<span style="font-size: 14pt; line-height: 200%">॥ जैमिनिरुवाच ॥ ॥ <br>
इति दत्त्वा वरं तस्मै श्वेतराजाय वै पुरा ॥ <br>
जगामांतर्हितो विप्राः प्रासादांतः स्थितो हरिः॥१॥ <br>
समस्तजगतां या श्रीः सृष्टिस्थितिविनाशकृत् ॥ <br>
वैष्णवीशक्तिरतुला परिवेषणकारिणी ॥ २ ॥ <br>
सुधोपमं सुपक्वान्नं भुंक्ते नारायणः प्रभुः ॥ <br>
तदुच्छिष्टोपभोगो हि सर्वाघक्षयकारकः ॥ ३ ॥ <br>
न तादृशसमं पुण्यं वस्त्वस्ति पृथिवीतले ॥ <br>
पापसंस्कारकर्तॄणां संपर्कात्तु न दुष्यति ॥ ४ ॥ <br>
पद्मायाः सन्निधानेन सर्वे ते शुचयः स्मृताः ॥ <br>
विष्ण्वालयगतं तद्धि निर्माल्यं पतितादयः ॥ ५ ॥ <br>
स्पृशंति चेन्न दुष्टं तद्यथा विष्णुस्तथैव तत् ॥ <br>
व्रतस्था विधवाश्चैव सर्वे वर्णाश्रमास्तथा ॥ ६ ॥ <br>
तत्प्राशनेन पूयन्ते दीक्षिताश्चाग्निहोत्रिणः ॥ <br>
दरिद्रः कृपणो वापि गृहस्थः प्रभुरेव वा ॥७॥ <br>
स्वदेश्याः परदेश्या वा सर्वे तत्र समागताः ॥ <br>
नाभिमानं प्रकुर्वीरन्विष्णोर्निर्माल्यभक्षणे ॥ ८ ॥ <br>
भक्त्या लोभात्कौतुकाद्वा क्षुधासंशमनेन वा ॥ <br>
आकंठभक्षितं तद्धि पुनाति सकलांहसः ॥ ९ ॥ <br>
सर्वरोगोपशमनं पुत्रपौत्रप्रवर्द्धनम् ॥ <br>
दारिद्र्यहरणं श्रेष्ठं विद्यायुःश्रीप्रदं शुभम् ॥ 2.2.38.१० ॥ <br>
पक्षपातो महांस्तत्र विष्णोरमिततेजसः ॥ <br>
निन्दन्ति ये तदमृतं मूढाः पंडितमानिनः ॥ ११ ॥ <br>
स्वयं दंडधरस्तेषु सहते नापराधिनः ॥ <br>
येषामत्र स दण्डश्चेद्ध्रुवा तेषां हि दुर्गतिः ॥ १२ ॥ <br>
कुम्भीपाके महाघोरे पच्यन्ते तेऽतिदारुणे <br>
तं न विक्रयः क्रयो वापि प्रशस्तस्तस्य भो द्विजाः ॥ १३ ॥ <br>
निर्माल्यं जगदीशस्य नाशित्वाश्नामि किञ्चन ॥ <br>
इति सत्यप्रतिज्ञो यः प्रत्यहं तच्च भक्षयेत् ॥ १४ ॥ <br>
सर्वपापविनिर्मुक्तः शुद्धांतःकरणो नरः ॥ <br>
स शुद्धं वैष्णव स्थानं क्रमाद्याति न संशयः ॥ १५ ॥ <br>
चिरस्थमपि संशुष्कं नीतं वा दूरदेशतः ॥ <br>
यथातथोपयुक्तं तत्सर्वं पापापनोदनम् ॥ १६ ॥ <br>
कुक्कुरस्य मुखाद्भ्रष्टं तदन्नं पतितं यदि ॥ <br>
ब्राह्मणेनापि भोक्तव्यमितरेषां तु का कथा ॥ १७ ॥ <br>
उपोष्य तिष्ठता वापि नोपवासं च कुर्वता ॥ <br>
अशुचिर्वाप्यनाचारो मनसा पापमाचरन् ॥ <br>
प्राप्तमात्रेण भोक्तव्यं नात्र कार्या विचारणा ॥ १८ ॥ <br>
नैवेद्यान्नं जगद्भर्त्तुर्गांगं वारि समं द्वयम् ॥ <br>
दृष्टेः स्वर्गादि संप्राप्तिर्भक्षणाच्चाघनाशनम् ॥ १९ ॥ <br>
जगद्धात्र्या हि यत्पक्वं वैष्णवेऽग्नौ सुसंस्कृते ॥ <br>
भुक्तेऽन्वहं चक्रपाणिर्युगमन्वंतरादिषु ॥ 2.2.38.२० ॥ <br>
सप्तद्वीप धरामध्ये सान्निध्यं नेदृशं हरेः ॥ <br>
यादृशं नीलगोत्रेऽस्मिन्व्याजमानुषचेष्टितम् ॥ २१ ॥ <br>
दारुरूपं परं ब्रह्म सर्वचाक्षुषगोचरम् ॥ <br>
प्रकाशते भो मुनयो न दृष्टं न श्रुतं क्वचित् ॥ २२ ॥ <br>
तस्मै प्रवृत्तिरूपाय ब्रह्मणे परमात्मने ॥ <br>
प्रवृत्तिरूपा शक्तिः श्रीः प्रवर्तयति यद्धविः ॥ २३ ॥ <br>
तदश्नाति जगन्नाथस्तच्छेषं दुरितापहम् ॥ <br>
किमत्र चित्रं भो विप्रा यदुक्तं मुक्तिकारणम् ॥ २४ ॥ <br>
नाल्पपुण्यवतां तत्र विश्वासश्च प्रजायते ॥ <br>
वेदाचारप्रधानेषु युगे ह्येतत्प्रकीर्तितम् ॥ २५ ॥ <br>
महिमानं न वेदास्य विशेषाच्छ्रूयतां कलौ ॥ <br>
घोरे कलियुगे तस्मिंस्त्रिपादो धर्मविप्लवः ॥ २६ ॥ <br>
धर्मः स्यादेकपादस्तु क्वचित्तस्य भयाच्चरेत् ॥ <br>
सर्वेनृतप्रधाना हि दांभिकाः शब्दवृत्तयः ॥ २७ ॥ <br>
प्रायश्च धर्मविमुखा जिह्वोपस्थपरायणाः ॥ <br>
न ध्यायंति तपस्यन्ति व्रतयंति कदाचन ॥ २८ ॥ <br>
अधर्मबहुलाः सर्वे हिंसका लोलुपाः परम् ॥ <br>
परेषां परिवादेन तुष्यन्ति स्वकृतं विना ॥ २९ ॥ <br>
प्रसंगात्कौतुकाद्वापि निघ्नंति परकर्म वै ॥ <br>
क्षुद्रकार्याशयात्स्वस्य परकार्यप्रबाधकाः ॥ 2.2.38.३० ॥ <br>
धर्मलब्धां स्त्रियं रम्यामवज्ञाय स्ववेश्मनि ॥ <br>
परयोषिति निंद्यायां प्रसक्ताः पशुचेष्टिताः ॥ ३१ ॥<br>
अग्निहोत्रादिकं वापि व्रतं नान्यत्क्वचित्क्वचित् ॥ <br>
जीविका तद्द्विजातीनां येषां वा पारलौकिकम्॥३२॥ <br>
अव्रताधीतवेदेन अन्यायाप्तधनेन च ॥ <br>
वित्तशाठ्येन च कृतं न तथा फलदायि तत् ॥ ३३ ॥ <br>
प्रायः कलियुगे भूपाः प्रजावनपराङ्मुखाः ॥ <br>
करादानपरा नित्यं पापिष्ठाश्चौर्यवृत्तयः ॥ ३४ ॥ <br>
वर्णसंकरिणः सर्वे शूद्रप्रायाः कलौ युगे ॥ <br>
हर्तारः पार्थिवा एव शूद्राश्च नृपसेवकाः ॥ ३५ ॥ <br>
श्रौतस्मार्तादिकं कर्म न तथा सदनुष्ठितम् ॥ <br>
युगे चतुर्थे भो विप्राः परलोकाय कल्पिते ॥ ३६ ॥ <br>
दानधर्मः परो ह्येष नान्यो धर्मः प्रशस्यते ॥ <br>
कर्मणा मनसा वाचा हितमिच्छेद्द्विजन्मनाम् ॥ ३७ ॥ <br>
इति होवाच भगवान्ब्राह्मणो मामकी तनुः ॥ <br>
ब्राह्मणा यस्य संतुष्टाः सन्तुष्टस्तस्य चाप्यहम् ॥ ३८ ॥ <br>
उभयत्र समो भूयाद्ब्राह्मणे च जनार्दने ॥ <br>
यद्वदंति द्विजा वाक्यं तत्स्वयं भगवान्वदेत् ॥ ३९ ॥ <br>
यथातथा वर्तमानो वर्णानां ब्राह्मणो गुरुः ॥ <br>
भगवानपि देवेशः स साक्षाद्ब्राह्मणप्रियः ॥ 2.2.38.४० ॥ <br>
सदावतारं कुरुते ब्राह्मणार्थं जनार्दनः ॥ <br>
तत्पालनार्थं दुष्टान्वै निगृह्णाति युगे युगे ॥ ४१ ॥ <br>
ससर्ज ब्राह्मणानग्रे सृष्ट्यादौ स चतुर्मुखः ॥ <br>
सर्वे वर्णाः पृथक्पश्चात्तेषां वंशेषु जज्ञिरे ॥ ४२ ॥ <br>
तस्मात्कलियुगे तस्मिन्ब्राह्मणो विष्णुरेव च ॥ <br>
उभौ गतिश्च सर्वेषां ब्राह्मणानां हरिर्गतिः ॥ ४३ ॥ <br>
हरिरेवात्र सर्वेषां गतिः प्राप्ते कलौ युगे ॥ <br>
शालग्रामादिके क्षेत्रे स्मर्यते कीर्त्यतेऽपि च ॥ ॥ ४४ ॥ <br>
तस्मिन्नीलाचले पुण्ये क्षेत्रे क्षेत्रज्ञवर्ष्मणि ॥ <br>
जीवभूतः स सर्वेषां दारुव्याजशरीरभृत् ॥ ४५ ॥ <br>
कलिकल्मषनाशाय प्रायो दुष्कृतकर्मणाम् ॥ <br>
दर्शनस्तवनोच्छिष्टभोजनैर्मुक्तिदायकः ॥ ४६ ॥ <br>
उच्छिष्टेन सुरेशस्य व्याप्तं यस्य कलेवरम् ॥ <br>
तदाहारस्तदात्मा हि लिप्यते न स पातकैः ॥ ४७ ॥ <br>
निवेदनीयमन्यासु मूर्तिष्वीशस्य वर्तते ॥ <br>
पावनं तदपि प्रोक्तमुच्छिष्टं तु विमोचकम् ॥ ४८ ॥ <br>
भुंक्ते त्वत्रैव भगवान्पश्यत्यन्यत्र चक्षुषा ॥ <br>
पुरायं प्रार्थितो देवो योगिभिः परिवेष्टितैः ॥ ४९ ॥ <br>
निर्माल्योच्छिष्टभोगेन तव मायां जयेमहि ॥<br>
अत्यंतस्तिमिताक्षाणामनायासेन मुक्तिदः ॥ 2.2.38.५० ॥ <br>
शयनासनभोगाद्यै रमते च श्रिया सह ॥<br>
अत्र चेष्टा भगवतो वेदार्थ इति धार्यताम् ॥ ५१ ॥ <br>
समतिक्रांतवेदो हि न कदाचित्प्रवर्तते ॥ <br>
वेदरक्षार्थमेवास्य संभवो हि युगे युगे ॥ ५२ ॥ <br>
प्रमाणभूतो भगवान्विरुद्धं कथमाचरेत् ॥ <br>
तस्मिन्विरुद्धं चरति जगदेव तथा भवेत् ॥ ५३ ॥ <br>
आचारेण हि वेदार्थो नियतो धामतां गतः ॥ <br>
मध्यदेशभवः पूर्वमत्रागच्छद्द्विजोत्तमः ॥ ५४ ॥ <br>
शिष्टाचारैः सुविमलः शास्त्रार्थपरिनिष्ठितः ॥ <br>
सदा शांतः सदा दांतः कायवाङ्मनसैर्गृही ॥ ५५ ॥ <br>
स तीर्थविधिना देवं समभ्यर्च्य च साग्निकः ॥ <br>
त्रिरात्रमत्रोषितवान्विष्ण्वर्चनपरः शुचिः ॥ ॥ ५६ ॥ <br>
यज्ञशेषं गृहस्थानां भोक्तव्यमिति शास्त्रतः ॥ <br>
देवोच्छिष्टं न जग्राह अन्यपाकाभिशंकया ॥ ५७ ॥ <br>
दैवतैरत्र संस्कार्यो देवयोग्यः कथं भवेत् ॥ <br>
अयोग्यत्वाच्च नैवेद्यमग्राह्यं च भवेद्ध्रुवम् ॥५८॥ <br>
अगृहीते च नैवेद्ये श्रोत्रियेण तदा द्विजाः ॥ <br>
सर्वे च तस्यानुचरा नाभुंजंत निवेदितम् ॥ ॥ ५९ ॥ <br>
ततः स व्याधिसंमग्नो विह्वलीभूतविग्रहः ॥ <br>
सकुटुंबोऽभवन्मूको भगवद्द्रोहसंयुतः ॥ 2.2.38.६० ॥ <br>
मनसा चिन्तयत्येवं निर्निमित्तं कथं नु मे ॥ <br>
कुटुम्बसहितस्याभूत्पीडा सर्वांगभंजिनी ॥ ६१ ॥ <br>
एवं चिन्तयमानस्य त्रिरात्रांतेऽभवन्मतिः ॥ <br>
नेदृशी व्याधिपीडा च सर्वेषामेकदा भवेत् ॥ ॥ ६२ ॥ <br>
को वा द्रोहः कृतोऽस्माभिरेतस्मिन्पुरुषोत्तमे ॥ <br>
न बुद्धिपूर्वकः किं स्यात्ततो मे व्याधिकारणम् ॥ ६३ ॥ <br>
मुहुरित्थं चिन्तयित्वा दध्यौ नारायणं प्रभुम् ॥ <br>
ध्यानावसाने तुष्टाव शास्त्रतत्त्वार्थदर्शकः ॥ ६४ ॥ <br>
॥ शांडिल्य उवाच ॥ ॥ <br>
चतुर्दशापि या विद्या धर्मनिर्णयहेतवः ॥ <br>
ताः सर्वास्तव वाक्यानि मुखपद्मविनिर्गताः ॥ ६५ ॥ <br>
ताभिरेवाचरेद्धर्ममिति शास्त्रार्थनिश्चयः ॥ <br>
तस्य धर्मस्य रक्षार्थमवतारो युगे युगे ॥ ६६ ॥ <br>
तमुल्लंघ्य वर्त्तमानो भवद्द्रोहकरो ध्रुवम् ॥ <br>
अहं ते देवदेवेश कर्मणा मनसा गिरा ॥ ६७ ॥ <br>
धर्मशास्त्रमतिक्रम्य न वर्त्तेऽप्यर्थकामयोः ॥<br>
अनेक जन्मसाहस्रैः संचितं पापसंचयम् ॥ ६८ ॥ <br>
दग्धुमत्रागतो देव त्वद्दर्शनदवाग्निना ॥ <br>
कोऽपराधः कृतो देव त्वच्छास्त्रपथि वर्तिना ॥ <br>
सर्वांगं वाधते यस्मादुग्रो व्याधिरहेतुकः ॥ ६९ ॥ <br>
ज्ञानतोऽज्ञानतो वापि त्वत्पादसरसीरुहे ॥ <br>
कृतोऽपराधो यो देव तं क्षमस्व कृपांबुधे ॥ <br>
भूमौ स्खलितपादानां भूमिरेवावलंबनम् ॥ 2.2.38.७० ॥ <br>
त्वयि जातापराधानां त्वमेव शरणं प्रभो ॥ <br>
तवापराधजं पापं त्वमेव च क्षमस्व मे ॥ ७१ ॥ <br>
वह्निसंतापतो नश्येद्वह्निसंतापजो व्रण ॥ <br>
तदिमां दुर्दशां देव प्रारब्धां पापबीजजाम् ॥ ७२ ॥ <br>
लीलापांगेन शमय अपवर्गैकहेतुना ॥ <br>
मामुद्धर जगन्नाथ पतितं शोकसागरे ॥ ७३ ॥ <br>
त्वद्दर्शनपथं यातः किं नु शोच्यो भवेन्नरः ॥ <br>
निसर्गकरुणांभोधे यस्त्वद्दृष्टिपथं गतः ॥ ७४ ॥ <br>
सदानन्दाब्धिसंमग्नो न शोचति न कांक्षति ॥ <br>
नाल्पभाग्यो ह्यहं देव त्वामद्राक्षं स्वचक्षुषा ॥ ७५ ॥ <br>
अपवर्गांतरायो मे ध्रुवमेषा विभीषिका ॥ <br>
तत्प्रसीद जगन्नाथ सेवकं द्रोहिणं सदा ॥ ७६ ॥ <br>
सेव्यसेवकसंबंधादपराधं क्षमस्व मे ॥ <br>
इति स्तवांते तस्याशु देहपीडागमत्तदा ॥ ७७ ॥ <br>
ददर्श सोथ गोविन्दं नृसिंहं भक्तवत्सलम् ॥ <br>
दिव्यसिंहासनारूढं दिव्यालंकारभूषितम् ॥ ७८ ॥ <br>
आददानं श्रिया दत्तं परमान्नं करांबुजे ॥ <br>
ग्रासावशेषं पात्रेषु क्षिपंतं च मुहुर्मुहुः ॥ ७९॥ <br>
यावद्दत्तं वस्तुजातं तावदश्नंतमत्वरम् ॥ <br>
विलाससस्मितापांगं हस्ते लक्ष्म्यापवर्जितम् ॥ 2.2.38.८० ॥ <br>
तं दृष्ट्वा विस्मयाविष्टः शांडिल्यः स द्विजोत्तमः ॥ <br>
सस्मारात्मकृतं द्रोहं नैवेद्याग्रहणे स्थितम् ॥ ८१ ॥ <br>
क्वाहं प्रादेशिकः प्राज्ञः सर्वज्ञाननिधिर्भवान् ॥ <br>
क्व त्वं महदहंकारभूततत्त्व विसर्जकः ॥ ८२ ॥ <br>
त्वन्मायामूढमनसो जानीयुः कथमीश ते ॥ <br>
निरंकुशामनिर्वाच्यामिच्छां सृष्टिलयात्मिकाम् ॥ ८३ ॥ <br>
इति स्तुवंतं नृहरिस्तेनैवोच्छिष्टपाणिना ॥ <br>
सिषेच ग्रासशिष्टांश्च सर्वांगे द्विजसत्तमम् ॥ ८४ ॥ <br>
तैः सिक्तैर्ब्राह्मणः सद्यः सुधासेकोपमैर्मुदा ॥ <br>
बभौ दिव्यवपुः श्रीमांञ्जीवन्मुक्तो यथा मुनिः ॥ ८५ ॥<br>
महिमानं हि भक्तेस्तु भक्ता एव विजानते ॥ <br>
महतीं सूतिपीडां तु वन्ध्या नानुभवेत्क्वचित्॥ ८६ ॥ <br>
इत्युदीर्य स्वयं गात्रादुच्छिष्टं परमात्मनः ॥ <br>
भुक्त्वा कृतार्थमात्मानं मेने श्रोत्रियपुंगवः ॥ ८७ ॥ <br>
साधारणं धर्मशास्त्रं क्षेत्रेऽस्मिन्न विचार्यते ॥ <br>
अयं तु परमो धर्मो यो देवेन प्रकीर्तितः ॥ ८८ ॥ <br>
आचारप्रभवो धर्मो धर्मस्य प्रभुरच्युतः ॥ <br>
इत्थं संचितयन्विप्रः कुटुम्बार्थेऽवशेषितम् ॥ ८९ ॥ <br>
आजहार स्वयं मुष्ट्या ध्यानभङ्गमवाप च ॥ <br>
प्रबुद्धश्चिंतयामास स्वप्नं तं विस्मिताशयः ॥ 2.2.38.९० ॥ <br>
अयमेव मम द्रोहो ह्यवज्ञासिषमीश्वरम् ॥ <br>
नैवेद्याशन माहात्म्यमजानन्परमाद्भुतम् ॥ ९१ ॥ <br>
अष्टादश चतुर्दश ब्रह्मांडं यत्पदांबुजम् ॥ <br>
धर्मद्रवेण प्रक्षाल्य अपुनात्स्वं तदंबुना ॥ ९२ ॥ <br>
यमर्चयंति शक्राद्या दिव्यभोगैरनुत्तमैः ॥ <br>
स मानुष्यकृतं भुंक्ते क्षेत्रेस्मिन्महदद्भुतम् ॥ ९३ ॥ <br>
इत्याश्चर्यपरस्तेन स्वप्नलब्धेन वै द्विजाः ॥ <br>
नैवेद्येन कुटुम्बं स्वं मार्जयामास सादरम् ॥ ९४ ॥ <br>
ततः सर्वे नीरुजास्ते सुवाक्याहृष्टमानसाः ॥ <br>
पुनर्जन्म मन्यमानाः शशंसुः क्षेत्रमुत्तमम् ॥ ९५ ॥ <br>
नास्त्यस्य सदृशं क्षेत्रं सप्तद्वीपावनीतले ॥ <br>
यत्र स्वोच्छिष्टदानेन पापान्मोचयते नरान् ॥ ९६ ॥ <br>
पुरुषोत्तममाहात्म्यं क्षेत्रं परमदुर्लभम् ॥ <br>
यतः स्वर्गश्च भोगश्च मुक्तिश्चैव करे स्थिता ॥९७ ॥ <br>
आर्तानां भवकांतारे भाग्यादत्र समीयुषाम् ॥ <br>
नानाभोगोपतृप्तानां मुक्तिमार्गः सुखं भवेत् ॥ ९८ ॥ <br>
इत्थं ते हर्षमापन्नाः प्रलपंतः परस्परम् ॥ <br>
यथेष्टं भोजयामासुरन्योन्यं च निवेदितम् ॥९९॥ <br>
ततस्ते निर्मला विप्रास्तरुणादित्यवर्चसः॥ <br>
देवा इव बभुः सर्वे निष्पापा निर्गतज्वराः ॥2.2.38.१००॥ <br>
नैवेद्याशनमाहात्म्यं कथितं वो द्विजोत्तमाः ॥ <br>
श्रुत्वापि महतः पापान्मुच्यते पापकृत्तमः॥१॥ <br>
निर्माल्यग्रहणस्यास्य फलं वक्तुं न शक्नुमः॥<br>
साक्षाद्ब्रह्मस्वरूपेण ध्रियते वपुषा हि तत् ॥ २ ॥ <br>
पुष्पचंदनमाल्यादि यदंगैरुपधार्यते॥<br>
अपनीतं यथाकाले निर्माल्यं तत्प्रकीर्तितम् ॥३॥ <br>
धारणं शिरसा तस्य तेनांगे चापि मार्जनम् ॥ <br>
सार्द्धानां कोटितीर्थानामभिषेकफलप्रदम् ॥ <br>
भक्षणं गुरुतल्पादि पातकौघविनाशनम् ॥ ४ ॥ <br>
लेप्या मूर्त्तिरियं विष्णोरन्येभ्यो लेप उत्तमः ॥ <br>
श्रीखंडागुरुकर्पूरकस्तूरीकुंकुमादिभिः ॥५ ॥ <br>
प्रपिष्टलेपस्नेहेन चंदनागुरुदारुणा ॥ <br>
शरीरे वासुदेवस्य इंद्रद्युम्नेन कारितः ॥ ६ ॥ <br>
प्रत्यहं भो द्विजश्रेष्ठा वर्षांते चापनीयते ॥ <br>
लेप्यानां लेपनिर्मोके दर्शनं न प्रशस्यते ॥ ७ ॥ <br>
अंतरा चेत्पतेल्लेपः पिष्टं लिंपेत्पुनश्च तम् ॥ <br>
नान्यलेपः प्रशस्यो हि स विष्णोरंगसंमतः ॥ ८ ॥ <br>
चंदनार्द्रशरीरं च दृष्ट्वा विष्णुं पुरा किल ॥ <br>
सौगंध्याल्लोभयामास नृपपुत्रः स मूढधीः ॥ ९ ॥ <br>
तस्य प्रीत्यै नियुक्तस्तु आकृष्यांगात्प्रलेपनम् ॥ <br>
ददौ नृपकुमाराय स लिलिंपे हृदि स्वके ॥ 2.2.38.११० ॥ <br>
तावत्प्रदेशं कुष्ठं वै श्वेतं तस्याभवत्क्षणात् ॥ <br>
स आसीत्कुष्ठपाणिस्तु तस्मै यो दत्तवान्किल ॥ ११ ॥ <br>
ततो वर्षावधिष्ठायी लेपः पुण्यतमः स्मृतः ॥ <br>
निर्माल्यानां प्रधानं तद्घ्राणादंहोविनाशनम् ॥१२॥<br>
पुरा दमनकं दैत्यं समुद्रोदकचारिणम् ॥ <br>
बाधितारं जनानां वै मायाबलपराक्रमम्॥१३॥ <br>
भगवानपि मायावी पितामहनिदेशतः ॥ <br>
मत्स्यावतारेण विभुः प्रविश्य वरुणालयम् ॥ १४ ॥ <br>
अन्विष्याकृष्य वेलायां निष्पिपेष महीतले ॥ <br>
मधोः शुक्लचतुर्दश्यां पतितो दानवोत्तमः ॥ १५ ॥ <br>
भगवत्करसंपर्कात्सुगंधिरभवत्तृणम् ॥ <br>
तस्यैव नाम्ना त सम्यग्जग्राहाश्चर्यमानसः ॥ १६ ॥ <br>
मालां कृत्वा हृत्प्रदेश मिलितं वनमालया ॥ <br>
अचिंतयत्तस्य गंधं यावद्वस्तु चिरस्थितम् ॥ १७ ॥ <br>
तस्यापि गंधः सर्वेषां पुष्पाणां सौरभापहः ॥ <br>
वर्णस्तु भगवन्मूर्तेस्तुल्योऽभूत्स सुशोभनः ॥ १८ ॥ <br>
तस्य माला भगवतः परमप्रीतिकारिणी ॥ <br>
शुष्का पर्युषिता वापि न दुष्टा भवति क्वचित् ॥ १९ ॥ <br>
तस्य सुग्रथितां मालां दत्त्वा दमनकारये ॥ <br>
उत्पादयेन्महाप्रीतिं विष्णोर्या मुक्तिदायिनी ॥ 2.2.38.१२० ॥ <br>
अंगापकर्षितां मालां भक्त्या यो धारयेन्नरः ॥ <br>
हयमेधसहस्रस्य फलं प्राप्नोत्यसंशयम् ॥ २१ ॥ <br>
तुलसीकल्पितां मालां विष्णोरंगापकर्षिताम् ॥ <br>
धारयेन्मूर्ध्नि कंठे च भक्तो यो विन्यसेद्धदि ॥ <br>
तावत्संख्यं वाजिमेधफलमव्यग्रमश्नुते ॥ २२ ॥ <br>
निर्माल्यतुलसीपत्रं यावद्भक्षयते हरेः ॥ <br>
तावज्जन्मसहस्रं तु विष्णुलोके महीयते ॥ २३ ॥ <br>
हरेर्नैवेद्यमन्नं च तुलसीदलमिश्रितम् ॥ <br>
प्रतिग्रासं सोमपानं फलं तत्सममश्नुते ॥२४॥ <br>
यावज्जीवं तु भुंजानो ध्रुवं मोक्षमवाप्नुयात् ॥२५॥ <br>
अर्घ्यशेषादिकं विष्णोस्तथा चाचमनोदकम् ॥ <br>
पादोदकं स्नानवारि प्रत्येकं पापनाशनम् ॥ २६ ॥ <br>
सर्वतीर्थाभिषेकाणां फलदं ग्रहनाशनम् ॥ <br>
अलक्ष्मीपापरक्षोघ्नं भूतवेतालनाशनम् ॥ ॥ २७ ॥ <br>
शवाद्यमेध्यसंस्पर्शदोषनाशनमुत्तमम् ॥ <br>
सर्वदीक्षाव्रतफलप्रदमैश्वर्यवर्द्धनम् ॥ २८ ॥ <br>
अकालमृत्युहरणं व्याधिव्यूहनिबर्हणम् ॥ <br>
सुरोपमांसभक्ष्यादि पापसंघविनाशनम् ॥ २९ ॥ <br>
एतैराप्लुतदेहस्तु शृणुयाद्यदि सूतकम् ॥ <br>
नाशौचं विद्यते तस्य सर्वकर्माधिकारिणः ॥ 2.2.38.१३० ॥ <br>
यावज्जीवं प्रतिज्ञाय यस्त्वेतान्येकमेव वा ॥ <br>
गृह्णीयाद्भूरि वा स्वल्पं मुच्येद्विष्णोः प्रसादतः ॥ ३१ ॥ <br>
एवं तत्र वसन्देवो लोकानुग्रहकांक्षया ॥ <br>
रममाणः श्रिया सार्द्धमनायासविमोचकः ॥ ३२ ॥ <br>
निर्माल्यपादांबुनि वेदनीयदानैस्तदालोकनतत्प्रणामैः ॥ <br>
पूजोपहारैश्च विमुक्तिदाता क्षेत्रोत्तमेस्मिन्पुरुषोत्तमाख्ये ॥ १३३ ॥ <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे दमनकचरितंनामाष्टत्रिंशोऽध्यायः ॥ ३८ ॥ <br>
<br>
</span>
