<span style="font-size: 14pt; line-height: 200%">।। जैमिनिरुवाच ।। ।। <br>
नृपं सुमनसं दृष्ट्वा श्रद्दधानं महाक्रतौ ।। <br>
उवाच परमप्रीत्या नारदो लोकहर्षणः ।। १ ।। <br>
व्यवसाये सुकृतिनां देवा यांति सहायताम् ।। <br>
तत्रोदाहरणं त्वं हि यत्सहायश्चतुर्मुखः ।। २ ।। <br>
तदेहि यामस्तत्रैव नीलकंठस्य सन्निधौ ।। <br>
सर्वराक्षससंहारं सर्वविघ्ननिवारणम् ।।३।। <br>
स्थापयाम्यग्रतो राजन्नृसिंहं वारुणीमुखम् ।। <br>
अंतर्हितो हि भगवान्प्रत्यक्षोऽसौ नृकेसरी ।।४।।<br>
सन्निधावस्य यागस्तु फलातिशयवान्भवेत् ।। <br>
त्वमग्रतो गच्छ शीघ्रं प्रासादं तत्र कारय ।। ५ ।। <br>
स्मरणान्मम चागत्य सुतो वै विश्वकर्मणः ।। <br>
प्रत्यङ्मुखं तु प्रासादं स तूर्णं घटयिष्यति ।। ६ ।। <br>
दक्षिणे नीलकंठस्य यो महांश्चंदनद्रुमः ।। <br>
धनुःशतांतरे राजंश्चिररूढस्तु तिष्ठति ।। ७ ।। <br>
तस्य पश्चिमदेशस्थं क्षेत्रं राजन्भविष्यति ।। <br>
वाजिमेधसहस्रेण तस्याग्रे यजतां भवान् ।। ८ ।। <br>
गच्छ त्वमहमत्रैव स्थास्यामि दिनपञ्चकम् ।। <br>
आराध्यैनं दिव्यसिंहं ज्योतीरूपमनन्तकम् ।। ९ ।। <br>
प्रत्यर्चायां प्रतिष्ठाप्य प्राणेंद्रियमनोयुतम् ।। <br>
दीपाद्दीपं यथा राजन्नयिष्ये शोभनाकृतिम् ।। 2.2.16.१० ।। <br>
नारदस्येति वचनं प्रतिश्रुत्य नृपोत्तमः ।। <br>
जगाम तत्र वेगेन चन्दनद्रुमसंनिधिम् ।। ११ ।। <br>
तत्रापश्यत्सुघटकं शिल्पशास्त्रविशारदम् ।। <br>
नारदस्याज्ञया प्राप्तं पुत्रं वै देवशिल्पिनः ।। १२ ।। <br>
मनुष्यरूपमास्थाय शस्त्रसूत्रधरं स्थितम् ।। <br>
राजानं स तु दृष्ट्वा वै चिकीर्षंतं सुरालयम् ।। १३ ।। <br>
कृतांजलिपुटः प्रोचे देवाहं शिल्पशास्त्रवित् ।। <br>
नरसिंहालयं तेऽद्य घटयिष्यामि शोभनम् ।। <br>
राजापि तमुवाचेदं प्रहसन्भो द्विजोत्तमाः ।। १४ ।। <br>
।। इन्द्रद्युम्न उवाच ।। ।। <br>
न शिल्पी त्वं हि सामान्यः शिल्पशास्त्रप्रणेतृकः ।। <br>
कथितो नारदेनैव त्वष्टुः पुत्रो महायशाः ।। १५ ।। <br>
निर्जनेऽस्मिन्महारण्ये नेतः पूर्वं जनाश्रयः ।। <br>
वयमद्यागताः शिल्पिन्सम्बन्धः किंनिमित्तकः ।। १६ ।। <br>
देवशिल्पी भवानेव विष्णोरमिततेजसः ।। <br>
सदानुध्यायिनस्तस्य निदेशवशवर्तिनः ।। १७ ।। <br>
येन स्मृतस्त्वं मुनिना स एवात्रागमिष्यति ।। <br>
प्रत्यर्चां नरसिंहस्य गृहीत्वा तु दिनांतरे ।। १८ ।। <br>
तदाशु घटयस्वाद्य सप्राकारं सतोरणम् ।। <br>
प्रासादं नरसिंहस्य प्रतीचीवदनं शुभम् ।। १९ ।। <br>
तं पूजयित्वा विधिवन्नियोज्य घटने नृपः ।। <br>
शिलासंचयकान्भृत्यान्बहुवित्तैरयोजयत् ।। 2.2.16.२० ।। <br>
चतुर्थे दिवसे विप्राः प्रासादोऽभूदनुत्तमः ।। <br>
बहुकालप्रसाध्योऽपि महिम्ना देवशिल्पिनः ।। २१ ।। <br>
ततः प्रभाते विमले नित्यकर्मावसानतः ।। <br>
प्रतिष्ठाविधिसंभारं गृहीत्वा सपरिच्छदः ।। २२ ।। <br>
नारदागमनं प्रेक्ष्य यावत्तिष्ठति भूपतिः ।। <br>
तावच्छुश्रुविरे शङ्खा मृदङ्गा मुरजास्तथा ।। २३ ।। <br>
गीतमङ्गलवाद्यानि घंटानां करिणां स्वनाः ।। <br>
तथा जय जयेत्युच्चैः शब्दा आकाशमण्डले ।। २४ ।। <br>
ताञ्छ्रुत्वा विस्मयापन्ना इंद्रद्युम्नपुरोगमाः ।। <br>
राजानः श्रोत्रिया विप्रा वैष्णवाश्च सहस्रशः ।। २५ ।। <br>
निराधारास्त्विमे शब्दा अद्भुतानि न संशयः ।। <br>
विचारयंतस्ते यावत्तावद्दक्षिणतो मरुत् ।। २६ ।। <br>
गन्धान्वितद्विरेफौघशब्दिताः पुष्पवृष्टयः ।। <br>
आविर्भूतास्त्रिपथगा वारिणार्द्रीकृता द्विजाः ।। २७ ।। <br>
तदनंतरमेवासौ नारदो ब्रह्मणः सुतः ।। <br>
तपःप्रभावनिर्व्यूढ विमानवरशायिनीम् ।। २८ ।। <br>
रत्नचामरहस्ताभिर्दिव्यस्त्रीभिः सुशोभिताम् ।। <br>
अलंकृतां वहुविधैर्मणिरत्नप्रसाधनैः ।। २९ ।। <br>
दिव्यमाल्यांबरधरां दिव्यगन्धानुलेपनाम् ।। <br>
रम्यां प्रतिष्ठितप्राणां घटितां विश्वकर्मणा ।। 2.2.16.३० ।। <br>
तेजोमण्डलसंवीतां परितो हर्षदामपि ।। <br>
आदाय नरसिंहस्य प्रत्यर्चां प्रत्युपस्थितः ।। ३१ ।। <br>
तां दृष्ट्वा हर्षिताः सर्वे राजा राजानुयायिनः ।। <br>
अन्तर्द्धानं गतो देवो नारदेनोद्धृतः किमु ।। ३२ ।। <br>
मेनिरे हर्षितात्मानः प्रशशंसुश्च तं मुनिम् ।। <br>
निरूप्य संनिधिस्थां तु नरसिंहाकृतिं द्विजाः ।। <br>
आद्यमूर्तेर्नृसिंहस्य प्रतिमामथ मेनिरे ।। ३३ ।। <br>
प्रत्युत्थाय ततो राजा प्रहृष्टेनांतरात्मना ।। <br>
प्रदक्षिणीकृत्य हरिं जगाम शिरसा महीम् ।। ३४ ।। <br>
श्रद्धासंपत्तियोग्येन संभारेण नृपाज्ञया ।। <br>
प्रस्थापयामास मुनिः प्रासादं शुभलक्षणम् ।। ३५ ।। <br>
प्रतिमां देवदेवस्य सुमुहूर्ते द्विजोत्तमाः ।। <br>
धरारमाभ्यां सहितां रत्नवेद्यां प्रतिष्ठिताम्।। <br>
योगारूढतनुं राजा इन्द्रद्युम्नोऽथ तुष्टुवे ।। ३६ ।। <br>
वैष्णवैर्ब्राह्मणैर्भूपैर्नारदेन च धीमता।। <br>
गुह्योपनिषदैः स्मार्तैः स्तोत्रैः शास्त्रैर्मुदान्वितैः ।। ३७ ।। <br>
।। इन्द्रद्युम्न उवाच ।। ।। <br>
एकानेकस्थूलसूक्ष्माणुमूर्ते व्योमातीत व्योमरूपैकरूप ।। <br>
व्योमाकार व्यापक व्योमसंस्थ व्योमारूढ व्योमकेशाब्जयोने ।। ३८ ।। <br>
दुःखांभोधेस्त्राहि मां दिव्यसिंह प्रादुर्भूतानेककोट्यर्कधामन् ।। <br>
नित्यासन्नो दूरसंस्थो न दूरो नासन्नो वा बोध्यबोधात्मभाव ।। ३९ ।। <br>
ज्ञेयज्ञेयो ज्ञानगम्योऽप्यगम्यो मायातीतो मानमेयोऽनुमानात् ।। <br>
कृत्स्नस्यादिः कृत्स्नकर्त्तानुमंता पाता हर्त्ता विश्वसाक्षिन्नमस्ते ।। 2.2.16.४० ।। <br>
दुःखध्वंसस्यैकहेतुं न हेतुं भेत्तुं छेत्तुं संशयानग्रजातम् ।। <br>
ज्योतीरूप ज्ञानरूप प्रकाश स्तोमव्यूहाकार निर्माणहेतो ।। ४१ ।। <br>
त्वत्पादब्जे भक्तिमग्र्यां सदा मे देहि स्वामिन्मूलभूतां चतुर्णाम् ।। <br>
श्रौतैः स्मार्तैर्नित्ययुक्ता जनास्ते दीनास्तिष्ठन्त्यत्र बद्धा भवाब्धौ ।। ४२ ।। <br>
अनन्तपादं बहुहस्तनेत्रमनंतकर्णं ककुभौघवस्त्रम् ।। <br>
दिवानिशानाथसुकुण्डलाढ्यं नक्षत्रमाला कृतचारुहारम् ।। ४३ ।। <br>
त्वामद्भुतं दिव्यनृसिंहमूर्तिं भक्तेष्टपूर्तिं शरणं प्रपद्ये ।। <br>
यत्पादपद्म हि पितामहस्य किरीटरत्नैर्विकचत्वमेति।।४४।। <br>
यदीयपादाब्जयुगांतभूमौ लुठेच्छिरो यस्य हि पांचभौतम् ।। <br>
तद्दिव्यपादं शिरसा वहंति सुरेन्द्रनार्यः खलु तं नमामि ।। ४५ ।। <br>
तद्दिव्यसिंहं हतपापसंघं पादाश्रितानां करुणाब्धिसिंहम् ।। <br>
पादाऽब्जसंघट्टविघट्टमानब्रह्मांडभांडं प्रणमामि चण्डम् ।। ४६ ।। <br>
सटाच्छटाकंपनशीर्यमाणघनौघविद्रावितपापसंघम् ।। <br>
चंडाट्टहासांतरिताब्दशब्दं त्रिलोकगर्भं नृहरिं नमामि ।। ४७ ।। <br>
नमस्ते नमस्ते नमस्तेऽद्य विष्णो परित्राहि  दीनानुकंपिन्ननाथम् ।। <br>
भवंतं समासाद्य मे देहबन्धो मुरारे न संसारकारागृहेऽस्तु ।। ४८ ।। <br>
हयमेधसहस्रांते यथा त्वां चर्मचक्षुषा ।। <br>
दिव्यरूपं प्रपश्यामि तथानुक्रोशय प्रभो ।। ४९ ।। <br>
यथा चेज्यासहस्रं मे निर्विघ्नं तत्समाप्यते ।। <br>
यज्ञेश त्वत्प्रसादान्मे तथा सान्निध्यमस्तु ते ।। 2.2.16.५० ।। <br>
कोटयः पापराशीनां क्षयं यांति यथा प्रभो ।। <br>
धर्मार्थकामा हस्तस्था नैषां चित्रं स्तुवंति ये ।। <br>
मोक्षस्य भाजनं विष्णो ते नरा ये तवाश्रयाः ।। ५१ ।। <br>
स्तुत्वेत्थं दिव्य सिंहं तं भूपतिर्हष्टमानसः ।। <br>
दण्डपातप्रणामेन जगाम धरणीं मुहुः ।। ५२ ।। <br>
।। जैमिनिरुवाच ।। ।। <br>
क्षेत्रं तन्नरसिंहस्य ब्रह्मणा निर्मितं पुरा ।। <br>
इन्द्रद्युम्नानुग्रहाय सर्वलोकहिताय च ।। ५३ ।। <br>
पश्यंति ये नृसिंहं तं शंभुना सह संस्थितम् ।। <br>
न देहबन्धं ते विप्राः प्राप्नुवंति न संशयः ।। ।। ५४ ।। <br>
मनसा वांछितं यद्यत्प्राप्नुवंति ततोऽधिकम् ।। <br>
स्तोत्रेणानेन ये दिव्यसिंहरूपं स्तुवंति वै ।। ५५ ।। <br>
सर्वकामप्रदो देवस्तस्य मुक्तिं प्रयच्छति ।। <br>
ज्येष्ठशुक्लद्वादशी या स्वातीनक्षत्रसंयुता ।। ५६ ।। <br>
तस्यां प्रतिष्ठितः क्षेत्रे दिव्यसिंहो महर्षिणा ।। <br>
सुतेन ब्रह्मणः साक्षात्तत्र पश्यंति तं च ये ।। ५७ ।। <br>
वाजिमेधसहस्रस्य फलं साग्रं लभंति ते ।। <br>
पञ्चामृतैर्वा क्षीरेण नारिकेलरसेन वा ।। ५८ ।। <br>
स्नापयंति नरा ये वै अथवा गन्धवारिणा ।। <br>
पूजयित्वा महासिंहमुपचारैः सपायसैः ।। ५९ ।। <br>
जपाकुसुममाल्यैश्च गन्धमाल्यैः सुशोभनैः ।। <br>
धूपदीपैः सकर्पूरैस्तांबूलैरतिशोभनैः ।। 2.2.16.६० ।। <br>
सुगीर्भिः स्तुतिपाठैश्च जयशब्दैस्तथोच्चकै ।। <br>
प्रदक्षिणप्रणामैश्च दानैर्ब्राह्मणतर्पणैः ।। <br>
सन्तोष्य नरसिंहं तं ब्रह्मलोकमवाप्नुयात् ।। ६१ ।। <br>
वैशाखस्य चतुर्दश्यां सौरिवारेऽनिलर्क्षके ।। <br>
आद्यावतारः सिंहस्य प्रदोषसमये द्विजाः ।।६२।। <br>
तस्यां संपूज्य विधिवन्नरसिंहं समाहितः ।। <br>
जन्मकोटिसहस्रैस्तु पापराशिः सुसंचितः ।। <br>
दह्यते तत्क्षणादेव तूलराशिरिवाग्निना ।। ६३ ।। <br>
दृष्ट्वा स्पृष्ट्वा नमस्कृत्वा प्रणिपत्य च भक्तितः ।। <br>
स्तुत्वा विमुच्यते पापैर्निर्मोकेन भुजंगवत् ।। ६४ ।। <br>
न तस्य व्याधयः संति न शोका नाधयस्तथा ।। <br>
सर्वान्कामानवाप्नोति हयमेधफलं तथा ।। ६५ ।। <br>
समीपे तस्य भो विप्रा यजनं दानमेव च ।। <br>
अन्यानि पुण्यकर्माणि कृतानि च सकृन्नरैः ।। <br>
कोटिकोटिगुणानि स्युर्नरसिंहप्रसादतः ।। ६६ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे षोडशोऽध्यायः ।। १६ ।। <br>
<br>
<br>
</span>
