<span style="font-size: 14pt; line-height: 200%">॥ जैमिनिरुवाच ॥ ॥ <br>
इत्युक्तस्तेन विप्रेण शबरश्चिंतयाकुलः ॥ <br>
अस्माकमुपजीव्योऽसौ रहस्यस्थो जनार्दनः ॥ १ ॥ <br>
उपस्थितं नो दुर्दैवं येन स्यात्सार्वलौकिकः ॥ <br>
न दर्शयामि चेद्विप्रं शापं मेऽसौ प्रदास्यति ॥ २ ॥ <br>
सर्वेषां ब्राह्मणो मान्यो विशेषादतिथिस्त्वयम् ॥ <br>
यस्मिन्विफलकामे तु द्वौ लोकौ विफलौ मम ॥ ३ ॥ <br>
एवं विचारयन्विश्वावसुः शबरपुंगवः ॥ <br>
जनप्रवादं सस्मार पुराणं शबरालये ॥ ४ ॥ <br>
अस्मिन्नंतर्हिते देवे भूम्यंतर्लीनमाधवे ॥ <br>
इन्द्रद्युम्नो नरपतिः शक्रतुल्यपराक्रमः ॥ ५ ॥ <br>
मनुष्यवपुषा यो वै ब्रह्मलोकं व्रजेदपि ॥ <br>
सोऽस्मिन्प्रजाभिरागत्य वाजिमेधशतेन च ॥ ६ ॥ <br>
इष्ट्वा दारुमयं विष्णुं चतुर्द्धा स्थापयिष्यति ॥ <br>
अस्य चेद्भाग्यमुत्पन्नं ब्राह्मणस्यातिथेर्भृशम् ॥ ७ ॥ <br>
अंतर्द्धानं भगवतः सन्निधानमथो भवेत् ॥ <br>
तदेनं दर्शयिष्यामि नीलेंद्रमणिमच्युतम् ॥ ८ ॥ <br>
न पौरुषेयं कस्यापि कर्तव्ये देवनिर्मिते ॥ <br>
इत्थं विचार्य मनसा शबरश्च पुनःपुनः ॥ ९ ॥ <br>
उवाच विप्रं पुरतो ध्यायंतं विष्णुमव्ययम् ॥ 2.2.8.१० ॥ <br>
॥ शबर उवाच ॥ ॥ <br>
अस्माभिः पूर्वतोऽप्येष उदंतः श्रुत एव हि ॥ <br>
इंद्रद्युम्नो नरपतिरत्र वासं करिष्यति ॥ ११ ॥ <br>
ततोऽपि भाग्यवांस्त्वं हि यदग्रे नीलमाधवम् ॥ <br>
चक्षुषा पश्यसे ब्रह्मन्नेहि यामो ह्यधित्यकाम् ॥ १२ ॥ <br>
इत्युक्त्वा तं करे धृत्वा वर्त्मना गहनं ययौ ॥ <br>
उपर्युपर्युपारुह्य शिलाविषमवर्त्मनि ॥ १३ ॥ <br>
एकैकनरगम्ये च कंटकाचितदुर्गमे ॥ <br>
तमःप्राये पथि गतं बोधयन्वचसा द्विजम् ॥ १४ ॥ <br>
मुहूर्ताभ्यां रौहिणस्य कुंडस्याविशतां तटे ॥ <br>
तं दृष्ट्वा सोऽब्रवीद्विप्रं कुंडमेतद्द्विजोत्तम ॥ १५ ॥ <br>
रौहिणाख्यं महत्तीर्थं कारणं सर्वपाथसाम् ॥ <br>
अत्र स्नात्वा नरो याति वैकुंठभवनं द्विज ॥ १६ ॥ <br>
एतस्य पूर्वभागेऽसो कल्पच्छायावटो महान् ॥ <br>
छायां यस्य समाक्रम्य ब्रह्महत्यां व्यपोहति ॥ १७ ॥ <br>
एतयोरंतरे ब्रह्मन्निकुंजाभ्यंतरे स्थितम् ॥ <br>
पश्य साक्षाजगन्नाथं वेदांतप्रतिपादितम् ॥ १८ ॥ <br>
दृष्ट्वा जहीहि सकलं विविधं पापसंचयम् ॥ <br>
इत ऊर्ध्वं न शोचस्व पतितो भवसागरे ॥ १९ ॥ ॥ <br>
॥ जैमिनिरुवाच ॥ ॥ <br>
स तु कुंडे द्विजः स्नात्वा संप्रदृष्टमनाः सुधी ॥ <br>
दूरात्प्रणम्य शिरसा मनसा वचसा हरिम् ॥ 2.2.8.२० ॥ <br>
तुष्टाव चैकाग्रमना हर्षगद्गदया गिरा ॥ २१ ॥ <br>
॥ विद्यापतिरुवाच ॥ ॥ <br>
प्रधानपुरुषातीत सर्वव्यापिन्परात्पर ॥ <br>
चराचरपरीणाम परमार्थ नमोऽस्तु ते ॥ ॥ २२ ॥ <br>
श्रुतिस्मृतिपुराणेतिहास संप्रतिपादितैः ॥ <br>
कर्मभिस्त्वं समाराध्य एक एव जगत्पते ॥ २३ ॥ <br>
त्वत्त एतज्जगत्सर्वं सृष्टौ संपद्यते विभो ॥ <br>
त्वदाधारमिदं देव त्वयैव परिपाल्यते ॥ २४ ॥ <br>
कल्पांते संहृतं सर्वं त्वत्कुक्षौ सावकाशकम् ॥ <br>
सुखं वसति सर्वात्मन्नंतर्यामिन्नमोऽस्तु ते ॥ २५ ॥ <br>
नमस्ते देवदेवाय त्रयीरूपाय ते नमः ॥ <br>
चंद्रसूर्यादिरुपेण जगद्भासयते सदा ॥ २६ ॥ <br>
सर्वतीर्थमयी गंगा यस्य पादाब्जसंगमात् ॥ <br>
पुनाति सकलाँल्लोकांस्तस्मै पावयते नमः ॥ २७ ॥ <br>
हवींषि मंत्रपूतानि सम्यग्दत्तानि वह्निषु ॥ <br>
परिणामकृते तुभ्यं .जगज्जीवयते नमः ॥ २८ ॥ <br>
यदंशमुपजीवंति जगंत्यानंदरूपिणः ॥ <br>
सर्वकल्मषहीनाय तस्मै ब्रह्मात्मने नमः ॥ २९ ॥ <br>
निर्मलाय स्वरूपाय शुभरूपाय मायिने ॥ <br>
सर्वसंगविहीनाय नमस्ते विश्वसाक्षिणे ॥ 2.2.8.३० ॥ <br>
बहुपादाक्षिशीर्षास्यबाहवे सर्वजिष्णवे ॥ <br>
सर्वजीवस्वरूपाय नमस्ते सर्वरूपिणे ॥ ३१ ॥ <br>
नमस्ते कमलाकांत नमस्ते कमलासन ॥ <br>
नमः कमलपत्राक्ष त्राहि मां पुरुषोत्तम ॥ ३२ ॥ <br>
असारसंसारपरिभ्रमेण निपीड्यमानं खलु रोगशोकैः ॥ <br>
मामुद्धरास्माद्भवदुःखजातात्पादाब्जयोस्ते शरणं प्रपन्नम् ॥ ३३ ॥ <br>
॥ जैमिनिरुवाच ॥ ॥ <br>
इति स्तुत्वा सुरेशानं देवं प्रणवरूपिणम् ॥ <br>
प्रणतः प्रणवं मंत्रं जजाप पुरतो हरेः ॥ ३४ ॥ <br>
जपांते शांतमनसं कृतांजलिमुपस्थितम् ॥ <br>
मन्यमानं कृतार्थं स्वं प्रोवाच शबरो द्विजम् ॥ ३५ ॥ <br>
॥ विश्वावसुरुवाच ॥ ॥ <br>
कृतार्थस्त्वं प्रभुं दृष्ट्वा सांप्रतं द्विजपुंगव ॥ <br>
दिनांतोऽभूद्गृहं यावः क्षुधितोऽसि श्रमान्वितः ॥ ३६ ॥ <br>
वासोऽप्यरण्ये हिंस्राणां नास्माकमुचिता स्थितिः ॥ <br>
यावद्भानोर्भाति भासस्तावद्यामो निजालयम् ॥ ३७ ॥ <br>
इत्युक्त्वा ब्राह्मणं पाणौ गृहीत्वा शबरः पुनः ॥ <br>
आजगाम द्विजश्रेष्ठाः स्वाश्रमं त्वरयान्वितः ॥ ३८ ॥ <br>
ब्राह्मणोऽपि जगन्नाथं ध्यायन्नानंदसागरम् ॥ <br>
क्षुत्तृषाश्रमजातानि दुःखानि बुबुधे न हि ॥ ३९ ॥ <br>
शिलाविषममार्गेऽपि कंटकोत्करदुर्गमे ॥ <br>
व्रजन्न दुःखं लेभेऽसौ शरीरानास्थया मुदा ॥ 2.2.8.४० ॥ <br>
एवं व्रजंतौ तौ विप्र शबरौ शबरालयम् ॥ <br>
सायाह्ने तमनुप्राप्तौ वैष्णवाग्र्यौ तु भो द्विजाः ॥ ४१ ॥ <br>
तत्रातिथिमनुप्राप्तं ब्राह्मणं शबरोत्तमः ॥ <br>
भक्ष्यभोज्य विधानैश्च विविधैः समपूजयत् ॥ ४२ ॥<br>
ततोऽभितृप्तस्तद्दत्तैरुपचारैर्नृपोचितैः ॥ <br>
विस्मयं परमं लेभे शबरस्य सुदुर्लभैः ॥ ४३ ॥ <br>
शबरोऽयं निवसति विषमे काननांतरे ॥ <br>
आरण्यकैर्वर्त्तमानः कथमस्य गृहांतरे ॥ ४४ ॥ <br>
राजार्हभक्ष्यभोज्यानि सुलभान्यद्भुतं महत् ॥ <br>
इति विस्मयमापन्नं ब्राह्मणं शबरस्तदा ॥ ४५ ॥ <br>
प्रोवाच स्निग्धवचसा विनयावनतो भृशम् ॥ ४६ ॥ <br>
॥ शबर उवाच ॥ ॥ <br>
भो विप्र श्रमहीनोऽसि कच्चित्क्षुत्तृड्विवर्जितः ॥ <br>
आरण्यकानां भवने नागराणां कुतः सुखम् ॥ ४७ ॥ <br>
अज्ञाता नागरी वृत्तिः शबरैस्तु विशेषतः ॥ <br>
राजोपजीविनां श्रेष्ठौ राजामात्यपुरोहितौ ॥ ४८ ॥ <br>
तयो राजसमः पूज्यः पुरोधाः शास्त्रसंमतः ॥ <br>
इन्द्रद्युम्नो नरपतिः सार्वभौमः प्रतापवान् ॥ ४९ ॥ <br>
त्वयि तुष्टे स संतुष्टो ध्रुवं विप्र भविष्यति ॥ <br>
इत्युक्तवत्यरण्यस्थे स तु प्रीततरो द्विजः ॥ <br>
उवाच शबरं प्रीत्या विनयाद्भुतवादिनम् ॥ 2.2.8.५० ॥ <br>
॥ विद्यापतिरुवाच ॥ ॥ <br>
साधो मदुपचाराय हृतान्येतानि यानि ते ॥ <br>
वस्तुन्यमानुषाणीह यान्यदृष्टानि राजभिः ॥ ५१ ॥ <br>
चित्रमेतद्दिव्यवस्तुसंचयः शबरालये ॥ <br>
एतत्ख्यातुं कौतुकं मे साधो संवर्द्धते महत् ॥ ५२ ॥ <br>
॥ शबर उवाच ॥ ॥ <br>
एतत्प्रकाशितुं विप्र मतिर्नोत्सहते मम ॥ <br>
तथापि ते द्विजश्रेष्ठाऽतिथिभक्त्या वदाम्यहम् ॥ ५३ ॥ <br>
शक्रादयो देवगणाः समायान्त्यन्वहं द्विज ॥ <br>
दिव्योपचारानादाय पूजनाय जगत्पतेः ॥ ५४ ॥ <br>
पूजयित्वा जगन्नाथं स्तुत्वा नत्वा च भक्तितः ॥ <br>
गीतशवादित्रनृत्यैश्च संतोष्य पुरुषोत्तमम् ॥ ५५ ॥ <br>
पुनः प्रयांति सततं त्रिदिवं सुरसत्तमाः ॥ <br>
दिव्यान्येतानि वस्तूनि निर्माल्यानि जगत्पतेः ॥ ५६ ॥ <br>
दत्तानि तुभ्यं विदुषे कथं विस्मयते भवान् ॥ <br>
विष्णोर्निर्माल्यभोगेन क्षीणरोगजरा वयम् ॥ ५७ ॥ <br>
सपुत्रबांधवाः सर्वे निवसामोऽयुतायुषः ॥ <br>
विष्णुनिर्माल्यभोगेन क्षीयते पापसंहतिः ॥ ५८ ॥ <br>
न तच्चित्रं द्विजश्रेष्ठ येन स्यान्मुक्तिभाजनम् ॥ <br>
श्रुत्वैतद्दुर्लभं कर्म ब्राह्मणो रोमहर्षणः ॥ ५९ ॥ <br>
आनंदाश्रुविलुप्ताक्षः स्वं कृतार्थममन्यत ॥ <br>
अहो शबरजन्मासौ पश्यत्यव्ययमीश्वरम् ॥ 2.2.8.६० ॥ <br>
तदुच्छिष्टं दिव्यभोगमुपभुंक्ते दिवानिशम् ॥ <br>
नान्योऽस्य सदृशो लोके पृथिव्यां सचराचरे ॥ ६१ ॥ <br>
यादृशो विष्णुभक्तोऽयं शबरो नीलपर्वते ॥ <br>
किं गत्वा स्वगृहे मेऽद्य कुटुंबेनाऽसुखात्मना ॥ ६२ ॥ <br>
अनेन सख्यं निष्पाद्य स्थास्याम्यत्र वनांतरे ॥ <br>
चिन्तयित्वा चिरं विप्रः श्रीकृष्णासक्तमानसः ॥ ६३ ॥ <br>
पुनः प्रोवाच शबरं मयि ते चेदनुग्रहः ॥ <br>
साधो सख्यं त्वया कार्यमिति मे निश्चयो महान् ॥ ६४ ॥ <br>
किं गत्वा सेवया राज्ञः परत्रासुखहेतुना ॥ <br>
अत्र स्थित्वा त्वया सार्धमुपास्य मधुसूदनम् ॥ ६५ ॥ <br>
यथा पुनर्देहबंधो यतिष्ये न भवेन्मम ॥ <br>
साधु मित्र त्वया सार्द्धं भाग्यान्मे संगमोऽभवत् ॥ ६६ ॥ <br>
दुस्तारं  भवसंसारं तरिष्ये त्वत्प्रसादतः ॥ <br>
सारमेतत्प्रशंसंति संसारे भवसागरे ॥ ६७ ॥ <br>
यद्वैष्णवेन मित्रत्वं दुःखसंसारपारदम् ॥ <br>
मित्रस्य सहवासेन पुनः प्रत्यक्षमेष्यति ॥ ६८ ॥ <br>
भगवान्पुण्डरीकाक्षः शंखचक्रगदाधरः ॥ <br>
इंद्रद्युम्नो नरपतिर्मयि प्रत्यागते सखे ॥ ६९ ॥ <br>
भगवंतं समाराद्धुमिहैव स निवत्स्यति ॥ <br>
प्रासादं विपुलं चात्र चिकीर्षुर्भगवत्प्रियम् ॥ 2.2.8.७० ॥ <br>
सहस्रमुपचाराणां पूजनाय जगत्पतेः ॥ <br>
रचयिष्यामीति महत्प्रतिज्ञासीन्महीपतेः ॥ ७१ ॥ <br>
प्रतिश्रुतं तत्पुरतः प्रीतस्तन्मेऽनुमन्यताम् ॥ ७२ ॥ ॥ <br>
॥ शबर उवाच ॥ ॥ <br>
सखे पुरातनी वार्त्ता प्रसिद्धैवात्र तादृशी ॥ ७३ ॥ <br>
त्वया यथैव कथितं इन्द्रद्युम्नसमागमः ॥ <br>
केवलं माधवं तत्र न द्रक्ष्यति महीपतिः ॥ ७४ ॥ <br>
अचिरादेव भगवान्स्वर्णवालुकयावृतः ॥ <br>
प्रतिजज्ञे यमायैतदन्तर्द्धानं गमिष्यति ॥ ७५ ॥ <br>
महाभाग्यपरीपाकात्प्रत्यक्षोऽयं त्वया कृतः ॥ <br>
इन्द्रद्युम्नागमाभ्यासे ध्रुवं स व्यवधास्यति ॥ ७६ ॥ <br>
एषोऽर्थस्तु त्वया मित्र न वक्तव्यो नृपाग्रतः ॥ <br>
आगत्य सोऽत्र नृपतिरदृष्ट्वा परमेश्वरम् ॥ ७७ ॥ <br>
प्रायोपवेशव्रतवान्स्वप्ने दृष्ट्वा गदाधरम् ॥ <br>
तदादेशाद्दारुमयं प्रभोर्लिंगचतुष्टयम् ॥ ७८ ॥ <br>
पूजयिष्यति भक्त्या च प्रतिष्ठाय स्वयंभुवा ॥ <br>
स्थितिरत्र हरेर्यावदावयोर्वंशसंस्थितिः ॥ ७९ ॥ <br>
अनुग्रहाद्भगवतो नात्र कार्या विचारणा ॥ <br>
तदत्रार्थे सखे खेदं मा व्रज क्षिप्रमेव हि ॥ 2.2.8.८० ॥ <br>
निर्वर्त्स्यतेऽचिरादेव मित्रेदानीं सुखं स्वप ॥ <br>
प्रातर्दृष्ट्वा पुनर्देवं नीलेन्द्राश्ममयं विभुम् ॥ ८१ ॥ <br>
सिंधौ स्नात्वा तस्य तटे निवासाय महीपतेः ॥ <br>
द्रक्ष्यामः साधु संस्थानं यथाभिलषितं सखे ॥ ८२ ॥ <br>
इत्यन्याश्च कथाः पुण्याः कृत्वा तौ च परस्परम् ॥ <br>
शुभस्थाने चास्वपतां शयने पल्लवास्तृते ॥ ८३ ॥ <br>
प्रभातायां तु शर्वर्यां तीर्थराजोदकेन तौ ॥ <br>
स्नानं निर्वर्त्य विधिवन्माधवं प्रणिपत्य च ॥ ८४ ॥ <br>
राजार्हस्थानं निर्णीय निवासाय गतौ पुनः ॥ <br>
तत्र मित्रेणाभिमन्त्र्य राज्ञो निर्देशकारणात् ॥ ८५ ॥ <br>
रथमारुह्य विप्रः स त्ववंतीपुरमाययौ ॥ ८६ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादेऽष्टमोऽध्यायः ॥ ८ ॥ <br>
<br>
<br>
</span>
