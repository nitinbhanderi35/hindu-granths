<span style="font-size: 14pt; line-height: 200%">।। जैमिनिरुवाच ।। ।। <br>
अतः परं प्रवक्ष्यामि दक्षिणायनमुत्तमम् ।। <br>
संक्रांतेः पूर्वकाले याः कला वै विंशतिर्मताः ।। १ ।। <br>
अयनं पुण्यकालोऽयं पुण्यकर्मसु कर्मिणाम् ।। <br>
पंचामृतैस्तत्र देवं स्नापयेत्स्वापवद्द्विजाः ।। २ ।। <br>
सर्वांगं लेपयेदस्यागुरुकर्पूरचंदनैः ।। <br>
सुगन्ध माल्यालंकारैश्चारुवस्त्रैश्च दीपकैः ।। ३ ।। <br>
नानाभक्ष्योपहारैश्च पूजयेत्परमेश्वरम् ।। <br>
कर्पूरालतिकामुच्चैर्मुखाभ्याशे हरेर्ददेत् ।। ४ ।। <br>
दूर्वांकुराक्षतैर्नीराजनेनाथ प्रवन्दयेत् ।। <br>
मांगल्यगीतनृत्ताद्यैर्नारी हुलुहुलां वदेत् ।। ५ ।। <br>
पूजितं पूज्यमानं च यः पश्येत्पुरुषोत्तमम् ।। <br>
पूजाशतगुणं पुण्यं तस्मै दद्याज्जनार्दनः ।। ६ ।। <br>
अयने दक्षिणे तस्मिन्नर्च्यमानं श्रियः पतिम् ।। <br>
विहाय सर्वपापानि विष्णुलोकं व्रजंति ते ।। ७ ।। <br>
स्वल्पा वा महती यात्रा सर्वा मुक्तिप्रदा हरेः ।। <br>
तस्मिंस्तस्मिन्दिने दृष्टो भगवान्मुक्तिदो ध्रुवम् ।। ८ ।। <br>
विश्वासहेतोर्मूर्खाणां यात्रा ह्येताः कृपावता ।। <br>
विष्णुना कथिता विप्राः पापिनां किल्बिषापहाः ।। ९ ।। <br>
आयासजनितं पुण्यं मन्यन्ते ये नराधमाः ।। <br>
लक्ष्मीपतेर्भोजनाय संस्कार्योऽत्र महानसः ।। 2.2.37.१० ।। <br>
वैष्णवाग्निं समाधाय निरुप्य चरुमुत्तमम् ।। <br>
वैश्वदेवं प्रकुर्वीत भगवत्पाकसाधनम् ।।११।। <br>
ब्रह्मणे वास्तुपतये प्रजानां पतये तथा ।। <br>
विष्णवे विश्वकर्त्रे च शुच्यग्नौ जुहुयाच्छुचिः ।। १२ ।। <br>
राज्ञा नियुक्त आचार्यः श्रौतस्मार्तक्रियापरः ।। <br>
द्वारपालप्रचंडाभ्यामैशान्यां क्षेत्रपालिने ।। १३ ।। <br>
दक्षिणे च विरूपाय खगानां पतये तथा ।। <br>
दुर्गासरस्वतीभ्यां च नैर्ऋत्यां विनिवेदयेत् ।। १४ ।। <br>
महालक्ष्मीमहेंद्राभ्यां प्राच्यां दिशि बलिः स्मृतः ।। <br>
विष्णु पारिषदेभ्योऽथ पशूनां पतये तथा ।। १५ ।। <br>
उदीच्यां बलिदानं तु नारदायाथ पश्चिमे ।। <br>
आग्नेय्यामग्नये दद्याद्वायव्यां विश्वसाक्षिणे ।। १६ ।। <br>
पञ्चश्वसनरूपेभ्यो विश्वकर्त्रेऽथ मध्यतः ।। <br>
आद्यंतयोर्जलं दद्यात्प्रत्येकं बलिकर्मणि ।। ३७ ।। <br>
दत्त्वा वलिं तदग्नौ तु कारयेत्पाकमुत्तमम् ।। <br>
संध्यात्रये भगवतः पूजायै चरुकारणात् ।। १८ ।। <br>
चरुसंस्कारकांगानि भक्ष्यभोज्यादिकानि वै ।। <br>
न दीप्तान्योजयेत्तत्र लोके त्रैवर्णिको नृपः ।। ।। १९ ।। <br>
आर्यान्पवित्राञ्छूद्रान्वा वर्णांश्च परिसेवकान् ।। <br>
लौकिकव्यवहारोऽयं पचति श्रीः स्वयं ध्रुवम् ।। 2.2.37.२० ।। <br>
भुंक्ते नारायणो नित्यं तया पक्वं शरीरवान् ।। <br>
अमृतं तद्धि नैवेद्यं पापघ्नं मूर्ध्नि धारणात् ।। २१ ।। <br>
भक्षणान्मद्यपानादिमहादुरितनाशनम् ।। <br>
आघ्राणान्मानसं पापं दर्शनाद्दृष्टिजं तथा ।। २२ ।। <br>
आस्वादात्तु कृतं पापं श्रावणं च व्यपोहति ।। <br>
स्पर्शनात्त्वक्कृतं पापं मिथ्याभाषणजं तथा ।। २३ ।। <br>
गात्रलेपाद्दहेत्पापं शारीरं वै न संशयः ।। २४ ।। <br>
महापवित्रं हि हरेर्निवेदितं नियोजयेद्यः पितृदेवकर्मसु ।। <br>
तृप्यंति तस्मै पितरः सुरास्तथा प्रयांति लोकं मधुसूदनस्य ते ।। २५ ।। <br>
नात्ः पवित्रं वस्त्वस्ति हव्यकव्येषु भो द्विजाः ।। <br>
नराणां रूपमास्थाय तदश्नंति दिवौकसः ।। २६ ।। <br>
अभिमानो महांस्तत्र देवदेवस्य चक्रिणः ।। <br>
श्वेतो नाम महाराजः पुरा त्रेतायुगेऽभवत् ।। २७ ।। <br>
व्रतस्थोऽपि महाभक्तिं चकार पुरुषोत्तमे ।। <br>
इन्द्रद्युम्नेन रचितभोगमात्रानुसारतः ।। २८ ।। <br>
भोगान्प्रकल्पयामास प्रत्यहं श्रीपतेर्मुदा ।। <br>
भक्ष्यभोज्यान्यनेकानि षड्रसांश्च सुसंस्कृतान् ।। २९ ।। <br>
माल्यानि च विचित्राणि सुगंधमनुलेपनम् ।। <br>
गीतवादित्रनृत्यानि दिव्यानि सुबहूनि च ।। 2.2.37.३० ।। <br>
राजोपचारा बहुशोऽवसरेऽवसरे हरेः ।। <br>
बहुवित्तव्ययायास भक्तिभावनिरूपकाः ।। ३१ ।। <br>
तत्तद्वैष्णवशास्त्रोक्तचित्रभोगाः पृथग्विधाः ।। <br>
कल्पितास्तेन भूपेन विद्वत्पंकजभानुना ।। ३२ ।। <br>
प्रातः पूजनवेलायां हरिं द्रष्टुं जगाम सः ।। <br>
कस्मिंश्चिद्दिवसे राजा पूज्यमानं ददर्श तम् ।। ३३ ।। <br>
प्रणम्य देवदेवं तु बद्धांजलिपुटो मुदा ।। <br>
प्रासादद्वारनिकटे तस्थिवानृपसत्तमः ।। ३४ ।। <br>
दृष्ट्वा स्वयं विरचितानुपचाराननुत्तमान् ।। <br>
उपायनसहस्रं च हरेरग्रे प्रकल्पितम् ।। ३५ ।। <br>
चिंतयामास मनसा किंचिद्ध्यानावलंबितः ।। <br>
मनुष्यकल्पितंभोगं ग्रहीष्यति हरिः किमु ।। ३६ ।। <br>
देवैर्दिव्योपचारैर्यो शक्यते नार्चनाविधौ ।। <br>
मानसैरुपहारैर्यं पूजयंति यतव्रताः ।। ३७ ।। <br>
भावदुष्टो बहिर्यागो न मुदे तस्य निश्चितम् ।। <br>
इत्थं संचितयन्राजा दिव्यासनगतं विभुम् ।। ३८ ।। <br>
भुंजानमन्नपानाढ्यं श्रिया सुपरिवेषितम् ।। <br>
दिव्यस्रजालंकृतया दिव्यगंधदुकूलया ।। ३९ ।। <br>
अनर्घ्यरत्नमंजीरसिंजितेन सुरालयम् ।। <br>
पूरयंत्या स्वर्णदर्व्या ददत्या सादरं रसान् ।। 2.2.37.४० ।।<br>
भगवत्प्रतिरूपैश्च भुंजानैः परिवेष्टितम् ।। <br>
दृष्ट्वा कृतार्थमात्मानं मन्यमानस्तदद्भुतम् ।। ४१ ।। <br>
प्रोन्मीलिताक्षः स पुनः प्राग्दृष्टं समवैक्षत ।। <br>
अतः प्रभृति राजासौ परां निर्वृतिमाप्तवान् ।। ४२ ।। <br>
निवेदिताशीर्व्रतवांश्चचार सुमहत्तपः ।। <br>
अकालमृत्युनाशाय स्वराज्ये मृतमुक्तये ।। ४३ ।। <br>
मंत्रराजं जपन्नित्यं श्रितानां कल्पपादपम् ।। <br>
ददर्श शतवर्षांते नृहरिं दुरितापहम् ।। ४४ ।। <br>
योगासनाब्जनिलयं वामांगावस्थितश्रियम् ।। <br>
दिव्यालंकृतसर्वांगं स्फटिकामलविग्रहम् ।। ४५ ।। <br>
त्रिदशैः सिद्धमुक्तैश्च स्तूयमानं स्मिताननम् ।। <br>
भ्रांतो विस्मयभीतिभ्यां हर्षगद्गदया गिरा ।। <br>
प्रसीद नाथेति लपन्पपात धरणीतले ।। ४६ ।। <br>
तपःकृशं तं प्रणतं दृष्ट्वा मनुजकेसरी ।। <br>
अकल्मषं क्षितिपतिं विवक्षुर्भक्तवत्सलः ।। ४७ ।। ।। <br>
।। श्रीभगवानुवाच ।। ।। <br>
उत्तिष्ठ वत्स भक्त्या ते प्रसन्नं विद्धि मां प्रभुम् ।। <br>
मयि प्रसन्ने नालभ्यं वरं तत्प्रार्थ्यतां भवान् ।।४८।। <br>
श्रुत्वेत्थं भगवद्वाक्यं समुत्तस्थौ ततो नृपः ।। <br>
बद्धांजलिपुटो नम्रो भक्त्योवाच जनार्दनम् ।। ४९ ।। <br>
।। श्वेत उवाच ।। ।। <br>
स्वामिन्यदि प्रसादस्ते मयि जातः सुदुर्लभः ।। <br>
सारूप्यमथ संप्राप्य स्थास्यामि तव सन्निधौ ।। 2.2.37.५० ।। <br>
स्थास्ये यावन्नृपत्वेऽहं मद्राज्ये नो जनः क्वचित् ।। <br>
अकाले म्रियतां जंतुः काले चेन्मुक्तिमाप्नुयात् ।।५१।। <br>
तच्छ्रुत्वा भगवान्प्राह श्वेतराजानमुत्तमम् ।।५२।। <br>
श्वेत ते वांछितं भूयात्तिष्ठ त्वं मम दक्षिणे ।। <br>
भुक्त्वा वर्षसहस्रं तु स्वराज्यं सुसमृद्धिमत् ।।५३।। <br>
मम निर्माल्यभोगेन क्षीणशेषाघसंचयः ।। <br>
सुनिर्मलांतःकरणो मत्सायुज्यमवाप्स्यसि ।। ५४ ।। <br>
वटसागरयोर्मध्ये मुक्तिस्थाने सुदुर्लभे ।। <br>
मदीयाऽऽद्यावतारस्य विष्णोर्मत्स्यस्वरूपिणः।।५५।।<br>
संमुखीनो वस त्वं हि स्फटिकामलविग्रहः ।। <br>
ख्यातिं यास्यसि भूर्लोके श्वेतमाधवसंज्ञया।।५६।। <br>
युवयोरंतराले ये प्राणांस्त्यक्ष्यंति मानवाः ।। <br>
तिर्यंचोऽपि च कीटा वा ध्रुवं ते मुक्तिमाप्नुयुः ।।५७।। <br>
अमरा यत्र मरणमिच्छंति किमु मानवाः ।। <br>
तवोत्तरस्यां दिशि यत्सरः पापनिबर्हणम् ।।५८।। <br>
तत्र स्नात्वा उपस्पृश्य तदीये दक्षिणे तटे ।। <br>
उभयोर्दृष्टिपूतःसंत्यक्त्वा प्राणान्विमुच्यते ।। ।।५९।।<br>
आसमंतादिदं क्षेत्रं यत्रतत्रापि मुक्तिदम् ।। <br>
मूढात्मनां विश्वसितुं प्रधानं स्थानमीरितम्।।2.2.37.६०।।<br>
तव राज्ये तु ये लोका मम निर्माल्यभोजिनः।। <br>
मृतिराकालिकी तेषां न कदाचिद्भविष्यति ।। ६१ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये सप्तत्रिंशोऽध्यायः।।३७।। <br>
<br>
</span>
