<span style="font-size: 14pt; line-height: 200%">।। जैमिनिरुवाच ।। ।। <br>
अतः परं प्रवक्ष्यामि शयनोत्सवमुत्तमम् ।। <br>
आषाढीमवधिं कृत्वा हरेः स्वापस्तु कर्कटे ।। १ ।। <br>
वार्षिकांश्चतुरो मासान्यावत्स्यात्कार्त्तिकी द्विजाः ।। <br>
अयं पुण्यतमः कालो हरेराराधनं प्रति ।। २ ।। <br>
काश्यां बहुयुगं वासान्नियमव्रतसंस्थितेः ।। <br>
फलं यदुक्तं तद्विद्यात्क्षेत्रे श्रीपुरुषोत्तमे ।। ३ ।। <br>
चातुर्मास्यदिनैकेन वसतः सन्निधौ हरेः ।। <br>
वार्षिकाणां चतुर्णां तु यान्यहानि वसन्नयेत् ।। ४ ।। <br>
पुण्यक्षेत्रे जगन्नाथसन्निधौ निर्मलांतरे ।। <br>
प्रत्यक्षं वाजिमेधस्य सहस्रस्य लभेत्फलम् ।। ५ ।। <br>
स्नात्वा सिंधुजले पुण्ये दृष्ट्वा श्रीपुरुषोत्तमम् ।। <br>
चातुर्मास्यव्रते तिष्ठन्न शोचति कुतश्चन ।। ६ ।। <br>
चातुर्मास्ये निवसति क्षेत्रे श्रीपुरुषोत्तमे ।। <br>
साक्षाद्दृष्टिर्भगवतस्तद्द्वयं मुक्तिसाधनम् ।। ७ ।। <br>
तस्मात्सर्वाणि संत्यज्य श्रौतस्मार्त्तानि मानवः ।। <br>
प्रयत्नान्निवसेत्पुण्ये क्षेत्रे श्रीपुरुषोत्तमे ।। ८ ।। <br>
भोगिभोगासने सुप्तश्चातुर्मास्येषु वै प्रभुः ।। <br>
सर्व क्षेत्रेषु सान्निध्यं न करोति जगद्गुरुः ।। ९ ।। <br>
अत्र साक्षान्निवसति यथा वैकुण्ठवेश्मनि ।। <br>
द्वादशस्वपि मासेषु भगवानत्र मूर्तिमान् ।। <br>
मुक्तिदश्चक्षुषा दृष्टश्चातुर्मास्ये विशेषतः ।। 2.2.36.१० ।। <br>
अष्टमासनिवासेन दृष्ट्वा विष्णुं दिने दिने ।। <br>
यदाप्नोति फलं तद्धि चातुर्मास्यदिनैकतः ।। ११ ।। <br>
चातुर्मास्यनिवासेन क्षेत्रे श्रीपुरुषोत्तमे ।। <br>
दिनं दिनं महापुण्यं सर्वक्षत्रनिवासजम् ।। <br>
फलं ददाति भगवान्क्षेत्रे वर्षनिवासतः ।। १२ ।। <br>
सर्वपापप्रसक्तोऽपि सर्वाचारच्युतोऽपि च ।। <br>
सर्वधर्मबहिर्भूतो निवसेत्पुरुषोत्तमे ।। १३ ।। <br>
चातुर्मास्यमथेकं यः कुर्याद्वै पापकृन्नरः ।। <br>
विहाय सर्वपापानि बहिरंतश्च निर्मलः ।। १४ ।। <br>
नरसिंहप्रसादेन वैकुण्ठभवनं व्रजेत् ।। १५ ।। <br>
तस्मान्नरः सर्वभावैर्विष्णोः शयनभावितान् ।। <br>
वार्षिकांश्चतुरो मासान्निवसेत्पुरुषोत्तमे ।। १६ ।। <br>
कुर्यादन्यन्न वा कुर्याज्जन्मसाफल्यमृच्छति ।। १७ ।। <br>
आषाढशुक्लैकादश्यां कुर्यात्स्वापमहोत्सवम् ।। <br>
मण्डपं रचयेत्तत्र शयनागारमुत्तमम् ।। १८ ।। <br>
देवस्य पुरतः शय्यां रत्नपल्यंकिकोपरि ।। <br>
स्वास्तीर्य सोपधानां तु मृदुचीनोत्तरच्छदाम् ।। १९ ।। <br>
कर्पूरधूलिविक्षिप्तां साधुचंद्रातपां शुभाम् ।। <br>
सर्वतो वेष्टितां छिद्ररहितां चदनोक्षिताम् ।। 2.2.36.२० ।। <br>
साधुद्वारां समां स्निग्धां नानाचित्रोपशोभिताम्।। <br>
एकं स्वापगृहं कृत्वा निशीथे प्रतिमात्रयम् ।। २१ ।। <br>
सौवर्णं राजतं वापि रीतिजं दार्षदं तथा ।। <br>
यथाश्रद्धं प्रकुर्वीत प्रशस्तं चोत्तरोत्तरम्।। २२ ।। <br>
तत्त्रयाणां सुराणां वै पादमूले यथातथम् ।। <br>
निधाय पूजूयेद्देवांस्तच्छेषं तेषु निक्षिपेत् ।। २३ ।। <br>
पूजांते भावयेदैक्य तेषां कृष्णादिभिः सह ।। <br>
एह्येहि भगवन्देव सर्वलोकैकजीवन ।। २४ ।। <br>
स्वापार्थं चतुरो मासान्सर्वकल्याणवृद्धये ।। <br>
इति संप्रार्थ्य देवेशांस्तदंगात्तत्स्रजां त्रयम् ।। २५ ।।<br>
&nbsp;प्रत्यर्चासु विनिक्षिप्य मांगल्यस्तुतिगीतिभिः ।। <br>
नयेच्छय्यागृहद्द्वारं वासयेद्धटिकात्रये ।।२६।। <br>
पंचामृतैः स्नापयेत्तान्पृथक्पलशताधिकैः ।। <br>
सुगन्धचंदनैर्लिप्तान्वस्त्रालंकरणादिभिः ।। २७ ।। <br>
पूजयित्वा यथान्यायं प्रांजलिर्मंत्रमुच्चरेत् ।। <br>
जगद्वन्द्य जगन्नाथ जगत्त्राणपरायण ।।२८ ।। <br>
हिताय जगतामीश चातुर्मास्यान्घनागमान् ।। <br>
सुप्त्वा प्रशमयारिष्टाञ्छक्रेण सह पूजितः ।। २९ ।। <br>
एह्येहि शयनागारं सुखमत्र स्वप प्रभो ।। <br>
इति संप्रार्थ्य देवेशं स्वापयेत्पुरुषोत्तमम् ।। 2.2.36.३० ।। <br>
सुदृढं बन्धयेद्द्वारं विष्णोः शयनवेश्मनः ।। <br>
स्वापयित्वा जगन्नाथं लभते सुखमुत्तमम् ।। ।। ३१ ।। <br>
वार्षिकांश्चतुरो मासान्प्रसुप्ते वै जनार्दने ।। <br>
व्रतैरनेकैर्नियमैर्मासान्वै चतुरः क्षिपेत् ।। ३२ ।। <br>
कल्पस्थायी विष्णुलोके नरो भक्तो भवेद्ध्रुवम्।। <br>
नियमव्रतानि गदतः शृणुध्वं मुनयो मम ।। ३३ ।। <br>
मंचखट्वादिशयनं वर्जयेद्भक्तिमान्नरः ।। <br>
अनृतौ न व्रजेद्भार्यां मासं मधु परौदनम् ।। ।। ३४ ।। <br>
पटोलं मूलकं चैव वार्ताकं च न भक्षयेत् ।। <br>
अभक्ष्यं वर्जयेद्दूरान्मसूरं सितसर्षपम् ।। ३५ ।। <br>
राजमाषान्कुलत्थांश्च आशुधान्यं च संत्यजेत्।। <br>
शाकं दधि पयो माषाच्छ्रावणादौ क्रमादिमान् ।। ३६ ।। <br>
राजगोपयतींस्त्यक्त्वा नारोहेच्चर्मपादुके ।। <br>
वार्षिकांश्चतुरो मासानव्रतेन नयेद्यदि ।। <br>
तस्य पापस्य शांत्यर्थं कार्तिके वा व्रती भवेत् ।। ३७ ।। <br>
नमः कृष्णाय हरये केशवाय नमोनमः ।। <br>
नमोऽस्तु नारसिंहाय विष्णवे पापजिष्णवे ।। ३८ ।। <br>
सायं प्रातर्दिवामध्ये कर्मांतेषु च योजयेत् ।। ३९ ।। <br>
तस्य पापानि घोराणि चितानि बहुजन्मसु ।। <br>
निर्दहत्येव सर्वाणि तूलराशिमिवानलः ।। 2.2.36.४० ।। <br>
एकाहारो यताहारो विष्णुनिर्माल्यभोजनः ।। <br>
आषाढीमवधिं कृत्वा कार्तिक्यवधि यो भवेत् ।। <br>
नक्तभोजी भवेद्वापि स्वर्गस्तस्याल्पकं फलम्।। ४१ ।। <br>
तैलाभ्यंगं दिवास्वापं मृषावादं च वर्जयेत् ।। <br>
आषाढशुक्लैकादश्यां संक्रांतौ कर्कटस्य वा ।। ४२ ।। <br>
आषाढ्यां वा नरो भक्त्या गृह्णीयान्नियमं व्रती ।। <br>
सर्वपापहरं देवं प्रपूज्य मधुसूदनम् ।। ४३ ।। <br>
तदग्रे प्रतिसंकल्प्य व्रतार्चनजपादिकम् ।। <br>
प्रार्थयेत्परमानन्दं कृतांजलिपुटो व्रती ।। ४४ ।। <br>
चातुर्मास्यव्रतं देव गृहीतं त्वत्प्रसादतः ।। <br>
तव प्रसादान्निर्विघ्नं सिद्धिमायातु केशव ।। ४५ ।। <br>
व्रतेस्मिन्यद्यसंपूर्णे परलोकगतिर्भवेत्।। <br>
तन्मे भवतुसंपूर्णं त्वत्प्रसादादधोक्षज ।। ४६ ।। <br>
इति संप्रार्थ्य देवेशं पूर्वोक्तनियमे स्थितः ।। <br>
यापयेच्चतुरो मासान्विष्ण्वर्पित मतिर्व्रती।।४७।।<br>
पारणं प्रतिमासांते प्रीत्यै कृष्णस्य कारयेत् ।।४८।।<br>
मिष्टान्नैर्भोजयेद्विप्रान्पूजयित्वा जगत्पतिम् ।। <br>
असमर्थस्तु कार्तिक्यां पारयेद्व्रतमुत्तमम्।।४९।। <br>
तस्यां पूज्य जगन्नाथं वह्निस्थं तर्पयेत्ततः ।। <br>
द्विजाग्र्यान्पायसैर्मिष्टैर्विष्णुभक्त्या प्रपूजयेत् ।।2.2.36.५०।। <br>
यथाशक्त्या प्रदद्याद्वै कनकं वस्त्रमेव च ।। <br>
अशक्तः कार्तिके मासि व्रतं कुर्यात्पुरोदितम् ।।५१।। <br>
व्रतं च विविधं विष्णोः कृच्छ्रचांद्रायणं तथा ।।५२।। <br>
पयः पीत्वा नयेद्यस्तु शाकाहारेण वा पुनः ।। <br>
भुक्त्वात्र विपुलान्भोगान्परं  निर्वाणमृच्छति।।५३।।<br>
तत्रापि चेदशक्तः स्याद्भीष्मपंचकमुत्तमम्।।<br>
प्रीतये देवदेवस्य वन्यवृत्तिर्भवेद्व्रती ।।५४।। <br>
एतद्व्रतं समाख्यातं भगवत्प्रीतिकारकम् ।। <br>
सर्वपापप्रशमनं विष्णुलोकगतिप्रदम् ।। <br>
धन्यं यशस्यमायुष्यं सर्वकामप्रसाधनम् ।।५५।। <br>
मुनयः प्रोक्तमेतद्वो रहस्यं शृणुतापरम् ।। <br>
एतद्व्रतानि चान्यानि व्रतानि सबहूनि च ।। ५६ ।। <br>
भगवद्भक्तिहीनानां जानीध्वं विफलानि वै ।। <br>
फलं महाक्रतूनां यत्तीर्थानां फलमुत्तमम् ।। ५७ ।। <br>
दानानां तपसां चैव सात्त्विकानां च यत्फलम् ।। <br>
एकया विष्णुभक्त्या तत्समग्रं फलमश्नुते ।। ५८ ।। <br>
ये पश्यंति महात्मानः शयनोप्सवमुत्तमम्।। <br>
मातुर्गर्भे न स्वपंति कारयंति च ये महम् ।। ५९ ।। <br>
उत्सवांते व्रतं चेदं प्रतिज्ञाय तदग्रतः ।। <br>
पर्याप्तं पारयित्वा तु ब्रह्मलोके महीयते ।। 2.2.36.६० ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये षट्त्रिंशोऽध्यायः ।। ३६ ।। <br>
<br>
</span>
