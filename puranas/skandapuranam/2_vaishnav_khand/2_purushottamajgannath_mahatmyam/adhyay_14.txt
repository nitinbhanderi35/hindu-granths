<span style="font-size: 14pt; line-height: 200%">॥ मुनय ऊचुः ॥ ॥ <br>
रथमारुह्य तौ यातौ यदा नारदपार्थिवौ ॥ <br>
क्व यातौ चक्रतुः किं वा तन्नो वद महामुने ॥१॥ <br>
॥ जैमिनिरुवाच ॥ ॥ <br>
सार्द्धं च विद्यापतिना पुरोहितकनीयसा ॥ <br>
क्षेत्रांते नीलकण्ठस्य समीपमुपजग्मतुः ॥ २ ॥ <br>
दुर्निमित्तमभून्मार्गे व्रजतोऽस्य महीक्षितः ॥ <br>
वामाक्षिभुजयोः स्पन्दः स्फुरणं च मुहुर्मुहुः ॥ ३ ॥ <br>
तद्दृष्ट्वा नृपशार्दूलो विषादमुपसेदिवान् ॥ <br>
पप्रच्छ कारणं चास्य सर्वज्ञाननिधिं मुनिम् ॥ ४ ॥ <br>
अव्याहतं मे साम्राज्यं प्राप्तं क्षेत्रोत्तमं त्विदम् ॥ <br>
दर्शनार्थं माधवस्य यात्रेयं तु शुभावहा ॥ ५ ॥ <br>
अकार्यं मे भवेदद्य किं मुने ब्रूहि तत्त्वतः ॥ <br>
स्पन्दते वामनेत्रं तु स्फुरते च भुजोऽसकृत् ॥ ६ ॥ <br>
तच्छ्रुत्वा नारदः प्राह भावि कार्यं च सूचयन् ॥ <br>
श्रावयन्कुशलं वाक्यं यदुक्तं पद्मयोनिना ॥ ७ ॥ <br>
नारद उवाच ॥ ॥ <br>
मा भूद्विषादस्ते भूप सविघ्नं प्रायशः शुभम् ॥ <br>
विघ्नांते च शुभं पुंसां पुनर्भाग्यवतां नृप ॥ ८ ॥ <br>
सत्यं त्वं सार्वभौमोऽसि  क्षेत्रं विष्णोर्वपुस्त्विदम् ॥ <br>
यात्रा तेऽत्र यदर्थेयं सोzऽतर्द्धानमुपागमत् ॥ ९ ॥ <br>
एष विद्यापतिर्विप्रो दिने यस्मिन्ददर्श तम् ॥ <br>
सायंकाले ततोऽन्येद्युः स्वर्णवालुकया वृतः ॥ <br>
ययौ पातालनिलयं मर्त्यलोके सुदुर्लभः ॥ 2.2.14.१० ॥ <br>
॥ जैमिनिरुवाच ॥ ॥ <br>
तच्छ्रुत्वा घोरवचनं वव्रपातसमं नृपः ॥ <br>
पपात धरणीपृष्ठे निःसंज्ञः स द्विजोत्तमाः ॥ ११ ॥ <br>
तं तथा पतितं दृष्ट्वा पुरोहितपुरोगमाः ॥ <br>
स्निग्धाः सखायः सर्वे ते हाहाकारमुपाद्रवन् ॥१२॥ <br>
कर्पूरशीतलं वारि मुखे सिक्त्वा पुनःपुनः ॥ <br>
चन्दनागुरुकर्पूरैः सर्वांगं लिलिपुश्च ते ॥ १३ ॥ <br>
चामरैस्तालवृंतैश्च वीजयामासुराशु तम् ॥ <br>
नारदोऽपि च संभ्रांतो धारयन्योगधारणाम् ॥ १४ ॥ <br>
प्राणानररक्षन्नरपतेर्जानंस्तत्र शुभायतिम् ॥ <br>
सोऽपि राजा चिरात्संज्ञां लेभे यत्नैरनुत्तमैः ॥ १५ ॥ <br>
उत्थाय पादयोर्विप्रा नारदस्यापतत्पुनः ॥ <br>
किमकार्षं मुने पापं कस्मिञ्जन्मांतरे दृढम् ॥ १६ ॥ <br>
यस्य पाकदशायां वै दुःखमासीत्सुदारुणम् ॥ <br>
कर्मणा मनसा वाचा नो द्विजानां गवामपि ॥ <br>
अपराधः कृतः कश्चित्स्वप्नेऽपि मुनिपुंगव ॥ १७ ॥ <br>
नित्यं नैमित्तिकं काम्यं कर्म यत्परिकीर्तितम् ॥ <br>
राज्ञस्तन्मुनिशार्दूल न त्यक्तं वै मया क्वचित् ॥ १८ ॥ <br>
देवतातिथिभृत्यानां पितॄणां च महामुने ॥ <br>
तथाश्रितानां बंधूनां नापमानः कृतो मया ॥ १९ ॥ <br>
पंचाशदपराधा ये विष्णोर्वैष्णवपुंगव ॥ <br>
त्यक्ताः प्रयत्नात्ते सर्वे क्रुद्धा इव महोरगाः ॥ 2.2.14.२० ॥ <br>
किं भाग्यं चरितं तेन पुरोहितकनीयसा ॥ <br>
यच्चर्मचक्षुषा दृष्टो भगवान्नीलमाधवः ॥ २१ ॥ <br>
किमर्थं राज्यविभ्रंशो जानतैष न्वया कृतः ॥ <br>
यात्रासमय एवैतत्कथं वा न प्रकीर्तितम् ॥ २२ ॥ <br>
किमर्थं वा श्रोत्रियाणां स्थानभ्रंशो मया कृतः ॥ <br>
कथमेतैः परित्यक्ताश्चिरात्संस्कृतभूमयः ॥ २३ ॥ <br>
आवंशभूतेर्वृत्तिर्या प्रजाभिः परिपालिता ॥ <br>
मदर्थं सा परित्यक्ता जीविष्यंति कथं नु ताः ॥ २४ ॥ <br>
प्राणान्न धारयिष्यामि न द्रक्ष्यामि यदा हरिम् ॥ <br>
एष मे निश्चयो ब्रह्मन्मयि नष्टे कुतः प्रजाः ॥ ॥ २५ ॥ <br>
मुने सदा सकरुणस्त्वं मां शास्ति शुभाशुभम् ॥ <br>
सांप्रतं मत्सुतं नीत्वा मालवेष्वभिषेचय ॥ २६ ॥ <br>
स पालयतु न्यायेन न शोचंतु इमाः प्रजाः ॥ <br>
राजानो ये समायातास्ते सर्वं मन्निदेशतः ॥ २७ ॥ <br>
मत्सूनोर्मालवेशस्य प्रयांतु वचने स्थिताः ॥ <br>
प्रायोपवेशविधिना चिंतयन्नीलमाधवम् ॥ २८ ॥ <br>
आयुःशेषं करिष्यामि सफलं क्षेत्रसंस्थितः ॥ २९ ॥ <br>
॥ जैमिनिरुवाच ॥ ॥<br>
विलपंतमिन्द्रुम्नं राजानं ब्रह्मणः सुतः ॥ <br>
उत्थाप्य प्रश्रयगिरा सांत्वयन्निदमब्रवीत् ॥ 2.2.14.३० ॥ <br>
॥ नारद उवाच ॥ ॥ <br>
राजन्पंडितमूर्द्धन्यो वैष्णवो धैयसागरः ॥ <br>
श्रेयः सविघ्नं सततं कथं वा नावधारयेः ॥ ३१ ॥ <br>
इदं तु परमं श्रेयः पुंसो जन्मशतार्जितम् ॥ <br>
शरीरधारिणं पश्येच्चर्मचक्षुर्गदाधरम् ॥ ३२ ॥ <br>
निरंकुशा हरेर्लीला केन वाप्यवधार्यते ॥ <br>
जीवन्मुक्तोऽप्यहं राजंस्तल्लीलां नातिवर्तये ॥ ३३ ॥ <br>
कियता वंचितो नाहं दृढभक्तोऽन्तिकस्थितः ॥ <br>
दुरत्यया तस्य माया बहुजन्मशतैरपि ॥ ३४ ॥<br>
अनन्ता तस्य मायेयं दुर्ज्ञेया पद्मयोनिना ॥ <br>
नाभिपद्मास्थितेनापि नित्यं च स्तुतिशालिना ॥ ३५ ॥ <br>
स्वभाव एवं कथितस्तस्य मायाविनो नृप ॥ <br>
विशेषं कथयाम्येवं त्वं तु भाग्यवतां वरः ॥ ३६ ॥ <br>
तिस्रोऽपि मूर्तयस्तस्य त्वदनुग्रहबुद्धयः ॥ <br>
चराचराणां स्रष्टा यः साक्षाल्लोकपितामहः ॥ <br>
मामुवाच व्रजाशु त्वमिंद्रद्युम्नस्य चांतिकम् ॥ ३७ ॥ <br>
नीलाचलं प्रयात्येष दिदृक्षुर्नीलमाधवम् ॥ <br>
अन्तर्द्धानं गतो ह्येष यमेन प्रार्थितो विभुः ॥ ३८ ॥ <br>
न तत्र शोकः कर्तव्यः शक्यते तत्र नान्यथा ॥ <br>
वाच्यो मद्वचनाद्राजा पंचमी मम संततिः ॥ ३९ ॥ <br>
तत्कृते परमात्मानं प्रसाद्य पुरुषोत्तमम् ॥ <br>
श्वेतद्वीपान्नयिष्यामि सहस्रांते महाक्रतोः ॥ 2.2.14.४० ॥ <br>
इन्द्रद्युम्नः स इदानीं क्षेत्रे श्रीपुरुषोत्तमे ॥ <br>
अश्वमेधसहस्रैस्तु यजन्विष्णुं स तिष्ठतु ॥ ४१ ॥ <br>
तदंते दारवतनुं विष्णुं द्रक्ष्यति चक्षुषा ॥ <br>
सोऽवतारो हरेः ख्यातिं तस्य द्वारा गमिष्यति ॥ ४२ ॥ <br>
तदा तु तनवो विष्णोः प्रतिष्ठप्या मया धुवम् ॥ <br>
पुरा स्म मणिमूर्तिस्तु चतुर्द्धावस्थितो हरिः ॥४३॥ <br>
दृष्ट्वा पुरोधसा तस्य साक्षादग्रे निवेदितः ॥ <br>
दिव्यदारुवपुर्भूयश्चतुर्द्धावतरिष्यति ॥ ४४ ॥ <br>
तस्मान्मा व्यथ राजेंद्र वांछा ते सफला ध्रुवम् ॥ <br>
भविष्यति न संदेहो निर्व्यलीको वसेह वै ॥ ४५ ॥ <br>
॥ जैमिनिरुवाच ॥ ॥ <br>
सांत्वयित्वा निनायेत्थं राजानं नारदस्तदा ॥ <br>
विश्वासपदवीं विप्राः पुनर्वाक्यमुवाच ह ॥ ४६ ॥ <br>
॥ नारद उवाच ॥ ॥ <br>
शंखाकृतेः क्षेत्रवरस्य चाग्रे यो नीलकण्ठः खलु दुर्गयाऽऽस्ते ॥ <br>
यामो वयं तत्र च वाजिमेधक्रतूपयोग्या सुसमा स्थली सा ॥ ४७ ॥ <br>
तस्यां विनिर्माय सहस्रवर्षस्थिरां सुशालां हयमेधनाय ॥ <br>
नीलाद्रिवासस्य नृसिंहमूर्तिं दृष्ट्वा कृतार्थं विरचय्य जन्म ॥ ४८ ॥ <br>
तस्यैव मूर्तिं प्रतियातनां ते नित्यार्चनीयां तव पूजनीयाम् ॥ <br>
प्रत्यक्प्रतिष्ठाप्य समस्तविघ्नविनाशहेतोः फलबृंहणाय ॥ ४९ ॥ <br>
आरप्स्यामः क्रतुवरं मुनिवर्यैर्यथोचितम् ॥ <br>
विलम्बोऽत्र न हि श्रेयानिति पैतामहं वचः ॥ 2.2.14.५० ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे चतुर्दशोऽध्यायः ॥ १४ ॥ <br>
<br>
<br>
</span>
