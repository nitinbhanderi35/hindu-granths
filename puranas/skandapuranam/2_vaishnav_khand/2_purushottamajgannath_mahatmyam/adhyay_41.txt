<span style="font-size: 14pt; line-height: 200%">।। जैमिनिरुवाच ।। ।। <br>
पुष्यस्नानोत्सवं वक्ष्ये यथोक्तं ब्रह्मणा पुरा ।। <br>
पुष्यर्क्षेण च संयुक्ता पौर्णमासी यदा भवेत् ।। १ ।। <br>
पौषे मासि तथा कुर्यात्पुष्यस्नानोत्सवं हरेः ।। <br>
एकादश्यां प्रकुर्वीत ऐशान्यामंकुरार्पणम् ।। २ ।। <br>
ततः प्रतिदिनं कुर्यात्प्रतिमायां हरेर्गृहे ।। <br>
नृत्यगीतोपहारैश्च प्रतिरात्रं वलिं हरेत् ।। ३ ।। <br>
चतुर्दशीनिशायां तु कुंभानामधिवासनम् ।। <br>
एकाशीतिप्रमाणानां तथा स्वर्णमयाञ्च्छुभान् ।। ४ ।। <br>
गव्यसर्पिःप्रपूर्णांश्च स्थापयेदेकविंशतिम् ।। <br>
कारयेत्सर्वतोभद्रं मंडलं पुरतो हरेः ।। ५ ।। <br>
तन्मध्ये बृहदाधारं स्थापयेद्दर्पणं शुभम् ।। <br>
रात्रौ जागरणं कुर्याद्गीतनृत्यादिविस्तरैः ।। ६ ।। <br>
प्रभाते वह्निकार्यं च कुर्यात्तद्दैवतं द्विजाः ।। <br>
पालाशीभिः समिद्भिस्तु चरुणा सर्पिषा तथा ।। ७ ।। <br>
ब्रह्मविष्णुशिवेभ्यस्तु प्रत्येकं तु सहस्रकम् ।। <br>
स्वलिंगमन्त्रैर्जुहुयात्तदंते पुरुषोत्तमम् ।। ८ ।। <br>
पूजयेदुपचारैस्तैरादर्शं प्रतिबिंबितम् ।। <br>
ततः पुरुषसूक्तेन कुम्भांस्तानभिमन्त्रयेत् ।। ९ ।। <br>
तेनैवाच्छिद्रधारेण स्नापयेत्पुरुषोत्तमम्।। <br>
पावमानीयकैर्देवाञ्छ्रीसूक्तेन ततः परम् ।। 2.2.41.१० ।। <br>
सर्पिः कुंभैः स्नापयेच्च गायत्र्या च ततः परम् .।। <br>
वैष्णव्या गन्धतोयेन श्रीसूक्तेन समर्चयेत् ।। ११ ।। <br>
सहस्रधारया देवं ततो निर्माल्यमुत्सृजेत् ।। <br>
देवांगं लेपयेद्गन्धैश्चंदनेन च विग्रहे ।। १२ ।। <br>
यथास्थानं यथाशोभमलंकारांश्च योजयेत् ।। <br>
सुगन्धसुमनोमाल्यैर्भूषयेत्तदनंतरम् ।। १३ ।। <br>
अष्टायुधानि देवस्य चक्रादीनि न्यसेत्पुरः ।। <br>
रत्नच्छत्रं समुच्छ्रित्य पूजयेत्पुरुषोत्तमम् ।। १४ ।। <br>
लक्ष्म्या युक्तं पुनर्विप्रा उपहारैः समृद्धिमत् ।। <br>
शंखेषु पूर्यमाणेषु स्निग्धगंभीरनादिषु ।। १५ ।। <br>
चामरांदोलव्यग्रासु वेश्यासु रुचिरासु च ।। <br>
मांगल्यगीतनृत्याद्यैः स्तुतिपाठेषु बन्दिनाम् ।। १६ ।। <br>
जयशब्दं प्रकुर्वत्सु द्विजातिषु मुहुर्मुहुः ।। <br>
दूर्वाक्षतांजलिभिस्त्रिभिः संपूज्य केशवम् ।। १७ ।। <br>
गोसर्पिर्दीपकैः स्वर्णपात्रकैरतिनिर्मलैः ।। <br>
नीराजयेज्जगन्नाथं कर्पूरयुतवर्तिभिः ।। १८ ।। <br>
स्वर्णपात्रस्थितं चारु तांबूलं सुपरिष्कृतम् ।। <br>
शनैःशनैर्मुखाभ्याशे प्रत्येकं विनिवेदयेत् ।। ।। १९ ।। <br>
आचार्ये दक्षिणां दद्याद्ब्राह्मणांश्चैव पूजयेत् ।। 2.2.41.२० ।। <br>
पुष्यस्नानोत्सवं पुण्यं ये पश्यंति मुदान्विताः ।। <br>
संपूर्णसर्वकामास्ते व्रजेयुर्वैष्णवं पदम् ।। २१ ।। <br>
राज्यभ्रष्टो लभेद्राज्यं सार्वभौमं च विंदति ।। <br>
अपुत्रा मृतवत्सा वा पुत्रं दीर्घायुषं लभेत् ।। २२ ।। <br>
दारिद्र्यनाशनं धन्यं ब्रह्मवर्चसकारणम् ।। <br>
पुष्यस्नानं कीर्तितं वः शृणुध्वं चोत्तरायणम् ।। २३ ।। <br>
इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये पुष्याभिषेकविधिवर्णनं नामैकचत्वारिंशोऽध्यायः ।। ४१ ।। <br>
<br>
<br>
</span>
