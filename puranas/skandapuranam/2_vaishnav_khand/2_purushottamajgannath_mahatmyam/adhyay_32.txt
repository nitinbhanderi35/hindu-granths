<span style="font-size: 14pt; line-height: 200%">॥ जैमिनिरुवाच ॥ ॥ <br>
अतः परं प्रवक्ष्यामि दक्षिणामूर्तिदर्शनम् ॥ <br>
पदेपदेश्वमेधस्य फलं यत्रोपलभ्यते ॥ १ ॥ <br>
ततो नानाविधैर्दिव्यैर्भक्ष्यभोज्यादिकैस्तथा ॥ <br>
यथाशक्त्युपचारैस्तु गंधैर्माल्यैश्च पूजयेत् ॥ २ ॥ <br>
रामं कृष्णं सुभद्रां च गीतनृत्यादिकैस्तथा ॥ <br>
प्रेक्षणीयैश्च विविधैः श्रद्धया चोपपादितैः ॥ ३ ॥ <br>
वस्त्रचंदनमाल्याद्यैः पूजयित्वा द्विजोत्तमान् ॥ <br>
भगवद्ब्राह्मणांश्चैतान्महाभागवतांस्तथा ॥ ४ ॥ <br>
ततो नयेद्दक्षिणाभिमुखांस्तांस्त्रिदशेश्वरान् ॥ <br>
उत्सवं च महत्कृत्वा पूर्वानयनवद्धरेः ॥ ५ ॥ <br>
तस्मिन्काले हरिं पश्येद्व्रजंतं दक्षिणामुखम् ॥ <br>
समं सुभद्रां यो मर्त्यो न स प्राकृतमानुषः ॥ ६ ॥ <br>
स्नानार्थमागता देवाः स्नापयित्वा जगद्गुरुम् ॥ <br>
आकाशेऽपि ससंबाधास्तावत्कालं स्थिता हरिम् ॥ <br>
द्रष्टुं व्रजंतं याम्याशावदनं भवनाशनम् ॥ ७ ॥ <br>
धर्मशास्त्रेषु यावंति धर्मकर्माणि संति वै ॥ <br>
तानि सर्वाणि संद्रष्टुं व्रजंतं दक्षिणामुखम् ॥ ८ ॥ <br>
स्नानदर्शनजं पुण्यं समग्रं लभते तु सः ॥ <br>
स्नातं मुरारिं यः पश्येद्व्रजंतं दक्षिणामुखम्॥ ९ ॥ <br>
नीराजयित्वा देवेशं रामेण सह भद्रया ॥ <br>
प्रासादांतः प्रवेश्याथ न पश्येद्वै कथंचन ॥ 2.2.32.१० ॥ <br>
एतत्तु विस्तरेणोक्तं पूर्वमेव मया द्विजाः ॥ ११ ॥ ॥ <br>
॥ मुनय ऊचुः ॥ ॥<br>
भगवन्यत्त्वया प्रोक्तं ज्येष्ठास्नानप्रदर्शनात् ॥ <br>
फलं प्राप्नोति नियतं तन्नो बूहि विदांवर॥१२॥ <br>
॥ जैमिनिरुवाच ॥ ॥ <br>
हंत वः कथयिष्यामि तद्व्रतं ज्येष्ठपंचकम् ॥ <br>
नातः परतरं प्रोक्तमृषिभिः शास्त्रपारगैः ॥१३॥<br>
श्रौतस्मार्तपुराणोक्त व्रतानामिदमुत्तमम्॥ <br>
इदं प्रथमतः प्रोक्तं ब्रह्मणा परमेष्ठिना ॥ १४ ॥ <br>
ज्येष्ठत्वाद्व्रतमुख्यानां ख्यातं तज्जयेष्ठपंचकम् ॥ <br>
समुद्रो ज्येष्ठफलदः प्रभुर्ज्येष्ठफलप्रदः ॥ १५ ॥ <br>
वर्षसंदर्शनात्पुण्यं मञ्चकेनैव लभ्यते ॥ <br>
मंचकेन तु यल्लभ्यं महाज्यैष्ठ्यां तु तल्लभेत् ॥ १६ ॥ <br>
यन्मयोक्तं पुरा विप्राः स्नानदर्शनजं फलम् ॥ <br>
समग्रं तदवाप्नोति महाज्यैष्ठ्यां न संशयः ॥ १७ ॥ <br>
॥ मुनय ऊचुः ॥ ॥ <br>
महाज्यैष्ठीं समाचक्ष्व यत्र स्नानं महाफलम् ॥ <br>
तत्र नः कौतुकं ब्रह्मन्महद्वै संप्रवर्त्तते ॥ १८ ॥ ॥ <br>
॥ जैमिनिरुवाच ॥ ॥ <br>
ज्येष्ठस्य विमले पक्षे या वै पंचदशी भवेत् ॥ <br>
शक्रर्क्षैकांशगौ चन्द्रगुरू च गुरुवासरे ॥ १९ ॥ <br>
शुभे योगे महाज्यैष्ठी सर्वपापप्रणाशिनी ॥ <br>
सर्वक्षेत्रं सर्वतीर्थं सप्त वै सागरास्तथा ॥ 2.2.32.२० ॥ <br>
क्रतवश्च महादानसमूहश्च तपांसि च ॥ <br>
विद्याश्चाष्टादशविधा व्रतानि विविधानि च ॥ २१ ॥ <br>
शांतिपौष्टिककर्माणि सांख्ययोगस्तथैव च ॥ <br>
सर्वे संभूय गच्छंति क्षेत्रं श्रीपुरुषोत्तमम्॥ २२ ॥ <br>
वृन्दशः प्रविभक्तास्त एकैकं क्षेत्रगं प्रति ॥ <br>
कस्मै वयं भाग्यवते ज्येष्ठस्नानावलोकने ॥ २३ ॥ <br>
महाज्यैष्ठ्यां प्रवेक्ष्यामः परस्परमहंमया ॥ <br>
तत्र यांति महायोगे भगवत्क्षेत्रमुत्तमम् ॥ २४ ॥ <br>
महाज्यैष्ठी महापुण्या भगवत्प्रीतिवर्द्धनी ॥ <br>
तस्यां संपूज्य देवेशं जगन्नाथं कृपार्णवम् ॥ <br>
दृष्ट्वा च स्नाप्यमानं तं पापकोशाद्विमुच्यते ॥ २५ ॥ <br>
अत ऊर्ध्वं प्रवक्ष्यामि व्रतं तज्ज्येष्ठपञ्चकम् ॥ <br>
व्रतेनानेन लभ्यं यत्तत्तदेव ब्रवीमि वः ॥ २६ ॥ <br>
दशम्यां नियमं कुर्यात्प्रातः स्नात्वा यथाविधि ॥ <br>
आचार्यं वृणुयात्तत्र वैष्णवं द्विजपुंगवम् ॥ २७ ॥ <br>
इत्थं संकल्पममलं गृह्णीयाद्व्रतमुत्तमम् ॥ २८ ॥ <br>
देवदेवजगन्नाथ संसारार्णवतारक ॥ <br>
अद्यारभ्य व्रतं देव यावज्ज्यैष्ठी च सा तिथिः ॥ <br>
तावद्व्रतं करिष्यामि प्रीतये तव केशव ॥२९॥ <br>
सर्वतीर्थाभिषेकं च प्रत्यहं व्रतभोजनम् ॥ <br>
मूर्तीनां तव पंचानामेकस्यापि प्रपूजनम् ॥ 2.2.32.३० ॥ <br>
एकस्मिन्दिवसे देव त्रिसंध्यं त्वत्प्रसादतः ॥ <br>
समाप्यतां व्रतमिदं सफलं चास्तु ते प्रभो ॥॥ ३१ ॥ <br>
ततः पंचसु तीर्थेषु स्नात्वा च गृहमेत्य च ॥ <br>
स्थंडिले विलिखेत्पद्ममष्टपत्रं सकर्णिकम् ॥ ३२ ॥ <br>
तन्मध्ये स्थापयेत्कुंभं तीर्थांभोभिः प्रपूरितम् ॥ <br>
सचंदनफलैर्युक्तं तन्मुखे ताम्रभाजनम् ॥ ३३ ॥ <br>
वाससा वेष्टितं कण्ठे पात्रं चाक्षतपूरितम् ॥ <br>
तन्मध्ये स्थापयेद्देवं सौवर्णं मधुसूदनम् ॥ ॥ ३४ ॥ <br>
शुभांगावयवं शांतं वामे श्रीयुतमीश्वरम् ॥ ३५ ॥ <br>
दक्षिणे च गरुत्मंतं स्पृशंतं पृष्ठदेशतः ॥ <br>
शंखचक्रधरं चोर्ध्वे पद्मासनगतं विभुम् ॥ ॥ ३६ ॥ <br>
पूजयेदुपचारैस्तमाचार्यो वापि भो द्विजाः ॥ <br>
नीलोत्पलानां मालां तु भक्त्या देवाय दापयेत् ॥ ३७ ॥ <br>
दशम्यां पूजयित्वैवं दशकोट्यघनाशनम् ॥ <br>
प्रार्थयेत्प्रांजलिर्भूत्वा मन्त्रमेतं समुच्चरन् ॥ ३८ ॥ ॥ <br>
मधुसूदन देवेश नमस्ते माधवीप्रिय ॥ <br>
कृपावारांनिधे पाहि पतितं मां भवार्णवे ॥ ३९ ॥ <br>
एकादश्यां चतुर्बाहुं शंखचक्रगदाधरम् ॥ <br>
नारायणं पद्मसंस्थं पंचनिष्कविनिर्मितम् ॥ <br>
तदर्द्धं निर्मितं वापि पूजयेत्पद्ममालया ॥ 2.2.32.४० ॥ <br>
नैवेद्यं पायसं दद्यात्सितां रंभाफलानि च ॥ <br>
नानाविधं च नैवेद्यं दत्त्वा संप्रार्थयेन्मुदा ॥ ४१ ॥ <br>
नारायण नमस्तेऽस्तु भवसागरतारण ॥ <br>
त्राहि मां पुंडरीकाक्ष शरणागतवत्सल ॥ ४२ ॥ <br>
एकादशेंद्रियकृतं पापराशिमनुत्तमम् ॥ <br>
अनादिभवनिर्व्यूढं नाशयेत्पूजितः प्रभुः ॥ ४३ ॥ <br>
द्वादश्यां यज्ञवाराहं पूजयेत्स्वर्णनिर्मितम् ॥ <br>
चंदनागुरुकर्पूरलेपनैश्चंपकस्रजा ॥ ४४ ॥ <br>
नानाविधापूपसारा भक्ष्यभोज्यफलान्विताः ॥ <br>
निवेद्य प्रार्थयेद्देवं स्तुतिमेतां समुच्चरन् ॥ ४५ ॥ <br>
प्रलयार्णवसंमग्नां धरणीं धृतवानसि ॥ <br>
किन्न शक्तो ममोद्धारे पतितस्यांघ्रिपंकजे ॥ <br>
तन्मामुद्धर गोविंद निमग्नं शोकसागरे ॥ ४६ ॥ <br>
अब्दो द्वादशमासो वै यावदब्दकृतानि तु ॥ <br>
पापानि महदल्पानि इतः पूर्वेषु जन्मसु ॥ <br>
तद्विनाशयते देवो द्वादश्यामर्चितो नृणाम् ॥ ४७ ॥ <br>
त्रयोदश्यां तु प्रद्युम्नं शंखचक्रवराभयान् ॥ <br>
धारयन्तं पद्मगतं चतुर्निष्कविनिर्मितम् ॥ ४८ ॥ <br>
उपचारैर्यथाप्रोक्तैः पूजयेद्भक्तितो नरः ॥ <br>
अशोकपाटलीमालां चंद्रपूर्णां समुज्ज्वलाम् ॥ ४९ ॥ <br>
नैवेद्यं चैव पक्वान्नं फलं पक्वं मनोहरम् ॥ <br>
दत्त्वा नमस्कृतिं कुर्वन्प्रार्थयेत्प्रांजलिः शुचिः ॥ 2.2.32.५० ॥ <br>
देव प्रद्युम्न कामानां पूरक कामरूपधृक् ॥ <br>
कामाश्च सफलाः संतु कामपाल नमोऽस्तु ते ॥ ५१ ॥ <br>
चतुर्दश्यां नरहरिं पूजयेत्कनकाकृतिम् ॥ <br>
वक्षःस्थलस्थया लक्ष्म्या प्रीयमाणं सटोज्ज्वलम् ॥ ५२ ॥ <br>
व्यात्ताननं साट्टहासं योगपट्टाब्जसंस्थितम् ॥ <br>
सुतीक्ष्णनखरं देवं सर्वापद्विनिवारणम् ॥ ५३ ॥ <br>
चतुर्भिर्हेमनिष्कैश्च घटितं शुभलक्षणम् ॥ <br>
पूजयेत्पूर्ववद्देवं सोपहारं सुभक्तितः ॥ ५४ ॥ <br>
जपाकुसुममालां च जातीपुष्पस्रजं तथा ॥ <br>
दत्त्वा पुष्पांजलीन्पादे प्रणम्य सप्रदक्षिणम् ॥ ५५ ॥ <br>
यथा हिरण्यकशिपुं लोकानां हितकाम्यया ॥ <br>
व्यदारयस्तथा पापसंघं नाशय पूजितः ॥ ५६ ॥ <br>
एवं संप्रार्थ्य नृहरिं प्रणम्य दण्डवत्क्षितौ ॥ <br>
निर्वर्त्य व्रतमेवं तद्व्रती पंचदिनात्मकम् ॥ <br>
पंच पंच प्रदीपांस्तु दिवारात्रौ प्रदापयेत् ॥ ५७ ॥ <br>
वस्त्रयुग्मान्पंच पञ्च च्छत्रोपानद्युगं तथा ॥ <br>
सयज्ञसूत्रान्कलशान्पञ्च पञ्च फलान्वितान् ॥ ५८ ॥ <br>
भोजनांते द्विजेभ्यश्च प्रदद्याच्छ्रद्धयान्वितः ॥ ५९ ॥ <br>
रात्रौ जागरगीताद्यैस्तथा नानोपहारकैः ॥ <br>
तोषयेद्वासुदेवं तु पुराणपठनेन तु ॥ 2.2.32.६० ॥ <br>
पौर्णमास्युषसि स्नात्वा श्रीकृष्णस्यांतिकं व्रजेत् ॥ ६१ ॥ <br>
रामं कृष्णं सुभद्रां च पूजयित्वा यथाविधि ॥ <br>
स्नपनं कारयित्वाथ दृष्ट्वा वा शास्त्रचोदितम् ॥ ६२ ॥ <br>
स्नानं कृत्वा पुनः सिंधौ गृहमागत्य तत्र वै ॥ <br>
यत्र विष्णोर्मूर्त्तयस्ताः कुम्भस्था मन्त्रपूजिताः ॥ ६३ ॥ <br>
तासां पश्चिमतो वह्निं समाधाय यथाविधि ॥ <br>
अग्निकार्यं प्रकुर्वीत स्वैः स्वैर्मंत्रैः पुरोहितः ॥६४॥ <br>
प्रणवादिचतुर्थ्यंतं नमोंतं नाम ईरयेत् ॥ <br>
देवानां मूलमंत्रस्तु स्वाहांतो होमकर्मणि ॥ ॥ ६५ ॥ <br>
चरोराज्यस्य समिधां पलाशानां पृथक्पृथक् ॥ <br>
एकैकं देवमुद्दिश्य जुहुयाच्च शतं शतम् ॥ ६६ ॥ <br>
तस्य पुष्पशतं चैव जुहुयात्तदनंतरम् ॥ <br>
पूर्णाहुतिं ततो हुत्वा ब्रह्मणे दक्षिणां ददेत् ॥ ६७ ॥ <br>
आचार्ये दक्षिणां दद्यात्सुवर्णं धेनुमेव च ॥ <br>
स्वर्णशृंगीं रौप्यखुरां नानोपकरणैर्युताम् ॥ ॥ ६८ ॥ <br>
महार्घ्यवस्त्रदानानि येन तुष्यति वा गुरुः ॥ <br>
सर्वोपकरणैर्युक्ताः प्रतिमाश्च निवेदयेत् ॥ ६९ ॥ <br>
ब्राह्मणान्भोजयेत्सर्पिः खण्डयुक्तैश्च पायसैः ॥ <br>
एतद्व्रतं समाख्यातं ज्येष्ठपंचकमुत्तमम् ॥ 2.2.32.७० ॥ <br>
अनुष्ठाय नरो भक्त्या स्नानदर्शनजं फलम् ॥ <br>
समग्रं लभते विप्रास्तदा नैवात्र संशयः ॥ ७१ ॥ <br>
एकादशी या तु मध्ये निर्जला सा प्रकीर्तिता ॥ <br>
एकां तां भक्तियुक्ता ये यथाविधि उपासते ॥ ७२ ॥ <br>
यावज्जीवकृताः सर्वा एकादश्यो न संशयः ॥ <br>
व्रतराजमिमं कृत्वा सर्वव्रतफलं लभेत् ॥ ७३ ॥ <br>
यान्यान्समीहते कामांस्तांस्तानाप्नोत्यसंशयः ॥ ७४ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये ज्येष्ठपंचकव्रतवर्णनंनाम द्वात्रिंशोऽध्यायः ॥ ३२ ॥<br>
<br>
<br>
</span>
