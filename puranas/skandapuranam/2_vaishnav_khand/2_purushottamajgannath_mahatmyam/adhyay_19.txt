<span style="font-size: 14pt; line-height: 200%">।। जैमिनिरुवाच ।। ।। <br>
ततः स पृथिवीपालस्तथा कृत्वांऽतरिक्षगा ।। <br>
यदुवाच गिरां देवी तद्वत्परिचचार ह ।। १ ।। <br>
एवं दिनेदिने याते दिव्यगंधोऽनुभूयते ।। <br>
पारिजातप्रसूनानां वृष्टिर्मर्त्येषु दुर्लभा ।। २ ।। <br>
दिव्यसंगीतनादश्च गीतानि रुचिराणि च ।। <br>
स्वर्गंगाजलवृष्टिश्च सूक्ष्मबिंदुसुशोभना ।। ३ ।। <br>
ऐरावतादिनागानां मदगंधो वनद्विपैः ।। <br>
दुःसहः सर्वभूतानां सुखकार्यनुभूयते ।। ४ ।। <br>
यज्ञार्थमागता देवास्ते सर्वे विगतज्वराः ।। <br>
आविर्भूतं हरिं दृष्ट्वा उपासांचक्रिरे द्विजाः ।। ५ ।। <br>
यथा हि माधवं पूर्वं तथा तं विष्णुशाखिनम् ।। <br>
उपासनासु देवानां दिव्यचिह्नानि जज्ञिरे ।। ६ ।। <br>
निर्ववाह स्वयं देवः क्रमात्पंचदशे दिने ।। <br>
चतुर्मूर्तिः स भगवान्यथा पूर्वं मयोदितः ।। ७ ।। <br>
तादृगाविर्बभूवासौ युष्माकं वर्णितः पुरा ।। <br>
दिव्यसिंहासनगतो बलभद्रासुदर्शनैः ।। ८ ।। <br>
शंखचक्रगदापद्मलसद्बाहुर्जनार्दनः ।। <br>
गदामुसलचक्राब्जं धारयन्पन्नगाकृतिः ।। ९ ।।<br>
छत्राकृतिफणासप्तमुकुटोज्ज्वलकुंडलः ।। <br>
सुभद्रा चारुवदना वराब्जाभयधारिणी ।। 2.2.19.१० ।।<br>
लक्ष्मीः प्रादुर्बभूवेयं सर्वचैतन्यरूपिणी ।। <br>
इयं कृष्णावतारे हि रोहिणीगर्भसंभवा ।। ११ ।। <br>
बलभद्राकृतिर्जाता बलरूपस्य चिंतनात् ।। <br>
क्षणं न सहते सा हि मोक्तुं लीलावतारिणम्।। १२ ।। <br>
न भेदोऽस्तीह को विप्राः कृष्णस्य च बलस्य च ।। <br>
एकगर्भप्रसूतत्वाद्व्यवहारोऽथ लौकिकः ।। १३ ।। <br>
भगिनी बलदेवस्येत्येषा पौराणिकी कथा ।। <br>
पुंरूपे स्त्रीस्वरूपेण लक्ष्मीः सर्वत्र तिष्ठति ।। १४ ।। <br>
पुंनाम्ना भगवान्विष्णुः स्त्रीनाम्ना कमलालया ।। <br>
देवतिर्यङ्मनुष्यादौ विद्यते न तयोः परम्।। १५।। <br>
को ह्यन्यः पुंडरीकाक्षाद्भुवनानि चतुर्दश ।। <br>
धारयेत्तु फणाग्रेण सोऽनंतो बलसंज्ञितः ।। १६ ।। <br>
तस्य शक्तिस्वरूपेयं भगिनी श्रीः प्रकीर्तिता ।। <br>
सुदर्शनं तु यच्चक्रं सदा विष्णोः करे स्थितम् ।। १७ ।। <br>
शाखाग्रस्तंभमध्यस्थं तद्रूपं तत्तुरीयकम् ।। <br>
एवं तु मूर्त्तयस्तेन चतस्रो वै प्रकाशिताः ।।१८।। <br>
निर्वृत्ते भगवद्रूपे चतुर्द्धा दिव्यरूपिणि ।। <br>
लोकानामुपकाराय पुनराहांतरिक्षगा ।। १९ ।। <br>
पटैराच्छाद्य सुदृढं नृपते प्रतिमास्त्विमाः ।। <br>
स्वं स्वं वर्णं प्रापयाशु वर्णकैश्चित्रकर्मणा ।। 2.2.19.२० ।। <br>
नीलाभ्रश्यामलं विष्णुं शंखेंदुधवलं बलम् ।। <br>
रक्तं सुदर्शनं चक्रं सुभद्रां कुंकुमारुणाम् ।। २१ ।। <br>
नानालंकाररुचिरां नानाभंगिविभागशः ।। <br>
अमी दारुस्वरूपेण दृष्टाः पापाय हेतवे ।। २२ ।। <br>
गोपनीया प्रयत्नेन पटनिर्यासवल्कलैः ।। <br>
तस्मात्प्रथममेवैतांस्तरोरेवास्य वल्कलैः ।। २३ ।। <br>
शिल्पिभिः कर्मकुशलैर्दृढमाच्छादयाग्रतः ।। <br>
वर्षे वर्षे च संस्कार्याः पूर्वसंस्कार मोचनात् ।। २४ ।। <br>
ऋते वल्कललेपं तु स तु दिव्यश्चिरंतनः ।। <br>
प्रमादाद्य इमं लेपमपनीयेत कश्चन ।। २५ ।। <br>
दुर्भिक्षं मरकं राष्ट्रे संततिश्चास्य हीयते ।। <br>
नेक्षितव्यास्त्वया राजन्कदाचिदपवारणाः ।। २६ ।। <br>
मनुष्यैश्चापि राजेंद्र दृष्टाः स्युर्भयहेतवः ।। <br>
तस्मात्सचित्रा द्रष्टव्या बहुलेपविलेपिताः ।। २७ ।। <br>
सुचित्रं पुण्डरीकाक्षं सविलासं सविभ्रमम् ।। <br>
दृष्ट्वा विमुच्यते पापैः कल्पकोटिसमुद्भवैः ।। २८ ।। <br>
सुचित्रान्कुरु राजेंद्र चित्रान्कामानवाप्स्यति ।। <br>
आविर्बभूव भगवांस्तवानुग्रहकाम्यया ।। २९ ।। <br>
तव प्रसादाज्जंतूनां चतुर्वर्गं प्रदास्यति ।। <br>
नीलाद्रौ कल्पवृक्षस्य वायव्यां शतहस्ततः ।। 2.2.19.३० ।। <br>
प्रदेशे सुमहत्स्थाने प्रासादं सुदृढायतम् ।। <br>
उत्तरे नरसिंहस्य सहस्रकरमुच्छ्रितम् ।। ३१ ।। <br>
कारयित्वा प्रतिष्ठाप्य तत्रैनं विनिवेशय ।। <br>
पुरा स्थितं पर्वतेऽस्मिन्योऽभ्यर्चयति माधवम् ।। ३२ ।। <br>
नाम्ना विश्वावसुर्नाम शबरो वैष्णवोत्तमः ।। <br>
पुरोधसः सख्यमासीत्तेन सार्द्धं पुरा च ते ।। ३३ ।। <br>
तयोः संततिरेवास्य लेपसंस्कारकर्मणि ।। <br>
नियुज्यतां महाराज भविष्यत्सूत्सवेषु च ।। ३४ ।। <br>
विररामैतदाभाष्य सा तु दिव्या सरस्वती ।। <br>
तयोपदिष्टमाकर्ण्य  प्रहृष्टेनांतरात्मना ।। ३९ ।। <br>
वेष्टनं मोचयामास महावेद्या नृपोत्तमः ।। <br>
ददृशुस्ते तदा सर्वे रत्नसिंहासने स्थितम् ।। ३६ ।।<br>
रामं कृष्णं सुभद्रां च वासुदेवं सुदर्शनम् ।। <br>
यथोपदिष्टलेप्यादिसंस्कारे रुचिराकृतिम् ।। ३७ ।। <br>
कृपया स्मेरवदनमुन्नतायतवक्षसम् ।। <br>
दीनानामुद्धृतौ नाथं प्रलंबभुजपंजरम् ।। ३८ ।। <br>
प्रबुद्धपुण्डरीकाक्षं हासशोणायताधरम् ।। <br>
पश्यतां दृष्टिमात्रेण हर्तारं पापसंचयम् ।। ३९ ।। <br>
पद्मासनस्थितं कृष्णं दिव्यालंकारभूषितम्।। <br>
स्वतेजसा परिवृतं दारुदेहेऽपि निर्मलम् ।। 2.2.19.४० ।। <br>
नीलजीमूतसंकाशं सर्वसंतापनाशनम् ।। <br>
ददर्श बलदेवं च साट्टहासमुखांबुजम् ।। ४१ ।। <br>
फणामण्डलविस्तीर्णं वारुणीघूर्णितेक्षणम् ।। <br>
प्रोत्थितं नागराजानं पीनोन्नतसुवक्षसम् ।। ४२ ।। <br>
किंचिन्नतं पृष्ठदेशे कुण्डलीकृतविग्रहम् ।। <br>
अग्रसंफुल्लककुभं कैलासशिखरं यथा ।। ४३ ।। <br>
हलचक्राब्जमुसलधारिणं वनमालिनम् ।। <br>
हारकुण्डलकेयूरकिरीटमुकुटोज्ज्वलम् ।। ४४ ।। <br>
तयोर्मध्ये स्थितां लक्ष्मीं सुभद्रां भद्ररूपिणीम् ।। ४५ ।। <br>
सर्वदेवारणीं पापसागरोत्तारकारिणीम् ।। <br>
विकचांभोजवदनां वराब्जाभयधारिणीम् ।। ४६ ।। <br>
रूपलावण्यवसतिं शोभमानां प्रसाधनैः ।। <br>
कुंकुमारुणदेहां तां साक्षाल्लक्ष्मीमिवापराम् ।। ४७ ।। <br>
ददर्श विष्णोर्वामस्थां चक्रशाखाग्रनिर्मिताम् ।। <br>
बालार्कसदृशीं तीक्ष्णधारां तेजोमयीं द्विजाः ।। ४८ ।। <br>
तां दृष्ट्वानन्दपाथोधि निमग्नः पृथिवीपतिः ।। <br>
कर्तव्यमूढः स्वतनौ स्वयं न प्रबभूव ह ।। ४९ ।। <br>
दरमीलितनेत्रः सन्सृजन्बाष्पांबु केवलम् ।। <br>
कृतांजलिपुटस्तस्थौ स्थूणाकारो नृपोत्तमः ।। 2.2.19.५० ।। <br>
उवाच तं मुनिवरः स्मितवक्त्रः क्षितीश्वरम् ।। <br>
यदर्थं श्रममापन्नस्तत्सांप्रतमभूत्तव ।। ५१ ।। <br>
प्रत्यक्षं नृपशार्दूल एकस्त्वं भाग्यवान्भुवि ।। <br>
अमुं पश्य जगन्नाथं पुण्डरीकायतेक्षणम् ।। ५२ ।। <br>
भक्तानुग्रहपाथोधिं सर्वज्ञाननिधिं हरिम् ।। <br>
यं द्रष्टुं योगिनो नित्यं यतंति यतमानसाः ।। ५३ ।। <br>
अवधानेन महता क्षणं पश्यन्ति मानवाः ।। <br>
सोऽयं दारुमयं देहं समास्थाय जनार्दनः ।। ५४ ।। <br>
अनुग्रहीतुं त्वां भूप प्रत्यक्षत्वमुपागतः ।। <br>
भजैनं धरणीनाथं स्तुहि कारुण्यसागरम् ।। ५५ ।। <br>
ददाति संस्तुतः कामान्सर्वान्नृप मनोगतान् ।। ५६ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवाद एकोनविशोऽध्यायः ।। १९ ।। <br>
<br>
<br>
</span>
