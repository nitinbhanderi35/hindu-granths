<span style="font-size: 14pt; line-height: 200%">॥ मुनय ऊचुः ॥ ॥ <br>
भगवन्सर्वशास्त्रज्ञ श्रुतं परममद्भुतम् ॥ <br>
यात्रारूपं भगवतो माहात्म्यं पापनाशनम् ॥ १ ॥ <br>
यथाहं पूजितो देवः कामिभिः सर्वकामदः ॥ <br>
भूत्युपासनया भूतिप्रदो ब्रूहि तथा हि नः ॥२॥ <br>
॥जैमिनिरुवाच॥ <br>
सर्वा विभूतयो विष्णोर्जगत्यस्मिंश्चराचराः॥ <br>
भूतिप्रदो विभूतिश्च स एकः परमेश्वरः॥३॥ <br>
यथायथोप चरति तथा वै जायते नरः॥ <br>
एतावदस्य महिमा परिमातुं न शक्यते॥४॥ <br>
यो यथा समुपास्ते तं तथा वै फलमाप्नुयात्॥ <br>
एकः पंथाश्चतुर्णां वै धर्मादीनां स दारवः ॥ ५ ॥<br>
धर्मस्य पथा गहनः संकीर्णो वहुशासनैः ॥ <br>
तत्त्वावधारणे नास्य क्षमः कोऽपि द्विजोत्तमाः ॥ ६ ॥ <br>
अर्थकामौ हि तन्मूलावित्थं स्थूलगती सदा ॥ <br>
तेषां त्रयाणां भगवाननायासेन वृद्धिकृत् ॥ ७ ॥ <br>
धर्मो हि भगवान्विष्णुर्धर्ममूलमिदं जगत् ॥ <br>
धर्मस्य जगतश्चापि प्रभुरेष जनार्दनः ॥ ८ ॥ <br>
पुरुषार्थमये तस्मिन्भक्तिर्यस्य प्रतिष्ठिता ॥ <br>
स सर्वकामतृप्तात्मा न शोचति न कांक्षति ॥ ९ ॥ <br>
त्रैलोक्यैश्वर्यदातासौ शक्ररूपो ह्युपासितः ॥ <br>
भावितो धातृरूपेण वंशवृद्धिकरो हरिः ॥ 2.2.47.१० ॥ <br>
सनत्कुमाररूपेण दीर्घमायुः प्रयच्छति ॥ <br>
वृत्तिसंपत्प्रदो ह्येष पृथुरूपेण भावितः ॥ ११ ॥ <br>
गङ्गादितीर्थफलदो वाचस्पतिरुपासितः ॥ <br>
अंतस्तमः प्रणुदति भास्वद्रूपेण भावितः ॥ १२ ॥ <br>
सौभाग्यमतुलं दद्यादमृतांशुरुपासितः ॥ <br>
विद्याष्टादशतत्त्वज्ञो वाक्पतित्वेन भावयन् ॥ १३ ॥ <br>
वाजिमेधादियज्ञानां फलदोऽयं सनातनः ॥ <br>
यज्ञेश्वरस्वरूपेण भावितोऽयं जगन्मयः ॥ १४ ॥ <br>
ध्यातः कुबेररूपेण समृद्धिमतुलां ददेत् ॥ १५ ॥ <br>
एवं दयांबुधिरसौ तस्मिन्नीलाचले वसन् ॥ <br>
दीनानाथानुग्रहाय दारुव्याजशरीरवान् ॥ १६ ॥ <br>
प्रयात तत्र भो विप्रा वसध्वं सुसमाहिताः ॥ <br>
श्रीशपादाब्जयुगलं शरणं तत्प्रपद्यत ॥ १७ ॥ <br>
ऐहिकामुष्मिकान्भोगान्वाञ्छध्वं यदि शाश्वतान् ॥ <br>
अन्ते मुक्तिं च कैवल्यां यथेच्छं तत्र प्राप्नुत ॥ १८ ॥ <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये सप्तचत्वारिंशोऽध्यायः ॥ ४७ ॥ <br>
<br>
<br>
</span>
