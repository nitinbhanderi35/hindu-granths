<span style="font-size: 14pt; line-height: 200%">।। जैमिनिरुवाच ।। ।। <br>
निरुत्पातं समे देशे विधिवर्त्तनयापि च ।। <br>
प्रासादनिकटं देवाः प्रापिताः सुमुहुर्त्तके ।। १ ।। <br>
ततः शालासुमहती रत्नवर्णविनिर्मिता ।। <br>
निदेशादिंद्रद्युम्नस्य निर्मिता विश्वकर्मणा ।। २ ।। <br>
सभार्चनायां वस्तूनि हवींषि च समित्कुशाः ।। <br>
भोज्यं नानाविधं गीतनृत्यांश्च विविधांस्तथा ।। ३ ।। <br>
साम्राज्ये यादृशी पूर्वं संपत्तिरभवत्क्षितौ ।। <br>
ततः श्रेष्ठतरा विप्राः प्रतिष्ठायां बभूव ह ।। ४ ।। <br>
गालोनाम महीपालस्तदा क्षितितलेऽभवत् ।। <br>
सोप्यत्र प्रतिमां कृत्वा माधवाख्यां दृषन्मयीम् ।। ५ ।। <br>
स्थापयित्वात्र प्रासादे पूजयामास ऋद्धिमत् ।। <br>
कनीयांसं च प्रासादं निर्माय नृपसत्तमः ।। ६ ।। <br>
तत्र तां स्थापयामास ततो निष्कृष्य सादरम् ।। <br>
ततोऽस्य नृपतिर्दूतमुखाच्छुत्वास्य कर्म तत् ।। ७ ।। <br>
गालोऽभ्यागात्ससैन्यः सन्क्रुद्धस्तं नीलपर्वतम् ।। <br>
दृष्ट्वा प्रतिष्ठासंभारं मर्त्यैः स्वप्नेऽपि दुर्लभम् ।। ८ ।। <br>
विस्मयाविष्टचेताः स तस्थौ गालो नराधिपः ।। <br>
किमेतदिति वृत्तान्तं को वा कारयतीदृशम् ।। ।। ९ ।। <br>
यत्नाद्दिव्यं स विज्ञाय इन्द्रद्युम्नं नराधिपम् ।। <br>
ब्रह्मलोकादागतं तं कर्त्तारं देववेश्मनः ।। 2.2.26.१० ।। <br>
प्रतिष्ठापयितुं देवैः सार्द्धं संभारकारकम् ।। <br>
सहितं पद्मनिधिना गुरुणा नारदेन च ।। ११ ।। <br>
ब्रह्माणं चागमिष्यन्तं प्रतिष्ठायै सुरोत्तमम् ।। <br>
श्रुत्वा सर्वं च वृत्तान्तं तद्राजा दिव्यचेष्टितम् ।। ।। १२ ।। <br>
मेने कृतार्थमात्मानं तद्राज्ये परमाद्भुतम् ।। <br>
इतः श्रेयस्करं कर्म न भूतं न भविष्यति ।। १३ ।। <br>
तदस्य निकटे स्थित्वा ज्ञात्वा कर्मक्रमं विधिम् ।। <br>
उत्सवांश्चापि विज्ञाय करिष्ये प्रतिवत्सरम् ।। १४ ।। <br>
अमुं दारुमयं साक्षाद्ब्रह्मरूपं जनार्दनम् ।। <br>
अभाग्योपचयादेतावंतं कालं न जानता ।। १५ ।। <br>
असेव्यमानेन कृतं जन्मैव विफलं मया ।। <br>
तदेनमिंद्रद्युम्नं वै प्रणिपत्य जगद्गुरुम् ।। १६ ।। <br>
महाभागवतश्रेष्ठं ब्रह्मलोकादिहागतम् ।। <br>
उपेत्य शरणं साक्षाद्दृष्ट्वा नारायणं विभुम् ।। १७ ।। <br>
प्रतिष्ठितं वै प्रासादे मुक्तिमेष्यामि निश्चयम् ।। <br>
वैकुण्ठं स प्रतिष्ठाप्य मय्येवारोपयिष्यति ।। १८ ।। <br>
ब्रह्मलोकं गतो यो वै किं क्षितौ सोऽवतिष्ठते ।। <br>
उपचारान्समादिश्य कोषं संभृत्य च प्रभोः।। ।। १९ ।। <br>
ब्रह्मणा सहितोऽवश्यं पुनर्यास्यति तत्क्षयम् ।। <br>
विचार्य मंत्रिभिः सार्द्धं ततो गालोऽपि वैष्णवः ।। 2.2.26.२० ।। <br>
इन्द्रद्युम्नस्य निकटं विनीतः प्रययौ मुदा ।। <br>
गत्वा तं दूरतो दृष्ट्वा प्रणिपातपुरःसरम् ।। २१ ।। <br>
बद्धांजलिपुटो राजा मूर्ध्नि वीक्षन्ससाध्वसम् ।। <br>
शनैः शनैर्ययौ तस्य निकटं गालपार्थिवः ।। २२ ।। <br>
देव त्वं राजराजोऽसि मर्त्योऽसि ब्रह्मलोकगः ।। <br>
किं स्तौमि नृपकीटोऽहं त्वां जीवन्मुक्तमीश्वरम् ।। २३ ।। <br>
अज्ञात्वा महिमानं ते सचिवैर्मंत्रयन्मुहुः ।। <br>
योद्धुमभ्यागतो देव दृष्ट्वा ते पौरुषं महत् ।। २४ ।। <br>
अतिमानुषमाश्चर्यं पदं चापि शचीपतेः ।। <br>
दृष्ट्वैतन्निश्चितं देव ब्रह्मलोकागतस्य हि ।। २५ ।। <br>
ईदृशं हि महत्कर्म यदाज्ञाकृन्महानिधिः ।। <br>
चेतः प्रसादप्रवणं मयि धेहि सुरोत्तम ।। २६ ।। <br>
त्रैलोक्यवासिनो देवा यदाज्ञावशवर्तिनः ।। २७ ।। <br>
।। जैमिनिरुवाच ।। ।। <br>
इत्थं विज्ञापयंतं तं गालं नृपतिकुंजरम् ।। <br>
स्मयमान उवाचेदं राजन्किं बहु भाषसे ।। २८।। <br>
भवानपि हरेर्भक्तः सार्वभौमो महीपतिः ।। <br>
सामान्यमेतद्राज्ञा वै भूस्वाम्यं भुवि वर्त्तताम् ।। २९ ।। <br>
सांप्रतं हि भवानत्र पृथिव्यामेकपार्थिवः ।। <br>
नृपायत्ताः क्रियाः सर्वा मर्त्यानां मरुतामपि।।2.2.26.३०।।<br>
अष्टदिक्पालकांशैस्तु ब्रह्मणा निर्मितो नृपः।। <br>
न ह्यल्पपुण्यकृद्राजा प्रजापालनतत्पर ।। ३१ ।। <br>
इह कीर्तिं च धर्मश्च यत्र गच्छन्सुवर्त्मनि ।। <br>
प्राप्नोति राजशार्दूल विशेषात्त्वं तु वैष्णवः ।।३२।। <br>
प्रासादे स्थापयेद्यस्तु हरेरर्चां विधानतः।। <br>
न देहबन्धमाप्नोति याति विष्णोः परं पदम् ।।३३।। <br>
माधवप्रतिमामेतां दारवीं शुभलक्षणाम् ।। <br>
साक्षान्मुक्तिप्रदां भूप स्वयं स्थापितवानसि ।।३४।। <br>
निर्विघ्नं कर्म ते जातं मम मन्वंतरं गतम् ।। <br>
भवेद्वा संशयो मेऽत्र न स्वतंत्रश्चतुर्मुखः ।। ३५ ।। <br>
प्रतिष्ठायै प्रार्थितोऽयं तदन्यः स्थापयेत्कथम् ।। <br>
साक्षाद्दार्ववतारस्य प्रासादस्य नृपोत्तम ।। ३६ ।। <br>
संनिधानेन चेदत्र विधातानुग्रहिष्यति ।। <br>
तदेनं स्थापयित्वा तु चतूरूपं जनार्दनम् ।। ३७ ।। <br>
समर्प्य त्वां गमिष्यामि त्वमेवोपचरिष्यसि ।। <br>
नित्योपहारं यात्राश्च उत्सवांश्च जगत्पतेः ।। ३८ ।। <br>
यानेवोपदिशेद्देवः स्वयं वा प्रपितामहः ।। <br>
तांस्तान्प्रयत्नात्कुर्वीत राजा वै धर्मपालकः ।। ३९ ।। <br>
ततः स गालो नृपतिः श्रुत्वा तच्चिंतितं स्वयम् ।। <br>
इन्द्रद्युम्नादिष्टमेतदिति प्राप परां मुदम् ।। 2.2.26.४० ।। <br>
तस्थौ तस्यांतिके गाल आज्ञाकार इव स्वयम् ।। <br>
तत्तदाशु करोत्येष इन्द्रद्युम्नो यदादिशत् ।। ४१ ।। <br>
एवं संभृतसंभारः सिंहासनगतः प्रभुः ।। <br>
देवैः परिवृतश्चेंद्रद्युम्नः शक्र इवाबभौ ।। ४२ ।। <br>
ततोऽश्रूयंत निनदा दिव्यदुंदुभिजाः शुभाः ।। <br>
मृदंगवेणुवीणादि तालकाहालनिःस्वनाः ।। ४३ ।। <br>
ऐरावतादिकरिणां बृंहितानि बहूनि खे ।। <br>
समंताज्जयशब्दाश्च पुष्पवृष्टिविमिश्रिताः ।। ४४ ।। <br>
आकाशगंगासलिलकणा मन्दारमिश्रिताः ।। <br>
दिव्य स्रग्लेपधूपानां गन्धा दिग्व्यापिनस्तथा ।। <br>
वैमानिकानां देवानां किंकिणीजालनिःस्वनाः ।। ४५ ।। <br>
ततश्च तेजसां राशी रोदसीमध्यपूरकः ।। <br>
आविरासीत्क्षितिगत नयनाच्छादको द्विजाः ।। ४६ ।। <br>
उत्तोलिताक्षिमालाभिः प्रजाभिर्वीक्षितः पुरः ।। <br>
ततः क्रमात्स ददृशे विमानाग्र्यं प्रजापतेः ।। ।। ४७ ।। <br>
स्वर्णहंसशतैः स्कंधेनोह्यमानः समंततः ।। <br>
दिक्पालैश्चामरव्यग्रहस्तैरासेवितः पुरः ।। ४८ ।। <br>
जाह्नवीयमुनानीरप्रकीर्णककरेऽभितः ।। <br>
पार्श्वयोश्चन्द्रसूर्याभ्यामुभाभ्यामातपत्रके ।। ४९ ।। <br>
धार्यमाणे शनैर्वायोर्गतिचंचलचोलके ।। <br>
ब्रह्मर्षिभिर्गौतमाद्यैः स्तूयमानो रहस्यकैः ।। 2.2.26.५० ।।<br>
तन्मध्यस्थः प्रजानाथ इंद्रद्युम्नादिभिः स्तुतः ।। <br>
आलुलोके देवगणैर्जयशब्दैरभिष्टुतः ।। ५१ ।। <br>
रंभादिकाभिर्वेश्याभिर्नृत्यते स्म ससाध्वसम् ।। <br>
हाहाहूहूप्रभृतिभिर्गीयमानश्च गायकैः ।। ५२ ।। <br>
सिद्धविद्याधरगणैः सादरं चोपवीणितः ।। <br>
कृतांजलिपुटैर्दूरात्तपस्विभिरुपासितः ।। ५३ ।। <br>
सावित्रीशारदे तस्य वाक्प्रबंधैर्विचित्रकैः ।। <br>
तोषमासादयंत्यौ च कोऽन्यस्तत्तोषणे क्षमः ।। ५४ ।। <br>
जाह्नवीयमुनानीर प्रकीर्णित कलेवरः ।। <br>
ये च गंधर्वसिद्धाद्या नारदप्रमुखा द्विजाः ।। ५५ ।। <br>
वेत्रहस्ताः सविनया दिव्यसोपानदर्शनाः ।। <br>
संमर्दः स महानासीद्देवानां दिवि गच्छताम् ।। ५६ ।। <br>
न कोऽपि गण्यते देवः को वा केन पथा व्रजेत् ।। <br>
अहंपूर्विकया तेषां व्रजतां त्रिदिवौकसाम् ।। ५७ ।। <br>
संमर्दातिशयात्तेषां विभ्रंशोऽभूत्स्ववाहनैः ।। <br>
स्रष्टा पाता च संहर्त्ता जगतां यो जगन्मयः ।। ५८ ।। <br>
साक्षाद्व्रजति तत्रैषां सुराणां महिमा कुतः ।। <br>
तं दृष्ट्वा साध्वसान्नम्रो भक्त्या बद्धांजलिर्नृपः ।। ५९ ।। <br>
तैर्देवैर्गालराजेन नारदप्रमुखेन च ।। <br>
सहितो धरणीं प्रायात्साष्टांगं प्रणिपत्य च ।। 2.2.26.६० ।। <br>
उत्थाय परया भक्त्या प्रहृष्टेनांतरात्मना ।। <br>
पुलकांकितसर्वांगं स्वं मन्वानः कृतार्थकम् ।। ६१ ।। <br>
पुरतो जगदीशस्य पश्यञ्छुद्धं पितामहम् ।। <br>
कृतांजलिपुटो राजा ममज्जानंदसागरे ।। ६२ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे षड्विंशोऽध्यायः ।। २६ ।। <br>
<br>
<br>
</span>
