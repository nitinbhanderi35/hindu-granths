<span style="font-size: 14pt; line-height: 200%">।। जैमिनिरुवाच ।। ।। <br>
अश्वमेधांगसरसो नृसिंहस्य च दक्षिणे ।। <br>
तत्रासीनश्च भगवान्पुनश्चावतरन्निव ।। १ ।। <br>
बभासे दिव्यरूपोऽसौ दुर्विभाव्यः सुरासुरैः ।। <br>
तदा पूजोपहारैश्च भक्ष्यभोज्यादिकैस्तथा ।। ।। २ ।। <br>
पूजयित्वा जगन्नाथं तोषयेद्गीतनृत्यकैः ।। <br>
पुष्पोपहारैर्विविधैः सुगंधैरनुलेपनैः ।। ३ ।। <br>
कृष्णागुरुजधूपैश्च गंधतैलप्रदीपकैः ।। <br>
तोषयेज्जगतां नाथमनेकैरुपहारकैः ।। ४ ।। <br>
बिन्दुतीर्थतटे तस्मिन्सप्ताहानि जनार्दनः ।। <br>
तिष्ठेत्पुरा स्वयं राज्ञे वरमेतत्समादिशत् ।। ५ ।। <br>
त्वत्तीर्थतीरे राजेंद्र स्थास्यामि प्रतिवत्सरम् ।। <br>
सर्वतीर्थानि तस्मिंश्च स्थास्यंति मयि तिष्ठति ।। ६ ।। <br>
तत्र स्नात्वा विधानेन तीर्थे तीर्थोघपावने ।। <br>
सप्ताहं ये प्रपश्यंति गुंडिचामण्डपे स्थितम् ।। ७ ।। <br>
मां च रामं सुभद्रां च मत्सायुज्यमवाप्नुयुः ।। <br>
ततस्तस्मिन्महापुण्ये सर्वपापप्रणाशने ।। ८ ।। <br>
सर्वतीर्थैकफलदे विष्णु प्रीतिकरे शुभे ।। <br>
स्नात्वा संतर्प्य विधिवत्पितॄन्देवानतंद्रितः ।। ९ ।। <br>
तटस्थं नरसिंहं तं पूजयित्वा प्रणम्य च ।। <br>
महावेदीं नरो गत्वा कृतशौचाचमक्रियः ।। 2.2.34.१० ।। <br>
पूजयेत्पूर्ववद्विप्राः प्रणमेद्वापि भक्तितः ।। <br>
सप्ताहं यो नरो नारी न सा प्राकृतमानुषी ।। ११ ।। <br>
विष्णुसायुज्यमाप्नोति शासनान्मुरवैरिणः ।। <br>
दिवा तदृर्शनं पुण्यं रात्रौ दशगुणं भवेत् ।। १२ ।। <br>
यत्किंचित्क्रियते कर्म संनिधौ जगदीशितुः ।। <br>
स्वल्पं वाप्यथवा भूरि कोटिकोटिगुणं भवेत्।। १३ ।। <br>
तुलापुरुषदानानि महादानानि यो ददेत् ।। <br>
एके प्रदत्ते दानेपि सर्वं दत्तं भवेद्द्विजाः ।। १४ ।। <br>
सर्वं मेरुसमं दानं सर्वे व्याससमा द्विजाः ।। <br>
महावेद्यां गते कृष्णे योगोऽयं खलु दुर्लभः ।। १५ ।। <br>
अर्द्धोदयादिका योगाः स्कन्देन परिभाषिताः ।। <br>
महावेद्याख्ययोगस्य कला नार्हंति षोडशीम् ।। १६ ।। <br>
अतः परं प्रवक्ष्यामि पितॄणां कार्यमुत्तमम् ।। <br>
यावज्जीवं गयाश्राद्धैरलभ्यं भुवि यत्फलम् ।। १७ ।। <br>
दिविस्था नरकस्था वा तिर्यग्योनिगतास्तथा ।। <br>
तथा मनुष्यजातिस्थाः सर्वे पितृपितामहाः ।। १८ ।। <br>
शतं पुरुषविख्याता यं वांछंति सुतैः कृतम्।। <br>
तं वो विधिं प्रवक्ष्यामि शृणुध्वं मुनयो वरम् ।। १९ ।। <br>
मघा वै पितृनक्षत्रं पितॄणा प्रीतिदं परम् ।। <br>
तत्र श्राद्धं तु प्रीणाति दत्तं पुत्रैर्मुदान्वितैः ।। 2.2.34.२० ।। <br>
पंचमी च तिथिः श्रेष्ठा श्राद्धेभ्युदयकारिणी ।। <br>
उभयोर्यदि संयोगो महापुण्यतमा तिथिः ।। २१ ।। <br>
यस्यां श्राद्धे कृते पुत्रैः पितॄणामुद्धृतिर्भवेत् ।। <br>
सर्वतीर्थमये तस्मिन्संनिधौ मुरवैरिणः ।।२२।। <br>
श्राद्धं चेच्छ्रद्धया कुर्यान्नीलकण्ठनृसिंहयोः ।। <br>
मध्ये मेध्यतमे देशे योगे परमदुर्लभे ।। २३ ।। <br>
पुरुषाञ्छतमुद्धृत्य ब्रह्मलोके महीयते ।। <br>
प्रशस्यः कुतपः कालो मन्दीभूतदिवाकरः ।। २४ ।। <br>
पितॄनुद्दिश्य वा दद्यादशक्तः कनकं शुचिः ।। <br>
तर्पयित्वा तिलैः सम्यक्पैतृकीं प्रीतिमुत्तमाम् ।। २५ ।। <br>
अथवा भोजयैद्विप्रान्भोज्यमूल्यानि वा ददेत् ।। <br>
एकस्मै वा गुणवते सहस्रं भोजनं ददेत् ।। २६ ।। <br>
गुणागुणविवेकस्तु नात्र योगे विधीयते ।। <br>
तस्मिन्सुदुर्लभे योगे सर्वे मुनिसमा द्विजाः ।। २७ ।। <br>
आषाढस्य सिते पक्षे पंचमी पितृदैवतम् ।। <br>
नक्षत्रं जगदीशस्य महावेदीसमागमः ।। २८ ।। <br>
एते यदा त्रयः स्युश्चेदिंद्रद्युम्नसरोवरे ।। <br>
चतुष्पादः स्मृतो योगः पितॄणामक्षयप्रदः ।।२९।। <br>
पितृकार्ये न सीदंति निरूप्य श्राद्धमत्र वै ।। <br>
शृणुध्वमन्यद्विप्रा वै प्रसंगाच्च ब्रवीमि वः ।। 2.2.34.३० ।। <br>
नभस्य दर्शे यः कुर्याच्चतुर्ष्वपि युगादिषु ।। <br>
श्राद्धं पितॄन्समुद्दिश्याऽश्वमेधांगसंभवे ।। ३१ ।। <br>
गयाश्राद्धसहस्रस्य श्रद्धया विहितस्य वै ।। <br>
फलं यद्धि समं त्वस्य नात्र कार्या विचारणा ।। ३२ ।। <br>
दानं होमो जपश्चापि सर्वपापापनोदनः।। <br>
दिनानि सप्त यान्यत्र कृष्णे वसति मंडपे ।। ३३ ।। <br>
एकस्मादुत्तरं श्रेयो यत्तस्मादुत्तरोत्तरम् ।। <br>
आषाढशुक्ल तृतीयायां प्रातःस्नानं समाचरेत् ।। ३४ ।। <br>
इंद्रद्युम्नतटे देशे नृसिंहक्षेत्र उत्तमे ।। <br>
व्रतमेतत्तु गृह्णीयात्संकल्प्य विधिवन्नरः ।। ३५ ।। <br>
वनजागरणं नाम भगवत्प्रीतिवर्द्धनम् ।। <br>
सर्वपापप्रशमनं सर्वव्रतफलप्रदम् ।। ३६ ।। <br>
दिनानि सप्त मौनी स्यात्कृतत्रिषवणक्रियः ।। <br>
कुंभे च पूजयेद्देवं त्रिसंध्यं भक्तिभावितः ।। ३७ ।। <br>
गोघृतेनाथ तैलेन तिलजेन प्रदीपयेत् ।। <br>
अहर्निशं हरेरग्रे रक्षेत्तं यत्नतो व्रती ।। ।। ३८ ।। <br>
दिवा दिवा वसेन्मौनी रात्रौ रात्रौ च जागृयात् ।। <br>
मंत्रं भागवतं जप्यान्नित्यकृत्यांतरे व्रती ।। ३९ ।। <br>
उपवासपरो भूत्वा सप्ताहानि नयेद्व्रती ।। <br>
अष्टमे प्रातरुत्थाय प्रतिष्ठां कारयेद्दिने ।। 2.2.34.४० ।। <br>
तस्मिन्नेव तीर्थवरे स्नात्वागत्य गृहं पुनः ।। <br>
मंडले सर्वतोभद्रे पूर्वे कुंभं निवेशयेत ।। ४१ ।। <br>
तत्रावाह्य हृषीकेशं पूजयेदुपचारकैः ।। <br>
तस्य पश्चिमदेशे च स्थंडिले विधिसंस्कृते ।। ४२ ।। <br>
अग्निं प्रणीय गृह्योक्तविधिना ब्राह्मणावृतः ।। <br>
अग्निकार्यं प्रकुर्वीत समिदाज्यचरूंस्तथा ।। ४३ ।। <br>
सहस्रं जुहुयादग्नौ प्रत्येकं वा शतं शतम् ।। <br>
गायत्री वैष्णवी या वै तया होमविधिः स्मृतः ।। ।। ४४ ।। <br>
संप्राश्य दक्षिणां दयाद्धेनुं वस्त्रं हिरण्यकम् ।। <br>
विप्रांश्च भोजयेदंते प्रीतये विश्वसाक्षिणः ।। ४५ ।। <br>
व्रतराजमिमं कृत्वा विधिनानेन भो द्विजाः ।। <br>
चतुर्वर्गानवाप्नोति यो यः कामानभीप्सति ।। ४६ ।। <br>
नारी वा श्रद्धया युक्ता कुर्याद्वेदीमहोत्सवम् ।। <br>
सापि तत्फलमाप्नोति या कुर्याद्व्रतमुत्तमम् ।। ४७ ।। <br>
यात्राकर्तुः फलं यादृग्व्रतकर्तुश्च तत्फलम् ।। <br>
भवते वै द्विजश्रेष्ठाः कथितं वो मुदान्विताः ।। ४८ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे चतुस्त्रिंशोऽध्यायः ।। ३४ ।। <br>
<br>
<br>
</span>
