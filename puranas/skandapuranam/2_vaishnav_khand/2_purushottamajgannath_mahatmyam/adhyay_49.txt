<span style="font-size: 14pt; line-height: 200%">।।मुनय ऊचुः ।। ।। <br>
भगवञ्जैमिने सर्वं वेदवेदांगपारग ।। <br>
त्वदनुग्रहतोऽस्माभिर्माहात्म्यं जगदीशितुः ।। १ ।। <br>
क्षेत्रराजस्य तस्यैव यात्राणां चैव सर्वशः ।। <br>
भगवद्भोजनोच्छिष्टप्राशनादिफलं तथा ।। २ ।। <br>
इंद्रद्युम्नस्य राज्ञो वै वृत्तांतमतिदुर्लभम् ।। <br>
नीलमाधवरूपं तु दारुब्रह्मप्रकाशनम् ।। ।। ३ ।। <br>
श्रुतं त्वद्वदनांभोजाद्गलितं तद्यथाविधि ।। <br>
इदानीं श्रोतुमिच्छामस्त्वत्तो हि वदतां वर ।। ४ ।। <br>
सर्वं विस्तरतो ब्रह्मन्वयं सर्वे मुदान्विताः ।। <br>
पुराणश्रवणस्यैव यदुक्तं फलमेव तत् ।। ५ ।। <br>
को वा तस्य विधिश्चैव केन वा स्यात्तु सांगकम्।। <br>
अस्मासु चेदनुक्रोशो यथावद्वक्तुमर्हसि ।। ६ ।।<br>
।। ।। जैमिनिरुवाच ।। ।। <br>
साधु साधु मुनिश्रेष्ठा यत्पृष्टं परया मुदा ।। <br>
तत्र मे प्रीतिरतुला जाता रोमांचकारिणी ।। ७ ।। <br>
तद्वः सर्वं प्रवक्ष्यामि शृणुध्वं सावधानतः ।। <br>
पुराणश्रवणारंभे यथाविभवमात्मनः ।। ८ ।। <br>
आदौ संकल्प्य विधिवद्ब्राह्मणं शुद्धवंशजम् ।। <br>
अव्यंगावयवं शांतं स्वशाखं स्वपुरोधसम् ।। ९ ।। <br>
सर्वशास्त्रार्थतत्त्वज्ञं भूषणैरतिशोभनैः ।। <br>
वस्त्रचंदनमाल्याद्यैर्वृणुयात्पाठसंश्रुतौ ।। 2.2.49.१० ।। <br>
कृतांजलिपुटो भूत्वा ततः संप्रार्थयेद्द्विजम् ।। <br>
त्वं विष्णुर्विष्णुरेव त्वं न तु भेदः कदाचन ।। ११ ।। <br>
निर्विघ्नं मे भवत्वेव त्वत्प्रसादात्प्रसीद च ।। <br>
ततो वृतं ब्राह्मणं च बहुमूल्यासने शुभे ।। ।। १२ ।। <br>
वासयित्वा च तस्यैव गले मालां विनिक्षिपेत् ।। <br>
मस्तके पुष्पगर्भं च चंदनैरनुलेपयेत् ।। १३ ।। <br>
यस्मात्तस्मिंश्च समये विप्रो व्याससमो मतः ।। <br>
तेनैव ब्राह्मणेनैव पुस्तके विष्णुरूपके ।। १४ ।। <br>
कारयेद्व्यासपूजां च श्रीखण्डागुरुपुष्पकैः ।। <br>
नानोपचारै रुचिरैर्भक्ष्यभोज्यादिकैरपि ।। १५ ।। <br>
भक्त्या चासनदानादिविधिः कार्यो दिने दिने ।। <br>
सांप्रतं कथयाम्येवं श्रूयतां श्रोतृलक्षणम् ।। १६ ।। <br>
गतानुगतिकानां च निवासार्थं तथा द्विजाः ।। <br>
आसनानि यथायोग्यं रचयित्वा स्वयं तथा ।। १७ ।। <br>
शुभासनांतरस्थो हि भवेदुत्कण्ठमानसः ।। <br>
अथवा संस्कृते देशे सर्वैः सह वसेद्भुवि ।। १८ ।। <br>
व्यासस्याग्रे निवसतिरासने नोच्च एव च ।। <br>
कृतस्नानो मुदा युक्तो धारयंञ्छुक्लवाससी ।। १९ ।। <br>
आचांतः शंखचक्रादितिलकान्वितविग्रहः ।। <br>
मनसा भावयेद्विष्णुं विश्वासं कारयेद्भृशम् ।। 2.2.49.२० ।। <br>
पुराणे ब्राह्मणे चैव देवे च मंत्रकर्मणि ।। <br>
तीर्थे वृद्धस्य वचने विश्वासः फलदायकः ।। २१ ।। <br>
अतो मुनिवराः सर्वं पुण्यं विश्वासकारणम् ।। <br>
पाषंडादिकसंभाषं वृथालापं प्रयत्नतः ।। २२ ।। <br>
पुराणश्रवणे काले सर्वचिंतां च वर्जयेत् ।। <br>
अनेन विधिना विप्राः प्रत्यहं शृणुयान्मुदा ।। २३ ।। <br>
ततः पाठे समाप्ते च करतालादिकैर्मुहुः ।। <br>
जय कृष्ण जगन्नाथ हर इत्यादिनामभिः ।। २४ ।। <br>
विस्तारयेद्यथाकाशे श्रूयते शब्द एव सः ।। <br>
एवं च प्रत्यहं कुर्यात्प्रीतये मुरवैरिणः ।। २५ ।। <br>
ततो ग्रंथसमाप्तौ च विष्णुप्रीणनतत्परः ।। <br>
विशेषाद्वस्त्रमाल्यादिचंदनैर्भूषणैस्तथा ।। <br>
भूषयेत्परया भक्त्या विप्रं व्याससमं द्विजाः ।। २६ ।। <br>
आत्मशक्त्या प्रदद्याच्च दक्षिणां वै यथाविधि ।। <br>
ये ये प्रदद्युर्यद्यच्च मत्तस्तच्छृणुताधुना ।। २७ ।। <br>
राजानः करिणो दद्युः सालंकारान्सुलक्षणान् ।। <br>
क्षत्रिया एवमेवं च ते वै राजसमा मताः ।। २८ ।। <br>
ब्राह्मणाः पुस्तकांश्चैव विष्णोरर्चाकरंडिकाः ।। <br>
कनकं रजतं चैव धान्यं वस्त्रं स्वभक्तितः ।। २९ ।। <br>
विशश्च रत्नभूषाढ्यान्सिन्धुदेशोद्भवानपि ।। <br>
गाश्च लक्षणसंयुक्ताः सवत्साश्च पयस्विनीः ।। 2.2.49.३० ।। <br>
अन्यच्च कनकाद्यं च त्यजेयुर्धर्मतत्पराः ।। <br>
शूद्राः प्रदद्युः परया मुदा संयुक्तमानसाः ।। ३१ ।। <br>
वासांसि च सुवर्णं च धान्यं रत्नानि गास्तथा ।। <br>
नानालंकारयुक्ताश्च घटोघ्नीर्बालगर्भिणीः ।। ३२ ।। <br>
एवं वै दक्षिणां दद्याद्येन संतुष्यते गुरुः ।। <br>
आत्मनः शक्तितो विप्रा वित्तशाठ्यं न कारयेत् ।। ३३ ।। <br>
शांतिकं पौष्टिकं चैव व्रतोद्वाहादि कर्म च ।। <br>
मोक्षस्य साधकं कर्म पुराणश्रवणं तथा ।। ३४ ।। <br>
यज्ञादिकं च दानं च व्रतं नानाविधं तथा ।। <br>
यदि चेद्दक्षिणाहीनं तदा भवति निष्फलम्।।३५।। <br>
असुराः कर्मणस्तस्य हरंति फलमेव तत् ।। <br>
यथा स्त्रीणां च लावण्यं भर्तृस्नेहविवर्जितम् ।। ३६ ।। <br>
युद्धात्पलायितानां च पृष्ठं कृत्वा धनुष्मताम् ।। <br>
विना धावनमश्वानां दुष्टत्वं हि यथा द्विजाः ।। ३७ ।।<br>
मूकत्वेनेव पांडित्यं सर्वशास्त्रविपश्चिताम् ।। <br>
हीनं दक्षिणया यद्यत्कर्म तद्वच्च निष्फलम् ।।३८।। <br>
दानेन क्षीयते यस्मादुरितानां कदंबकम् ।। <br>
दक्षिणेति तथा विप्रा गीयते शास्त्रवेदिभिः ।। ३९ ।। <br>
ततो विप्रान्भोजयेद्वै यथाशक्तिप्रकल्पितैः ।। <br>
कर्पूरेण च खंडेन सर्पिषा पायसैर्युतैः ।।2.2.49.४० ।। <br>
षड्विधैरन्नपानाद्यैः सुस्वादैरमृतोपमैः ।। <br>
तेभ्योपि स्वर्णवस्त्रादि यथाशक्त्या प्रदापयेत्।। ४१ ।। <br>
एतद्वः कथितं सर्वं पुराणश्रवणस्य च ।। <br>
सांगोपांगविधानं च येन स्यात्सफलं त्विदम् ।। <br>
इदानीं भो मुनिश्रेष्ठाः किमन्यज्ज्ञातुमिच्छथ ।।४२।। <br>
।। मुनय ऊचुः ।। ।। <br>
अहोऽस्माकं महाभाग्यं यत्पापौघविनाशनम् ।। <br>
पुराणश्रवणस्यैव फलमस्माभिरेव च ।। ४३ ।। <br>
सांगोपांगविधानं च श्रुतं त्वन्मुखपंकजात् ।। <br>
धन्याः स्म कृतपुण्याः स्म संसारे विगतज्वराः ।। ४४ ।। <br>
इदानीमात्मशक्त्या वै दीयते भवते मुने ।। <br>
दक्षिणा फलसंप्राप्त्यै प्रसन्नस्त्वं गृहाण च ।। ४५ ।। <br>
इत्युक्तवंतो मुनयो ह्यकिंचनाः समित्कुशं पुष्पफलाक्षतादिकम् ।। <br>
क्लृप्त्वा च तस्मै मुनयः सुमुक्ताः क्षेत्रोत्तमं जग्मुरतिप्रहर्षिताः ।। ४६ ।। <br>
इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्र माहात्म्ये जैमिनिऋषिसंवाद एकोनपंचाशत्तमोऽध्यायः ।। ४९ ।। ।। ।। ।। ।। ।। <br>
इति वैष्णवखण्डे द्वितीयं श्रीपुरुषोत्तम (जगन्नाथ) क्षेत्रमाहात्म्यं समाप्तम् ।। (२-२) ।।<br>
<br>
<br>
</span>
