<span style="font-size: 14pt; line-height: 200%">।। सूत उवाच ।। ।। <br>
इदं स्कांदमहं श्रुत्वा काशीखंडमनुत्तमम् ।। <br>
नितरां परितृप्तोस्मि हृदि चापि विधारितम् ।। १ ।। <br>
अनुक्रमणिकाध्यायं तथा माहात्म्यमुत्तमम् ।। <br>
पाराशर्य समाचक्ष्व यथापूर्वमिदं भवेत्।। २ ।। <br>
।। व्यास उवाच ।। ।।<br>
सूतावधेहि धर्मात्मञ्जातूकर्ण्य निशामय ।। <br>
शुकवैशंपायनाद्याः शृण्वंत्वपि च बालकाः ।। ३ ।। <br>
अनुक्रमणिकाध्यायं माहात्म्यं चापि खंडजम् ।। <br>
प्रवक्ष्याम्यघनाशाय महापुण्यप्रवर्धनम् ।। ४ ।। <br>
विंध्यनारदसंवादः प्रथमे परिकीर्तितः ।। <br>
सत्यलोकप्रभावश्च द्वितीयः समुदाहृतः ।। ५ ।। <br>
अगस्तेराश्रमपदे देवानामागमस्ततः ।। <br>
पतिव्रता चरित्रं च प्रस्थानं कुंभसंभवः ।। ६ ।। <br>
तीर्थप्रशंसा च ततः सप्तपुर्यस्ततः स्मृताः ।। <br>
संयमिन्याः  स्वरूपं च ब्रध्नलोकस्ततः परम् ।। ७ ।। <br>
इंद्राग्न्योर्लोकसंप्राप्तिस्ततश्च शिवशर्मणः ।। <br>
अग्नेः समुद्भवस्तस्मात् क्रव्याद्वरुणसंभवः   ।।८ ।।<br>
गंधवत्यलकापुर्योरीशयोस्तु समुद्भवः ।। <br>
चंद्रलोकपरिप्राप्तिः शिवशर्मद्विजन्मनः ।। ९ ।। <br>
उडुलोक कथा तस्मात्ततः शुक्रसमुद्भवः ।।  <br>
माहेय गुरुसौरीणां लोकानां वर्णनं ततः ।। 4.2.100.१० ।। <br>
सप्तर्षीणां ततो लोका ध्रुवस्य च तपस्ततः ।। <br>
ततो ध्रुवपदप्राप्तिर्ध्रुवलोक स्थितिस्ततः. ।। ११ ।। <br>
दर्शनं सत्यलोकस्य तस्य वै शिवशर्मणः ।। <br>
चतुर्भुजाभिषेकश्च निर्वाणं शिवशर्मणः ।। १२।। <br>
स्कंदागस्त्योश्च संवादो मणिकर्ण्याः समुद्भवः ।। <br>
ततस्तु गंगामाहात्म्यं ततो दशहरास्तवः ।।१३ ।। <br>
प्रभावश्चापि गंगाया गंगानामसहस्रकम् ।। <br>
वाराणस्याः प्रशंसाथ भैरवाविर्भवस्ततः ।। १४ ।। <br>
दंडपाणेः समुद्भूतिर्ज्ञानवाप्युद्भवस्ततः ।। <br>
आख्यानं च कलावत्याः सदाचारस्ततः परम् ।। १५ ।। <br>
ब्रह्मचारि प्रकरणं ततः स्त्रीलक्षणानि च ।। <br>
कृत्याकृत्यप्रकरणमविमुक्तेशवर्णनम् ।। १६ ।। <br>
ततो गृहस्थधर्माश्च ततो योगनिरूपणम् ।। <br>
कालज्ञानं ततः प्रोक्तं दिवोदासस्य वर्णनम् ।। १७ ।। <br>
काश्याश्च वर्णनं तस्माद्योगिनीवर्णनं ततः ।। <br>
लोलार्कस्य समाख्यानमुत्तरार्ककथा ततः।। ।। १८।। <br>
सांबादित्यस्य महिमा द्रुपदादित्य शंसनम् ।। <br>
ततस्तु गरुडाख्यानमरुणार्कादयस्ततः ।। १९ ।। <br>
दशाश्वमेधिकं तीर्थं मंदराच्च गणागमः ।। <br>
पिशाचमोचनाख्यानं गणेशप्रेषणं ततः ।। 4.2.100.२० ।।<br>
मायागणपतेश्चाथ ढुंढिप्रादुर्भवस्ततः ।। <br>
विष्णुमायाप्रपंचोथ दिवोदासविसर्जनम् ।। २१ ।। <br>
ततः पंचनदोत्पत्तिर्बिंदुमाधवसंभवः ।। <br>
ततो वैष्णवतीर्थानां माहात्म्यपरिवर्णनम् ।। २२ ।। <br>
प्रयाणं मंदरात्काशीं वृषभध्वजशूलिनः ।। <br>
जैगीषव्येन संवादो ज्येष्ठस्थाने महेशितुः ।।२३ ।। <br>
ततः क्षेत्ररहस्यस्य कथनं पापनाशनम् ।। <br>
अथातः कंदुकेशस्य व्याघ्रेशस्य समुद्भवः ।।२४।। <br>
ततः शैलेश्वरकथा रत्नेशस्य च दर्शनम् ।। <br>
कृत्तिवासः समुत्पत्तिस्ततश्चायतनागमः ।।२५।। <br>
देवतानामधिष्ठानं दुर्गासुरपराक्रमः ।। <br>
दुर्गाया विजयश्चाथ तत ओंकारवर्णनम् ।। २६ ।। <br>
पुनरोंकारमाहात्म्यं त्रिलोचनसमुद्भवः ।। <br>
त्रिलोचनप्रभावोथ केदाराख्यानमेव च ।। २७ ।। <br>
ततो धर्मेशमहिमा ततः पक्षिकथा शुभा ।। <br>
ततो विश्वभुजाख्यानं दुर्दमस्य कथा ततः ।। २८ ।। <br>
ततो वीरेश्वराख्यानं वीरेश महिमा पुनः ।। <br>
गंगातीर्थैश्च संयुक्ता कामेश महिमा ततः ।। २९ ।। <br>
विश्वकर्मेश महिमा दक्षयज्ञसमुद्भवः ।। <br>
सत्या देहविसर्गश्च ततो दक्षेश्वरोद्भवः ।। 4.2.100.३० ।। <br>
ततो वै पार्वतीशस्य महिम्नः परिकीर्तनम् ।। <br>
गंगेशस्याथ महिमा नर्मदेशसमुद्भवः ।। ३१ ।। <br>
सतीश्वरसमुत्पत्तिरमृतेशादि वणर्नम् ।। <br>
व्यासस्य हि भुजस्तंभो व्यासशापविमोक्षणम् ।। ३२ ।। <br>
क्षेत्रतीर्थकदंबं च मुक्तिमंडप संकथा ।। <br>
विश्वेशाविर्भवश्चाथ ततो यात्रापरिक्रमः ।। ३३ ।।<br>
एतदाख्यानशतकं क्रमेण परिकीर्तितम् ।। <br>
यस्य श्रवणमात्रेण सर्वखंड श्रुतेः फलम् ।।<br>
अनुक्रमणिकाध्यायेप्यस्ति यात्रापरिक्रमः ।।३४।। <br>
।। सूत उवाच ।। <br>
यात्रा परिक्रमं ब्रूहि जनानां हितकाम्यया ।।<br>
यथावत्सिद्धिकामानां सत्यवत्याः सुतोत्तम ।। ३५ ।। <br>
।। व्यास उवाच।। ।। <br>
निशामय महाप्राज्ञ लोमहर्षण वच्मि ते ।। <br>
यथा प्रथमतो यात्रा कर्तव्या यात्रिकैर्मुदा ।। ३६ ।। <br>
सचैलमादौ संस्नाय चक्रपुष्करिणीजले ।। <br>
संतर्प्यदेवासपितॄन्ब्राह्मणांश्च तथार्थिनः ।। ३७ ।। <br>
आदित्यं द्रौपदीं विष्णुं दंडपाणिं महेश्वरम् ।। <br>
नमस्कृत्य ततो गच्छेद्द्रष्टुं ढुंढिविनायकम् ।।३८।। <br>
ज्ञानवापीमुपस्पृश्य नंदिकेशं ततोर्चयेत् ।।<br>
तारकेशं ततोभ्यर्च्य महाकालेश्वरं ततः ।। ३९ ।।<br>
ततः पुनर्दंडपाणिमित्येषा पंचतीर्थिका ।। 4.2.100.४० ।। <br>
दैनंदिनी विधातव्या महाफलमभीप्सुभिः ।। <br>
ततो वैश्वेश्वरी यात्रा कार्या सर्वार्थ सिद्धिदा।।४१ ।। <br>
द्विसप्तायतनानां च कार्या यात्रा प्रयत्नतः ।। <br>
कृष्णां प्रतिपदं प्राप्य भूतावधि यथाविधि ।। ४२ ।। <br>
अथवा प्रतिभूतं च क्षेत्रसिद्धिमभीप्सुभिः ।। <br>
तत्तत्तीर्थकृतस्नानस्तत्तल्लिंगकृतार्चनः ।।४३।। <br>
मौनेन यात्रां कुर्वाणः फलं प्राप्नोति यात्रिकः।। <br>
ओंकारं प्रथमं पश्येन्मत्स्योदर्यां कृतोदकः ।। ४४ ।। <br>
त्रिविष्टपं महादेवं ततो वै कृत्तिवाससम् ।। <br>
रत्नेशं चाथ चंद्रेशं केदारं च ततो व्रजेत् ।।४५।। <br>
धर्मेश्वरं च वीरेशं गच्छेत्कामेश्वरं ततः ।। <br>
विश्वकर्मेश्वरं चाथ मणिकर्णीश्वरं ततः ।। ४६ ।। <br>
अविमुक्तेश्वरं दृष्ट्वा ततो विश्वेशमर्चयेत् ।। <br>
एषा यात्रा प्रयत्नेन कर्तव्या क्षेत्रवासिना ।। ४७ ।। <br>
यस्तु क्षेत्रमुषित्वा तु नैतां यात्रां समाचरेत् ।। <br>
विघ्नास्तस्योपतिष्ठंते क्षेत्रोच्चाटनसूचकाः ।। ४८ ।। <br>
अष्टायतन यात्रान्या कर्तव्या विघ्रशांतये ।। <br>
दक्षेशः पार्वतीशश्च तथा पशुपतीश्वरः ।।४९।। <br>
गंगेशो नर्मदेशश्च गभस्तीशः सतीश्वरः ।। <br>
अष्टमस्तारकेशश्च प्रत्यष्टमि विशेषतः ।। 4.2.100.५० ।। <br>
दृश्यान्येतानि लिंगानि महापापोपशांतये ।। <br>
अपरापि शुभा यात्रा योगक्षेमकरी सदा ।। ५१ ।। <br>
सर्वविघ्रोपहंत्री च कर्तव्या क्षेत्रवासिभिः ।। <br>
शैलेशं प्रथमं वीक्ष्य वरणास्नानपूर्वकम् ।। ५२ ।। <br>
स्नानं तु संगमे कृत्वा द्रष्टव्यः संगमेश्वरः ।। <br>
स्वलीन तीर्थे सुस्नातः पश्येत्स्वलीनमीश्वरम् ।। ५३ ।। <br>
स्नात्वा मंदाकिनी तीर्थे द्रष्टव्यो मध्यमेश्वरः ।। <br>
पश्येद्धिरण्यगर्भेशं तत्र तीर्थे कृतोदकः ।। ५४ ।। <br>
मणिकर्ण्यां ततः स्नात्वा पश्येदीशानमीश्वरम्।। <br>
ततः कूपमुपस्पृश्य गोप्रेक्षमवलोकयेत् ।। ५५ ।। <br>
कापिलेय ह्रदे स्नात्वा वीक्षेत वृषभध्वजम् ।। <br>
उपशांतशिवं पश्येत्तत्कूपविहितोदकः ।। ५६ ।। <br>
पंचचूडाह्रदे स्नात्वा ज्येष्ठस्थानं ततोर्चयेत् ।। <br>
चतुःसमुद्रकूपे तु स्नात्वा देवं समर्चयेत् ।। ५७ ।।<br>
देवस्याग्रे तु या वापी तत्रोपस्पर्शने कृते ।। <br>
शुक्रेश्वरं ततः पश्येत्तत्कूपविहितोदकः ।।५८।। <br>
दंडखाते ततः स्नात्वा व्याघ्रेशं पूजयेत्ततः ।। <br>
शौनकेश्वरकुंडे तु स्नानं कृत्वा ततोर्चयेत् ।।५९।। <br>
जंबुकेशं महालिंगं कृत्वा यात्रामिमां नरः।। <br>
क्वचिन्न जायते भूयः संसारे दुःखसागरे ।।4.2.100.६०।। <br>
समारभ्य प्रतिपदं यावत्कृष्णा चतुर्दशी ।। <br>
एतत्क्रमेण कर्तव्यान्ये तदायतनानि वै ।।६१।। <br>
इमां यात्रां नरः कृत्वा न भूयोप्यभिजायते ।। <br>
अन्या यात्रा प्रकर्तव्यैका दशायतनोद्भवा ।।६२ ।। <br>
आग्नीध्र कुंडे सुस्नातः पश्येदाग्नीध्रमीश्वरम् ।। <br>
उर्वशीशं ततो गच्छेत्ततस्तु नकुलीश्वरम् ।।६३।। <br>
आषाढीशं ततो दृष्ट्वा भारभूतेश्वरं ततः ।। <br>
लांगलीशमथालोक्य ततस्तु त्रिपुरांतकम् ।। ६४ ।। <br>
ततो मनःप्रकामेशं प्रीतिकेशमथो व्रजेत् ।। <br>
मदालसेश्वरं तस्मात्तिलपर्णेश्वरं ततः ।। ६५ ।। <br>
यात्रैकादशलिंगानामेषा कार्या प्रयत्नतः।। <br>
इमां यात्रां प्रकुर्वाणो रुद्रत्वं प्राप्नुयान्नरः ।। ६६।। <br>
अतः परं प्रवक्ष्यामि गारी यात्रामनुत्तमाम्।। <br>
शुक्लपक्षे तृतीयायां या यात्रा विष्वगृद्धिदा ।। ६७ ।। <br>
गोप्रेक्षतीर्थे सुस्नाय मुखनिर्मालिकां व्रजेत् ।। <br>
ज्येष्ठावाप्यां नरः स्नात्वा ज्येष्ठागौरीं समर्चयेत् ।।६८।।<br>
सौभाग्यगौरी संपूज्या ज्ञानवाप्यां कृतोदकैः।।<br>
ततः शृंगारगौरीं च तत्रैव च कृतोदकः ।। ६९ ।। <br>
स्नात्वा विशालगंगायां विशालाक्षीं ततो व्रजेत् ।। <br>
सुस्नातो ललितातीर्थे ललितामर्चयेत्ततः ।।4.2.100.७०।। <br>
स्नात्वा भवानीतीर्थेथ भवानीं परिपूजयेत् ।। <br>
मंगला च ततोभ्यर्च्या बिंदुतीर्थकृतोदकैः ।। ७१ ।। <br>
ततो गच्छेन्महालक्ष्मीं स्थिरलक्ष्मीसमृद्धये ।। <br>
इमां यात्रां नरः कृत्वा क्षेत्रेस्मिन्मुक्तिजन्मनि ।। ७२ ।। <br>
न दुःखैरभिभूयेत इहामुत्रापि कुत्रचित् ।। <br>
कुर्यात्प्रतिचतुर्थीह यात्रां विघ्नेशितुः सदा ।। ७३ ।। <br>
ब्राह्मणेभ्यस्तदुद्देशाद्देया वै मोदका मुदे ।। <br>
भौमे भैरवयात्रा च कार्या पातकहारिणी ।। ७४ ।। <br>
रविवारे रवेर्यात्रा षष्ठ्यां वारविसंयुजि ।। <br>
तथैव रविसप्तम्यां सर्वविघ्नोपशांतये ।। ७५ ।। <br>
नवम्यामथवाष्टम्यां चंडीयात्रा शुभा मता ।। <br>
अंतर्गृहस्य वै यात्रा कर्तव्या प्रतिवासरम् ।। ७६ ।। <br>
प्रातःस्नानं विधायादौ नत्वा पंचविनायकान् ।। <br>
नमस्कृत्वाथ विश्वेशं स्थित्वा निर्वाणमंडपे ।। ७७ ।। <br>
अंतर्गृहस्य यात्रा वै करिष्ये घौघशांतये ।। <br>
गृहीत्वा नियमं चेति गत्वाथ मणिकर्णिकाम् ।। ७८ ।। <br>
स्नात्वा मौनेन चागत्य मणिकर्णीशमर्चयेत् ।। <br>
कंबलाश्वतरौ नत्वा वासुकीशं प्रणम्य च ।।७९।। <br>
पर्वतेशं ततो दृष्ट्वा गंगाकेशवमप्यथ ।। <br>
ततस्तु ललितां दृष्ट्वा जरासंधेश्वरं ततः ।।4.2.100.८०।। <br>
ततो वै सोमनाथं च वाराहं च ततो व्रजेत् ।। <br>
ब्रह्मेश्वरं ततो नत्वा नत्वागस्तीश्वरं ततः ।। ८१ ।।<br>
&nbsp;कश्यपेशं नमस्कृत्य हरिकेशवनं ततः ।। <br>
वैद्यनाथं ततो दृष्ट्वा ध्रुवेशमथ वीक्ष्य च ।। ८२ ।। <br>
गोकर्णेश्वरमभ्यर्च्य  हाटकेशमथो व्रजेत् ।। <br>
अस्थिक्षेप तडागे च दृष्ट्वा वै कीकसेश्वरम् ।। ८३ ।।<br>
भारभूतं ततो नत्वा चित्रेगुप्तेश्वरं ततः ।। <br>
चित्रघंटां प्रणम्याथ ततः पशुपतीश्वरम् ।। ८४ ।। <br>
पितामहेश्वरं गत्वा ततस्तु कलशेश्वरम् ।। <br>
चंद्रेशस्त्वथ वीरेशो विद्येशोग्नीश एव च ।।८५।। <br>
नागेश्वरो हरिश्चंद्रश्चिंतामणिविनायकः ।। <br>
सेनाविनायकश्चाथ द्रष्टव्यः सर्वविघ्नहृत् ।। ८६ ।। <br>
वसिष्ठवामदेवौ च मूर्तिरूपधरावुभौ ।। <br>
द्रष्टव्यौ यत्नतः काश्यां महाविघ्नविनाशिनौ ।। ८७ ।। <br>
सीमाविनायकं चाथ करुणेशं ततो व्रजेत् ।। <br>
त्रिसंध्येशो विशालाक्षी धर्मेशो विश्वबाहुका ।। <br>
आशाविनायकश्चाथ वृद्धादित्यस्ततः पुनः ।। ८८ ।। <br>
चतुर्वक्त्रेश्वरं लिंगं ब्राह्मीशस्तु ततः परः ।। <br>
ततो मनःप्रकामेश ईशानेशस्ततः परम् ।। ८९ ।। <br>
चंडीचंडीश्वरौ दृश्यौ भवानीशंकरौ ततः ।। <br>
ढुंढिं प्रणम्य च ततो राजराजेशमर्चयेत् ।। 4.2.100.९० ।। <br>
लांगलीशस्ततोभ्यर्च्यस्ततस्तु नकुलीश्वरः ।। <br>
परान्नेशमथो नत्वा परद्रव्येश्वरं ततः ।। ९१ ।। <br>
प्रतिग्रहेश्वरं वापि निष्कलंकेशमेव च ।। <br>
मार्कंडेयेशमभ्यर्च्य ततश्चाप्सरसेश्वरम् ।। ९२ ।। <br>
गंगेशोर्च्यस्ततो ज्ञानवाप्यां स्नानं समाचरेत् ।। <br>
नंदिकेशं तारकेशं महाकालेश्वरं ततः ।। ९३ ।। <br>
दंडपाणिं महेशं च मोक्षेशं प्रणमेत्ततः ।। <br>
वीरभद्रेश्वरं नत्वा अविमुक्तेश्वरं ततः ।।९४।। <br>
विनायकांस्ततः पंच विश्वनाथं ततो व्रजेत् ।।.<br>
ततो मौनं विसृज्याथ मंत्रमेतमुदीरयेत् ।। ९५ ।। <br>
अंतर्गृहस्य यात्रेयं यथावद्या मया कृता ।। <br>
न्यूनातिरिक्तया शंभुः प्रीयतामनया विभुः ।।९६।। <br>
इति मंत्रं समुच्चार्य क्षणं वै मुक्तिमंडपे ।। <br>
विश्रम्य यायाद्भवनं निष्पापः पुण्यवान्नरः ।।९७।। <br>
संप्राप्य वासरं विष्णोर्विष्णुतीर्थेषु सर्वतः ।। <br>
कार्या यात्रा प्रयत्नेन महापुण्य समृद्धये ।। ९८ ।। <br>
नभस्य पंचदश्यां च कुलस्तंभं समर्चयेत् ।। <br>
दुःखं रुद्रपिशाचत्वं न भवेद्यस्य पूजनात् ।। ९९ ।। <br>
श्रद्धापूर्वमिमा यात्रा कर्तव्याः क्षेत्रवासिभिः ।। <br>
पर्वस्वपि विशेषेण कार्या यात्राश्च सर्वतः ।। 4.2.100.१०० ।। <br>
न वंध्यं दिवसं कुर्याद्विनायात्रां क्वचित्कृती ।। <br>
यात्राद्वयं प्रयत्नेन कर्तव्यं प्रतिवासरम् ।। १ ।। <br>
आदौ स्वर्गतरंगिण्यास्ततो विश्वेशितुर्ध्रुवम् ।। <br>
यस्य वंध्यं दिनं यातं काश्यां निवसतः सतः ।। २।।<br>
निराशाः पितरस्तस्य तस्मिन्नेव दिनेऽभवन् ।। <br>
स दष्टः कालसर्पेण स दृष्टो मृत्युना स्फुटम् ।। ३ ।। <br>
स मुष्टस्तत्र दिवसे विश्वेशो यत्र नेक्षितः ।। <br>
सर्वतीर्थेषु सस्नौ स सर्वयात्रां व्यधात्स च ।। <br>
मणिकर्ण्यां तु यः स्नातो यो विश्वेशं निरैक्षत ।।४।। <br>
सत्यं सत्यं पुनः सत्यं सत्यं सत्यं पुनःपुनः ।। <br>
दृश्यो विश्वेश्वरो नित्यं स्नातव्या मणिकर्णिका।।५।। <br>
।। व्यास उवाच ।। ।। <br>
सूत स्कांदमिदं श्रुत्वा काशीमाहात्म्यमुत्तमम् ।। <br>
नरो न निरयं याति कृत्वाप्यघसहस्रकम् ।। ६ ।। <br>
स्नात्वा सर्वाणि तीर्थानि यच्छ्रेयः समुपार्ज्यते ।। <br>
काशीखंडस्य श्रवणात्तत्स्यात्सूत न संशयः ।।७।। <br>
दत्त्वा दानानि सर्वाणि कृत्वा यज्ञाननेकशः ।। <br>
तत्पुण्यं लभते मर्त्यस्तदा तच्छ्रवणाद्ध्रुवम् ।।८ ।। <br>
तप्त्वा तपांसि चोग्राणि प्राप्यते यन्महत्फलम् ।। <br>
श्रवणादस्य खंडस्य लभते तन्न संशयः ।। ९ ।।<br>
अधीत्य चतुरो वेदान्सांगान्यत्फलमाप्यते ।। <br>
काशीखंडं समाकर्ण्य तत्फलं लभ्यते नरैः ।। 4.2.100.११० ।।<br>
गययां श्राद्धदानाच्च यथा तृप्यंति पूर्वजाः ।। <br>
तथैतच्छ्रवणान्नृणां तृप्नुवंति पितामहाः ।। ११ ।। <br>
तैश्च सर्वपुराणानि श्रुतानि स्थिरबुद्धिभिः ।। <br>
काशीखंडं श्रुतं यैश्च सर्वेषां श्रेयसां पदम् ।। १२ ।। <br>
श्रुताश्च सर्वधर्मास्तैर्महापुण्येकराशिभिः ।। <br>
श्रुतं यैः स्थिरचेतोभिः काशीमाहात्म्यमुत्तमम्।।१३ ।। <br>
इदमेव हि देवेज्या परमा परिकीर्तिता ।। <br>
जपेत्तत्खंडमखिलं श्रोतव्यं श्रद्धया द्विजाः ।। १४ ।। <br>
शृणुयादेकमपि य आख्यानं काशिखंडजम् ।। <br>
श्रुतानि तेन सर्वाणि धर्मशास्त्राण्यसंशयम् ।। १५ ।। <br>
महाधर्मैकजननं महार्थप्रतिपादकम् ।। <br>
कारणं सर्वकामाप्तेः काशीखंडमिदं स्मृतम् ।। १६ ।। <br>
एतच्छ्रवणतः पुंसां कैवल्यं नैव दूरतः ।। <br>
तुष्यंति सर्वे पितरः श्रुत्वैतत्खंडमुत्तमम् ।। १७।। <br>
प्रीणंत्यमर्त्याः सर्वेपि ब्रह्मविष्णुशिवादयः ।। <br>
मुनयः परिमोदंते माद्यंति सनकादयः ।। १८ ।। <br>
हृष्टः सर्वो भवेदेव भूतग्रामश्चतुर्विधः ।। <br>
महिमश्रवणादस्माद्वाराणस्या न संशयः ।। १९ ।। <br>
य इदं श्रावयेद्विद्वान्समस्तं त्वर्धमेव वा ।। <br>
पादमात्रं तदर्धं वा त्वेकं व्याख्यानमुत्तमम् ।। 4.2.100.१२० ।। <br>
स नमस्यः प्रयत्नेन संपूज्यस्त्विष्टदेववत् ।। <br>
तस्मै देयं प्रयत्नेन विश्वेश प्रीतये सदा ।। २१ ।। <br>
तस्मिंस्तुष्टे हि संतुष्टो विश्वेशो नात्र संशयः।। <br>
यत्रैतत्पठ्यते खंडं परानंदसमाश्रयम् ।। २२ ।। <br>
न तत्र प्रभवेत्कश्चिदमंगलसमुद्भवः ।। <br>
य इदं शृणुयाद्विद्वान्यश्चेदं श्रावयेत्सुधीः ।। २३ ।। <br>
यः पठेदपि पुण्यात्मा ते सर्वे रुद्रमूर्तयः ।। <br>
य एतत्पुस्तकं रम्यं लेखयित्वा समर्पयेत् ।। २४ ।। <br>
अखिलानि पुराणानि तेन दत्तानि नान्यथा ।। <br>
अत्राख्यानानि यावंति श्लोका यावंत एव हि ।। २५ ।। <br>
तथा पदानि यावंति वर्णा यावंत एव हि ।। <br>
यावंत्यपि च मात्राणि यावंत्यः पदपंक्तयः ।। २६ ।। <br>
गुणे सूत्राणि यावंति यावंतः पटतंतवः ।। <br>
चित्ररूपाणि यावंति रम्यपुस्तकसंचके ।। २७ ।। <br>
तावद्युगसहस्राणि दाता स्वर्गे महीयते ।। <br>
एतद्द्वादशकृत्वो यः शृणुयात्खंडमुत्तमम् ।। २८ ।। <br>
ब्रह्महत्यापि तस्याशु नश्येच्छंभोरनुग्रहात् ।। <br>
अपुत्रः शृणुयाद्यस्तु सुस्नातः श्रद्धयान्वितः ।। २९ ।। <br>
तस्य पुत्रो भवत्येव शंभोराज्ञा प्रभावतः ।। <br>
किं बहूक्तेन सूतेह यस्य यस्य मनोरथः ।। 4.2.100.१३० ।। <br>
यो यस्तं तं स ससदा श्रुत्वैतत्प्राप्नुयात्कृती ।। <br>
शृणुयाद्दूरदेशेपि यः काशीखंडमुत्तमम् ।। ३१ ।। <br>
स काशीवासपुण्यस्य भाजनं स्याच्छिवाज्ञया ।। <br>
एतच्छ्रवणतः पुंसां सर्वत्र विजयो भवेत् ।। <br>
सौभाग्यं चापि सर्वत्र प्राप्नुयान्निर्मलाशयः ।। ३२ ।। <br>
यस्य विश्वेश्वरस्तुष्टस्तस्यैतच्छ्रवणे मतिः ।। <br>
जायते पुण्ययुक्तस्य महानिर्मलचेतसः ।। ३३ ।।<br>
सर्वेषां मंगलानां च महामंगलमुत्तमम् ।। <br>
गृहेपि लिखितं पूज्यं सर्वमंगलसिद्धये ।।१३४।। ।। <br>
इति श्रीस्कांदे महापुराण एकाशीति साहस्र्यां संहितायां चतुर्थे काशीखंड उत्तरार्धेऽनुक्रमणिकानाम शततमोऽध्यायः ।। १०० ।। ।।७।। ।। श्रीकाशीखण्डोत्तरार्धं सम्पूर्णम् ।। <br>
।। समाप्तं चेदं चतुर्थं काशीखंडम् ।।४।।<br>
</span>
