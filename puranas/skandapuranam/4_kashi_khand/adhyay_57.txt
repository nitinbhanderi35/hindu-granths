<span style="font-size: 14pt; line-height: 200%">॥ स्कंद उवाच ॥ ॥ <br>
विश्वेशो विश्वया सार्धं मया च मुनिसत्तम ॥ <br>
महाशाखविशाखाभ्यां नंदिभृंगिपुरोगमः ॥ १ ॥ <br>
नैगमेयेन सहितो रुद्रैः सर्वत्र संवृतः ॥ <br>
देवर्षिभिः समायुक्तः सनकाद्यैरभिष्टुतः ॥ २ ॥ <br>
समस्तायतनाधीशैर्दिक्पालैरभिनंदितः ॥ <br>
तीर्थैर्दर्शित तीर्थश्च गंधर्वैर्गीतमंगलः ॥ ३ ॥ <br>
कृतपूजोप्सरोभिश्च नृत्यहस्तकपल्लवैः ॥ <br>
वियत्यनाहतैर्वाद्यैः समंतादनुमोदितः ॥ ४॥ <br>
ऋषीणां ब्रह्मनिर्घोषैर्बधिरीकृतदिङ्मुखः॥ <br>
कृतस्तुतिश्चारणौघैर्विमानैरभितोवृतः ॥ ५ ॥<br>
त्रिविष्टप वधूमुष्टिभ्रष्टैर्लाजैरितस्ततः ॥ <br>
अभिवृष्टो महादेवः संप्रहृष्टतनूरुहः ॥ ६ ॥ <br>
दत्तमाल्योपहारश्च बहुविद्याधरी गणैः ॥ <br>
यक्षगुह्यकसिद्धैश्च खेचरैरभिनंदितः ॥ ७ ॥ <br>
कृतप्रवेश शकुनो मृगैः शकुनिभिः पुरः ॥ <br>
किंनरीभिः प्रहष्टास्यैः किंनरैरुपवर्णितः ॥ ८ ॥ <br>
विष्णुना च महालक्ष्म्या ब्रह्मणा विश्वकर्मणा ॥ <br>
नंदिनाथ गणेशेन आविष्कृतमहोत्सवः ॥ ९ ॥ <br>
नागांगनाभिः परितः कृतनीराजनाविधिः ॥ <br>
प्रविवेश महादेवः पुरीं वाराणसीं शुभाम् ॥ 4.2.57.१० ॥ <br>
पश्यतां सर्वदेवानामवरुह्य वृषेंद्रतः ॥ <br>
परिष्वज्य गणाधीशं प्रोवाच वृषभध्वजः ॥ ११ ॥ <br>
यदहं प्राप्तवानस्मि पुरीं वाराणसीं शुभाम् ॥ <br>
मयाप्यतीव दुष्प्राप्यां स प्रसादो स्य वै शिशोः ॥ १२ ॥ <br>
यद्दुष्प्रसाध्यं हि पितुरपि त्रिजगतीतले ॥ <br>
तत्सूनुना सुसाध्यं स्यादत्र दृष्टांतता मयि ॥ १३ ॥ <br>
अनेन गजवक्त्रेण स्वबुद्धिविभवेरिह ॥ <br>
काशीप्राप्तिर्यथा मे स्यात्तथा किंचिदनुष्ठितम् ॥ १४ ॥ <br>
पुत्रवानहमेवास्मि यच्च मे चिरचिंतितम् ॥ <br>
स्वपौरुषेण कृतवानभिलाषं करस्थितम् ॥ १५ ॥ <br>
इत्युक्त्वा त्रिपुरीहर्ता पुरुहूतादिभिः स्तुतः ॥ <br>
परितुष्टावसंहृष्टः स्पष्टगीर्भिर्गजाननम् ॥ १६ ॥ <br>
॥ श्रीकंठ उवाच ॥ ॥ <br>
जय विघ्नकृतामाद्य भक्तनिर्विघ्नकारक ॥ <br>
अविघ्नविघ्नशमन महाविघ्नैकविघ्नकृत् ॥ १७ ॥ <br>
जय सर्वगणाधीश जय सर्व गणाग्रणीः ॥ <br>
गणप्रणतपादाब्ज गणनातीतसद्गुण ॥ १८ ॥ <br>
जय सर्वग सर्वेश सर्वबुद्ध्येकशेवधे ॥ <br>
सर्वमायाप्रपंचज्ञ सर्वकर्माग्रपूजित ॥ १९ ॥ <br>
सर्वमंगलमांगल्य जय त्वं सर्वमंगल ॥ <br>
अमंगलोपशमन महामंगलहेतुक ॥ 4.2.57.२० ॥ <br>
जय सृष्टिकृतां वंद्य जय स्थितिकृतानत ॥ <br>
जय संहृतिकृत्स्तुत्य जयसत्कर्मसिद्धिद ॥ २१ ॥ <br>
सिद्धवंद्यपदांभोज जयसिद्धिविधायक ॥ <br>
सर्वसिद्ध्येकनिलय महासिद्ध्यृद्धिसूचक ॥२२॥ <br>
अशेषगुणनिर्माण गुणातीत गुणाग्रणी ॥ <br>
परिपूर्णचरित्रार्थ जय त्वं गुणवर्णित ॥ २३ ॥ <br>
जय सर्वबलाधीश बलाराति बलप्रद ॥ <br>
बलाकोज्ज्वल दंताग्र बालाबालपराकम ॥ २४ ॥<br>
अनंतमहिमाधार धराधर विदारण॥ <br>
दंताग्रप्रोतां दङ्नाग जयनागविभूषण॥ २५॥ <br>
ये त्वांनमंति करुणामय दिव्य मूर्ते सर्वैनसामपि भुवो भुविमुक्तिभाजः॥ <br>
तेषां सदैव हरसीहमहोपसर्गान्स्वर्गापवर्गमपि संप्रददासि तेभ्यः ॥ २६ ॥ <br>
ये विघ्नराज भवता करुणाकटाक्षैः संप्रेक्षिताः क्षितितले क्षणमात्रमत्र ॥ <br>
तेषां क्षयंति सकलान्यपिकिल्विषाणि लक्ष्मीः कटाक्षयतितान्पुरुषोत्तमान्हि ॥ २७ ॥ <br>
ये त्वां स्तुवंति नतविघ्नविघातदक्ष दाक्षायणीहृदयपंकजतिग्मरश्मे ॥ <br>
श्रूयंत एव त इह प्रथिता न चित्रं चित्रं तदत्र गणपा यदहो त एव ॥ २८ ॥ <br>
ये शीलयंति सततं भवतोंघ्रियुग्मं  ते पुत्रपौत्रधनधान्यसमृद्धिभाजः ॥ <br>
संशीलितांघ्रिकमला बहुभृत्यवर्गैर्भूपालभोग्यकमलां विमलां लभंते ॥ २९ ॥ <br>
त्वं कारणं परमकारणकारणानां वेद्योसि वेदविदुषां सततं त्वमेकः ॥ <br>
त्वं मार्गणीयमसि किंचन मूलवाचां वाचामगोचरचराचरदिव्यमूर्ते ॥ 4.2.57.३० ॥ <br>
वेदा विदंति न यथार्थतया भवंतं ब्रह्मादयोपि न चराचर सूत्रधार ॥ <br>
त्वं हंसि पासि विदधासि समस्तमेकः कस्तेस्तुतिव्यतिकरो मनसाप्यगम्य ॥ ३१ ॥ <br>
त्वद्दुष्टदृष्टिविशिखैर्निहतान्निहन्मि दैत्यान्पुरांधकजलंधरमुख्यकांश्च॥ <br>
कस्यास्ति शक्तिरिह यस्त्वदृतेपि तुच्छं वांछेद्विधातु मिह सिद्धिदकार्यजातम् ॥ ३२ ॥ <br>
अन्वेषणे ढुंढिरयं प्रथितोस्तिधातुः सर्वार्थढुंढिततया तव ढुंढि नाम ॥ <br>
काशीप्रवेशमपि को लभतेत्र देही तोषं विना तव विनायकढुंढिराज ॥ ३३ ॥<br>
ढुंढे प्रणम्यपुरतस्तवपादपद्मं यो मां नमस्यति पुमानिह काशिवासी ॥ <br>
तत्कर्णमूलमधिगम्य पुरा दिशामि तत्किंचिदत्र न पुनर्भवतास्ति येन ॥ ३४ ॥ <br>
स्नात्वा नरः प्रथमतो मणिकर्णिकायामुद्धूलितांघ्रियुगलस्तु सचैलमाशु ॥ <br>
देवर्षिमानवपितॄनपि तर्पयित्वा ज्ञानोदतीर्थमभिलभ्य भजेत्ततस्त्वाम् ॥ ३५ ॥ <br>
सामोदमोदकभरैर्वरधूपदीपैर्माल्यैः सुगंधबहुलैरनुलेपनैश्च ॥ <br>
संप्रीण्यकाशिनगरीफलदानदक्षं प्रोक्त्वाथ मां क इह सिध्यति नैव ढुंढे ॥ ३६ ॥ <br>
तीर्थांतराणि च ततः क्रमवर्जितोपि संसाधयन्निह भवत्करुणाकटाक्षैः ॥ <br>
दूरीकृतस्वहितघात्युपसर्गवर्गो ढुंढे लभेदविकलं फलमत्र काश्याम्॥ ३७ ॥ <br>
यः प्रत्यहं नमति ढुं ढिविनायकं त्वां काश्यां प्रगे प्रतिहताखिलविघ्नसंघः ॥ <br>
नो तस्य जातु जगतीतलवर्ति वस्तु दुष्प्रापमत्र च परत्र च किंचनापि ॥ ३८ ॥ <br>
यो नाम ते जपति ढुंढिविनायकस्य तं वै जपंत्यनुदिनं हृदि सिद्धयोष्टौ ॥ <br>
भोगान्विभुज्य विविधान्विबुधोपभोग्यान्निर्वाणया कमलया व्रियते स चांते ॥ ३९ ॥ <br>
दूरे स्थितोप्यहरहस्तव पादपीठं यः संस्मरेत्सकलसिद्धिद ढुंढिराज ॥ <br>
काशीस्थिते रविकलं सफलं लभेत नैवान्यथा न वितथा मम वाक्कदाचित् ॥ 4.2.57.४० ॥ <br>
जाने विघ्नानसंख्यातान्विनिहंतुमनेकधा ॥ <br>
क्षेत्रस्यास्य महाभाग नानारूपैरिहस्थितः ॥ ४१ ॥<br>
यानि यानि च रूपाणि यत्रयत्र च तेनघ ॥ <br>
तानि तत्र प्रवक्ष्यामि शृण्वंत्वेते दिवौकसः ॥ ४२ ॥ <br>
प्रथमं ढुंढिराजोसि मम दक्षिणतो मनाक् ॥ <br>
-आढुंढ्य सर्वभक्तेभ्यः सर्वार्थान्संप्रयच्छसि ॥ ४३ ॥ <br>
अंगारवासरवतीमिह यैश्चतुर्थीं संप्राप्य मोदकभरैः परिमोदवद्भिः ॥ <br>
पूजा व्यधायि विविधा तव गंधमाल्यैस्तानत्र पुत्रविदधामि गणान्गणेश ॥ ४४ ॥ <br>
ये त्वामिह प्रति चतुर्थि समर्चयंति ढुंढे विगाढमतयः कृतिनस्त एव ॥ <br>
सर्वापदां शिरसि वामपदं निधाय सम्यग्गजानन गजाननतां लभंते ॥ ४५ ॥ <br>
माघशुक्लचतुर्थ्यां तु नक्तव्रतपरायणाः ॥ <br>
ये त्वां ढुंढेर्चयिष्यंति तेऽर्च्याः स्युरसुरद्रुहाम् ॥४६॥ <br>
विधाय वार्षिकीं यात्रां चतुर्थीं प्राप्य तापसीम् ॥ <br>
शुक्लां शुक्लतिलैर्बद्ध्वा प्राश्नीयाल्लड्डुकान्व्रती ॥ ४७ ॥ <br>
कार्या यात्रा प्रयत्नेन क्षेत्रसिद्धिमभीप्सुभिः ॥ <br>
तस्यां चतुर्थ्यां त्वत्प्रीत्यै ढुंढे सर्वोपसर्गहृत् ॥ ४८ ॥ <br>
तां यात्रां नात्रयः कुर्यान्नैवेद्यतिललडुकैः ॥ <br>
उपसर्गसहस्रैस्तु स हंतव्यो ममाज्ञया ॥ ४९ ॥ <br>
होमं तिलाज्यद्रव्येण यः करिष्यति भक्तितः ॥ <br>
तस्यां चतुर्थ्यां मंत्रज्ञस्तस्य मंत्रः प्रसेत्स्यति ॥ 4.2.57.५० ॥ <br>
वैदिकोऽवैदिको वापि यो मंत्रस्ते गजानन ॥ <br>
जप्तस्त्वत्संनिधौ ढुंढे सिद्धिं दास्यति वांछिताम् ॥ ५१ ॥ <br>
॥ ईश्वर उवाच ॥ <br>
इमां स्तुतिं ममकृतिं यः पठिष्यति सन्मतिः ॥ <br>
न जातु तं तु विघ्नौघाः पीडयिष्यंति निश्चितम् ॥ ५२ ॥ <br>
ढौंढीं स्तुतिमिमां पुण्यां यः पठेड्ढुंढि संनिधौ ॥ <br>
सान्निध्यं तस्य सततं भजेयुः सर्वसिद्धयः ॥ ५३ ॥ <br>
इमां स्तुतिं नरो जप्त्वा परं नियतमानसः ॥ <br>
मानसैरपि पापैस्तैर्नाभिभूयेत कर्हिचित्॥५४॥ <br>
पुत्रान्कलत्रं क्षेत्राणि वराश्वान्वरमंदिरम्॥ <br>
प्राप्नुयाच्च धनं धान्यं ढुंढिस्तोत्रं जपन्नरः ॥ ५५ ॥ <br>
सर्वसंपत्करं नाम स्तोत्रमेतन्मयेरितम् ॥ <br>
प्रजप्तव्यं प्रयत्नेन मुक्तिकामेन सर्वदा ॥५६॥ <br>
जप्त्वा स्तोत्रमिदं पुण्यं क्वापि कार्ये गमिष्यतः ॥ <br>
पुंसः पुरः समेष्यंति नियतं सर्वसिद्धयः ॥५७॥ <br>
अन्यच्च कथयाम्यत्र शृण्वंत्वेते दिवौकसः ॥ <br>
ढुंढिना क्षेत्ररक्षार्थं यत्रयत्र स्थितिः कृता ॥ ५८ ॥ <br>
काश्यां गंगासि संभेदे नामतोर्कविनायकः ॥ <br>
दृष्टोर्कवासरे पुंभिः सर्वतापप्रशांतये ॥ ५९ ॥ <br>
दुर्गो नाम गणाध्यक्षः सर्वदुर्गतिनाशनः ॥ <br>
क्षेत्रस्य दक्षिणे भागे पूजनीयः प्रयत्नतः ॥ 4.2.57.६० ॥ <br>
भीमचंडी समीपे तु भीमचंडविनायकः ॥ <br>
क्षेत्रनैर्ऋतदेशस्थो दृष्टो हंति महाभयम् ॥ ६१ ॥ <br>
क्षेत्रस्य पश्चिमे भागे स देहलिविनायकः ॥ <br>
सर्वान्निवारयेद्विघ्नान्भक्तानां नात्र संशयः ॥ ६२ ॥ <br>
क्षेत्रवायव्यदिग्भागे उद्दंडाख्यो गजाननः ॥ <br>
उद्दंडानपि विघ्नौघान्भक्तानां दंडयेत्सदा ॥ ६३ ॥ <br>
काश्याः सदोत्तराशायां पाशपाणिर्विनायकः ॥ <br>
विनायकान्पाशयति भक्त्या काशीनिवासिनाम् ॥ ६४ ॥ <br>
गंगावरणयोः संगे रम्यः खर्वविनायकः ॥ <br>
अखर्वानपि विघ्नौघान्भक्तानां खर्वयेत्सताम् ॥ ६५ ॥<br>
प्राच्यां तु क्षेत्ररक्षार्थं सिद्धः सिद्धिविनायकः ॥ <br>
पश्चिमे यमतीर्थस्य साधकक्षिप्रसिद्धिदः ॥ ६६ ॥ <br>
बाह्यावरणगाश्चैते काश्यामष्टौ विनायकाः ॥ <br>
उच्चाटयत्यभक्तांश्च  भक्तानां सर्वसिद्धिदाः ॥ ६७ ॥ <br>
द्वितीयावरणे चैव ये रक्षंति विनायकाः ॥ <br>
अविमुक्तमिदं क्षेत्रं तानहं कथयाम्यतः ॥ ६८ ॥ <br>
स्वर्धुन्याः पश्चिमे कूले उत्तरेर्कविनायकात् ॥ <br>
लंबोदरो गणाध्यक्षः क्षालयेद्विघ्नकर्दमम् ॥६९॥ <br>
तत्पश्चिमेकूटदंत उदग्दुर्गविनायकात् ॥ <br>
दुर्गोपसर्गसंहर्ता रक्षेत्क्षेत्रमिदं सदा ॥ ॥ 4.2.57.७० ॥ <br>
भीमचंड गणाध्यक्षात्किंचिदीशानदिग्गतः ॥ <br>
क्षेत्ररक्षोगणाध्यक्षः पूज्यः शालकटंकटः ॥ ७१ ॥ <br>
प्राच्या देहलिविघ्नेशात्कूश्मांडाख्यो विनायकः ॥ <br>
पूजनीयः सदा भक्तेर्महोत्पात प्रशांतये ॥ ७२ ॥ <br>
उद्दंडाख्याद्गणपतेराशुशुक्षणिदिक्स्थितः ॥ <br>
महाप्रसिद्धः संपूज्यो भक्तैर्मुंडविनायकः ॥ ७३ ॥ <br>
पाताले तस्य देहोस्ति मुंडं काश्यां व्यवस्थितम ॥ <br>
अतः स गीयते काश्यां देवो मुंडविनायकः ॥ ७४ ॥ <br>
पाशपाणेर्गणेशानाद्दक्षिणे विकटद्विजम् ॥ <br>
पूजयित्वा गणपतिं गाणपत्यपदं लभेत् ॥ ७५ ॥ <br>
खर्वाख्यान्नैर्ऋतेभागे राजपुत्रो विनायकः ॥ <br>
भ्रष्टराज्यं च राजानं राजानं कुरुतेऽर्चितः ॥ ७६ ॥ <br>
गंगायाः पश्चिमे कूले प्रणवाख्यो गणाधिपः ॥ <br>
अवाच्यां राजपुत्राच्च प्रणतः प्रणयेद्दिवम् ॥ ७७ ॥ <br>
द्वितीयावरणे काश्यामष्टावेते विनायकाः ॥ <br>
उत्सादयेयुर्विघ्नौघान्काशी स्थितिनिवासिनाम् ॥ ७८ ॥ <br>
क्षेत्रे तृतीयावरणे क्षेत्ररक्षाकृतः सदा ॥ <br>
ये विघ्नराजाः संतीह ते वक्तव्या मयाधुना ॥ ७९ ॥ <br>
उदग्वहायाः स्वर्धुन्या रम्ये रोधसि विघ्नराट् ॥ <br>
लंबोदरादुदीच्यां तु वक्रतुंडोघसंघहृत् ॥ 4.2.57.८० ॥ <br>
कूटदंताद्गणपतेरुदीच्यामेकदंतकः ॥ <br>
सदोपसर्गसंसर्गात्पायादानंदकाननम् ॥ ८१ ॥ <br>
काशीभयहरो नित्यमैश्यां शालकटंकटात् ॥ <br>
त्रिमुखो नाम विघ्नेशः कपिसिंहद्विपाननः ॥८२॥<br>
&nbsp;कूश्मांडात्पूर्वदिग्भागे पंचास्यो नाम विघ्नराद् ॥ <br>
पंचास्यस्यंदनवरः पाति वाराणसीं पुरीम् ॥ ८३ ॥ <br>
हेरंबाख्यः सदाग्नेय्यां पूज्यो मुंडविनायकात् ॥ <br>
अंबावत्पूरयेत्कामान्सर्वेषां काशिवासिनाम् ॥ ८४ ॥ <br>
अवाच्यामर्चयेद्धीमान्सिद्ध्यै विकटदंततः ॥ <br>
विघ्नराजं गणपतिं सर्वविघ्नविनाशनम् ॥ ८५ ॥ <br>
विनायकाद्राजपुत्रात्किंचिद्रक्षोदिशिस्थितः ॥ <br>
वरदाख्यो गणाध्यक्षः पूज्यो भक्तवरप्रदः ॥ ८६ ॥<br>
याम्यां प्रणवविघ्नेशाद्गणेशो मोदकप्रियः ॥ <br>
पूज्यः पिशंगिला तीर्थे देवनद्यास्तटे शुभे ॥ ८७ ॥ <br>
चतुर्थावरणे काश्यां भक्तविघ्नविनाशकाः ॥ <br>
द्रष्टव्या हृष्टचेतोभिः स्पष्टमष्टौ विनायकाः ॥ ८८ ॥ <br>
वक्रतुंडादुदग्दिक्स्थः स्वःसिंधो रोधसिस्थितः ॥ <br>
विनायकोस्त्यभयदः सर्वेषां भयनाशनः ॥ ८९ ॥ <br>
कौबेर्यामेकदशनात्सिंहतुंडो विनायकः ॥ <br>
उपसर्गगजान्हंति वाराणसि निवासिनाम् ॥ 4.2.57.९० ॥ <br>
कूणिताक्षो गणाध्यक्षस्त्रितुंडादीश दिक्स्थितः ॥ <br>
महाश्मशानं सततं पायाद्दुष्टकुदृष्टितः ॥ ९१ ॥ <br>
प्राच्यां पंचास्यतः पायात्पुरीं क्षिप्रप्रसादनः ॥ <br>
क्षिप्रप्रसादनार्चातः क्षिप्रं सिध्यंति सिद्धयः ॥ ९२ ॥ <br>
हेरंबाद्वह्निदिग्भागे चिंतामणि विनायकः ॥ <br>
भक्तचिंतामणिः साक्षाच्चिंतितार्थ समर्पकः ॥ ९३ ॥ <br>
विघ्नराजादवाच्यां तु दंतहस्तो गणेश्वरः ॥ <br>
लिखेद्विघ्नसहस्राणि नृणां वाराणसीद्रुहाम् ॥ ॥ ९४ ॥ <br>
वरदाद्यातुधान्यां च यातुधानगणावृतः ॥ <br>
देवः पिचिंडिलो नाम पुरीं रक्षेदहर्निशम् ॥ ९५ ॥ <br>
दृष्टः पिलिपिलातीर्थे दक्षिणे मोदकप्रियात् ॥ <br>
उद्दंड मुंडो हेरंबो भक्तेभ्यः किं न यच्छति ॥ ९६ ॥ <br>
प्राकारे पंचमे काश्यां द्विचतुष्क विनायकाः ॥ <br>
कुर्वंति रक्षां क्षेत्रस्य ये तानत्र ब्रवीम्यहम् ॥ ९७ ॥ <br>
तीरे स्वर्गतरंगिण्या उत्तरे चाभयप्रदात् ॥ <br>
स्थूलदंतो गणेशानः स्थूलाः सिद्धीर्दिशेत्सताम् ॥ ९८ ॥ <br>
सिंहतुडादुदग्भागे कलिप्रिय विनायकः ॥ <br>
कलहं कारयेन्नित्यमन्योन्यं तैर्थिकद्रुहाम् ॥ ९९ ॥ <br>
कूणिताक्षात्तथैशान्यां चतुर्दंतो विनायकः ॥ <br>
तस्य दर्शनमात्रेण विघ्नसंघः क्षयेत्स्वयम् ॥ 4.2.57.१०० ॥ <br>
क्षिप्रप्रसादनादैंद्र्यां द्वितुंडो गणनायकः ॥ <br>
अग्रतः पृष्ठतश्चापि बिभर्ति सदृशीं श्रियम् ॥ १ ॥ <br>
तस्य संदर्शनात्पुसां भवेच्छ्रीः सर्वतोमुखी ॥ <br>
ज्येष्ठो नाम गणाध्यक्षो ज्येष्ठो मे पुत्रसंपदि ॥ २ ॥ <br>
ज्येष्ठशुक्लचतुर्दश्यां संपूज्यो ज्येष्ठताप्तये ॥ <br>
स्थितो वह्निदिशो भागे चिंतामणि विनायकात् ॥ ३ ॥ <br>
दंतहस्ताद्यमाशायां पूज्यो गजविनायकः ॥ <br>
तस्य संपूजनाद्भक्त्या गजांता श्रीरवाप्यते ॥ ४ ॥ <br>
पिचिण्डिलाद्गणपतेर्याम्यां कालविनायकः ॥ <br>
भयं न कालकलितं तस्य संसेवनान्नृणाम्॥ ५ ॥ <br>
उद्दंडमुंडाद्गणपात्की नाशदिशि संस्थितम् ॥ <br>
नागेशं गणपं दृष्ट्वा नागलोके महीयते ॥ ६ ॥ <br>
अथ षष्ठावरणगाः प्रोच्यंते विघ्ननायकाः ॥ <br>
तेषां नामश्रवादेव पुंसां सिद्धिः प्रजायते ॥ ७ ॥ <br>
मणिकर्णो गणपतिः प्राच्यां विघ्नविघातकृत् ॥ <br>
आशाविनायको वह्न्यां भक्ताशां पूरयन्स्थितः ॥ ८ ॥ <br>
याम्यांसृष्टिगणेशश्च सृष्टिसंहारसूचकः ॥ <br>
नैर्ऋत्यां यक्षविघ्नेशः सर्वविघ्नहरः परः ॥ ९ [ <br>
प्रतीच्यां गजकर्णश्च सर्वेषां क्षेमकारकः ॥ <br>
चित्रघंटो गणपतिर्वायव्यां पालयेत्पुरीम् ॥ 4.2.57.११० ॥ <br>
स्थूलजंघउदीच्यां च शमयेच्छमिनामघम् ॥ <br>
ऐश्यामैशीपुरीं पायात्समंगलविनायकः ॥ ११ ॥ <br>
यमतीर्थादुदीच्यां च पूज्यो मित्रविनायकः ॥ <br>
सप्तमावरणे ये च तांश्च वक्ष्ये विनायकान् ॥ १२ ॥ <br>
मोदाद्याः पंचविघ्नेशाः षष्ठो ज्ञानविनायकः ॥ <br>
सप्तमो द्वारविघ्नेशो महाद्वारपुरश्चरः ॥ १३ ॥ <br>
अष्टमः सर्वकष्टौघानविमुक्तविनायकः ॥ <br>
अविमुक्ते मम क्षेत्रे हरेत्प्रणतचेतसाम् ॥१४॥ <br>
षट्पंचाशद्गजमुखानेतान्यः संस्मरिष्यति॥ <br>
दूरदेशांतरस्थोपि स मृतो ज्ञानमाप्नुयात् ॥ १५ ॥ <br>
ढुंढिस्तुतिं महापुण्यां षट्पंचाशद्गजाननाम् ॥ <br>
यः पठिष्यति पुण्यात्मा तस्य सिद्धिः पदेपदे ॥ १६ ॥ <br>
इमे गणेश्वराः सर्वे स्मर्तव्या यत्र कुत्रचित् ॥ <br>
महाविपत्समुद्रांतः पतंतं पांति मानवम् ॥१७॥ <br>
इति स्तुतिं महापुण्यां श्रुत्वा चैतान्विनायकान् ॥ <br>
जातुविघ्नैर्नबाध्येत पापेभ्योपि प्रहीयते ॥ १८ ॥ <br>
इत्युक्त्वा देवदेवोपि महोत्सवितमानसः ॥ <br>
कृताभिषेको ब्रह्माद्यैस्तेभ्यो दत्त्वाभिवांछितम्॥ १९ ॥<br>
संप्रसाद्य यथायोगं सर्वानुचित चंचुरः ॥ <br>
अविशद्राजसदनं विश्वकर्मविनिर्मितम् ॥ 4.2.57.१२० <br>
॥ स्कंद उवाच ॥ <br>
एवं स्तुतो भगवता देवदेवेन विघ्नजित् ॥ <br>
इत्थं च बहुधात्मानं स चकार विनायकः ॥ २१ ॥<br>
एतानि तस्य नामानि ढुंढिराजस्य कुंभज ॥ <br>
जपित्वा यानि मनुजो लप्स्यते निजवांछितम्॥ २२ ॥ <br>
अन्येपि तत्र वै भेदास्तस्य ढुंढेर्गणेशितुः ॥ <br>
भक्तैः समर्चिता भक्त्या ह्यसंख्याताः सहस्रशः ॥ २३ ॥ <br>
भगीरथगणाध्यक्षो हरिश्चंद्रविनायकः ॥ <br>
कपर्दाख्यो गणपतिस्तथा बिंदुविनायकः ॥ २४ ॥ <br>
इत्याद्यास्तत्र विघ्नेशाः प्रतिभक्तप्रतिष्ठिताः ॥ <br>
तेषामप्यर्चनात्पुंसां जायंते सर्वसंपदः ॥ २५ ॥ <br>
श्रुत्वाध्यायमिमं पुण्यं नरः श्रद्धासमन्वितः ॥ <br>
सर्वविघ्नान्समुत्सृज्य लभते वांछितं पदम् ॥ १२६ ॥ ॥ <br>
इति श्रीस्कांदे महापुराण एकाशीति साहस्र्यां संहितायां चतुर्थे काशीखंडे उत्तरार्द्धे ढुंढिविनायकप्रादुर्भावो नाम सप्तपंचाशत्तमोऽध्यायः ॥ ५७ <br>
<br>
<br>
</span>
