<span style="font-size: 14pt; line-height: 200%">।। पार्वत्युवाच  ।। <br>
आनंदकानने शंभो यल्लिंगं पुण्यवर्धनम् ।। <br>
यन्नामस्मरणादेव महापातकसंक्षयः ।। १ ।। <br>
यत्सेव्यं साधकैर्नित्यं यत्र प्रीतिरनुत्तमा ।। <br>
यत्र दत्तं हुतं जप्तं ध्यातं भवति चाक्षयम् ।। २ ।। <br>
यस्य संस्मरणादेव यल्लिंगस्य विलोकनात् ।। <br>
यल्लिंगप्रणतेश्चापि यस्य संस्पर्शनादपि ।। ३ ।। <br>
पंचामृतादि स्नपनपूर्वाद्यस्यार्चनादपि ।। <br>
तल्लिंगं कथयेशान भवेच्छ्रेयः परंपरा ।।४।। <br>
।। स्कंद उवाच ।। ।। <br>
इति देवीसमुदितं समाकर्ण्य वटोद्भव ।। <br>
सर्वज्ञेन यदाख्यातं तदाख्यास्यामि ते शृणु ।। ९ ।। <br>
देवदेव उवाच ।। ।। <br>
उमे भवत्या यत्पृष्टं भवबंधविमोक्षकृत् ।। <br>
ततोऽहं कथयिष्यामि लिंगं स्थिरमना भव ।। ६ ।।<br>
आनंदकानने चात्र रहस्यं परमं मम ।। <br>
न मया कस्यचित्ख्यातं न प्रष्टुं वेत्ति कश्चन ।।७।। <br>
संति लिंगान्यनेकानि ममानंदवने प्रिये।। <br>
परं त्वया यथा पृष्टं यथावत्तद्ब्रवीमि ते ।। ८ ।। <br>
यत्र मुक्तिस्वरूपा त्वं स्वयं तिष्ठसि विश्वगे ।। <br>
यत्र ते नंदनश्चास्ति क्षेत्रं विघ्नविघातकृत् ।। ९ ।। <br>
ममापि येन त्रिपुरं समरे जयकांक्षिणः ।। <br>
जयाशा पूरिता स्तुत्या बहुमोदकदानतः ।। 4.2.78.१० ।। <br>
यत्रास्ति तीर्थमघहृत्पितृप्रीतिविवर्धनम् ।। <br>
यत्स्नानाद्वृत्रहा वृत्रवधपापाद्विमुक्तवान् ।। ११ ।। <br>
धर्माधिकरणं यत्र धर्मराजोप्यवाप्तवान् ।। <br>
सुदुष्करं तपस्तप्त्वा परमेण समाधिना ।। १२ ।। <br>
पक्षिणोपि हि यत्रापुर्ज्ञानं संसारमोचनम् ।। <br>
रम्यो हिरण्मयो यत्र बभूव बहुपाद्द्रुमः ।। ।। १३ ।। <br>
यल्लिंगदर्शनादेव दुर्दमो नाम पार्थिवः ।। <br>
उद्वेजकोपि लोकानां क्षणाद्धर्ममतिस्त्वभूत् ।। १४ ।। <br>
तस्य लिंगस्य माहात्म्यमाविर्भावं च सुंदरि ।। <br>
निशामयाभिधास्यामि महापातक नाशनम् ।। १५ ।। <br>
धर्मपीठं तदुद्दिष्टमत्रानंदवने मम ।। <br>
तत्पीठदर्शनादेव नरः पापैः प्रमुच्यते ।। १६ ।। <br>
पुरा विवस्वतः पुत्रो यमः परमसंयमी ।। <br>
तपस्तताप विपुलं विशालाक्षि तवाग्रतः ।। १७ ।। <br>
शिशिरे जलमध्यस्थो वर्षास्वभ्रावकाशकः ।। <br>
तपर्तौ पंचवह्निस्थः कदाचिदिति तप्तवान् ।। १८ ।। <br>
पादाग्रांगुष्ठभूस्पर्शी बहुकालं स तस्थिवान् ।। <br>
एकपादस्थितः सोपि कदाचिद्बह्वनेहसम् ।। १९ ।। <br>
समीराभ्यवहर्तासीद्बहुदिष्टं सदिष्टवान् ।। <br>
पपौ स तु पिपासुः सन्कुशाग्रजलविप्रुषः  ।। 4.2.78.२० ।। <br>
दिव्यां चतुर्युगीमित्थं स निनाय तपश्चरन् ।। <br>
चतुर्गुणं दिदृक्षुर्मां परमेण समाधिना ।। २१ ।। <br>
ततोहं तस्य तपसा संतुष्टः स्थिरचेतसः ।। <br>
ययौ तस्मै वरान्दातुं शमनाय महात्मने ।।२२।। <br>
वटः कांचनशाखाख्यो यस्तपस्तापसंततिम् ।। <br>
दूरीचकार सुच्छायो बहुद्विजसमाश्रयः ।। २३ ।। <br>
मंदमद मरुल्लोल पल्लवैः करपल्लवैः ।। <br>
योध्वगानध्वसंतप्तानाह्वये दिवतापहृत् ।। २४ ।। <br>
स्वानुरागैः सुरभिभिः स्वादुभिश्च पचेलिमैः ।। <br>
प्रीणयेदर्थिसार्थं यो वृत्तैर्निजफलैरलम् ।।२५।। <br>
तदधस्तात्परं वीक्ष्य तमहं तपनांगजम् ।। <br>
स्थाणुनिश्चल वर्ष्माणं नासाग्रन्यस्तलोचनम् ।। २६ ।। <br>
तपस्तेजोभिरुद्यद्भिः परितः परिधीकृतम् ।। <br>
भानुमंतमिवाकाशे सुनीले स्वेन तेजसा ।। २७ ।।<br>
स्वाख्यांकितं महालिंगं प्रतिष्ठाप्यातिभक्तितः ।। <br>
स्वच्छ सूर्योपलमयतेजः पुंजैरिवार्चितम् ।। २८ ।। <br>
साक्षीकृत्येव तल्लिंगं तप्यमानं महत्तपः ।। <br>
प्रत्यवोचं धर्मराजं वरं ब्रूहीति भास्करे ।। २९ ।। <br>
अलं तप्त्वा महाभाग प्रसन्नोस्मि शुभव्रत ।। <br>
निशम्य शमनश्चेति दृष्ट्वा मां प्रणनाम ह ।। 4.2.78.३० ।। <br>
चकार स्तवनं चापि परिहृष्टेंद्रियेश्वरः ।। <br>
निर्व्याजं स समाधिं च विसृज्य ब्रध्ननंदनः ।। ३१ ।। <br>
धर्म उवाच ।। ।। <br>
नमोनमः कारणकारणानां नमोनमः कारणवर्जिताय ।। <br>
नमोनमः कार्यमयाय तुभ्यं नमोनमः कार्यविभिन्नरूप ।। ३२ ।। <br>
अरूपरूपाय समस्तरूपिणे पराणुरूपाय परापराय ।। <br>
अपारपाराय पराब्धिपार प्रदाय तुभ्यं शशिमौलये नमः।। ।। ३३ ।। <br>
अनीश्वरस्त्वं जगदीश्वरस्त्वं गुणात्मकस्त्वं गुणवर्जितस्त्वम् ।। <br>
कालात्परस्त्वं प्रकृतेः परस्त्वं कालाय कालात्प्रकृते नमस्ते ।।३४ ।। <br>
त्वमेव निर्वाणपद प्रदोसि त्वमेव निर्वाणमनंतशक्ते ।। <br>
त्वमात्मरूपः परमात्मरूपस्त्वमंतरात्मासि चराचरस्य ।। ३५ ।। <br>
त्वत्तो जगत्त्वं जगदेवसाक्षाज्जगत्त्वदीयं जगदेकबंधो ।। <br>
हर्ताविता त्वं प्रथमो विधाता विधातृविष्ण्वीश नमो नमस्ते ।। ३६ ।। <br>
मृडस्त्वमेव श्रुतिवर्त्मगेषु त्वमेव भीमोऽश्रुतिवर्त्मगेषु ।। <br>
त्वं शंकरः सोमसुभक्तिभाजामुग्रोसि रुद्र त्वमभक्तिभाजाम् ।। ३७ ।। <br>
त्वमेव शूली द्विषतां त्वमेव विनम्रचेतो वचसां शिवोसि ।। <br>
श्रीकंठ एकः स्वपदश्रितानां दुरात्मनां हालहलोग्रकंठः ।। ३८ ।। <br>
नमोस्तु ते शंकर शांतशंभो नमोस्तु ते चंद्रकलावतंस ।। <br>
नमोस्तु तुभ्यं फणिभूषणाय पिनाकपाणेंऽधकवैरिणे नमः ।। ३९ ।। <br>
स एव धन्यस्तव भक्तिभाग्यस्तवार्चको यः सुकृती स एव ।। <br>
तवस्तुतिं यः कुरुते सदैव स स्तूयते दुश्च्यवनादि देवैः ।। 4.2.78.४० ।। <br>
कस्त्वामिह स्तोतुमनंतशक्ते शक्नोति मादृग्लघुबुद्धिवैभवः ।। <br>
प्राचां न वाचामिहगोचरो यः स्तुतिस्त्वयीयं नतिरेव यावत् ।। ४१ ।।<br>
स्कंद उवाच।। ।। <br>
उदीर्य सूर्यस्य सुतोतिभक्त्या नमः शिवायेति समुच्चरन्सः ।। <br>
इलामिलन्मौलिरतीव हृष्टः सहस्रकृत्वः प्रणनाम शंभुम् ।।४२।। <br>
ततः शिवस्तं तपसातिखिन्नं निवार्य ताभ्यः प्रणतिभ्य ईश्वरः ।। <br>
वरान्ददौ सप्ततुरंगसूनवे त्वं धर्मराजो भव नामतोपि ।। ४३ ।। <br>
त्वमेव धर्माधिकृतौ समस्त शरीरिणां स्थावरजंगमानाम् ।। <br>
मया नियुक्तोद्य दिनादिकृत्यः प्रशाधि सर्वान्मम शासनेन ।।४४।। <br>
त्वं दक्षिणायाश्च दिशोधिनाथस्त्वं कर्मसाक्षी भव सर्वजंतोः ।। <br>
त्वद्दर्शिताध्वान इतो व्रजंतु स्वकर्मयोग्यां गतिमुत्तमाधमाः ।। ४५ ।। <br>
त्वया यदेतन्ममभक्तिभाजा लिंगं समाराधितमत्र धर्म ।। <br>
तद्दर्शनात्स्पर्शनतोऽर्चनाच्च सिद्धिर्भविष्यत्यचिरेण पुंसाम्।। ४६ ।। <br>
धर्मेश्वरं यः सकृदेव मर्त्यो विलोकयिष्यत्यवदातबुद्धिः ।। <br>
स्नात्वा पुरस्तेऽत्र च धर्मतीर्थे न तस्य दूरे पुरुषार्थसिद्धिः ।। ४७ ।। <br>
कृत्वाप्यघानामिह यः सहस्रं धर्मेश्वरं पश्यति दैवयोगात्।। <br>
सहेतनो जातु स नारकीं व्यथां कथां तदीयां दिविकुर्वतेमराः ।। ४८ ।। <br>
यो धर्मपीठं प्रतिलभ्य काश्यां स्वश्रेयसे नो यततेऽत्र मर्त्यः ।। <br>
कथं स धर्मत्वमिवातितेजाः करिष्यति स्वं कृतकृत्यमेव ।। <br>
त्वया यथाप्ता इह धर्मराज मनोरथास्ते गुरुभिस्तपोभिः ।। <br>
तथैव धर्मेश्वरभक्तिभाजां कामाः फलिष्यंति न संशयोत्र ।। 4.2.78.५० ।। <br>
कृत्वाप्यघान्येव महांत्यपीह धर्मेश्वरार्चां सकृदेव कुर्वन् ।। <br>
कुतो बिभेति प्रियबंधुरेव तव त्वदीयार्चित लिंगभक्तः ।। ५१ ।। <br>
पत्रेण पुष्पेण जलेन दूर्वया यो धर्मधर्मेश्वरमर्चयिष्यति ।। <br>
समर्चयिष्यंत्यमृतांधसस्तं मंदारमालाभिरतिप्रहृष्टाः ।। ५२ ।। <br>
त्वत्तो विभेष्यंति कृतैनसो  ये भयं न तेषां भविता कदाचित् ।। <br>
धर्मेश्वरार्चा रचनां करिष्यतां हरिष्यतां बंधुतयामनस्ते ।। ५३ ।। <br>
यदत्र दास्यंति हि धर्मपीठे नरा द्युनद्यां कृतमज्जनाश्च ।। <br>
तदक्षयं भावि युगांतरेपि कृतप्रणामास्तव धर्मलिंगे ।। ५४ ।। <br>
ये कार्तिके मासि सिताष्टमी तिथौ यात्रां करिष्यंति नरा उपोषिताः ।। <br>
रात्रौ च वै जागरणं महोत्सवैर्धर्मेश्वरे तेन पुनर्भवा भुवि ।। ५५ ।। <br>
स्तुतिं च ये वै त्वदुदीरितामिमां नराः पठिष्यंति तवाग्रतः क्वचित् ।। <br>
निरेनसस्ते मम लोकगामिनः प्राप्स्यंति ते वैभवतः सखित्वम् ।। ५६ ।।<br>
पुनर्वरं ब्रूहि यथेप्सितं ददे तेजोनिधेर्नंदन धर्मराज ।। <br>
अदेयमत्रास्ति न किंचिदेव ते विधेहि वागुद्यममात्रमेव ।। ५७ ।। <br>
प्रसन्नमूर्तिं स विलोक्य शंकरं कारुण्यपूर्णं स्वमनोरथाभिदम् ।। <br>
आनंदसंदोहसरोनिमग्नो वक्तुं क्षणं नैव शशाक किंचित् ।। ५८ ।। ।। <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंड उत्तरार्धे धर्मेशमहिमाख्यानं नामाष्टसप्ततितमोऽध्यायः ।। ७८ ।। <br>
<br>
<br>
</span>
