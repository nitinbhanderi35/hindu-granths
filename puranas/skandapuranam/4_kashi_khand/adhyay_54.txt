<span style="font-size: 14pt; line-height: 200%">स्कंद उवाच ॥ ॥ <br>
कुंभसंभव वक्ष्यामि शृणोत्ववहितो भवान् ॥ <br>
कपर्दीशस्य लिंगस्य महामाहात्म्यमुत्तमम् ॥ १ ॥ <br>
कपर्दी नाम गणपः शंभोरत्यंतवल्लभः ॥ <br>
पित्रीशादुत्तरे भागे लिंगं संस्थाप्य शांभवम् ॥२॥ <br>
कुंडं चखान तस्याग्रे विमलोदक संज्ञकम् ॥ <br>
यस्य तोयस्य संस्पर्शाद्विमलो जायते नरः ॥ ३ ॥ <br>
इतिहासं प्रवक्ष्यामि तत्र त्रेतायुगे पुरा ॥ <br>
यथावृत्तं कुंभयोने श्रवणात्पातकापहम् ॥ ४ ॥ <br>
एकः पाशुपत श्रेष्ठो वाल्मीकिरिति संज्ञितः ॥ <br>
तपश्चचार स मुनिः कपर्दीशं समर्चयन् ॥ ५ ॥<br>
एकदा स हि हेमंते मार्गे मासि तपोधनः ॥ <br>
स्नात्वा तत्र महातीर्थे मध्याह्ने विमलोदके ॥ ६ ॥ <br>
चकार भस्मना स्नानमापादतलमस्तकम् ॥ <br>
लिंगस्य दक्षिणेभागे कृतमाध्याह्निकक्रियः ॥ ७ ॥ <br>
न्यस्तमस्तकपांसुश्च संध्यामाध्यात्मिकीं स्मरन् ॥ <br>
जपन्पंचाक्षरीं विद्यां ध्यायन्देवं कपर्दिनम् ॥ ८ ॥ <br>
कृत्वा संहारमार्गेण सप्रमाणं प्रदक्षिणाम् ॥ <br>
हुडुंकृत्य हुडुंकृत्य हुडुंकृत्य त्रिरुच्चकैः ॥ ९ ॥<br>
प्रणवं पुरतः कृत्वा षड्जादिस्वरभेदतः ॥ <br>
गीतं विधाय सानंदं सनृत्यं हस्तकान्वितम् ॥ 4.2.54.१० ॥ <br>
अंगहारैर्मनोहारि चारी मंडलसंयुतम् ॥ <br>
क्षणं तत्र सरस्तीरे उपविष्टो महातपाः ॥ ११ ॥ <br>
अद्राक्षीद्राक्षसं घोरमतीव विकृताकृतिम् ॥ <br>
शुष्कशंखकपोलास्यं निमग्ना पिंगलोचनम् ॥१२॥ <br>
रूक्षस्फुटितकेशाग्रं महालंब शिरोधरम् ॥ <br>
अतीव चिपिट घ्राणं शुष्कौष्ठमतिदंतुरम् ॥ १३ ॥ <br>
महाविशालमौलिं च प्रोर्ध्वीभूतशिरोरुहम् ॥ <br>
प्रलंबकर्णपालीकं पिंगलश्मश्रुभीषणम् ॥ ॥ १४ ॥ <br>
प्रलंबित ललज्जिह्वमत्युत्कट कृकाटिकम् ॥ <br>
स्थूलास्थि जत्रु संस्थानं दीर्घस्कंधद्वयोत्कटम् ॥ १५ ॥ <br>
निमग्नकक्षाकुहरं शुष्कह्रस्व भुजद्वयम् ॥ <br>
विरलांगुलिहस्ताग्रं नतपीन नखावलिम् ॥ १६ ॥ <br>
विशुष्क पांसुलोत्क्रोडं पृष्ठलग्नोदरत्वचम् ॥ <br>
कटीतटेन विकटं निर्मांसत्रिकबंधनम् ॥ १७ ॥ <br>
प्रलंब  स्फिग्युगयुतं शुष्कमुष्काल्पमेहनम् ॥ <br>
दीर्घनिर्मांसलोरूकं स्थूलजान्वस्थिपंजरम् ॥ १८ ॥ <br>
अस्थिचर्मावशेषं च शिराजालितविग्रहम् ॥ <br>
शिरालं दीर्घजंघं च स्थूलगुल्फास्थिभीषणम् ॥ १९ ॥<br>
अतिविस्तृत पादं च दीर्घवक्रकृशांगुलिम् ॥ <br>
अस्थिचर्मावशेषेण शिराताडितविग्रहम् ॥ 4.2.54.२० ॥ <br>
विकटं भीषणाकारं क्षुत्क्षाममतिलोमशम् ॥ <br>
दावदग्धद्रुमाकारमति चंचललोचनम्॥ २१ ॥ <br>
मूर्तं भयानकमिव सर्वप्राणिभयप्रदम् ॥ <br>
हृदयाकंपनं दृष्ट्वा तं प्रेतं वृद्धतापसः ॥ <br>
अतिदीनाननं कस्त्वमिति धैर्येण पृष्टवान्॥ २२ ॥ <br>
कुतस्त्वमिह संप्राप्तः कस्मात्ते गतिरीदृशी ॥ <br>
अनुक्रोशधियारक्षः पृच्छामि वद निर्भयम् ॥ २३ ॥ <br>
अस्माकं तापसानां च न भयं त्वद्विधान्मनाक् ॥ <br>
शिवनामसहस्राणां विभूतिकृतवर्मणाम् ॥ २४ ॥ <br>
तापसोदीरितमिति तद्रक्षः प्रीतिपूवर्कम् ॥ <br>
निशम्य प्रांजलिः प्राह तं कृपालुं तपोधनम् ॥ २५ ॥ <br>
॥ राक्षस उवाच ॥ <br>
अनुक्रोशोस्ति यदि ते भगवंस्तापसोत्तम ॥ <br>
स्ववृत्तांतं तदा वच्मि शृणुष्वावहितः क्षणम् ॥ २६ ॥ <br>
प्रतिष्ठानाभिधानोस्ति देशो गोदावरी तटे ॥ <br>
तीर्थप्रतिग्रहरुचिस्तत्रासं ब्राह्मणस्त्वहम् ॥ २७ ॥ <br>
तेन कर्मविपाकेन प्राप्तोस्मि गतिमीदृशीम् ॥ <br>
मरुस्थले महाघोरे तरुतोयविवर्जिते ॥ २८ ॥ <br>
गतो बहुतरः कालस्तत्र मे वसतो मुने ॥ <br>
क्षुधितस्य तृषार्तस्य शीततापसहस्य च ॥ २९ ॥ <br>
वर्षत्यपि महामेघे धारासारैर्दिवानिशम् ॥ <br>
प्रावृट्कालेऽनिले वाति किंचित्प्रावरणं न मे ॥ 4.2.54.३० ॥ <br>
पर्वण्यदत्तदाना ये कृततीर्थप्रतिग्रहाः ॥ <br>
त इमां योनिमृच्छंति महादुःख निबंधनीम् ॥ ३१ ॥ <br>
गते बहुतिथे काले मरुभूमौ मुने मया ॥ <br>
दृष्टो ब्राह्मणदायाद एकदा कश्चिदागतः ॥ ३२ ॥ <br>
सूर्योदयमनुप्राप्य संध्याविधिविवर्जितः ॥ <br>
कृत्वा मूत्रपुरीषे तु शौचाचमनवर्जितः ॥ ३३ ॥ <br>
मुक्तकच्छमशौचं च संध्याकर्मविवर्जितम् ॥ <br>
तं दृष्ट्वा तच्छरीरेहं संक्रांतो भोगलिप्सया ॥ ३४ ॥ <br>
स द्विजो मंदभाग्यान्मे केनचिद्वणिजा सह ॥ <br>
अर्थलोभेन संप्राप्तः पुरीं पुण्यामिमां मुने ॥३५॥ <br>
अंतःपुरि प्रविष्टोभूत्स द्विजो मुनिसत्तम ॥ <br>
तच्छरीराद्बहिर्भूतस्त्वहं पापैः समं क्षणात् ॥३६॥ <br>
प्रवेशो नास्ति चास्माकं प्रेतानां तपसां निधे ॥ <br>
महतां पातकानां च वाराणस्यां शिवाज्ञया ॥३७॥ <br>
अद्यापि तानि पापानि तद्बहिर्निर्गमेच्छया ॥ <br>
बहिरेव हि तिष्ठंति सीम्नि प्रमथसाध्वसात् ॥३८॥<br>
अद्य श्वो वा परश्वो वा स बहिर्निर्गमिष्यति ॥ <br>
इत्याशया स्थिताः स्मो वै यावदद्य तपोधन ॥ ३९ ॥ <br>
नाद्यापि स बहिर्गच्छेन्नाद्याप्याशा प्रयाति नः ॥ <br>
इत्यास्महे निराधारा आशापाश नियंत्रिताः ॥ 4.2.54.४० ॥ <br>
चित्रमद्यतनं वच्मि तपस्विंस्तन्निशामय ॥ <br>
अतीव भावि कल्याणमिति मन्येऽधुनैव हि ॥ ४१ ॥ <br>
आप्रयागं प्रतिदिनं प्रयामः क्षुधिता वयम्॥ <br>
आहारकाम्यया क्वापि परं नो किंचिदाप्नुमः ॥ ४२ ॥ <br>
संति सर्वत्र फलिनः पादपाः प्रतिकाननम् ॥ <br>
जलाशयाश्च स्वच्छापाः संति भूम्यां पदेपदे ॥ ४३ ॥ <br>
अन्यान्यपि च भक्ष्याणि सर्वेषां सुलभान्यहो ॥ <br>
पानान्यपि विचित्राणि संति भूयांसि सर्वतः ॥ ४४ ॥ <br>
परं नो दृग्गतान्येव दूरे दूरे व्रजंत्यहो ॥ <br>
दैवादद्यैकमायांतं दृष्ट्वा कार्पटिकं मुने ॥४५॥ <br>
तस्यांतिकमहं प्राप्तः क्षुधया परिपीडितः ॥ <br>
प्रसह्य भक्षयाम्येनमिति मत्वा त्वरान्वितः ॥ ४६ ॥ <br>
यावत्तं तु जिघृक्षामि तावत्तद्वदनांबुजात् ॥ <br>
शिवनामपवित्रा वाङ्निरगाद्विघ्नहारिणी ॥ ४७ ॥ <br>
शिवनामस्मरणतो मदीयमपि पातकम् ॥ <br>
मंदीभूतं ततस्तेन प्रवेशं लब्धवानहम् ॥ ४८ ॥ <br>
सीमस्थैः प्रमथैर्नाहं सद्यो दृग्गोचरीकृतः ॥ <br>
शिवनामश्रुतौ येषां तान्न पश्येद्यमोपि यत् ॥ ४९ ॥ <br>
अंतर्गेहस्य सीमानं प्राप्तस्तेन सहाधुना ॥ <br>
स तु कार्पटिको मध्यं प्रविष्टोहमिहस्थितः ॥ 4.2.54.५० ॥ <br>
आत्मानं बहुमन्येहं त्वां विलोक्याधुना मुने ॥ <br>
मामुद्धर कृपालो त्वं योनेरस्मात्सदारुणात् ॥ ५१ ॥ <br>
इति प्रेतवचः श्रुत्वा स कृपालुस्तपोधनः ॥<br>
&nbsp;मनसा चिंतयामास धिङ्निजार्थोद्यमान्नरान् ॥ ५२ ॥ <br>
स्वोदरं भर यः सर्वे पशुपक्षिमृगादयः ॥ <br>
स एव धन्यः संसारे यः परार्थोद्यतः सदा ॥५३॥ <br>
तपसाद्य निजेनाहं प्रेतमेतमघातुरम्॥ <br>
मामेव शरणं प्राप्तमुद्धरिष्याम्यसंशयम् ॥ ५४ ॥ <br>
विमृश्येति स वै चित्ते पिशाचं प्राह सत्तमः ॥ <br>
विमलोदे सरस्यस्मिन्स्नाहि रे पापनुत्तये ॥ ५५ ॥<br>
पिशाच ते पिशाचत्वं तीर्थस्यास्य प्रभावतः ॥ <br>
कपर्दीशेक्षणादद्य क्षणात्क्षीणं विनंक्ष्यति ॥ ५६ ॥ <br>
श्रुत्वेति स मुनेर्वाक्यं प्रेतः प्राह प्रणम्य तम्॥ <br>
प्रीतात्मा प्रीतमनसं प्रबद्धकरसंपुटः ॥५७॥ <br>
पानीयं पातुमपि नो लभेयं मुनिसत्तम । <br>
स्नानस्य का कथा नाथ रक्षेयुर्जलदेवताः ॥५८॥ <br>
पानस्याप्यत्र का वार्ता जलस्पर्शोपि दुर्लभः ॥ <br>
इति प्रेतोक्तमाकर्ण्य स भृशं प्रीतिमानभूत् ॥ ५९ ॥ <br>
उवाच च तपस्वी तं जगदुद्धरणक्षमः ॥<br>
गृहाणेमां विभूतिं त्वं ललाटफलके कुरु ॥ 4.2.54.६० ॥ <br>
अस्माद्विभूतिमाहात्म्यात्प्रेत कोपि न कुत्रचित् ॥ <br>
बाधा करोति कस्यापि महापातकिनोप्यहो ॥६१ ॥ <br>
भालं विभूतिधवलं विलोक्य यमकिंकराः ॥ <br>
पापिनोपि पलायंते भीताः पाशुपतास्त्रतः ॥ ६२ ॥ <br>
अस्थिध्वजांकितं दृष्ट्वा यथा पांथा जलाशयम् ॥ <br>
दूरं यंति तथा भस्म भालांकं यमकिंकराः ॥ ६३ ॥ <br>
कृतभूति तनुत्राणं शिवमंत्रैर्नरोत्तमम् ॥ <br>
नोपसर्पंति नियतमपि हिंस्राः समंततः ॥ ६४ ॥ <br>
भक्त्या  बिभर्ति यो भस्म शिवमंत्रपवित्रितम् ॥ <br>
भाले वक्षसि दोर्मूले न तं हिंसंति हिंसकाः ५५ ॥ <br>
सर्वेभ्यो दुष्टसत्त्वेभ्यो यतो रक्षेदहर्निशम् ॥ <br>
रक्षत्येषा ततः प्रोक्ता विभूतिर्भूतिकृद्यतः ॥ ६६ ॥ <br>
भासनाद्भर्त्सनाद्भस्म पांसुः पांसुत्वदायतः ॥ <br>
पापानां क्षारणात्क्षारो बुधेरेवं निरुच्यते ॥ ६७ ॥ <br>
गृहीत्वा धारमध्यात्स भस्म प्रेतकरेऽर्पयत् ॥ <br>
सोप्यादरात्समादाय भालदेशे न्यवेशयत् ॥ ६८ ॥ <br>
विभूतिधारिणं वीक्ष्य पिशाचं जलदेवताः ॥ <br>
जलावगाहनपरं वारयांचक्रिरे न तम् ॥ ६९ ॥ <br>
स्नात्वा पीत्वा स निर्गच्छेद्यावत्तस्माज्जलाशयात् ॥. <br>
तावत्पैशाच्यमगमद्दिव्यदेहमवाप च ॥ 4.2.54.७ ०॥ <br>
दिव्यमालांबरधरो दिव्यगंधानुलेपनः ॥ <br>
दिव्ययानं समारुह्य वर्त्म प्राप्तोथ पावनम् ॥ ७१ । । <br>
गच्छता तेन गगने स तपस्वी नमस्कृतः ॥ <br>
प्रोच्चैः प्रोवाच भगवन्मोचितोस्मि त्वयानघ ॥ ७२ ॥ <br>
तस्मात्कदर्ययोनित्वादतीव परिनिंदितात् ॥ <br>
अस्य तीर्थस्य माहात्म्याद्दिव्यदेहमवाप्तवान् ॥७३॥ <br>
पिशाचमोचनं तीर्थमद्यारभ्य समाख्यया ॥ <br>
अन्येषामपि पैशाच्यमिदं स्नानाद्धरिष्यति ॥७४॥ <br>
अस्मिंस्तीर्थे महापुण्ये ये स्नास्यंतीह मानवाः ॥ <br>
पिंडांश्च निर्वपिष्यंति संध्यातर्पणपूर्वकम् ॥ ७५ ॥ <br>
दैवात्पैशाच्यमापन्नास्तेषां पितृपितामहाः ॥ <br>
तेपि पैशाच्यमुत्सृज्य यास्यंति परमां गतिम् ॥ ७६॥ <br>
अद्यशुक्लचतुर्दश्यां मार्गेमासि तपोनिधे ॥ <br>
अत्र स्नानादिकं कार्यं पैशाच्यपरिमोचनम ॥७७ ॥ <br>
इमां सांवत्सरीं यात्रां ये करिष्यंति मानवाः ॥ <br>
तीर्थप्रतिग्रहात्पापान्निःसरिष्यंति ते नराः॥७८॥ <br>
पिशाचमोचने स्नात्वा कपर्दीशं समर्च्य च ॥ <br>
कृत्वा तत्रान्नदानं च नरोन्यत्रापि निर्भयाः ॥ ७९ ॥ <br>
मार्गशुक्लचतुर्दश्यां कपर्दीश्वर संनिधौ ॥ <br>
स्नात्वान्यत्रापि मरणान्न पैशाच्यमवाप्नुयुः ॥ 4.2.54.८० ॥ <br>
इत्युक्त्वा दिव्यपुरुषो भूयोभूयो नमस्य तम् ॥ <br>
तपोधनं महाभागो दिव्यां गतिमवाप्तवान् ॥८१॥ <br>
तपोधनोपि तं दृष्ट्वा महाश्चर्यं घटोद्भव ॥ <br>
कपर्दीश्वरमाराध्य कालान्निर्वाणमाप्तवान् ॥ ८२ ॥ <br>
पिशाचमोचनं तीर्थं तदारभ्य महामुने ॥ <br>
वाराणस्यां परां ख्यातिमगमत्सर्वपापहृत् ॥ ॥ ८३ ॥ <br>
पैशाचमोचने तीर्थे संभोज्य शिवयोगिनम् ॥ <br>
कोटिभोज्यफलं सम्यगेकैक परिसंख्यया ॥ ८ ४ ॥ <br>
श्रुत्वाध्यायमिमं पुण्यं नरो नियतमानसः ॥ <br>
भूतैः प्रेतैः पिशाचैश्च कदाचिन्नाभिभूयते ॥ ८५ ॥ <br>
बालग्रहाभिभूतानां बालानां शांतिकारकम् ॥ <br>
पठनीयं प्रयत्नेन महाख्यानमिदं परम् ॥ ८६ ॥ <br>
इदमाख्यानमाकर्ण्य गच्छन्देशांतरं नरः ॥ <br>
चोरव्याघ्रपिशाचाद्यैर्नाभिभूयेत कुत्रचित् ॥ ८७ ॥ ॥ <br>
इति श्रीस्कांदे महापुराण एकाशातिसाहस्र्यां संहितायां चतुर्थे काशीखंड उत्तरार्द्धे पिशाचमोचनमहिमाकथनं नाम चतुष्पंचाशत्तमोऽध्यायः ॥५४॥ <br>
<br>
<br>
</span>
