<span style="font-size: 14pt; line-height: 200%">अगस्त्य उवाच ॥ <br>
त्रिलोचनं समासाद्य देवदेवः षडाननः ॥ <br>
जगदंबिकयायुक्तः किं चकाराशु तद्वद ॥ १ ॥ <br>
॥ स्कन्द उवाच ॥ ॥ <br>
मुने कलशजाख्यामि यत्पृष्टं तन्निशामय ॥ <br>
विरजःसंज्ञकं पीठं यत्प्रोक्तं सर्वसिद्धिदम् ॥ २ ॥ <br>
तत्पीठदर्शनादेव विरजा जायते नरः ॥ <br>
यत्रास्ति तन्महालिंगं वाराणस्यां त्रिलोचनम् ॥ ३ ॥<br>
तीर्थं पिलिपिलाख्यं तद्द्युनद्यंभसि विश्रुतम् ॥ <br>
सर्वतीर्थमयं तीर्थं तत्काश्यां परिगीयते ॥ ४ ॥ <br>
विष्टपत्रितयांतर्ये देवर्षिमनुजोरगाः ॥ <br>
ससरित्पर्वतारण्याः संति ते तत्र यन्मुने ॥ ५ ॥ <br>
तदारभ्य च तत्तीर्थं तच्च लिंगं त्रिलोचनम् ॥ <br>
त्रिविष्टपमिति ख्यातमतोहेतोर्महत्तरम् ॥ ६ ॥ <br>
त्रिविष्टपस्य लिंगस्य महिमोक्ताः पिनाकिना ॥ <br>
जगज्जनन्याः पुरतो यथा वच्मि तथा मुने ॥७॥ <br>
॥ देव्युवाच ॥ ॥ <br>
देवदेव जगन्नाथ शर्व सर्वद सर्वग ॥ <br>
सर्वदृक्सर्वजनक किंचित्पृच्छामि तद्वद ॥ ॥८॥ <br>
इदं तव प्रियं क्षेत्रं कर्मबीजमहौषधम् ॥ <br>
नैःश्रेयस्याः श्रियो गेहं ममापि प्रीतिदं महत् ॥९॥ <br>
यत्क्षेत्ररजसोप्यग्रे त्रिलोक्यपि तृणायते ॥ <br>
तस्याखिलस्य महिमा विष्वक्केनावगम्यते ॥ 4.2.73.१० ॥ <br>
यानीह संति लिंगानि तानि सर्वाण्यसंशयम् ॥ <br>
निर्वाणकारणान्येव स्वयंभून्यपि तान्यपि ॥ ११ ॥ <br>
यद्यप्येवं तथापीश विशेषं वक्तुमर्हसि ॥ <br>
काश्यामनादिसिद्धानि कानि लिंगानि शंकर ॥१२॥ <br>
यत्र देवः सदा तिष्ठेत्संवर्तेऽपि स वल्लभः ॥ <br>
यैरियं प्रथितिं प्राप्ता काशी मुक्तिपुरीति च॥ ॥ १३ ॥ <br>
येषां स्मरणतोप्यत्र भवेत्पापस्य संक्षयः॥ <br>
दर्शनस्पर्शनाभ्यां च स्यातां स्वर्गापवर्गकौ ॥ १४ ॥ <br>
येषां समर्चनादेव मध्ये जन्म सकृद्विभो ॥ <br>
लिंगानि पूजितानि स्युः काश्यां सर्वाणि निश्चितम् ॥१५॥ <br>
विधाय मय्यनुक्रोशं कारुण्यामृतसागर ॥ <br>
एतदाचक्ष्व मे शंभो पादयोः प्रणतास्म्यहम् ॥१६॥ <br>
इत्याकर्ण्य महेशानस्तस्या देव्याः सुभाषितम्॥<br>
कथयामास र्विध्यारे महालिंगानि सत्तम ॥१७॥ <br>
यन्नामाकर्णनादेव क्षीयंते पापराशयः ॥<br>
प्राप्यते पुण्यसंभारः काश्यां निवार्णकारणम् ॥ १८ ॥ <br>
॥ देवदेव उवाच ॥ ॥ <br>
शृणु देवि परं गुह्यं क्षेत्रेऽस्मिन्मुक्तिकारणम् ॥ <br>
इदं विदंति नैवापि ब्रह्मनारायणादयः ॥ १९ ॥ <br>
असंख्यातानि लिंगानि पार्वत्यानंदकानने ॥ <br>
स्थूलान्यपि च सूक्ष्माणि नानारत्नमयानि च ॥ 4.2.73.२० ॥ <br>
नानाधातुमयानीशे दार्षदान्यप्यनेकशः ॥ <br>
स्वयंभून्यप्यनेकानि देवर्षिस्थापितान्यहो ॥२१॥ <br>
सिद्धचारणगंधर्व यक्षरक्षोर्चितान्यपि ॥ <br>
असुरोरगमर्त्यैश्च दानवैरप्सरोगणैः ॥२२॥ <br>
दिग्गजेर्गिरिभिस्तीर्थेर्ऋक्ष वानर किन्नरैः ॥ <br>
पतत्रिप्रमुखैर्देवि स्वस्वनामांकितानि वै ॥२३॥ <br>
प्रतिष्ठितानि यानीह मुक्तिहेतूनि तान्यपि ॥ <br>
अदृश्यान्यपि दृश्यानि दुरवस्थान्यपि प्रिये ॥२४॥<br>
भग्नान्यपि च कालेन तानि पूज्यानि सुंदरि॥ <br>
परार्धशतसंख्यानि गणितान्येकदा मया॥ २५॥ <br>
गंगाभस्यपि तिष्ठंति षष्टिकोटिमितानिहि॥ <br>
सिद्धलिंगानि तानीशे तिष्येऽदृश्यत्वमाययुः ॥ २६ ॥ <br>
गणनादिवसादवार्ङ्ममभक्तजनैःप्रिये ॥ <br>
प्रतिष्ठितानि यानीह तेषां संख्या न विद्यते ॥२७॥ <br>
त्वया तु यानि पृष्टानि यैरिदं क्षेत्रमुत्तमम् ॥ <br>
तानि लिंगानि वक्ष्यामि मुक्तिहेतूनि सुंदरि ॥ २८ ॥ <br>
कलावतीव गोप्यानि भविष्यंति गिरींद्रजे ॥ <br>
परं तेषां प्रभावो यः स्वस्वस्थानं न हास्यति ॥ २९ ॥ <br>
कलिकल्मषपुष्टा ये ये दुष्टा नास्तिकाः शठाः ॥ <br>
एतेषां सिद्धलिंगानां ज्ञास्यंत्याख्यामपीह न ॥ 4.2.73.३० ॥ <br>
नामश्रवणतोपीह यल्लिंगानां शुभानने ॥ <br>
वृजिनानि क्षयं यांति वर्धंते पुण्यराशयः ॥ ३१ ॥ <br>
ओंकारः प्रथमं लिंगं द्वितीयं च त्रिलोचनम् ॥ <br>
तृतीयश्च महादेवः कृत्तिवासाश्चतुर्थकम् ॥ ॥ ३२ ॥ <br>
रत्नेशः पंचमं लिंगं षष्ठं चंद्रेश्वराभिधम् ॥ <br>
केदारः सप्तमं लिंगं धर्मेशश्चाष्टमं प्रिये ॥ ३३ ॥ <br>
वीरेश्वरं च नवमं कामेशं दशमं विदुः ॥ <br>
विश्वकर्मेश्वरं लिंगं शुभमेकादशं परम् ॥ ३४ ॥ <br>
द्वादशं मणिकर्णीशमविमुक्तं त्रयोदशम् ॥ <br>
चतुर्दशं महालिंगं मम विश्वेश्वराभिधम् ॥ ३५ ॥ <br>
प्रिये चतुर्दशैतानि श्रियोहेतूनि सुंदरि ॥ <br>
एतेषां समवायोयं मुक्तिक्षेत्रमिहेरितम् ॥ ३६ ॥ <br>
देवताः समधिष्ठात्र्यः क्षेत्रस्यास्य परा इमाः ॥ <br>
आराधिताः प्रयच्छंति नृभ्यो नैःश्रेयसीं श्रियम् ॥३७ ॥ <br>
आनंदकानने मुक्त्यै प्रोक्तान्येतानि सुंदरि ॥ <br>
प्रिये चतुर्दशेज्यानि महालिंगानि देहिनाम् ॥ ३८ ॥ <br>
प्रतिमासं समारभ्य तिथिं प्रतिपदं शुभाम् ॥ <br>
एतेषां लिंगमुख्यानां कार्या यात्रा प्रयत्नतः ॥३९॥ <br>
अनाराध्य महादेवमेषु लिंगेषु कुंभज ॥ <br>
कः काश्यां मोक्षमाप्नोति सत्यं सत्यं पुनःपुनः ॥4.2.73.४०॥ <br>
तस्मात्सर्वप्रयत्नेन काशीफलमभीप्सुभिः ॥ <br>
पूज्यान्येतानि लिंगानि भक्त्या परमया मुने ॥४१॥ <br>
॥ अगस्त्य उवाच ॥ ॥ <br>
एतान्येव किमन्यानि महालिंगानि षण्मुख ॥ <br>
निर्वाणकारणानीह यदि संति तदा वद ॥ ४२ ॥ <br>
॥ स्कंद उवाच ॥ ॥ <br>
अन्यान्यपि च संतीह महालिंगानि सुव्रत ॥ <br>
कलिप्रभावाद्गुप्तानि भविष्यंत्येव तानि वै ॥ ॥ ४३ ॥ <br>
यस्येश्वरे सदाभक्तिर्यः काशीतत्त्ववित्तमः ॥ <br>
स एवैतानि लिंगानि वेत्स्यत्यन्यो न कश्चन ॥ ४४ ॥ <br>
येषां नामग्रहेणापि कलिकल्मष संक्षयः ॥ <br>
अमृतेशस्तारकेशो ज्ञानेशः करुणेश्वरः ॥ ४५ ॥<br>
मोक्षद्वारेश्वरश्चैव स्वर्गद्वारेश्वरस्तथा ॥ <br>
ब्रह्मेशो लांगलश्चैव वृद्धकालेश्वरस्तथा ॥ ४६ ॥ <br>
वृषेशश्चैव चंडीशो नंदिकेशो महेश्वरः ॥ <br>
ज्योतीरूपेश्वरं लिंगं ख्यातमत्र चतुर्दशम् ॥ ४७ ॥ <br>
काश्यां चतुर्दशैतानि महालिंगानि सुंदरि ॥ <br>
इमानि मुक्तिहेतूनि लिंगान्यानंदकानने ॥ ४८ ॥ <br>
कलिकल्मषबुद्धीनां नाख्येयानि कदाचन ॥ <br>
एतान्याराधयेद्यस्तु लिंगानीह चतुर्दश ॥ ४९ ॥ <br>
न तस्य पुनरावृत्तिः संसाराध्वनि कर्हिचित् ॥ <br>
काशीकोशोयमतुलो न प्रकाश्यो यतस्ततः ॥ ॥ 4.2.73.५० ॥ <br>
एतल्लिंगाभिधा देवि महापद्यपि दुःखहृत् ॥ <br>
रहस्यं परमं चैतत्क्षेत्रस्यास्य वरानने ॥ ५१ ॥ <br>
चतुर्दशापि लिंगानि मत्सान्निध्यकराणि हि ॥ <br>
अविमुक्तस्य हृदयमेतदेव गिरींद्रजे ॥ ५२ ॥ <br>
इमानि यानि लिंगानि सर्वेषां मुक्तिदानि हि ॥ <br>
एकैकभुवनस्येह सारमादाय सर्वतः ॥ <br>
मयैतानि कृतान्येव महाभक्तिकृपावशात् ॥ ५३ ॥ <br>
अस्मिन्क्षेत्रे ध्रुवं मुक्तिरिति या प्रथिति प्रिये ॥ <br>
कारणं तत्र लिंगानि ममैतानि चतुर्दश ॥५४॥ <br>
त एव व्रतिनः कांते त एव च तपस्विनः॥ <br>
ध्यातान्येतानि यैर्भक्तैर्लिंगान्यानंदकानने ॥५५॥ <br>
त एवाभ्यस्तसद्योगा दत्तदानास्त एव हि ॥ <br>
काश्यामिमानि लिंगानि यैर्दृष्टान्यपि दूरतः ॥ ५६॥ <br>
इष्टापूर्ताश्च ये धर्माः प्रणीता मुनिसत्तमैः ॥ <br>
ते सर्वे तेन विहिता यावज्जीवं निरेनसा ॥ ५७ ॥ <br>
येनाविमुक्तमासाद्य महालिंगानि पार्वति ॥ <br>
सकृदभ्यर्चितानीह स मुक्तो नात्र संशयः ॥ ५८ ॥ <br>
॥ स्कंद उवाच ॥ ॥ <br>
अन्यान्यपि च विंध्यारे देव्यै प्रोक्तानि शंभुना ॥ <br>
स्वभक्तानां हिताथार्य तान्यथाकर्णयाग्रज ॥ ५९ ॥ <br>
शैलेशः संगमेशश्च स्वर्लीनो मध्यमेश्वरः ॥ <br>
हिरण्यगर्भ ईशानो गोप्रेक्षो वृषभध्वजः ॥ 4.2.73.६० ॥ <br>
उपशांत शिवो ज्येष्ठो निवासेश्वर एव च ॥ <br>
शुक्रेशो व्याघ्रलिंगं च जंबुकेशं चतुर्दशम् ॥ ६१ ॥ <br>
मुने चतुर्दशैतानि महांत्यायतनानि वै ॥ <br>
एतेषामपि सेवातो नरो मोक्षमवाप्नुयात् ॥ ६२ ॥ <br>
चैत्रकृष्णप्रतिपदं समारभ्य प्रयत्नतः ॥ <br>
आ चतुर्दशिपूज्यानि लिंगान्येतानि सत्तमैः ॥ ६३ ॥ <br>
एतेषां वार्षिकी यात्रा सुमहोत्सवपूर्वकम् ॥ <br>
कार्या मुमुक्षुभिः सम्यक्क्षेत्रसंसिद्धिदायिनी ॥ ॥ ६४ ॥ <br>
मुने चतुर्दशैतानि महालिंगानि यत्नतः ॥ <br>
दृष्ट्वा न जायते जंतुः संसारे दुःखसागरे ॥६५॥ <br>
क्षेत्रस्य परमं तत्त्वमेतदेव प्रिये ध्रुवम् ॥ <br>
संसाररोगग्रस्तानामिदमेव महौषधम् ॥ ६६ ॥ <br>
क्षेत्रस्योपनिषच्चैषा मुक्तिबीजमिदं परम् ॥ <br>
कर्मकाननदावाग्निरेषा लिंगावलिः प्रिये ॥ ६७ ॥<br>
एकैकस्यास्य लिंगस्य महिमाद्यंत वर्जितः ॥ <br>
मयैव ज्ञायते देवि सम्यङ्नान्येन केनचित् ॥६८॥ <br>
इति श्रुत्वा मुने प्राह देवी हृष्टतनूरुहा ॥ <br>
प्रणम्य देवमीशानं सर्वज्ञं सर्वदं शिवम् ॥ ६९ ॥ <br>
॥ देव्युवाच ॥ ॥ <br>
रहस्यं परमं काश्यां यदेतत्समुदीरितम् ॥ <br>
तच्छ्रुत्वोत्सुकतां प्राप्तं मनो मेतीव वल्लभ ॥ 4.2.73.७० ॥ <br>
यदुक्तं लिगमेकैकं महासारतरं परम् ॥ <br>
काश्यां परमनिर्वाणकारणं कारणेश्वर ॥ ७१ ॥ <br>
प्रत्येकं महिमानं मे ब्रूह्येषां भुवनेश्वर ॥ <br>
चतुर्दशानां लिंगानां श्रवणादघहारिणाम् ॥ ॥ ७२ ॥ <br>
ओंकारेशस्य लिंगस्य कथमत्र समागमः ॥ <br>
अतिपुण्यतमात्तस्मात्क्षेत्रादमरकंटकात् ॥ ७३ ॥ <br>
किमात्मकोऽयमोंकारो महिमास्य च को हर ॥ <br>
केनाराधि पुरा चैष ददावाराधितश्च किम् ॥ ७४ ॥ <br>
मृडानीवाक्सुधामेतां विधाय श्रुतिगोचराम् ॥ <br>
कथामकथयद्देव ओंकारस्यमहाद्भुताम् ॥ ७५ ॥ <br>
॥ देवदेव उवाच ॥ ॥ <br>
कथामाकर्णयापर्णे वर्णयामि तवाग्रतः ॥ <br>
यथोंकारस्य लिंगस्य प्रादुर्भाव इहाभवत् ॥७६॥ <br>
पुरानंदवने चात्र ब्रह्मणा विश्वयोनिना ॥ <br>
तपस्तप्तं महादेवि समाधिं दधतापरम् ॥ ७७ ॥ <br>
पूर्णे युगसहस्रेऽथ भित्त्वा पातालसप्तकम्॥ <br>
उदतिष्ठत्पुरोज्योतिर्विद्योतित हरिन्मुखम् ॥ ७८ ॥ <br>
यदंतराविरभवन्निर्व्याजेन समाधिना॥ <br>
तदेव परमं धाम बहिराविरभूद्विधेः ॥७९॥ <br>
योभूच्चटचटाशब्दः  स्फुटतो भूमिभागतः॥<br>
तच्छब्दाद्व्यसृजद्वेधाः समाधिं क्रमतो वशी ॥ ॥ 4.2.73.८० ॥ <br>
स्रष्टाविसृष्ट तद्ध्यानो यावदुन्मील्यलोचने ॥ <br>
पुरः पश्येद्ददर्शाग्रे तावदक्षरमादिमम् ॥ ८१ ॥ <br>
अकारं सत्त्वसंपन्नमृक्क्षेत्रं सृष्टिपालकम् ॥ <br>
नारायणात्मकं साक्षात्तमः पारे प्रतिष्ठितम् ॥ ८२ ॥ <br>
उकारमथ तस्याग्रे रजोरूपं यजुर्जनिम् ॥ <br>
विधातारं समस्तस्य स्वाकारमिव बिंबितम् ॥ ८३ ॥<br>
नीरवध्वांतसंकेत सदनाभं तदग्रतः ॥ <br>
मकारं स ददर्शाथ तमोरूपं विशेषतः ॥ ८४ ॥ <br>
साम्नो योनिं लये हेतुं साक्षाद्रुद्रस्वरूपिणम् ॥ <br>
अथ तत्पुरतो ध्याता व्यधात्स्वनयनातिथिम् ॥ ८५ ॥ <br>
विश्वरूपमयाकारं सगुणं वापि निर्गुणम्॥ <br>
अनाख्यनादसदनं परमानंदविग्रहम् ॥८६॥ <br>
शव्दब्रह्मेति यत्ख्यातं सर्ववाङ्मयकारणम् ॥ <br>
अथोपरिष्टान्नादस्य बिंदुरूपं परात्परम् ॥ ८७ ॥ <br>
कारणं कारणानां च जगद्योनिं च तं परम् ॥ <br>
विधिर्विलोकयांचक्रे तपसागोचरीकृतम् ॥ ८८ ॥ <br>
अवनादोमिति ख्यातं सर्वस्यास्य प्रभावतः ॥ <br>
भक्तमुन्नयते यस्मात्तदोमिति य ईरितः ॥ ८९ ॥ <br>
अरूपोपि सरूपाढ्यः स धात्रा नेत्रगीकृतः ॥ <br>
तारयेद्यद्भवांभोधेः स्वजपासक्तमानसम् ॥ <br>
ततस्तार इति ख्यातो यस्तं ब्रह्मा व्यलोकयत् ॥ 4.2.73.९० ॥ <br>
प्रणूयते यतः सर्वैः परनिर्वाणकामुकैः ॥ <br>
सर्वेभ्योभ्यधिकस्तस्मात्प्रणवो यैः प्रकीर्तितः ॥ ९१ ॥ <br>
स्वसेवितारं पुरुषं प्रणयेद्यः परंपदम् ॥ <br>
अतस्तप्रणवं शांतं प्रत्यक्षीकृतवान्विधिः ॥ ९२ ॥ <br>
त्रयीमयस्तुरीयोयस्तुर्यातीतोखिलात्मकः ॥ <br>
नादबिंदुस्वरूपो यः स प्रैक्षि द्विजगामिना ॥ ९३ ॥ <br>
प्रावर्तंत यतो वेदाः सांगाः सर्वस्य योनयः ॥ <br>
सवेदादिः पद्मभुवा पुरस्तादवलोकितः ॥ ९४ ॥ <br>
वृषभो यस्त्रिधाबद्धो रोरवीति महोमयः ॥ <br>
सनेत्रविषयी चक्रे परमः परमेष्ठिना ॥ ९५ ॥<br>
शृंगश्चत्वारि यस्यासन्हस्तासः सप्त एव च ॥ <br>
द्वे शीर्षे च त्रयः पादाः स देवो विधिनैक्षत ॥ ९६ ॥ <br>
यदंतर्लीनमखिलं भूतं भावि भवत्पुनः ॥ <br>
तद्बीजं बीजरहितं द्रुहिणेन विलोकितम् ॥ ९७ ॥ <br>
लीनं मृग्येत यत्रैतदाब्रह्मस्तंबभाजनम्॥ <br>
अतः स भाज्यते सद्भिर्यल्लिंगं तद्विलोकितम् ॥९८॥ <br>
पंचार्था यत्र भासंते पंचब्रह्ममयं हि यत् ॥ <br>
आदिपंचस्वरूपंयन्निरैक्षि ब्रह्मणा हि तत् ॥ ९९ ॥ <br>
तमालोक्य ततो वेधा लिंगरूपिणमीश्वरम् ॥ <br>
पंचाक्षरं प्रपंचाच्च भिन्नं तुष्टाव शंकरम् ॥ 4.2.73.१०० ॥ <br>
ब्रह्मोवाच ॥ । <br>
नम ओंकाररूपाय नमोऽक्षरवपुर्धृते ॥ <br>
नमोऽकारादिवर्णानां प्रभवाय सदाशिव ॥ १ ॥ <br>
अकारस्त्वमुकारस्त्वं मकारस्त्वमनाकृते ॥ <br>
ऋग्यजुः सामरूपाय रूपातीताय ते नमः ॥ २ ॥ <br>
नमो नादात्मने तुभ्यं नमो बिंदुकलात्मने ॥ <br>
अलिंगलिंगरूपाय सर्वरूपस्वरूपिणे ॥ ३ ॥ <br>
नमस्ते धाम निधये निधनादिविवर्जित ॥ <br>
नमो भवाय रुद्राय शर्वाय च नमोस्तुते ॥ ४ ॥<br>
नम उग्राय भीमाय पशूनां पतये नमः ॥ <br>
नमस्तारस्वरूपाय संभवाय नमोस्तु ते ॥ ५ ॥ <br>
अमायाय नमस्तुभ्यं नमः शिवतराय ते ॥ <br>
कपर्दिने नमस्तुभ्यं शितिकंठ नमोस्तु ते ॥ ६ ॥ <br>
मीढुष्टमाय गिरिश शिपिविष्टाय ते नमः ॥ <br>
नमोऽह्रस्वाय खर्वाय बृहते वृद्धरूपिणे ॥ ७ ॥ <br>
कुमारगुरवे तुभ्यं कुमारवपुषे नमः ॥ <br>
नमः श्वेताय कृष्णाय पीतायारुणमूर्तये ॥ ८ ॥ <br>
धूम्रवर्णाय पिंगाय नमः किर्मीरवर्चसे ॥ <br>
नमः पाटलवर्णाय नमो हरिततेजसे ॥ ९ ॥ <br>
नानावर्णस्वरूपाय वर्णानां पतये नमः ॥ <br>
नमस्ते स्वररूपाय नमो व्यंजनरूपिणे ॥ 4.2.73.११० ॥ <br>
उदात्तायानुदात्ताय स्वरिताय नमो नमः ॥ <br>
ह्रस्वदीर्घप्लुतेशाय सविसर्गाय ते नमः ॥ ॥ ११ ॥ <br>
अनुस्वारस्वरूपाय नमस्ते सानुनासिक ॥ <br>
नमो निरनुनासाय दंत्यतालव्यरूपिणे ॥ १२ ॥ <br>
ओष्ठ्योरस्यस्वरूपाय नम ऊष्मस्वरूपिणे ॥ <br>
अंतस्थाय नमस्तुभ्यं पंचमाय पिनाकिने ॥ १३ ॥ <br>
निषादाय नमस्तुभ्यं निषादपतये नमः ॥ <br>
वीणावेणुमृदंगादि वाद्यरूपाय ते नमः ॥ १४ ॥<br>
नमस्ताराय मंद्राय घोरायाघोरमूर्तये ॥ <br>
नमस्तानस्वरूपाय मूर्च्छनां पतये नमः ॥ १५ ॥ <br>
स्थायिसंचारिभेदेन नमो भावस्वरूपिणे ॥ <br>
तालप्रियाय तालाय लास्यतांडवजन्मने ॥ १६ ॥ <br>
तौर्यत्रिकस्वरूपाय तौर्यत्रिकमहाप्रिय ॥ तौर्यत्रिककृतांभक्त्या निर्वाणश्रीप्रदायक ॥१७॥ <br>
स्थूलसूक्ष्मस्वरूपाय दृश्यादृश्य स्वरूपिणे ॥ <br>
अर्वाचीनाय च नमः पराचीनाय ते नमः ॥ १८ ॥ <br>
वाक्प्रपंच स्वरूपाय वाक्प्रपंच पराय च ॥ <br>
एकायानेकभेदाय सदसत्पतये नमः ॥१९॥ <br>
शब्दब्रह्म नमस्तुभ्यं परब्रह्म नमोस्तुते ॥ <br>
नमो वेदांतवेद्याय वेदानां पतये नमः ॥ 4.2.73.१२० ॥ <br>
नमो वेदस्वरूपाय वेदगोचरमूर्तये ॥ <br>
पार्वतीश नमस्तुभ्यं जगदीश नमोस्तु ते ॥ २१ ॥ <br>
नमस्ते देवदेवेश देव दिव्यपदप्रद ॥ <br>
शंकराय नमस्तुभ्यं नमस्तुभ्यं महेश्वर ॥ २२ ॥ <br>
नमस्ते जगदानंद नमस्ते शशिशेखर ॥ <br>
मृत्युंजय नमस्तुभ्यं नमस्ते त्र्यंबकाय च ॥ २३ ॥ <br>
नमः पिनाकहस्ताय त्रिशूलायुधधारिणे ॥ <br>
नमस्त्रिपुरहंत्रे च नमोंधक निषूदन ॥ २४ ॥ <br>
कंदर्पदर्पदलन नमोजालंधरारये ॥ <br>
कालाय कालकालाय कालकूटविषादिने ॥ २५ ॥ <br>
विषादहंत्रे भक्तानामभक्तैक विषादद ॥ <br>
ज्ञानाय ज्ञानरूपाय सर्वज्ञाय नमोऽस्तुते ॥ ॥ २६ ॥ <br>
योगसिद्धिप्रदोसि त्वं योगिनां योगसत्तम ॥ <br>
तपसां फलदोसि त्वं तपस्विभ्यस्तपोधन ॥ २७ ॥<br>
त्वमेव मंत्ररूपोसि मंत्राणां फलदो भवान् ॥ <br>
महादानफलं त्वं वै महादानप्रदो भवान् ॥ २६ ॥ <br>
महायज्ञस्त्वमेवेश महायज्ञ फलप्रद ॥ <br>
त्वं सर्वः सर्वगस्त्वं वै सर्वदः सर्वदृग्भवान् ॥२९॥ <br>
सर्वभुक्सर्वकर्ता त्वं सर्वसंहारकारक ॥ <br>
योगिनां हृदयाकाश कृतालय नमोस्तु ते ॥ 4.2.73.१३० ॥ <br>
त्वमेव विष्णुरूपेण शंखचक्रगदाधर ॥ <br>
त्रिलोकीं त्रायसे त्रातः सत्त्वमूर्ते नमोस्तु ते ॥ ३१॥ <br>
त्वमेव विदधास्ये तद्विधिर्भूत्वा विधानवित् ॥ <br>
रजोरूपं समालंब्य नीरजस्कपदप्रद ॥ ३२ ॥ <br>
त्वमेव हि महारुद्रस्त्वं महोग्रो भुजंगभृत् ॥ <br>
त्वमेव हि महाभीमो महापितृवनेचर ॥ ३३ ॥ <br>
तामसीं तनुमाश्रित्य त्वं कृतांत कृतांतक ॥ <br>
कालाग्निरुद्रो भूऽत्वांते त्वं संवर्त प्रवर्तकः ॥ ३४ ॥ <br>
त्वं पुंप्रकृतिरूपाभ्यां महदाद्यखिलं जगत् ॥ <br>
अक्षिपक्ष्मसमुत्क्षेपात्पुनराविः करोप्यज ॥३५॥ <br>
उन्मेषविनिमेषौ ते सर्गासर्गैककारणम् ॥ <br>
कपालमालाखेलोयं भवतः स्वैरचारिणः ॥ ३६ ॥ <br>
त्वत्कंठे नृकरोटीयं धूर्जटे या विभासते ॥ <br>
सर्वेषामंतदग्धानां सास्फुटं बीजमालिका ॥ ३७ ॥ <br>
त्वत्तः सर्वमिदं शंभो त्वयि सर्वं चराचरम् ॥ <br>
कस्त्वां स्तोतुं विजानाति पुरां वाचामगोचरम् ॥ ३८ ॥ <br>
स्तोता त्वं हि स्तुतिस्त्वं हि नित्यं स्तुत्यस्त्वमेव च ॥ <br>
वेद्म्यों नमः शिवायेति नान्यद्वेऽद्म्येव किंचन ॥ ३९ ॥ <br>
त्वमेव हि शरण्यं मे त्वमेव हि गतिः परा ॥ <br>
त्वामेव प्रणमामीश नमस्तुभ्यं नमो नमः ॥ 4.2.73.१४० ॥ <br>
इत्युदीर्यासकृद्वेधाः प्रणनाम महेश्वरम् ॥ <br>
प्रणवाख्यं महालिंगरूपिणं दंडवत्क्षितौ ॥ ४१ ॥ <br>
॥ ईश्वर उवाच ॥ ॥ <br>
ततो गिरींद्रतनये श्रुत्वा ब्रह्मस्तुतिं पराम् ॥ <br>
परमैश्वर्यसंपत्ति हेतुं तुष्टोहमद्भुतम् ॥ ४२ ॥ <br>
अमूर्तोऽहं ततो लिंगान्मूर्तिमास्थाय शांकरीम् ॥ <br>
प्रसन्नोस्मि वरं ब्रूहीत्युवाच चतुराननम् ॥ ४३ ॥<br>
चतुर्वक्त्रः समुत्थाय प्रत्यक्षं वीक्ष्य मामथ ॥ <br>
पुनर्जयजयेत्युक्त्वा प्रणनाम कृतांजलिः ॥ ४४ ॥ <br>
आनंदबाष्पसलिलनेत्रो हृष्टतनूरुहः ॥ <br>
गद्गदेन स्वरेणाथ प्रोवाच जलजासनः ॥ ४५ ॥ <br>
ब्रह्मोवाच ॥ ॥ <br>
यदि प्रसन्नो देवेश यदि देयो वरो मम ॥ <br>
तदेतस्मिन्महालिंगे सान्निध्यं तेऽस्तु शंकर ॥ ४६ ॥<br>
अयमेव वरो देयो नान्यं वरमहं वृणे ॥ <br>
ओंकारेश्वरनामैतदस्तु भक्तैकमुक्तिदम् ॥ ४७ ॥ <br>
॥ स्कंद उवाच ॥ ॥ <br>
विध्युक्तमिति विप्रर्षे समाकर्ण्य तदेशिता ॥ <br>
उवाच वचनं चैतत्तथास्तु चतुराननम् ॥४८॥ <br>
वरानन्यानपि विभुः प्रसन्नस्तत्क्षणाद्ददौ॥<br>
विधये दीर्घतपसे तया स्तुत्यातितोषितः ॥४९॥ <br>
॥ ईश्वर उवाच ॥ <br>
सुरश्रेष्ठ तपःश्रेष्ठ सर्वाम्नाय निधिर्भव ॥ <br>
सृष्टेःकरणसामर्थ्यं तवास्तु मदनुग्रहात् ॥4.2.73.१५०॥<br>
पितामहस्त्वं सर्वेषां सर्वेषां मान्यभूर्भवान् ॥ <br>
त्वत्तपःफलदानार्थं यदेतल्लिंगमुत्थितम् ॥ ५१ ॥ <br>
परमोंकाररूपं च शब्दब्रह्ममयं विधे ॥ <br>
अस्याराधनतः पुंसां न दूरं ब्रह्मणः पदम् ॥५२॥ <br>
अकाराख्यमिदं लिंगमुकाराख्यमिदं परम् ॥ <br>
मकाराह्वयमेतच्च नादाख्यं बिंदुसंज्ञकम् ॥ ५३ ॥ <br>
पंचायतनमीशानमित्थमेतदुदीरितम् ॥ <br>
मोक्षाय सर्वजंतूनामस्मिन्नानंदकानने ॥ ५४ ॥ <br>
स्नात्वा मत्स्योदरी तीर्थे विलोक्योंकारमीश्वरम् ॥ <br>
न जातु जायते जंतुर्जननी जठरे क्वचित् ॥ ५५ ॥ <br>
एतन्नादेश्वरं लिंगमेतल्लिंगं सुदुर्लभम् ॥ <br>
रम्ये मत्स्योदरी तीरे दृष्टं स्पृष्टं विमुक्तिदम् ॥ ५६ ॥ <br>
यदेतत्कापिलं ज्योतिरेतल्लिंगे विलोक्यते ॥ <br>
अतस्तु कपिलेशाख्यमेतल्लिंगं सुदुर्लभम् ॥५७॥ <br>
मत्स्योदरी यदा गंगा कपिलेश्वर सन्निधौ ॥ <br>
तदा तत्र नरः स्नात्वा ब्रह्महत्यां व्यपोहति ॥ ५८ ॥ <br>
वरणोत्सिक्तपानीये द्युनदीतोयमिश्रिते ॥ <br>
स्नात्वा नादेश्वरं दृष्ट्वा नरः किमनुशोचति ॥ ५९ ॥ <br>
अष्टम्यां च चतुर्दश्यां तीर्थानि सह सागरैः ॥ <br>
षष्टि कोटि सहस्राणि मत्स्योदर्यां विशंति हि ॥4.2.73.१६०॥ <br>
प्रणवेश समीपे तु यदा गंगा समेष्यति ॥ <br>
तदा पुण्यतमः कालो देवर्षि पितृवल्लभः ॥ ६१ ॥ <br>
तत्र स्नानं जपोदानं हवनं देवतार्चनम् ॥ <br>
मत्स्योदर्यामक्षयं स्यादोंकारेश्वरसन्निधौ ॥ ६२ ॥ <br>
ओंकारदर्शनादेव वाजिमेधफलं लभेत् ॥ <br>
तस्मात्काश्यां प्रयत्नेन दृश्य ओंकार ईश्वरः ॥ ६३ ॥ <br>
दुर्लभं मानवं जन्म चतुर्वर्गैकसाधनम् ॥ <br>
जलबुद्बुदवत्तत्स्यान्नादेशो येन नेक्षितः ॥ ६४ ॥ <br>
निरीक्ष्य कपिलेशानं स्नात्वा मत्स्योदरीजले ॥ <br>
कृत्वा पिंडप्रदानानि पितॄणामनृणो भवेत् ॥ ६५ ॥ <br>
कृत्वापि मोहात्पापानि भूरीण्येव महांत्यपि ॥ <br>
काश्यामोंकारमालोक्य कुतस्त्रस्यति वै यमात् ॥ ६६ ॥ <br>
ओंकारयात्राभिमुखं नरं वीक्ष्य पितामहाः ॥ <br>
परिनृत्यंति मुदिताः स्वसंतानसमुद्भवम् ॥ ६७ ॥ <br>
यस्य यस्य च वै नाम स्मृत्वा स्मृत्वा नमस्यति ॥ <br>
तं तमुन्नयते प्राज्ञः पितरं ब्रह्मणः पदम् ॥ ६८ ॥ <br>
रुद्राणां नियुतं जप्त्वा यत्फलं सम्यगाप्यते ॥ <br>
तत्फलं लभते नूनं भक्त्योंकार विलोकनात् ॥ ६९ ॥<br>
केवलं भूमिभाराय जन्मिनो जन्म तस्य वै ॥ <br>
येनानंदवने दृष्टो नोंकारः सर्वकामदः ॥ 4.2.73.१७० ॥ <br>
एकमोंकारमालोक्य समस्ते क्षोणिमंडले ॥ लिं<br>
गजातानि सर्वाणि दृष्टानि स्युर्न संशयः ॥ ७१ ॥ <br>
प्रणवेशं प्रणम्याथ यद्यन्यत्र विपद्यते ॥ <br>
स्वर्गलोकमवाप्याथ काश्यां मुक्तिमवाप्नुयात् ॥ ७२ ॥ <br>
अस्मिँल्लिंगे सदा ब्रह्मन्स्थास्यामीति विनिश्चितम् ॥ <br>
दास्यामि च सदा मोक्षमेतल्लिंगार्चकाय वै ॥ ७३ ॥ <br>
ओंकारं सकृदप्यत्र नरो नत्वा प्रयत्नतः ॥ <br>
कृतकृत्यो भवेन्नूनं परमान्मदनुग्रहात ॥ ७४ ॥ <br>
ओंकारपश्चिमे भागे तारतीर्थमनुत्तमम् ॥ <br>
कृतोदकक्रियस्तत्र नरस्तरति दुर्गतिम् ॥ ७५ ॥ <br>
ओंकारेशस्य ये भक्ता ज्ञेयास्ते नैव मानवाः ॥ <br>
मनुष्यचर्मणा नद्धास्ते रुद्रा मोक्षगामिनः ॥ ७६ ॥ <br>
अस्य लिंगस्य महिमा नान्यैरत्रावगम्यते ॥ <br>
त्वत्पुण्योदयतो यस्माद्विधेत्राविरभूदिदम् ॥ ७७ ॥ <br>
एतल्लिंगप्रभावाच्च सर्वं ज्ञास्यसि तत्त्वतः ॥ <br>
विधे विधेहि तस्मात्त्वं सर्वमेतच्चराचरम् ॥७८॥ <br>
इति दत्त्वा वरं तस्मै ब्रह्मणे पद्मसंभवे। <br>
तस्मिन्नेव महालिंगे शंभुर्लीनो बभूव ह ॥७९॥ <br>
॥ स्कंद उवाच ॥ ॥ <br>
ब्रह्मापि  भजतेद्यापि तल्लिंगं कलशोद्भव ॥ <br>
स्तुवन्ब्रह्म स्तवेनैव स्वात्मना विहितेन हि ॥4.2.73.१८०॥ <br>
ब्रह्मस्तवं जपन्मर्त्यः सर्वैः पापैः प्रमुच्यते ॥ <br>
पूर्यते च महापुण्यैर्ज्ञानं प्राप्नोति सत्तमम् ॥ ८१ ॥ <br>
ब्रह्मस्तवमिमं जप्त्वा त्रिकालं परिवत्सरम् ॥ <br>
अंतकाले भवेज्ज्ञानं येन बंधात्प्रमुच्यते ॥ ॥ १८२ ॥ ॥ <br>
इति श्रीस्कांदे महापुराण एकाशीति साहस्र्यां संह्तिायां चतुर्थे काशीखंड उत्तरार्ध ओंकारमहिमवर्णनंनाम त्रिसप्ततितमोऽध्यायः ॥ ७३ ॥ <br>
<br>
<br>
</span>
