<span style="font-size: 14pt; line-height: 200%">।। व्यास उवाच [। ।। <br>
शृणु सूत महाबुद्धे यथा स्कंदेन भाषितम् ।। <br>
भविष्यं मम तस्याग्रे कुंभयोने महामते ।। १ ।। <br>
।। स्कंद उवाच ।। ।। <br>
निशामय महाभाग त्वं मैत्रावरुणे मुने ।। <br>
पाराशर्यो मुनिवरो यथा मोहमुपैष्यति ।। २ ।।<br>
व्यस्य वेदान्महाबुद्धिर्नाना शाखा प्रभेदतः ।। <br>
अष्टादशपुराणानि सूतादीन्परिपाठ्य च ।। ३ ।। <br>
श्रुतिस्मृतिपुराणानां रहस्यं यस्त्वचीकरत् ।। <br>
महाभारतसंज्ञं च सर्वलोकमनोहरम् ।।४।। <br>
सर्वपापप्रशमनं सर्वशांतिकरं परम् ।। <br>
यस्य श्रवणमात्रेण ब्रह्महत्या विनश्यति ।।५।। <br>
एकदा स मुनिः श्रीमान्पर्यटन्पृथिवीतले ।। <br>
संप्राप्तो नैमिषारण्यं यत्र संति मुनीश्वराः ।। ६ ।। <br>
अष्टाशीतिसहस्राणि शौनकाद्यास्तपोधनाः ।।. <br>
त्रिपुंड्रितमहाभाला लसद्रुद्राक्षमालिनः ।। ७ ।। <br>
विभूतिधारिणो भक्त्या रुद्रसूक्तजपप्रियान् ।। <br>
लिंगाराधनसंसक्ताञ्छिवनामकृतादरान् ।। ८ ।। <br>
एक एव हि विश्वेशो मुक्तिदो नान्य एव हि ।। <br>
इति ब्रुवाणान्सततं परिनिश्चितमानसान् ।। ९ ।। <br>
विलोक्य स मुनिर्व्यासस्तासर्वान्गिरिशात्मनः ।। <br>
उत्क्षिप्य तर्जनीमुच्चैः प्रोवाचेदं वचः पुनः ।। 4.2.95.१० ।। <br>
परिनिर्मथ्य वाग्जालं सुनिश्चित्यासकृद्बहु ।। <br>
इदमेकं परिज्ञातं सेव्यः सर्वेश्वरो हरिः ।। ११ ।। <br>
वेदे रामायणे चैव पुराणेषु च भारते ।। <br>
आदिमध्यावसानेषु हरिरेकोऽत्र नापरः ।। १२ ।। <br>
सत्यं सत्यं त्रिसत्यं पुनः सत्यं न मृषा पुनः ।। <br>
न वेदादपरं शास्त्रं न देवोच्युततः परः ।। १३ ।। <br>
लक्ष्मीशः सर्वदो नान्यो लक्ष्मीशोप्यपवर्गदः ।। <br>
एक एव हि लक्ष्मीशस्ततो ध्येयो न चापरः ।। १४ ।। <br>
भुक्तेर्मुक्तेरिहान्यत्र नान्यो दाता जनार्दनात्।। <br>
तस्माच्चतुर्भुजो नित्यं सेवनीयः सुखेप्सुभिः ।। १५ ।। <br>
विहाय केशवादन्यं ये सेवंतेल्पमेधसः ।। <br>
संसारचक्रे गहने ते विशंति पुनःपुनः ।। १६ ।। <br>
एक एव हि सर्वेशो हृषीकेशः परात्परः ।। <br>
तं सेवमानः सततं सेव्यस्त्रिजगतां भवेत्।।१७।। <br>
एको धर्मप्रदो विष्णुस्त्वेको बह्वर्थदो हरिः ।। <br>
एकः कामप्रदश्चक्री त्वेको मोक्षप्रदोच्युतः ।। १८ ।। <br>
शार्ङ्गिणं ये परित्यज्य देवमन्यमुपासते ।। <br>
ते सद्भिश्च बहिष्कार्या वेदहीना यथा द्विजाः ।। १९ ।। <br>
श्रुत्वेति वाक्यं व्यासस्य नैमिषारण्यवासिनः।। <br>
प्रवेपमानहृदयाः परिप्रोचुरिदं वचः ।। 4.2.95.२० ।। <br>
।। ऋषय ऊचुः ।। ।। <br>
पाराशर्य मुने मान्यस्त्वमस्माकं महामते ।। <br>
यतो वेदास्त्वया व्यस्ताः पुराणान्यपि वेत्ति यत् ।। २१ ।। <br>
यतश्च कर्ता त्वमसि महतो भारतस्य वै ।। <br>
धर्मार्थकाममोक्षाणां विनिश्चयकृतो ध्रुवम् ।। २२ ।। <br>
तत्त्वज्ञः कोपरश्चात्र त्वत्तः सत्यवतीसुत।। <br>
भवता यत्प्रतिज्ञातं निश्चित्योक्षिप्यतर्जनीम् ।। २३ ।।<br>
अस्मिन्माणवकास्तत्र परिश्रद्दधते नहि ।। <br>
प्रतिज्ञा तस्य वचसस्तव श्रद्धा भवेत्तदा ।।२४।। <br>
यदाऽऽनंदवने शंभोः प्रतिजानासि वै वचः ।।२५।। <br>
गच्छ वाराणसीं व्यास यत्र विश्वेश्वरः स्वयम् ।। <br>
न तत्र युगधर्मोस्ति न च लग्ना वसुंधरा ।।२६।। <br>
इति श्रुत्वा मुनिर्व्यासः किंचित्कुपितवद्धृदि ।। <br>
जगाम तूर्णं सहितः स्वशिष्यैरयुतोन्मितैः ।। २७ ।। <br>
प्राप्य वाराणसीं व्यासः स्नात्वा पंचनदे ह्रदे ।। <br>
श्रीमन्माधवमभ्यर्च्य ययौ पादोदकं ततः ।। २८ ।। <br>
तत्र स्नानादिकं कृत्वा दृष्ट्वा चैवादिकेशवम् ।। <br>
पंचरात्रं ततः कृत्वा वैष्णवैरभिनंदितः ।। २९ ।। <br>
अग्रतः पृष्ठतः शंखैर्वाद्यमानैः प्रमोदितः ।। <br>
जयविष्णो हृषीकेश गोविंद मधुसूदन ।। 4.2.95.३० ।। <br>
अच्युतानंतवैकुंठ माधवोपेंद्रकेशव ।। <br>
त्रिविक्रम गदापाणे शार्ङ्गपाणे जनार्दन ।। ३१ ।। <br>
श्रीवत्सवक्षः श्रीकांत पीतांबर मुरांतक ।। <br>
कैटभारे बलिध्वंसिन्कंसारे केशिसूदन ।। ।। ३२ ।। <br>
नारायणासुररिपो कृष्ण शौरे चतुर्भुज ।। <br>
देवकीहृदयानंद यशोदानंदवर्धन ।। ३३ ।। <br>
पुंडरीकाक्ष दैत्यारे दामोदर बलप्रिय ।। <br>
बलारातिस्तुत हरे वासुदेव वसुप्रद ।। ३४ ।। <br>
विष्वक्चमूस्तार्क्ष्य रथवनमालिन्नरोत्तम ।। <br>
अधोक्षज क्षमाधार पद्मनाभ जलेशय ।।३५।। <br>
नृसिंह यज्ञवाराह गोपगोपालवल्लभ ।। <br>
गोपीपते गुणातीत गरुडध्वज गोत्रभृत् ।। ३६ ।। <br>
जय चाणूरमथन जय त्रैलोक्यरक्षण ।। <br>
जयानाद्य जयानंद जय नीलोत्पलद्युते ।। ३७ ।। <br>
कौस्तुभोद्भूषितोरस्क पूतनाधातुशोषण ।। <br>
रक्षरक्ष जगद्रक्षामणे नरकहारक ।। ३८ ।। <br>
सहस्रशीर्षपुरुष पुरुहूत सुखप्रद ।। <br>
यद्भूतं यच्च भाव्यं वै तत्रैकः पुरुषो भवान् ।। ३९ ।। <br>
इत्यादि नाममालाभिः संस्तुवन्वनमालिनम् ।। <br>
स्वच्छंदलीलया गायन्नृत्यंश्च परया मुदा ।। 4.2.95.४० ।। <br>
व्यासो विश्वेशभवनं समायातः सुहृष्टवत् ।। <br>
ज्ञानवापी पुरोभागे महाभागवतैः सह ।। ४१ ।। <br>
विराजमानसत्कंठस्तुलसीवरदामभिः ।। <br>
स्वयं तालधरो जातः स्वयं जातः सुनर्तकः ।।४२।। <br>
वेणुवादनतत्त्वज्ञः स्वयं श्रुतिधरोभवत् ।। <br>
नृत्यं परिसमाप्येत्थं व्यासः सत्यवतीसुतः ।। ४३ ।। <br>
पुनरूर्ध्वभुजं कृत्वा दक्षिणं शिष्यमध्यगः ।। <br>
पुनः पपाठ तानेव श्लोकान्गायन्निवोच्चकैः ।। ४४ ।। <br>
परिनिर्मथ्य वाग्जालं सुनिश्चित्यासकृद्बहु ।। <br>
इदमेकं परिज्ञातं सेव्यः सर्वेश्वरो हरिः ।। ४५ ।।<br>
इत्यादि श्लोकसंघातं स्वप्रतिज्ञा प्रबोधकम्।। <br>
यावत्पठति स व्यासः सव्यमुत्क्षिप्य वै भुजम् ।। ४६ ।। <br>
तस्तंभ तावत्तद्बाहुं स शैलादिः स्वलीलया ।। <br>
वाक्स्तंभश्चापि तस्यासीन्मुनेर्व्यासस्य सन्मुनेः ।। ४७ ।। <br>
ततो गुप्तं समागम्य विष्णुर्व्यासमभाषत ।। <br>
अपराद्धं महच्चात्र भवता व्यास निश्चितम् ।। ४८ ।। <br>
तवैतदपराधेन भीतिर्मेपि महत्तरा ।। <br>
एक एव हि विश्वेशो द्वितीयो नास्ति कश्चन ।। ४९ ।। <br>
तत्प्रसादादहं चक्री लक्ष्मीशस्तत्प्रभावतः ।। <br>
त्रैलोक्यरक्षासामर्थ्यं दत्तं तेनैव शंभुना ।।4.2.95.५०।। <br>
तद्भक्त्या परमैश्वर्यं मया लब्धं वरात्ततः ।। <br>
इदानीं स्तुहि तं शंभुं यदि मे शुभमिच्छसि ।।५१।। <br>
अन्यदापि न वै कार्या भवता शेमुषीदृशी ।। <br>
पाराशर्य इति श्रुत्वा संज्ञया व्याजहार ह ।।५२।। <br>
भुजस्तंभः कृतस्तेन नंदिना दृष्टिमात्रतः ।। <br>
वाक्स्तंभस्तद्भयाज्जातः स्पृश मे कंठकंदलीम्।। ५३ ।। <br>
यथा स्तोतुं भवानीश प्रभवाभि भवांतकम ।। <br>
संस्पृश्य विष्णुस्तत्कंठं गुप्तमेव जगाम ह ।।५४।। <br>
ततः सत्यवतीसूनुस्तथा स्तंभितदोर्लतः।। <br>
प्रारब्धवान्महेशानं परितुष्टोतुमुदारधीः ।। ।। ५५ ।। <br>
।। व्यास उवाच ।। ।। <br>
एको रुद्रो न द्वितीयो यतस्तद्ब्रह्मैवैकं नेह नानास्ति किंचित् ।। <br>
यद्यप्यन्यः कोपि वा कुत्रचिद्वा व्याचष्टां तद्यस्य शक्तिर्मदग्रे ।। २६ ।। <br>
यः क्षीराब्धेर्मंदराघातजातो ज्वालामाली कालकूटोति भीमः ।। <br>
तं सोढुं वा को परोऽभून्महेशाद्यत्कीलाभिः कृष्णतामाप विष्णुः ।। ५७ ।। <br>
यद्वाणोभूच्छ्रीपतिर्यस्य यंता लोकेशो यत्स्यंदनं भूः समस्ता ।। <br>
वाहा वेदा यस्य येनेषुपाताद्दग्धा ग्रामास्त्रैपुरास्तत्समः कः ।। ५८ ।।<br>
यं कदर्पो वीक्षमाणः समानं देवैरन्यैर्भस्मजातः स्वयं हि ।। <br>
पौष्पैर्बाणैः सर्वविश्वैकजेता को वा स्तुत्यः कामजेतुस्ततोन्यः ।। ५९ ।। <br>
यं वै वेदो वेद नो नैव विष्णुर्नोवा वेधा नो मनो नैव वाणी ।। <br>
तं देवेशं मादृशः कोल्पमेधा याथात्म्याद्वै वेत्त्यहो विश्वनाथम् ।। 4.2.95.६० ।। <br>
यस्मिन्सर्वं यस्तु सर्वत्र सर्वो यो वै कर्ता योऽविता योऽपहर्ता ।। <br>
नो यस्यादिर्यः समस्तादिरेको नो यस्यांतो योंतकृत्तं नतोस्मि ।। ६१ ।। <br>
यस्यैकाख्या वाजिमेधेन तुल्या यस्या न त्या चैकयाल्पेंद्रलक्ष्मीः ।। <br>
यस्य स्तुत्या लभ्यते सत्यलोको यस्यार्चातो मोक्षलक्ष्मीरदूरा ।।६२।। <br>
नान्यं देवं वेद्म्यहं श्रीमहेशान्नान्यं देवं स्तौमि शंभोर्ऋतेऽहम् ।। <br>
नान्यं देवं वा नमामि त्रिनेत्रात्सत्यं सत्यं सत्यमेतन्मृषा न ।। ६३ ।। <br>
इत्थं यावत्स्तौति शंभुं महर्षिस्तावन्नंदी शांभवाद्दृक्प्रसादात् ।। <br>
तद्दोः स्तंभं त्यक्तवांश्चाबभाषे स्मायंस्मायं ब्राह्मणेभ्यो नमो वः ।। ६४ ।। <br>
नंदिकेश्वर उवाच ।। <br>
इदं स्तवं महापुण्यं व्यास ते परिकीर्तितम् ।। <br>
यः पठिष्यति मेधावी तस्य तुष्यति शंकरः ।।६५।। <br>
व्यासाष्टकमिदं प्रातः पठितव्यं प्रयत्नतः ।। <br>
दुःस्वप्नपापशमनं शिवसान्निध्यकारकम् ।। ६६ ।। <br>
मातृहा पितृहा वापि गोघ्नो बालघ्र एव वा ।। <br>
सुरापी स्वर्णहृद्वापि निष्पापो स्याः स्तुतेर्जपात् ।। ६७ ।। <br>
स्कंद उवाच ।। ।। <br>
पाराशर्यस्तदारभ्य शंभुभक्तिपरोभवत् ।। <br>
लिंगं व्यासेश्वरं स्थाप्य घंटाकर्ण ह्रदाग्रतः ।।६८।। <br>
विभूतिभूषणो नित्यं नित्यरुद्राक्षभूषणः ।। <br>
रुद्रसूक्तपरो नित्यं नित्यं लिंगार्चकोभवत् ।। ६९ ।। <br>
स कृत्वा क्षेत्रसंन्यासं त्यजेन्नाद्यापि काशिकाम् ।। <br>
तत्त्वं क्षेत्रस्य विज्ञाय निर्वाणपददायिनः ।। 4.2.95.७० ।। <br>
घंटाकर्णह्रदे स्नात्वा दृष्ट्वा व्यासेश्वरं नरः ।। <br>
यत्रकुत्र मृतो वापि वाराणस्यां मृतो भवेत् ।। ७१ ।। <br>
काश्यां व्यासेश्वरं लिंगं पूजयित्वा नरोत्तमः ।। <br>
न ज्ञानाद्भ्रश्यते क्वापि पातकैर्नाभिभूयते ।। ७२ ।। <br>
व्यासेश्वरस्य ये भक्ता न तेषां कलिकालतः ।। <br>
न पापतो भयं क्वापि न च क्षेत्रोपसर्गतः ।। ७३ ।। <br>
व्यासेश्वरः प्रयत्नेन द्रष्टव्यः काशिवासिभिः ।। <br>
घंटाकर्णकृतस्नानैः क्षेत्रपातकभीरुभिः ।। ७४ ।। ।। <br>
इति श्रीस्कांदे महापुराण एकाशीति साहस्र्यां संहितायां चतुर्थे काशीखंड उत्तरार्धे व्यासभुजस्तंभोनाम पंचनवतितमोऽध्यायः ।। ९५ ।। <br>
<br>
<br>
</span>
