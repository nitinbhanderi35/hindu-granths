<span style="font-size: 14pt; line-height: 200%">॥ अगस्त्य उवाच ॥ ॥ <br>
कृप्णद्वैपायनः स्कंद शंभुभक्तिपरो यदि ॥ <br>
यदि क्षेत्ररहस्यज्ञः क्षेत्रसंन्यासकृद्यदि ॥ १ ॥<br>
तथा दृष्टप्रभावश्चेत्तथा चेज्ज्ञानिनां वरः ॥ <br>
पुरीं वाराणसीं श्रेष्ठां कथं किल शपिष्यति ॥ २ ॥ <br>
॥ स्कंद उवाच ॥ ॥<br>
सत्यमेतत्त्वया पृच्छि कथयामि मुने शृणु ॥ <br>
तस्य व्यासस्य चरितं भविष्यं त्वयि पृच्छति ॥ ३ ॥ <br>
यदारभ्य मुनेस्तस्य नंदी स्तंभितवान्भुजम् ॥ <br>
तदारभ्य महेशानं संस्तौति परमादृतः ॥ ४ ॥ <br>
काश्यां तीर्थान्यनेकानि काश्यां लिगान्यनेकशः ॥ <br>
तथापि सेव्यो विश्वेशः स्नातव्या मणिकर्णिका ॥५ ॥ <br>
लिंगेष्वेको हि विश्वेशस्तीर्थेषु मणिकर्णिका ॥ <br>
इति संव्याहरन्व्यासस्तद्द्वयं बहु मन्यते ॥ ६ ॥ <br>
त्यक्त्वा स बहु वाग्जालं प्रातः स्नात्वा दिनेदिने ॥ <br>
निर्वाणमंडपे वक्ति महिमानं महेशितुः ॥ ७ ॥ <br>
शिष्याणां पुरतो नित्यं क्षेत्रस्य महिमा महान् ॥ <br>
व्याख्यायते मुदा तेन व्यासेन परमर्षिणा ॥ ८ ॥ <br>
अत्र यत्क्रियते क्षेत्रे शुभं वाऽशुभमेव वा ॥ <br>
संवर्तेपि न तस्यांतस्तस्माच्छ्रेयः समाचरेत् ॥ ९ ॥ <br>
क्षेत्रसिद्धिं समीहंते ये चात्र कृतिनो जनाः ॥ <br>
यावज्जीवं न तैस्त्याज्या सुधीभिर्मणिकर्णिका ॥ 4.2.96.१० ॥ <br>
चक्रपुष्करिणी तीर्थे स्नातव्यं प्रतिवासरम् ॥ <br>
पुष्पैः पत्रैः फलैस्तोयैरर्च्यो विश्वेश्वरः सदा ॥ ११ ॥ <br>
स्ववर्णाश्रमधर्मश्च त्यक्तव्यो न मनागपि ॥ <br>
प्रत्यहं क्षेत्रमहिमा श्रोतव्यः श्रद्धया सकृत् ॥१२॥ <br>
यथाशक्ति च देयानि दानान्यत्र सुगुप्तवत् ॥ <br>
अन्नान्यपि च देयानि विघ्नान्परिजिहीर्षुणा ॥ १३ ॥ <br>
परोपकरणं चात्र कर्तव्यं सुधिया सदा ॥ <br>
पर्वस्वपि विशेषेण स्नानदानादिकाः क्रियाः ॥१४॥ <br>
विशेषपूजा कर्तव्या सुमहोत्सवपूर्वकम ॥ <br>
कार्यास्तथाधिका यात्राः समर्च्याः क्षेत्रदेवताः॥।३५॥ <br>
अत्र मर्म न वक्तव्यं सुधियां कस्यचित्क्वचित् ॥ <br>
परदार परद्रव्य परापकरणं त्यजेत् ॥ १६ ॥ <br>
परापवादो नो वाच्यः परेर्ष्यां न च कारयेत् ॥ <br>
असत्यं नैव वक्तव्यं प्राणैः कंठगतैरपि ॥ १७ ॥ <br>
अत्रत्य जंतुरक्षार्थमसत्यमपि भाषयेत् ॥ <br>
येनकेनप्रकारेण शुभेनाप्यशुभेन वा॥१८॥ <br>
अत्रत्यः प्राणिमात्रोपि रक्षणीयः प्रयत्नतः ॥ <br>
एकस्मिन्रक्षिते जंतावत्र काश्यां प्रयत्नतः ॥ <br>
त्रैलोक्यरक्षणात्पुण्यं यत्स्यात्तत्स्यान्न संशयः ॥ १९ ॥ <br>
ये वसंति सदा काश्यां क्षेत्रसंन्यासकारिणः ॥ <br>
त एव रुद्रा मंतव्या जीवन्मुक्ता न संशयः ॥ 4.2.96.२० ॥ <br>
ते पूज्यास्ते नमस्कार्यास्ते संतोष्याः प्रयत्नतः ॥ <br>
तेषु वै परितुष्टेषु तुष्येद्विश्वेश्वरः स्वयम् ॥ २१ ॥ <br>
काश्यां वसंति ये मर्त्या दूरस्थैरपि सन्नरैः ॥ <br>
योगक्षेमो विधातव्यस्तेषां विश्वेशितुर्मुदे ॥ २२ ॥ <br>
प्रसरस्त्विंद्रियाणां च निवार्योत्र निवासिभिः ॥ <br>
मनसोपि हि चांचल्यमिह वार्यं प्रयत्नतः ॥ २३ ॥ <br>
मरणं नाभिकांक्षेद्धि कांक्ष्यो मोक्षोऽपिनो पुनः ॥ <br>
शरीरशोषणोपायः कर्तव्यः सुधिया नहि ॥ २४ ॥<br>
शरीरसौष्ठवं कांक्ष्यं व्रतस्नानादिसिद्धये ॥ <br>
आयुर्बह्वत्र वै चिंत्यं महाफलसमृद्धये ॥ २८५ ॥ <br>
आत्मरक्षात्र कर्तव्या महाश्रेयोभिवृद्धये ॥ <br>
अत्रात्म त्यजनोपायं मनसापि न चिंतयेत् ॥ २५ ॥ <br>
एकस्मिन्नपि यच्चाह्नि काश्यां श्रेयोभिलभ्यते ॥ <br>
न तु वर्षशतेनापि तदन्यत्राप्यते क्वचित् ॥ २७ ॥ <br>
अन्यत्र योगाभ्यसनाद्यावज्जन्म यदर्ज्यते ॥ <br>
वाराणस्यां तदेकेन प्राणायामेन लभ्यते ॥२८॥ <br>
सर्वतीर्थावगाहाच्च यावज्जन्म यदर्ज्यते ॥ <br>
तदानंदवने प्राप्यं मणिकर्ण्येकमज्जनात् ॥ ॥ २९ ॥ <br>
सर्वलिंगार्चनात्पुण्यं यावज्जन्म यदर्ज्यते ॥ <br>
सकृद्विश्वेशमभ्यर्च्य श्रद्धया तदवाप्यते ॥4.2.96.३० ॥ <br>
यज्जन्मनां सहस्रेण निर्मलं पुण्यमर्जितम् ॥ <br>
तत्पुण्यपरिवर्तेन भवेद्विश्वेशदर्शनम् ॥ ३। ॥ <br>
गवां कोटि प्रदानेन सम्यग्दत्तेन यत्फलम ॥ <br>
तत्फलं सम्यगाप्येत विश्वेश्वर विलोकनात् ॥ ३२ ॥ <br>
यत्षोडशमहादानैः पुण्यं प्रोक्तं महर्षिभिः ॥ <br>
तत्पुण्यं जायते पुंसां विश्वेशे पुष्पदानतः ॥३३॥ <br>
अश्वमेधादिभिर्यज्ञैर्यत्फलं प्राप्यतेखिलैः ॥ <br>
पंचामृतानां स्नपनाद्विश्वेशे तदवाप्यते ॥३४॥ <br>
वाजपेयसहस्रेण सम्यगिष्टेन यत्फलम् ॥ <br>
सकृन्महार्हैर्नैवेद्यैर्विश्वेशे तच्छताधिकम् ॥३२॥ <br>
ध्वजातपत्रं चमरं विश्वेशे यः समर्पयेत् ॥ <br>
एकच्छत्रं स वै राज्यं प्राप्नुयाद्वसुधातले ॥ ३५ ॥ <br>
महापूजोपकरणं योर्पयेद्विश्वभर्तरि ॥ <br>
न तं संपत्तिसंभारा विमुंचंतीह कुत्रचित् ॥ ३७ ॥ <br>
सर्वर्तुकुसुमाढ्यां च यः कुर्यात्पुष्पवाटिकाम् ॥ <br>
तदंगणे कल्पवृक्षाश्छायां कुर्वंति शीतलाम् ॥३८॥ <br>
यः क्षीरस्नपनार्थं वै विश्वेशे धेनुमर्पयेत् ॥ <br>
क्षीरार्णवतटे तस्य निवसेयुः पितामहाः ॥ ॥ ३९ ॥ <br>
विश्वेशराजसदने यः सुधां चित्रमेव वा ॥ <br>
कारयेत्तस्य भवनं कैलासचित्रितं भवेत् ॥ 4.2.96.४० ॥ <br>
ब्राह्मणान्यतिनो वापि तथैव शिवयोगिनः ॥ <br>
भोजयेद्योत्र वै काश्यामेकैक गणना क्रमात् ॥ ४१ ॥ <br>
कोटिभोज्यफलं तस्य श्रद्धया नात्र संशयः ॥ <br>
तपस्त्वत्र प्रकर्तव्यं दानमत्र प्रदापयेत् ॥ ४२ ॥ <br>
विश्वेशस्तोषणीयोत्र स्नानहोमजपादिभिः ॥ <br>
अन्यत्र कोटिजप्येन यत्फलं प्राप्यते नरैः ॥ <br>
अष्टोत्तरशतं जप्त्वा तदत्र समवाप्यते ॥ ४३ ॥ <br>
कोटिहोमेन यत्प्रोक्तं फलमन्यत्र सूरिभिः ॥ <br>
अष्टोत्तराहुतिशतात्तदत्रानंदकानने ॥ ४४ ॥ <br>
यो जपेद्रुद्रसूक्तानि काश्यां विश्वेशसन्निधौ ॥ <br>
पारायणेन वेदानां सर्वेषां फलमाप्यते ॥ ४५ ॥<br>
तस्य पुण्यं न जानामि चिंतिते चाक्षरे परे ॥ <br>
काश्यां नित्यं प्रवस्तव्यं सेव्योत्तरवहा सदा ॥ ४६ ॥ <br>
आपद्यपि हि घोरायां काशी त्याज्या न कुत्रचित् ॥ <br>
यतः सर्वापदांहर्ता त्राता विश्वपतिः प्रभुः ॥ ४७ ॥ <br>
अवंध्यं दिवसं कुर्यात्स्नानदानजपादिभिः ॥ <br>
यतः काश्यां कृतं कर्म महत्त्वाय प्रकल्पते ॥ ४८ ॥ <br>
कृच्छ्रचांद्रायणादीनि कर्तव्यानि प्रयत्नतः ॥ <br>
तथेंद्रियविकाराश्च न बाधंतेत्र कर्हिचित् ॥ ४९ ॥ <br>
यदींद्रियाणि कुर्वंति विक्रियामिह देहिनाम् ॥ <br>
तदात्रवाससं सिद्धिर्विघ्नेभ्यो नैव लभ्यते ॥ 4.2.96.५० ॥ <br>
॥ अगस्त्य उवाच ॥ ॥ <br>
कृच्छ्र चांद्रायणादीनि व्यासो वक्ष्यति यानि वै॥ <br>
तेषां स्वरूपमाख्याहि स्कंदेंद्रिय विशुद्धये ॥ ५१ ॥ <br>
॥ स्कंद उवाच ॥ ॥<br>
कथयामि महाबुद्धे कृच्छ्रादीनि तवाग्रतः ॥ <br>
यानि कृत्वात्र मनुजो देहशुद्धिं लभेत्पराम् ॥ ५२ ॥ <br>
एकभक्तेन नक्तेन तथैवायाचितेन च ॥ <br>
उपवासेन चैकेन पादकृच्छ्रः प्रकीर्तितः ॥५३ ॥ <br>
वटोदुंबरराजीव बिल्वपत्रकुशोदकम् ॥ <br>
प्रत्येकं प्रत्यहं पीतं पर्णकृच्छ्रः प्रकीर्तितः ॥५४॥ <br>
पिण्याकघृततक्रांबु सक्तूनां प्रतिवासरम् ॥ <br>
एकैकमुपवासश्च कृच्छ्रः सौम्यः प्रकीर्तितः ॥ ५५ ॥ <br>
हविषा प्रातरश्नीत हविषा सायमेव च ॥ <br>
हविषा याचितं त्रींस्तु सोपवासस्त्रयहं वसेत् ॥ ५६ ॥ <br>
एकैकग्रासमश्नीयादहानि त्रीणि पूर्ववत् ॥ <br>
त्र्यहं चोपवसेदंत्यमतिकृच्छ्रं चरन्द्विजः ॥ ५७ ॥ <br>
कृच्छ्रातिकृच्छ्रं पयसा दिवसानेकविंशतिः ॥ <br>
द्वादशाहोपवासेन पराकः परिकीर्तितः ॥ ५८ ॥ <br>
त्र्यहं प्रातस्त्रयहं सायं त्र्यहमद्यादयाचितम्॥ <br>
त्र्यहं चोपवसेदंत्यं प्राजापत्यं चरन्द्विजः ॥ ५९ ॥ <br>
गोमूत्रं गोमयं क्षीरं दधिसर्पिः कुशोदकम्॥ <br>
एकरात्रोपवासश्च कृच्छ्रः सांतपनः स्मृतः ॥ 4.2.96.६० ॥ <br>
पृथक्सांतपनद्रव्यैः षडहः सोपवासकः ॥ <br>
सप्ताहेन तु कृच्छ्रोयं महासांतपनः स्मृतः ॥ ६१ ॥ <br>
तप्तकृच्छ्रं चरन्विप्रो जलक्षीरघृतानिलान् ॥ <br>
एतांस्त्र्यहं पिबेदुष्णान्सकृत्स्नायी समाहितः ॥ ६२ ॥ <br>
त्र्यहमुष्णाः पिबेदापस्त्र्यहमुष्णं पयः पिबेत् ॥ <br>
त्र्यहमुष्णघृतं प्राश्य वायुभक्षो दिनत्रयम् ॥ ६३ ॥ <br>
पलमेकं पयः पीत्वा सर्पिषश्च पलद्वयम् ॥ <br>
पलमेकं तु तोयस्य तप्तकृच्छ्र उदाहृतः ॥ ६४ ॥ <br>
गोमूत्रेण समायुक्तं यावकं यः प्रयोजयेत् ॥ <br>
कृच्छ्रमेकाह्न्किं प्रोक्तं शरीरस्य विशोधनम् ॥ ६५ ॥<br>
हस्तावुत्तानतः कृत्वा दिवसं मारुताशनः ॥<br>
रात्रौ जले स्थितो व्युष्टः प्राजापत्येन तत्समम्॥ ६६॥ <br>
एकैकं ह्रासयेद्ग्रासं कृष्णे शुक्ले च वर्धयेत्॥ <br>
उपस्पृशं स्त्रिषवणमेतच्चांद्रायणं स्मृतम् ॥ ६७ ॥ <br>
एकैकं वर्धयेद्ग्रासं शुक्ले कृष्णे च ह्रासयेत् ॥ <br>
भुंजीत दर्शे नो किंचिदेष चांद्रायणो विधिः ॥६८॥ <br>
चतुरः प्रातरश्नीयात्पिंडान्विप्रः समाहितः ॥ <br>
चतुरोस्तमिते सूर्ये शिशुचांद्रायणं स्मृतम् ॥ ६९ ॥ <br>
अष्टावष्टौ समश्नीयात्पिंडान्मध्यंदिने स्थिते ॥ <br>
नियतात्मा हविष्यस्य यतिचांद्रायणं स्मृतम् ॥ 4.2.96.७० ॥ <br>
यथाकथंचित्पिंडानां तिस्रोशीतीः समाहितः ॥ <br>
मासेनाश्नन्हविष्यस्य चंद्रस्यैति सलोकताम् ॥ ७१ ॥ <br>
अद्भिर्गात्राणि शुध्यंति मनः सत्येन शुद्ध्यति ॥ <br>
विद्या तपोभ्यां भूतात्मा बुद्धिर्ज्ञानेन शुद्ध्यति ॥७२॥ <br>
तच्च ज्ञानं भवेत्पुंसां सम्यक्काशीनिषेवणात् ॥ <br>
काशीनिषेवणेन स्याद्विश्वेशकरुणोदयः॥ ॥ ७३ ॥ <br>
ततो महोदयावाप्तिः कर्मनिर्मूलनक्षमा॥ <br>
अतः काश्यां प्रयत्नेन स्नान दान  तपो जपः ॥७४॥ <br>
व्रतं पुराणश्रवणं स्मृत्युक्ताध्व निषेवणम् ॥ <br>
प्रतिक्षणे प्रतिदिनं विश्वेश पदचिंतनम् ॥ ७५ ॥ <br>
लिंगार्चनं त्रिकालं च लिंगस्यापि प्रतिष्ठितिः ॥ <br>
साधुभिः सह संलापो जल्पः शिवशिवेति च ॥७६॥ <br>
अतिथेश्चापि सत्कारो मैत्रीतीर्थनिवासिभिः ॥ <br>
आस्तिक्यबुद्धिर्विनयो मानामान समानधीः ॥ ७७ ॥ <br>
अकामिता त्वनौद्धत्यमरागित्वमहिंसनम् ॥ <br>
अप्रतिग्रहवृत्तिश्च मतिश्चानुग्रहात्मिका ॥ ७८ ॥ <br>
अदंभितात्वमात्सर्यमप्रार्थितधनागमः ॥ <br>
अलोभित्वमनालस्यमपारुष्यमदीनता ॥ ७९ ॥ <br>
इत्यादि सत्प्रवृत्तिश्च कर्तव्या क्षेत्रवासिना ॥ <br>
प्रत्यहं चेति शिष्येभ्यः सधर्ममुपदेक्ष्यति ॥ 4.2.96.८० ॥ <br>
नित्यं त्रिषवणस्नायी नित्यं भिक्षाकृताशनः ॥ <br>
लिंगपूजार्चको नित्यमित्थं व्यासो वसेत्पुरा ॥ ॥ ८१ ॥ <br>
एकदा तस्य जिज्ञासां कर्तुं देवीं हरोवदत् ॥ <br>
अद्य भिक्षाटनं प्राप्ते व्यासे परमधार्मिके ॥ ८२ ॥ <br>
अपि सर्वगते क्वापि भिक्षां मा यच्छ सुंदरि ॥ <br>
तथेत्युक्ता भवानी सा भवं भवनिवारणम्॥ ८३ ॥ <br>
नमस्कृत्य प्रतिगृहं तस्य भिक्षां न्यषेधयत् ॥ <br>
स मुनिः सहितः शिष्यैर्भिक्षामप्राप्य दूनवत् ॥ ८४ ॥ <br>
वेलातिक्रममालोक्य पुनर्बभ्राम तां पुरीम्॥ <br>
गृहेगृहे परिप्राप्ता भिक्षान्यैः सर्वभिक्षुकैः ॥८५॥ <br>
तदह्निनालभद्भिक्षां सशिष्यः स मुनिः क्वचित् ॥ <br>
अथ सायंतनं कर्म कृत्वा छात्रैः समन्वितः ॥ ८६ ॥ <br>
उपोषणपरो भूत्वा तथैवासीदहर्निशम्॥ <br>
अथान्येद्युर्मुनिर्व्यासः कृत्वा माध्याह्निकं विधिम्॥ ८७ ॥<br>
ययौ भिक्षाटनं कर्तुं सशिष्यः परितः पुरीम् ॥ <br>
सर्वत्र स परिभ्रांतः प्रतिसौधं मुहुर्मुहुः ॥ ८८ ॥ <br>
न क्वापि लब्धवान्भिक्षां भाग्यहीनो धनं यथा ॥ <br>
अथ चिंतितवान्व्यासः परिश्रांतः परिभ्रमन् ॥ ८९ ॥ <br>
को हेतुर्यन्न लभ्येत भिक्षा यत्नेन रक्षिता ॥ <br>
अंतेवासिन आहूय व्यासः पप्रच्छ चाखिलान् ॥ 4.2.96.९० ॥ <br>
भवद्भिरपि नो भिक्षा परिप्राप्तेति गम्यते ॥ <br>
किमत्र पुरि संवृत्तं द्वित्रा यात ममाज्ञया ॥ ९१ ॥ <br>
द्वितीयेह्न्यपि यद्भिक्षा न लभ्येतातियत्नतः ॥ <br>
अनिष्टं किंचिदत्रासीन्महागुरुनिपातजम् ॥ ९२ ॥ <br>
अन्नक्षयो वा सर्वस्यां नगर्यामभवत्क्षणात् ॥ <br>
राजदंडोथ युगपज्जातः सर्वपुरौकसाम् ॥ ९३ ॥ <br>
अथवा वारिता भिक्षा केनाप्यस्मासु चेर्ष्यया ॥ <br>
पुरौकसोभवन्दुस्थास्तूपसर्गेण केनचित् ॥ ९४ ॥ <br>
किमेतदखिलमज्ञात्वा समागच्छत सत्वरम् ॥ <br>
द्वित्राः पवित्रचरणात्प्राप्यानुज्ञां गुरोरथ ॥ <br>
समाचख्युः समागम्य दृष्ट्वर्द्धि तत्पुरौकसाम् ॥ ९५ ॥ <br>
॥ शिष्या ऊचुः ॥ ॥ <br>
शृण्वंत्वाराध्यचरणा नोपसर्गोत्र कश्चन ॥ <br>
नान्नक्षयो वा सर्वस्यां नगर्यामिह कुत्रचित् ॥ ॥ ९६ ॥ <br>
यत्र विश्वेश्वरः साक्षाद्यत्राऽमरधुनी स्वयम् ॥ <br>
त्वादृशा यत्र मुनयः क्व भीस्तत्रोपसर्गजा ॥ ९७ ॥ <br>
समृद्धिर्या गृहस्थानामिह विश्वेशितुः पुरि ॥ <br>
न सर्द्धिरस्ति वैकुंठे स्वल्पास्ता अलकादयः ॥ ९८ ॥ <br>
रत्नाकरेषु रत्नानि न तावंति महामुने॥ <br>
यावंति संति विश्वेशनिर्माल्योपभुजां गृहे ॥ ९९ ॥ <br>
गृहेगृहेत्र धान्यानां राशयो यादृशः पुनः ॥ <br>
न तादृशः कल्पवृक्षदत्ता ऐंद्रे पुरे क्वचित् ॥ 4.2.96.१०० ॥ <br>
यत्र साक्षाद्विशालाक्षी सुविस्तारफलप्रदा ॥ <br>
न तत्र पुरि सर्वस्यां नरो वै निर्धनः क्वचित् ॥ १ ॥ <br>
निर्वाणलक्ष्म्याः सदने त्वस्मिन्नानंदकानने ॥ <br>
मोक्षोपि यत्र सुलभः किमन्यत्तत्र दुर्लभम् ॥ २ ॥ <br>
सीमंतिन्यः स्त्रियः सर्वाः पतिव्रतपरायणाः ॥ <br>
सर्वा भवानी रूपिण्यो विश्वेशार्पितसत्क्रियाः ॥३॥ <br>
यावंतः पुरुषाः काश्यां सर्व एव गणाधिपाः ॥ <br>
सर्व एव कुमारा वै सर्वे तारकदृष्टयः ॥४॥ <br>
त्रिपुंड्रांकितभाला ये ते सर्वे चंद्रमौलयः ॥ <br>
उपसर्गसहस्रैश्च पीड्यमाना अपीह ये ॥ ५ ॥ <br>
न त्यजंति सदा काशीं सर्वज्ञा एव तेखिलाः ॥ <br>
गृहेगृहेपि वटवो ब्रह्मवादविवादिनः ॥ ६ ॥ <br>
स्वर्धुनी धूतकलुषाः संतीह चतुराननाः ॥ <br>
निर्वाणलक्ष्मीपतयः क्षेत्रसंन्यासकारिणः॥७॥ <br>
सर्व एव हृषीकेशाः सर्वे वै पुरुषोत्तमाः ॥ <br>
अच्युता एव विज्ञेया एतत्क्षेत्रपरिग्रहाः ॥ ८ ॥ <br>
स्त्रियो वा पुरुषा वापि सर्व एव न संशयः ॥ <br>
सर्व एव त्रिनयनाः सर्व एव चतुर्भुजाः ॥ ९ ॥ <br>
श्रीकंठाः सर्व एवात्र सर्वे मृत्युंजया ध्रुवम् ॥ <br>
मोक्षश्री श्रितवर्ष्माणस्त्वर्धनारीश्वरायतः ॥ 4.2.96.११० ॥ <br>
धर्मराशिः परश्चात्र महांतोऽत्रार्थराशयः ॥ <br>
सर्वे कामाः फलंत्यत्र कैवल्यं चात्र निर्मलम् ॥ ११ ॥<br>
न गर्भवाससंसर्गः काशीसंस्थितिकारिणाम् ॥ <br>
न कलिश्चात्र बाधेत कालो नैव प्रबाधते ॥ १२ ॥ <br>
एनांसि नात्र बाधंते विश्वेशशरणार्थिनः ॥ <br>
यत्र विश्वेश्वरः साक्षान्नादबिंदुकलात्मकः ॥ १३ ॥ <br>
ध्वनिरूपी हि तत्रास्ति प्रणवो मंत्रविग्रहः ॥ <br>
अतो विग्रहवंतोत्र संति वेदा विनिश्चितम् ॥ १४ ॥ <br>
सरस्वती सरिद्रूपा ह्यतः शास्त्रनिकेतनम् ॥ <br>
आनंदकाननं सर्वं धर्मशास्त्रकृतालयम्॥ १५ ॥ <br>
यावंतो दिवि वै देवास्तावंतोत्र मृषा न हि ॥ <br>
नीराजयंति विश्वेशं रात्रौ रात्रौ सदाऽहयः ॥ ॥ १६ ॥ <br>
स्वफणामणिदीपैश्च प्राप्य काशीं रसातलात् ॥ <br>
समुद्राः सर्व एवात्र कामधेनुव्रजान्विताः ॥१७॥ <br>
पंचपीयूषधाराभिर्विश्वेशं स्नपयंति हि ॥ <br>
मंदारः पारिजातश्च संतानो हरिचंदनः ॥ १८ ॥ <br>
कल्पद्रुमश्च पंचैते तरुभिः सह सर्वदा ॥ १९ ॥ <br>
सर्वे सुरनिकायाश्च सर्व एव महर्षयः ॥ <br>
योगिनः सर्व एवात्र काशीनाथमुपासते ॥4.2.96.१२०॥ <br>
विद्यानां सदनं काशी काशी लक्ष्म्याः परालयः ॥ <br>
मुक्तिक्षेत्रमिदं काशी काशी सर्वा त्रयीमयी॥२१॥ <br>
इति श्रुत्वा मुनिवरः पाराशर्यो महातपाः ॥ <br>
एवं बभाषे ताञ्शिष्यान्पुनःश्लोकं पठंत्वमुम् ॥ २२ ॥ <br>
॥ शिष्या ऊचुः ॥ ॥ <br>
विद्यानां चाश्रयः काशी काशी लक्ष्म्याः परालयः ॥ <br>
मुक्तिक्षेत्रमिदं काशी काशी सर्वा त्रयीमयी ॥ २३ ॥ <br>
॥ स्कंद उवाच ॥ ॥ <br>
निशम्येति तदा व्यासः क्रोधांधीकृतलोचनः ॥ <br>
क्षुत्कृशानुज्वलन्मूर्तिः काशीं शप्स्यति कुंभज ॥ ॥ २४ ॥ <br>
॥ व्यास उवाच ॥ ॥ <br>
मा भूत्त्रैपूरुषीविद्या मा भूत्त्रैपूरुषं धनम् ॥ <br>
मा भूत्त्रैपृरुषी मुक्तिः काशीं व्यासः शपन्निति ॥२५॥ <br>
गर्वः परोत्र विद्यानां धनगर्वोत्र वै महान् ॥ <br>
मुक्तिगर्वेण नो भिक्षां प्रयच्छंत्यत्र वासिनः ॥ २६ ॥ <br>
इति कृत्वा मतिं व्यासः काश्यां शापमदात्तदा ॥ <br>
दत्त्वापि शापं स मुनिर्भिक्षितुं क्रोधवान्ययौ॥ ॥ २७ ॥ <br>
प्रतिगेहं त्वरायुक्तः प्रविशन्व्योमदत्तदृक् ॥ <br>
बभ्राम नगरीं सर्वां क्वापि भैक्षं न लब्धवान् ॥२८॥ <br>
अंशुमालिनमावीक्ष्य मनाग्लोहितमंडलम् ॥ <br>
भिक्षापात्रं परिक्षिप्य निर्ययावाश्रमं प्रति ॥ २९ ॥ <br>
अथ गच्छन्महादेव्या गृहद्वारि निषण्णया ॥ <br>
प्राकृतस्त्रीस्वरूपिण्या भिक्षायै प्रार्थितोतिथिः ॥ 4.2.96.१३० ॥ <br>
॥ गृहिण्युवाच ॥ ॥ <br>
भगवन्भिक्षुकास्तावदद्य दृष्टा न कुत्रचित् ॥ <br>
असत्कृत्यातिथिं नाथो न मे भोक्ष्यति कर्हिचित् ॥ ३१ ॥ <br>
वैश्वदेवादिकं कर्म कृत्वा गृहपतिर्मम ॥ <br>
प्रतीक्षेतातिथिपथं तस्मात्त्वमतिथिर्भव ॥ ३२ ॥ <br>
विनातिथि गृहस्थोयस्त्वन्नमेको निषेवते ॥ <br>
निषेवतेऽघं स परं सहितः स्वपितामहैः ॥ ३३ ॥<br>
तस्मात्त्वरितमायाहि कुरु मे पत्युरीहितम् ॥ <br>
गार्हस्थ्यं सफलं कर्तुमिच्छतोऽतिथिपूजनात् ॥ ३४ ॥ <br>
इति श्रुत्वा गतामर्षो व्यासस्तामाह विस्मितः ॥ <br>
॥ व्यास उवाच ॥ ॥ <br>
भद्रे का त्वं कुतः प्राप्ता पूर्वं दृष्टा न कुत्रचित् ॥ ३५ ॥ <br>
मन्ये धर्ममयी मूर्तिः कापि त्वं शुचिमानसा ॥ <br>
त्वद्दर्शनात्परां प्रीतिं संप्राप्तानींद्रियाणि मे ॥ ३६ ॥ <br>
त्वं सुधैव भवेः प्रायः सर्वावयवसुंदरि ॥ <br>
मंदराघातसंत्रासात्यक्तक्षीरार्णवस्थितिः ॥ ३७ ॥ <br>
कलासुधाकरस्याथ कुहू राहुभयार्दिता ॥ <br>
सीमंतिनी स्वरूपेण तिष्ठेः काश्यामनिर्भया ॥ ३८ ॥ <br>
अथवा कमलासि त्वं विहाय कमलालयम् ॥<br>
निशि संकोचिनं काश्यां विकाशिन्यां वसेः सदा ॥ ३९ ॥ <br>
किंवा नु करुणामूर्तिरिह काशिनिवासिनाम् ॥ <br>
सर्वदुःखौघहरिणी परानंदप्रदायिनी ॥ 4.2.96.१४० ॥ <br>
वाराणस्याः किमथवाऽधिष्ठात्री देवता त्वमु॥ <br>
किं वा निर्वाणलक्ष्मीस्त्वं या काश्यां परिगीयते ॥ ४१ ॥ <br>
श्वपाकं यायजूकं वा प्रांतेऽलंकुर्वती समम्॥ <br>
मद्भाग्यं वा परिणतमेतद्योषित्स्वरूपतः ॥ ४२ ॥ <br>
अथवा सा भवेन्नूनं या क्षेत्रे परिगीयते ॥ <br>
भक्तपोतप्रदा भक्त्या भवानी भवनाशिनी ॥ ४३ ॥ <br>
सर्वथैव न नारी त्वं नासुरी नैव किन्नरी॥ <br>
विद्याधरा न नो नागी नो गंधर्वी न यक्षिणी ॥ ४४ ॥ <br>
त्वमिष्टदेवतैवासि काचिन्मे मोहहारिणी ॥ <br>
केयं चिंताथवामेत्र काचित्त्वं भव सुंदरि ॥४५॥ <br>
परवानस्म्यहं जातस्तवदर्शनतोऽधुना ॥ <br>
अवश्यमेवकर्तास्मि तवादेश्यं तदादिश ॥ ४६ ॥ <br>
एकं तपोव्ययं हित्वा कारयिष्यसि यत्पुनः ॥ <br>
तदेवाहं करिष्यामि विधेयः शुभलोचने ॥ ४७ ॥ <br>
न वचस्त्वादृशीनांहि महत्त्वं हापयेत्सताम् ॥ <br>
परं त्वं कासि सुभगे सत्यं ब्रूहि ममाग्रतः ॥ ४८ ॥ <br>
अथवा तव देहेस्मिन्क्वा सत्यं निर्मलेक्षणे ॥ <br>
इति पृष्टाह मुनिना सा विश्वायुर्घटोद्भव ॥ ४९ ॥ <br>
अत्रत्यस्यैव हि मुने गृहिणी गृहमेधिनः ॥ <br>
नित्यं वीक्षे चरंतं त्वां भिक्षां शिष्यगणैर्वृतम् ॥ 4.2.96.१५० ॥ <br>
त्वमेव मां नो जानीषे जाने त्वामहमेव हि ॥ <br>
तपस्विन्किं बहूक्तेन यावन्नास्तं व्रजेद्रविः ॥ ५१ ॥ <br>
प्राणनाथस्य मे तावदातिथ्यं सफलीकुरु ॥ <br>
तच्छुत्वा स मुनिः प्राह विनयानतकंधरः ॥ ५२ ॥ <br>
॥ व्यास उवाच ॥ ॥ <br>
अस्ति मे नियमः कश्चित्स सिद्धिं चेद्व्रजेच्छुभे ॥ <br>
एकभिक्षां तदाहं तु करिष्ये नान्यथा पुनः ॥ ५३ ॥ <br>
तपस्व्युदीरितं श्रुत्वा सा प्रोवाच वचस्ततः ॥ <br>
अविशंक वद मुने कस्तेस्ति नियमः सुधीः ॥ ५४ ॥<br>
मम भर्तुः प्रसादेन किंचिन्न्यूनं यतोऽत्र न ॥ <br>
इति श्रुत्वा प्रहृष्टात्मा स तामाह तपोधनः ॥ ५५ ॥ <br>
अयुतं मम शिष्या ये तैः सपक्तिमहं वृणे ॥ <br>
अस्तं यावन्न यात्यर्कस्तावद्भोक्ष्येन्यथा नहि ॥ ५६ ॥ <br>
निशम्येति प्रहृष्टास्या सा प्रोवाच मुनिंततः ॥ <br>
किं विलंबेन तद्याहि सर्वाञ्शिष्यान्समाह्वय ॥ ५७. ॥ <br>
पुनः प्राह स तां साध्वि त्वेतावत्सिद्धिरस्ति ते ॥ <br>
येन तृप्तिं गमिष्यंति मच्छिष्याः सर्व एव ते॥५८॥ <br>
स्मित्वाथ साब्रवीत्तं तु मुने भर्तुरनुग्रहात् ॥ <br>
सिद्धमेव सदैवास्ते सर्वं तावन्ममालये ॥॥ ५९ ॥ <br>
यावतार्थिजनस्तृप्तिमेति सर्वोपि सर्वशः ॥ <br>
वयं न तादृङ्महिला भर्तृसंदेहकारिकाः ॥ 4.2.96.१६० ॥ <br>
आयातोर्थी यदा गेहे सिद्धं कार्यं तदैव हि ॥ <br>
परिपूर्णा दिशः सर्वाः परिपूर्णामनोरथाः ॥ ६१ ॥ <br>
परिपूर्णगृहं सर्वं पत्युःपाद प्रसादतः ॥ <br>
याहि तूर्णं समायाहि यावदन्नार्थिभिः सह ॥ ६२ ॥ <br>
पतिर्मे बहुकालीनः कालं न सहते चिरम् ॥ <br>
प्रियातिथिः प्रियतमस्तदातिथ्यसमृद्धये ॥६३॥ <br>
आशु गत्वा समागच्छ यावन्नास्तमितो रविः ॥ <br>
इति प्रहृष्टस्त्वरितः शिष्यानाहूय सर्वतः ॥ ॥ ६४ ॥ <br>
आगत्यतां पुनः प्राह दृष्ट्वा तन्मार्गलोचनाम् ॥ <br>
मातः सर्वे समायातास्त्वरितं देहि भोजनम् ॥ ६५ ॥ <br>
अस्ताचलं हि समया समियादेष भास्करः ॥ <br>
इत्युक्त्वा मंदिरस्यांतर्विविशुस्ते तपोधनाः ॥ ६६ ॥ <br>
तन्मंडपमणिज्योतिस्तत्याहितदिनश्रियः ॥ <br>
यावद्गच्छतितत्सौधमध्यमाशु तपस्विनः ॥ ६७ ॥ <br>
पादौप्रक्षाल्य तावत्ते  कैश्चित्कैश्चित्समर्च्य च ॥ <br>
कतिचित्परिविष्टान्ना भोक्तुमेवोपवेशिताः ॥ ६८ ॥ <br>
तद्दिव्यपाकसंभारान्दृष्टवा तद्दृष्टयः क्षणात् ॥ <br>
परातृप्तिमुपागच्छन्घ्राणन्यामोदराजिभिः ॥ ६९ ॥ <br>
अतितृप्तिं समापन्नास्ते तदन्ननिषेवणात् ॥ <br>
आचांताश्चंदनैः स्रग्भिरंबरैः परिभूषिताः ॥ 4.2.96.१७० ॥ <br>
अथ सांध्यं विधिं कृत्वा प्रोपविश्य तदग्रतः ॥ <br>
अभिनंद्य महाशीर्भिर्यावद्गंतुं  प्रचक्रमुः ॥ ७१ ॥ <br>
तावद्वृद्धगृहस्थेन गृहिणी सा कटाक्षिता ॥ <br>
पप्रच्छ तीर्थे वसतां को धर्मो मुख्य एव हि ॥ ७२ ॥ <br>
तथा तदनुसारेण तीर्थे वर्तामहे वयम् ॥ <br>
सर्वधर्मविदां श्रेष्ठः श्रुत्वा तद्गृहिणी वचः ॥७३॥ <br>
तदादरसुधाक्लिन्न महान्नस्वादतर्पितः ॥ <br>
प्रत्युवाच मुनिर्व्यासः स्मित्वा तां सर्ववित्तमाम् ॥७४॥ <br>
॥ व्यास उवाच ॥ ॥ <br>
स्वच्छांतःकरणेमातर्महामिष्टान्नमानदे ॥ <br>
स एष धर्मो नान्योस्ति यत्त्वया परिचर्यते ॥७५॥<br>
त्वमेव धर्मं जानासि पतिशुश्रूषणे रता ॥ <br>
यदि पृच्छसि मां सत्यं तदा किंचन वच्मि ते ॥ ७६ ॥ <br>
वक्तव्यमेव पृष्टेन मनागपि विजानता ॥ <br>
स एव धर्मः सुभगे नान्यो धर्मोस्ति कश्चन ॥ ७७ ॥ <br>
येनैष तोषमायाति तव भर्ता चिरंतनः ॥ <br>
॥ गृहिण्युवाच ॥ ॥ <br>
अयं धर्मो भवेन्नूनं क्रियते च स्वशक्तितः ॥ ७८ ॥ <br>
साधारणानि धर्माणि संपृच्छे तानि मे वद ॥ <br>
॥ व्यास उवाच ॥ ॥ <br>
अनुद्वेगकरं वाक्यं परोत्कर्षसहिष्णुता ॥७९॥ <br>
विचार्य कारिता नित्यं स्वधिष्ण्योदय चिंतनम् ॥ <br>
गृहस्थ उवाच ॥ ॥ <br>
एषु धर्मेषु भो विद्वंस्त्वयि कोस्तीह तद्वद ॥ 4.2.96.१८० ॥<br>
&nbsp;ततः स्थगितवद्व्यासस्तस्थौ किंचिन्न चोक्तवान् ॥ <br>
ततः पुनर्गृहस्थेन स हि प्रोक्तस्तपोधनः ॥ ८१ ॥ <br>
यद्येत एव वै धर्मास्त्वया ये प्रतिपादिताः ॥ <br>
तद्दांतता तवैवैक्षि दानं शापस्य चोत्तमम् ॥ ८२ ॥ <br>
त्वय्येव हि दया सम्यग्धैर्यं त्वय्येव चोत्तमम् ॥ <br>
त्वयि संभावनास्त्येव कामक्रोधविनिग्रहे ॥ ८३ ॥ <br>
त्वमेव सम्यग्जानीषे वक्तुं चोद्वेगवर्जितम् ॥<br>
त्वय्येव सम्यग्दृश्येत परोत्कर्ष सहिष्णुता ॥ ८४ ॥ <br>
विचार्य कारितायाश्च त्वमेव निलयोमहान् ॥ <br>
स्वस्यधिष्ण्यस्य च भवांश्चिंतयेदुदयं ध्रुवम् ॥ ८५ ॥ <br>
ममैकं ब्रूहि भो विद्वञ्छापं दद्याच्च यः क्रुधा ॥ <br>
अलभन्स्वार्थसंसिद्धिमभाग्यात्तस्य कस्य सः ॥ ८६ ॥ <br>
॥ व्यास उवाच ॥ ॥ <br>
यः स्वार्थसिद्धिमलभन्नभाग्याच्छपति क्रुधा ॥ <br>
स शापः प्रत्युत भवेच्छप्तुरेवाविवेकिनः ॥ ८७ ॥ <br>
॥ गृहस्थ उवाच ॥ ॥ <br>
भवता भ्रमता विप्र नाप्ताभिक्षा यदाप्यहो ॥ <br>
तदापराद्धं किमिह वराकैः क्षेत्रवासिभिः ॥ ८८ ॥ <br>
तपस्विञ्शृणु मे वाक्यं राजधान्यां ममेह यः ॥ <br>
ऋद्धिं द्रष्टुं न शक्नोति परिशप्तः स एव हि ॥ ८९ ॥ <br>
अद्य प्रभृति न क्षेत्रे मदीये शापवर्जिते ॥ <br>
आवस क्रोधन मुने न वासे योग्यतात्र ते ॥ ॥ 4.2.96.१९० ॥ <br>
इदानीमेव निर्गच्छ बहिः क्षेत्रादितो भव ॥ <br>
त्वद्विधानां न योग्यं मे क्षेत्रं मोक्षैकसाधनम् ॥ ९१ ॥ <br>
अत्राल्पमपि यद्दौष्ट्यं कृतं मत्क्षेत्रवासिनाम् ॥ <br>
तद्दौष्ट्यस्य परीपाको रुद्रपैशाच्यमेव हि ॥ ९२ ॥ <br>
तच्छ्रुत्वा वेपमानः स परिशुष्कौष्ठतालुकः ॥ <br>
जगाम शरणं गौरीं लुठंस्तच्चरणाग्रतः ॥ ९३ ॥ <br>
उवाच च वचो मातस्त्राहि त्राहि भृशं रुदन् ॥ <br>
अनाथस्त्वत्सनाथोहं बालिशस्तव बालकः ॥ ९४ ॥ <br>
शरणागतं च संत्राहि रक्ष मां शरणागतम् ॥ <br>
बहूनामागसां गेहमस्माकं दुष्टमानसम्॥ ९५ ॥ <br>
शंभुशापोऽन्यथाकर्तुं भवत्यापि न शक्यते ॥ <br>
अहं च शरणायातस्तदेकं क्रियतां शिवे ॥ ९६ ॥ <br>
प्रत्यष्टमि सदा क्षेत्रे प्रतिभूतं च पार्वति ॥ <br>
दिश प्रवेशनादेशं नेशस्त्वद्वाक्यलंघकः ॥ ९७ ॥ <br>
इत्युक्ता तेन मुनिना भवानी करुणाजनिः ॥ <br>
मुखं महेशितुर्वीक्ष्य तथेत्याह तदाज्ञया ॥ ९८ ॥ <br>
अथांतर्हितवंतौ तौ शिवौ क्षेत्रशिवंकरौ ॥ <br>
व्यासोपि निर्ययौ क्षेत्रात्स्वापराधवशं वदन्॥ ९९ ॥<br>
अहोरात्रं स पश्यन्वै क्षेत्रं दृष्टेरदूरगम् ॥ <br>
प्राप्याष्टमीं च भूतां च मध्ये क्षेत्रं सदा विशेत् ॥ 4.2.96.२०० ॥ <br>
लोलार्कादग्निदिग्भागे स्वर्धुनीं पूर्वरोधसि ॥ <br>
स्थितो ह्यद्यापि पश्येत्स काशीप्रासादराजिकाम् ॥ १ ॥ <br>
॥ स्कंद उवाच ॥ ॥ <br>
इत्थं कुंभज स व्यासः क्षेत्रे शापं प्रदास्यति ॥ <br>
क्षेत्रशापप्रदानाच्च बहिर्यास्यति तत्क्षणात् ॥ ॥ २ ॥ <br>
अतएवाविमुक्तस्य क्षेत्रस्य शुभशंसिनः ॥ <br>
भविष्यति शुभं नित्यमन्यथा त्वन्यथैव हि ॥ ३ ॥ <br>
श्रुत्वाध्यायमिमं पुण्यं व्यासशाप विमोक्षणम् ॥ <br>
महादुर्गोपसर्गेभ्यो भयं तस्य न कुत्रचित् ॥ २०४ ॥ ॥ <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंड उत्तरार्धे व्यासशापविमोक्षणं नाम षण्णवतितमोऽध्यायः ॥ ९६ ॥ ॥ छ ॥ <br>
<br>
<br>
</span>
