<span style="font-size: 14pt; line-height: 200%">॥ स्कंद उवाच ॥ ॥ <br>
शृणुष्व मैत्रावरुणे पुराकल्पे रथंतरे ॥ <br>
इतिहास इहासीद्यः पीठे विरजसंज्ञिते ॥ १ ॥ <br>
त्रिलोचनस्य प्रासादे मणिमाणिक्यनिर्मिते ॥ <br>
नानाभंगि गवाक्षाढ्ये रत्नसानाविवायते ॥ २ ॥ <br>
कदाचिदपि कल्पांते द्यो लोके भ्रंशति क्षये ॥ <br>
प्रोत्तंभनं स्तंभ इव दत्तो विश्वकृता स्वयम् ॥ ३ ॥ <br>
मरुत्तरंगिताग्राभिः पताकाभिरितस्ततः ॥ <br>
सन्निवारयतीवेत्थमघौघान्विशतो मुने ॥ ४ ॥ <br>
देदीप्यमान सौवर्ण कलशेन विराजिते ॥ <br>
पार्वणेन शशांकेन खेदादिव समाश्रिते ॥ ५ ॥<br>
तत्र पारावतद्वंद्वं वसेत्स्वैरं कृतालयम् ॥ <br>
प्रातःसायं च मध्याह्ने कुर्वन्नित्यं प्रदक्षिणम् ॥ ६ ॥ <br>
उड्डीयमानं परितः पक्षवातेरितस्ततः ॥ <br>
रजःप्रासादसंलग्नं दूरीकुर्वद्दिनेदिने ॥ ७ ॥ <br>
त्रिलोचनेति सततं नाम भक्तैरुदाहृतम् ॥ <br>
त्रिविष्टपेति च तथा तयोः कर्णातिथी भवेत् ॥ ८ ॥ <br>
चतुर्विधानि वाद्यानि शंभुप्रीतिकराण्यलम् ॥ <br>
तयोः कर्णगुहां प्राप्य प्रतिशब्दं प्रतन्वते ॥ ९ ॥ <br>
मंगलारार्तिकज्योतिस्त्रिसंध्यं पक्षिणोस्तयोः ॥ <br>
नेत्रांत निर्विशन्नित्यं भक्तचेष्टां प्रदर्शयेत् ॥4.2.76.१०॥ <br>
प्राणयात्रां विहायापि कदाचित्स्थिरमानसौ ॥ <br>
नोड्डीयवांछितं यातः पश्यंतौ कौतुकं खगौ ॥ ११ ॥ <br>
तत्र भक्तजनाकीर्णं प्रासादं परितो मुने ॥ <br>
तंडुलादि चरंतौ तौ कुर्वाते च प्रदक्षिणम् ॥ १२ ॥ <br>
देवदक्षिणदिग्भागे चतुःस्रोतस्विनी जलम् ॥ <br>
तृषार्तौ धयतो विप्र स्नातौ जातु चिदंडजौ ॥ १३ ॥ <br>
तयोरित्थं विचरतोस्त्रिलोचनसमीपतः ॥ <br>
अगाद्बहुतिथः कालो द्विजयोः साधुचेष्टयोः ॥ १४ ॥ <br>
अथ देवालयस्कंधे गवाक्षांतर्गतौ च तौ ॥ <br>
श्येनेन केनचिद्दृष्टौ क्रूरदृष्ट्या सुखस्थितौ ॥ १५ ॥ <br>
तच्च पारावतद्वंद्वं श्येनः परिजिघृक्षुकः ॥ <br>
अवतीर्यांबरादाशु  प्रविष्टोन्यशिवालये ॥ १६ ॥<br>
ततो विलोकयामास तदागमविनिर्गमौ ॥ <br>
केन मार्गेण विशतो दुर्गमेतौ पतत्त्रिणौ ॥ १७ ॥ <br>
केनाध्वना च निर्यातः क्व काले कुरुतश्च किम् ॥ <br>
कथं युगपदे तौ मे ग्राह्यौ स्वैरं भविष्यतः ॥ १८ ॥ <br>
मध्ये दुर्गप्रविष्टौ च ममवश्याविमौ न यत् ॥ <br>
एकदृष्टिः क्षणं तस्थौ श्येन इत्थं विचिंतयन् ॥ १९ ॥ <br>
अहो दुर्गबलं प्राज्ञाः शंसंत्येवेति हेतुतः ॥<br>
दुर्बलोप्याकलयितुं सहसारिर्न शक्यते ॥4.2.76.२० ॥ <br>
करिणां तु सहस्रेण वराश्वानां न लक्षतः ॥ <br>
तत्कर्मसिद्धिर्नृपतेर्दुर्गेणैकेन यद्भवेत् ॥ २१ ॥ <br>
दुर्गस्थो नाभिभूयेत विपक्षः केनचित्क्वचित् ॥ <br>
स्वतंत्रं यदि दुर्गं स्यादमर्मज्ञप्रकाशितम् ॥ २२ ॥ <br>
इति दुर्गबलं शंसञ्श्येनो रोषारुणेक्षणः ॥ <br>
असाध्वसौ कलरवौ वीक्ष्य यातो नभोंगणम् ॥ २३ ॥ <br>
अथ पारावतीदक्षा विपक्षं प्रेक्ष्य पक्षिणम् ॥ <br>
महाबलं दुर्गबला प्राह पारावतं पतिम् ॥ २४ ॥ ॥ <br>
कलरव्युवाच ॥ ॥ <br>
प्रिय पारावत प्राज्ञ सर्वकामि सुखारव ॥ <br>
तव दृग्विषयं प्राप्तः श्येनोय प्रबलो रिपुः ॥ २५ ॥ <br>
सावज्ञं वाक्यमाकर्ण्य पारावत्याः स तत्पतिः ॥ <br>
पारावतीमुवाचेदं का चिंतेति तव प्रिये ॥ २६ ॥ <br>
॥ पारावत उवाच ॥ ॥ <br>
कति नाम न संतीह सुभगे व्योमचारिणः ॥ <br>
कति देवालयेष्वेषु खगा नोपविशंति हि ॥ २७ ॥<br>
कति चैव न पश्यंति नौ सुखस्थाविह प्रिये ॥ <br>
तेभ्यो यदीह भेतव्यं कुतो नौ तत्सुखं प्रिये ॥ २८ ॥ <br>
रमस्व त्वं मया सार्धं त्यज चिंतामिमां शुभे ॥ <br>
अस्य श्येनवराकस्य गणनापि न मे हृदि ॥ २९ ॥ <br>
इत्थं पारावतवचः श्रुत्वा पारावती ततः ॥ <br>
मौनमालंब्य संतस्थे पत्युः पादार्पितेक्षणा ॥ 4.2.76.३० ॥ <br>
हितवर्त्मोपदिश्यापि प्रिय प्रियचिकीर्षया ॥ <br>
साध्व्या जोषं समास्थेयं कार्यं पत्युर्वचः सदा ॥ ३१ ॥ <br>
अन्येद्युरप्यथायातः श्येनो पश्यत्स दंपती ॥ <br>
अपरिच्छिन्नया दृष्ट्या  यथा मृत्युर्गतायुषम् ॥ ३२ ॥ <br>
अथ मंडलगत्या स प्रासादं परितो भ्रमन् ॥ <br>
निरीक्ष्य तद्गतायातौ यातो गगनमार्गतः ॥ ३३ ॥ <br>
गतेऽथ नभसि श्येने पुनः पारावतांगना ॥ <br>
प्रोवाच प्रेयसी नाथ दृष्टो दुष्टस्त्वयाऽहितः ॥ ३४ ॥ <br>
तस्या वाक्यं समाकर्ण्य पुनः कलरवोब्रवीत् ॥ <br>
किं करिष्यत्यसौ मुग्धे मम व्योमविहारिणः ॥ ३५ ॥ <br>
दुर्गं च स्वर्गतुल्यं मे यत्र नास्त्यरितो भयम् ॥ <br>
अयं न ता गतीर्वेत्ति या वेदाहं नभोंगणे ॥ ३६ ॥ <br>
प्रडीनोड्डीन संडीन कांडव्याडकपाटिकाः ॥। <br>
स्रंसनी मंडलवती गतयोष्टावुदाहृताः ॥ ३७ ॥ <br>
यथैतास्विह कौशल्यं मयि पारावति प्रिये ॥ <br>
गतिषु क्वापि कस्यापि पक्षिणो न तथांबरे ॥ ३८ ॥ <br>
सुखेन तिष्ठ का चिंता मयि जीवति ते प्रिये ॥ <br>
इति तद्वचनं श्रुत्वा सास्थिता मूकवत्सती ॥ ३९ ॥ <br>
अपरेद्युरपि श्येनस्तत्र भारशिलातले ॥ <br>
कियदंतरमासाद्योपविष्टोऽतिप्रहृष्टवत् ॥4.2.76.४०॥ <br>
आयामं तत्र संस्थित्वा तत्कुलायं विलोक्य च ॥ <br>
पुनर्विनिर्गतः श्येनः सापि भीताब्रवीत्पुनः ॥४१॥ <br>
प्रियस्थानमिदं त्याज्यं दुष्टदृष्टिविदूषितम् ॥ <br>
असौ क्रूरोति निकटमुपविष्टोऽतिहृष्टवत् ॥ ४२ ॥ <br>
सावज्ञं स पुनः प्राह किं करिष्यत्यसौ प्रिये ॥ <br>
मृगाक्षीणां स्वभावोयं प्रायशो भीरुवृत्तयः ॥ ४३ ॥ <br>
इतरेद्युरपि प्राप्तः स च श्येनो महाबलः ॥ <br>
तयोरभिमुखं तत्र स्थितो याम द्वयावधि ॥४४॥ <br>
पुनर्विलोक्य तद्वर्त्म शीघ्रं यातो यथागतम्॥ <br>
गतेथ शकुनौ तस्मिन्सा बभाषे विहंगमी॥ ॥४५॥ <br>
नाथ स्थानांतरं यावो मृत्युर्नौ निकटोत्र यत् ॥ <br>
पुनर्दुष्टे प्रणष्टेस्मिन्नावां स्यावः सुखं प्रिय ॥४६॥ <br>
प्रिय यस्य सपक्षस्य गतिः सर्वत्र सिद्धिदा ॥ <br>
स किं स्वदेशरागेण नाशं प्राप्नोति बुद्धिमान्॥ ४७ ॥ <br>
सोपसर्गं निजं देशं त्यक्त्वा योन्यत्र न व्रजेत् ॥ <br>
स पंगुर्नाशमाप्नोति कूलस्थित इव द्रुमः ॥ ४८ ॥<br>
प्रियोदितं निशम्येति स भवित्री दशार्दितः ॥ <br>
सरीढं पुनरप्याह प्रिये मा भैः खगात्ततः ॥ ४९ ॥ <br>
अथापरस्मिन्नहनि स श्येनः प्रातरेव हि ॥ <br>
तद्द्वारदेशमासाद्य सायं यावत्स्थितो बलः ॥ 4.2.76.५० ॥ <br>
अस्ताचलस्य शिखरं याते भानौ गते खगे ॥ <br>
कुलायाद्बाह्यमागत्योवाच पारावती पतिम् ॥ ५१ ॥ <br>
नाथ निर्गमनस्यायं कालः कालोऽतिदूरतः ॥ <br>
यावत्तावद्विनिर्याहि त्यक्त्वा मामपि सन्मते ॥ ५२ ॥ <br>
त्वयि जीवति दुष्प्राप्यं न किंचिज्जगतीतले ॥ <br>
पुनर्दाराः पुनर्मित्रं पुनर्वसु पुनर्गृहम्   ॥ ॥ ५३ ॥ <br>
यद्यात्मा रक्षितः पुंसा दारैरपि धनैरपि ॥ <br>
तदा सर्वं हरिश्चंद्रभूपेनेवेह लभ्यते ॥ ५४ ॥ <br>
अयमात्मा प्रियो बंधुरयमात्मा महद्धनम् ॥ <br>
धमार्थकाममोक्षाणामयमात्मार्जकः परः ॥ ५५ ॥ <br>
यावदात्मनि वै क्षेमं तावत्क्षेमं जगत्त्रये ॥ <br>
सोपि क्षेमः सुमतिना यशसा सह वांछ्यते ॥ ५६ ॥ <br>
यशोहीनं तु यत्क्षेमं तत्क्षेमान्निधनं वरम् ॥ <br>
तद्यशः प्राप्यते पुंभिर्नीतिमार्गप्रवर्तने ॥ ५७ ॥ <br>
अतो नीतिपथं श्रुत्वा नाथ स्थानादितो व्रज ॥ <br>
न गमिष्यसि चेत्प्रातस्ततो मे संस्मरिष्यसि  ॥ ५८ ॥ <br>
इत्युक्तोपि स वै पत्न्या पारावत्या सुमेधया ॥ <br>
न निर्ययौ प्रतिस्थानाद्भवित्र्या प्रतिवारितः ॥ ५९ ॥ <br>
अथोषसि समागत्य श्येनेन बलिना तदा ॥ <br>
तन्निर्गमाध्वा संरुद्धः किंचिद्भक्ष्यवता मुने ॥ 4.2.76.६० ॥ <br>
दिनानि कतिचित्तत्र स्थित्वा श्येनो महामतिः ॥ <br>
पारावतमुवाचेदं धिक्त्वां पौरुषवर्जितम् ॥ ६१ ॥ <br>
किंवा युध्यस्व दुर्बुद्धे किंवा निर्याहि मे गिरा ॥ <br>
क्षुधाक्षीणो मृतः पश्चान्निरयं यास्यसि ध्रुवम्॥ ६२ ॥<br>
द्वौ भवंतावहं चैकश्चलौ जयपराजयौ&nbsp;!।  <br>
स्थानार्थं युध्यतः सत्त्वात्स्वर्गो वा दुर्गमेव वा ॥ ६३ ॥ <br>
पुरुपार्थं समालंब्य ये यतंते महाधियः ॥ <br>
विधिरेव हि साहाय्यं कुर्यात्तत्सत्त्वचोदितः ॥ ६४ ॥ <br>
इत्थं स श्येनसंप्रोक्तः पत्न्याप्युत्साहितः खगः ॥ <br>
अयुध्यत्तेन श्येनेन स्वदुर्गद्वारमाश्रितः ॥ ६५ ॥ <br>
क्षुधितस्तृषितः सोथ श्येनेन बलिना धृतः ॥ <br>
चरणेन दृढेनाशु चंच्वा सापि धृता खगी॥  ६६ ॥ <br>
तावादायोड्डयांचक्रे श्येनो व्योमनि सत्वरम् ॥ <br>
चिंतयद्भक्षणस्थानमन्यपक्षिविवर्जितम् ॥ ६७ ॥ <br>
अथ पत्न्या कलरवः प्रोक्तस्तत्र सुमेधया  ॥ <br>
वचोवमानितं नाथ त्वया मे स्त्रीति बुद्धितः ॥ ६८ ॥ <br>
अतोऽवस्थामिमां प्राप्तः किं कुर्यामबलायतः ॥ <br>
अधुनापि वचश्चैकं करोषि यदि मे प्रिय ॥ ६५ ॥ <br>
तदा हितं ते वक्ष्यामि कुरु चैवाविचारितम् ॥ <br>
ममैकवाक्यकरणात्स्त्रीजितो न भविप्यसि ॥ 4.2.76.७० ॥<br>
यावदास्यगतास्म्यस्य यावत्खस्थो न भूमिगः ॥ <br>
तावदात्मविमुक्त्यैवमरेः पादं दृढं दश ॥।७१॥। <br>
इति पत्नीवचः श्रुत्वा तथा स कृतवान्खगः ॥ <br>
सपीडितो दृढं पादे श्येनश्चीत्कृतवान्बहु ॥ ७२ ॥ <br>
तेन चीत्करणेनाथ मुक्ता सा मुखसंपुटात्॥ <br>
पादांगुलि श्लथत्वेन सोपि पारावतोऽपतत्॥ ७३ ॥ <br>
विपद्यपि च न प्राज्ञैः संत्या ज्यः क्वचिदुद्यमः ॥ <br>
क्व चंचुपुटस्तस्य क्व च तत्पादपीडनम् ॥७४॥ <br>
क्व च द्वयोस्तथाभूता दरेर्मोक्षणमद्भुतम् ॥ <br>
दुर्बलेप्युद्यमवति फलं भाग्यं यतोऽर्पयेत् ॥ ॥ ७५ ॥ <br>
तस्माद्भाग्यानुसारेण फलत्येव सदोद्यमः ॥ <br>
प्रशंसंत्युद्यमं चातो विपद्यपि मनीषिणः ॥ ७६ ॥ <br>
अथ तौ कालयोगेन विपन्नौ सरयूतटे ॥ <br>
मुक्तिपुर्यामयोध्यायामेको विद्याधरोऽभवत् ॥ ७७ ॥ <br>
मृतानां यत्र जंतूनां काशीप्राप्तिर्भवेद्ध्रुवम् ॥ <br>
मंदारदामतनयो नाम्ना परिमलालयः ॥ ७८ ॥ <br>
अनेकविद्यानिलयः कलाकौशलभाजनम्॥ <br>
कौमारं वय आसाद्य शिवभक्तिपरोभवत् ॥ ७९ ॥ <br>
नियमं चातिजग्राह विजितेंद्रियमानसः ॥ <br>
एकपत्नीव्रतं नित्यं चरिष्यामीति निश्चितम्॥ 4.2.76.८० ॥ <br>
परयोषित्समासक्तिरायुः कीर्ति बलं सुखम् ॥ <br>
हरेत्स्वर्ग गतिं चापि तस्मात्तां वर्जयेत्सुधीः ॥ ८१ ॥ <br>
अपरं चापि नियमं स शुचिष्मान्समाददे ॥ <br>
गतजन्मांतराभ्यासात्त्रिलोचनसमाश्रयात् ॥ ८२ ॥ <br>
समस्तपुण्यनिलयं समस्तार्थप्रकाशकम् ॥ <br>
समस्तकामजनकं परानंदैककारणम् ॥ ॥ ८३ ॥ <br>
यावच्छरीरमरुजं यावन्नेंद्रियविप्लवः ॥ <br>
तावत्त्रिलोचनं काश्यामनर्च्याश्नामि नाण्वपि ॥८४॥ <br>
इत्थं मांदारदामिः स नित्यं परिमलालयः ॥ <br>
काश्यां त्रिविष्टपं द्रष्टुं समागच्छेत्प्रयत्नवान् ॥ ८५ ॥ <br>
पारावत्यपि सा जाता रत्नदीपस्य मंदिरे ॥ <br>
नागराजस्य पाताले नाम्ना रत्नावलीति च ॥ ८६ ॥ <br>
समस्तनागकन्यानां रूपशीलकलागुणैः ॥ <br>
एकैव रत्नभूतासीद्रत्नदीपोरगात्मजा ॥ ८७ ॥ <br>
तस्या सखीद्वयं चासीदेका नाम्ना प्रभावती ॥ <br>
कलावती तथान्या च नित्यं तदनुगे उभे ॥ ८८॥ <br>
स्वदेहादनपायिन्यौ छायाकांती यथा तया ॥ <br>
ते द्वे सख्यावभूतांहि रत्नावल्या घटोद्भव ॥ ८९ ॥ <br>
सा तु बाल्ये व्यतिक्रांते किंचिदुद्रिन्नयौवना ॥ <br>
शिवभक्तं स्वपितरं दृष्ट्वा नियममग्रहीत् ॥ 4.2.76.९० ॥ <br>
पितस्त्रिलोचनं काश्यामर्चयित्वा दिनेदिने ॥ <br>
आभ्यां सखीभ्यां सहिता मौनं त्यक्ष्यामि नान्यथा ॥ ॥ ९१ ॥ <br>
एवं नागकुमारी सा सखीद्वयसमन्विता ॥ <br>
त्रिलोचनं समभ्यर्च्य गृहानहरहोव्रजेत् ॥ ९२ ॥ <br>
दिनेदिने सा प्रत्यग्रैः कुसुमैरिष्टगंधिभिः ॥ <br>
सुविचित्राणि माल्यानि परिगुंफ्यार्चयेद्विभुम् ॥ ९३ ॥ <br>
तिस्रोपि गीतं गायंति लसद्गांधारसुंदरम् ॥ <br>
रासमंडलभेदेन लास्यं तिस्रोपि कुर्वते ॥ ९४ ॥<br>
वीणावेणुमृदंगांश्च लयतालविचक्षणाः ॥ <br>
वादयंति मुदा युक्तास्तिस्रोपीश्वरसन्निधौ ॥९५॥ <br>
इत्थमाराधयंतीशं तिस्रो नागकुमारिकाः ॥ <br>
विचित्रगंधमालाभिः संमार्जनविलेपनैः ॥ ९६ ॥ <br>
एकदा माधवे मासि तृतीयायामुपोषिताः ॥ <br>
रात्रौ जागरणं कृत्वा नृत्यगीतकथादिभिः ॥ ९७ ॥ <br>
प्रातश्चतुर्थीं स्नात्वाथ तीर्थं पैलिपिले शुभे ॥ <br>
त्रिलोचनं समर्च्याथ प्रसुप्ता रंगमंडपे ॥ ९८ ॥ <br>
सुप्तासु तासु बालासु त्रिनेत्रः शशिभूषणः ॥ <br>
शुद्धकर्पूरगौरांगो जटामुकुटमंडलः ॥ ९९ ॥ <br>
तमालनीलसुग्रीवः स्फुरत्फणिविभूषणः ॥ <br>
वामार्धविलसच्छक्तिर्नागयज्ञोपवीतवान् ॥।4.2.76.१००॥ <br>
तस्मादेव विनिष्क्रम्य लिंगात्पन्नगमेखलात् ॥ <br>
उवाच च ततो बाला विभुरुत्तिष्ठतेति सः ॥ १ ॥ <br>
उत्थाय ता विनिर्मार्ज्य लोचने श्रुतिसंगते ॥ <br>
अंगमोटनवत्यश्च जृंभाभिः क्वणिताननाः ॥ २ ॥ <br>
यावत्पश्यंति पुरतः संभ्रमापन्नमानसाः ॥ <br>
अतर्कितागमस्तावत्ताभिर्दृष्टस्त्रिलोचनः ॥३॥ <br>
ववंदुरथ ता बाला ज्ञात्वा लक्ष्मभिरीश्वरम् ॥ <br>
तुष्ट्वुश्च प्रहृष्टास्याः सन्नकंठ्योतिगद्गदम्॥ ॥ ४ ॥ <br>
जयशंभो जयेशान जय सर्वग सर्वद ॥ <br>
जय त्रिपुरसंहर्तर्जयांधकनिषूदन ॥ ५ ॥ <br>
जय जालंधरहर जय कंदर्पदर्पहृत् ॥ <br>
जय त्रैलोक्यजनक जय त्रैलोक्यवर्धन ॥ ६ ॥ <br>
जय त्रैलोक्यनिलय जय त्रैलोक्यवंदित ॥ <br>
जय भक्तजनाधीन जय प्रमथनायक ॥ ७ ॥ <br>
जय त्रिपथगापाथः प्रक्षालितजटातट ॥ <br>
जय चंद्रकलाज्योतिर्विद्योतितजगत्त्रय ॥ ८ ॥ <br>
जय सर्पफणारत्न प्रभाभासितविग्रह ॥ <br>
जयाद्रिराजतनया तपःक्रीतार्धदेहक ॥ ९ ॥ <br>
जय श्मशाननिलय जय वाराणसीप्रिय ॥ <br>
जयानंदवनाध्यासि प्राणिनिर्वाणदायक ॥ 4.2.76.११० ॥ <br>
जय विश्वपते शर्व शर्वरीपरिवर्जित ॥ <br>
जय नृत्यप्रियेशोग्र जय गीतविशारद ॥ ११ ॥ <br>
जय प्रणवसद्वास जय धाम महानिधे ॥ <br>
जय शूलिन्विरूपाक्ष जय प्रणतसर्वद ॥ १२ ॥ <br>
विधिः सर्वविधिज्ञोपि न त्वां स्तोतुं विचक्षणः ॥ <br>
वाचो वाचस्पतेर्नाथ त्वत्स्तुतौ परिकुंठिताः ॥ १३ ॥<br>
विदंति वेदाः सर्वज्ञ न त्वां नाथ यथार्थतः ॥ <br>
मनतीह मनो न त्वामनंतं चादिवर्जितम् ॥ १४ ॥ <br>
नमस्तुभ्यं नमस्तुभ्यं नमस्तुभ्यं नमोनमः ॥ <br>
त्रिलोचन नमस्तुभ्यं त्रिविष्टप नमोस्तु ते ॥ १५ ॥ <br>
इत्युक्त्वा दंडवद्भूमौ प्रणिपेतुः कुमारिकाः ॥ <br>
अथोत्थाप्य कुमारीस्ताः प्रोवाच शशिभूषणः ॥ १६॥ <br>
सुतो मंदारदाम्नश्च नाम्ना परिमलालयः ॥ <br>
पतिर्विद्याधरवरो भवतीनां भविष्यति ॥ १७ ॥ <br>
चिरं विद्याधरे लोके भोगान्भुक्त्वा समंततः ॥ <br>
ततो निर्वेदमापन्नाः काशीसिद्धिमवाप्स्यथ ॥ ॥ १८ ॥ <br>
यूयं तिस्रोपि मे भक्ताः स च विद्याधरो युवा ॥ <br>
चत्वारोप्येत एवात्र प्रतिमोक्षमवाप्स्यथ ॥ १९ ॥ <br>
जन्मांतरेपि मे सेवा भवतीभिश्च तेन च ॥ <br>
विहिता तेन वो जन्म निर्मलं भक्तिभावितम् ॥ 4.2.76.१२० ॥ <br>
एतच्च भवती स्तोत्रं यः पठिष्यति मे पुरः ॥ <br>
तस्य कामं प्रदास्यामि भवतीनामिव स्फुटम् ॥ २१ ॥ <br>
त्यजेत्क्षपाकृतं पापं शुचिः प्रातः पठन्नरः ॥ <br>
दिवाकृतमलं हंति सायं पठनतः स्फुटम् ॥२२॥ <br>
इत्युक्तवति देवेशे ताः कन्या हृष्टमानसाः ॥ <br>
प्रणम्य प्रोचुरीशानं प्रबद्धकरसंपुटाः ॥ ॥ २३ ॥ <br>
नागकन्या ऊचुः ॥ ॥ <br>
पृच्छामो ब्रूहि नो नाथ करुणाकर शंकर ॥ <br>
जन्मांतरे कथं सेवा चतुर्भिर्भवतः कृता ॥ २४ ॥ <br>
भवप्राग्भव वृत्तांतं तस्यापि सुकृतात्मनः ॥ <br>
अस्माकमपि चाख्याहि कृपां कुरु कृपानिधे ॥२५॥ <br>
इति श्रुत्वा प्रणयतो बालोदीरितमीशिता ॥ <br>
प्रोवाच तासां तस्यापि भवांतरविचेष्टितम् ॥ ॥ २६ ॥ <br>
॥ ईश्वर उवाव ॥ ॥ <br>
शृणुध्वं नागतनयास्तिस्रोपि हि समाहिताः ॥ <br>
प्राग्भवे भवतीनां च तस्यापि कथयाम्यहम् ॥ ९७ ॥ <br>
एषा रत्नावली पूर्वमासीत्पारावती खगी ॥ <br>
स च विद्याधरवरः पतिरस्याः खगोभवत् ॥ २८ ॥ <br>
प्रासादेत्र ममैताभ्यामुषितं सुचिरं सुखम्॥ <br>
रजःप्रासादसंलग्नं नुन्नं पक्षानिलैः पुनः ॥ २९ ॥ <br>
उपरिष्टादधस्ताच्च कृता बह्व्यः प्रदक्षिणाः ॥ <br>
व्योम्ना संचरमाणाभ्यां संचरद्भ्यां ममाजिरे ॥ 4.2.76.१३० ॥<br>
स्नातं चतुर्नदे तीर्थे पीतं तत्रांबु चासकृत् ॥ <br>
आभ्यां कलरवाभ्यां च कृतः कलरवो मुदे ॥ ३१ ॥ <br>
एताभ्यां स्थिरचेतोभ्यां मुदिताभ्यामतीव हि ॥ <br>
दृष्टानि कौतुकान्यत्र मम भक्तैः कृतानि वै ॥३२॥ <br>
अमूभ्यां बहुशो दृष्टा मम मंगलदीपिकाः ॥ <br>
पीतं श्रुतिपुटाभ्यां च मम नामाक्षरामृतम् ॥ ३३ ॥ <br>
तिर्यग्योनिप्रभावेन न मृतौ मम सन्निधौ ॥ <br>
मृतं पुर्यामयोध्यायां काशीप्राप्तिकृति ध्रुवम् ॥ ३४ ॥ <br>
अयोध्यानिधनादेषा रत्नदीपसुताभवत् ॥ <br>
पतिः पारावतोऽस्याः स जातो विद्याधरांगजः ॥३५॥ <br>
एषा प्रभावती नागी नागराजस्य पद्मिनः ॥ <br>
इह जन्मनि कन्यासीत्पूर्वं जन्म ब्रवीमि वः ॥३६॥ <br>
त्रिशिखस्योरगेंद्रस्य सुता चेयं कलावती ॥ <br>
एतस्या अपि वृत्तांतं निशामयत वच्म्यहम्॥ ३७ ॥<br>
भवांतरे तृतीयेऽतः कन्ये चारायणस्य ह ॥ <br>
आस्तां महर्षेः शीलाढ्ये प्रेमवत्यौ परस्परम् ॥३८॥ <br>
पित्रा चारायणेनापि ताभ्यां संप्रेरितेन ते ॥ <br>
आमुष्यायण पुत्राय दत्ते नारायणाय हि ॥३९॥<br>
अप्राप्तयौवनः सोथ समिदाहरणाय वै ॥ <br>
गतो विधिवशाद्दष्टो दंदशूकेन कानने ॥4.2.76.१४०॥ <br>
भवानीगौतमी नाम्न्यो ते तु चारायणांगजे ॥ <br>
वैधव्य दुःखमापन्ने दैन्यग्रस्ते बभूवतुः ॥ ४१ ॥ <br>
अतएव प्रयत्नेन परिणेता विवर्जयेत् ॥ <br>
देवतासरिदाह्वानां कन्या पाणिग्रहे सुधीः ॥ ४२ ॥ <br>
अथर्षेः कस्यचिद्दैवादाश्रमे परमाद्भुते ॥<br>
रंभाफलान्यदत्तानि मोहाज्जगृहतुस्तदा ॥४३॥ <br>
कृत्वा मासोपवासादि व्रतानि ब्राह्मणांगजे ॥ <br>
अवाप्य निधनं कालाच्छाखामृग्यौ बभूवतुः ॥ ४४ ॥ <br>
फलचौर्यविपाकेन वानरीत्वं तयोरभूत् ॥<br>
शीलरक्षणधर्मेण काश्यां जनिमवापतुः ॥४५॥ <br>
स च नारायणो विप्रः पितृशुश्रूषणव्रतः॥ <br>
दष्टोपि दंदशूकेन काश्यां पारावतोभवत् ॥ ४६ ॥ <br>
एवं भवांतरेचासीदेतयोः पतिरेष कः ॥ <br>
तिसृणां भवतीनां च भावी भर्ताधुनापि हि ॥ ४७ ॥ <br>
प्रासादस्यास्य पार्श्वे तु न्यग्रोधस्तु महानभूत् ॥ <br>
तस्मिञ्शाखिनि शाखाढ्ये शाखामृग्यौ बभूवतुः ॥ ४८ ॥ <br>
चतुःस्रोतस्विनी तीर्थे क्रीडया च ममज्जतुः ॥ <br>
पपतुश्चापि पानीयं तस्मिंस्तीर्थं तृषातुरे ॥ ४९ ॥ <br>
जातिस्वभावचापल्यात्क्रीडंत्यौ च प्रदक्षिणम् ॥ <br>
चक्रतुर्बहुकृत्वश्च लिंगं ददृशतुर्बहु ॥ 4.2.76.१५० ॥ <br>
विचरंत्याविति स्वैरं तत्र न्यग्रोध सन्निधौ ॥ <br>
केनचिद्योगिवेषेण पाशेन च नियंत्रिते ॥ ५१ ॥ <br>
भिक्षार्थं शिक्षिते तेन तदुत्प्लुत्यादि नर्तनम्॥ <br>
अथ ते क्वापि मर्कट्यौ कालधर्मवशंगते॥ ॥ ५२ ॥ <br>
काशीवासज पुण्येन त्रैलोचन्यानुसेवया ॥ <br>
प्रादक्षिण्यादिरूपिण्या जाते नागसुते इति ॥५३॥ <br>
अधुना तं पतिं प्राप्य विद्याधरकुमारकम् ॥ <br>
निर्विश्य स्वर्गभोगांश्च काश्यां निर्वृतिमेष्यथ ॥ ५४ ॥ <br>
यदल्पमपि वै काश्यां कृतं कर्म शुभावहम् ॥ <br>
तस्य मोक्षः परीपाको निश्चितं मदनुग्रहात् ॥५५॥ <br>
त्रिलोक्या अपि सर्वस्याः श्रेष्ठा वाराणसी पुरी ॥ <br>
ततोपि लिंगमोंकारं ततोप्यत्र त्रिलोचनम् ॥५६॥ <br>
तिष्ठमानोत्र लिंगेहं भक्तमुक्तिं दिशाम्यहम् ॥ <br>
ततः सर्वप्रयत्नेन काश्यां पूज्यस्त्रिलोचनः ॥ ५७ ॥ <br>
इत्युक्त्वा देवदेवेशस्तत्प्रासादांतरं विशत् ॥ <br>
अवाच्यरूपमासाद्य स्थूलं त्रिभुवनादपि ॥ ५८ ॥ <br>
ताश्च स्वं स्वं पदं प्राप्य तद्वृत्तांतमशेषतः ॥ <br>
स्वमातृपुरतश्चोक्त्वा कृतकृत्या इवाभवन्॥५९॥ <br>
एकदा माधवे मासि महायात्रा समागता ॥ <br>
विद्याधरास्तथा नागा मिलिताः सपरिच्छदाः ॥4.2.76.१६०॥<br>
विरजस्के महाक्षेत्रे त्रिलोचनसमीपतः ॥ <br>
देवस्य वरदानाच्च पृष्ट्वान्योन्यं कुलावलीम् ॥६१॥ <br>
विद्याधराय ता नागैः कन्यास्तिस्रोपि कल्पिताः ॥ <br>
मंदारदामा संतुष्टः प्राप्य तच्च स्नुषात्रयम्॥ ६२ ॥ <br>
रत्नदीपश्च नागेंद्रः पद्मी च भुजगेश्वरः ॥<br>
त्रिशिखोपि फणींद्रश्च हृष्टा एते त्रयोपि च ॥ ६३ ॥ <br>
जामातरं समासाद्य शुभं परिमलालयम् ॥ <br>
अन्योन्यं स्वजनास्ते तु मुदा विकसितेक्षणाः ॥ ६४ ॥ <br>
विवाहोत्सव माकल्प्य स्वं स्वं भुवनमाविशन् ॥ <br>
त्रिलोचनस्य लिंगस्य वर्णयंतोतिगौरवम् ॥ ६५ ॥ <br>
स च विद्याधरः श्रीमान्नागीभिर्विपुलं सुखम् ॥ <br>
भुक्त्वा वाराणसीं प्राप्य संसेव्याथ त्रिलोचनम् ॥ ६६ ॥ <br>
गायन्गीतं सुमधुरं नागीभिः सहितः कृती ॥ <br>
आत्मानं चातिसंस्मृत्य मध्ये लिंगं लयं गतः ॥ ६७ ॥ <br>
॥ स्कंद उवाच ॥ ॥ <br>
त्रिलोचनस्य महिमा कलौ देवेन गोपितः ॥ <br>
अतोल्पसत्त्वा मनुजा न तल्लिंगमुपासते ॥ ६८ ॥ <br>
त्रिलोचनकथामेतां श्रुत्वा पापान्वितोप्यहो ॥ <br>
विपाप्मा जायते मर्त्यो लभते च परां गतिम् ॥ १६९ ॥ ॥ <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंड उत्तरार्धे त्रिलोचनप्रभावोनाम षट्सप्ततितमोऽध्यायः ॥ ७६ ॥ <br>
<br>
<br>
</span>
