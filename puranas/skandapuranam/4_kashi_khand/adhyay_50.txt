<span style="font-size: 14pt; line-height: 200%">।। स्कंद उवाच ।। ।। <br>
वाराणस्यां तथादित्या ये चान्ये तान्वदाम्यतः ।। <br>
कलशोद्भव ते प्रीत्या सर्वे सर्वाघनाशनाः ।। १ ।। <br>
खखोल्को नाम भगवानादित्य परिकीर्तितः ।। <br>
त्रिविष्टपोत्तरे भागे सर्वव्याधिविघातकृत् ।। २ ।। <br>
यथा खखोल्क इत्याख्या तस्यादित्यस्य तच्छृणु ।। <br>
पुरा कद्रूश्च विनता दक्षस्य तनये शुभे ।। ।।३।। <br>
कश्यपस्य च ते पत्न्यौ मारीचेः प्राक्प्रजापतेः ।। <br>
क्रीडंत्यावेकदान्योन्यं मुने ते ऊचतुस्त्विति ।। ४ ।। <br>
।। कद्रूरुवाच ।। ।। <br>
विनते त्वं विजानासि यदि तद्ब्रूहि मेग्रतः।।<br>
अखंडिता गतिस्तेस्ति यतो गगनमंडले ।। ५ ।। <br>
योसावुच्चैःश्रवा वाजी श्रूयते सवितूरथे ।। <br>
किं रूपःसोस्ति शबलो धवलो वा वदाशु मे ।। ६ ।।<br>
पणं च कुरु कल्याणि तुभ्यं यो रोचतेनघे ।। <br>
एवमेव न यात्येष कालक्रीडनकं विना ।।७।। <br>
।। विनतोवाच ।। ।। <br>
किं पणेन भगिन्यत्र कथयाम्येवमेव हि ।। <br>
त्वज्जये का च मे प्रीतिर्मज्जये किं नु ते सुखम् ।। ८ ।। <br>
ज्ञात्वा पणो न कर्तव्यो मिथः स्नेहमभीप्सता ।। <br>
ध्रुवमेकस्य विजये क्रोधोन्स्येह जायते ।।९।। <br>
कद्रूरुवाच ।। <br>
क्रीडेयं नात्र भगिनि कारणं किमपि क्रुधः ।। <br>
खेलस्य व्यवहारोयं पणे यत्किंचिदुच्यते ।। 4.1.50.१० ।। <br>
।। विनतोवाच ।। ।। <br>
तथा कुरु यथा प्रीतिस्तवास्ति पवनाशिनि ।। <br>
अथ तां विनतामाह कद्रूः कुटिलमानसा ।। ११ ।। <br>
तस्यास्तु सा भवेद्दासी पराजीयेत या यया ।। <br>
अस्मिन्पणे इमाः सर्वाः सख्यः साक्षिण्य एव नौ ।। १२ ।। <br>
इत्यन्योन्यं पणीकृत्य सर्पिण्यपि पतत्त्रिणी ।। <br>
उवाच कर्बुरं कद्रूरश्वं श्वेतं गरुत्मती ।। १३ ।। <br>
कदागंतव्यमिति च चक्राते ते गमावधिम् ।। <br>
जग्मतुश्च विरम्याथ क्रीडनात्स्वस्वमालयम् ।। १४ ।। <br>
विनतायां गतायां तु कद्रूराहूय चांगजान् ।। <br>
उवाच यात वै पुत्रा द्रुतं वचनतो मम ।। १५।। <br>
तुरंगमुच्चैःश्रवसं प्रोद्भूतं क्षीरनीरधेः ।। <br>
सुरासुरैर्मथ्यमानान्मंदराघातसाध्वसात् ।। १६ ।। <br>
कार्यकारणरूपस्य सादृश्यमधिगच्छति ।। <br>
अतस्तं क्षीरवर्णाभं कल्माषयत पुत्रकाः ।। १७ ।। <br>
तस्य वालधिमध्यास्य कृष्णकुंतलतां गताः ।। <br>
तथा तदंगलोमानि विधत्तविषसीत्कृतैः ।। १८ ।। <br>
इति श्रुत्वा वचो मातुः काद्रवेयाः परस्परम् ।। <br>
संमंत्र्य मातरं प्रोचुः कद्रूं कद्रूपमागताः ।। १९ ।। <br>
।। नागा ऊचुः ।। ।। <br>
मातर्वयं त्वदाह्वानाद्विहाय क्रीडनं बलात् ।। <br>
प्राप्ताः प्रहृष्टा मृष्टान्नं दास्यत्यद्य प्रसूरिति ।। 4.1.50.२० ।। <br>
मृष्टं तिष्ठतु तद्दूरं विषादप्यधिकं कटु ।। <br>
तत्त्वया वादियन्मंत्रैरौषधैर्नोपशाम्यति ।। २१ ।। <br>
वयं न यामो यद्भाव्यं तदस्माकं भवत्विह ।। <br>
इति प्रोक्तं विषास्यैस्तैस्तदा कुटिलगामिभिः ।। २२ ।। <br>
।। स्कंद उवाच ।। ।। <br>
अन्येपि ये कुटिलगाः पररंध्रनिषेविणः ।। <br>
अकर्णाः कूरहृदयाः पितरौ व्रीडयंति ते ।। २३ ।। <br>
पित्रोर्गिरं निराकृत्य ये तिष्ठेयुः सुदुर्मदाः ।। <br>
अत्याहितमिह प्राप्य गच्छेयुस्तेऽचिराल्लयम् ।। २४ ।।<br>
तेषां वचनमाकर्ण्य नयाम इति सोरगी ।। <br>
शशाप तान्क्रुधाविष्टा नागांश्चागः समागतान् ।। २५ ।। <br>
तार्क्ष्यस्य भक्ष्या भवत यूयं मद्वाक्यलंघनात् ।। <br>
जातमात्राश्च सर्पिण्यो भक्षयंतु स्वबालकान् ।। २६ ।। <br>
इति शापानलाद्भीतैः कैश्चित्पातालमाश्रितम् ।। <br>
जिजीविषुभिरन्यैश्च द्वित्रैश्चक्रे प्रसूवचः ।। २७ ।। <br>
ते पुच्छमौच्चैःश्रवसमधिगम्य महाधियः ।। <br>
सुनीलचिकुराभासं चक्रुरंगं च कर्बुरम् ।। २८ ।। <br>
तत्क्ष्वेडानल धूमौघैः फूत्कारभरनिःसृतैः।। <br>
मातृवाक्कृतिजाद्धर्मान्न दग्धा भानुभानुभिः ।। २९ ।। <br>
विनतापृष्ठमारुह्य कद्रूः स्नेहवशात्ततः ।। <br>
वियन्मार्गमलंकृत्य ददर्शोष्णांशुमंडलम् ।। 4.1.50.३० ।। <br>
तिग्मरश्मिप्रभावेण व्याकुलीभूतमानसा ।। <br>
कद्रुस्ततः खगीं प्राह विस्रब्धं विनते व्रज ।। ३१ ।। <br>
उष्णगोरुष्णगोभिर्मे ताप्यते नितरां तनुः ।। <br>
विस्रब्धाहं स्वभावेन त्वं सापेक्षाहि सर्वतः ।। ।। ३२ ।। <br>
स्वरूपेण पतंगी त्वं पतंगोसौ सहस्रगुः ।। <br>
अतएव न ते बाधा गगने तापसंभवा ।। ३३ ।। <br>
वियत्सरसि हंसोयं भवती हंसगामिनी ।। <br>
चंडरश्मिप्रतापाग्निस्त्वामतो नेह बाधते ।। ३४ ।। <br>
खगीमुद्गीयमानां खे पुनरूचे बिलेशया ।। <br>
त्राहित्राहि भगिन्यत्र यावोन्यत्र वियत्पथः ।। ३५ ।। <br>
विनते विनतां मां त्वं किं नावसि पतत्त्रिणी ।। <br>
तव दासी भविष्यामि त्वदुच्छिष्टनिषेविणी ।।३६ ।। <br>
यावज्जीवमहं भूयां त्वत्पादोदकपायिनी ।। <br>
खखोल्कानि पतेदेषा भृशगद्गदभाषिणी ।।।। ३७ ।। <br>
मूर्च्छां गतवती पक्षपुटौ धृत्वा बिडोरगी।। <br>
सख्युल्कानि पतेदेषा वक्तव्ये त्विति संभ्रमात् ।। ३८ ।। <br>
खखोल्केति यदुक्ता गीः कद्र्वा संभ्रातचेतसा ।। <br>
तदा खखोल्कनामार्कः स्तुतो विनतया बहु ।। ३९ ।। <br>
मनागतिग्मतां प्राप्ते खे प्रयाति विवस्वति ।। <br>
ताभ्यां तुरंगमो दर्शि किंचित्किर्मीरवान्रथे ।। 4.1.50.४० ।।<br>
उक्ता विनतयैवैषा तापोपहतलोचना ।। <br>
क्रूरा सरीसृपी सत्यवादिन्या विश्वमान्यया ।। ४१ ।। <br>
कद्रु त्वया जितं भद्रे यत उच्चैःश्रवा हयः ।। <br>
चंद्ररश्मिप्रभोप्येष कल्माष इव भासते ।। ४२ ।। <br>
विधिर्बलीयान्भुजगि चित्रं जयपराजये ।। <br>
क्रूरोपि विजयी क्वापि त्वक्रूरोपि पराजयी ।। ४३ ।। <br>
विनताविनताधारा वदंतीति यथागतम् ।। <br>
कद्रूनिवेशनं प्राप्ता तस्या दास्यमचीकरत् ।।४४।। <br>
कदाचिद्विनतादर्शि सुपर्णनाश्रुलोचना ।। <br>
विच्छाया मलिना दीना दीर्घनिःश्वासवत्यपि ।। ।। ४५ ।। <br>
सुपर्ण उवाच ।। ।। <br>
प्रातःप्रातरहो मातः क्व यासि त्वं दिनेदिने ।। <br>
सायमायासि च कुतो विच्छाया दीनमानसा ।। ४६ ।। <br>
कुतो निःश्वसिसि प्रोच्चैरश्रुपूर्ण विलोचना ।। <br>
यथा क्लीबसुता योषिद्यथापति तिरस्कृता ।।४७।। <br>
ब्रूहि मातर्झटित्यद्य कुतो दूनासि पत्त्रिणि ।। <br>
मयि जीवति ते बाले कालेपि कृतसाध्वसे।। ।। ४८ ।। <br>
अश्रुनिर्माणकरणे कारणं किं तपस्विनि ।। <br>
सुचरित्रा सुनारीषु नामंगलमिहेष्यते ।। ४९ ।। <br>
धिक्तांश्च पुत्रान्यन्माता तेषु जीवत्सु दुःखभाक् ।। <br>
वरं वंध्यैव सा यस्याः सुता वंध्यमनोरथाः ।।4.1.50.५० ।। <br>
इत्यूर्जस्वलमाकर्ण्य वचः सूनोर्गरुत्मतः ।। <br>
विनता प्राह तं पुत्रं मातृभक्तिसमन्वितम् ।। ५१ ।। <br>
अहं दास्यस्मि रे बाल कद्र्वाश्च क्रूरचेतसः ।। <br>
पृष्ठे वहामि तां नित्यं तत्पुत्रानपि पुत्रक।।५२।। <br>
कदाचिन्मंदरं यामि कदाचिन्मलयाचलम् ।। <br>
कदाचिदंतरीपेषु चरेयं तदुदन्वताम् ।। ।। ५३ ।। <br>
यत्रयत्र नयेयुस्ते काद्रवेयाः सुदुर्मदाः ।। <br>
व्रजेयं तत्रतत्राहं तदधीना यतः सुत ।। ५४।। <br>
गरुड उवाच ।। ।। <br>
दासीत्वकारणं मातः किं ते जातं सुलक्षणे ।। <br>
दक्षप्रजापतेः पुत्रि कश्यपस्यप्रियेऽनघे ।। ५५ ।। <br>
विनतोवाच गरुडं पुरावृत्तमशेषतः ।। <br>
दासीत्वकारणं यद्वदादित्याश्वविलोकनम् ।। ५६ ।। <br>
श्रुत्वेति गरुडः प्राह मातरं सत्वरं व्रज।।<br>
पृच्छाद्य मातस्तान्दुष्टान्काद्रवेयानिदं वचः ।।५७।। <br>
यद्दुर्लभं हि भवतां यत्रात्यंतरुचिश्च वः ।। <br>
मद्दासीत्वविमोक्षाय तद्याचध्वं ददाम्यहम्।। ।। ५८ ।। <br>
तथाकरोच्च विनता तेपि श्रुत्वा तदीरितम् ।। <br>
सर्पाः संमंत्र्य तां प्रोचुर्विनतां हृष्टमानसाः ।। ५९ ।। <br>
मातृशापविमोक्षाय यदि दास्यति नः सुधाम् ।। <br>
तदा समीहितं तेस्तु न दास्यत्यथ दास्यसि ।। 4.1.50.६० ।।<br>
इत्योंकृत्य समापृच्छ्य कद्रूं द्रुतगतिः खगी ।। <br>
गरुत्मंतं समाचष्ट दृष्ट्वा संहृष्टमानसम् ।। ६१ ।। <br>
नागांतकस्ततः प्राह मातरं चिंतयातुराम् ।। <br>
आनीतं विद्धि पीयूषं मातर्मे देहि भोजनम्।। ६२ ।। <br>
विनता प्राह तं पुत्रं संप्रहृष्टतनूरुहा ।। <br>
भोः सुपर्णार्णवं तूर्णं याहि मंगलमस्तु ते ।। ६३ ।। <br>
संति तत्रापि बहुशो निषादा मत्स्यघातिनः ।। <br>
वेलातटनिवासाश्च तान्भक्षय दुरात्मनः ।। ६४ ।। <br>
परप्राणैर्निजप्राणान्ये पुष्णंतीह दुर्धियः ।। <br>
शासनीयाः प्रयत्नेन श्रेयस्तच्छासनं परम् ।। ६५ ।। <br>
बहुहिंसाकृतां हिंसा भवेत्स्वर्गस्य साधनम् ।। <br>
विहिंसितेषु दुष्टेषु रक्ष्यते भूरिशो यतः ।।६६।। <br>
निषादेष्वपि चेद्विप्रः कश्चिद्भवति पुत्रक ।। <br>
संरक्षणीयो यत्नेन भक्षणीयो न कर्हिचित् ।। ६७ ।। <br>
।। गरुड उवाच ।। ।। <br>
मत्स्यादिनां वसन्मध्ये कथं ज्ञेयो द्विजो मया ।। अभक्ष्यो यस्त्वया प्रोक्तस्तच्चिह्नं किं चनात्थ मे ।। ६८ ।। <br>
।। विनतोवाच ।।  <br>
यज्ञसूत्रं गले यस्य सोत्तरीयं सुनिर्मलम् ।। <br>
नित्यधौतानि वासांसि भालं तिलक लांछितम् ।।६९।। <br>
सपवित्रौ करौ यस्य यन्नीवी कुशगर्भिणी।। <br>
यन्मौलिः सशिखाग्रंथिः स ज्ञेयो ब्राह्मणस्त्वया ।। 4.1.50.७० ।। <br>
उच्चरेदृग्यजुःसाम्नामृचमेकामपीह यः ।। <br>
गायत्रीमात्रमंत्रोपि स विज्ञेयो द्विजस्त्वया ।। ७१ ।। <br>
गरुड उवाच ।। <br>
मध्ये सदा निषादानां यो वसेज्जननि द्विजः ।। <br>
तस्यैतेष्वेकमप्येव न मन्ये लक्ष्मबोधकम् ।। ७२ ।। <br>
लक्ष्मांतरं समाचक्ष्व द्विजबोधकरं प्रसूः ।। <br>
येन विज्ञाय तं विप्रं त्यजेयमपि कंठगम् ।। ७३ ।।<br>
तच्छ्रुत्वा विनता प्राह यस्ते कंठगतोंऽगज ।। <br>
खदिरांगारवद्दह्यात्तमपाकुरु दूरतः ।। ७४ ।। <br>
द्विजमात्रेपि या हिंसा सा हिंसा कुशलाय न ।। <br>
देशं वंशं श्रियं स्वं च निर्मूलयति कालतः ।। ७५ ।। <br>
निशम्य काश्यपिरितिप्रसूपादौप्रणम्य च ।। <br>
गृहीताशीर्ययौ शीघ्रं खमार्गेण खगेश्वरः ।।७६।। <br>
दूरादालोकयांचक्रे निषादान्मत्स्यजीविनः ।। <br>
पक्षौ विधूय पक्षींद्रो रजसापूर्य रोदसी ।। ७७ ।। <br>
अंधीकृत्य दिशोभागानब्धिरोधस्युपाविशत् ।। <br>
व्यादाय वदनं घोरं महाकंदरसन्निभम् ।। ७८ ।। <br>
कांदिशीका निषादास्तु विविशुस्तत्र च स्वयम् ।। <br>
मन्वानेष्वथ पंथानं तेषु कंठं विशत्स्वपि ।।७९ ।। <br>
जज्वालेंगलसंस्पर्शो द्विजस्तत्कंठकंदलीम् ।। <br>
प्राक्प्रविष्टानथो तार्क्ष्यो निषादानौदरीं दरीम् ।। 4.1.50.८० ।।<br>
प्रवेश्य कंठतालुस्थं तं विज्ञाय द्विजस्फुटम् ।। <br>
भयादुदगिरत्तूर्णं मातृवाक्येन यंत्रितः ।। ८१ ।। <br>
तमुद्गीर्णं नरं दृष्ट्वा पक्षिराट्समभाषत ।। <br>
कस्त्वं जात्यासि निगद मम कंठविदाहकृत् ।। ८२ ।। <br>
स तदाहेति विप्रोहं पृष्टः सन्गरुडाग्रतः ।। <br>
वसाम्येषु निषादेषु जातिमात्रोपजीवकः ।। ८३ ।। <br>
तं प्रेष्य गरुडो दूरं भक्षयित्वाथ भूरिशः ।। <br>
नभो विक्षोभयांचक्रे प्रलयानिल सन्निभः ।। ८४ ।। <br>
तं दृष्ट्वा तिग्मतेजस्कं ज्वालाततदिगंतरम् ।। <br>
ज्वलद्दावानलं शैलमिव बिभ्युर्दिवौकसः ।। ।। ८५ ।। <br>
ते सन्नह्यंत युद्धाय सज्जीकृत बलायुधाः ।। <br>
अध्यास्य वाहनान्याशु सर्वे वर्मभृतः सुराः ।। ८६ ।। <br>
तिर्यग्गतीरविर्नायं नायमग्निः सधूमवान् ।। <br>
क्षणप्रभाप्यसौ नैव को नः सम्मुख एत्यसौ ।। ८७ ।। <br>
न दैत्येषु प्रभेदृक्स्यान्नाकृतिर्दानवेष्वियम्।। <br>
महासाध्वसदः कोयमस्माकं हृत्प्रकंपनः ।। ८८ ।। <br>
यावत्संभावयंतीति नीतिज्ञा अपि निर्जराः ।। <br>
तावद्दुधाव स्वौ पक्षौ पक्षिराजो महाबलः ।। ८९ ।। <br>
निपेतुः पक्षवातेन सायुधाश्च सवाहनाः ।। <br>
न ज्ञायंते क्व संप्राप्ता वात्यया पार्णतार्णवत् ।। 4.1.50.९० ।। <br>
अथ तेषु प्रणष्टेषु बुद्ध्या विज्ञाय पक्षिराट् ।। <br>
कोशागारं सुधायाः स तत्रापश्यच्च रक्षिणः ।। ९१ ।। <br>
शस्त्रास्त्रोद्यतपाणींस्तान्सुरानाधूय सर्वशः ।। <br>
ददर्श कर्तरीयंत्रममृतोपरिसंस्थितम् ।। ९२ ।। <br>
मनःपवनवेगेन भ्रममाणं महारयम् ।। <br>
अपिस्पृशंतं मशकं यत्खंडयति कोटिशः ।। ९३ ।। <br>
उपोपविश्य पक्षींद्रस्तस्य यंत्रस्य निर्भयः ।। <br>
क्षणं विचारयामास किमत्र करवाण्यहो ।। ९४ ।।<br>
स्प्रष्टुं न लभ्यते चैतद्वात्या न प्रभवेदिह ।। <br>
क उपायोत्र कर्तव्यो वृथा जातो ममोद्यमः ।। ९५ ।। <br>
न बलं प्रभवेदत्र न किंचिदपि पौरुषम् ।। <br>
अहो प्रयत्नो देवानामेतत्पीयूषरक्षणे ।।९६।। <br>
यदि मे शंकरे भक्तिर्निर्द्वंद्वातीव निश्चला ।। <br>
तदा स देवदेवो मां वियुनक्तु महाऽधिया ।।९७।। <br>
यद्यहं मातृभक्तोस्मि स्वामिनः शंकरादपि ।। <br>
तदा मे बुद्धिरत्रास्तु पीयूषहरणं क्षमा ।। ९८ ।। <br>
आत्मार्थं नोद्यमश्चायं हृत्स्थो वेत्तीति विश्वगः ।। <br>
मातुर्दास्यविमोक्षाय यतेहममृतं प्रति ।। ९९ ।। <br>
जरितौ पितरौ यस्य बालापत्यश्च यः पुमान् ।। <br>
साध्वी भार्या च तत्पुष्ट्यै दोषोऽकृत्येपि तस्य न ।। 4.1.50.१०० ।। <br>
इति चिंतयतस्तस्य बुद्धिरासीन्महात्मनः ।। १ ।। <br>
देहं चकार सोत्यंतमणीयांसमणोरपि ।। <br>
परमाणुसहस्रांशं कृत्वा रूपं महाद्भुतम् ।। २ ।। <br>
प्रविश्य कर्तरीयंत्रमधोदेहस्य लाघवात् ।। <br>
बिभ्यत्तद्यंत्रतो देहं वंचयन्वायुखंडनात् ।। <br>
मूलमुत्पाट्य तरसा गृहीत्वाऽमृतभाजनम् ।। ३ ।। <br>
निर्ययौ पावने मार्गे क्रोशत्सु स्वर्गसद्मसु ।। ४ ।। <br>
तथा वैकुंठनाथं ते गत्वा प्रोचुः सुधाभुजः ।। <br>
निर्जित्य नीयते चक्रिन्सुधा नो जीवितं परम् ।। ५ ।। <br>
इत्याकर्ण्य हरिस्तेभ्योऽभयं दत्त्वा त्वरायुतः ।। <br>
कृत्वा युद्धं च सुमहद्विंशार्कघटिकाद्वयम् ।। ।। ६ ।। <br>
शुंभदेव्योर्यथासूत गरुडस्तत्र चाधिकः ।। <br>
तदा प्रसन्नो भगवान्महायुद्धेन सर्वदः ।। ७ ।। <br>
गत्वा गरुडमाहेदं प्रसन्नोस्मि खगेश्वर ।। <br>
वरं वृणीहि भद्रं ते जितवृंदारवृंदक।। ८ ।। <br>
हसित्वा गरुडः प्राह विश्वरूपं जनार्दनम् ।। <br>
अहमेव प्रसन्नोस्मि त्वं प्रार्थय वरद्वयम् ।। ९ ।। <br>
ततः कैटभजित्प्राह वैनतेयं मुदान्वितः ।। <br>
वृतंवृतं महोदार देहिदेहि वरद्वयम् ।। 4.1.50.११० ।। <br>
इति विष्णूदितं श्रुत्वा प्रहसन्नाह पक्षिराट् ।। <br>
किं विलंबेन तद्ब्रूहि दत्तं दत्तं वरद्वयम् ।। ११ ।। <br>
अलब्धलाभे  संजाते द्यूतादि विजयोदये ।। <br>
दातव्यं सुधियापात्रे सदा लाभजयौ क्व वा ।। १२ ।। <br>
।। श्रीविष्णुरुवाच ।। ।। <br>
बलवानसि पक्षींद्र तन्मे वाहनतां व्रज ।। <br>
एको वरोयं वरद द्वितीयं शृणु काश्यप ।। १३ ।।<br>
दर्शयित्वामृतं प्राज्ञ मातृदास्यविमोक्षकम् ।। <br>
द्विजिह्वेभ्यः कुरु तथा द्रागश्नंति न ते यथा ।। १४ ।। <br>
देया सुधा सुधाभुग्भ्यो द्वितीयोस्तु वरो मम ।। <br>
तथेति स प्रतिज्ञाय निर्ययौ पक्षिराड्दिवः ।। १५ ।। <br>
स मातरं विनिर्मोच्य दास्यात्काश्यपनंदनः ।। <br>
नागानां पुरतो धृत्वा महामृतकमंडलुम् ।। १६ ।। <br>
अमृतं पातुकामांस्तानित्याचष्ट महामतिः ।। <br>
नागाः शुचित्वमासाद्य भोक्तव्यैषा सुधा शुभा ।। १७ ।। <br>
नोचेदशुचिभिः स्पृष्टा स्नानादि परिवर्जितैः ।। <br>
यास्यत्यदृश्यतामेषा सुधाऽनिमिषरक्षिता।। १८।। <br>
सामान्यमपि यद्रक्ष्यं स्पृश्यतेऽशुचिभिः क्वचित् ।। <br>
हरंति तद्रसं देवास्तच्च तिष्ठति नीरसम् ।। १९ ।। <br>
इत्युक्त्वा सहितो  मात्रा वैनतेयो विनिर्ययौ ।। <br>
कुशासने च तैरुक्तो धृत्वा पीयूषभाजनम् ।। 4.1.50.१२० ।। <br>
यावत्स्नातुं गताः सर्पास्तावत्पीयूषभाजनम् ।। <br>
आदाय विष्णुना दत्तं देवेभ्य इव जीवितम् ।। २१ ।। <br>
आगत्य भुजगाः स्नात्वा न दृष्ट्वामृतभाजनम् ।। <br>
अहो प्रतारिता नीतममृतं चेति चुक्रुशुः ।। २२ ।। <br>
ततः पर्यलिहन्दर्भान्पीयूषस्पर्शकांक्षिणः ।। <br>
आस्तां तावत्सुधा दूरं जिह्वास्तेषां द्विधाभवन् ।। २३ ।। <br>
अन्येप्यन्यायलब्धार्थं ये बुभुक्षंति केवलम् ।। <br>
तन्नो परिणतिं गच्छेद्भोक्तुं वातैर्न लभ्यते।। ।। २४ ।। <br>
न्यायाध्वस्थेन तार्क्ष्येण सुधा प्राप्तातिदुर्लभा ।। <br>
लब्धाप्यन्यायतो नागैर्दृष्टमात्रा क्षणाद्गता ।।२५।। <br>
अथ दास्याद्विनिर्मुक्ता विनतोवाच खेचरम् ।। <br>
पुत्र काशीं प्रयास्यामि दास्यपापापनुत्तये ।। २६ ।। <br>
तावत्पापानि जृंभंते नानाजन्मार्जितान्यपि ।। <br>
यावत्काशी न हृत्संस्था पुनर्भवविघातिनी।। २७ ।। <br>
काशीस्मरणमात्रेण किं चित्रं यदघं व्रजेत् ।। <br>
गर्भवासोपि नश्येत विश्वेशानुग्रहात्परात् ।। २८ ।। <br>
यत्र विश्वेश्वरः साक्षात्तारापतिविभूषणः ।। <br>
तारयेत्तारकद्रोण्या दुस्तराद्भवसागरात् ।। २९ ।। <br>
विश्वेशानुगृहीतानां विच्छिन्नाखिलकर्मणाम् ।। <br>
भवेत्काशीं प्रति मतिर्नेतरेषां कदाचन ।। 4.1.50.१३० ।। <br>
काशीं प्रति मनो येषां निःशेषक्षालितैनसाम् ।। <br>
त एव मानवा लोके सत्यं नृप शवोपरे ।। ३१ ।। <br>
तैरेव कालो विजितस्त एव हि गतैनसः ।। <br>
अपुनर्गर्भवासास्ते प्राप्ता वाराणसीह यैः ।। ।। ३२।। <br>
श्रेयसां भाजनं चैतन्नृजन्मन मुधा नयेत्।। <br>
देवानामपिदुष्प्राप्यं काशीसंदर्शनादृते ।। ३३ ।। <br>
कः कलिः कोथवा कालः किं वा कर्माण्यनेकधा ।। <br>
परानंदप्रदं क्षेत्रमविमुक्तं यदीक्षितम् ।। ३४ ।। <br>
ते गर्भवासे तिष्ठंति पुनस्ते गर्भवासिनः।। <br>
ये न गर्भवनच्छेत्रीं सेवंते वरणामसिम्।।३५।।<br>
निशम्येति वचः प्राह तार्क्ष्यो नत्वाथ मातरम्।। <br>
अहमप्यागमिष्यामि काशीं द्रष्टुं शिवार्चिताम् ।। ३६।। <br>
मातुराज्ञामथ प्राप्य जनन्या सह पक्षिराट् ।। <br>
क्षणाद्वाराणसीं प्राप मोक्षनिक्षेपभूमिकाम् ।। ३७ ।। <br>
उभावपि च तेपाते तप उग्रं महामती ।। <br>
संस्थाप्य शांभवं लिंगं पतत्त्रींद्रोऽचलेंद्रियः ।। ३८ ।। <br>
नाम्ना खखोल्कमादित्यं संस्थाप्य विनता शुभम् ।। <br>
अचिरेणैव कालेन महतस्तपसस्तयोः ।।३९।। <br>
काश्यां प्रसन्नौ संजातौ देवौ शंकरभास्करौ ।। <br>
गरुडस्थापिताल्लिंगादाविरासीदुमापतिः ।। 4.1.50.१४० ।। <br>
गरुडाय वरान्प्रादात्स बहूनतिदुर्लभान्।। <br>
खगेंद्र मम भक्तोसि तव ज्ञानं भविष्यति ।। ४१ ।। <br>
वेत्स्यसि त्वं रहस्यं मे यन्न ज्ञातं सुरैरपि ।। <br>
त्वयैतत्स्थापितं लिंगं गरुडेश्वरसंज्ञितम् ।। ४२ ।। <br>
परमज्ञानदं पुंसां दृष्टं स्पृष्टं समर्चितम् ।। अन्यच्च शृणु पक्षींद्र हितं ते वच्मि सांप्रतम् ।। ४३ ।। <br>
असावहं स वै विष्णुर्मास्तु ते भेददृक्च नौ ।। <br>
एवं तस्यैव पक्षींद्र दैत्येंद्र बलहारिण ।। ४४ ।। <br>
प्राप्य सत्पत्रतां पत्रिंस्त्वमप्यर्च्यो भविष्यसि ।। <br>
इति दत्त्वा वरं शंभुः स्वभक्ताय गरुत्मते ।। ४५ ।। <br>
तत्रैवांतर्हितो जातो गरुडोपि हरिं ययौ ।। <br>
हरे रथत्वं संप्राप्य सोपि पूज्योऽभवद्भुवि ।। ४६ ।। <br>
तपस्यंतीमथालोक्य कदाचिद्विनतां प्रभुः ।। <br>
शिवस्यैव परामूर्तिः खखोल्को नाम भास्करः ।। ४७ ।। <br>
दत्त्वा वरं च पापघ्नं शिवज्ञानसमन्वितम् ।। <br>
काशीवासिजनानेक भवपापक्षयंकरः ।। ४८ ।। <br>
विनतादित्य इत्याख्यः खखोल्कस्तत्र संस्थितः ।। <br>
इत्थं खखोल्क आदित्यः काशीविघ्नतमोहरः ।। ४९ ।। <br>
तस्य दर्शनमात्रेण सर्वपापैः प्रमुच्यते ।। <br>
काश्यां पैशंगिले तीर्थे खखोल्कस्य विलोकनात् ।। <br>
नरश्चिंतितमाप्नोति नीरोगो जायते क्षणात् ।। 4.1.50.१५० ।। <br>
नरः श्रुत्वैतदाख्यानं खखोल्कादित्यसंभवम् ।। <br>
गरुडेशेन सहितं सर्वपापैः प्रमुच्यते ।। १५१ ।। <br>
इति श्रीस्कांदे महापुराण एकाशीति साहस्र्यां संहितायां चतुर्थे काशीखण्डे पूर्वार्द्धे खखोल्कादित्य गरुडेशयोर्वर्णनंनाम पंचाशत्तमोऽध्यायः ।। ५० ।। <br>
इति काशीखंडपूर्वार्धं समाप्तम् ।। <br>
<br>
<br>
</span>
