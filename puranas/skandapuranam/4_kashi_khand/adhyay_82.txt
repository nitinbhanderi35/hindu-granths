<span style="font-size: 14pt; line-height: 200%">॥ पार्वत्युवाच ॥ ॥ <br>
वीरेशस्य महेशान श्रूयते महिमा महान् ॥ <br>
परां सिद्धिं परोपतुस्तत्र सिद्धाः परः शताः ॥१॥ <br>
कथमाविर्भवस्तस्य काश्यां लिंगवरस्य तु ॥ <br>
आशुसिद्धिप्रदस्येह तन्मे ब्रूहि जगत्पते ॥ ॥ २ ॥ <br>
॥ महेश्वर उवाच ॥ ॥ <br>
निशामय महादेवि वीरेशाविर्भवं परम् ॥ <br>
यं श्रुत्वापि नरः पुण्यं प्राप्नोति विपुलं शिवे ॥३॥ <br>
आसीदमित्रजिन्नाम राजा परपुरंजयः ॥ <br>
धार्मिकः सत्त्वसंपन्नः प्रजारंजनतत्परः ॥ ४ ॥ <br>
यशोधनो वदान्यश्च सुधीर्ब्राह्मणदैवतः ॥ <br>
सदैवावभृथस्नानपरिक्लिन्न शिरोरुहः ॥ ५ ॥ <br>
विनीतो नीतिसंपन्नः कुशलः सर्वकर्मसु ॥ <br>
विद्याब्धिपारदृश्वा च गुणवान्गुणिवत्सलः ॥ ६ ॥ <br>
कृतज्ञो मधुरालापः पापकर्मपराङ्मुखः ॥ <br>
सत्यवाक्छौचनिलयः स्वल्पवाग्विजितेंद्रियः ॥ ७ ॥ <br>
रणांगणे कृतांताभः संख्यावांश्च सदोजिरे ॥ <br>
कामिनीकामकेलिज्ञो युवापि स्थविरप्रियः ॥ ८ ॥ <br>
धर्मार्थैधितकोशश्च समृद्धबलवाहनः ॥ <br>
सुभगश्च सुरूपश्च सुमेधाः सुप्रजाश्रयः ॥९॥ <br>
स्थैर्य धैर्य समापन्नो देशकालविचक्षणः ॥ <br>
मन्यमानप्रदो नित्यं सर्वदूषणवर्जितः ॥ 4.2.82.१० ॥ <br>
वासुदेवांघ्रियुगले चेतोवृत्तिं निधाय सः ॥ <br>
चकार राज्यं निर्द्वंद्वं विष्वगीति विवर्जितम् ॥ ११ ॥ <br>
अलंघ्यशासनः श्रीमान्विष्णुभक्तिपरायणः ॥ <br>
अभुनक्प्रचुरान्भोगान्समंताद्विष्णुसात्कृतान् ॥ १२ ॥<br>
हरेरायतनान्युच्चैः प्रतिसौधं पदेपदे ॥ <br>
तस्य राज्ये समभवन्महाभाग्यनिधेः शिवे ॥१३॥ <br>
गोविंदगोपगोपाल गोपीजनमनोहर ॥ <br>
गदापाणे गुणातीत गुणाढ्य गरुडध्वज ॥ १४ ॥ <br>
केशिहृत्कैटभाराते कंसारे कमलापते ॥ <br>
कृष्णकेशव कंजाक्ष कीनाश भयनाशन ॥ १५ ॥ <br>
पुरुषोत्तम पापारे पुंडरीकविलोचन ॥ <br>
पीतकौशेयवसन पद्मनाभ परात्पर ॥ १६ ॥ <br>
जनार्दन जगन्नाथ जाह्नवीजलजन्मभूः ॥ <br>
जन्मिनां जन्महरण जंजपूकाघनाशन ॥ १७ ॥ <br>
श्रीवत्सवक्षः श्रीकांत श्रीकर श्रेयसां निधे ॥ <br>
श्रीरंगशार्ङ्गकोदंड शौरे शीतांशुलोचन ॥ १८ ॥<br>
दैत्यारे दानवाराते दामोदर दुरंतक ॥ <br>
देवकीहृदयानंद दंदशूकेश्वरेशय ॥ १९॥ <br>
विष्णो वैकुंठनिलय बाणारे विष्टरश्रवः ॥ <br>
विष्वक्सेन विराधारे वनमालिन्वनप्रिय ॥ 4.2.82.२० ॥ <br>
त्रिविक्रमत्रिलोकीश चक्रपाणे चतुर्भुज ॥ <br>
इत्यादीनि पवित्राणि नामानि प्रतिमंदिरम् ॥ २१ ॥ <br>
स्त्रीवृद्धबालगोपाल वदनोदीरितानि तु ॥ <br>
श्रूयते यत्रकुत्रापि रम्याणि मधुविद्विषः ॥ २२ ॥ <br>
सुरसाकाननान्येव विलोक्यंते गृहेगृहे॥ <br>
चरित्राणि विचित्राणि पवित्राण्यब्धिजापतेः ॥ २३ ॥ <br>
सौधभित्तिषु दृश्यंते चित्रकृन्निर्मितानि तु ॥ <br>
ऋते हरिकथायास्तु नान्या वार्ता निशम्यते ॥ ॥ २४ ॥ <br>
हरिणा नैव विध्यंते हरिनामांशधारिणः ॥ <br>
तस्य राज्ञो भयाद्व्याधैररण्यसुखचारिणः ॥ २५ ॥<br>
न मत्स्या नैव कमठा न वराहाश्च केनचित् ॥ <br>
हन्यंते क्वापि तद्भीत्या मत्स्यमांसाशिनापि वै ॥ २६ ॥ <br>
अप्युत्तानशयास्तस्य राष्ट्रे मित्रजितः क्वचित् ॥ <br>
स्तनपानं न कुर्वंति संप्राप्य हरिवासरम् ॥ २७ ॥ <br>
पशवोपि तृणाहारं परित्यज्य हरेर्दिने ॥<br>
उपोषणपरा जाता अन्येषां का कथा नृणाम् ॥ २८ ॥ <br>
महामहोत्सवः सर्वैः पुरौकोभिर्वितन्यते ॥ <br>
तस्मिन्प्रशासति भुवं संप्राप्ते हरिवासरे ॥ २९ ॥ <br>
स एव दंड्योऽभूत्तस्य राज्ञो मित्रजितः क्षितौ ॥ <br>
यो विष्णुभक्तिरहितः प्राणैरपि धनैरपि ॥ 4.2.82.३० ॥<br>
अंत्यजा अपि तद्राष्ट्रे शंखचक्रांकधारिणः ॥ <br>
संप्राप्य वैष्णवीं दीक्षां दीक्षिता इव संबभुः ॥ ३१ ॥ <br>
शुभानि यानि कर्माणि क्रियंतेऽनुदिनं जनैः ॥ <br>
वासुदेवे समर्प्यंते तानि तैरफलेप्सुभिः ॥ ३२ ॥ <br>
विना मुकुंदं गोविदं परमानंदमच्युतम् ॥ <br>
नान्यो जप्येतमन्येत न भज्येत जनैः क्वचित् ॥ ३३ ॥ <br>
कृष्ण एव परो देव कृष्णएव परागतिः ॥ <br>
कृष्ण एव परो बंधुस्तस्यासीदवनीपतेः ॥३४॥ <br>
एवं तस्मिन्महीपाले राज्यं सम्यक्प्रशासति ॥ <br>
एकदा नारदः श्रीमांस्तं दिदृक्षुः समाययौ ॥३५॥ <br>
राज्ञा समर्चितः सोथ मधुपर्क विधानतः ॥ <br>
नारदो वर्णयामास तममित्रजितं नृपम् ॥ ३६ ॥ <br>
॥ नारद उवाच ॥ ॥ <br>
धन्योसि कृतकृत्योसि मान्योप्यसि दिवौकसाम् ॥ <br>
सर्वभूतेषु गोविंदं परिपश्यन्विशांपते ॥ ३७ ॥ <br>
यो वेद पुरुषो विष्णुर्यो यज्ञपुरुषो हरिः ॥ <br>
योंतरात्मास्य जगतः कर्ता हर्ताविता विभुः ॥ ३८ ॥ <br>
तन्मयं पश्यतो विश्वं तव भूपालसत्तम ॥ <br>
दर्शनं प्राप्य शुभदं शुचित्वमगमं परम् ॥ ३९ ॥ <br>
एक एव हि सारोत्र संसारे क्षणभंगुरे ॥ <br>
कमलाकांत पादाब्ज भक्तिभावोऽखिलप्रदः ॥ 4.2.82.४० ॥ <br>
परित्यज्य हि यः सर्वं विप्णुमेकं सदा भजेत् ॥ <br>
सुमेधसं भजंते तं पदार्थाः सर्व एव हि ॥ ४१ ॥ <br>
हृषीकेशे हृषीकाणि यस्य स्थैर्यं गतान्यहो ॥ <br>
स एव स्थैर्यमाप्नोति ब्रह्मांडेऽतीव चंचले ॥ ४२ ॥ <br>
यौवनं धनमायुष्यं पद्मिनीजलबिंदुवत्   ॥ <br>
अतीव चपलं ज्ञात्वाऽच्युतमेकं समाश्रयेत् ॥ ४३ ॥ <br>
वाचि चेतसि सर्वत्र यस्य देवो जनार्दनः ॥ <br>
स एव सर्वदा वंद्यो नररूपी जनार्दनः ॥ ४४ ॥ <br>
निर्व्याज प्रणिधानेन शीलयित्वा श्रियःपतिम् ॥ <br>
पुरुषोत्तमतां को न प्राप्तवानिह भूतले ॥ ४५ ॥ <br>
अनया विष्णुभक्त्या ते संतुष्टेंद्रियमानसः ॥ <br>
उपकर्तुमना ब्रूयां तन्निशामय भूपते ॥ ४६ ॥ <br>
बाला विद्याधरसुता नाम्ना मलयगंधिनी ॥ <br>
क्रीडंती पितुराक्रोडे हृता कंकालकेतुना ॥ ४७ ॥ <br>
कपालकेतुपुत्रेण दानवेन बलीयसा ॥ <br>
आगामिन्यां तृतीयायां तस्याः पाणिग्रहृं किल ॥ ४८ ॥ <br>
पाताले चंपकावत्यां नगर्यां सास्ति सांप्रतम् ॥ <br>
हाटकेशात्समागच्छंस्तया हंसाश्रुनेत्रया ॥ ४९ ॥ <br>
दृष्टः प्रणम्य विज्ञप्तो यथा तच्च निथामय ॥ <br>
ब्रह्मचारिन्मुनिश्रेष्ठ गंधमादनशैलतः ॥ 4.2.82.५० ॥ <br>
बालक्रीडनकासक्तां मोहयित्वा निनाय सः ॥ <br>
कंकालकेतुर्दुर्वृत्तो दुर्जयोन्यास्त्रघाततः ॥ ५१ ॥ <br>
स्वस्य त्रिशूलघातेन म्रियते नान्यथा रणे ॥ <br>
जगत्पर्याकुलीकृत्य निद्रात्यत्रविनिर्भयः ॥ ५२ ॥<br>
यदि कोपि कृतज्ञो मां हत्वेमं दुष्टदानवम् ॥ <br>
मद्दत्तेन त्रिशूलेन नयेद्भद्रं भवेन्नरः ॥ ५३ ॥ <br>
यदत्रोपचिकीर्षुस्त्वं रक्ष मां दुष्टदानवात् ॥ <br>
ममापि हि वरो दत्तो भगवत्या महामुने ॥ ५४ ॥ <br>
विष्णुभक्तो युवा धीमान्पुत्रि त्वां परिणेष्यति ॥ <br>
आ तृतीया तिथि यथा तद्वाक्यं तथ्यतां व्रजेत् ॥ ५५ ॥ <br>
तथा निमित्तमात्रं त्वं भव यत्नं समाचर ॥ <br>
इति तद्वचनाद्राजन्विष्णुभक्तिपरायणम् ॥ <br>
युवानं चापि धीमंतं त्वामनु प्राप्तवानहम् ॥५६॥ <br>
तद्गच्छ कार्यसिद्ध्यै त्वं हत्वा तं दुष्टदानवम् ॥ <br>
आनयाशु महाबाहो शुभां मलयगंधिनीम् ॥ ५७ ॥ <br>
सा तु विद्याधरी जीवेद्विलोक्य त्वां नरेश्वर ॥ <br>
पार्वतीवचनाद्दुष्टं घातयिष्यत्ययत्नतः ॥ ५८ ॥ <br>
इति नारदवाक्यं स निशम्यामित्रजिन्नृपः ॥ <br>
अनल्पोत्कलिको जातो विद्याधरसुतां प्रति ॥ ५९ ॥ <br>
उपायं चापि पप्रच्छ गंतुं तां चंपकावतीम् ॥ <br>
नारदेन पुनः प्रोक्तः स राजा गिरिराजजे ॥ 4.2.82.६० ॥ <br>
तूर्णमर्णवमासाद्य पूर्णिमादिवसे नृप ॥ <br>
भवान्द्रक्ष्यति पोतस्थः कल्पवृंदारथस्थितम् ॥६१॥ <br>
तत्र दिव्यांगना काचिद्दिव्यपर्यंक संस्थिता ॥ <br>
वीणामादाय गायंती गाथां गास्यति सुस्वरम् ॥ ६२ ॥ <br>
यत्कर्मविहितं येन शुभं वाथ शुभेतरम् ॥ <br>
स एव भुंक्ते तत्तथ्यं विधिसूत्रनियंत्रितः ॥ ६३ ॥ <br>
गाथामिमां सा संगीय सरथा स महीरुहा ॥ <br>
सपर्यंका क्षणादेव मध्ये सिंधुं प्रवेक्ष्यति ॥६४॥ <br>
भवानप्यविशंकं च  ततः पोतान्महार्णवे ॥ <br>
तामनु व्रजतु क्षिप्रं यज्ञवाराहमास्तुवन् ॥६५॥ <br>
ततो द्रक्ष्यसि पाताले नगरीं चंपकावतीम् ॥ <br>
महामनोहरा राजन्सहितां बालयानया ॥६६॥ <br>
इत्युक्त्वांतर्हितो देवि स चतुर्मुखनंदनः ॥ <br>
राजाप्यर्णवमासाद्य यथोक्तं परिलक्ष्य च ॥ ६७ ॥ <br>
विवेशांतःसमुद्रं च नगरीमाससाद ताम् ॥ <br>
साथ विद्याधरी बाला नेत्रप्राघुणकी कृता ॥ ६८ ॥ <br>
तेन राज्ञा त्रिजगती सौंदर्यश्रीरिवैकिका ॥ <br>
पातालदेवतेयं वा ममनेत्रोत्सवाय किम् ॥६९॥ <br>
निरणायि मधुद्वेष्ट्रा स्रष्टुः सृष्टिविलक्षणा ॥ <br>
कुहूराहुभयादेषा कांतिश्चांद्रमसी किमु ॥4.2.82.७०॥<br>
योषिद्रूपं समाश्रित्य तिष्ठतेऽत्राकुतोऽभया ॥ <br>
इत्थं क्षणं तां निर्वर्ण्य स राजागात्तदंतिकम् ॥ ७१ ॥ <br>
सा विलोक्याथ तं बाला नितरां मधुराकृतिम् ॥ <br>
विशालोरस्थलतलं प्रलंबतुलसीस्रजम् ॥ ७२ ॥ <br>
शंखचक्रांकसुभग भुजद्वयविराजितम् ॥ <br>
हरिनामाक्षरसुधा सुधौत रदनावलिम् ॥ ७३ ॥ <br>
भवानीभक्तिबीजोत्थं भूरुहं पुरुषाकृतिम् ॥ <br>
मनोरथफलैः पूर्णमासीद्धृष्टतनूरुहा ॥७४॥ <br>
दोलापर्यंकमुत्सृज्य ह्रीभरा नम्रकंधरा ॥ <br>
वेपथुं च परिष्टभ्य बाला प्रोवाच भूपतिम् ॥७५ ॥ <br>
कस्त्वमत्र कृतांतस्य भवनं मधुराकृते ॥ <br>
प्राप्तो मे मंदभाग्यायाश्चेतोवृत्तिं निरुंधयन् ॥ ७६ ॥ <br>
यावन्नायाति सुभग स कठोरतराकृतिः ॥ <br>
अतिपर्याकुलीकृत्य त्रिलोकीं दानवो मुहुः ॥७७॥ <br>
कंकालकेतुर्दुर्वृत्तस्त्ववध्यः परहेतिभिः ॥ <br>
तावद्गुप्तं समातिष्ठ शस्त्रागारेति गह्वरे ॥७८॥ <br>
न मे कन्याव्रतं भंक्तुं स समर्थ उमा वरात्॥ <br>
आगामिन्यां तृतीयायां परश्वः पाणिपीडनम् ॥ ७९ ॥ <br>
संचिकीर्षति दुष्टात्मा गतायुर्मम शापतः ॥ <br>
मा तद्भीतिं कुरु युवंस्तत्कार्यं भविताचिरम् ॥ 4.2.82.८० ॥ <br>
विद्याधर्येति चोक्तः स शस्त्रागारे निगूढवत् ॥ <br>
स्थितो वीरो महाबाहुर्दानवागमने क्षणः ॥८१॥ <br>
अथ सायं समायातो दानवो भीषणाकृतिः॥ <br>
त्रिशूलं कलयन्पाणौ मृत्योरपि भयावहम् ॥ ८२ ॥ <br>
आगत्य दानवो रौद्रः प्रलयांबुदनिस्वनः ॥ <br>
विद्याधरीं जगादेति मदाघूर्णितलोचनः ॥८३॥ <br>
गृहाणेमानि रत्नानि दिव्यानि वरवर्णिनि ॥ <br>
कन्यात्वं च परश्वस्ते पाणिग्राहादपैष्यति ॥ ८४ ॥ <br>
दासीनामयुतं प्रातर्दास्यामि तव सुंदरि ॥ <br>
आसुरीणां सुरीणां च दानवीनां मनोहरम् ॥ ८५ ॥ <br>
गंधर्वीणां नरीणां च किन्नरीणां शतंशतम् ॥ <br>
विद्याधरीणां नागीनां यक्षिणीनां शतानि षट् ॥ ८६ ॥ <br>
राक्षसीनां शतान्यष्टौ शतमप्सरसां वरम् ॥ <br>
एतास्ते परिचारिण्यो भविष्यंत्यमलाशये ॥ ८७ ॥ <br>
यावत्संपत्तिसंभारो दिक्पालानां गृहेषु वै ॥ <br>
मत्परिग्रहतां प्राप्य तावतस्त्वमिहेश्वरी ॥ ८८ ॥ <br>
दिव्यान्भोगान्मया सार्धं भोक्ष्यसे मत्परिग्रहात् ॥ <br>
कदा परश्वो भविता यस्मिन्वैवाहिको विधिः ॥ ८९ ॥ <br>
त्वदंगसंगसंस्पर्श सुखसंदोह मेदुरः ॥ <br>
परां निर्वृतिमाप्स्यामि परश्वो निकटं यदि ॥ 4.2.82.९० ॥ <br>
मनोरथाश्चिरं यावद्यं मे हृदि समेधिताः ॥ <br>
तान्कृतार्थी करिष्यामि परश्वस्तव संगमात् ॥ ९१ ॥ <br>
जित्वा देवान्रणे सर्वानिंद्रादीन्मृगलोचने ॥ <br>
त्रैलोक्यैश्वर्यसंपत्तेस्त्वां करिष्यामि चेश्वरीम् ॥ ९२ ॥ <br>
आधायांके त्रिशूलं स्वे सुष्वापेति प्रलप्य सः ॥ <br>
नरमांसवसास्वाद प्रमत्तो वीतसाध्वसः ॥ ॥९३॥ <br>
वरं स्मरंती सा गौर्या विद्याधरकुमारिका ॥ <br>
विज्ञाय तं प्रमत्तं च सुसुप्तं चातिनिर्भयम् ॥ ९४ ॥ <br>
आहूय तं नरवरं वरं सर्वांगसुंदरम् ॥। <br>
विष्णुभक्तिकृतत्राणं प्राणनाथेति जल्प्य च ॥ ९५ ॥ <br>
शूलं तदंकादादाय गृहाणेमं जहि द्रुतम् ॥ <br>
इति त्रिशूलं बालातो बालार्कसदृशद्युति ॥ ९६ ॥<br>
समादाय महाबाहुः स तदा मित्रजिन्नृपः ॥ <br>
जहर्ष च जगादोच्चैर्बालायाश्चाभयं दिशन् ॥ ९७ ॥ <br>
वामपादप्रहारेण तमाताड्य स निर्भयः ॥ <br>
संस्मरंश्चक्रिणं चित्ते जगद्रक्षामणिं हरिम् ॥ ९८ ॥ <br>
जर्गाद तिष्ठ रे दुष्ट कन्याधर्षणलालस ॥ <br>
युध्यस्वात्र मया सार्धं न सुप्तं हन्म्यहं रिपुम् ॥९९॥ <br>
इति संश्रुत्य संभ्रांत उत्थाय स दनोः सुतः ॥ <br>
त्रिशूलं देहि मे कांते प्रोवाचेति मुहुर्मुहुः ॥ 4.2.82.१०० ॥ <br>
कोयं मृत्युगृहं प्राप्तः कस्य रुष्टोऽद्य चांतकः ॥ <br>
क आयुषाद्य संत्यक्तो यः प्राप्तो मम गोचरम् ॥१ ॥ <br>
मम प्रचंड दोर्दंड कंडू कंडूयन क्षमः ॥ <br>
नाल्पो नरोयं भविता किं त्रिशूलेन सुंदरि ॥२॥ <br>
माभैर्मे कौतुकं पश्य भक्ष्योऽयं मम सांप्रतम् ॥ <br>
कालेन मत्तो भीतेन स्वयमेवोपढौकितः ।६ ३ ॥ <br>
इत्युक्त्वा मुष्टिघातेन तेनोच्चैर्दनुसूनुना ॥ <br>
हृदये निहतो राजा शिलातिकठिने द्रुतम् ॥ ४ ॥ <br>
स चक्रिणा कृतत्राणः पीडामल्पीयसीमपि ॥ <br>
नो वेद कठिनोरस्कस्तत्करं प्रत्युतानुदत् ॥ ५ ॥ <br>
अथ कोपवता राज्ञा हतो वक्त्रे चपेटया ॥ <br>
आघूर्णितशिरा भूमौ पतित्वा पुनरुत्थितः ॥ ६ ॥ <br>
उवाच च वचो धैर्यमवष्टभ्य महाबली ॥ ७ ॥ <br>
॥ दानव उवाच ॥ ॥ <br>
ज्ञातं न त्वं मनुष्योसि नृरूपेण चतुर्भुजः ॥ <br>
आयातश्छिद्रमासाद्य हंतुं मां दानवांतकः ॥ ८ ॥ <br>
एकं विधेहि मधुभिद्यदि त्वं बलवानसि ॥ <br>
विहायैतन्महच्छूलं युध्यस्व स्वायुधैर्मया ॥९॥ <br>
त्वया कपटरूपेण बलिनः कैटभादयः ॥ <br>
न बलेन हताः संख्ये हता एवच्छलेन हि ॥ 4.2.82.११० ।<br>
बलिं पातालमनयस्त्वं नृवामनतां दधत् ॥ <br>
नृमृगत्वेन भवता हिरण्यकशिपुर्हतः ॥ ११ ॥ <br>
त्वया जटिलरूपेण लंकेशो विनिपातितः ॥ <br>
गोपालवेषमासाद्य कंसाद्या घातितास्त्वया ॥ १२ ॥ <br>
स्त्रीरूपेणाहरस्त्वं तु विप्रलाप्या सुरान्सुधाम् ॥ <br>
यादो रूपेण भवता शंखाद्यानि हता बहु ॥१३॥ <br>
मायाविनामग्रगण्य सर्वमर्मज्ञसाधक ॥ <br>
न त्वत्तोहं बिभेम्यद्य यदि शूलं विहास्यसि ॥ १४ ॥ <br>
अथवा दैन्यवचनः किमेभिः कातरोचितैः ॥ <br>
न त्यक्ष्यसि त्रिशूलं त्वं न त्वां जेष्याम्यहं रणे ॥ १५ ॥ <br>
अवश्यमेव मर्तव्यमद्य प्रातः शरीरिणा ॥ <br>
त्वत्करेण वरं मृत्युर्बलेनापिच्छलेन वा ॥ १६ ॥ <br>
इयं विद्याधरी कन्या न मया दूषिता सती ॥ <br>
साक्षाच्छ्रीरेव मंतव्या तवार्थं रक्षिता मया ॥ १७ ॥<br>
इत्युक्त्वा वामदोर्दंडप्रहारेणातिनिष्ठुरम् ॥ <br>
निजघान दनोः सूनुस्तं शिलोच्चयकंपिना ॥ १८ ॥ <br>
नृपो वक्षः प्रहारं तं विषह्य रण मूर्द्धनि ॥ <br>
लक्षीचकार तद्वक्षस्त्रिशूलं तोलयन्करे ॥ १९ ॥ <br>
निजघान महाबाहुः स च प्राणाञ्जहौ क्षणात् ॥ <br>
इत्थं कंकालकेतुं स निहत्य सुरकंपनम् ॥ 4.2.82.१२० ॥ <br>
विद्याधरीं प्रपश्यंतीं प्राह हृष्टतनूरुहाम्  ॥ <br>
नारदस्य मुनेर्वाक्यात्तव सुश्रोणि वांछितम् ॥ २१ ॥ <br>
कृतं मया कृतज्ञे किं करवाण्यधुना वद ॥ <br>
श्रुत्वेति तस्य सा वाक्यं प्राह गंभीरचेतसः ॥ २२ ॥ <br>
मलयगंधिन्युवाच ॥ ॥ <br>
अथोदारमते वीर निज प्राणैः पणीकृताम् ॥ <br>
किं मां पृच्छसि जीवातो कुलकन्या प्रदूषिताम् ॥ २३ ॥ <br>
इति ब्रुवत्यां कन्यायां पुनः स्वैरचरो मुनिः ॥ <br>
अतर्कितागमः प्राप्तो नारदो देवलोकतः ॥२४॥ <br>
ततस्तुतुषतुस्तौ तु दृष्ट्वा तं मुनिसत्तमम् ॥ <br>
कृतप्रणामौ मुनिना परिविश्राणिताशिषौ ॥२५॥ <br>
पाणिग्रहेण विधिनाऽभिषिक्तौ नारदेन तु ॥ <br>
जग्मतुर्नारदादिष्ट वर्त्मना कृतमंगलौ ॥ २६ ॥ <br>
तया मलयगंधिन्या युतः सोऽमित्रजिन्नृपः ॥ <br>
पुरीं वाराणसीं प्राप्य पौरैर्विहितमंगलाम् ॥ २७ ॥ <br>
यद्वीक्षणादपि नरो नारकी नैव जातुचित् ॥ <br>
गतिमाप्नोति मेधावी तां पुरीमविशन्नृपः ॥ २८ ॥ <br>
यस्यां पुर्यां प्रवेशं न लभंते वासवादयः ॥ <br>
कैवल्यजनयित्र्यां हि तां पुरीमविशन्नृपः ॥२९॥ <br>
अपि स्मृत्वा पुरीं यां वै काशीं त्रैलोक्यकांक्षिताम् ॥ <br>
न नरो लिप्यते पापैस्तां विवेश स भूपतिः ॥॥ 4.2.82.१३० ॥ <br>
यस्यां पुर्यां प्रविष्टो ना महद्भिरपि पातकैः ॥ <br>
नाभिभूयेत तां काशीं प्राविशत्स विशांपतिः ॥ ३१ ॥ <br>
सापि विद्याधरी काशी समृद्धिं  वीक्ष्य दूरतः ॥ <br>
निनिंद स्वर्गलोकं च पातालनगरीमपि ॥ ३२ ॥ <br>
प्राप्या मित्रजितं कांतं तथा हृष्टा न सा वधूः ॥ <br>
यथा दृष्ट्वाप्यहो काशीं परमानंदकेतनम् ॥ ३३ ॥ <br>
सा कृतार्थमिवात्मानं मन्यमाना मनस्विनी ॥ <br>
तेन पत्या च काश्या च परां निर्वृतिमाययौ ॥ ३४ ॥ <br>
सोप्यमित्रजिदासाद्य पत्नीं मलयगंधिनीम् ॥ <br>
धर्मप्रधानं संसेव्य कामं प्राप्तोत्तमं सुखम् ॥ ३५ ॥ <br>
सैकदा तं पतिं राज्ञी विष्णुभक्तिपरायणम् ॥ <br>
रहो विज्ञापयांचक्रे पतिभक्ता सुतार्थिनी ॥ ३६ ॥ <br>
॥ राज्ञ्युवाच ॥ ॥ <br>
भूपाभीष्टतृतीयायाश्चरिष्यामि महाव्रतम् ॥ <br>
यद्यनुज्ञा भवेद्भर्तुः पुत्रकामार्थितप्रदम् ॥ ३७ ॥ <br>
॥ राजोवाच ॥ ॥ <br>
देव्यभीष्टतृतीयायां व्रतं कीदृग्भवेद्वद ॥ <br>
का देवता तत्र पूज्या विधानं चापि किं फलम् ॥ ३८ ॥<br>
नारी पत्यननुज्ञाता या व्रतादि समाचरेत् ॥ <br>
जीवंती दुःखिनी सा स्यान्मृता निरयमृच्छति ॥ ३९ ॥ <br>
इति राज्ञोदिता राज्ञी प्रवक्तुमुपचक्रमे ॥ <br>
इति कर्तव्यतां तस्य व्रतस्य सरहस्यकाम्॥4.2.82.१४०॥ ॥ <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखण्डे उत्तरार्ध वीरेश्वराविर्भावेऽमित्रजित्पराक्रमो नाम द्व्यशीतितमोध्यायः ॥ ८२ ॥ <br>
<br>
<br>
</span>
