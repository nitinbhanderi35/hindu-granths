<span style="font-size: 14pt; line-height: 200%">शिवशर्मोवाच ॥ <br>
नैर्ऋतादीन् क्रमाल्लोकानाख्यातं पुरुषोत्तमौ ॥ <br>
पुरुषोत्तमपादाब्जपरागोद्धूसरालकौ ॥ १ ॥ <br>
गणावूचतुः ॥ <br>
आकर्णय महाभाग संयमिन्याः पुरीं पराम् ॥ <br>
दिक्पतेर्निर्ऋतस्यासौ पुण्यापुण्यजनोषिता ॥ २ ॥ <br>
राक्षसानिवसंत्यस्यामपरद्रोहिणः सदा ॥ <br>
जातिमात्रेण रक्षांसि वृत्तैः पुण्यजना इमे ॥ ३ ॥ <br>
स्मृत्युक्तश्रुतिवर्त्मानो जातवर्णावरेष्वपि ॥ <br>
नाद्रियंतेऽन्नपानानामस्मृत्युक्तं कदाचन ॥ ४ ॥ <br>
परदार परद्रव्य परद्रोहपराङ्मुखाः ॥ <br>
जाताजातौ निकृष्टायामपिपुण्यानुसारिणः ॥ ५ ॥ <br>
द्विजातिभक्त्युत्पन्नार्थैरात्मानं पोषयंति ये ॥ <br>
सदा संकुचितांगाश्च द्विजसंभाषणादिषु ॥ ६ ॥<br>
आहूता वस्त्रवदना वदंति द्विजसंनिधौ ॥ <br>
जयजीवभगोनाथ स्वामिन्निति हि वादिनः ॥ ७ ॥ <br>
तीर्थस्नानपरानित्यं नित्यं देवपरायणाः ॥ <br>
द्विजेषु नित्यं प्रणताः स्वनामाख्यानपूर्वकम् ॥ ८ ॥ <br>
दम दान दया क्षांति शौचेंद्रिय विनिग्रहाः ॥ <br>
अस्तेय सत्याहिंसाश्च सर्वेषां धर्महेतवः ॥ ९ ॥ <br>
आवश्येषु सदोद्युक्ता ये जाता यत्रकुत्रचित् ॥ <br>
सर्वभोगसमृद्धास्ते वसंत्यत्र पुरोत्तमे ॥4.1.12.१०॥ <br>
म्लेच्छा अपि सुतीर्थेषु ये मृतानात्मघातकाः ॥ <br>
विहाय काशीं निर्वाण विश्राणांतेऽत्र भोगिनः ॥ ॥ ११ ॥ <br>
अंधं तमो विशेयुस्ते ये चैवात्महनो जनाः ॥ <br>
भुक्त्वा निरयसाहस्रं ते च स्युर्ग्रामसूकराः ॥ १२ ॥ <br>
आत्मघातो न कर्तव्यस्तस्मात्क्वापि विपश्चिता ॥ <br>
इहापि च परत्रापि न शुभान्यात्मघातिनाम् ॥ १३ ॥ <br>
यथेष्टमरणं केचिदाहुस्तत्त्वावबोधकाः ॥ <br>
प्रयागे सर्वतीर्थानां राज्ञिसर्वाभिलाषदे ॥ १४ ॥ <br>
अंत्यजा अपि ये केचिद्दयाधर्मानुसारिणः ॥ <br>
परोपकृतिनिष्ठास्ते वसंत्यत्र तु सत्तमाः ॥ १५ ॥ <br>
अस्य स्वरूपं वक्ष्यावो दिक्पतेः क्षणतः शृणु ॥ <br>
मध्ये विंध्याटवि पुरा पक्कणस्थजनाग्रणीः ॥ १५ ॥ <br>
पल्लीपतिरभूदुग्रः पिंगाक्ष इति विश्रुतः ॥ <br>
निर्विंध्यायास्तटे शूरः क्रूरकर्मपराङ्मुखः ॥ १७ ॥ <br>
घातयेद्दूरसंस्थोपि यः पांथपरिपंथिनः ॥ <br>
व्याघ्रादीन् दुष्टसत्त्वांश्च स हिनस्ति प्रयत्नतः ॥ १८ ॥ <br>
जीवेन्मृगयु धर्मेण तत्रापि करुणापरः ॥ <br>
न विश्वस्तान्पक्षिमृगान्न सुप्तान्न व्यवायिनः ॥ १९ ॥<br>
न तोयगृध्नून्न शिशून्नांतर्वर्त्नित्वलक्षणान्  ॥ <br>
स घातयति धर्मज्ञो जातिधर्मपराङ्मुखः ॥ 4.1.12.२० ॥ <br>
श्रमातुरेभ्यः पांथेभ्यः स विश्रामं प्रयच्छति ॥ <br>
हरेत्क्षुधा क्षुधार्तानामुपानद्दोऽनुपानहे ॥ २१ ॥ <br>
मृगत्त्वचोतिमृदुला विवस्त्रेभ्यातिसर्जति ॥ <br>
अनुव्रजति कांतारे प्रांतरे पथिकान्पथि ॥ २२ ॥ <br>
न जिघृक्षति तेभ्योर्थमभयं चेति यच्छति ॥ <br>
आविंध्याटवि मे नाम ग्राह्यं दुष्टभयापहम् ॥ २३ ॥ <br>
नित्यं कार्पटिकान्सर्वान् स पुत्रेण प्रपश्यति ॥ <br>
तेपि च प्रतितीर्थं हि तमाशीर्वादयं ति वै ॥२४॥ <br>
इति तिष्ठति पिंगाक्षे साटवी नगरायिता ॥ <br>
अध्वनीने ऽध्वगान्कोपि न रुणद्धि ससाध्वसः ॥२५॥ <br>
कदाचित्तत्पितृव्येण समीप ग्रामवासिना ॥ <br>
श्रुतः कार्पटिकानां हि सार्थः सार्थो महास्वनः ॥ २०५ ॥ <br>
लुब्धकस्तद्धने लुब्धः क्षुद्रस्तन्निधनोद्यतः ॥ <br>
स रुरोध तमध्वानमग्रे गत्वाऽतिगूढवत् ॥ २७ ॥ <br>
तदा युप्यस्यशेषेण पिंगाक्षो मृगयां गतः ॥ <br>
तस्मिन्नरण्ये तन्मार्गं निकषाध्युषितो निशि ॥ २८ ॥ <br>
परप्राणद्रुहां पुंसां न सिद्ध्येयुर्मनोरथाः ॥ <br>
विश्वं कुशलितेनैतद्विश्वेशपरिरक्षितम् ॥ २९ ॥ <br>
न चिंतयेदनिष्टानि तस्मात्कृष्टिः कदाचन ॥ <br>
विधिदृष्टं यतो भावि कलुषंभावि केवलम् ॥4.1.12.३०॥ <br>
तस्मादात्मसुखंप्रेप्सु रिष्टानिष्टं न चिंतयेत् ॥ <br>
चिंतयेच्चेत्तदाचिंत्यो मोक्षोपायो न चेतरः ॥३१॥<br>
व्युष्टायामथयामिन्यामभूत्कोलाहलो महान् ॥ <br>
घातयध्वं पातयध्वं नग्नयध्वं द्रुतं भटाः ॥३२॥ <br>
मा मारयध्वं त्रायध्वं भटाः कार्पटिका वयम् ॥ <br>
अनायासं लुंठयध्वं नयध्वं च यदस्ति नः ॥ ३३ ॥ <br>
वयं पांथा अनाथाः स्मो विश्वनाथपरायणाः ॥ <br>
सनाथास्ते न दूरं सनाथतां पथिकोऽपरः ॥ ३४ ॥ <br>
वयं पिंगाक्षविश्वासादस्मिन्मार्गेऽकुतोभयाः ॥ <br>
यातायातं सदा कुर्मः स च दूर इतो वनात् ॥३५॥ <br>
इति श्रुत्वाऽथ पिंगाक्षो भटः कार्पटिकेरितम ॥ <br>
दूरान्मा भैष्ट माभैष्ट ब्रुवन्निति समागतः ॥ ३६ ॥ <br>
तत्कर्मसूत्रैराकृष्टो भिल्लःकार्पटिकप्रियः ॥ <br>
तूर्णं तदायुष्यमिव तत्रोपस्थितवान् क्षणात् ॥ ३७ ॥ <br>
कोयंकोयं दुराचारः  पिंगाक्षे मयि जीवति ॥ <br>
उल्लुलुंठयिषुः पांथान्प्राणलिंगसमान्मम ॥ ३८ ॥<br>
इति तद्वाक्यमाकर्ण्य ताराक्षस्तत्पितृव्यकः ॥ <br>
धनलोभेन पिंगाक्षे पापं पापो व्यचिंतयत् ॥३९॥ <br>
कुलधर्मं व्यपास्यैष वर्तते कुलपांसनः ॥ <br>
चिरं चिंतितमद्यामुं घातयिष्याम्यसंशयम् ॥ 4.1.12.४० ॥ <br>
विचार्येति स दुष्टात्मा भृत्यानाज्ञापयत्क्रुधा ॥ <br>
आदावेनं घातयंतु ततः कार्पटिकानिमान् ॥ ४१ ॥ <br>
ततो ऽयुध्यन्दुराचारास्तेनैकेन च तेऽखिलाः ॥ <br>
यथाकथंचित्ताननयत्स च स्वावसथांतिकम् ॥ ४२ ॥ <br>
आच्छिन्नं हि धनुर्वाणं छिन्नं सन्नहनं शरैः ॥ <br>
असूदयिष्यमेतांस्तदभविष्यं यदीश्वरः ॥ ४३ ॥ <br>
अभिलप्यन्निति प्राणानत्याक्षीत्स परार्थतः ॥ <br>
तेपि कार्पटिकाः प्राप्तास्तत्पल्लीं गतसाध्वसाः ॥ ४४ ॥ <br>
या मतिस्त्वंतकाले स्याद्गतिस्तदनुरूपतः ॥ <br>
दिगीशत्वमतः प्राप्तो निर्ऋत्यां नैर्ऋतेश्वरः ॥ ४५ ॥ <br>
इत्थमस्य स्वरूपं ते आवाभ्यां समुदीरितम् ॥ <br>
एतस्योत्तरतो लोको वरुणस्यायमद्भुतः ॥४६॥  <br>
कूपवापीतडागानां कर्तारो निर्मलैर्धनैः ॥ <br>
इह लोके महीयंते वारुणे वरुणप्रभाः ॥४७॥ <br>
निर्जले जलदातारः परसंतापहारिणः ॥ <br>
अर्थिभ्यो ये प्रयच्छंति चित्रच्छत्रकमंडलून् ॥४८॥ <br>
पानीयशालिकाः कुर्युर्नानोपस्करसंयुताः ॥ <br>
दद्युर्धर्मघटांश्चापि सुगंधोदकपूरितान् ॥४९॥ <br>
अश्वत्थसेकं ये कुर्युः पथि पादपरोपकाः ॥ <br>
विश्रामशालाकर्तारः श्रांतसंतापनोदकाः ॥4.1.12.५०॥ <br>
ग्रीष्मोष्प्रहंति मायूरपिच्छादि रचितान्यपि ॥ <br>
चित्राणि तालवृंतानि वितरंति तपागमे ॥५१॥<br>
रसवंति सुगंधीनि हिमवंति तपर्तुषु ॥ <br>
विश्राणयंति वा तृप्ति पानकानि प्रयत्नतः ॥ ५२ ॥ <br>
इक्षुक्षेत्राणि संकल्प्य ब्राह्मणेभ्यो ददत्यपि ॥ <br>
तथा नानाप्रकारांश्च विकारानैक्षवान्बहून् ॥ ५३ ॥ <br>
गोरसानां प्रदातारस्तथा गोमहिषीप्रदाः ॥ <br>
धारामंडपकर्तारश्छायामंडपकारिणः ॥५४॥ <br>
देवालयेषु ये दद्युर्बहुधारागलंतिकाः ॥ <br>
तीर्थे वा करहर्तारस्तीर्थमार्गावनेजका. ॥ ५५ ॥ <br>
अभयं ये प्रयच्छंति भयार्तोद्यत पाणयः ॥ <br>
निर्भया वारुणे लोके ते वसंति लसंति च ॥ ५६ ॥ <br>
विपाशयंति ये पुण्या दुर्वृतैः कंठपाशितान् ॥ <br>
ते पाशपाणे लोकेस्मिन्निवसंत्यकुतोभयाः ॥ ५७ ॥ <br>
नौकाद्युपायैर्न द्यादौ पांथान्ये तारयंत्यपि ॥ <br>
तारयंत्यपि दुःखाब्धेस्तत्र नागरिका द्विज ॥५८ ॥<br>
घट्टान्पुण्यतटिन्यादेर्बंधयंति शिलादिभिः ॥ <br>
तोयार्थिसुखसिद्ध्यर्थं ये नरास्तेत्र भोगिनः ॥ ५९ ॥ <br>
वितर्पयंति ये पुण्यास्तृषिताञ्शीतलैर्जलैः ॥ <br>
तेऽत्र वै वारुणे लोके सुखसंततिभागिनः ॥ 4.1.12.६० ॥ <br>
जलाशयानां सर्वेषामयमेकतमः पतिः ॥ <br>
प्रचेता यादसांनाथः साक्षी सर्वेषुकर्मसु ॥ ६१ ॥ <br>
अस्योत्पत्तिं शृणु पतेर्वरुणस्यमहात्मनः ॥ <br>
आसीन्मुनिरमेयात्मा कर्दमस्य प्रजापतेः ॥ ६२॥ <br>
शुचिष्मानिति विख्यातस्तनयो विनयोचितः ॥ <br>
स्थैर्य माधुर्य धैर्याद्यैर्गुणैरुपचितोहितः ॥ ६३ ॥ <br>
अच्छोदे सरसि स्नातुं स गतो बालकैः सह ॥ <br>
जलक्रीडनसंसक्तं शिशुमारो हरच्च तम् ॥६४॥ <br>
ततस्तस्मिन्मुनिसुते हृतेऽत्याहितशंसिभिः ॥ <br>
तैः समागत्य शिशुभिः कथितं तत्पितुः पुरः ॥ ६५ ॥<br>
हरार्चनोपविष्टस्य समाधौ निश्चलात्मनः ॥ <br>
श्रुतबालविपत्तेश्च चचाल न मनोहरात् ॥ ६६ ॥ <br>
अधिकं शीलयामास स सर्वज्ञं त्रिलोचनम् ॥ <br>
पश्यञ्शंभोः समीपे स भुवनानि चतुर्दश ॥ ६७ ॥ <br>
नाना भूतानि भूतानि ब्रह्मांडांतर्गतानि च ॥ <br>
चंद्रसूर्यर्क्षताराश्च पर्वतान्सरितो द्रुमान् ॥ ६८ ॥ <br>
समुद्रानंतरीयाणि ह्यरण्यानीस्सरांसि च ॥ <br>
नाना देवनिकायांश्च बह्वीर्दिविषदां पुरीः ॥ ६९ ॥ <br>
वापीकूपतडागानि कुल्याः पुष्करिणीर्बहु ॥ <br>
एकस्मिन्क्वापि सरसि जलक्रीडापरायणान् ॥ 4.1.12.७० ॥ <br>
बहून्मुनिकुमारांश्च मज्जनोन्मज्जनादिभिः ॥ <br>
करयंत्रविनिर्मुक्ततोयधाराभिषेचनैः ॥ ७१ ॥ <br>
करताडितपानीयशब्ददिङ्मुखनादिभिः ॥ <br>
जलखेलनकैरित्थं संसक्तान्बहुबालकान् ॥७२॥ <br>
तेषां मध्ये ददर्शाथ समाधिस्थः स कर्दमः ॥ <br>
स्वं शिशुं शिशुमारेण नीयमानं सुविह्वलम् ॥ ७३ ॥ <br>
कयाचिज्जलदेव्याथ तस्माच्चक्रूरयादसः ॥ <br>
प्रसह्य नीत्वोदधये दृष्टवांस्तं समर्पितम् ॥ ७४ ॥ <br>
निर्भर्त्स्य सरितांनाथं केनचिद्रुद्ररूपिणा ॥ <br>
त्रिशूलपाणिनेत्युक्तं क्रोधताम्राननेनच ॥ ७५ ॥ <br>
कुतो जलानामधिप शिवभक्तस्य बालकः ॥ <br>
प्रजापतेः कर्दमस्य महाभागस्य धीमतः ॥ ७६॥ <br>
अज्ञात्वा शिवसामर्थ्यं भवताचिरमासितः ॥ <br>
भयत्रस्तेन तद्वाक्यश्रवणात्तमुदन्वता ॥७७॥ <br>
बालं रत्नैरलंकृत्य बद्ध्वा तं शिशुमारकम् ॥ <br>
समर्पितं समानीय शंभुपादाब्जसंनिधौ ॥ ॥ ७८ ॥ <br>
नत्वा विज्ञापयत्तं च नापराध्याम्यहं विभो ॥ <br>
अनाथनाथविश्वेश भक्तापत्तिविनाशन ॥ ७९ ॥ <br>
भक्तकल्पतरो शंभोऽनेनायं दुष्टयादसा ॥ <br>
अनायिन मया नाथ भवद्भक्तजनार्भकः ॥ 4.1.12.८० ॥<br>
गणेन तेन विज्ञाय शंभोरथ मनोगतम् ॥ <br>
पाशेन बद्ध्वा तद्यादः शिशुहस्ते समर्पितम् ॥ ८१ ॥ <br>
गृहाणेमं स्वतनयं पार्षदे शंकराज्ञया ॥ <br>
याहि स्वभवनं वत्स ब्रुवतीति स कर्दमः ॥ ८२॥ <br>
समाधिसमये सर्वमिति शृण्वन्नुदारधीः॥<br>
उन्मील्य नयने यावत्प्रणिधानं विसृज्य च॥८३॥ <br>
संपश्यते शिशुं तावत्पुरतः समवैक्षत ॥ <br>
गृहीतशिशुमारं च पार्श्वेऽलंकृतकर्णिकम् ॥ ८४ ॥ <br>
तोयार्द्रकाकपक्षाग्रं कषायनयनांचलम् ॥ <br>
किंचिद्विरूक्षं त्वक्क्षोभं संभ्रमापन्नमानसम् ॥ ८५ ॥ <br>
कृतप्रणाममालिंग्य जिघ्रंस्तन्मुखपंकजम् ॥ <br>
पुनर्जातमिवामंस्त पश्यंश्चापि मुहुर्मुहुः ॥ ८६ ॥ <br>
शतानिपंचवर्षाणि प्रणिधानस्थितस्य हि ॥ <br>
कर्दमस्य व्यतीतानि शंभुमर्चयतस्तदा ॥ ८७ ॥ <br>
कर्दमोपि च तत्कालमज्ञासीत्क्षणसंगतम् ॥ <br>
यतो न प्रभवेत्कालो महाकालस्य संनिधौ ॥ ८८ ॥ <br>
ततस्तं तनयः पृष्ट्वा पितरं प्रणिपत्य च ॥ <br>
जगाम तूर्णं तपसे श्रीमद्वाराणसीं पुरीम् ॥ ८९ ॥ <br>
तत्र तप्त्वा तपो घोरं लिंगं संस्थाप्य शांभवम् ॥ <br>
पंचवर्षसहस्राणि स्थितः पाषाणनिश्चलः ॥ 4.1.12.९० ॥<br>
आविरासीन्महादेवस्तुष्टस्तत्तपसा ततः ॥ <br>
उवाच कार्दमे ब्रूहि कं ददामि वरोत्तमम् ॥ ९१ ॥ <br>
कार्दमिरुवाच ॥ ॥ <br>
यदि नाथ प्रसन्नोसि भक्तानामनुकंपक ॥ <br>
सर्वासामाधिपत्यं मे देह्यपां यादसामपि ॥ ९२ ॥ <br>
इति श्रुत्वा महेशानः सर्वचिंतितदः प्रभुः ॥ <br>
अभ्यषिंचत तं तत्र वारुणे परमे पदे ॥ ९३ ॥ <br>
रत्नानामब्धिजातानामब्धीनां सरितामपि ॥ <br>
सरसां पल्वलानां च वाप्यंबु स्रोतसा पुनः ॥ ९४ ॥ <br>
जलाशयानां सर्वेषां प्रतीच्याश्चापि वैदिशः ॥ <br>
अधीश्वरः पाशपाणिर्भव सर्वामरप्रियः ॥ ९५ ॥<br>
ददामि वरमन्यं च सर्वेषां हितकारकम् ॥ <br>
त्वयैतत्स्थापितं लिंगं तव नाम्ना भविष्यति ॥ ९६ ॥ <br>
वरुणेशमिति ख्यातं वाराणस्यां सुसिद्धिदम् ॥ <br>
मणिकर्णेश लिंगस्य नैर्ऋत्यां दिशि संस्थितम् ॥ ९७ ॥ <br>
आराधितं सदा पुंसां सर्वजाड्यविनाशकृत् ॥ <br>
वरुणेशस्य ये भक्ता न तेषामब्भयं क्वचित् ॥ ९८ ॥ <br>
न संतापभयं तेषां नापायमरणं क्वचित् ॥ <br>
जलोदरभयं नैव न भयं वै तृषः क्वचित् ॥ ९९ ॥ <br>
नीरसान्यन्नपानानि वरुणेश्वर संस्मृतेः ॥ <br>
सरसानि भविष्यंति नात्र कार्या विचारणा ॥ 4.1.12.१०० ॥ <br>
इत्युक्त्वांतर्दधे शंभुर्वरुणोपि स्वबंधुभिः ॥ <br>
इमं लोकमलंकुर्वंस्तदारभ्य स्थितो द्विजः ॥ १ ॥ <br>
इदं वरुणलोकस्य स्वरूपं ते निरूपितम् ॥ <br>
यच्छ्रुत्वा न नरः क्वापि दुरपायैः प्रबाध्यते ॥ १०२ ॥ ॥ <br>
इति श्रीस्कांदे महापुराण एकाशीति साहस्र्यां संहितायां चतुर्थे काशीखंडे पूर्वाद्धे निर्ऋतिवरुणलोकवर्णनंनाम द्वादशोऽध्यायः ॥ १२ ॥ <br>
<br>
<br>
</span>
