<span style="font-size: 14pt; line-height: 200%">॥ स्कंद उवाच ॥ ॥ <br>
शृण्वगस्त्यमहाभाग स च राजा भगीरथः ॥ <br>
आराध्य श्रीमहादेवमुद्दिधीर्षुः पितामहान् ॥१॥ <br>
ब्रह्मशाप विनिर्दग्धान्सर्वान्राजर्षिसत्तमः ॥ <br>
महता तपसा भूमिमानिनाय त्रिवर्त्मगाम् ॥ २ ॥ <br>
त्रयाणामपि लोकानां हिताय महते नृपः ॥ <br>
समानैषीत्ततो गंगां यत्रासीन्मणिकर्णिका ॥ ३ ॥ <br>
आनंदकाननं शंभोश्चक्रपुष्करिणी हरेः ॥ <br>
परब्रह्मैकसुक्षेत्रं लीलामोक्षसमर्पकम् ॥ ४ ॥ <br>
प्रापयामास तां गंगां दैलीपिः पुरतश्चरन् ॥ <br>
निर्वाणकाशनाद्यत्र काशीति प्रथिता पुरी ॥ ५ ॥ <br>
अविमुक्तं महाक्षेत्रं न मुक्तं शंभुना क्वचित ॥ <br>
प्रागेव हि मुनेऽनर्घ्यं जात्यं जांबूनदं स्वयम् ॥ ६ ॥ <br>
पुनर्वारितरेणापि हीरेणयदि संगतम् ॥ <br>
चक्रपुष्करणीतीर्थं प्रागेव श्रेयसांपदम् ॥७॥ <br>
ततः श्रेष्ठतरं शंभोर्मणिश्रवणभूषणात् ॥ <br>
आनंदकानने तस्मिन्नविमुक्ते शिवालये॥ ॥ ८ ॥ <br>
प्रागेव मुक्तिः संसिद्धा गंगासंगात्ततोधिका ॥ <br>
यदा प्रभृति सा गंगा मणिकर्ण्यां समागता ॥ ९ ॥ <br>
तदाप्रभृति तत्क्षेत्रं दुष्प्रापं त्रिदशैरपि ॥ <br>
कृत्वा कर्माण्यनेकानि कल्याणानीतराणि वा ॥ 4.1.30.१० ॥ <br>
तानि क्षणात्समुत्क्षिप्य काशीसंस्थोऽमृतोभवेत् ॥ <br>
तस्यां वेदांतवेद्यस्य निदिध्यासनतो विना ॥ ११ ॥<br>
विना सांख्येन योगेन काश्यां संस्थोऽमृतो भवेत् ॥ <br>
कर्मनिर्मूलनवता विना ज्ञानेन कुंभज ॥ १२ ॥ <br>
शशिमौलिप्रसादेन काशीसंस्थोऽमृतो भवेत् ॥ <br>
यत्नतोऽयत्नतो वापि कालात्त्यक्त्वा कलेवरम् ॥ १३ ॥ <br>
तारकस्योपदेशेन काशीसंस्थोऽमृतो भवेत् ॥ <br>
अनेकजन्मसंसिद्धैर्बद्धोऽपि प्राकृतैर्गुणैः ॥ १४ ॥ <br>
असिसंभेद योगेन काशीसंस्थोऽमृतो भवेत् ॥ <br>
देहत्यागोऽत्र वै दानं देहत्यागोत्र वै तपः ॥ १५८ ॥ <br>
देहत्यागोऽत्र वै योगः काश्यां निर्वाणसौख्यकृत् ॥ <br>
प्राप्योत्तरवहां काश्यामतिदुष्कृतवानपि ॥ १६ ॥ <br>
यायात्स्वं हेलया त्यक्त्वा तद्विष्णोः परमं पदम् ॥<br>
यमेंद्राग्निमुखा देवा दृष्ट्वा मुक्तिपथोन्मुखान् ॥ १७ ॥ <br>
सर्वान्सर्वे समालोक्य रक्षां चक्रुः पुरापुरः ॥ <br>
असिं महासिरूपां च पाप्यसन्मतिखंडनीम् ॥ १८ ॥ <br>
दुष्टप्रवेशं धुन्वानां धुनीं देवा विनिर्ममुः ॥ <br>
वरणां च व्यधुस्तत्र क्षेत्रविघ्ननिवारिणीम् ॥ १९ ॥ <br>
दुर्वृत्तसुप्रवृत्तेश्च निवृत्तिकरणीं सुराः ॥ <br>
दक्षिणोत्तरदिग्भागे कृत्वाऽसिं वरणां सुराः ॥ 4.1.30.२० ॥ <br>
क्षेत्रस्य मोक्षनिक्षेप रक्षां निर्वृतिमाप्नुयुः ॥ <br>
क्षेत्रस्य पश्चाद्दिग्भागे तं देहलिविनायकम् ॥ २१ ॥ <br>
स्वयं व्यापारयामास रक्षार्थं शशिशेखरः ॥ <br>
अनुज्ञातप्रवेशानां विश्वेशेन कृपावता ॥ २२ ॥ <br>
ते प्रवेशं प्रयच्छंति नान्येषां हि कदाचन ॥ <br>
इत्यर्थे कथयिष्येऽहमितिहासं पुरातनम् ॥ <br>
आश्चर्यकारिपरमं काशीभक्तिप्रवर्धनम् ॥ २३ ॥ <br>
॥ स्कंद उवाच ॥ ॥ <br>
दक्षिणाब्धितटे कश्चित्सेतुबंधसमीपतः ॥ <br>
वणिग्धनंजयो नाम मातृभक्तिसमन्वितः ॥ २४ ॥ <br>
पुण्यमार्गार्जित धनो धनतोषितमार्गणः ॥ <br>
मार्गणस्फारितयशा यशोदातनयार्चकः ॥ २५ ॥<br>
समुन्नतोपि संपत्त्या विनयानतकंधरः ॥ <br>
आकरोपि गुणानां हि गुणिष्वाकारगोपकः ॥ २६ ॥ <br>
रूपसंपदुदारोपि परदारपराङ्मुखः ॥ <br>
ससंपूर्णकलोप्यासीन्निष्कलंकोदयः सदा ॥ २७ ॥ <br>
ससत्यानृतवृत्तिश्च प्रायः सत्यप्रियो मुने ॥ <br>
वर्णेतरोप्यभूल्लोके सुवर्णकृतवर्णनः ॥ २८ ॥ <br>
सदाचरणगोप्येष सुखयानचरः कृती ॥ <br>
अदरिद्रोपि मेधावी सोभूत्पापदरिद्रधीः ॥ २९ ॥ <br>
तस्यैवं वर्तमानस्य कदाचित्कालपर्ययात् ॥ <br>
जननी निधनं प्राप्ता व्याधिताऽतिजरातुरा ॥4.1.30.३० ॥ <br>
तया च यौवनं प्राप्य मेघच्छायातिचंचलम् ॥ <br>
प्रावृण्नदीपूरसमं स्वपतिः परिवंचितः ॥ ३१ ॥ <br>
दिन त्रिचतुरस्थायि या नारी प्राप्य यौवनम्॥ <br>
भर्तारं वंचयेन्मोहात्साऽक्षयं नरकं व्रजेत् ॥ ३२ ॥ <br>
शीलभंगेन नारीणां भर्ताधर्मपरोपि हि ॥ <br>
पतेद्दुःखार्जितात्स्वर्गाच्छीलं  रक्ष्यं ततः स्त्रिया ॥ ३३ ॥ <br>
विष्ठागर्ते च निरये स्वयं पतति दुर्मतिः ॥ <br>
आभूतसंप्लवं यावत्ततः स्याद्ग्रामसूकरी ॥३४॥ <br>
स्वविष्ठापायिनी चाथ वल्गुली वृक्षलंबिनी॥ <br>
उलूकी वा दिवांधा स्याद्वृक्षकोटरवासिनी ॥ ॥ ३५ ॥ <br>
रक्षणीयं महायत्नादिदं सुकृतभाजनम् ॥ <br>
वपुः परस्य दुःस्पर्शात्सुखाभासात्मकात्स्त्रिया ॥ ३६ ॥ <br>
अनेनैव शरीरेण भर्तृसाद्विहितेन हि ॥ <br>
किं सती न  च तस्तंभ भानुमुद्यंतमाज्ञया ॥ ३७ ॥ <br>
अत्रिपत्न्यनसूया किं भर्तृभक्तिप्रभावतः ॥ <br>
दधार न त्रयीं गर्भे पतिव्रत परायणा ॥ ३८ ॥<br>
इह कीर्तिश्च विपुला स्वर्गेवासस्तथाऽक्षयः ॥ <br>
पातिव्रत्यात्स्त्रिया लभ्यं सखित्वं च श्रिया सह ॥ ३९ ॥ <br>
सादुर्वृत्त्या परित्यज्य पतिधर्मं सनातनम् ॥ <br>
स्वच्छंदचारिणी भूत्वामृतानिरयमुद्ययौ ॥ 4.1.30.४० ॥ <br>
धनंजयोपि च मुने केनचिच्छिवयोगिना ॥ <br>
सार्धं तपोदयादित्थं सोऽभवद्धर्मतत्परः ॥४१॥ <br>
धनंजयोपि धर्मात्मा मातृभक्तिपरायणः ॥ <br>
आदायास्थीन्यथो मातुर्गंगा मार्गस्थितोऽभवत् ॥४२॥ <br>
पंचगव्येन संस्नाप्य ततः पंचामृतेन वै ॥ <br>
यक्षकर्दमलेपेन लिप्त्वा पुष्पैः प्रपूज्य च ॥ ४३ ॥ <br>
आवेष्ट्य नेत्रवस्त्रेण ततः पट्टांबरेण वै ॥ <br>
ततः सुरसवस्त्रेण ततो मांजिष्ठवाससा ॥४४॥ <br>
नेपालकंबलेनाथ मृदाचाऽथ विशुद्धया ॥ <br>
ताम्रसंपुटके कृत्वा मातुरंगान्यहो वणिक् ॥ ४५ ॥ <br>
अस्पृष्टहीनजातिः स शुचिष्मान्स्थंडिलेशयः ॥ <br>
आनयञ्ज्वरितोप्यासीन्मध्ये मार्गं धनंजयः ॥४६॥ <br>
भारवाहः कृतस्तेन कश्चिद्दत्त्वोचितां भृतिम् ॥ <br>
किं बहूक्तेन घटज काशी प्राप्ताऽथ तेन वै ॥ ४७ ॥ <br>
धृत्वा संभृतिरक्षार्थं भारवाहं धनंजयः ॥ <br>
जगामापणमानेतुं किंचिद्वस्त्वशनादिकम् ॥ ४८ ॥ <br>
भारवाह्यंतरं प्राप्य तस्य संभृतिमध्यतः ॥ <br>
ताम्रसंपुटमादाय धनं ज्ञात्वा गृहं ययौ ॥ ४९ ॥<br>
वासस्थानमथागत्य तमदृष्ट्वा धनंजयः ॥ <br>
त्वरावान्संभृतिं वीक्ष्य ताम्रसंपुटवर्जिताम् ॥ 4.1.30.५० ॥ <br>
हाहेत्याताड्य हृदयं चक्रंद बहुशो भृशम् ॥ <br>
इतस्ततस्तमालोक्य गतस्तदनुसारतः ॥ ५१ ॥ <br>
अकृत्वा जाह्नवीस्नानमनवेक्ष्य जगत्पतिम् ॥ <br>
तस्य संवसथं प्राप्तो भारवोढुर्धनंजयः ॥ ५२ ॥ <br>
भारवाडप्यरण्यान्यां ताम्रसंपुटमध्यतः॥ <br>
दृष्ट्वास्थीनि विनिःश्वस्य तानि त्यक्त्वा गृहं ययौ। ॥५३॥ <br>
वणिक्च तद्गृहं प्राप्य शुष्ककंठोष्ठतालुकः ॥ <br>
दृष्ट्वाऽथ चैलशकलं तृणकुट्यंतरे तदा ॥५४॥ <br>
आशया किंचिदाश्वस्य तत्पत्नीं परिपृष्टवान् ॥ <br>
सत्यं ब्रूहि न भेतव्यं दास्याम्यन्यदपि ध्रुवम् ॥ ५५ ॥ <br>
वसु क्व ते गतो भर्ता मातुरस्थीनिमेऽर्पय ॥ <br>
वयं कार्पटिका भद्रे भवामो न च दुःखदाः ॥ ५६ ॥ <br>
अज्ञात्वा लोभवशतस्तेन नीतोऽस्थिसंपुटः ॥ <br>
तस्यैष दोषो नो भद्रे मातुर्मे कर्म तादृशम् ॥५७॥ <br>
अथवा न प्रसू दोषो मंदभाग्योऽस्मि तत्सुतः ॥ <br>
सुतेनकृत्यं यत्कृत्यं तत्प्राप्तिर्नास्ति भिल्लि मे ॥५८॥ <br>
उद्यमं कृतवानस्मि न सिद्ध्येन्मंदभाग्यतः ॥ <br>
आयातु सत्यवाक्यान्मे मा बिभेतु वनेचरः ॥ ॥ ५९ ॥ <br>
अस्थीनि दर्शयत्वाशु धनं दास्येऽधिकं ततः ॥ <br>
इत्युक्ता तेन सा भिल्ली व्याजहार निजं पतिम् ॥ 4.1.30.६० ॥<br>
लज्जानम्रशिराःसोऽथ वृत्तांतं विनिवेद्य च ॥ <br>
निनाय तामरण्यानीं शबरस्तं धनंजयम् ॥६१॥ <br>
वनेचरोऽथ तत्स्थानं दैवाद्विस्मृतवान्मुने ॥ <br>
दिग्भ्रांतिं समवाप्याथ परिबभ्राम कानने ॥६२॥ <br>
इतोरण्यात्ततो याति ततोरण्यादितो व्रजेत् ॥ <br>
वनाद्वनांतरं भ्रांत्वा खिन्नः सोपि वनेचरः ॥ ६३ ॥ <br>
विहाय मध्येऽरण्यानि तं ययौ च स्वपक्कणम् ॥ <br>
द्वित्राण्यहानि संभ्रम्य स कार्पटिकसत्तमः ॥ ६४ ॥ <br>
क्षुत्क्षामः शुष्ककंठोष्ठो हाहेति परिदेवयन् ॥ <br>
पुनः काशीपुरीं प्राप्तः परिम्लानमुखो वणिक् ॥८ ६५ ॥ <br>
तन्मंदभाग्यतां श्रुत्वा लोकात्कार्पटिको मुने ॥ <br>
कृत्वा गयां प्रयागं च ततः स्वविषयं ययौ ॥ ६६ ॥ <br>
काश्यां प्रवेशं प्राप्यापि तदस्थीनि घटोद्भव ॥ <br>
विना वैश्वेश्वरीमाज्ञां बहिर्यातानि तत्क्षणात् ॥ ॥ ६७ ॥ <br>
एवं काश्यां प्रविश्यापि पापी धर्मानुषंगतः ॥ <br>
न क्षेत्रफलमाप्नोति बहिर्भवति तत्क्षणात् ॥ ६८ ॥<br>
तस्माद्विश्वेश्वराज्ञैव काशीवासेऽत्र कारणम् ॥ <br>
असिश्च वरणा यत्र क्षेत्ररक्षाकृतौ कृते ॥ ६९ ॥ <br>
वाराणसीति विख्याता तदारभ्य महामुने ॥ <br>
असेश्च वरणायाश्च संगमं प्राप्य काशिका ॥ 4.1.30.७० ॥ <br>
वाराणसीह करुणामयदिव्यमूर्तिरुत्सृज्य यत्र तु तनुं तनुभृत्सुखेन ॥ <br>
विश्वेशदृङ्महसि यत्सहसा प्रविश्य रूपेण तां वितनुतां पदवीं दधाति ॥ ७१ ॥ <br>
जातो मृतो बहुषु तीर्थवरेषु रे त्वं जंतो न जातु तव शांतिरभून्निमज्य ॥ <br>
वाराणसी निगदतीह मृतोऽमृतत्वं प्राप्याधुना मम बलात्स्मरशासनः स्याः ॥ ७२ ॥ <br>
अन्यत्र तीर्थ सलिले पतितोद्विजन्मा देवादिभावमयते न तथा तु काश्याम् ॥ <br>
चित्रं यदत्र पतितः पुनरुत्थितिं न प्राप्नोति पुल्कसजनोपि किमग्र जन्मा ॥ ७३ ॥ <br>
नैषा पुरी संसृतिरूपपारावारस्य पारं पुरहा पुरारिः ॥ <br>
यस्यां परं पौरुषमर्थमिच्छन्सिद्धिं नयेत्पौरपरंपरांसः ॥ ७४ ॥<br>
तीर्थांतराणि मनुजः परितोऽवगाह्य हित्वा तनुं कलुषितां दिवि दैवतं स्यात् ॥ <br>
वाराणसीपरिसरे तु विसृज्य देहं संदेहभाग्भवति देहदशाप्तयेपि ॥ ७५ ॥ <br>
वाराणसी समरसीकरणादृतेपि योगादयोगिजनतां जनतापहंत्री ॥ <br>
तत्तारकं श्रवणगोचरतां नयंती तद्बह्मदर्शयति येन पुनर्भवो न ॥ ७६ ॥ <br>
वाराणसी परिसरे तनुमिष्टदात्रीं धर्मार्थकामनिलयामहहाविसृज्य ॥ <br>
इष्टं पदं किमपि हृष्टतरोभिलष्य लाभोस्तुमूलमपि नो यदवाप शून्यम् ॥ ७७ ॥ <br>
आःकाशिवासिजनता ननु वंचिताभूद्भाले विलोचनवतावनितार्धभाजा ॥ <br>
आदाय यत्सन्ध्यकृतभाजनमिष्टदेहं निर्वाणमात्रमपवर्जयतापुनर्भु ॥ ७८ ॥ <br>
वाराणसी स्फुरदसीमगुणैकभूमिर्यत्र स्थितास्तनुभृतःशशिभृत्प्रभावात् ॥ <br>
सर्वे गले गरलिनोऽक्षियुजो ललाटे वामार्धवामतनवोऽतनवस्ततोंऽते ॥ ७९ ॥<br>
आनंदकाननमिदं सुखदं पुरैव तत्त्रापि चक्रसरसी मणिकर्णिकाऽथ॥ <br>
स्वः सिंधुसंगतिरथो परमास्पदं च विश्वेशितुः किमिह तन्न विमुक्तये यत्॥ 4.1.30.८०॥ <br>
वाराणसीह वरणासि सरिद्वरिष्ठा संभेदखेदजननी द्युनदी लसच्छ्रीः ॥ <br>
विश्रामभूमिरचलाऽमलमोक्षलक्ष्म्याहैनां विहाय किमुसीदति मूढजंतुः ॥ ८१ ॥ <br>
किं विस्मृतं त्वहहगर्भजमामनस्यं कार्तांतदूतकृतबंधन ताडनं च ॥ <br>
शंभोरनुग्रह परिग्रह लभ्य काशीं मूढो विहाय किमु याति करस्थ मुक्तिम् ॥ ८२ ॥ <br>
तीर्थांतराणि कलुषाणि हरति सद्यः श्रेयो ददत्यपि बहु त्रिदिवं नयंति ॥ <br>
पानावगाहनविधानतनुप्रहाणैर्वाराणसी तु कुरुते बत मूलनाशम्॥८३ ॥ <br>
काशीपुरी परिसरे मणिकर्णिकायां त्यक्त्वा तनुं तनुभृतस्तनुमाप्नुवंति ॥ <br>
भाले विलोचनवतीं गलनीललक्ष्मीं वामार्धबंधुरवधूं विधुरावरोधाः ॥ ८४ ॥ <br>
ज्ञात्वा प्रभावमतुलं मणिकर्णिकायां यः पुद्गलं त्यजति चाशुचिपूयगंधि ॥ <br>
स्वात्मावबोधमहसा सहसा मिलित्वा कल्पांतरेष्वपि स नैव पृथक्त्वमेति ॥ ८५ ॥<br>
रागादिदोषपरिपूर मनो हृषीकाः काशीपुरीमतुलदिव्यमहाप्रभावाम् ॥ <br>
ये कल्पयंत्यपरतीर्थसमां समंतात्ते पापिनो न सह तैः परिभाषणीयम् ॥ ८६ ॥ <br>
वाराणसीं स्मरहरप्रियराजधानीं त्यक्त्वा कुतो व्रजसि मूढ दिगंतरेषु ॥ <br>
प्राप्याप्यजाद्यसुलभांस्थिरमोक्षलक्ष्मीं लक्ष्मीं स्वभावचपलां किमु कामयेथाः ॥ ८७ ॥ <br>
विद्या धनानि सदनानि गजाश्वभृत्याः स्रक्चंदनानि वनिताश्च नितांत रम्याः ॥ <br>
स्वर्गोप्यगम्य इह नोद्यमभाजिपुंसि वाराणसीत्वसुलभा शलभादिमुक्तिः।  <br>
धात्रा धृतानि तुलया तुलनामवैतुं वैकुंठमुख्यभुवनानि च काशिका च ॥ <br>
तान्युद्ययुर्लघुतयान्यगियं गुरुत्वात्तस्थौ पुरीह पुरुषार्थचतुष्टयस्य ॥ ८९ ॥ <br>
काशी पुरीमधिवसन्द्रिनरोनरोपिह्मारोप्यमाणइहमान्यहवैकरुद्रः ॥ <br>
नानोपसर्गजनिसर्गजदुःखभारैःकर्मापनुद्यसविशेत्परमेशधाम्नि ॥ 4.1.30.९० ॥<br>
स्थिरापायं कायं जननमरणक्लेशनिलयं विहायास्यां काश्यामहहपरिगृह्णीत न कुतः ॥ <br>
वपुस्तेजोरूपं स्थिरतरपरानंदसदनं विमूढोऽसौ जंतुः स्फुटितमिवकांम्यं विनिमयन् ॥ ९१ ॥ <br>
अहो लोकः शोकं किमिह सहते हंतहतधीर्विपद्भारैः सारैर्नियतनिधनैर्ध्वसित धनैः ॥ <br>
क्षितौ सत्यां काश्यां कथयति शिवो यत्र निधने श्रुतौ किंचिद्भूयः प्रविशति न येनोदरदरीम् ॥ ९२ ॥ <br>
काशिवासिनिजने वनेचरेद्वित्रिभुज्यपि समीरभोजने ॥ <br>
स्वैरचारिणि जितेंद्रियेप्यहो काशिवासिनि जने विशिष्टता ॥ ९३ ॥ <br>
नास्तीह दुष्कृतकृतां सुकृतात्मनां वा काचिद्विशेषगतिरंतकृतां हि काश्याम् ॥ <br>
बीजानि कर्मजनितानि यदूषरायां नांकूरंयति हरदृग्ज्वलितानितेषाम् ॥ ९४ ॥ <br>
शशका मशका बकाः शुकाः कलविंकाश्च वृकाः सजंबुकाः ॥ <br>
तुरगोरग वानरानरा गिरिजे काशिमृताः परामृतम् ॥ ९५ ॥<br>
अरुद्ररुद्राक्षफणींद्रभूषणास्त्रिपुंड्रचंद्रार्धधराधरागताः  ॥ <br>
निरंतरं काशिनिवासिनोजना गिरींद्रजे पारिषदा मता मम ॥ ९६ ॥ <br>
यावंत एव निवसंति च जंतवोऽत्र काश्यां जलस्थलचरा झषजंबुकाद्याः ॥ <br>
तावंत एव मदनुग्रह रुद्रदेहा देहावसानमधिगम्य मयि प्रविष्टाः ॥ ९७ ॥ <br>
ये तु वर्षेषवोरुद्रा दिवि देवि प्रकीर्तिताः ॥ <br>
वातेषवोंऽतरिक्षे ये ये भुव्यन्नेषवः प्रिये ॥ ९८ ॥ <br>
रुद्रा दश दश प्राच्यवाची प्रत्यगुदक्स्थिताः ॥ <br>
ऊर्ध्वदिक्स्थाश्च ये रुद्राः पठ्यंते वेदवादिभिः ॥ ९९ ॥<br>
असंख्याताः सहस्राणि ये रुद्रा अधिभूतले ॥ <br>
तत्सर्वेभ्योऽधिका काश्यां जंतवो रुद्ररूपिणः ॥4.1.30.१००॥ <br>
रुद्रावासस्ततः प्रोक्तमविमुक्तं घटोद्भव ॥ <br>
तस्मात्समर्च्य काशिस्थान्वर्णान्वर्णेतराश्रमान्॥ १ ॥ <br>
श्रद्धयेश्वरबुद्ध्या च रुद्रार्चा फलभाङ्नरः ॥ २ ॥ <br>
श्म शब्देन शवः प्रोक्तः शानं शयनमुच्यते॥ <br>
निर्वचंति श्मशानार्थं मुने शब्दार्थकोविदाः ॥ ३ ॥ <br>
महांत्यपि च भूतानि प्रलये समुपस्थिते ॥ <br>
शेरतेऽत्र शवा भूत्वा श्मशानं तु ततो महत् ॥ ४ ॥ <br>
अप्सु भूरिह लये लयं व्रजेदाप और्ववदनोग्रकंदरे ॥ <br>
मातरिश्वनि महातनूनपाद्व्योम्नि संक्षयति वै सदागतिः ॥ ५ ॥ <br>
व्योम चापि लयमेत्यहंकृतौ सापि षोडशविकारसंयुता ॥ <br>
लीयते महति बुद्धिसंज्ञकेहा महान्प्रकृतिमध्यगो भवेत् ॥ ६॥ <br>
सा गुणत्रयमयी च निर्गुणं तं पुमांसमवगुह्य तिष्ठति ॥ <br>
पंचविंशतितमः परः पुमान्देहगेहपतिरेष जीवकः ॥ ७ ॥<br>
प्राकृतः प्रलय एष उच्यते हंसयान हरि रुद्रवर्जितः ॥ <br>
कालमूर्तिरथ तं च पूरुषं हेलया कलयतीश्वरः परः ॥ ८ ॥ <br>
स वै महाविष्णुरितीर्यते बुधैस्तं वै महादेवमुदाहरंति ॥ <br>
सोंऽतादिमध्यैः परिवर्जितः शिवः स श्रीपतिः सोपि हि पार्वतीपतिः ॥ ९ ॥ <br>
दैनंदिनेऽथ प्रलये त्रिशूलकोटौ समुत्क्षिप्य पुरीं हरः स्वाम् ॥ <br>
बिभर्ति संवर्त महास्थिभूषणस्ततो हि काशी कलिकालवर्जिता ॥ 4.1.30.११० ॥ <br>
॥ स्कंद उवाच ॥ ॥ <br>
वाराणसीति काशीति रुद्रावास इति द्विज ॥ <br>
महाश्मशानमित्येवं प्रोक्तमानंदकाननम् ॥११॥ <br>
इति देवीपुरः प्रोक्तं देवदेवेन शंभुना ॥ <br>
यथाविष्णोः पुराख्यातं तथैव च मया श्रुतम् ॥ <br>
तच्च त्वदग्रे कथितं रहस्यं काशिजं महत् ॥१२॥<br>
जप्त्वाध्यायमिमं पुण्यं महापातकनाशनम् ॥ <br>
श्रावयित्वा द्विजान्सम्यक्छिवलोके महीयते ॥ १३ ॥ <br>
अतः परं कलशज किं शुश्रूषसि तद्वद ॥ <br>
काशीकथा कथ्यमाना ममापि परितोषकृत् ॥ ११४ ॥ <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे पूर्वार्द्धे वाराणसीमहिमवर्णनं नाम त्रिंशत्तमोऽध्यायः ॥ ३० ॥ <br>
<br>
<br>
</span>
