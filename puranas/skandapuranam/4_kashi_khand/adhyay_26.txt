<span style="font-size: 14pt; line-height: 200%">अगस्तिरुवाच ॥ ॥ <br>
प्रसन्नोसि यदि स्कंद मयि प्रीतिरनुत्तमा ॥ <br>
तत्समाचक्ष्व भगवंश्चिरं यन्मे हृदिस्थितम् ॥ १ ॥ <br>
अविमुक्तमिदं क्षेत्रं कदारभ्य भुवस्तले ॥ <br>
परां प्रथितिमापन्नं मोक्षदं चाभवत्कथम् ॥ २ ॥<br>
कथमेषा त्रिलोकीड्या गीयते मणिकर्णिका ॥ <br>
तत्रासीत्किं पुरास्वामिन्यदा नामरनिम्नगा ॥ ३ ॥ <br>
वाराणसीति काशीति रुद्रावास इति प्रभो ॥ <br>
अवाप नामधेयानि कथमेतानि सा पुरी ॥ <br>
आनंदकाननं रम्यमविमुक्तमनंतरम् ॥ ४ ॥ <br>
महाश्मशान इति च कथं ख्यातं शिखिध्वज ॥ <br>
एतदिच्छाम्यहं श्रोतुं संदेहं मेऽपनोदय ॥ ५ ॥ <br>
॥ स्कंद उवाच ॥ <br>
प्रश्नभारोयमतुलस्त्वया यः समुदाहृतः ॥ <br>
कुंभयोनेऽमुमेवार्थमप्राक्षीदंबिका हरम् ॥ ६ ॥ <br>
यथा च देवदेवेन सर्वज्ञेन निवेदितम् ॥ <br>
जगन्मातुः पुरस्ताच्च तथैव कथयामि ते ॥ ७ ॥ <br>
महाप्रलय काले च नष्टे स्थावरजंगमे ॥ <br>
आसीत्तमोमयं सर्वमनर्कग्रहतारकम् ॥ ८ ॥ <br>
अचंद्रमनहोरात्रमनग्न्यनिलभूतलम् ॥ <br>
अप्रधानं वियच्छून्यमन्यतेजोविवर्धितम् ॥ ९ ॥ <br>
द्रष्टृत्वादि विहीनं च शब्दस्पर्शसमुज्झितम् ॥ <br>
व्यपेतगंधरूपं च रसत्यक्तमदिङ्मुखम् ॥ 4.1.26.१० ॥ <br>
इत्थं सत्यंधतमसि सूचीभेद्ये निरंतरे ॥ <br>
तत्सद्ब्रह्मेति यच्छ्रुत्या सदैकं प्रतिपाद्यते ॥ ११ ॥ <br>
अमनोगोचरोवाचां विषयं न कथंचन ॥ <br>
अनामरूपवर्णं च न स्थूलं न च यत्कृशम् ॥ १२ ॥<br>
अह्रस्वदीर्घमलघुगुरुत्वपरिवर्जितम् ॥ <br>
न यत्रोपचयः कश्चित्तथा चापचयोपि च ॥ १३ ॥ <br>
अभिधत्ते स चकितं यदस्तीति श्रुतिः पुनः ॥ <br>
सत्यं ज्ञानमनंतं च यदानंदं परं महः ॥ १४ ॥ <br>
अप्रमेयमनाधारमविकारमनाकृति ॥ <br>
निर्गुणं योगिगम्यं च सर्वव्याप्येककारणम् ॥ १५ ॥ <br>
निर्विकल्पं निरारंभं निर्मायं निरुपद्रवम् ॥ <br>
यस्येत्थं संविकल्प्यंते संज्ञाः संज्ञोदितस्य वै ॥ १६ ॥<br>
तस्यैकलस्य चरतो द्वितीयेच्छा भवत्किल ॥ <br>
अमूर्तेन स्वमूर्तिश्च तेनाकल्पि स्वलीलया ॥ १७ ॥ <br>
सर्वैश्वर्यगुणोपेता सर्वज्ञानमयी शुभा ॥ <br>
सर्वगा सर्वरूपा च सर्वदृक्सर्वकारिणी ॥ १८ ॥ <br>
सर्वैकवंद्या सर्वाद्या सर्वदा सर्वसंकृतिः ॥ <br>
परिकल्प्येति तां मूर्तिमीश्वरीं शुद्धरूपिणीम् ॥ १९ ॥ <br>
अंतर्दधे पराख्यं यद्ब्रह्मसर्वंगमव्ययम् ॥ 4.1.26.२० ॥ <br>
अमूर्तं यत्पराख्यं वै तस्य मूर्तिरहं प्रिये ॥ <br>
अर्वाचीनपराचीना ईश्वरं मां जगुर्बुधाः ॥२१॥ <br>
ततस्तदैकलेनापि स्वैरं विहरतामया ॥ <br>
स्वविग्रहात्स्वयं सृष्टा स्वशरीरानपायिनी ॥ २२ ॥ <br>
प्रधानं प्रकृतिं त्वां च मायां गुणवतीं पराम् ॥ <br>
बुद्धि तत्त्वस्य जननीमाहुर्विकृतिवर्जिताम् ॥ २३ ॥<br>
युगपच्च त्वया शक्त्या साकं कालस्वरूपिणा॥ <br>
मयाऽऽद्य पुरुषेणैतत्क्षेत्रं चापि विनिर्मितम्॥२४॥ <br>
सा शक्तिः प्रकृतिः प्रोक्ता स पुमानीश्वरः परः ॥ <br>
ताभ्यां च रममाणाभ्यां तस्मिन्क्षेत्रे घटोद्भव ॥२५॥ <br>
परमानंदरूपाभ्यां परमानंदरूपिणी ॥<br>
पंचक्रोशपरीमाणे स्वपादतलनिर्मिते॥२६ ॥ <br>
मुने प्रलयकालेपि न तत्क्षेत्रं कदाचन॥<br>
विमुक्तं हि शिवाभ्यां यदविमुक्तं ततो विदुः ॥ २७ ॥ <br>
न यदा भूमिवलयं न यदाऽपां समुद्भवः ॥ <br>
तदा विहर्तुमीशेन क्षेत्रमेतद्विनि र्मितम्॥ २८ ॥ <br>
इदं रहस्यं क्षेत्रस्य वेद कोपि न कुंभज॥ <br>
नास्तिकाय न वक्तव्यं कदाचिच्चर्मचक्षुषे ॥ २९ ॥ <br>
श्रद्धालवे विनीताय त्रिकालज्ञानचक्षुषे ॥ <br>
शिवभक्ताय शांताय वक्तव्यं च मुमुक्षवे ॥ 4.1.26.३० ॥ <br>
अविमुक्तं तदरभ्य क्षेत्रमेतदुदीर्यते ॥ <br>
पर्यंक(?)भूतं शिवयोर्निरंतरसुखास्पदम् ॥ ३१ ॥ (पर्यंक)<br>
अभावः कल्प्यते मूढैर्यदा च शिवयोस्तयोः॥ <br>
क्षेत्रस्यास्य तदाभावः कल्प्यो निर्वाणकारिणः॥ ३२ ॥ <br>
अनाराध्य महेशानमनवाप्य च काशिकाम्॥ <br>
योगाद्युपायविज्ञोपि न निर्वाणमवाप्नुयात् ॥३३॥<br>
अस्यानंदवनं नाम पुरा कारि पिनाकिना ॥ <br>
क्षेत्रस्यानंदहेतुत्वादविमुक्तमंनतरम् ॥ ३४ ॥ <br>
आनंदकंदबीजानामंकुराणि यतस्ततः ॥ <br>
ज्ञेयानि सर्वलिंगानि तस्मिन्नानंदकानने ॥ ३५ ॥ <br>
अविमुक्तमिति ख्यातमासीदित्थं घटोद्भव ॥ <br>
तथा चाख्याम्यथ मुने यथासीन्मणिकर्णिका ॥ ३६ ॥ <br>
प्रागानंदवने तत्र शिवयो रममाणयोः ॥ <br>
इच्छेत्यभूत्कलशज सृज्यः कोप्यपरः किल ॥ ३७ ॥ <br>
यस्मिन्न्यस्ते महाभारे आवां स्वः स्वैरचारिणौ ॥ <br>
निर्वाणश्राणनं कुर्वः केवलं काशिशायिनाम् ॥ ३८ ॥ <br>
स एव सर्वं कुरुते स एव परिपाति च ॥ <br>
स एव संवृणोत्यंते सर्वैश्वर्यनिधिः स च ॥ ३९ ॥ <br>
चेतःसमुद्रमाकुंच्य चिंताकल्लोलदोलितम् ॥ <br>
सत्त्वरत्नं तमोग्राहं रजोविद्रुमवल्लितम् ॥ 4.1.26.४० ॥ <br>
यस्य प्रसादात्तिष्ठावः सुखमानंदकानने ॥ <br>
परिक्षिप्त मनोवृत्तौ क्व हि चिंतातुरे सुखम् ॥ ४१ ॥ <br>
संप्रधार्येति स विभुः सर्वतश्चित्स्वरूपया ॥ <br>
तया सह जगद्धात्र्या जगद्धाताऽथ धूर्जटिः ॥ ४२ ॥ <br>
सव्ये व्यापारयांचक्रे दृशमंगे सुधामुचम् ॥ <br>
ततः पुमानाविरासीदेकस्त्रैलोक्यसुंदरः ॥ ४३ ॥ <br>
शांतः सत्त्वगुणोद्रिक्तो गांभीर्य जितसागरः ॥ <br>
तथा च क्षमया युक्तो मुनेऽलब्धोपमोऽभवत् ॥ ४४ ॥ <br>
इंद्रनीलद्युतिःश्रीमान्पुंडरीकोत्तमेक्षणः ॥ <br>
सुवर्णाकृति सुच्छाय दुकूलयुगलावृतः ॥ ४५ ॥ <br>
लसत्प्रचंडदोर्दंड युगलद्वयराजितः ॥ <br>
उल्लसत्परमामोदनाभीह्रदकुशेशयः ॥ ४६ ॥ <br>
एकः सर्वगुणावासस्त्वेकः सर्वकलानिधिः ॥ <br>
एकः सर्वोत्तमो यस्मात्ततो यः पुरुषोत्तमः ॥ ४७ ॥<br>
ततो महांतं तं वीक्ष्य महामहिमभूषणम् ॥ <br>
महादेव उवाचेदं महाविष्णुर्भवाच्युत ॥ ४८ ॥ <br>
तव निःश्वसितं वेदास्तेभ्यः सर्वमवैष्यसि ॥ <br>
वेददृष्टेन मार्गेण कुरु सर्वं यथोचितम्॥ ४९ ॥ <br>
इत्युक्त्वा तं महेशानो बुद्धितत्त्वस्वरूपिणम् ॥ <br>
शिवया सहितो रुद्रो विवेशानंदकाननम् ॥ 4.1.26.५० ॥ <br>
ततः स भगवान्विष्णुर्मौलावाज्ञां निधाय च ॥ <br>
क्षणं ध्यानपरो भूत्वा तपस्येव मनो दधौ ॥ ५१ ॥ <br>
खनित्वा तत्र चक्रेण रम्यां पुष्करिणीं हरिः ॥ <br>
निजांगस्वेदसंदोह सलिलैस्तामपूरयत् ॥ ५२ ॥ <br>
समाः सहस्रं पंचाशत्तप उग्रं चचार सः ॥ <br>
चक्रपुष्कीरणी तीरे तत्र स्थाणुसमाकृतिः ॥ ५३ ॥ <br>
ततः स भगवानीशो मृडान्या सहितो मृडः ॥ <br>
दृष्ट्वा ज्वलंतं तपसा निश्चलं मीलितेक्षणम्॥ ५४ ॥ <br>
तमुवाच हृषीकेशं मौलिमांदोलयन्मुहुः ॥ <br>
अहो महत्त्वं तपसस्त्वहो धैर्यं च चेतसः ॥ ५५ ॥<br>
अहो अनिंधनो वह्निर्ज्वलत्येष निरंतरम्॥ <br>
अलं तप्त्वा महाविष्णो वरं वरय सत्तम ॥ ५६ ॥ <br>
मृडस्याम्रोडितमिदं प्रत्यभिज्ञाय भाषितम् ॥ <br>
उन्मीलित दृगंभोजः समुत्तस्थौ चतुर्भुजः ॥ ५७ ॥ <br>
श्रीविष्णुरुवाच ॥ ॥ <br>
यदि प्रसन्नो देवेश देवदेव महेश्वर ॥ <br>
भवान्या सहितं त्वां तु द्रष्टुमिच्छामि सर्वदा ॥ ५८ ॥ <br>
सर्वकर्मसु सर्वत्र त्वामेव शशिशेखर ॥ <br>
पुरश्चरं तं पश्यामि यथा तन्मे वरस्तथा ॥ ५९ ॥ <br>
त्वदीय चरणांभोज मकरंदमधूत्सुकः ॥ <br>
मच्चेतो भ्रमरो भ्रांतिं विहायास्तु सुनिश्चलः ॥4.1.26.६०॥ <br>
॥ श्रीशिव उवाच ॥ <br>
एवमस्तु हृषीकेश यत्त्वयोक्तं जनार्दन ॥ <br>
अन्यं वरं प्रयच्छामि तमाकर्णय सुव्रत ॥ ६१ ॥ <br>
त्वदीयस्यास्य तपसो महोपचय दर्शनात् ॥ <br>
यन्मयांदोलितो मौलिरहिश्रवणभूषणः ॥ ६२ ॥ <br>
तदांदोलनतः कर्णात्पपात मणिकर्णिका ॥ <br>
मणिभिः खचिता रम्या ततोऽस्तु मणिकर्णिका ॥ ६३ ॥<br>
चक्रपुष्करिणी तीर्थं पुराख्यातमिदं शुभम् ॥ <br>
त्वया चक्रेण खननाच्छंखचक्रगदाधर ॥ ६४ ॥ <br>
मम कर्णात्पपातेयं यदा च मणिकर्णिका ॥ <br>
तदाप्रभृति लोकेऽत्र ख्यातास्तु मणिकर्णिका ॥६५॥ <br>
॥ श्रीविष्णुरुवाच ॥ ॥ <br>
मुक्ताकुंडलपातेन तवाद्रितनयाप्रिय ॥ <br>
तीर्थानां परमं तीर्थं मुक्तिक्षेत्रमिहास्तु वै ॥६६॥ <br>
काशतेऽत्र यतो ज्योतिस्तदनाख्येयमीश्वरः ॥ <br>
अतो नामापरं चास्तु काशीति प्रथितं विभो ॥ ६७ ॥ <br>
अन्यं वरं वरे देव देयः सोप्यविचारितम् ॥ <br>
स ते परोपकारार्थं जगद्रक्षामणे शिव ॥ ६८ ॥ <br>
आब्रह्मस्तंबपर्यंतं यत्किंचिज्जंतुसंज्ञितम् ॥ <br>
चतुर्षु भूतग्रामेषु काश्यां तन्मुक्तिमाप्स्यतु ॥६९॥ <br>
अस्मिंस्तीर्थवरे शंभो मणिश्रव णभूषणे ॥ <br>
संध्यां स्नानं जपं होमं वेदाध्ययनमुत्तमम् ॥ <br>
तर्पण पिंडदानं च देवतानां च पूजनम् ॥ 4.1.26.७० ॥ <br>
गोभूतिलहिरण्याश्वदीपान्नांबरभूषणम् ॥ <br>
कन्यादानं प्रयत्नेन सप्ततंतूननेकशः ॥ ७१ ॥ <br>
व्रतोत्सर्गं वृषोत्सर्गं लिंगादि स्थापनं तथा ॥ <br>
करोति यो महाप्राज्ञो ज्ञात्वायुःक्षणगत्वरम् ॥ ७२ ॥ <br>
विपत्तिं विपुलां चापि संपत्तिमतिभंगुराम् ॥ <br>
अक्षया मुक्तिरेकास्तु विपाकस्तस्य कर्मणः ॥७३॥ <br>
अन्यच्चापि शुभं कर्म यदत्र श्रद्धयायुतम् ॥ <br>
विनात्मघातमीशान त्यक्त्वा प्रायोपवेशनम्॥७४॥ <br>
नैःश्रेयस्याः श्रियो हेतुस्तदस्तु जगदीश्वर ॥ <br>
नानुशोचति नाख्याति कृत्वा कालांतरेपि यत् ॥७५॥ <br>
तदिहाक्षयतामेतु तस्येश त्वदनुग्रहात्॥ <br>
तव प्रसादात्तस्येश सर्वमक्षयमस्तु तत् ॥ ७६ ॥ <br>
यदस्ति यद्भविष्यच्च यद्भूतं च सदाशिव ॥ <br>
तस्मादेतच्च सर्वस्मात्क्षेत्रमस्तु शुभोदयम् ॥ ७७ ॥ <br>
यथा सदाशिव त्वत्तो न किंचिदधिकं शिवम् ॥ <br>
तथानंदवनादस्मात्किंचिन्मास्त्वधिकं क्वचित् ॥ ७८ ॥ <br>
विना सांख्येन योगेन विना स्वात्मावलोकनम्॥ <br>
विना व्रत तपो दानैः श्रेयोऽस्तु प्राणिनामिह ॥ ७९ ॥<br>
शशका मशका कीटाः पतं गास्तुरगोरगाः ॥ <br>
पंचक्रोश्यां मृताः काश्यां संतु निर्वाणदीक्षिताः ॥ 4.1.26.८० ॥ <br>
नामापि गृह्णतां काश्याः सदैवास्त्वेनसः क्षयः ॥ ८१ ॥ <br>
सदा कृतयुगं चास्तु सदाचास्तूत्तरायणम्॥ <br>
सदा महोदयश्चास्तु काश्यां निवसतां सताम् ॥ ८२ ॥ <br>
यानि कानि पवित्राणि श्रुत्युक्तानि सदाशिव ॥ <br>
तेभ्योऽधिकतरं चास्तु क्षेत्रमेतत्त्रिलोचन ॥ ८३ ॥ <br>
चतुर्णामपि वेदानां पुण्यमध्ययनाच्च यत् ॥ <br>
तत्पुण्यं जायतां काश्यां गायत्रीलक्ष जाप्यतः ॥ ८४ ॥ <br>
अष्टांगयोगाभ्यासेन यत्पुण्यमपि जायतेः ॥ <br>
तत्पुण्यं साधिकं भूयाच्छ्रद्धाकाशीनिषेवणात् ॥ ८५ ॥ <br>
कृच्छ्रचांद्रायणाद्यैश्च यच्छ्रेयः समुपार्ज्यते ॥ <br>
तदेकेनोपवासेन भवत्वानंदकानने ॥ ८६ ॥ <br>
अन्यत्र यत्तपस्तप्त्वा श्रेयः स्याच्छरदां शतम् ॥ <br>
तदस्तु काश्यां वर्षेण भूमिशय्या व्रतेन हि ॥ ८७ ॥ <br>
आजन्म मौनव्रततो यदन्यत्रफलं स्मृतम् ॥ <br>
तदस्तु काश्यां पक्षाहः सत्यवाक्परिभाषणात् ॥ ८८ ॥ <br>
अन्यत्र दत्त्वा सर्वस्वं सुकृतं यत्समीरितम् ॥ <br>
सहस्रभोजनात्काश्यां तद्भूयादयुताधिकम् ॥ ८९ ॥ <br>
मुक्तिक्षेत्राणि सर्वाणि यत्संसेव्योदितं फलम् ॥ <br>
पंचरात्रात्तदत्रास्तु निषेव्य मणिकर्णिकाम् ॥ 4.1.26.९० ॥ <br>
प्रयागस्नानपुण्येन यत्पुण्यं स्याच्छिवप्रदम् ॥ <br>
काशीदर्शनमात्रेण तत्पुण्यं श्रद्धयास्त्विह ॥ ९१ ॥ <br>
यत्पुण्यमश्वमेधेन यत्पुण्यं राजसूयतः ॥ <br>
काश्यां तत्पुण्यमाप्नोतु त्रिरात्रशयनाद्यमी ॥ ९२ ॥ <br>
तुलापुरुषदानेन यत्पुण्यं सम्यगाप्यते ॥ <br>
काशीदर्शनमात्रेण तत्पुण्यं श्रद्धयास्तु वै ॥ ९३ ॥ <br>
इति विष्णोर्वरं श्रुत्वा देवदेवो जगत्पतिः ॥ <br>
उवाच च प्रसन्नात्मा तथाऽस्तु मधुसूदन ॥ ९४ ॥ <br>
॥ श्रीमहादेव उवाच ॥ ॥ <br>
शृणु विष्णो महाबाहो जगतः प्रभवाप्यय ॥ <br>
विधेहि सृष्टिं विविधां यथावत्त्वं श्रुतीरिताम् ॥ ९५ ॥ <br>
पितेव सर्वभूतानां धर्मतः पालको भव ॥ <br>
विध्वंसनीया विविधा धर्मध्वंसविधायिनः ॥ ९६ ॥ <br>
धर्मेतरपथस्थानामुपसंहृतये हरे ॥ <br>
हेतुमात्रं भवान्यस्मात्स्वकर्मनिहता हि ते ॥ ९७ ॥ <br>
यथा परिणतं सस्यं पतेत्प्रसवबंधनात् ॥ <br>
ते परीणतपाप्मानः पतिष्यंति तथा स्वयम् ॥ ९८ ॥ <br>
ये च त्वामवमन्यंते दर्पिताः स्वतपोबलैः ॥ <br>
तेषां चैवोपसंहृत्यै प्रभविष्याम्यहं हरे ॥ ९९ ॥ <br>
उपपातकिनो ये च महापातकिनश्च ये ॥ <br>
तेपि काशीं समासाद्य भविष्यंति गतैनसः ॥ 4.1.26.१०० ॥ <br>
इदं मम प्रियं क्षेत्रं पंचक्रोशीपरीमितम् ॥ <br>
ममाज्ञा प्रभवेदत्र नान्याज्ञा प्रभवेदिह ॥ १ ॥<br>
पुनर्विष्णुर्मया प्रोक्तो मृडानि शुभलोचने ॥ <br>
अत्युग्रतेजसा तेजो भ्रमंस्त्रैलोक्यविभ्रमः ॥ २ ॥ <br>
पापिनामपि जंतूनामविमुक्तनिवासिनाम् ॥ <br>
नान्यः शासयिता विप्णो तेषां शास्ताऽहमेव हि ॥ ३ ॥ <br>
योजनानां शतस्थोपि यो(?)ऽविमुक्तं स्मरेद्धृदि ॥ <br>
बहुपातकपूर्णोपि न स पापैः प्रबाध्यते ॥४॥ <br>
मम प्रियस्य क्षेत्रस्य योऽविमुक्तस्य संस्मरेत् ॥ <br>
प्राण प्रयाणसमये दूरगोप्यघवानपि ॥५॥ <br>
स पापपूगमुत्सृज्य स्वर्गभोगान्समश्नुते ॥ <br>
काशीस्मरणपुण्येन स्वर्गाद्भ्रष्टो हि जायते॥६॥ <br>
पृथिव्यामेकराड्भूत्वा भुक्त्वा भोगाननेकशः ॥ <br>
प्राप्याविमुक्तं तत्पुण्यान्निर्वाणपदभाग्भवेत् ॥ ७ ॥ <br>
बहुकालमुषित्वाऽत्र नियतेंद्रियमानसः ॥ <br>
यद्यन्यत्र विपद्येत दैवयोगाच्छुचिस्मिते ॥ ८ ॥ <br>
सोपि स्वर्गसुखं भुक्त्वा भूत्वा क्षितिपतीश्वरः ॥ <br>
पुनः काशीमवाप्याथ विंदेन्नैःश्रेयसीं श्रियम् ॥ ९ ॥ <br>
विष्णोऽविमुक्ते संवासः कर्मनिर्मूलनक्षमः ॥ <br>
द्वित्राणां हि पवित्राणां निर्वाणा येह जायते ॥ 4.1.26.११० ॥<br>
विष्णुरुवाच ॥ ॥ <br>
देवेशक्षेत्रमाहात्म्यं यो न जानाति तत्त्वतः ॥ <br>
न श्रद्दधाति म्रियते मृते तस्येह का गतिः ॥११॥ <br>
॥ शिव उवाच ॥ ॥ <br>
अन्यत्र कृत्वा पापानि बहूनि सुमहांति च ॥ <br>
अश्रद्दधानोऽतत्त्वज्ञो यद्यत्र च विपद्यते ॥ १२ ॥ <br>
महिमन्यनभिज्ञोपि क्षेत्रस्यास्य जनार्दन॥ <br>
तस्य या गतिरुद्दिष्टा तां निशामय सुव्रत ॥ १३ ॥ <br>
पंचक्रोशीं प्रविशतस्तस्य पातकसंततिः ॥ <br>
बहिरेव प्रतिष्ठेत नांतर्निर्विशते क्वचित् ॥ १४ ॥ <br>
भयाद्बहिः स्थितायां च तस्य पातकसंततौ ॥ <br>
त्रिशूलपाशपाणीनां गणानां सीमचारिणाम् ॥ १५ ॥ <br>
प्रवेशमात्रादनघ सर्वैरेनोभिरुज्झितः ॥ <br>
संस्नाय मणिकर्णिक्यां पुण्यं प्राप्नोत्यनुत्तमम् ॥ १६ ॥ <br>
सर्वतीर्थेषुसंस्नानाद्यत्पुण्यं समवाप्यते ॥ <br>
तत्पुण्यमाप्यते सम्यङ्मणिकर्ण्येक मज्जनात् ॥ १७ ॥ <br>
विधिना तत्र संस्नाय मृद्गोमयकुशादिभिः ॥ <br>
स्वशाखावारुणैर्मंत्रैर्दूर्वापामार्गदर्भकैः ॥ १८ ॥ <br>
सर्वतीर्थेषु यत्पुण्यं सर्वदानेषु यत्फलम् ॥ <br>
मणिकर्ण्यां विधिस्नातः श्रद्धया तदवाप्नुयात् ॥ १९ ॥ <br>
अश्रद्धयापि यः स्नातो मणिकर्ण्यां विधानतः ॥ <br>
सोपि पुण्यमवाप्नोति स्वर्गप्राप्तिकरं परम् ॥ 4.1.26.१२० ॥ <br>
श्रद्धया विधिवत्स्नात्वा कृत्वा देवादितर्पणम् ॥ <br>
तिलबर्हिर्यवैः सम्यक्सर्वयज्ञफलं लभेत् ॥ २१ ॥ <br>
श्रद्दधानो विधिस्नातः कृत सर्वोदकक्रियः ॥ <br>
जपन्देवान्समभ्यर्च्य सर्वमंत्रफलं लभेत् ॥ २२ ॥ <br>
स्नात्वा मौनेन विश्वेश दर्शना न्नियतेंद्रियः ॥ <br>
सर्वव्रतकृतं श्रेयो लभेद्वाचंयमः शिवे ॥ २३ ॥ <br>
स्नाने देवार्चने जप्ये मलमूत्रविसर्जने ॥ <br>
मौनं कुर्यात्प्रयत्नेन दंतधावनहोमयोः ॥ २४ ॥ <br>
विश्वेश्वरं समभ्यर्च्य सूपचारैर्विधानतः ॥ <br>
यावज्जीवं शिवार्चायाः फलमाप्नोति वै सकृत् ॥ २५ ॥ <br>
दत्त्वाल्पमपि देवेशि न्यायेनोपार्जितं धनम् ॥ <br>
अविमुक्ते मम क्षेत्रे न दरिद्रो भवेत्क्वचित् ॥ २६ ॥ <br>
विविधं धनमावर्ज्य योऽविमुक्ते न यच्छति ॥ <br>
संप्राप्य निधनं मूढोऽन्यत्र शोचति सर्वदा ॥ २७ ॥ <br>
रम्याणि यानि रत्नानि गोगजाश्वांबराण्यपि ॥ <br>
कृतानि तानि श्रेयोर्थमविमुक्तनिवासिनाम् ॥ २८ ॥<br>
विश्वेशप्रीणनार्थाय धनं निधनमेव वा ॥ <br>
न्यायेन काश्यां यः कुर्यात्स धन्यः स च धर्मवित् ॥ २९ ॥ <br>
योसौ विश्वेश्वरो देवः काशीपुर्यामुमे स्थितः ॥ <br>
लिंगरूपधरः साक्षान्मम श्रेयास्पदं हि तत् ॥ 4.1.26.१३० ॥ <br>
अविमुक्तं महत्क्षेत्रं पंचक्रोशपरीमितम् ॥ <br>
ज्योतिर्लिगं तदेकं हि ज्ञेयं विश्वेश्वराभिधम् ॥ ३१ ॥ <br>
एकदेशस्थितमपि यथा मार्तंडमंडलम् ॥ <br>
दृश्यते सर्वगं सर्वैः काश्यां विश्वेश्वरस्तथा ॥ ३२ ॥ <br>
निष्प्रत्यूहेन योगेन नानाजन्मार्जितेन च ॥ <br>
यत्फलं लभ्यतेऽन्यत्र तत्काश्यां त्यजतस्तनुम ॥ ३३ ॥ <br>
तप्त्वा तपांसि सर्वाणि बहुकालं जितेंद्रियैः ॥ <br>
यत्फलं लभ्यतेऽन्यत्र तत्काश्यामेकरात्रतः ॥ ३४ ॥ <br>
अक्षेत्रमहिमज्ञोपि श्रद्धाहीनोपि कालतः ॥ <br>
काशीप्रवेशादनघोऽमृतत्वं लभतेमृतः ॥ ३५ ॥ <br>
कृत्वाप्येनांसि चोग्राणि कालात्प्राप्याथ काशिकाम् ॥ <br>
त्यक्त्वा तनुं प्रसादान्मे मामेव प्रतिपद्यते ॥ ३६ ॥ <br>
विना मम प्रसादं वै कः काशीं प्रतिपद्यते ॥ <br>
विना ब्रध्नं विशालाक्षि दिनकृत्क इहोच्यते ॥ ३७ ॥ <br>
अप्राप्य काशीं को देवि निरंतर सुखं लभेत् ॥ <br>
बह्माद्याः प्राकृतैः पाशैर्यतो बद्धा निरंतरम् ॥ ३८ ॥ <br>
चतुर्विंशतिभिः पाशैस्त्रिगुणैः क्रियया दृढैः ॥ <br>
कंठे बद्धा विमुच्यंते कथं काशीं विना जनाः ॥ ॥ ३९ ॥ <br>
बहूपसर्गो योगोयं कृच्छ्रसाध्यं तपो हि यत् ॥ <br>
योगाद्भ्रष्टस्तपोभ्रष्टो गर्भक्लेशसहःपुनः ॥ 4.1.26.१४० ॥ <br>
कृत्वापि काश्यां पापानि काश्यामेव म्रियेत चेत् ॥ <br>
भूत्वा रुद्रपिशाचोपि पुनर्मुक्तिमवाप्स्यति ॥ ४१ ॥ <br>
काश्यां मृतानां जंतूनां दैवात्पापकृतामपि ॥ <br>
न पातो नरके तेषां तेषां शास्ताहमेव यत् ॥ ४२ ॥ <br>
कायं विज्ञाय सापायं स्मृत्वा गर्भस्य वेदनाम् ॥ <br>
त्यक्त्वा राज्यमपि प्राज्यं सेव्या काशी निरंतरम् ॥ ४३ ॥ <br>
अतर्कितं समभ्येत्य यमदूताः सुदारुणाः ॥ <br>
बद्ध्वा पाशैर्हनिष्यंति क्षिप्रं काशीं ततः श्रयेत ॥ ४४ ॥ <br>
न पापेभ्यो भयं यत्र न भयं यत्र वै यमात् ॥ <br>
न गर्भवासभीर्यत्र तां काशीं को न संश्रयेत् ॥ ४५ ॥<br>
अद्य प्रातः परश्वो वा मरणं प्राप्यमेव च ॥ <br>
यावत्कालविलंबोस्ति तावत्काशीं समाश्रयेत् ॥ ४६ ॥ <br>
प्राप्ते तु मरणे पुंसां पुनर्जन्म पुनर्मृतिः ॥ <br>
अपुनर्भवभूमिं च तस्मात्काशीं श्रयेद्बुधः ॥ ४७ ॥ <br>
पुत्रक्षेत्रकलत्राख्यां त्यक्त्वा मायां हि वैष्णवीम् ॥ <br>
भवांतरेनेकरूपां भवघ्नीं काशिकां श्रयेत् ॥४८॥ <br>
॥ स्कंद उवाच ॥ <br>
दूरं मे मरणंयुवाहमधुना धार्यं न चित्तेत्विति श्रोतव्यो निभृतं कृतांत महिषग्रैवेयघंटारवः ॥ <br>
नैकट्यात्प्रकटोत्कटश्रमघटामप्राप्य हित्वा द्रुतं जीर्णां पर्णकुटीं ततः पटुमतिर्गच्छेत्पुरीं धूर्जटेः ॥ ४९ ॥ <br>
व्यास उवाच ॥ <br>
अगस्त्यस्य पुरः सूत कथयित्वा कथामिमाम् ॥ <br>
सर्वपापप्रशमनीं पुनः स्कंद उवाच ह ॥ 4.1.26.१५० ॥ <br>
इति श्रीस्कांदे महापुराण एकाशीति साहस्र्यां संहितायां चतुर्थे काशीखंडे पूर्वार्द्धे मणिकर्णिकाख्यानं नाम षड्विंशोऽध्यायः ॥ २६ ॥<br>
<br>
<br>
</span>
