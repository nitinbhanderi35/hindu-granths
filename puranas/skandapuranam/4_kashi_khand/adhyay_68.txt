<span style="font-size: 14pt; line-height: 200%">।। स्कंद उवाच ।।<br>
अन्यच्च शृणु विप्रेंद्र वृत्तातं तत्र संभवम् ।। <br>
महाश्चर्यप्रजननं महापातकहारि च ।। १ ।।<br>
इत्थं कथां प्रकुर्वाणे रत्नशेस्य महेश्वरे ।। <br>
कोलाहलो महानासीत्त्रातत्रातेति सर्वतः ।। २ ।।<br>
महिषासुरपुत्रोसौ समायाति गजासुरः ।। <br>
प्रमथन्प्रमथान्सर्वान्निजवीर्य मदोद्धतः ।। ३ ।।<br>
यत्रयत्र धरायां स चरणं प्रमिणोति हि ।। <br>
अचलोल्लोलयांचक्रे तत्रतत्रास्य भारतः ।। ४ ।।<br>
ऊरुवेगेन तरवः पतंति शिखरैः सह ।। <br>
यस्य दोर्दंडघातेन चूर्णाः स्युश्च शिलोच्चयाः ।। ५ ।।<br>
यस्य मौलिजसंघर्षाद्घ(?)नाव्योम त्यजंत्यपि।।<br>
नीलिमानं न चाद्यापि जह्युस्तक्लेशसंगजम् ।। ६ ।।<br>
यस्य निःश्वाससंभारैरुत्तरंगा महाब्धयः ।। <br>
नद्योप्यमंदकल्लोला भवंति तिमिभिः सह ।। ७ ।।<br>
योजनानां सहस्राणि नवयस्य समुच्छ्रयः ।। <br>
तावानेव हि विस्तारस्तनोर्मायाविनोस्य हि ।। ।। ८ ।।<br>
यन्नेत्रयोः पिंगलिमा तथा तरलिमा पुनः ।। <br>
विद्युता नोज्झ्यतेऽद्यापि सोयमायाति सत्वरः ।। ९ ।।<br>
यांयां दिशं समभ्येति सोयं दुःसह दानवः ।। <br>
सासा समी भवेदस्य साध्वसादिव दिग्ध्रुवम् ।। 4.2.68.१० ।।<br>
ब्रह्मलब्धवरश्चायं तृणीकृतजगत्त्रयः ।। <br>
अवध्योहं भवामीति स्त्रीपुंसैः कामनिर्जितैः ।। ११ ।।<br>
ततस्त्रिशूलहेतिस्तमायांतं दैत्यपुंगवम् ।। <br>
विज्ञायावध्यमन्येन शूलेनाभिजघान तम् ।। १२ ।।<br>
प्रोतस्तेन त्रिशूलेन स च दैत्यो गजासुरः ।। <br>
छत्रीकृतमिवात्मानं मन्यमानो जगौ हरम् ।। १३ ।।<br>
।। गजासुर उवाच ।। ।।<br>
त्रिशूलपाणे देवेश जाने त्वां स्मरहारिणम् ।।<br>
तव हस्ते मम वधः श्रेयानेव पुरांतक ।। १४ ।।<br>
किंचिद्विज्ञप्तुमिच्छामि अवधेहि ममेरितम्।। <br>
सत्यं ब्रवीमि नासत्यं मृत्युंजय विचारय ।।१५।।<br>
त्वमेको जगतां वंद्यो विश्वस्योपरि संस्थितः ।। <br>
अहं त्वदुपरिष्टाच्च स्थितोस्मी ति जितं मया ।। १६ ।।<br>
धन्योस्म्यनुगृहीतोस्मि त्वत्त्रिशूलाग्रसंस्थितः ।। <br>
कालेन सर्वैर्मर्तव्यं श्रेयसे मृत्युरीदृशः ।। १७ ।।<br>
इति तस्य वचः श्रुत्वा देवदेवः कृपानिधिः ।। <br>
प्रोवाच प्रहसञ्छंभुर्घटोद्भव गजासुरम् ।। १८ ।।<br>
।। ईश्वर उवाच।। ।।<br>
गजासुर प्रसन्नोस्मि महापौरुषशेवधे ।। <br>
स्वानुकूल वरं ब्रूहि ददामि सुमतेऽसुर ।। १९ ।।<br>
इत्याकर्ण्य स दैत्येंद्रः प्रत्युवाच महेश्वरम् ।।<br>
।। गजासुर उवाच ।। ।।<br>
यदि प्रसन्नो दिग्वासस्तदा नित्यं वसान मे ।। 4.2.68.२० ।।<br>
इमां कृत्तिं विरूपाक्ष त्वत्त्रिशूलाग्निपाविताम् ।। <br>
स्वप्रमाणां सुखस्पर्शां रणांगणपणीकृताम् ।। २१ ।।<br>
इष्टगंधिः सदैवास्तु सदैवास्त्वतिकोमला ।। <br>
सदैव निर्मला चास्तु सदैवास्त्वतिमंडनम् ।। २२ ।।<br>
महातपोऽनलज्वालाः प्राप्यापि सुचिरं विभो ।। <br>
न दग्धा कृत्तिरेषा मे पुण्यगंधनिधिस्ततः ।। २३ ।।<br>
यदि पुण्यवती नैषा ममकृत्तिर्दिगंबर ।। <br>
तदा त्वदंगसंगोस्याः कथं जातो रणांगणे ।। २४ ।।<br>
अन्यं च मे वरं देहि यदि तुष्टोसि शंकर ।। <br>
नामास्तु कृत्तिवासास्ते प्रारभ्याद्यतनं दिनम् ।। २५ ।।<br>
इति तस्य वचः श्रुत्वा तथेत्युक्त्वा च शंकरः ।। <br>
पुनःप्रोवाच तं दैत्यं भक्तिनिर्मलमानसम् ।। २६ ।।<br>
।। ईश्वर उवाच ।। ।। ।।<br>
शृणु पुण्यनिधे दैत्य वरमन्यं सुदुर्लभम् ।। <br>
अविमुक्ते महाक्षेत्रे रण त्यक्त कलेवर ।।२७।।<br>
इदं पुण्यशरीरं ते क्षेत्रेस्मिन्मुक्तिसाधने ।। <br>
मम लिंगं भवत्वत्र सर्वेषांमुक्तिदायकम् ।। २८ ।।<br>
कृत्तिवासेश्वरं नाम महापातकनाशनम् ।। <br>
सर्वेषामेव लिंगानां शिरोभूतमिदं वरम् ।।२९ ।।<br>
यावंति संति लिंगानि वाराणस्यां महांत्यपि ।। <br>
उत्तमं तावतामेतदुत्तमांगवदुत्तमम् ।। 4.2.68.३० ।।<br>
मानवानां हितायात्र स्थास्येहं सपरिग्रहः ।। <br>
दृष्टेनानेन लिंगेन पूजितेन स्तुतेन च।।<br>
कृतकृत्यो भवेन्मर्त्यः संसारं न विशेत्पुनः ।। ३१ ।।<br>
रुद्राः पाशुपताः सिद्धा ऋषयस्तत्त्वचिंतकाः ।। <br>
शांता दांता जितक्रोधा निर्द्वंद्वा निष्परिग्रहाः ।। ३२ ।।<br>
अविमुक्ते स्थिता ये तु मम भक्ता मुमुक्षवः ।। <br>
मानापमानयोस्तुल्याः समलोष्टाश्मकांचनाः ।।३३।।<br>
कृत्तिवासेश्वरे लिंगे स्थास्येहं तदनुग्रहे ।। <br>
दशकोटिसहस्राणि तीर्थानि प्रतिवासरम् ।। ।। ३४ ।।<br>
त्रिकालमागमिष्यंति कृत्तिवासे न संशयः ।। <br>
कलिद्वापरसंभूता नराः कल्मषबुद्धयः ।। ३५ ।।<br>
सदाचारविनिर्मुक्ताः सत्यशौचपराङ्मुखाः ।। <br>
मायया दंभलोभाभ्यां मोहाहंकृतिसंयुताः ।। ३६ ।।<br>
शूद्रान्नसेविनो विप्रा जिह्वाला अतिलालसाः ।। <br>
संध्यास्नानजपेज्यासु दूरीकृत मनोधियः ।। ३७ ।।<br>
कृत्तिवासेश्वरं प्राप्य सर्वपापविवर्जिताः ।। <br>
सुखेन मोक्षमेष्यंति यथा सुकृतिनस्तथा ।। ३८ ।।<br>
कृत्तिवासेश्वरं लिंगं सेव्यं काश्यां ततो नरैः ।। <br>
जन्मांतरसहस्रेषु मोक्षोन्यत्र सुदुर्लभः ।। ३९ ।।<br>
कृत्तिवासेश्वरे लिंगे लभ्यस्त्वेकेन जन्मना ।। <br>
पृर्वजन्मकृतं पापं तपोदानादिभिः शनैः ।।<br>
नश्येत्सद्यो विनश्येत कृत्तिवासे श्वरेक्षणात् ।।4.2.68.४०।। <br>
कृत्तिवासेश्वरं लिंगं येर्चयिष्यंति मानवाः ।।<br>
प्रविष्टास्ते शरीरे मे तेषां नास्ति पुनर्भवः ।।४१।। <br>
अविमुक्तेऽत्र वस्तव्यं जप्तव्यं शतरुद्रियम्।।<br>
कृत्तिवासेश्वरो देवो द्रष्टव्यश्च पुनःपुनः ।। ४२ ।। <br>
सप्तकोटिमहारुद्रैः सुजप्तैर्यत्फलं भवेत् ।।<br>
तत्फलं लभ्यते काश्यां पूजनात्कृत्तिवाससः ।। ४३ ।। <br>
माघ कृष्णचतुर्दश्यामुपोष्य निशि जागृयात् ।।<br>
कृत्तिवासेशमभ्यर्च्य यः स यायात्परां गतिम्।। ४४ ।।<br>
शुक्लायां पंचदश्यां यश्चैत्र्यां कर्ता महोत्सवम्।। <br>
कृत्तिवासेश्वरे लिंगे न स गर्भं प्रवक्ष्येते ।। ४५ ।।<br>
कथयित्वेति देवेशस्तत्कृत्तिं परिगृह्य च ।। <br>
गजासुरस्य महतीं प्रावृणोद्धरिदंबरः ।। ४६ ।।<br>
महामहोत्सवो जातस्तस्मिन्नहनि कुंभज ।। <br>
कृत्तिवासत्वमापेदे यस्मिन्देवो दिगंबरः ।। ४७ ।।<br>
यत्रच्छत्रीकृतो दैत्यः शूलमारोप्य भूतले ।। <br>
तच्छूलोत्पाटनाज्जातं तत्र कुंडं महत्तरम् ।।४८।।<br>
तस्मिन्कुंडे नरः स्नात्वा कृत्वा च पितृतर्पणम् ।। <br>
कृत्तिवासेश्वरं दृष्ट्वा कृतकृत्यो नरो भवेत् ।।४९।।<br>
स्कंद उवाच ।।<br>
तस्मिंस्तीर्थे तु यद्वृत्तं तदगस्ते निशामय ।। <br>
काका हंसत्वमापन्नास्तत्तीर्थस्य प्रभावतः ।। 4.2.68.५० ।।<br>
एकदा कृत्तिवासे तु चैत्र्यां यात्राऽभवत्पुरा ।। <br>
अन्नं राशीकृतं तत्र ह्युपहारसमुद्भवम् ।। ५१ ।।<br>
बहुदेवलकैर्विप्र तं दृष्ट्वा पक्षिणो मिलन् ।। <br>
परस्परं तदन्नार्थं युध्यंतो व्योमवर्त्मनि ।। ५२ ।।<br>
बलिपुष्टैरपुष्टांगा रटतः करटाः कटु ।। <br>
वलिभिश्चातिपुष्टांगैरबलाश्चंचुभिर्हताः ।। ५३ ।।<br>
ते हन्यमाना न्यपतंस्तस्मिन्कुंडे नभोंगणात् ।। <br>
आयुःशेषेण संत्राता हंसीभूतास्तु वायसाः ।। ५४ ।।<br>
आश्चर्यवंतस्तत्रत्या यात्रायां मिलिता जनाः ।। <br>
ऊचुरंगुलिनिर्देशैरहो पश्यत पश्यत ।। ५५ ।।<br>
अस्मासु वीक्षमाणेषु काकाः कुंडेत्र ये पतन् ।। <br>
धार्तराष्ट्रास्तु ते जातास्तीर्थस्यास्य प्रभावतः ।। ५६ ।।<br>
हंसतीर्थं तदारभ्य कृत्तिवास समीपतः ।। <br>
नाम्ना ख्यातमभूल्लोके तत्कुंडं कलशोद्भव।। ।। ५७ ।।<br>
अतीव मलिनात्मानो महामलिन कर्मभिः ।। <br>
क्षणान्निर्मलतां यांति हंसतीर्थकृतोदकाः ।। ५८ ।।<br>
काश्यां सदैव वस्तव्यं स्नातव्यं हंसतीर्थके ।। <br>
द्रष्टव्यः कृत्तिवासेशः प्राप्तव्यं परमं पदम् ।। ५९ ।।<br>
काश्यां लिंगान्यनेकानि मुने संति पदेपदे ।। <br>
कृत्तिवासेश्वरं लिंगं सर्वलिंगशिरः स्मृतम् ।। 4.2.68.६० ।।<br>
कृत्तिवासं समाराध्य भक्तियुक्तेन चेतसा ।। <br>
सर्वलिंगाराधनजं फलं काश्यामवाप्यते ।। ६१ ।।<br>
जपो दानं तपो होमस्तर्पणं देवतार्चनम् ।। <br>
समीपे कृत्तिवासस्य कृतं सर्वमनंतकम् ।। ६२ ।।<br>
तीर्थं त्वनादिसंसिद्धमेतत्कलशसंभव ।। <br>
पुनर्देवस्य सान्निध्यादाविरासीन्महेशितुः ।। ६३ ।।<br>
एतानि सिद्धलिंगानिच्छन्नानि स्युर्युगेयुगे ।। <br>
अवाप्य शंभुसान्निध्यं पुनराविर्भवंति हि ।। ६४ ।।<br>
हंसतीर्थस्य परितो लिंगानामयुतं मुने ।। <br>
प्रतिष्ठितं मुनिवरैरत्रास्ति द्विशतोत्तरम् ।।६५।।<br>
एकैकं सिद्धिदं नृणामविमुक्तनिवासिनाम् ।। <br>
लिंगं कात्यायनेशादि च्यवनेशां तमेव हि ।। ६६ ।।<br>
लोमशेशं महालिंगं लोमशेन प्रतिष्ठितम् ।। <br>
कृत्तिवासः प्रतीच्यां  तु तद्दृष्ट्वा क्वांतकाद्भयम् ।। ६७ ।।<br>
मालतीशं शुभं लिंगं कृत्तिवासोत्तरे महत् ।। <br>
सपर्ययित्वा तल्लिंगं राजा गजपतिर्भवेत् ।। ६८ ।।<br>
अंतकेश्वर संज्ञं च लिंगं तद्रुद्रदिक्स्थितम् ।। <br>
अतिपापोपि निष्पापो जायते तद्विलोकनात् ।।६९।।<br>
जनकेशं महालिंगं तत्पार्श्वे ज्ञानदं परम् ।। <br>
तल्लिंग वरिवस्यातो ब्रह्मज्ञानमवाप्यते ।।4.2.68.७० ।।<br>
तदुत्तरे महामूर्तिरसितांगोस्ति भैरवः ।। <br>
तस्य दर्शनतः पुंसां न भवेद्यमदर्शनम् ।।७१।।<br>
शुष्कोदरी च तत्रास्ति देवी विकटलोचना ।। <br>
कृत्तिवासादुदीच्यां तु काशीप्रत्यूह भक्षिणी ।। ७२ ।।<br>
अग्निजिह्वोस्ति वेतालस्तस्या देव्यास्तु नैर्ऋते ।। <br>
ददाति वांछितां सिद्धिं सोर्चितो भौमवासरे ।। ७३ ।।<br>
वेतालकुंडं तत्रास्ति सर्वव्याधिविघातकृत् ।। <br>
तत्कुंडोदकसंस्पर्शाद्व्रणविस्फोटरुग्व्रजेत् ।। ७४ ।।<br>
वेतालकुंडे सुस्नातो वेतालं प्रणिपत्य च ।। <br>
लभेत वांछितां सिद्धिं दुर्लभां सर्वदेहिभिः ।। ७५ ।।<br>
गणोस्ति तत्र द्विभुजश्चतुष्पात्पंचशीर्षकः ।। <br>
तस्य संवीक्षणादेव पापं याति सहस्रधा ।। ७६ ।।<br>
तदुत्तरे मुने रुद्रश्तुःशृंगोस्ति भीषणः ।। <br>
त्रिपादस्तु द्विशीर्षा च हस्ताः स्युः सप्त एव हि ।।।७७ ।।<br>
रोरूयते वृषाकारस्त्रिधा बद्धः स कुंभज ।। <br>
काशीविघ्रकरा ये च ये काश्यां पापबुद्धयः ।। ७८ ।।<br>
तेषां च संछिदां कर्तुमहं धृतकुठारकः ।।<br>
ये काश्यां विघ्नहर्तारो ये काश्यां धर्मबुद्धयः ।। ७९ ।।<br>
सुधाघटकरश्चाहं तद्वंशपरिषेककृत् ।। <br>
तं दृष्ट्वा वृषरुद्रं वै पूजयित्वा तु भक्तितः ।। 4.2.68.८० ।।<br>
महामहोपचारैश्च न विघ्नैरभिभूयते ।। <br>
मणिप्रदीपो नागोऽस्ति तस्माद्रुद्रादुदग्दिशि ।। ८१ ।।<br>
मणिकुंडं तदग्रे तु विषव्याधिहरं परम् ।। <br>
तस्मिन्कुंडे कृतस्नानस्तं नागं परिवीक्ष्य च ।। ८२ ।।<br>
मणिमाणिक्यसंपूर्ण गजाश्वरथसंकुलम् ।। <br>
स्त्रीरत्नपुत्ररत्नैश्च समृद्धं राज्यमाप्नुयात् ।। ८३ ।।<br>
कृत्तिवासेश्वरं लिंगं काश्यां यैर्न विलोकितम् ।। <br>
ते मर्त्यलोके भाराय भुवो भूता न संशयः ।। ८४ ।।<br>
।। स्कंद उवाच ।। ।।<br>
कृत्तिवासः समुत्पत्तिं ये श्रोष्यंतीह मानवाः ।। <br>
तल्लिंगदर्शनाच्छ्रेयो लप्स्यंते नात्र संशयः ।। ८५ ।। ।।<br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंड उत्तराधें कृत्तिवासः समुद्भवो नामाष्टषष्टितमोऽप्यायः ।।६८।।<br>
<br>
<br>
</span>
