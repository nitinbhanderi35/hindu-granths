<span style="font-size: 14pt; line-height: 200%">स्कंद उवाच ॥ ॥ <br>
शृणुष्व मैत्रावरुणे द्वारवत्यां यदूद्वहः ॥ <br>
दानवानां वधार्थाय भुवोभारापनुत्तये ॥ १ ॥<br>
आविरासीत्स्वयं कृष्णः कृष्णवर्त्मप्रतापवान् ॥ <br>
वासुदेवो जगद्धाम देवक्या वसुदेवतः॥२॥ <br>
साशीतिलक्षं तस्यासन्कुमारा अर्कवर्चसः ॥ <br>
स्वर्गे पितादृशा बालाः सुशीला न हि कुंभज ॥ ३ ॥ <br>
अतीवरूपसंपन्ना अतीव सुमहाबलाः ॥ <br>
अतीव शस्त्रशास्त्रज्ञा अतीव शुभलक्षणाः ॥ ४ ॥ <br>
तांद्रष्टुं मानसः पुत्रो ब्रह्मणस्तपसांनिधिः ॥ <br>
कृतवल्कलकौपीनो धृत कृष्णाजिनांबरः ॥॥।<br>
गृहीतब्रह्मदंडश्च त्रिवृन्मौंजी सुमेखलः ॥ <br>
उरस्थलस्थ तुलसी मालया समलंकृतः ॥ ६ ॥ <br>
गोपीचंदननिर्यास लसदंगविलेपनः ॥ <br>
तपसा कृशसर्वांगो मूर्तो ज्वलनवज्ज्वलन् ॥७॥ <br>
आजगामांबरचरो नारदो द्वारकापुरीम् ॥ <br>
विश्वकर्मविनिर्माणां जितस्वर्गपुरीश्रियम् ॥८॥ <br>
तंदृष्ट्वा नारदं सर्वे विनम्रतरकंधराः ॥ <br>
प्रबद्ध मूर्धांजलयः प्रणेमुर्वृष्णिनंदनाः ॥ ९ ॥ <br>
सांबः स्वरूपसौंदर्य गर्वसर्वस्वमोहितः ॥ <br>
न ननाम मुनिं तत्र हसंस्तद्रूपसंपदम् ॥ 4.1.48.१० ॥ <br>
सांबस्य तमभिप्रायं विज्ञाय स महामुनिः ॥ <br>
विवेश सुमहारम्यं नारदः कृष्णमंदिरम् ॥ ११ ॥ <br>
कृष्णोथ दृष्ट्वाऽऽगच्छंतं प्रत्युद्गम्य च नारदम् ॥ <br>
मधुपर्केण संपूज्य स्वासने चोपवेशयत् ॥ १२ ॥ <br>
कृत्वा कथा विचित्रार्थास्तत एकांतवर्तिनः ॥ <br>
कृष्णस्य कर्णेऽकथयन्नारदः सांबचेष्टितम् ॥ १३ ॥ <br>
अवश्यं किंचिदत्राऽस्ति यशोदानंदवर्धन ॥ <br>
प्रायशस्तन्न घटतेऽसंभाव्यं नाथ वास्त्रियाम् ॥ १४ ॥ <br>
यूनां त्रिभुवनस्थानां सांबोऽतीव सुरूपवान् ॥ <br>
स्वभावचंचलाक्षीणां चेतोवृत्तिः सुचंचला ॥ १५ ॥ <br>
अपेक्षंते न मुग्धाक्ष्यः कुलं शीलं श्रुतं धनम् ॥ <br>
रूपमेव समीक्षंते विषमेषु विमोहिताः ॥१६॥  <br>
अथवा विदितं नो ते वल्लवीनां विचेष्टितम् ॥ <br>
विनाष्टौनायिकाः कृष्ण कामयंतेऽबलाह्यमुम् ॥ ४३ ॥ <br>
वामभ्रुवां स्वभावाच्च नारदस्य च वाक्यतः ॥ <br>
विज्ञाताऽऽखिलवृत्तांतस्तथ्यं कृष्णोप्यमन्यत ॥ १८ ॥<br>
तावद्धैर्यंचलाक्षीणां तावच्चेतोविवेकिता ॥ <br>
यावन्नार्थी विविक्तस्थो विविक्तेर्थिनि नान्यथा ॥ १९॥ <br>
इत्थं विवेचयंश्चित्ते कृष्णः क्रोधनदीरयम् ॥ <br>
विवेकसेतुनाऽऽस्तभ्य नारदं प्राहिणोत्सुधीः ॥4.1.48.२०॥ <br>
सांबस्य वैकृतं किंचित्क्वचित्कृष्णोनवैक्षत॥ <br>
गते देवमुनौ तस्मिन्वीक्षमाणोप्यहर्निशम् ॥२१॥ <br>
कियत्यपि गते काले पुनरप्याययौ मुनिः ॥ <br>
मध्ये लीलावतीनां च ज्ञात्वा कृष्णमवस्थितम् ॥ २२ ॥ <br>
बहिः क्रीडंतमाहूय सांबमित्याह नारदः ॥ <br>
याहि कृष्णांतिकं तूर्णं कथयागमनं मम ॥२३ ॥ <br>
सांबोपि यामि नोयामि क्षणमित्थमचिंतयत् ॥ <br>
कथं रहःस्थ पितरं यामि स्त्रैणसखंप्रति ॥ २४ ॥ <br>
न यामि च कथं वाक्यादस्याहं ब्रह्मचारिणः ॥ <br>
ज्वलदंगारसंकाश स्फुरत्सर्वांगतेजसः ॥ २५॥ <br>
प्रणमत्सुकुमारेषु व्रीडितोयं मयैकदा ॥ <br>
इदानीमपि नो यायामस्य वाक्यान्महामुनेः ॥ २६ ॥ <br>
अत्याहितं तदस्तीह तदागोद्वयदर्शनात् ॥ <br>
पितुः कोपोपि सुश्लाघ्यो मयि नो ब्राह्मणस्य तु ॥ २७॥ <br>
ब्रह्मकोपाग्निनिर्दग्धाः प्ररोहंति न जातुचित् ॥ <br>
अपराग्निविनिर्दग्धारो हंते दावदग्धवत् ॥ २८॥ <br>
इति ध्यात्वा क्षणं सांबोऽविशदंतःपुरंपितुः ॥ <br>
मध्ये स्त्रैणसभंकृष्णं यावज्जांबवतीसुतः ॥ २९ ॥ <br>
दूरात्प्रणम्य विज्ञप्तिं स चकार सशंकितः ॥ <br>
तावत्तमन्वगच्छच्च नारदः कार्यसिद्धये ॥ 4.1.48.३० ॥ <br>
ससंभ्रमोथ कृष्णोपि दृष्ट्वा सांबं च नारदम् ॥ <br>
समुत्तस्थौ परिदधत्पीतकौशेयमंबरम् ॥ ३१ ॥ <br>
उत्थिते देवकीसूनौ ताः सर्वा अपि गोपिकाः ॥ <br>
विलज्जिताः समुत्तस्धुर्गृह्णंत्यः स्वंस्वमंबरम् ॥ ३२ ॥ <br>
महार्हशयनीये तं हस्ते धृत्वा महामुनिम् ॥ <br>
समुपावेशयत्कृष्णः सांबश्च क्रीडितुं ययौ ॥ ३३ ॥ <br>
तासां स्खलितमालोक्य तिष्ठंतीनां पुरो मुनिः ॥ <br>
कृष्णलीलाद्रवीभूतवरांगानां जगौ हरिम् ॥ ३४ ॥ <br>
पश्यपश्य महाबुद्धे दृष्ट्वा जांबवतीसुतम् ॥ <br>
इमाः स्खलितमापन्नास्तद्रूपक्षुब्धचेतसः ॥ ३५ ॥ <br>
कृष्णोपि सांबमाहूय सहसैवाशपत्सुतम् ॥ <br>
सर्वा जांबवतीतुल्याः पश्यंतमपि दुर्विधेः ॥ ३६ ॥ <br>
यस्मात्त्वद्रूपमालोक्य गोपाल्यः स्खलिता इमाः ॥ <br>
तस्मात्कुष्ठी भव क्षिप्रमकांडागमनेन च ॥ ३७ ॥<br>
वेपमानो महाव्याधिभयात्सांबोपि दारुणात् ॥ <br>
कृष्णं प्रसादयामास बहुशः पापशांतये॥ ३८ ॥ <br>
कृष्णोप्यनेन संजानन्सांबं स्वसुतमौरसम् ॥ <br>
अब्रवीत्कुष्ठमोक्षाय व्रज वैश्वेश्वरीं पुरीम् ॥ ३९ ॥ <br>
तत्र ब्रध्नं समाराध्य प्रकृतिं स्वामवाप्स्यसि ॥ <br>
महैनसां क्षयो यत्र नास्ति वाराणसीं विना ॥ 4.1.48.४० ॥ <br>
यत्र विश्वेश्वरः साक्षाद्यत्र स्वर्गापगा च सा ॥ <br>
येषां महैनसां दृष्टा मुनिभिर्नैव निष्कृतिः ॥ <br>
तेषां विशुद्धिरस्त्येव प्राप्य वाराणसीं पुरीम् ॥ ४१ ॥ <br>
न केवलं हि पापेभ्यो वाराणस्यां विमुच्यते ॥ <br>
प्राकृतेभ्योपि पापेभ्यो मुच्यते शंकराज्ञया ॥ ४२ ॥ <br>
पुरा पुरारिणा सृष्टमविमुक्तं विमुक्तये ॥ <br>
सर्वेषामेव जंतूनां कृपयांते तनुत्यजाम् ॥ ४३ ॥ <br>
तत्रानंदवने शंभोस्तवशाप निराकृतिः ॥ <br>
सांब तत्त्वेरितं याहि नान्यथा शापनिर्वृतिः ॥ ४४ ॥ <br>
ततः कृष्णं समापृच्छ्य कर्मनिर्मुक्तचेष्टितः ॥ <br>
नारदः कृतकृत्यः सन्ययावाकाशवर्त्मना ॥ ४५ ॥ <br>
सांबो वाराणसीं प्राप्य समाराध्यांशुमालिनम् ॥ <br>
कुंडं तत्पृष्ठतः कृत्वा निजां प्रकृतिमाप्तवान् ॥४६ ॥ <br>
सांबादित्यस्तदारभ्य सर्वव्याधिहरो रविः ॥ <br>
ददाति सर्वभक्तेभ्योऽनामयाः सर्वसंपदः ॥ ४७ ॥ <br>
सांबकुंडे नरः स्नात्वा रविवारेऽरुणोदये॥ <br>
सांबादित्यं च संपूज्य व्याधिभिर्नाभिभूयते ॥ ४८ ॥ <br>
न स्त्री वैधव्यमाप्नोति सांबादित्यस्य सेवनात् ॥ <br>
वंध्या पुत्रं प्रसूयेत शुद्धरूपसमन्वितम् ॥ ४९ ॥ <br>
शुक्लायां द्विज सप्तम्यां माघे मासि रवेर्दिने ॥ <br>
महापर्व समाख्यातं रविपर्व समं शुभम् ॥ 4.1.48.५० ॥ <br>
महारोगात्प्रमुच्येत तत्र स्नात्वारुणोदये ॥ <br>
सांबादित्यं प्रपूज्यापि धर्ममक्षयमाप्नुयात् ॥ ५१ ॥ <br>
सन्निहत्यां कुरुक्षेत्रे यत्पुण्यं राहुदर्शने ॥ <br>
तत्पुण्यं रविसप्तम्यां माघे काश्यां न संशयः ॥ ५२ ॥ <br>
मधौमासि रवेर्वारे यात्रा सांवत्सरी भवेत् ॥ <br>
अशोकैस्तत्र संपूज्य कुंडे स्नात्वा विधानतः ॥ ५३ ॥ <br>
सांबादित्यं नरो जातु न शोकैरभिभूयते ॥ <br>
संवत्सरकृतात्पापाद्बहिर्भवति तत्क्षणात् ॥ ५४ ॥ <br>
विश्वेशात्पश्चिमाशायां सांबेनात्र महात्मना ॥ <br>
सम्यगाराधिता मूर्तिरादित्यस्य शुभप्रदा ॥ ५५ ॥<br>
इयं भविष्या तन्मूर्तिरगस्ते त्वत्पुरोऽकथि ॥ <br>
तामभ्यर्च्य नमस्कृत्य कृत्वाष्टौ च प्रदक्षिणाः ॥ <br>
नरो भवति निष्पापः काशीवास फलं लभेत् ॥ ५६ ॥ <br>
सांबादित्यस्य माहात्म्यं कथितं ते महामते ॥ <br>
यच्छ्रुत्वापि नरो जातु यमलोकं न पश्यति ॥ ५७ ॥ <br>
इदानीं द्रौपदादित्यं कथयिष्यामि तेनघ ॥ <br>
तथा द्रौपदआदित्यः संसेव्यो भक्तसिद्धिदः ॥ ५८ ॥ ॥ <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे पूर्वार्द्धे सांबादित्यमाहात्म्यकथनं नामाष्टचत्वारिंशोध्यायः ॥४८॥ <br>
<br>
<br>
</span>
