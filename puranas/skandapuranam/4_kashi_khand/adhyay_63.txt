<span style="font-size: 14pt; line-height: 200%">अगस्त्य उवाच ।। ।।<br>
दृष्ट्वा काशीं दृगानंदां तारकारे पुरारिणा ।। <br>
किमकारि समाचक्ष्व प्राप्तां बहुमनोरथैः ।। १ ।।<br>
।। स्कंद उवाच ।। ।।<br>
पतिव्रतापते ऽगस्त्य शृणु वक्ष्याम्यशेषतः ।। <br>
मृगांकलक्ष्मणोत्कंठं काशी नेत्रातिथीकृता ।। २ ।।<br>
अथ सर्वज्ञनाथेन भक्तवत्सलचेतसा ।। <br>
जैगीषव्यो मुनिश्रेष्ठो गुहां तस्थो निरीक्षितः ।। ३ ।।<br>
यमनेहसमारभ्य मदंराद्रिं विनिर्ययौ ।। <br>
अद्रींद्र सुतया सार्धं रुद्रेणोक्षेंद्रगामिना ।। ४ ।।<br>
तं वासरं पुरस्कृत्य जग्राह नियमं दृढम् ।। <br>
जैगीषव्यो महामेधाः कुंभयोने महाकृती ।।५।।<br>
विषमेक्षण पादाब्जं समीक्षिष्ये यदा पुनः ।। <br>
तदांबुविप्रुषमपि भक्षयिष्यामि चेत्यहो ।।६।।<br>
कुतश्चिद्धारणायोगादथवा शंभ्वनुग्रहात ।। <br>
अनश्नन्नपिबन्योगी जैगीषव्यः स्थितो मुने ।। ७ ।।<br>
तं शंभुरेव जानाति नान्यो जानाति कश्चन ।। <br>
अतएव ततः प्राप्तः प्रथमं प्रमथाधिपः ।। ८ ।।<br>
ज्येष्ठशुक्लचतुर्दश्यां सोमवारानुराधयोः ।। <br>
तत्पर्वणि महायात्रा कर्तव्या तत्र मानवैः ।। ९ ।।<br>
ज्येष्ठस्थानं ततः काश्यां तदाभूदपि पुण्यदम् ।। <br>
तत्र लिंगं समभवत्स्वयं ज्येष्ठेश्वराभिधम् ।। 4.2.63.१० ।।<br>
तल्लिंगदर्शनात्पुंसां पापं जन्मशतार्जितम् ।। <br>
तमोर्कोदयमाप्येव तत्क्षणादेव नश्यति ।।११।।<br>
ज्येष्ठवाप्यां नरः स्नात्वा तर्पयित्वा पितामहान् ।। <br>
ज्येष्ठेश्वरं समालोक्य न भूयो जायते भुवि ।। १२ ।।<br>
आविरासीत्स्वयं तत्र ज्येष्ठेश्वर समीपतः ।। <br>
सर्वसिद्धिप्रदा गौरी ज्येष्ठाश्रेष्ठा समंततः ।। १३ ।।<br>
ज्येष्ठे मासि सिताष्टम्यां तत्र कार्यो महोत्सवः ।। <br>
रात्रौ जागरणं कार्यं सर्वसंपत्समृद्धये ।। १४ ।।<br>
ज्येष्ठां गौरीं नमस्कृत्य ज्येष्ठवापी परिप्लुता ।। <br>
सौभाग्यभाजनं भूयाद्योषा सौभाग्यभागपि।। १५ ।।<br>
निवासं कृतवाञ्शंभुस्तस्मिन्स्थाने यतः स्वयम् ।। <br>
निवासेश इति ख्यातं लिंगं तत्र परं ततः ।। ।। १६ ।।<br>
निवासेश्वरलिंगस्य सेवनात्सर्वसंपदः ।। <br>
निवसंति गृहे नित्यं नित्यं प्रतिपदं पुनः ।। १७ ।।<br>
कृत्वा श्राद्धं विधानेन ज्येष्ठस्थाने नरोत्तमः ।। <br>
ज्येष्ठां तृप्तिं ददात्येव पितृभ्यो मधुसर्पिषा ।। १८ ।।<br>
ज्येष्ठतीर्थे नरः काश्यां दत्त्वा दानानि शक्तितः ।। <br>
ज्येष्ठान्स्वर्गानवाप्नोति नरो मोक्षं च गच्छति ।। १९ ।।<br>
ज्येष्ठेश्वरो र्च्यः प्रथमं काश्यां श्रेयोर्थिभिर्नरैः ।। <br>
ज्येष्ठागौरी ततोभ्यर्च्या सर्वज्येष्ठमभीप्सुभिः ।। 4.2.63.२० ।।<br>
अथ नंदिनमाहूय धूर्जटिः स कृपानिधिः ।। <br>
शृण्वतां सर्वदेवानामिदं वचनमब्रवीत् ।। २१ ।।<br>
।। ईश्वर उवाच ।। ।।<br>
शैलादे प्रविशाशु त्वं गुहास्त्यत्र मनोहरा ।। <br>
तदंतरेस्ति मे भक्तो जैगीषव्यस्तपोधनः ।। २२ ।।<br>
महानियमवान्नंदिस्त्वगस्थिस्नायु शेषितः ।। <br>
तमिहानय मद्भक्तं मद्दर्शन दृढव्रतम् ।। २३ ।।<br>
यदाप्रभृत्यगां काश्या मंदरं सर्वसुंदरम् ।। <br>
महानियमवानेष तदारभ्योज्झिताशनः ।। २४ ।।<br>
गृहाण लीलाकमलमिदं पीयूषपोषणम् ।। <br>
अनेन तस्य गात्राणि स्पृश सद्यः सुबृंहिणा ।। २५ ।।<br>
ततो नंदी समादाय तल्लीलाकमलं विभोः ।। <br>
प्रणम्य देवदेवेशमाविशद्गह्वरां गुहाम् ।।२६।।<br>
नंदी दृष्ट्वाथ तं तत्र धारणादृढमानसम् ।। <br>
तपोग्नि परिशुष्कांगं कमलेन समस्पृशत् ।। २७ ।।<br>
तपांते वृष्टिसंयोगाच्छालूर इव कोटरे ।। <br>
उल्ललास स योगींद्रः स्पर्शमात्रात्तदब्जजात् ।। २८ ।।<br>
अथ नंदी समादाय सत्वरं मुनिपुंगवम् ।। <br>
देवदेवस्य पादाग्रे नमस्कृत्य न्यपातयत् ।। २९ ।।<br>
जैगीषव्योथ संभ्रांतः पुरतो वीक्ष्य शंकरम् ।। <br>
वामांगसन्निविष्टाद्रितनयं प्रणनाम ह ।। 4.2.63.३० ।।<br>
प्रणम्य दंडवद्भूमौ परिलुठ्य समंततः ।। <br>
तुष्टाव परया भक्त्या स मुनिश्चंद्रशेखरम् ।।३१।।<br>
।। जैगीषव्य उवाच ।। ।।<br>
नमः शिवाय शांताय सर्वज्ञाय शुभात्मने।। <br>
जगदानंदकंदाय परमानंदहेतवे ।। ३२ ।।<br>
अरूपाय सरूपाय नानारूपधराय च ।। <br>
विरूपाक्षाय विधये विधिविष्णुस्तुताय च ।।३३।।<br>
स्थावराय नमस्तुभ्यं जंगमाय नमोस्तुते ।। <br>
सर्वात्मने नमस्तुभ्यं नमस्ते परमात्मने ।। ३४ ।।<br>
नमस्त्रैलोक्यकाम्याय कामांगदहनाय च ।। <br>
नमो शेषविशेषाय नमः शेषांगदाय ते ।। ।। ३५ ।।<br>
श्रीकंठाय नमस्तुभ्यं विषकंठाय ते नमः ।। <br>
वैकुंठवंद्यपादाय नमोऽकुंठितशक्तये ।।३६।।<br>
नमः शक्त्यर्धदेहाय विदेहाय सुदेहिने ।। <br>
सकृत्प्रणाममात्रेण देहिदेहनिवारिणे।। ३७ ।।<br>
कालाय कालकालाय कालकूट विषादिने ।। <br>
व्यालयज्ञोपवीताय व्यालभूषणधारिणे ।। ३८ ।।<br>
नमस्ते खंडपरशो नमः खंडें दुधारिणे ।। <br>
खंडिताशेष दुःखाय खड्गखेटकधारिणे ।। ३९ ।।<br>
गीर्वाणगीतनाथाय गंगाकल्लोलमालिने ।। <br>
गौरीशाय गिरीशाय गिरिशाय गुहारणे ।। ।। 4.2.63.४० ।।<br>
चंद्रार्धशुद्धभूषाय चंद्रसूर्याग्निचक्षुषे ।। <br>
नमस्ते चर्मवसन नमो दिग्वसनायते ।। ४१ ।।<br>
जगदीशाय जीर्णाय जराजन्महराय ते ।। <br>
जीवायते नमस्तुभ्यं जंजपूकादिहारिणे ।। ४२ ।।<br>
नमो डमरुहस्ताय धनुर्हस्ताय ते नमः ।। <br>
त्रिनेत्राय नमस्तुभ्यं जगन्नेत्राय ते नमः ।। ४३ ।।<br>
त्रिशूलव्यग्रहस्ताय नमस्त्रिपथगाधर ।। <br>
त्रिविष्टपाधिनाथाय त्रिवेदीपठिताय च ।। ४४ ।।<br>
त्रयीमयाय तुष्टाय भक्ततुष्टिप्रदाय च ।। <br>
दीक्षिताय नमस्तुभ्यं देवदेवाय ते नमः ।। ४५ ।।<br>
दारिताशेषपापाय नमस्ते दीर्घदर्शिने ।। <br>
दूराय दुरवाप्याय दोषनिर्दलनाय च ।। ४६ ।।<br>
दोषाकर कलाधार त्यक्तदोषागमाय च ।। <br>
नमो धूर्जटये तुभ्यं धत्तूरकुसुमप्रिय ।।४७।।<br>
नमो धीराय धर्माय धर्मपालाय ते नमः ।। <br>
नीलग्रीव नमस्तुभ्यं नमस्ते नीललोहित ।। ४८ ।।<br>
नाममात्रस्मृतिकृतां त्रैलोक्यैश्वर्यपूरक ।। <br>
नमः प्रमथनाथाय पिनाकोद्यतपाणये ।। ।। ४९ ।।<br>
पशुपाशविमोक्षाय पशूनां पतये नमः ।। <br>
नामोच्चारणमात्रेण महापातकहारिणे ।। 4.2.63.५० ।।<br>
परात्पराय पाराय परापरपराय च ।। <br>
नमोऽपारचरित्राय सुपवित्रकथाय च ।। ५१ ।।<br>
वामदेवाय वामार्धधारिणे वृषगामिने ।। <br>
नमो भर्गाय भीमाय नतभीतिहराय च ।। ५२ ।।<br>
भवाय भवनाशाय भूतानांपतये नमः ।। <br>
महादेव नमस्तुभ्यं महेश महसांपते ।। ५३ ।।<br>
नमो मृडानीपतये नमो मृत्युंजयाय ते ।। <br>
यज्ञारये नमस्तुभ्यं यक्षराजप्रियाय च ।। ५४।।<br>
यायजूकाय यज्ञाय यज्ञानां फलदायिने ।। <br>
रुद्राय रुद्रपतये कद्रुद्राय रमाय च ।। ५५ ।।<br>
शूलिने शाश्वतेशाय श्मशानावनिचारिणे ।। <br>
शिवाप्रियाय शर्वाय सर्वज्ञाय नमोस्तु ते ।। ५६ ।।<br>
हराय क्षांतिरूपाय क्षेत्रज्ञाय क्षमाकर ।। <br>
क्षमाय क्षितिहर्त्रे च क्षीरगौराय ते नमः ।। ५७ ।।<br>
अंधकारे नमस्तुभ्यमाद्यंतरहिताय च ।। <br>
इडाधाराय ईशाय उपेद्रेंद्रस्तुताय च ।। ५८ ।।<br>
उमाकांताय उग्राय नमस्ते ऊर्ध्वरेतसे ।। <br>
एकरूपाय चैकाय महदैश्वर्यरूपिणे ।। ५९ ।।<br>
अनंतकारिणे तुभ्यमंबिकापतये नमः ।। <br>
त्वमोंकारो वषट्कारो भूर्भुवःस्वस्त्वमेव हि ।।4.2.63.६०।।<br>
दृश्यादृश्य यदत्रास्ति तत्सर्वं त्वमु माधव ।। <br>
स्तुतिं कर्तुं न जानामि स्तुतिकर्ता त्वमेव हि ।। ।। ६१ ।।<br>
वाच्यस्त्वं वाचकस्त्वं हि वाक्च त्वं प्रणतोस्मि ते ।। <br>
नान्यं वेद्मि महादेव नान्यं स्तौमि महेश्वर ।। ६२ ।।<br>
नान्यं नमामि गौरीश नान्याख्यामाददे शिव ।। <br>
मूकोन्यनामग्रहणे बधिरोन्यकथाश्रुतौ ।।६३।। <br>
पंगुरन्याभिगमनेऽस्म्यंधोऽन्यपरिवीक्षणे।।<br>
एक एव भवानीश एककर्ता त्वमेव हि।। ६४ ।।<br>
पाता हर्ता त्वमेवैको नानात्वं मूढकल्पना ।। <br>
अतस्त्वमेव शरणं भूयोभूयः पुनःपुनः ।।६५।।<br>
संसारसागरे मग्नं मामुद्धर महेश्वर ।। <br>
इति स्तुत्वा महेशानं जैगीषव्यो महामुनिः ।। ६६ ।।<br>
वाचंयमो भवत्स्थाणोः पुरतः स्थाणुसन्निभः ।।<br>
&nbsp;इति स्तुतिं समाकर्ण्य मुनेश्चंद्रविभूषणः ।।<br>
उवाच च प्रसन्नात्मा वरं ब्रूहीति तं मुनिम् ।। ६७ ।।<br>
।। जैगीषव्य उवाच ।। ।।<br>
यदि प्रसन्नो देवेश ततस्तव पदांबुजात् ।। <br>
मा भवानि भवानीश दूरं दूरपदप्रद ।।६८।।<br>
अपरश्च वरो नाथ देयोयमविचारतः ।। <br>
यन्मया स्थापितं लिंगं तत्र सान्निध्यमस्तु ते ।।६९।।<br>
।। ईश्वर उवाच ।। ।।<br>
जैगीषव्य महाभाग यदुक्तं भवतानघ ।। <br>
तदस्तु सर्वं तेभीष्टं वरमन्यं ददामि च ।। 4.2.63.७० ।।<br>
योगशास्त्रं मया दत्तं तव निर्वाणसाधकम् ।। <br>
सर्वेषां योगिनां मध्ये योगाचार्योऽस्तु वै भवान् ।। ७१ ।।<br>
रहस्यं योगविद्याया यथावत्त्वं तपोधन ।। <br>
संवेत्स्यसे प्रसादान्मे येन निर्वाणमाप्स्यसि ।। ७२ ।।<br>
यथा नदी यथा भृंगी सोमनंदी यथा तथा ।। <br>
त्वं भविष्यसि भक्तो मे जरामरणवर्जितः ।। ७३ ।।<br>
संति व्रतानि भूयांसि नियमाः संत्यनेकधा ।। <br>
तपांसि नाना संत्यत्र संति दानान्यनेकशः ।। ७४ ।।<br>
श्रेयसां साधनान्यत्र पापघ्नान्यपि सर्वथा ।। <br>
परं हि परमश्चैष नियमो यस्त्वया कृतः ।। ७५।।<br>
परो हि नियमश्चैष मां विलोक्य यदश्यते ।। <br>
मामनालोक्य यद्भुक्तं तद्भुक्तं केवलत्वघम् ।। ७६ ।।<br>
असमर्च्य च यो भुङ्क्ते पत्रपुष्पफलैरपि ।। <br>
रेतोभक्षी भवेन्मूढः स जन्मान्येकविंशतिम् ।। ७७ ।।<br>
महतो नियमस्यास्य भवतानुष्ठितस्य वै ।। <br>
नार्हंति षोडशी मात्रामप्यन्ये नियमा यमाः ।। ७८ ।।<br>
अतो मच्चरणाभ्याशे त्वं निवत्स्यसि सर्वथा ।। <br>
अतो नैःश्रेयसीं लक्ष्मीं तत्रैव प्राप्स्यसि ध्रुवम् ।। ७९ ।।<br>
जैगीषव्येश्वरं नाम लिंगं काश्यां सुदुर्लभम् ।। <br>
त्रीणि वर्षाणि संसेव्य लभेद्योगं न संशयः ।। 4.2.63.८० ।।<br>
जैगीषव्यगुहां प्राप्य योगाभ्यसनतत्परः ।। <br>
षण्मासेन लभेत्सिद्धिं वाञ्छितां मदनुग्रहात् ।। ८१ ।।<br>
तव लिंगमिदं भक्तैः पूजनीयं प्रयत्नतः ।। <br>
विलोक्या च गुहा रम्या परासिद्धिमभीप्सुभिः ।। ८२ ।।<br>
अत्र ज्येष्ठेश्वरक्षेत्रे त्वल्लिंगं सर्वसिद्धिदम् ।। <br>
नाशयेदघसंघानि दृष्टं स्पृष्टं समर्चितम् ।। ८३ ।।<br>
अस्मिञ्ज्येष्ठेश्वरक्षेत्रे संभोज्य शिवयोगिनः ।। <br>
कोटिभोज्यफलं सम्यगेकैकपरिसंख्यया।।८४ ।।<br>
जैगीषव्येश्वरं लिंगं गोपनीयं प्रयत्नतः ।। <br>
कलौ कलुषबुद्धीनां पुरतश्च विशेषतः ।। ८५ ।।<br>
करिष्याम्यत्र सांनिध्यमस्मिँल्लिंगे तपोधन।। <br>
योगसिद्धिप्रदानाय साधकेभ्यः सदैव हि ।।८६।।<br>
ददे शृणु महाभाग जैगीषव्यापरं वरम् ।। <br>
त्वयेदं यत्कृतं स्तोत्रं योगसिद्धिकरं परम् ।। ८७ ।।<br>
महापापौघशमनं महापुण्यप्रवर्धनम् ।। <br>
महाभीतिप्रशमनं महाभक्तिविवर्धनम् ।। ८८ ।।<br>
एतत्स्तोत्रजपात्पुंसामसाध्यं नैव किंचन ।। <br>
तस्मात्सर्वप्रयत्नेन जपनीयं सुसाधकैः ४।। ८९ ।।<br>
इति दत्त्वा वरं तस्मै स्मरारिः स्मेरलोचनः ।। <br>
ददर्श ब्राह्मणां स्तत्र समेतान्क्षेत्रवासिनः ।। 4.2.63.९० ।।<br>
।। स्कंद उवाच ।। ।।<br>
निशम्याख्यानमतुलमेतत्प्राज्ञः प्रयत्नतः ।। <br>
निष्पापो जायते मर्त्यो नोपसर्गैः प्रबाध्यते ।।९१ ।।<br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंड उत्तरार्धे ज्येष्ठेशाख्यानं नाम त्रिषष्टितमोऽध्यायः ।। ६३ ।। <br>
<br>
</span>
