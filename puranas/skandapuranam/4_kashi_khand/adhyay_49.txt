<span style="font-size: 14pt; line-height: 200%">सूत उवाच ॥ ॥ <br>
पाराशर्यमुने व्यास कुमारः कुंभजन्मने ॥ <br>
यदावदत्कथामेतां तदा क्व द्रुपदात्मजा ॥ १ ॥ <br>
॥ व्यास उवाच ॥ ॥ <br>
पुराणसंहितां सूत ब्रूते त्रैकालिकीं कथाम् ॥ <br>
संदेहो नात्र कर्तव्यो यतस्तद्गोचरोखिलम् ॥२॥ <br>
॥ स्कंद उवाच॥ ॥ <br>
आकर्णय मुने पूर्वं पंचवक्त्रो हरः स्वयम् ॥ <br>
पृथिव्यां पंचधा भूत्वा प्रादुरासीज्जगद्धितः ॥३॥ <br>
उमापि च जगद्धात्री द्रुपदस्य महीभुजः ॥ <br>
यजतो वह्निकुंडाच्च प्रादुश्चक्रेति सुंदरी ॥ ४ ॥<br>
पंचापि पांडुतनयाः साक्षाद्रुद्रवपुर्धराः ॥ <br>
अवतेरुरिह स्वर्गाद्दुष्टसंहारकारकाः ॥ ५ ॥ <br>
नारायणोपि कृष्णत्वं प्राप्य तत्साहचर्यकृत् ॥ <br>
उद्वृत्तवृत्तशमनः सद्वृत्तस्थितिकारकः ॥ ॥ ६ ॥ <br>
प्रतपंतः पृथिव्यां ते पार्थाश्चेरुः पृथक्पृथक् ॥ <br>
उदयानुदयौ तस्मिन्संपदां विपदामपि ॥ ७ ॥ <br>
कदाचित्ते महावीरा भ्रातृव्यप्रतिपादिताम् ॥ <br>
विपत्तिमाप्य महतीं बभूवुः काननौकसः ॥ ८ ॥ <br>
पांचाल्यपि च तत्पत्नी पतिव्यसनतापिता ॥ <br>
धर्मज्ञा प्राप्य तन्वंगी ब्रध्नमाराधयद्भृशम् ॥ ९ ॥<br>
आराधितोथ सविता तया द्रुपदकन्यया ॥ <br>
सदर्वी सपिधानां च स्थालिकामक्षयां ददौ ॥ 4.1.49.१० ॥ <br>
उवाच च प्रसन्नात्मा भास्करो द्रुपदात्मजाम् ॥ २३॥ <br>
आराधयंतीं भावेन सर्वत्र शुचिमानसाम् ॥ ११ ॥ <br>
स्थाल्यैतया महाभागे यावंतोऽन्नार्थिनो जनाः ॥ <br>
तावंतस्तृप्तिमाप्स्यंति यावच्च त्वं न भोक्ष्यसे ॥ १२ ॥ <br>
भुक्तायां त्वयि रिक्तैषा पूर्णभक्ता भविप्यति ॥ <br>
रसवद्व्यंजननिधिरिच्छाभक्ष्यप्रदायिनी ॥ १३ ॥ <br>
इत्थं वरस्तया लब्धः काश्यामादित्यतो मुने ॥ <br>
अपरश्च वरो दत्तस्तस्यै देवेन भास्वता ॥ १४ ॥ <br>
॥ रविरुवाच ॥ ॥ <br>
विश्वेशाद्दक्षिणेभागे यो मां त्वत्पुरतः स्थितम् ॥ <br>
आराधयिष्यति नरः क्षुद्बाधा तस्य नश्यति ॥ १५ ॥ <br>
अन्यश्च मे वरो दत्तो विश्वेशेन पतिव्रते ॥ <br>
तपसा परितुष्टेन तं निशामय वच्मि ते ॥ १६ ॥ <br>
प्राग्रवे त्वां समाराध्य यो मां द्रक्ष्यति मानवः ॥ <br>
तस्य त्वं दुःखतिमिरमपानुद निजैः करैः ॥ १७ ॥ <br>
अतो धर्माप्रिये नित्यं प्राप्य विश्वेश्वराद्वरम् ॥ <br>
काशीस्थितानां जंतूनां नाशयाम्यघसंचयम् ॥ १८ ॥ <br>
ये मामत्र भजिष्यंति मानवाः श्रद्धयान्विताः ॥ <br>
त्वद्वरोद्यतपाणिं च तेषां दास्यामि चिंतितम् ॥ १९ ॥ <br>
भवतीं मत्समीपस्थां युधिष्ठिरपतिव्रताम् ॥ <br>
विश्वेशाद्दक्षिणेभागे दंडपाणेः समीपतः ॥ 4.1.49.२० ॥ <br>
येर्चयिष्यंति भावेन पुरुषा वास्त्रियोपि वा ॥ <br>
तेषां कदाचिन्नो भावि भयं प्रियवियोगजम् ॥ २१ ॥ <br>
न व्याधिजं भयं क्वापि न क्षुत्तृड्दोषसंभवम् ॥ <br>
द्रौपदीक्षणतः काश्यां तव धर्मप्रियेनघे ॥ २२ ॥ <br>
इति दत्त्वा वरान्देव आदित्यः सर्वदः सताम् ॥ <br>
शंभुमाराधयामास धर्मं द्रौपद्युपाययौ ॥ २३ ॥ <br>
आदित्यस्य कथामेतां द्रौपद्याराधितस्य वै ॥ <br>
यः श्रोष्यति नरो भक्त्या तस्यैनः क्षयमेष्यति ॥ २४ ॥ <br>
स्कंद उव।च ॥ ॥ <br>
द्रौपदादित्यमाहात्म्यं संक्षेपात्कथितं मया ॥ <br>
मयूखादित्यमाहात्म्यं शृण्विदानीं घटोद्भव ॥ -२५ ॥ <br>
पुरा पंचनदे तीर्थे त्रिषुलोकेषु विश्रुते ॥ <br>
सहस्ररश्मिर्भगवांस्तपस्तेपे सुदारुणम् ॥ २६ ॥ <br>
प्रतिष्ठाप्य महालिंगं गभस्तीश्वर संज्ञितम् ॥ <br>
गौरीं च मंगला नाम्नीं भक्तमंगलदां सदा ॥ २७ ॥ <br>
दिव्यवर्षसहस्रं तु शतेन गुणितं मुने ॥ <br>
आराधयञ्शिवं सोमं सोमार्धकृतशेखरम् ॥ २८ ॥ <br>
स्वरूपतस्तु तपनस्त्रिलोकीतापनक्षमः ॥ <br>
ततोतितीव्र तपसा जज्वाल नितरां मुने ॥ २९ ॥ <br>
मयूखैस्तत्र सवितुस्त्रैलोक्यदहनक्षमैः ॥ <br>
ततं समस्तं तत्काले द्यावाभूम्योर्यदंतरम् ॥ 4.1.49.३० ॥ <br>
वैमानिकैर्विष्णुपदे तत्यजे च गतागतम् ॥ <br>
तीव्रे पतंगमहसि पतंगत्वभयादिव ॥ ३१ ॥<br>
मयूखा एव दृश्यंते तिर्यगूर्ध्वमधोपि च॥ <br>
आदित्यस्य न चादित्यो नीपपुष्पस्थितेरिव॥ ३२॥ <br>
तस्यवै महसां राशेस्तपोराशेस्तपोर्चिषाम्॥ <br>
चकंपे साध्वसात्तीव्रा त्रैलोक्यं सचराचरम् ॥ ३३ ॥ <br>
सूर्य आत्मास्य जगतो वेदेषु परिपठ्यते ॥ <br>
स एव चेज्वालयिता को नस्त्राता भवेदिह ॥ ३४ ॥ <br>
जगच्चक्षुरसौ सूर्यो जगदात्मैष भास्करः ॥ <br>
जगद्योयन्मृतप्रायं प्रातःप्रातः प्रबोधयेत् ॥ ३५ ॥ <br>
तमोंधकूपपतितमुद्यन्नेष दिनेदिने ॥ <br>
प्रसार्य परितः पाणीन्प्राणिजातं समुद्धरेत् ॥ ३६ ॥ <br>
उदितेऽत्रोदिमो नित्यमस्तं यात्यस्तमाप्नुमः ॥ <br>
उदयेऽनुदये तस्मादस्माकं कारणं रविः ॥ ३७ ॥ <br>
इति व्याकुलितं विश्वं पश्यन्विश्वेश्वरः स्वयम् ॥ <br>
विश्वत्राता वरं दातुं संजग्मे तिग्मरश्मये ॥ ३८ ॥ <br>
मयूखमालिनं शंभुरालोक्याति सुनिश्चलम् ॥ <br>
समाधि विस्मृतात्मानं विसिस्माय तपः प्रति ॥ ३९ ॥ <br>
उवाच च प्रसन्नात्मा श्रीकंठः प्रणतार्तिहृत् ॥ <br>
अलं तप्त्वा वरं ब्रूहि द्युमणे महसां निधे ॥ 4.1.49.४० ॥ <br>
निरुद्धेंद्रियवृत्तित्वाद्ब्रध्नो ध्यानसमाधिना ॥ <br>
न जग्राह वचः शंभोर्द्वित्रिरुक्तोप्यकर्णवत् ॥ ४१ ॥ <br>
काष्ठीभूतं तु तं ज्ञात्वा शिवः पस्पर्श पाणिना ॥ <br>
महातपः समुद्भूत संतापामृतवर्षिणा ॥ ४२ ॥ <br>
तत उन्मीलयांचक्रे लोचने विश्वलोचनः ॥ <br>
तस्योदयमिव प्राप्य प्रगे पंकजिनीवनी ॥४३॥ <br>
परिव्यपेतसंतापस्तपनः स्पर्शनाद्विभोः ॥ <br>
अवग्रहितसस्यश्रीरुल्ललास यथांबुदात् ॥ ४४ ॥<br>
मित्रो नेत्रातिथीकृत्य त्र्यक्षं प्रत्यक्षमग्रतः ॥ <br>
दंडवत्प्रणनामोच्चैस्तुष्टाव च पिनाकिनम् ॥ ४५ ॥ <br>
॥ रविरुवाच ॥ ॥ <br>
देवदेव जगतांपते विभो भर्ग भीम भव चंद्रभूषण ॥ <br>
भूतनाथ भवभीतिहारक त्वां नतोस्मि नतवांछितप्रद ॥ ४६॥ <br>
चंद्रचूडमृड धूर्जटे हर त्र्यक्ष दक्ष शततंतुशातन॥ <br>
शांतशाश्वत शिवापते शिव त्वां नतोस्मि नतवांछितप्रद ॥ ४७ ॥ <br>
नीललोहित समीहितार्थ दहे(?)द्व्येकलोचन विरूपलोचन ॥ <br>
व्योमकेशपशुपाशनाशन त्वां नतोस्मि नतवांछितप्रद ॥ ४८ ॥ <br>
वामदेवशितिकंठशूलभृच्चंद्रशेखर फणींद्रभूषण॥ <br>
कामकृत्पशुपते महेश्वर त्वां नतोस्मि नतवांछितप्रद॥४९॥<br>
त्र्यंबक त्रिपुरसूदनेश्वर त्राणकृत्त्रिनयनत्रयीमय॥ <br>
कालकूट दलनांतकांतक त्वां नतोस्मि नतवांछितप्रद ॥ 4.1.49.५० ॥ <br>
शर्वरीरहितशर्वसर्वगस्वर्गमार्गसुखदापवर्गद ॥ <br>
अंधकासुररिपो कपर्दभृत्त्वां नतोस्मि नतवांछितप्रद ॥५१॥ <br>
शंकरोग्रगिरिजापते पते विश्वनाथविधिविष्णु संस्तुत ॥ <br>
वेदवेद्यविदिताऽखिलेंगि तत्वां नतोस्मि नतवांछितप्रद ॥५२॥ <br>
विश्वरूपपररूप वर्जितब्रह्मजिह्मरहितामृतप्रद ॥ <br>
वाङमनोविषयदूरदूरगत्वां नतोस्मि नतवांछितप्रद ॥ ५३ ॥ <br>
इत्थं परीत्य मार्तंडो मृडं देवं मृडानिकाम् ॥ <br>
अथ तुष्टाव प्रीतात्मा शिववामार्धहारिणीम्॥ ५४ ॥ <br>
रविरुवाच ॥ ॥ <br>
देवि त्वदीयचरणांबुजरेणुगौरीं भालस्थलीं वहति यः प्रणतिप्रवीणः ॥ <br>
जन्मांतरेपि रजनीकरचारुलेखा तां गौरयत्यतितरां किल तस्य पुंसः ॥ ५५ ॥<br>
श्रीमंगले सकलमंगलजन्मभूमे श्रीमंगले सकलकल्मषतूलवह्ने॥ <br>
श्रीमंगले सकलदानवदर्पहंत्रि श्रीमंगलेऽखिलमिदं परिपाहि विश्वम्॥५६॥ <br>
विश्वेश्वरि त्वमसि विश्वजनस्य कर्त्री त्वं पालयित्र्यसि तथा प्रलयेपिहंत्री ॥ <br>
त्वन्नामकीर्तनसमुल्लसदच्छपुण्या स्रोतस्विनी हरति पातककूलवृक्षान् ॥५७॥ <br>
मातर्भवानि भवती भवतीव्रदुःखसंभारहारिणि शरण्यमिहास्ति नान्या ॥ <br>
धन्यास्त एव भुवनेषु त एव मान्या येषु स्फुरेत्तवशुभः करुणाकटाक्षः ॥ ५८ ॥ <br>
ये त्वा स्मरंति सततं सहजप्रकाशां काशीपुरीस्थितिमतीं नतमोक्षलक्ष्मीम् ॥ <br>
तान्संस्मरेत्स्मरहरो धृतशुद्धबुद्धीन्निर्वाणरक्षणविचक्षणपात्रभूतान् ॥५९॥ <br>
मातस्तवांघ्रियुगलं विमलं हृदिस्थं यस्यास्ति तस्य भुवनं सकलं करस्थम् ॥ <br>
यो नामतेज एति मंगलगौरि नित्यं सिद्ध्यष्टकं न परिमुंचति तस्य गेहम् ॥ 4.1.49.६० ॥ <br>
त्वं देवि वेदजननी प्रणवस्वरूपा गायत्र्यसि त्वमसि वै द्विजकामधेनुः ॥ <br>
त्वं व्याहृतित्रयमिहाऽखिलकर्मसिद्ध्यै स्वाहास्वधासि सुमनः पितृतृप्तिहेतुः ॥ ६१ ॥ <br>
गौरि त्वमेव शशिमौलिनि वेधसि त्वं सावित्र्यसि त्वमसि चक्रिणि चारुलक्ष्मीः ॥ <br>
काश्यां त्वमस्यमलरूपिणि मोक्षलक्ष्मीस्त्वं मे शरण्यमिह मंगलगौरि मातः ॥ ६२ ॥<br>
स्तुत्वेति तां स्मरहरार्धशरीरशोभां श्रीमंगलाष्टक महास्तवनेन भानुः ॥ <br>
देवीं च देवमसकृत्परितः प्रणम्य तूष्णीं बभूव सविता शिवयोः पुरस्तात् ॥ ६३ ॥ <br>
॥ देवदेव उवाच ॥ ॥ <br>
उत्तिष्ठोत्तिष्ठ भद्रं ते प्रसन्नोस्मि महामते ॥ <br>
मित्रमन्नेत्रगो नित्यं प्रपश्ये तच्चराचरम् ॥ ६४ ॥ <br>
मम मूर्तिर्भवान्सूर्य सर्वज्ञो भव सर्वगः ॥ <br>
सर्वेषां महसां राशिः सर्वेषां सर्वकर्मवित् ॥ ६५ ॥ <br>
सर्वेषां सर्वदुःखानि भक्तानां त्वं निराकुरु ॥ <br>
त्वया नाम्नां चतुःषष्ट्या यदष्टकमुदीरितम् ॥ ६६ ॥ <br>
अनेन मां परिष्टुत्य नरो मद्भक्तिमाप्स्यति ॥ <br>
अष्टकं मंगलागौर्या मंगलाष्टकसंज्ञकम् ॥ ६७ ॥ <br>
अनेन मंगलागौरीं स्तुत्वा मंगलमाप्स्यति ॥ <br>
चतुःषष्ट्यष्टकं स्तोत्रं मंगलाष्टकमेव च ॥ ६८ ॥ <br>
एतत्स्तोत्रवरं पुण्यं सर्वपातकनाशनम् ॥ <br>
दूरदेशांतरस्थोपि जपन्नित्यं नरोत्तमः ॥६९॥ <br>
त्रिसंध्यं परिशुद्धात्मा काशीं प्राप्स्यति दुर्लभाम् ॥ <br>
अनेन स्तोत्रयुग्मेन जप्तेन प्रत्यहं नृभिः ॥4.1.49.७०॥ <br>
ध्रुवदैनंदिनं पापं क्षालितं नात्र संशयः ॥ <br>
न तस्य देहिनो देहे जातु चित्किल्बिषस्थितिः ॥७१॥ <br>
त्रिकालं योजयेन्नित्यमेतत्स्तोत्रद्वयंशुभम् ॥ <br>
किंजप्तैर्बहुभिः स्तोत्रैश्चंचलश्रीप्रदैर्नृणाम् ॥ ७२ ॥ <br>
एतत्स्तोत्रद्वयं दद्यात्काश्यां नैःश्रेयसीं श्रियम् ॥ <br>
तस्मात्सर्वप्रयत्नेन मानवैर्मोक्षकांक्षिभिः ॥ ७३ ॥ <br>
एतत्स्तोत्रद्वयं जप्यं त्यक्त्वा स्तोत्राण्यनेकशः ॥ <br>
प्रपंच आवयोरेव सर्व एष चराचरः ॥ ७४ ॥ <br>
तदावयोःस्तवादस्मान्निष्प्रपंचो जनो भवेत् ॥ <br>
समृद्धिमाप्य महतीं पुत्रपौत्रवतीमिह ॥ ७५ ॥ <br>
अंते निर्वाणमाप्नोति जपन्स्तोत्रमिदं नरः ॥ <br>
अन्यच्च शृणु सप्ताश्व ग्रहराज दिवाकर ॥ ॥ ७६ ॥ <br>
त्वया प्रतिष्ठितं लिंगं गभस्तीश्वरसंज्ञितम् ॥ <br>
सेवितं भक्तिभावेन सर्वसिद्धिसमर्पकम् ॥ ७७॥ <br>
त्वया गभस्तिमालाभिश्चांपेयांबुजकांतिभिः ॥ <br>
यदर्चित्वैश्वरं लिंगं सर्वभावेन भास्कर ॥ ७८ ॥ <br>
गभस्तीश्वर इत्याख्यां ततो लिंगमवाप्स्यति ॥ <br>
अर्चयित्वा गभस्तीशं स्नात्वा पंचनदे नरः ॥ ७९ ॥ <br>
न जातु जायते मातुर्जठरे धूतकल्मषः ॥ <br>
इमां च मंगलागौरीं नारी वा पुरुषोपि वा ॥ 4.1.49.८० ॥ <br>
चैत्रशुक्लतृतीयायामुपोषणपरायणः ॥ <br>
महोपचारैः संपूज्य दुकूलाभरणादिभिः ॥ ८१ ॥ <br>
रात्रौ जागरणं कृत्वा गीतनृत्यकथादिभिः ॥ <br>
प्रातः कुमारीः संपूज्य द्वादशाच्छादनादिभिः ॥ ८२ ॥<br>
संभोज्यपरमान्नाद्यैर्दत्त्वान्येभ्योपि दक्षिणाम् ॥ <br>
होमं कृत्वा विधानेन जातवेदस इत्यृचा ॥ ८३ ॥<br>
अष्टोत्तरशताभिश्च तिलाज्याहुतिभिः प्रगे ॥ <br>
एकं गोमिथुनं दत्त्वा ब्राह्मणाय कुटुंबिने ॥८४ ॥ <br>
श्रद्धया समलंकृत्य भूषणैर्द्विजदंपती ॥ <br>
भोजयित्वा महार्हान्नैः प्रीयेतां मंगलेश्वरौ ॥ ८५ ॥ <br>
इति मंत्रं समुच्चार्य प्रातः कृत्वाथ पारणम् ॥ <br>
न दुर्भगत्वमाप्नोति न दारिद्र्यं कदाचन ॥ ८६ ॥ <br>
न वै संतानविच्छित्तिं भोगोच्छित्तिं न जातुचित् ॥<br>
स्त्री वैधव्यं न चाप्नोति न नायोषिद्वियोगभाक् ॥ ८७ ॥ <br>
पापानि विलयं यांति पुण्यराशिश्च लभ्यते ॥ <br>
अपि वंध्या प्रसूयेत कृत्वैतन्मंगलाव्रतम् ॥ ८८ ॥ <br>
एतद्व्रतस्य करणात्कुरूपत्वं न जातुचित् ॥ <br>
कुमारी विंदतेत्यंतं गुणरूपयुतं पतिम् ॥८९॥ <br>
कुमारोपि व्रतं कृत्वा विंदति स्त्रियमुत्तमाम् ॥ <br>
संति व्रतानि बहुशो धनकामप्रदानि च ॥4.1.49.९०॥ <br>
नाप्नुयुर्जातुचित्तानि मंगलाव्रततुल्यताम् ॥ <br>
कर्तव्या चाब्दिकी यात्रा मधौ तस्यां तिथौ नरैः ॥ ९१ ॥ <br>
सर्वविघ्नप्रशांत्यर्थं सदा काशीनिवासिभिः ॥ <br>
अपरं द्युमणे वच्मि तव चात्र तपस्यतः ॥ ९२ ॥ <br>
मयूखा एव खे दृष्टा न च दृष्टं कलेवरम् ॥ <br>
मयूखादित्य इत्याख्या ततस्ते दितिनंदन ॥ ९३ ॥ <br>
त्वदर्चनान्नृणां कश्चिन्न व्याधिः प्रभविष्यति ॥ <br>
भविष्यति न दारिद्र्यं रविवारे त्वदीक्षणात् ॥ ९४ । । <br>
इत्थं मयूखादित्यस्य शिवो दत्त्वा बहून्वरान् ॥ <br>
तत्रैवांतर्हितो भूतो रविस्तत्रैव तस्थिवान् ॥ ९५ ॥ <br>
श्रुत्वाख्यानमिदं पुण्यं मयूखादित्यसंश्रयम् ॥ <br>
द्रौपदादित्यसहितं नरो न निरयं व्रजेत् ॥९६॥ <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखण्डे पूर्वार्द्धे द्रौपदादित्यमयूखादित्ययोर्वर्णनं नामैकोनपंचाशत्तमोध्यायः ॥ ४९ ॥ ॥ <br>
<br>
<br>
</span>
