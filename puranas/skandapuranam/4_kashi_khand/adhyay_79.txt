<span style="font-size: 14pt; line-height: 200%">।। स्कंद उवाच ।। <br>
आनंदबाष्पसलिलरुद्धकंठं विलोक्य तम्।। <br>
मृडः पस्पर्श पाणिभ्यां सौधाभ्यां तु सुधांबुधिः ।। १ ।। <br>
अथ तत्स्पर्शसौख्येन धर्मराजो महातपाः ।। <br>
पुनरंकुरयामास तपोग्नि ज्वलितां तनुम् ।। २ ।। <br>
ततः प्रोवाच स ब्राध्निर्देव देवमुमापतिम् ।। <br>
प्रसन्नवदनं शांतं शांतपारिषदावृतम् ।। ३ ।। <br>
प्रसन्नोसि यदीशान सर्वज्ञ करुणानिधे ।। <br>
किमन्येन वरेणात्र यत्त्वं साक्षात्कृतो मया ।। ४ ।। <br>
यं न वेदा विदुः सम्यङ्न च तौ वेदपूरुषौ ।। <br>
ततोपि वरयोग्योस्मि तन्नाथ प्रार्थयाम्यहम् ।। ५ ।। <br>
श्रीकंठांडज डिंभानाममीषां मधुरब्रुवाम् ।। <br>
मत्तपश्चिरसाक्षीणां मत्पुरः प्राप्तजन्मनाम् ।। ६ ।। <br>
पितृभ्यां परिहीनानामितिहास कथाविदाम् ।। <br>
त्यक्ताहारविहाराणां कीराणां वरदो भव ।।७।। <br>
एतत्प्रसूतिसमये आमयेन प्रपीडिता ।। <br>
शुकी पंचत्वमापन्ना शुकः श्येनेन भक्षितः ।। ८ ।। <br>
रक्षितानामनाथानां सदा मन्मुखदर्शिनाम् ।। <br>
अनाथनाथ भवता ह्यायुःशेषस्वरूपिणा ।। ९ ।। <br>
इति धर्मवचः श्रुत्वा परोपकृतिनिर्मलम् ।। <br>
तानाहूय मुने शंभुर्विनयावनताननान् ।।4.2.79.१ ०।। <br>
उवाच धर्मेति प्रीतः शुकशावानिदं वचः ।। <br>
अयि पत्त्ररथा ब्रूत साधवो धर्मसंगताः ।। ११ ।। <br>
को वरो भवता देयो धर्मेश परिचारिणाम् ।। <br>
साधुसंसर्गसंक्षीण जन्मांतरमहैनसाम् ।। १२ ।। <br>
इति श्रुत्वा महेशस्य वचनं ते पतत्त्रिणः ।। <br>
प्रोचुः प्रणम्य देवेशं नमस्ते भवनाशन ।। १३ ।। <br>
।। पक्षिण ऊचुः ।। ।। <br>
अनाथनाथ सर्वज्ञ को वरो नः समीहितः ।। <br>
इतोपि त्र्यक्ष यत्साक्षात्तिर्यक्त्वेपि समीक्षिताः ।। १४ ।।<br>
लाभाः संतूद्यमवतां गिरीशेह परः शताः ।। <br>
परं परोयं लाभोत्र यत्त्वं दृग्गोचरी भवेः ।। १५ ।। <br>
यदेतद्दृश्यते नाथ तत्सर्वं क्षणभंगुरम् ।। <br>
अभंगुरो भवानेकस्त्वत्सपर्याप्यभंगुरा ।। १६ ।। <br>
विचित्रजन्मकोटीनां स्मृतिर्नोत्र परिस्फुरेत् ।। <br>
एतत्तपस्विरचितलिंगपूजा विलोकनात् ।। १७ ।। <br>
देवयोनिरपि प्राप्ता चिरमस्माभिरीशितः ।। <br>
दिव्यांगना सहस्राणि तत्र भुक्त्वा स्वलीलया।। १८ ।। <br>
आसुरी दानवी नागी नैर्ऋती चापि कैन्नरी ।। <br>
विद्याधरी च गांधर्वी योनिरस्माभिरर्जिता ।। ।। १९ ।। <br>
नरत्वे भूपतित्वं च परिप्राप्तमनेकशः ।। <br>
जले जलचरत्वं च स्थले च स्थलचारिता ।। 4.2.79.२० ।। <br>
वने वनौकसो जाता ग्रामेषु ग्रामवासिनः ।। <br>
दातारो याचितारश्च रक्षितारश्च घातुकाः ।। २१ ।। <br>
सुखिनोपि वयं जाता दुःखिनो वयमास्म च ।। <br>
जेतारश्च वयं जाताः पराजेतार एव च ।। २२ ।। <br>
अधीतिनोपि मूर्खाश्च स्वामिनः सेवका अपि ।। <br>
चतुर्षु भूतग्रामेषु उत्तमाधममध्यमाः ।। २३ ।। <br>
अभूम भूरिशः शंभो न क्वापि स्थैर्यमागताः ।। <br>
इतोयोनेस्ततो योनौ ततो योनेस्ततोन्यतः ।। २४ ।। <br>
पिनाकिन्क्वापि न प्रापि सुखलेशो मनागपि ।। <br>
इदानीं पुण्यसंभारैर्धर्मेश्वरविलोकनात् ।।२५।। <br>
तापनेःसुतपो वह्निज्वालाप्रज्वलितैनसः ।। <br>
संवीक्ष्य त्र्यक्ष साक्षात्त्वां कृतकृत्या बभूविम ।। २६ ।। <br>
तथापि चेद्वरो देयस्तिर्यक्ष्वस्मासु धूर्जटे ।। <br>
कृपणेष्वपि शोच्येषु ज्ञानं सर्वज्ञ देहि तत् ।। २७ ।। <br>
येन ज्ञानेन मुक्ताः स्मोऽमुष्मात्संसारबंधनात् ।। <br>
यंत्रिताः प्राकृतैः पाशैरदुर्भेद्यैश्च मादृशैः ।। २८ ।। <br>
ऐंद्रं पदं न वांछामो न चांद्रं नान्यदेव हि ।। <br>
वाञ्छामः केवलं मृत्युं काश्यां शंभोऽपुनर्भवम् ।। २९ ।। <br>
त्वत्सान्निध्याद्विजानीमः सर्वज्ञ सकलं वयम् ।। <br>
यथा चंदनसंसर्गात्सर्वे सुरभयो द्रुमाः ।। 4.2.79.३० ।। <br>
एतदेव परं ज्ञानं संसारोच्छित्तिकारणम् ।। <br>
वपुर्विसर्जनं काले यत्तवानंदकानने ।। ३१ ।। <br>
निर्मथ्य विष्वग्वाग्जालं सारभूतमिदं परम् ।। <br>
ब्रह्मणोदीरितं पूर्वं काश्यां मुक्तिस्तनुत्यजाम् ।।३२।। <br>
यद्वाच्यं बहुभिर्ग्रंथैस्तदष्टाभिरिहाक्षरैः ।। <br>
हरिणोक्तं रविपुरः कैवल्यं काशिसंस्थितौ ।। ३३ ।। <br>
याज्ञवल्क्यो मुनिवरः प्रोक्तवान्मुनिसंसदि ।। <br>
रवेरधीत्य निगमान्काश्यामंते परं पदम् ।। ३४ ।। <br>
स्वामिनापि जगद्धात्री पुरतो मंदराचले ।। <br>
इदमेव पुरा प्रोक्तं काशीनिर्वाणजन्मभूः ।। ३५ ।।<br>
कृष्णद्वैपायनोप्येवं शंभो वक्ष्यति नान्यथा।।<br>
यत्रविश्वेश्वरः साक्षान्मुक्तिस्तत्र पदेपदे ।।३६।। <br>
वदंत्यन्येपि मुनयस्तीर्थसंन्यासकारिणः।।<br>
चिरंतना लोमशाद्याः काशिका मुक्तिकाशिका ।। ३७ ।। <br>
वयमप्येवं जानीमो यत्र स्वर्गतरंगिणी।। <br>
आनंदकानने शंर्भोमोक्षस्तत्रैव निश्चितम् ।। ३८ ।। <br>
भूतं भावि भविष्यं यत्स्वर्गे मर्त्ये रसातले ।। <br>
तत्सर्वमेव जानीमो धर्मेशानुग्रहात्परात् ।।३९।। <br>
अतो हिरण्यगर्भोक्तं हरिप्रोक्तं मुनीरितम् ।। <br>
भवतोक्तं च निखिलं शंभो जानीमहे वयम्।।4.2.79.४०।। <br>
करामलकवत्सर्वमेतद्ब्रह्मांडगोलकम् ।। <br>
अस्मद्वाग्गोचरेऽस्त्येव धर्मपीठनिषेवणात् ।। ४१ ।। <br>
धर्मराजस्य तपसा तिर्यञ्चोपि वयं विभो ।। <br>
जाताः स्म निर्विकल्पं हि सर्वज्ञानस्य भाजनम् ।। ४२ ।। <br>
मधुरं मृदुलं सत्यं स्वप्रमाणं सुसंस्कृतम् ।। <br>
हितं मितं सदृष्टांतं श्रुत्वा पक्षिसुभाषितम् ।। ४३ ।। <br>
देवोतिविस्मयापन्नो ऽवर्णयत्पीठगौरवम् ।। <br>
त्रैलोक्यनगरे चात्र काशीराजगृहं मम ।। ४४ ।। <br>
तत्रापि भोगभवनमनर्घ्यमणिनिर्मितम् ।। <br>
मोक्षलक्ष्मीविलासाख्यः प्रासादो मेति शर्मभूः ।। ४५ ।। <br>
पतत्त्रिणो पिमुच्यंते यं कुर्वाणाः प्रदक्षिणम् ।। <br>
स्वेच्छया विचरंतः खे खेचरा अपि देवताः ।।४६।। <br>
मोक्षलक्ष्मीविलासाख्य प्रासादस्य विलोकनात् ।। <br>
शरीराद्दूरतो याति ब्रह्महत्यापि नान्यथा ।। ४७ ।। <br>
मोक्षलक्ष्मीविलासस्य कलशो यैर्निरीक्षतः ।। <br>
निधानकलशास्तांस्तु न मुंचंति पदेपदे ।। ४८ ।। <br>
दूरतोपि पताकापि मम प्रासादमूर्धगा ।। <br>
नेत्रातिथी कृता यैस्तु नित्यं तेऽतिथयो मम ।। ४९ ।। <br>
भूमिं भित्त्वा स्वयं जातस्तत्प्रासादमिषेण हि ।। <br>
आनंदाख्यस्य कंदस्य कोप्येष परमोंकुरः ।।4.2.79.५०।। <br>
ब्रह्मादिस्थावरांतानि यत्र रूपण्यनेकशः ।। <br>
मामेवोपासते नित्यं चित्रं चित्रगतान्यपि ।।५१।। <br>
ससौधो मेखिले लोके स्थानं परमनिर्वृतेः ।। <br>
रतिशाला स मे रम्या स मे विश्वासभूमिका ।।५२।। <br>
मम सर्वगतस्यापि प्रासादोयं परास्पदम् ।। <br>
परं ब्रह्म यदाम्नातं परमोपनिषद्गिरा ।। <br>
अमूर्तं तदहं मूर्तो भूयां भक्तकृपावशात् ।। ५३ ।। <br>
नैःश्रेयस्याः श्रियो धाम तद्याम्यां मंडपोस्ति मे ।। <br>
तत्राहं सततं तिष्ठे तत्सदोमंडपं मम ।। ५४ ।। <br>
निमेषार्धप्रमाणं च कालं तिष्ठति निश्चलः ।। <br>
तत्र यस्तेन वै योगः समभ्यस्तः समाः शतम् ।। ५५ ।। <br>
निर्वाणमंडपं नाम तत्स्थानं जगतीतले ।। <br>
तत्रर्चं संजपन्नेकां लभेत्सर्वश्रुतेः फलम् ।। ।। ५६ ।। <br>
प्राणायामं तु यः कुर्यादप्येकं मुक्तिमंडपे ।। <br>
तेनाष्टांगः समभ्यस्तो योगोऽन्यत्रायुतं समाः ।। ५७ ।।<br>
निर्वाणमंडपे यस्तु जपेदेकं षडक्षरम् ।। <br>
कोटिरुद्रेण जप्तेन यत्फलं तस्य तद्भवेत् ।।५८।। <br>
शुचिर्गंगांभसि स्नातो यो जपेच्छतरुद्रियम् ।। <br>
निर्वाणमंडपे ज्ञेयः स रुद्रो द्विजवेषभृत् ।। ५९ ।। <br>
ब्रह्मयज्ञसकृत्कृत्वा मम दक्षिणमंडपे ।। <br>
ब्रह्मलोकमवाप्याथ परं ब्रह्माधिगच्छति ।। 4.2.79.६० ।। <br>
धर्मशास्त्रं पुराणानि सेतिहासानि तत्र यः ।। <br>
पठेन्निरभिलाषुः सन्स वसेन्मम वेश्मनि ।। ६१ ।। <br>
तिष्ठेदिंद्रियचापल्यं यो निवार्य क्षणं कृती ।। <br>
निर्वाणमंडपेन्यत्र तेन तप्तं महत्तपः ।। ६२ ।। <br>
वायुभक्षणतोन्यत्र यत्पुण्यं शरदां शतम् ।। <br>
तत्पुण्यं घटिकार्धेन मौनं दक्षिणमंडपे ।। ६३ ।। <br>
मितं कृष्णलकेनापि योदद्यान्मुक्तिमंडपे ।। <br>
स्वर्णं सौवर्णयानेन स तु संचरते दिवि ।। ६४ ।। <br>
तत्रैकं जागरं कुर्याद्यस्मिन्कस्मिन्दिनेपि यः ।। <br>
उपोषितोर्चयेल्लिंगं स सर्वव्रतपुण्यभाक् ।। ६५ ।। <br>
तत्र दत्त्वा महादानं तत्र कृत्वा महाव्रतम् ।। <br>
तत्राधीत्याखिलं वेदं च्यवते न नरो दिवः ।। ६६ ।। <br>
प्रयाणं कुर्वते यस्य प्राणा मे मुक्तिमंडपे ।। <br>
समामनुप्रविष्टोत्र तिष्ठेद्यावदहं खलु ।। ६७ ।। <br>
जलक्रीडां सदा कुर्यां ज्ञानवाप्यां सहोमया ।। <br>
यदंबुपानमात्रेण ज्ञानं जायेत निमर्लम् ।। ६८ ।। <br>
तज्जलक्रीडनस्थानं मम प्रीतिकरं महत् ।। <br>
अमुष्मिन्राजसदने जाड्यहृज्जलपूरितम् ।। ६९ ।। <br>
तत्प्रासादपुरोभागे मम शृंगारमंडपः ।। श्री<br>
पीठं तद्धि विज्ञेयं निःश्रीकश्रीसमर्पणम् ।।4.2.79.७०।। <br>
मदर्थं तत्र यो दद्याद्दुकूलानि शुचीन्यहो ।। <br>
माल्यानि सुविचित्राणि यक्षकर्दमवंति च ।। ७१ ।। <br>
नाना नेपथ्यवस्तूनि पूजोपकरणाऽन्यपि ।। <br>
स श्रियालंकृतस्तिष्ठेद्यत्र कुत्रापि सत्तमः ।।७२।। <br>
निर्वाणलक्ष्मीर्वृणुते तं निर्वाणपदाप्तये ।। <br>
यत्र कुत्रापि निधनं प्राप्नुयादपि स ध्रुवम् ।। ७३ ।। <br>
मोक्षलक्ष्मीविलासाख्य प्रासादस्योत्तरे मम ।। <br>
ऐश्वर्यमडपं रम्यं तत्रैश्वर्यं ददाम्यहम् ।। ७४ ।। <br>
मत्प्रासादैंद्रदिग्भागे ज्ञानमंडपमस्ति यत् ।। <br>
ज्ञानं दिशामि सततं तत्र मां ध्यायतां सताम् ।। ७५ ।। <br>
भवानि राजसदने ममास्ति हि महानसम् ।। <br>
यत्तत्रोपहृतं पुण्यं निर्विशामि मुदैव तत् ।। ७६ ।। <br>
विशालाक्ष्या महासौधे मम विश्रामभूमिका ।। <br>
तत्र संसृतिखिन्नानां विश्रामं श्राणयाम्यहम् ।। ।। ७७ ।।<br>
नियमस्नानतीर्थं च चक्रपुष्करिणी मम ।। <br>
तत्र स्नानवतां पुंसां तन्नैर्मल्यं दिशाम्यहम् ।। ७८ ।।<br>
यदाहुः परमं तत्त्वं यदाहुर्ब्रह्मसत्तमम् ।। <br>
स्वसंवेद्यं यदाहुश्च तत्तत्रांते दिशाम्यहम् ।।७९।। <br>
यदाहुस्तारकं ज्ञानं यदाहुरतिनिर्मलम् ।। <br>
स्वात्मारामं यदाहुश्च तत्तत्रांते दिशाम्यहम् ।। 4.2.79.८० ।। <br>
जगन्मंगलभूर्यात्र परमा मणिकर्णिका ।। <br>
विपाशयामि तत्राहं कर्मभिः पाशितान्पशून् ।। ८१ ।। <br>
निर्वाणश्राणने यत्र पात्रापात्रं न चिंतये ।। <br>
आनंदकानने तन्मे दानस्थानं दिवानिशम् ।। ८२ ।। <br>
भवांबुधौ महागाधे प्राणिनः परिमज्जतः ।। <br>
भूत्वैव कर्णधारोंते यत्र संतारयाम्यहम् ।। ८३ ।। <br>
सौभाग्यभाग्यभूर्या वै विख्याता मणिकर्णिका ।। <br>
ददामि तस्यां सर्वस्वमग्रजायांत्यजाय वा ।।८४।। <br>
महासमाधिसंपन्नैर्वेदांतार्थ निषेविभिः ।। <br>
दुष्प्रापोन्यत्र यो मोक्षः शोच्यैरपि स लभ्यते ।। ८५ ।। <br>
दीक्षितो वा दिवाकीर्तिः पंडितो वाप्यपंडितः ।। <br>
तुल्यो मे मोक्षदीक्षायां संप्राप्य मणिकर्णिकाम् ।। ८६ ।। <br>
यत्त्यागेन्यत्र कृपणस्तत्प्राप्य मणिकर्णिकाम् ।। <br>
ददामि जंतुमात्राय सर्वस्वं चिरसंचितम् ।। ८७ ।। <br>
यदि दैवादिह प्राप्तस्त्रिसंयोगोऽतिदुर्घटः ।। <br>
अविचारं तदा देयं सर्वस्वं चिरसंचितम् ।। ८८ ।। <br>
शरीरमथ संपत्तिरथ सा मणिकर्णिका ।।<br>
त्रिसंयोगोयमप्राप्यो देवैरिंद्रादिकैरपि ।। ८९ ।। <br>
पुनः पुनर्विचार्येति जंतुमात्रेभ्य एव च ।। <br>
निर्वाणलक्ष्मीं यच्छामि सदोपमणिकर्णिकम् ।। 4.2.79.९० ।। <br>
मुक्तिदा न मही सा मे वाराणस्यां महीयसी ।। <br>
तन्मही रजसा साम्यं त्रिलोक्यपि न चोद्वहेत् ।। ९१ ।। <br>
परं लिंगार्चनस्थानमविमुक्तेश्वरेश्वरम् ।। <br>
तत्र पूजां सकृत्कृत्वा कृतकृत्यो नरो भवेत् ।। ९२ ।। <br>
सायं पाशुपतीं संध्यां कुर्यां पशुपतीश्वरे ।। <br>
विभूतिधारणात्तत्र पशुपाशैर्न बध्यते ।। ९३ ।। <br>
प्रातःसध्याकरोम्येव सदोंकारनिकेतने ।। <br>
तत्रैकापि कृता संध्या सर्वपातककृंतनी ।। ९४ ।। <br>
वसामि कृत्तिवासेहं सदा प्रति चतुर्दशि ।। <br>
अत्र जागरणं कृत्वा चतुर्दश्यां न गर्भभाक् ।। ९९ ।। <br>
रत्नेश्वरोर्चितो दद्यान्महारत्नानि भक्तितः ।। <br>
रत्नैः समर्च्य तल्लिंगं स्त्रीरत्नादि लभेन्नरः ।। ९६ ।। <br>
विष्टपत्रितयांतःस्थोप्यहं लिंगे त्रिविष्टपे ।। <br>
तिष्ठामि सततं भक्तमनोरथसमृद्धये ।। ९७ ।।<br>
विरजस्कं महापीठं तत्र संसेव्य मानवः ।। <br>
विरजा जायते नूनं चतुर्नद कृतोदकः ।। ९८ ।। <br>
महादेवे महापीठं मम साधकसिद्धिदम् ।। <br>
तत्पीठदर्शनादेव महापापैः प्रमुच्यते ।। ९९ ।। <br>
पितृप्रीतिप्रदं पीठं वृषभध्वजसंज्ञकम् ।। <br>
पितृतर्पणकृत्तत्र पितॄंस्तारयति क्षणात् ।। 4.2.79.१०० ।। <br>
आदिकेशवपीठेहमादिकेशवरूपधृक् ।। <br>
श्वेतद्वीपं नये भक्तान्वैष्णवानतिवल्लभान् ।। १ ।। <br>
तत्रैव मंगलापीठे सर्वमंगलदायिनि ।। <br>
उप पंचनदे तीर्थे भक्तान्संतारयाम्यहम् ।। २ ।। <br>
बिंदुमाधवरूपेण यत्राहं वैष्णवाञ्जनान् ।। <br>
नये पंचनदस्नातांस्तद्विष्णोः परमं पदम् ।। ३ ।। <br>
पंचमुद्रे महापीठे ये वीरेश्वरसेवकाः ।। <br>
तेषां परमनिर्वाणं कालेनाल्पेन जायते ।।।। ४ ।। <br>
तत्र सिद्धेश्वरीपीठे चंद्रेश्वर समीपतः ।। <br>
तत्र संनिधिकर्तॄणां सिद्धिः षण्मासतो भवेत् ।। ५ ।। <br>
काश्यां च योगिनीपीठे योगसिद्धिविधायिनि ।। <br>
सिद्धीरुच्चाटनाद्याश्च कैर्न लब्धाः सुसाधकैः ।। ६ ।। <br>
अनेकानीह पीठानि संति काश्यां पदेपदे ।। <br>
परं धर्मेशपीठस्य काचिच्छक्तिरनुत्तमा ।। ७ ।। <br>
यत्रामी बालकीराश्च निर्मलज्ञानभाजनम् ।। <br>
आसुः सदुपदेशान्मे त्रातत्रातेति भाषिणः ।। ८ ।। <br>
एतद्धर्मेश्वरं पीठं त्यजाम्यद्यदिनावधि ।। <br>
न कदाचित्तरणिजत्वत्तपोवनमुत्तमम् ।। ९ ।। <br>
ममानुग्रहतः कीरानेतान्पश्य रवेः सुत ।। <br>
दिव्यविमानमारुह्य गंतारो मत्पुरं महत् ।। 4.2.79.११० ।। <br>
तत्र भुक्त्वा चिरं भोगाञ्ज्ञानं प्राप्य मयेरितम् ।। <br>
इह मुक्तिमवाप्स्यंति त्वत्संसर्गातिनिर्मलाः ।। ११ ।। <br>
इत्युक्तवति देवेशे कैलासशिखरोपमम् ।। <br>
दिव्यं विमानमापन्नं रुद्रकन्यापरिष्कृतम् ।। १२ ।।<br>
आरुह्यते न यानेन दिव्यरूपवराः खगाः ।। <br>
कैलासमभिसंजग्मुर्धर्ममापृच्छ्यतेऽमलाः ।।११३।। ।। <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंड उत्तरार्धे धर्मेशाख्याननामैकोनाशीतितमोऽध्यायः ।। ७९ ।। <br>
<br>
<br>
</span>
