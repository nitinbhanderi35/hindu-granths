<span style="font-size: 14pt; line-height: 200%">व्यास उवाच ।। <br>
सूर्य आत्मास्य जगतस्तस्थुषस्तमसोरिपुः ।। <br>
उदियायोदयगिरौ शुचिप्रसृमरैः करैः ।। १ ।। <br>
संवर्धयन्सतां धर्मान्त्यक्कुर्वंस्तामसीं स्थितिम् ।। <br>
पद्मिनीं बोधयंस्त्विष्टां  रात्रौ मुकुलिताननाम् ।। २ ।। <br>
हव्यं कव्यं भूतबलिं देवादीनां प्रवर्तयन् ।। <br>
प्राह्णापराह्णमध्याह्न क्रियाकालं विजृंभयन् ।। ३ ।।<br>
असतां हृदि वक्त्रेषु निर्दिशंस्तमसः स्थितिम् ।। <br>
यामिनीकालकलितं जगदुज्जीवयन्पुनः ।। ४ ।। <br>
यस्मिन्नभ्युदिते जातः सम्यक्पुण्यजनोदयः ।। <br>
अहो परोपकरणं सद्यः फलति नेति चेत् ।। ५ ।। <br>
सायमस्तमितः प्रातः कथं जीवेद्रविः पुनः ।। <br>
सानुरागकरस्पर्शैः प्राचीमाश्वास्य खंडिताम् ।। ६ ।। <br>
यामं भुक्त्वा तथाग्नेयीं ज्वलंतीं विरहादिव ।। <br>
लवंगैलामृगमदचंद्रचंदनचर्चिताम ।। ७ ।। <br>
तांबूलीरागरक्तौष्ठीं द्राक्षास्तबकसुस्तनीम् ।। <br>
लवलीवल्लिदोर्वल्ली कंको ली पल्लवांगुलिम् ।। ८ ।। <br>
मलयानिल निःश्वासां क्षीरोदकवरांबराम् ।। <br>
त्रिकूटस्वर्णरत्नांगीं सुवेलाद्रि नितंबिनीम ।। ९ ।। <br>
कावेरीगौतमीजंघां चोलचोलां शुकावृताम् ।। <br>
सह्यदर्दुरवक्षोजां कांतीकांचीविभूषणाम ।। 4.1.2.१० ।।<br>
सुकोमलमहाराष्ट्रीवाग्विलासमनोहराम् ।। <br>
अद्यापि न महालक्ष्मीर्या विमुंचति सद्गुणाम् ।।११।। <br>
सुदक्षदक्षिणामाशामाशानाथः प्रतस्थिवान् ।। <br>
क्रमतः सर्वमर्वन्तो हेलया हेलिकस्य खम् ।।१२।। <br>
न शेकुरग्रतो गंतुं ततोऽनूरुर्व्यजिज्ञपत् ।।१३।। <br>
अनूरुरुवाच ।। ।। <br>
भानो मानोन्नतो विन्ध्यो निद्ध्यय गगनं स्थितः ।। <br>
स्पर्धते मेरुणाप्रेप्सु स्त्वद्दत्तां तु प्रदक्षिणाम् ।।१४।। <br>
अन्रूरुवाक्यमाकर्ण्य सविता हृद्यचिन्तयत् ।। <br>
अहो गगनमार्गोपि रुध्यते चातिविस्मयः ।। १५ ।। <br>
व्यास उवाच ।। ।। <br>
सूरः शूरोपि किं कुर्यात्प्रांतरे वर्त्मनिस्थितः ।। <br>
त्वरावानपि को रुद्धं मागर्मेको विलंघयेत् ।। १६ ।। <br>
गृह्यत्राप्रत्यूष्टेः क्षणं नावतिष्ठति ।। <br>
शून्यमार्गे निरुद्धः स किंकरोतु विधिर्बली ।। १७ ।। <br>
योजनानां सहस्रे द्वे द्वे शते द्वे च योजने ।। <br>
योजनस्य निमेषार्धाद्याति सोपि चिरं स्थितः ।। १८ ।। <br>
गते बहुतिथेकाले प्राच्यौदीच्यां भृशार्दिताः ।। <br>
चण्डरश्मेः करव्रातपातसन्तापतापिताः ।। १९ ।। <br>
पाश्चात्या दक्षिणात्याश्च निद्रामुद्रितलोचनाः ।। <br>
शयिता एव वीक्षन्ते सतारग्रहमंबरम् ।।4.1.2.२०।।<br>
अहोनाहस्कराभावान्निशानैवाऽनिशाकरात्।।<br>
अस्तंगतर्क्षान्नभसः कः कालस्त्वेप नेक्ष्यते ।।२१।।<br>
ब्रह्मांडं किमकांडे वै लयमेष्यति तत्कथम् ।। <br>
परापतंति नाद्यापि पारावारा इतस्ततः ।। २२ ।। <br>
स्वाहास्वधावषट्कारवर्जिते जगतीतले ।। <br>
पंचयज्ञक्रियालोपाच्चकंपे भुवनत्रयम् ।। २३ ।। <br>
सूर्योदयात्प्रवर्तंते यज्ञाद्याः सकलाः क्रियाः ।। <br>
ताभिर्यज्ञभुजांतृप्तिः सविता तत्र कारणम् ।। २४ ।। <br>
चित्रगुप्तादयः सर्वे कालं जानंति सूर्यतः ।। <br>
स्थितिसर्गविसर्गाणां कारणं केवलं रविः ।। २५ ।। <br>
तत्सूर्यस्य गतिस्तंभात्स्तंभितं भुवनत्रयम् ।। <br>
यद्यत्रतत्स्थितं तत्र चित्रन्यस्तमिवा खिलम् ।। २६ ।। <br>
एकतस्तिमिरान्नैशादेकतस्तु दिवातपात् ।। <br>
बहूनां प्रलयो जातः कांदिशीकमभूज्जगत् ।। २७ ।। <br>
इति व्याकुलिते लोके सुरासुरनरोरगे ।। <br>
आःकिमेतदकांडेभूद्रुरुदुर्दुद्रुवुः प्रजाः ।।२८।। <br>
ततः सर्वे समालोक्य ब्रह्माणं शरणं ययुः ।। <br>
स्तुवंतो विविधैः स्तोत्रै रक्षरक्षेति चाब्रुवन् ।।२९।। <br>
।। देवा ऊचुः।। <br>
नमो हिरण्यरूपाय ब्रह्मणे ब्रह्मरूपिणे ।। <br>
अविज्ञातस्वरूपाय कैवल्यायामृताय च ।। 4.1.2.३० ।।<br>
यन्न देवा विजानंति मनो यत्रापि कुंठितम्।। <br>
न यत्र वाक्प्रसरति नमस्तस्मै चिदात्मने ।। ३१ ।। <br>
योगिनो यं हृदाकाशे प्रणिधानेन निश्चलाः ।। <br>
ज्योतीरूपं प्रपश्यंति तस्मै श्रीब्रह्मणे नमः ।। ३२ ।। <br>
कालात्पराय कालाय स्वेच्छयापुरुषाय च ।। <br>
गुणत्रय स्वरूपाय नमः प्रकृतिरूपिणे ।। ३३ ।। <br>
विष्णवे सत्त्वरूपाय रजोरूपाय वेधसे ।। <br>
तमसे रुद्ररूपाय स्थितिसर्गांतकारिणे ।। ३४ ।। <br>
नमो बुद्धिस्वरूपाय त्रिधाहंकृतये नमः ।। <br>
पंचतन्मात्र रूपाय पंचकर्मेद्रियात्मने ।। ३५ ।।<br>
नमो मनःस्वरूपाय पंचबुद्धींद्रियात्मने ।। <br>
क्षित्यादि पंचरूपाय नमस्ते विषयात्मने ।। ३५ ।। <br>
नमो ब्रह्मांडरूपाय तदंतर्वर्तिने नमः ।। <br>
अर्वाचीनपराची न विश्वरूपाय ते नमः ।। ३७ ।। <br>
अनित्यनित्यरूपाय सदसत्पतये नमः ।। <br>
समस्तभक्तकृपया स्वेच्छाविष्कृतविग्रह ।। ३६ ।। <br>
तव निःश्वसितं वेदास्तव स्वे दोखिलं जगत् ।। <br>
विश्वा भूतानि ते पादः शीर्ष्णो द्यौः समवर्तत ।। ३९ ।। <br>
नाभ्या आसीदंतरिक्षं लोमानि च वनस्पतिः ।। <br>
चन्द्रमा मनसो जातश्चक्षोः सूर्यस्तव प्रभो ।। 4.1.2.४० ।। <br>
त्वमेव सर्वं त्वयि देव सर्वं स्तोता स्तुतिः स्तव्य इह त्वमेव ।। <br>
ईश त्वयाऽवास्यमिदं हि सर्वं नमोस्तु भूयोपि नमो नमस्ते ।। ४१ ।।<br>
इति स्तुत्वा विधिं देवा निपेतुर्दंडवत्क्षितौ ।। <br>
परितुष्टस्तदा ब्रह्मा प्रत्युवाच दिवौकसः ।। ४२ ।। <br>
।। ब्रह्मोवाच ।। ।। <br>
यथार्थयाऽनया स्तुत्या तुष्टोस्मि प्रणताः सुराः ।। <br>
उत्तिष्ठत प्रसन्नोस्मि वृणुध्वं वरमुत्तमम् ।। ४३ ।। <br>
यः स्तोष्यत्यनया स्तुत्या श्रद्धावान्प्रत्यहं शुचिः ।। <br>
मां वा हरं वा विष्णुं वा तस्य तुष्टाः सदा वयम् ।। ४४ ।। <br>
दास्यामः सकलान्कामान्पुत्रान्पौत्रान्पशून्वसु ।। <br>
सौभाग्यमायुरारोग्यं निर्भयत्वं रणे जयम् ।। ४५ ।। <br>
ऐहिकामुष्मिकान्भोगानपवर्गं तथाऽक्षयम् ।। <br>
यद्यदिष्टतमं तस्य तत्तत्सर्वं भविष्यति ।।४६।। <br>
तस्मात्सर्वप्रयत्नेन पठितव्यः स्तवोत्तमः ।। <br>
अभीष्टद इति ख्यातः स्तवोयं सर्वसिद्धिदः।।४७।। <br>
पुनः प्रोवाच तान्वेधाः प्रणिपत्योत्थितान्सुरान् ।। <br>
स्वस्थास्तिष्ठत भो यूयं किमत्रापि समाकुलाः ।। ४८ ।। <br>
एते वेदा मूर्तिधरा इमा विद्यास्तथाखिलाः ।। <br>
सदक्षिणा अमी यज्ञाः सत्यं धर्मस्तपो दमः ।। ४९ ।। <br>
ब्रह्मचर्यमिदं चैषा करुणा भारतीत्वियम् ।। <br>
श्रुतिस्मृतीतिहासार्थ चरितार्था अमीजनाः ।। 4.1.2.५० ।। <br>
नेह क्रोधो न मात्सर्यं लोभः कामोऽधृतिर्भयम् ।। <br>
हिंसा कुटिलता गर्वो निंदासूयाऽशुचिः क्वचित् ।। ५१ ।। <br>
ये ब्राह्मणा ब्रह्मरतास्तपोनिष्ठास्तपोधनाः ।। <br>
मासोपवासषण्मासचातुर्मास्यादि सद्व्रताः ।। ५२ ।। <br>
पातिव्रत्यरता नार्यो ये चान्ये ब्रह्मचारिणः ।। <br>
ते चामीपश्यत सुरा ये षंढाः परयोषिति ।। ५३ ।।<br>
मातापित्रोरमी भक्ता अमी गोग्रहणे हताः ।। <br>
व्रते दाने जपे यज्ञे स्वाध्याये द्विजतर्पणे ।। ५४ ।। <br>
तीर्थे तपस्युपकृतौ सदाचारादिकर्मणि ।। <br>
फलाभिलाषिणीबुद्धिर्न येषां ते जना अमी ।। ५५ ।।<br>
गायत्री जाप्यनिरता अग्निहोत्र परायणाः ।। <br>
द्विमुखी गो प्रदातारः कपिलादान तत्पराः ।। ५६ ।। <br>
निस्पृहाः सोमपा ये वै द्विजपादोदपाश्च ये ।। <br>
मृताः सारस्वते तीर्थे द्विजशुश्रूषकाश्च ये ।। ५७ ।। <br>
प्रतिग्रहे समर्था हि ये प्रतिग्रहवर्जिताः ।। <br>
त एते मत्प्रिया विप्रास्त्यक्ततीर्थ प्रतिग्रहाः ।। ५८ ।। <br>
प्रयागे माघ मासो यैरुषः स्नातोऽमलात्मभिः ।। <br>
मकरस्थे रवौ शुद्धास्त इमे सूर्यवर्चसः ।। ५९ ।। <br>
वाराणस्यां पांचनदे त्र्यहं स्नातास्तु कार्तिके ।। <br>
अमी ते शुद्धवपुषः पुण्यभाजोतिनिर्मलाः ।। 4.1.2.६० ।। <br>
स्नात्वा तु मणिकर्णिक्यां प्रीणिता ब्राह्मणा धनैः ।। <br>
त एते सर्वभोगाढ्याः कल्पं स्थास्यंति मत्पुरे ।। ६१ ।। <br>
ततः काशीं समासाद्य तेन पुण्येन नोदिताः ।। <br>
विश्वेश्वरप्रसादेन मोक्षमेष्यंत्यसंशयम् ।। ६२ ।। <br>
अविमुक्ते कृतं कर्म यदल्पमपि मानवैः ।। <br>
श्रेयोरूपं तद्विपाको मोक्षो जन्मांतरेष्वपि ।। ६३ ।। <br>
अहो वैश्वेश्वरे क्षेत्रे मरणादपिनोभयम् ।। <br>
यत्र सर्वे प्रतीक्षंते मृत्युं प्रियमिवाति थिम् ।। ६४ ।। <br>
ब्राह्मणेभ्यः कुरुक्षेत्रे यैर्दत्तं वसु निर्मलम् ।। <br>
निर्मलांगास्त एते वै तिष्ठंति मम संनिधा ।।६५ ।। <br>
पितामहं समासाद्य गयायां यैः पितामहाः ।। <br>
तर्पिता ब्राह्मणमुखे तेषामेते पितामहाः ।।६६।। <br>
न स्नानेन न दानेन न जपेन न पूजया ।। <br>
मल्लोकः प्राप्यते देवाः प्राप्यते द्विज तर्पणात् ।।६७।।<br>
सोपस्कराणिवेश्मानिमु सलोलूखलादिभिः ।। <br>
यैर्दत्तानि सशय्यानि तेषां हर्म्याण्यमूनि वै ।। ६८ ।।<br>
ब्रह्मशालां कारयंति वेदमध्यापयंति च ।। <br>
विद्यादानं च ये कुर्युः पुराणं श्रावयंति च ।। ६९ ।। <br>
पुराणानि च ये दद्युः पुस्तकानि ददत्यपि ।। <br>
धर्मशास्त्राणि ये दद्युस्तेषां वासोत्र मे पुरे ।। 4.1.2.७० ।। <br>
यज्ञार्थं च विवाहार्थं व्रतार्थं ब्राह्मणाय वै ।। <br>
अखंडं वसु ये दद्युस्तेत्र स्युर्वसुवर्चसः ।। ७१ ।। <br>
आरोग्यशालां यः कुर्याद्वैद्यपोषणतत्परः ।। <br>
आकल्पमत्र वसति सर्वभोग समन्वितः ।। ७२ ।। <br>
मुक्ती कुर्वंति तीर्थानि ये च दुष्टावरोधतः ।। <br>
ममावरोधे ते मान्या औरसास्तनया इव ।। ७३ ।। <br>
विष्णोर्वाममवाशंभोर्ब्राह्मणा एव सुप्रियाः ।। <br>
तेषां मूर्त्या वयं साक्षाद्विचरामो महीतले ।। ७४ ।। <br>
ब्राह्मणाश्चैव गावश्च कुलमेकं द्विधाकृतम् ।। <br>
एकत्र मंत्रास्तिष्ठंति हविरेकत्र तिष्ठति ।। ७५ ।। <br>
ब्राह्मणा जंगमं तीर्थं निर्मितं सार्वभौमिकम् ।। <br>
येषां वाक्योदकेनैव शुद्ध्यंति मलिना जनाः ।। ७६ ।।<br>
गावः पवित्रमतुलं गावो मंगलमुत्तमम् ।। <br>
यासां खुरोत्थितो रेणुर्गंगावारिसमो भवेत् ।। ७७ ।। <br>
शृंगाग्रे सर्वतीर्थानि खुराग्रे सर्व पर्वताः ।। <br>
शृंगयोरंतरे यस्याः साक्षाद्गौरीमहेश्वरी ।। ७८ ।। <br>
दीयमानां च गां दृष्ट्वा नृत्यंति प्रपितामहाः ।। <br>
प्रीयंते ऋषयः सर्वे तुष्यामो दैवतैः सह ।। ७९ ।। <br>
रोरूयंते च पापानि दारिद्र्यं व्याधिभिः सह ।। <br>
धात्र्यः सर्वस्य लोकस्य गावो मातेव सर्वथा ।। 4.1.2.८० ।। <br>
गवां स्तुत्वा नमस्कृत्य कृत्वा चैव प्र दक्षिणाम्।। <br>
प्रदक्षिणीकृता तेन सप्तद्वीपा वसुंधरा ।। ८१ ।। <br>
या लक्ष्मीः सवर्भूतानां या देवेषु व्यवस्थिता ।। <br>
धेनुरूपेण सा देवी मम पापं व्यपोहतु ।। ८२ ।। <br>
विष्णोर्वक्षसि या लक्ष्मीः स्वाहा चैव विभावसोः ।। <br>
स्वधा या पितृमुख्यानां सा धेनुर्वरदा सदा ।। ८३ ।। <br>
गोमयं यमुना साक्षाद्गोमूत्रं नर्मदा शुभा ।। <br>
गंगा क्षीरं तु यासां वै किं पवित्रमतः परम् ।। ८४ ।। <br>
गवामंगेषु तिष्ठंति भुवनानि चतुर्दश ।। <br>
यस्मात्तस्माच्छिवं मे स्यादिहलोके परत्र च ।। ८५ ।। <br>
इति मंत्रं समुच्चार्य धेनूर्वाधेनुमेव वा ।। <br>
यो दद्याद्द्विजवर्याय स सर्वेभ्यो विशिष्यते ।। ८६ ।। <br>
मया च विष्णुना सार्धं शिवेन च महर्षिभिः ।<br>
विचार्य गोगुणान्नित्यं प्रार्थनेति विधीयते ।। ८७ ।। <br>
गावो मे पुरतः संतु गावो मे संतु पृष्ठतः ।। <br>
गावो मे हृदये संतु गवां मध्ये वसाम्यहम् ।। ८८ ।।<br>
नीराजयति योंगानि गवां पुच्छेन भाग्यवान् ।। <br>
अलक्ष्मीः कलहो रोगास्तस्यांगाद्यांति दूरतः।।८९।। <br>
गोभिर्विप्रश्च वेदैश्च सतीभिः सत्यवादिभिः।। <br>
अलुब्धैर्दा नशीलैश्च सप्तभिर्धार्यते मही।।4.1.2.९०। <br>
मम लोकात्परोलोको वैकुंठ इति गीयते।। <br>
तस्योपरिष्टात्कौमार उमालोकस्ततः परम्।।९१।। <br>
शिवलोकस्तदुपरि गोलो कस्तत्समीपतः ।। <br>
गोमातरः सुशीलाद्यास्तत्र संति शिवप्रियाः ।। ९२ ।। <br>
गवां शुश्रूरूषकाये च गोप्रदाये च मानवाः ।। <br>
एषामन्यतमे लोके ते स्युः सर्वसमृद्धयः ।। ९३ ।। <br>
यत्र क्षीरवहा नद्यो यत्र पायस कर्दमाः ।। <br>
न जरा बाधते यत्र तत्र गच्छंति गोप्रदाः ।। ९४ ।। <br>
श्रुतिस्मृतिपुराणज्ञा ब्राह्मणाः परिकीर्तिताः।।<br>
तदुक्ताचारचरणा इतरे नामधारकाः।।९५।। <br>
श्रुतिस्मृती तु नेत्रे द्वे पुराणं हृदयं स्मृतम् ।। <br>
श्रुतिस्मृतिभ्यां हीनोंधः काणः स्यादेकया विना।।  <br>
पुराणहीनाद्धृच्छून्यात्काणांधावपि तौ वरौ ।। <br>
श्रुतिस्मृत्युदितोधर्मः पुराणे परिगीयते।।९७।। <br>
तद्बाह्मणाय गोर्देया सर्वत्र सुखमिच्छता ।। <br>
न देया द्विजमात्राय दातारं सोप्यधो नयेत्।।९८।। <br>
यस्य धर्मेऽस्ति जिज्ञासा यस्य पापाद्भयं महत्।। <br>
श्रोतव्यानि पुराणानि धमर्मूलानि तेन वै।।९९।।<br>
चतुर्दशसु विद्यासु पुराणं दीप उत्तमः।। <br>
अंधोपि न तदा लोकात्संसाराब्धौ क्वचित्पतेत् ।।4.1.2.१००।। <br>
श्रोतव्यानि पुराणानि वस्तव्यं जाह्नवी तटे ।। <br>
तर्पणीया द्विजा नित्यं ममलोकेप्सुभिः सदा ।। १ ।। <br>
इत्युद्देशान्मयाख्याता सत्यलोकव्यवस्थितिः ।। <br>
अभयं यद्भयार्तानां न भेतव्यं च हे सुराः ।।२।। <br>
स्पर्धते मेरुणा विंध्यो ब्रध्नाध्व परिरोधकृत ।। <br>
तदर्थमागता यूयं तदुपायं दिशामि वः।।३।। <br>
अस्त्यगस्त्यस्तप्यमानस्तप उग्रं महातपाः ।। <br>
मैत्रावरुणिराधाय चित्तं विश्वेश्वरे विभौ ।। ४ ।। <br>
अविमुक्तमहाक्षेत्रे सर्वेषां मुक्तिहेतुके ।। <br>
तारकस्योपदेशार्थं विश्वेशाऽधिष्ठिते स्वयम् ।। ५ ।। <br>
याचध्वं तत्र गत्वा तं स वः कार्यं विधास्यति ।। <br>
तेनैकदाविता लोका वातापील्वलभक्षणात् ।। ६ ।।<br>
अतिमित्रं तत्र तेजो मित्रावरुणजे मुनौ।।<br>
तदाप्रभृति लोकेषु कोगस्त्यान्नैव बिभ्यति ।।७।। <br>
इत्युक्त्वांतर्दधे वेधास्तेपि प्रमुदिताननाः ।। <br>
देवाः परस्परं प्रोचुरहोधन्य तमा वयम् ।। ८ ।। <br>
प्रसंगतोपि द्रष्टव्यौ काशीकाशीपती शिवौ।।। <br>
अहो अहोभिर्बहुभिः फलितो नो मनोरथः।। ९ ।। <br>
उत्फुल्लपद्मनयना निर्मिताः सुकृतार्थिनः।। <br>
तावेव चरणौ धन्यौ काशीमभिप्रयायिनौ ।। 4.1.2.११० ।। <br>
येयं कथा श्रुतास्माभिर्वेधसा समुदीरिता ।। <br>
तस्याः श्रवणजात्पुण्यात्प्राप्नुमस्त्वद्य काशिकाम्।। ११ ।। <br>
एका क्रिया द्व्यर्थकरी प्राप्यते पुण्यगौरवात् ।। <br>
एवं वदंतो हृष्टास्याः सुराः काशीं समाययुः ।।१२।। <br>
व्यास उवाच ।। <br>
इदं पुण्यतमाख्यानं ये श्रोष्यंतीह मानवाः ।। <br>
विधूय सर्वपापानि पुत्रदारसमन्विताः ।। १३ ।। <br>
इह वंशं परिस्थाप्य भुक्त्वा सर्व सुखानि च ।। <br>
सत्यलोके चिरं स्थित्वा ततो यास्यंति शाश्वतम् ।। ११४ ।। <br>
इति श्रीस्कान्दे महापुराणे एकाशीतिसाहस्यां संहितायां चतुर्थे काशीखंडे पूर्वार्धे सत्यलोकवर्णनंनाम द्वितीयोऽध्यायः ।।२ ।। ।। <br>
<br>
</span>
