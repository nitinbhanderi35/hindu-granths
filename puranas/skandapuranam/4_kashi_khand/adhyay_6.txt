<span style="font-size: 14pt; line-height: 200%">पाराशर्य उवाच ।। <br>
शृणु सूत महाभाग कथां श्रुतिसहोदराम् ।। <br>
यां वै हृदि निधायेह पुरुषः पुरुषार्थभाक् ।। १ ।। <br>
ततः श्रीदर्श नानंद सुधाधाराधुनीं मुनिः ।। <br>
अवगाह्य सपत्नीकः परां मुदमवाप सः ।। २ ।। <br>
वह्निकुंडसमुद्भूत सूतनिर्मलमानस ।। <br>
शृणुष्वैकं पुरा विद्भिर्भाषितं यत्सुभा षितम् ।। ३ ।।<br>
परोपकरणं येषां जागर्ति हृदये सताम्।। <br>
नश्यंति विपदस्तेषां संपदः स्युः पदेपदे ।। ४ ।। <br>
तीर्थस्नानैर्न सा शुद्धिर्बहुदानैर्न तत्फलम् ।। <br>
तपोभिरुग्रैस्तन्नाप्यमुपकृत्याय दाप्यते ।। ५ ।।<br>
परोपकृत्या यो धर्मो धर्मो दानादिसंभवः ।। <br>
एकत्र तुलितौ धात्रा तत्र पूर्वो भवद्गुरुः ।। ६ ।। <br>
परिनिर्मथ्य वाग्जालं निर्णीतमिदमेव हि ।। <br>
नोपकारात्परो धर्मो नापकारादवं परम् ।। ७ ।। <br>
उपकर्तुरगस्त्यस्य जातमेतन्निदर्शनम् ।। <br>
क्व तादृक्काशिजं दुःखं क्व तादृक्श्रीमुखेक्षणम् ।। ८ ।। <br>
करिकर्णाग्रचपलं जीवितं विविधं वसु ।। <br>
तस्मात्परोपकरणं कार्यमेकं विपश्चिता ।। ९ ।। <br>
यल्लक्ष्मीनाममात्राप्त्या नरो नो माति कुत्रचित् ।। <br>
साक्षात्समीक्ष्यतां लक्ष्मीं कृतकृत्यो भवन्मुनिः ।। 4.1.6.१० ।।<br>
गच्छन्यदृच्छयासोथ दूराच्छ्रीशैलमैक्षत ।। <br>
यत्र साक्षान्निवसति देवः श्रीत्रिपुरांतकः ।।११।। <br>
उवाच वचनं पत्नीं तदा प्रीतमना मुनिः। ।। <br>
इहस्थितैव पश्य त्वं कांते कांततरं परम्।। १२ ।। <br>
श्रीशैल शिखरं श्रीमदिदंतद्यद्विलोकनात् ।। <br>
पुनर्भवो मनुष्याणां भवेत्र नभवेत्क्वचित् ।। १३ ।। <br>
गिरि श्चतुरशीत्यायं योजनानां हि विस्मृतः ।। <br>
सर्वलिंगमयो यस्मादतः कुर्यात्प्रदक्षिणम् ।। १४ ।। <br>
।। लोपामुद्रोवाच ।। ।। <br>
किंचिद्विज्ञप्तुमिच्छामि यद्याज्ञा स्वामिनो भवेत् ।। <br>
ब्रूते हि याऽनुज्ञाता पत्या सा पतिता भवेत् ।। १५ ।। <br>
अगस्त्य उवाच ।। ।। <br>
किं वक्तुकामा देवि त्वं ब्रूहि तत्त्वमशंकिता।।  <br>
न त्वादृशीनां वाक्यं हि पत्युः खेदाय जायते ।। १६ ।। <br>
ततः पप्रच्छ सा देवी प्रणम्य मुनिमानता ।। <br>
सर्वेषां च हितार्थाय स्वसंदेहापनुत्तये ।। १७ ।। <br>
लोपामुद्रोवाच ।। <br>
श्रीशैलशिखरं दृष्ट्वा पुनर्जन्म न विद्यते ।। <br>
इदमेव हि सत्यं चेत्किमर्थं काशिरिष्यते ।। १८ ।। <br>
अगस्तिरुवाच ।। ।। <br>
आकर्णय वरारोहे सत्यं पृष्टं त्वयामले ।। <br>
निर्णीतमसकृच्चैतन्मुनिभिस्तत्त्वचिंतकैः ।। १९ ।। <br>
मुक्तिस्थानान्यनेकानि  कृतस्तत्रापिनिर्णयः ।। <br>
तानि ते कथयाम्यत्र दत्तचित्ता भव क्षणम् ।। 4.1.6.२० ।। <br>
प्रथमं तीर्थराजं तु प्रयागाख्यं सुविश्रुतम् ।। <br>
कामिकं सर्वतीर्थानां धर्मकामार्थमोक्षदम् ।। २१ ।। <br>
नैमिषं च कुरुक्षेत्रं गंगाद्वारमवंतिका ।। <br>
अयोध्या मथुरा चैव द्वारकाप्यमरावती ।। २२ ।। <br>
सरस्वती सिंधुसंगो गंगासागरसंगमः ।। <br>
कांती च त्र्यंबकं चापि सप्तगोदावरीतटम् ।। २३ ।। <br>
कालंजरं प्रभासश्च  तथा बद रिकाश्रमः ।। <br>
महालयस्तथोंकारक्षेत्रं वै पौरुषोत्तमम् ।। २४ ।।<br>
गोकर्णो भृगुकच्छश्च भृगुतुंगश्च पुष्करम् ।। <br>
श्रीपर्वतादि तीर्थानि धारातीर्थं तथैव च ।। २५ ।। <br>
मानसान्यपि तीर्थानि सत्यादीनि च वै प्रिये ।। <br>
एतानि मुक्तिदान्येव नात्र कार्या विचारणा ।। २६ ।। <br>
गया तीर्थं च यत्प्रोक्तं पितॄणां हि मुक्तिदम् ।। <br>
पितामहानामृणतो मुक्तास्तत्तनया अपि ।। २७ ।। <br>
सधर्मिण्युवाच ।। ।। <br>
मानसान्यपि तीर्थानि यान्युक्तानि महामते ।। <br>
कानि कानि च तानीह ह्येतदाख्यातुमर्हसि ।। २८ ।। <br>
।। अगस्त्य उवाच ।। ।। <br>
शृणु तीर्थानि गदतो मानसानि ममानघे ।। <br>
येषु सम्यङ्नरः स्नात्वा प्रयाति परमां गतिम् ।। २९ ।। <br>
सत्यं तीर्थं क्षमा तीर्थं तीर्थमिन्द्रियनिग्रहः ।। <br>
सर्वभूतदयातीर्थं तीर्थमार्जवमेव च ।। 4.1.6.३० ।। <br>
दानं तीर्थं दमस्तीर्थं संतोषस्तीर्थमुच्यते ।। <br>
ब्रह्मचर्यं परं तीर्थं तीर्थं च प्रियवादिता ।। ३१ ।। <br>
ज्ञानं तीर्थं धृतिस्तीर्थं तपस्तीर्थमुदाहृतम् ।। <br>
तीर्थानामपि तत्तीर्थं विशुद्धिर्मनसः परा ।। ३२ ।। <br>
न जलाप्लुतदेहस्य स्नानमित्यभिधीयते ।। <br>
स स्नातो यो दमस्नातः शुचिः शुद्धमनोमलः ।।३३।। <br>
यो लुब्धः पिशुनः क्रूरो दांभिको विषयात्मकः।। <br>
सर्वतीर्थेष्वपि स्नातः पापो मलिन एव सः ।। ३४ ।। <br>
न शरीर मल त्यागान्नरो भवति निर्मलः ।। <br>
मानसे तु मले त्यक्ते भवत्यंतः सुनिर्मलः।।३५।।<br>
जायंते च म्रियंते च जलेष्वेव जलौकसः ।। <br>
न च गच्छंति ते स्वर्गमविशुद्धमनोमलाः ।। ३६ ।। <br>
विषयेष्वति संरागो मानसो मल उच्यते ।। <br>
तेष्वेव हि विरागो स्य नैर्मल्यं समुदाहृतम् ।। ३७ ।। <br>
चित्तमंतर्गतं दुष्टं तीर्थस्नानान्न शुद्ध्यति ।। <br>
शतशोथ जलैर्धौतं सुराभांडमिवाशुचि ।। ३८ ।। <br>
दानमिज्यातपःशौचं तीर्थसेवा श्रुतं तथा ।। <br>
सर्वाण्येतान्यतीर्थानि यदि भावो न निर्मलः ।। ३९ ।। <br>
निगृहीतेंद्रियग्रामो यत्रैव च वसेन्नरः ।। <br>
तत्र तस्य कुरुक्षेत्रं नैमिषं पुष्कराणि च ।। 4.1.6.४० ।। <br>
ज्ञानपूते ज्ञानजले रागद्वेषमलापहे ।। <br>
यः स्नाति मानसे तीर्थे स याति परमां गतिम् ।। ४१ ।। <br>
एतत्ते कथितं देवि मानसं तीर्थलक्षणम् ।। <br>
भौमानामपि तीर्थानां पुण्यत्वे कारणं शृणु ।। ४२ ।। <br>
यथा शरीरस्योद्देशाः केचिन्मेध्यतमाः स्मृताः ।। <br>
तथा पृथिव्यामुद्देशाः केचित्पुण्यतमाः स्मृताः ।।४३।। <br>
प्रभावादद्भुताद्भूमेः सलिलस्य च तेजसः ।। <br>
परिग्रहान्मुनीनां च तीर्थानां पुण्यता स्मृता ।। ४४ ।। <br>
तस्माद्भौमेषु तीर्थेषु मानसेषु च नित्यशः ।। <br>
उभयेष्वपि यः स्नाति स याति परमां गतिम ।। ४५ ।।<br>
अनुपोष्य त्रिरात्राणि तीर्थान्यनभिगम्य च।।<br>
अदत्त्वा कांचनं गाश्च दरिद्रो नाम जायते।। ४६।। <br>
अग्निष्टोमादिभिर्यज्ञैरिष्ट्वा विपुलदक्षिणैः।। <br>
न तत्फलमवाप्नोति तीर्थभिगमनेन यत् ।। ४७ ।। <br>
यस्य हस्तौ च पादौ च मनश्चैव सुसंयतम् ।। <br>
विद्या तपश्च कीर्तिश्च स तीर्थफलमश्नुते ।। ४८ ।। <br>
प्रतिग्रहादुपावृत्तः संतुष्टो येनकेनचित् ।। <br>
अहंकार विमुक्तश्च स तीर्थफलमश्नुते ।। ४९ ।। <br>
अदंभको निरारंभो लघ्वाहारो जितेंद्रियः ।। <br>
विमुक्तसर्वसंगैर्यः स तीर्थफलमश्नुते ।। 4.1.6.५०।।<br>
अकोपनोऽमलमतिः सत्यवादी दृढव्रतः।। <br>
आत्मोपमश्च भूतेषु सतीर्थफलमश्नुते।। <br>
तीर्थान्यनुसरन्धीरः श्रद्दधानः समाहितः।। <br>
कृतपापो विशुद्ध्येत किं पुनः शुद्धकर्मकृत् ।। ५२ ।। <br>
तिर्यग्योनि न वै गच्छेत्कुदेशे नैव जायते ।। <br>
न दुःखी स्यात्स्वर्गभाक्च मोक्षोपायं च विंदति ।। ५३ ।। <br>
अश्रद्दधानः पापात्मा नास्तिकोऽच्छिन्नसंशयः।। <br>
हेतुनिष्ठश्च पंचैते न तीर्थफलभागिनः।।५४।। <br>
तीर्थानि च यथोक्तेन विधिना संचरंति ये।। <br>
सर्वद्वंद्वसहा धीरास्ते नराः स्वर्गभागिनः ।। ५५ ।। <br>
तीर्थयात्रां चिकीर्षुः प्राग्विधायोपोषणं गृहे ।। <br>
गणेशं च पितॄन्विप्रान्साधूञ्छक्त्या प्रपूज्य च ।। ५६ ।। <br>
कृतपारणको हृष्टो गच्छेन्नियमधृक्पुनः।। <br>
आगत्याभ्यर्च्य पितॄन्यथोक्तफलभाग्भवेत्।।५७।। <br>
न परीक्ष्यो द्विजस्तीर्थेष्वन्नार्थी भोज्य एव च।। <br>
सक्तुभिः पिंडदानं च चरुणा पायसेन च।।५८।। <br>
कर्तव्यमृषिभिर्दृष्टं पिण्याकेन गुडेन च।। <br>
श्राद्धं तत्र प्रकर्तव्यमर्घ्यावाहनवर्जितम्।।५९।। <br>
अकालेप्यथवा काले तीर्थे श्राद्धं च तर्पणम्।। <br>
अविलंबेन कर्तव्यं नैव विघ्नं समाचरेत्।।4.1.6.६०।। <br>
तीर्थं प्राप्य प्रसंगेन स्नानं तीर्थे समाचरेत्।। <br>
स्नानजं फलमाप्नोति तीर्थयात्राश्रितं स च ।।६१।। <br>
नृणां पापकृतां तीर्थे पापस्य शमनं भवेत्।। <br>
यथोक्तं फलदं तीर्थं भवेच्छ्रद्धात्मनां नृणाम्।।६२।। <br>
षोडशांशं स लभते यः पराथं च गच्छति।। <br>
अर्धं तीर्थफलं तस्य यः प्रसंगेन गच्छति।।६३।। <br>
कुश प्रतिकृतिं कृत्वा तीर्थवारिणि मज्जयेत्। <br>
मज्जयेच्च यमुद्दिश्य सोष्टमांशं लभेत वै।।६४।। <br>
तीर्थोपवासः कर्तव्यः शिरसो मुंडनं तथा। <br>
शिरोगतानि पापानि यांति मुंडनतो यतः।।६५।। <br>
यदह्नि तीर्थप्राप्तिः स्यात्ततोह्नः पूर्ववासरे।। <br>
उपवासस्तु कर्तव्यः प्राप्ताह्नि श्राद्धदो भवेत्।।६६।। <br>
तीर्थप्रसंगात्तीर्थांगमप्युक्तं त्वत्पुरोमया।। <br>
स्वर्गसाधनमेवैतन्मोक्षोपायश्च वै भवेत्।।६७।। <br>
काशीकांती च मायाख्या त्वयोध्याद्वारवत्यपि।। <br>
मथुरावंतिका चैताः सप्त पुर्योत्र मोक्षदाः।। ६८।। <br>
श्रीशैलो मोक्षदः सर्वः केदारोपि ततोऽधिकः।। <br>
श्रीशैलाच्चापि केदारात्प्रयागं मोक्षदं परम्।।६९।। <br>
प्रयागादपि तीर्थाग्र्यादविमुक्तं विशिष्यते।। <br>
यथाविमुक्ते निर्वाणं न तथाक्वाप्यसंशयम्।।4.1.6.७०।। <br>
अन्यानि मुक्तिक्षेत्राणि काशीप्राप्तिकराणि च।। <br>
काशीं ध्यायमिमं श्रुत्वा नरो नियतमानसः।। <br>
श्रावयित्वा द्विजांश्चापि श्रद्धाभक्तिसमन्वितान्।। ७३।। <br>
क्षत्रियान्धर्मनिरतान्वैश्यान्सन्मार्गवर्तिनः।। <br>
शूद्रान्द्विजेषु भक्तांश्च निष्पापो जायते द्विजः।। ७४।। <br>
इति श्रीस्कान्देमहापुराण एकाशीति साहस्र्यां संहितायां चतुर्थे काशीखण्डे तीर्थाध्यायोनाम षष्ठोऽध्यायः।।६।। <br>
<br>
<br>
</span>
