<span style="font-size: 14pt; line-height: 200%">॥ स्कंद उवाच ॥ <br>
अथ मंदरकंदरोदरोल्लसद समद्युति रत्नमंदिरे ॥ <br>
परितः समधिष्ठितामरे निजशिखरैर्वसनीकृतांबरे ॥ १ ॥ <br>
निवसञ्जगदीश्वरो हरः कृशरजनीश कलामनोहरः ॥। <br>
लभते स्म न शर्म शंकरः प्रसरत्काशिवियोगज ज्वरः ॥ २ ॥ <br>
विरहानलशांतये तदा समलेपि त्रिपुरारिणापि यः ॥ <br>
मलयोद्भव पंक एष स प्रतिपेदेह्यधुना पिपांसुताम् । ३ <br>
परितापहराणि पद्मिनीनां मृदुलान्यपि कंकणीकृतानि ॥ <br>
गदितानि यदीश्वरेण सर्पास्तदभूत्सत्यमहोमहेश्वरेच्छा ॥ ४ ॥ <br>
यदु दुग्धनिधिं निमथ्यदेवैर्मृदुसारः समकर्षि पूर्णचंद्रः ॥ <br>
स बभूव कृशो वियोगतप्तेश्वरमूर्धोष्मपरिक्षरच्छरीरः ॥ ५ ॥<br>
यददीधरदेष जाततापः पृथुले मौलिजटानि कुंजकोणे ॥ <br>
परितापहरां हरस्तदानीं द्युनदीं तामधुनापि नोज्जिहीते॥ ६ ॥ <br>
महतो विरहस्य शंकरः प्रसभंतस्यवशी वशंगतः ॥ <br>
विविदेन सुरैः सदोगतैरपि संवीतसुतापवेष्टितः ॥ ७ ॥ <br>
अतिचित्रमिदं यदात्मना शुचिरप्येष कृपीटयोनिना ॥ <br>
स्वपुरीविरहोद्भवेन वै परिताप्येत जगत्त्रयेश्वरः ॥ ८ ॥ <br>
निजभालतलं कलानिधेः कलया नित्यमलंकरोति यः ॥ <br>
स तदीश्वरमप्यतापयद्विधुरेको विपरीत एव तु ॥ ९ ॥ <br>
गरलं गलनालिकातले विलसेदस्य न तेन तापितः ॥ <br>
अमृतांशु तुषारदीधिति प्रचयैरेव तु तापितोऽद्भुतम् ॥ 4.1.44.१० ॥ <br>
विलसद्धरिचंदनोदकच्छटया तद्विरहापनुत्तये ॥ <br>
हृदया हि तयाप्यदूयत प्रसरद्भोगिफटाभवैर्न तु ॥११॥ <br>
सकलभ्रममेष नाशयेत्स्रगहित्वाद्यपदेशजं हरः ॥ <br>
इदमद्भुतमस्य यद्भ्रमः स्फुटमाल्येपि महाहिसंभवः ॥१२॥ <br>
स्मृतिमात्रपथंगतोपि यस्त्रिविध तापमपाकरोत्यलम्॥ <br>
स हि काशिवियोगतापितः स्वगतं किंचिदजल्पदित्यजः ॥ १३ ॥ <br>
अपि काशि समागतोऽनिलो यदि गात्राणि परिष्वजेन्मम ॥ <br>
दवथुः परिशांतिमेति तन्नहि मानी परिगाहनैरपि ॥ १४ ॥<br>
अगमिष्यदहोकथं सतापो ननु दक्षांगजयाय एधितः ॥ <br>
ममजीवातुलता झटित्यलं ह्यभविष्यन्न हिमाद्रिजा यदि ॥ १५ ॥ <br>
न तथोज्झितदेहयातया मम दक्षोद्भवयामनोऽदुनोत् ॥ <br>
अविमुक्तवियोगजन्मनापरि दूयेत यथा महोष्मणा ॥ १६ ॥ <br>
अयि काशि मुदा कदा पुनस्तव लप्स्ये सुखमंगसंगजम् ॥ <br>
अतिशीतलितानि येन मेऽद्भुतगात्राणि भवंति तत्क्षणात् ॥ १७ ॥ <br>
अयि काशि विनाशिताघसंघे तवविश्लेषजआशुशुक्षणिः ॥ <br>
अमृतांशुकलामृदुद्रवैरतिचित्रंहविषेव वर्धते ॥ १८ ॥ <br>
अगमन्मम दक्षजा वियोगजो दवथुः प्राग्घिमवत्सुतौषधेन ॥<br>
अधुना खलु नैव शांतिमीयां यदि काशीं न विलोकयेहमाशु ॥ १९ ॥ <br>
मनसेति गृणंस्तदा शिवः सुतरां संवृततापवैकृतः ॥ <br>
जगदंबिकया धियां जनन्या कथमप्येष वियुक्त इत्यमानि ॥ 4.1.44.२० ॥ <br>
प्रियया वपुषोर्धयानयाप्यपरिज्ञात वियोगकारणः ॥ <br>
वचनैरुपचर्यते स्म सप्रणतप्राणिनिदाघदारणः ॥ २१ ॥ <br>
॥ श्रीपार्वत्युवाच ॥ ॥ <br>
तव सर्वग सर्वमस्ति हस्ते विलसद्योग वियोग एव कस्ते ॥ <br>
तव भूतिरहो विभूतिदात्री सकलापत्कलिकापि भूतधात्री ॥ २२ ॥ <br>
त्वदनीक्षणतः क्षणाद्विभो प्रलयं यांति जगंति शोच्यवत् ॥ <br>
च्यवते भवतः कृपालवादितरोपीशनयस्त्वयोंकृतः ॥ २३ ॥<br>
भवतः परितापहेतवो न भवंतींदु दिवाकराग्नयः ॥ <br>
नयनानियतस्त्रिनेत्र तेऽमी प्रणयिन्यस्तिलसज्जला च मौलौ ॥ २४ ॥ <br>
भुजगाभुजगाः सदैव तेऽमी न विषं संक्रमते च नीलकंठ ॥ <br>
अहमस्मि च वामदेव वामा तव वामंवपुरत्र चित्तयुक्ता ॥२५॥ <br>
इति संसृतिसंबीजजनन्याभिहिते हिते ॥ <br>
गिरां निगुंफे गिरिशो वक्तुमप्याददे गिरम् ॥ २६ ॥ <br>
॥ ईश्वर उवाच ॥ ॥ <br>
अयि काशीत्यष्टमूर्तिर्भवो भावाष्टकोभवत् ॥ <br>
सत्वरं शिवयाज्ञायि ध्रुवं काश्याहृतोहरः ॥२७॥ <br>
अथबालसखी भूत तत्तत्काननवीरुधम् ॥ शिवाप्रस्तावयांचक्रे विमुक्तां मुक्तिदां पुरीम् ॥२८॥ <br>
॥ पार्वत्युवाच ॥ ॥ <br>
गगनतलमिलितसलिले प्रलयेपि भव त्रिशूलपरि विधृताम् ॥ <br>
कृतपुंडरीकशोभां स्मरहरकाशीं पुरीं यावः ॥२९॥ <br>
धराधरेंद्रस्य धरातिसुंदरा न मां तथास्यापि धिनोति धूर्जटे॥<br>
धरागतापीह न या ध्रुवंधरा पुरीधुरीणा तव काशिका यथा॥4.1.44.३०॥ <br>
न यत्र काश्यां कलिकालजं भयं न यत्र काश्यां मरणात्पुनर्भवः॥<br>
न यत्र काश्यां कलुषोद्भवं भयं कथं विभो सा नयनातिथिर्भवेत् ॥३१॥<br>
किमत्र नो संति पुरः सहस्रशः पदेपदे सर्वसमृद्धिभूमयः ॥ <br>
परं न काशी सदृशीदृशोः पदं क्वचिद्गता मे भवता शपे शिव ॥ ३२ ॥ <br>
त्रिविष्टपे संति न किं पुरः शतं समस्तकौतूहलजन्मभूमयः ॥ <br>
तृणी भवंतीह च ताः पुरःपुरः पदं पुरारे भवतो भवद्विषः ॥३३॥ <br>
न केवलं काशिवियोगजो ज्वरः प्रबाधते त्वां तु तथा यथात्र माम् ॥ <br>
उपाय एषोत्र निदाघशांतये पुरी तु सा वा ममजन्मभूरथ ॥ ३४ ॥ <br>
मया न मेने ममजन्मभूमिका वियोगजन्मा परिदाघईशितः ॥ <br>
अवाप्यकाशीं परितः प्रशांतिदां समस्तसंतापविघातहेतुकाम् ॥ ३५ ॥ <br>
न मोक्षलक्ष्म्योत्र समक्षमीक्षितास्तनूभृता केनचिदेव कुत्रचित् ॥ <br>
अवैम्यहं शर्मद सर्वशर्मदा सरूपिणी मुक्तिरसौ हि काशिका ॥ ३६ ॥<br>
न मुक्तिरस्तीह तथा समाधिना स्थिरेंद्रियत्वोज्झित तत्समाधिना ॥ <br>
क्रतुक्रियाभिर्न न वेदविद्यया यथा हि काश्यां परिहाय विग्रहम् ॥३७॥ <br>
न नाकलोके सुखमस्ति तादृशं कुतस्तु पातालतलेऽतिसुंदरे ॥ <br>
वार्तापि मर्त्ये सुखसंश्रया क्व वा काश्यां हि यादृक्तनुमात्रधारिणि ॥ ३८ ॥ <br>
क्षेत्रे त्रिशूलिन्भवतोऽविमुक्ते विमुक्तिलक्ष्म्या न कदापि मुक्ते ॥ <br>
मनोपि यः प्राणिवरः प्रयुंक्ते षडंगयोगं स सदैव युंक्ते ॥ ३९ ॥ <br>
षडंगयोगान्नहि तादृशी नृभिः शरीरसिद्धिः सहसात्र लभ्यते ॥ <br>
सुखेन काशीं समवाप्य यादृशीदृशौ स्थिरीकृत्य शिव त्वयि क्षणम् ॥ 4.1.44.४० ॥ <br>
वरं हि तिर्यक्त्वमबुद्धिवैभवं न मानवत्वं बहुबुद्धिभाजनम् ॥ <br>
अकाशिसंदर्शननिष्फलोदयं समंततः पुष्करबुद्बुदोपमम् ॥ ४१ ॥ <br>
दृशौ कृतार्थे कृतकाशिदर्शने तनुःकृतार्था शिवकाशिवासिनी ॥ <br>
मनःकृतार्थं धृतकाशिसंश्रयं मुखं कृतार्थं कृतकाशिसंमुखम् ॥ ४२ ॥ <br>
वरं हि तत्काशिरजोति पावनं रजस्तमोध्वंसि शशिप्रभोज्ज्वलम् ॥ <br>
कृतप्रणामैर्मणिकर्णिका भुवे ललाटगंयद्बहुमन्यते सुरैः ॥ ४३ ॥<br>
न देवलोको न च सत्यलोको न नागलोको मणिकर्णिकायाः ॥ <br>
तुलां व्रजेद्यत्र महाप्रयाणकृच्छ्रुतिर्भवेद्ब्रह्मरसायनास्पदम् ॥४४॥ <br>
महामहोभूर्मणिकर्णिकास्थली तमस्ततिर्यत्र समेति संक्षयम् ॥ <br>
परः शतैर्जन्मभिरेधितापि या दिवाकराग्नींदुकरैरनिग्रहा ॥ ४५ ॥ <br>
किमु निर्वाणपदस्य भद्रपीठं मृदुलं तल्पमथोनुमोक्षलक्ष्म्याः ॥ <br>
अथवा मणिकर्णिकास्थली परमानंदसुकंदजन्मभूमिः ॥ ४६ ॥ <br>
समतीतविमुक्तजंतुसंख्या क्रियते यत्र जनैः सुखोपविष्टैः ॥ <br>
विलसद्द्युति सूक्ष्मशर्कराभिः स्ववपुःपातमहोत्सवाभिलाषैः ॥ ४७ ॥ <br>
॥ स्कंद उवाच ॥ ॥ <br>
अपर्णापरिवर्ण्येति पुरीं वाराणसीं मुने ॥ <br>
पुनर्विज्ञापयामास काशीप्राप्त्यै पिनाकिनम्॥ ४८ ॥ <br>
श्रीपार्वत्युवाच ॥ ॥ <br>
प्रमथाधिप सर्वेश नित्यस्वाधीनवर्तन ॥ <br>
यथानंदवनं यायां तथा कुरु वरप्रद॥ ४९ ॥ <br>
स्कन्द उवाच॥ ॥ <br>
जितपीयूषमाधुर्यां काशीस्तवनसुंदरीम् ॥ <br>
अथाकर्ण्याहमुदितो गिरिशो गिरिजां गिरम् ॥ 4.1.44.५० ॥ <br>
श्रीदेवदेव उवाच ॥ ॥ <br>
अयि प्रियतमे गौरि त्वद्वा गमृतसीकरैः ॥ <br>
आप्यायितोस्मि नितरां काशीप्राप्त्यै यतेधुना ॥ ५१ ॥<br>
त्वं जानासि महादेवि मम यत्तन्महद्व्रतम्॥ <br>
अभुक्तपूर्वमन्येन वस्तूपाश्नामि नेतरत् ॥५२॥ <br>
पितामहस्य वचनाद्दिवोदासे महीपतौ॥ <br>
धर्मेण शासति पुरीं क उपायो विधीयताम् ॥५३॥ <br>
कथं स राजा धर्मिष्ठः प्रजापालनतत्परः ॥ <br>
वियोज्यते पुरः काश्या दिवोदासो महीपतिः॥५४॥<br>
अधर्मवर्तिनो यस्माद्विघ्नः स्यान्नेतरस्य तु ॥ <br>
तस्मात्कं प्रेषयामीशे यस्तं काश्या वियोजयेत् ॥५५॥ <br>
धर्मवर्त्मानुसरतां यो विघ्नं समुपाचरेत् ॥ <br>
तस्यैव जायते विघ्नः प्रत्युत प्रेमवर्धिनि ॥५६ ॥ <br>
विनाच्छिद्रेण तं भूपं नोत्सादयितुमुत्सहे ॥ <br>
मयैव हि यतो रक्ष्याः प्रिये धर्मधुरंधराः ॥ ५७ ॥ <br>
न जरा तमतिक्रामेन्न तं मृत्युर्जिर्घांसति ॥ <br>
व्याधयस्तं न बाधंते धर्मवर्त्मभृदत्रयः ॥ ५८ ॥ <br>
इति संचिंतयन्देवो योगिनीचक्रमग्रतः ॥ <br>
ददर्शातिमहाप्रौढं गाढकार्यस्य साधनम् ॥५९॥<br>
अथ देव्या समालोच्य व्योमकेशो महामुने ॥ <br>
योगिनीवृंदमाहूय जगौ वाक्यमिदं हरः ॥ 4.1.44.६० ॥ <br>
सत्वरं यात योगिन्यो मम वाराणसीं पुरीम्॥ <br>
यत्र राजा दिवोदासो राज्यं धर्मेण शास्त्यलम् ॥ ६१ ॥ <br>
स्वधर्मविच्युतः काशीं यथा तूर्णं त्यजेन्नृपः ॥ <br>
तथोपचरत प्राज्ञा योगमायाबलान्विताः ॥६२॥ <br>
यथा पुनर्नवीकृत्य पुरीं वाराणसीमहम् ॥ <br>
इतः प्रयामि योगिन्यस्तथा क्षिप्रं विधीयताम् ॥ ६३ ॥ <br>
इति प्रसादमासाद्य शासनं शिरसा वहन्॥ <br>
कृतप्रणामो निर्यातो योगिनीनां गणस्ततः ॥ ६४ ॥ <br>
ययुराकाशमाविश्य मनसोप्य तिरंहसा ॥ <br>
परस्परं भाषमाणा योगिन्यस्ता मुदान्विताः ॥६५॥ <br>
अद्य धन्यतराः स्मो वै देवदेवेन यत्स्वयम् ॥  <br>
कृतप्रसादाः प्रहिताः श्रीमदानंदकाननम्॥६६॥<br>
अद्य सद्यो महालाभावभूतां नोतिदुर्लभौ ॥ <br>
त्रिनेत्रराजसंमानस्तथा काशी विलोकनम् ॥ ६७ ॥ <br>
इति मुदितमनाः स योगिनीनां निकुरंवस्त्वथमंदराद्रिकुंजात् ॥ <br>
नभसि लघुकृतप्रयाणवेगो नयनातिथ्यमलंभयत्पुरीं ताम् ॥ ६८ ॥ <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे पूवार्द्धे काशीवर्णनं नाम चतुश्चत्वारिंशोध्यायः ॥ ४४ ॥ <br>
<br>
<br>
</span>
