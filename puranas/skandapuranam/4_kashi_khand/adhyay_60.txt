<span style="font-size: 14pt; line-height: 200%">स्कंद उवाच ॥ <br>
उक्ता पंचनदोत्पत्तिर्मित्रावरुणनंदन ॥ <br>
इदानीं कथयिष्यामि माधवाविष्कृतिं पराम् ॥ १ ॥ <br>
यां श्रुत्वा श्रद्धया धीमान्पापेभ्यो मुच्यते क्षणात् ॥ <br>
न च श्रिया वियुज्येत संयुज्येत वृषेण च ॥ २ ॥ <br>
आगत्य मंदरादद्रेरुपेंद्रश्चंद्रशेखरम् ॥ <br>
आपृच्छ्य तार्क्ष्यरथगः क्षणाद्वाराणसीं पुरीम्॥ ३ ॥ <br>
दिवो दासं महीपालं समुच्चाट्य स्वमायया ॥ <br>
स्थित्वा पादोदके तीर्थे केशवाख्य स्वरूपतः ॥ ४ ॥ <br>
महिमानं परं काश्यां विचार्य सुविचार्य च ॥ <br>
दृष्ट्वा पंचनदं तीर्थं परां मुदमवाप ह ॥ ५ ॥ <br>
उवाच च प्रसन्नात्मा पुंडरीकविलोचनः ॥ <br>
अगण्या अपि वैकुंठ गुणा विगणिता मया ॥ ६ ॥ <br>
क्व क्षीरनीरधौ संति तावंतो निर्मला गुणाः ॥ <br>
यावंतो विजयं तेत्र काश्यां पंचनदे ह्रदे ॥ ७ ॥ <br>
श्वेतद्वीपेपि सामग्री क्व गुणानां गरीयसी ॥ <br>
ईदृशी यादृशी काश्यां धूतपापेस्ति पावनी ॥ ८ ॥ <br>
मुदे कौमोदकी स्पर्शस्तथा न मम जायते ॥ धूतपापांबु संपर्को यथा भवति सर्वथा ॥ ९ ॥ <br>
न क्षीरनीरधिजया सुखं मे श्लिष्टगात्रया ॥ <br>
तथा भवेद्यथात्र स्यात्स्पृष्टया धूतपापया ॥ 4.2.60.१० ॥ <br>
इत्थं पंचनदे तीर्थे क्षीरनीरधिजाधवः ॥ <br>
संप्रेष्य तार्क्ष्यं त्र्यक्षाग्रे वृत्तांतविनिवेदितुम् ॥ ११ ॥ <br>
आनंदकाननभवं दिवोदास क्षमापतेः ॥ <br>
संवर्णयन्गुणग्रामं पुण्यं पांचनदोद्भवम् ॥ १२ ॥ <br>
सुखोपविष्टः संहृष्टः सुदृष्टिर्विष्टरश्रवाः ॥ <br>
दृष्टवांस्तपसा जुष्टमपुष्टांगं तपोधनम् ॥ १३ ॥<br>
स ऋषिस्तं समभ्येत्य पुंडरीकाक्षमच्युतम् ॥ <br>
उपोपविष्टकमलं वनमालाविराजितम् ॥ १४ ॥ <br>
शंखपद्मगदाचक्र चंचत्करचतुष्टयम् ॥ <br>
कौस्तुभोद्भासितोरस्कं पीतकौशेयवाससम् ॥ १५ ॥ <br>
सुनीलेंदीवररुचिं सुस्निग्ध मधुराकृतिम् ॥ <br>
नाभीह्रदलसत्पद्म सुपाटलरदच्छदम् ॥ १६ ॥ <br>
दाडिमीबीजदशनं किरीटद्योतितांबरम् ॥ <br>
देवेंद्रवंदितपदं सनकादिपरिष्टुतम् ॥ १७ ॥ <br>
दिव्यर्षिभिर्नारदाद्यैः परिगीतमहोदयम् ॥ <br>
प्रह्लादाद्यैर्भागवतैः परिनंदितमानसम् ॥ १८ ॥ <br>
धृतशार्ङ्गधनुर्दंडं दंडिताखिलदानवम्॥ <br>
मधुकैटभहंतारं कंसविध्वंससूचकम्॥ १९ ॥ <br>
कैवल्यं यत्परं ब्रह्म निराकारमगोचरम् ॥ <br>
तं पुं मूर्त्या परिणतं भक्तानां भक्तिहेतुतः ॥4.2.60.२०॥ <br>
वेदाविदुर्यदाकारं नैवोपनिषदोदितम्॥ <br>
ब्रह्माद्या न च गीर्वाणाश्चक्रे नेत्रातिथिं सतम् ॥२१॥ <br>
प्रणनाम मुदायुक्तः क्षितिविन्यस्तमस्तकः ॥ <br>
स ऋषिस्तं हृषीकेशमग्निबिंदुर्महातपाः ॥ २२ ॥ <br>
तुष्टाव परया भक्त्या मौलिबद्धकरांजलिः ॥<br>
अध्यस्तविस्तीर्णशिलं बलिध्वंसिनमच्युतम् ॥ २३ ॥ <br>
तत्र पंचनदाभ्याशे मार्कंडेयादि सेविते ॥ <br>
गोविंदमग्निबिंदुः स स्तुतवांस्तुष्टमानसः ॥ २४ ॥ <br>
॥ अग्निबिंदुरुवाच ॥ ॥ <br>
ओं नमः पुंडरीकाक्ष बाह्यांतः शौचदायिने ॥ <br>
सहस्रशीर्षा पुरुषः सहस्राक्षः सहस्रपात् ॥ २५ ॥ <br>
नमामि ते पदद्वंद्वं सर्वद्वंद्वनिवारकम् ॥ <br>
निर्द्वंद्वया धिया विष्णो जिष्ण्वादि सुरवंदित ॥ २६ ॥ <br>
यं स्तोतुं नाधिगच्छंति वाचो वाचस्पतेरपि ॥ <br>
तमीष्टे क इह स्तोतुं भक्तिरत्र बलीयसी ॥ २७ ॥ <br>
अपि यो भगवानीशो मनःप्राचामगोचरः ॥ <br>
समादृशैरल्पधीभिः कथं स्तुत्यो वचः परः ॥ २८ ॥<br>
यं वाचो न विशंतीशं मनतीह मनो न यम् ॥ <br>
मनो गिरामतीतं तं कः स्तोतुं शक्तिमान्भवेत् ॥ २९ ॥ <br>
यस्य निःश्वसितं वेदाः स षडंगपदक्रमाः ॥ <br>
तस्य देवस्य महिमा महान्कैरवगम्यते ॥ 4.2.60.३० ॥<br>
अतंद्रितमनोबुद्धींद्रिया यं सनकादयः ॥ <br>
ध्यायंतोपि हृदाकाशे न विंदंति यथार्थतः ॥ ३१ ॥ <br>
नारदाद्यैर्मुनिवरैराबाल ब्रह्मचारिभिः ॥ <br>
गीयमानचरित्रोपि न सम्यग्योधिगम्यते ॥ ३२ ॥ <br>
तंसूक्ष्मरूपमजमव्ययमेकमाद्यं बह्माद्यगोचरमजेयमनंतशक्तिम् ॥ <br>
नित्यं निरामयममूर्तमचिंत्यमूर्तिं कस्त्वां चराचर चराचरभिन्न वेत्ति ॥ ३३ ॥ <br>
एकैकमेव तव नामहरेन्मुरारे जन्मार्जिताघमघिनां च महापदाढ्यम् ॥ <br>
दद्यात्फलं च महितं महतो मखस्य जप्तं मुकुंदमधुसूदनमाधवेति ॥ ३४ ॥ <br>
नारायणेति नरकार्णव तारणेति दामोदरेति मधुहेति चतुर्भुजेति ॥ <br>
विश्वंभरेति विरजेति जनार्दनेति क्वास्तीह जन्म जपतां क्व कृतांतभीतिः ॥ ३५ ॥ <br>
ये त्वां त्रिविक्रम सदा हृदि शीलयंति कादंबिनी रुचिर रोचिषमंबुजाक्षम् ॥ <br>
सौदामनीविलसितांशुकवीतमूर्ते तेपि स्पृशंति तव कांतिमचिंत्यरूपाम् ॥ ३६ ॥ <br>
श्रीवत्सलांछनहरेच्युतकैटभारे गोविंदतार्क्ष्य रथकेशवचक्रपाणे ॥ <br>
लक्ष्मीपते दनुजसूदन शार्ङ्गपाणे त्वद्भक्तिभाजि न भयंक्वचिदस्ति पुंसि ॥३७॥ <br>
यैरर्चितोसि भगवंस्तुलसीप्रसूनैर्दूरीकृतैणमदसौरभदिव्यगंधैः ॥ <br>
तानर्चयंति दिवि देवगणाःसमस्ता मंदारदामभिरलं विमलस्वभावान् ॥ ३८ ॥ <br>
यद्वाचि नाम तव कामदमब्जनेत्र यच्छ्रोत्रयोस्तव कथा मधुराक्षराणि ॥ <br>
यच्चित्तभित्तिलिखितं भवतोस्ति रूपं नीरूपभूपपदवी नहि तैर्दुरापा ॥ ३९ ॥ <br>
ये त्वां भजंति सततं भुविशेषशायिंस्ताञ्छ्रीपते पितृपतींद्र कुबेरमुख्याः ॥ <br>
वृंदारका दिवि सदैव सभाजयंति स्वर्गापवर्गसुखसंततिदानदक्ष ॥ 4.2.60.४० ॥ <br>
ये त्वां स्तुवंति सततं दिवितान्स्तुवंति सिद्धाप्सरोमरगणा लसदब्जपाणे ॥ <br>
विश्राणयत्यखिलसिद्धिदकोविना त्वां निर्वाणचारुकमलां कमलायताक्ष ॥ ४१ ॥ <br>
त्वं हंसि पासि सृजसि क्षणतः स्वलीला लीलावपुर्धर विरिंचिनतांघ्रियुग्म॥ <br>
विश्वं त्वमेव परविश्वपतिस्त्वमेव विश्वस्यबीजमसि तत्प्रणतोस्मि नित्यम् ॥ ४२ ॥<br>
स्तोता त्वमेव दनुजेंद्ररिपो स्तुतिस्त्वं स्तुत्यस्त्वमेव सकलं हि भवानिहैकः ॥ <br>
त्वत्तो न किंचिदपि भिन्नमवैमि विष्णो तृष्णां सदा कृणुहि मे भवजांभवारे ॥ ४३ ॥ <br>
इति स्तुत्वा हृषीकेशमग्निबिंदुर्महातपाः ॥ <br>
तस्थौ तूष्णीं ततो विष्णुरुवाच वरदो मुनिम् ॥ ४४ <br>
॥ श्रीविष्णुरुवाच ॥<br>
अग्निबिंदो महाप्राज्ञ महता तपसांनिधे ॥ <br>
वरं वरय सुप्रीतस्तवादेयं न किंचन ॥४५॥ <br>
अग्निबिंदुरुवाच ॥ ॥ <br>
यदि प्रीतोसि भगवन्वैकुंठेश जगत्पते ॥ <br>
कमलाकांत तद्देहि यदिह प्रार्थयाम्यहम्॥ ॥ ४६ ॥ <br>
कृतानुज्ञोथ हरिणा भ्रूभंगेन स तापसः ॥ <br>
कृतप्रणामो हृष्टात्मा वरयामास केशवम् ॥ ४७ ॥ <br>
भगवन्सर्वगोपीह तिष्ठ पंचनदे ह्रदे ॥ <br>
हिताय सर्व जंतूनां मुमुक्षूणां विशेषतः ॥ ४८ ॥ <br>
लक्ष्मीशे न वरो मह्यमेष देयोऽविचारतः ॥ <br>
नान्यं वरं समीहेहं भक्तिं च त्वपदांबुजे ॥ ४९ ॥ <br>
इति श्रुत्वा वरं तस्याग्निबिंदोर्मधुसूदनः ॥ <br>
प्रीतः परोपकारार्थं तथेत्याहाब्धिजापतिः ॥ 4.2.60.५० ॥ <br>
॥ श्रीविष्णुरुवाच ॥ ॥ <br>
अग्निबिंदो मुनिश्रेष्ठ स्थास्याम्यहमिह ध्रुवम् ॥ <br>
काशीभक्तिमतां पुंसां मुक्तिमार्गं समादिशन् ॥ ५१ ॥ <br>
मुने पुनः प्रसन्नोस्मि वरं ब्रूहि ददामि ते ॥ <br>
अतीव मम भक्तोसि भक्तिस्तेस्तु दृढा मयि ॥ ५२ ॥ <br>
आदावेव हि तिष्ठासुरहमत्र तपोनिधे ॥ <br>
ततस्त्वया समभ्यर्थि स्थास्याम्यत्र सदैव हि ॥ ५३ ॥ <br>
प्राप्य काशीं सुदुर्मेधाः कस्त्यजेज्ज्ञानवान्यदि ॥ <br>
अनर्घ्यं प्राप्य माणिक्यं हित्वा काचं क ईहते ॥ ५४ ॥ <br>
अल्पीयसा श्रमेणेह वपुषो व्ययमात्रतः ॥ <br>
अवश्यं गत्वरस्याशु यथामुक्तिस्तथा क्व हि ॥ ५५ ॥ <br>
विनिमय्य जराजीर्णं देहं पार्थिवमत्र वै ॥ <br>
प्राज्ञाः किमु न गृह्णीयुरमृतं नैर्जरं वपुः ॥ ५६ ॥ <br>
न तपोभिर्न वा दानैर्न यज्ञैर्बहुदक्षिणैः ॥ <br>
अन्यत्र लभ्यते मोक्षो यथा काश्यां तनु व्ययात् ॥ ५७ ॥ <br>
अपि योगं हि युंजाना योगिनो यतमानसाः ॥ <br>
नैकेनजन्मना मुक्ताः काश्यां मुक्ता वपुर्व्ययात् ॥ ५८ ॥ <br>
इदमेव महादानमिदमेव महत्तपः ॥ <br>
इदमेव व्रतं श्रेष्ठं यत्काश्यां म्रियते तनुः ॥ ५९ ॥ <br>
स एव विद्वाञ्जगति स एव विजितेंद्रियः ॥ <br>
स एव पुण्यवान्धन्यो लब्ध्वा काशीं न यस्त्यजेत् ॥ 4.2.60.६० ॥ <br>
तावत्स्थास्याम्यहं चात्र यावत्काशी मुने त्विह ॥ <br>
प्रलयेपि न नाशोस्याः शिवशूलाग्र सुस्थितेः ॥ ६१ ॥ <br>
इत्याकर्ण्य गिरं विष्णोरग्निबिंदुर्महामुनिः ॥ <br>
प्रहृष्टरोमा प्रोवाच पुनरन्यं वरं वृणे ॥ ६२ ॥ <br>
मापते मम नाम्नात्र तीर्थे पंचनदे शुभे ॥ <br>
अभक्तेभ्योपि भक्तेभ्यः स्थितो मुक्तिं सदादिश ॥ ६३ ॥ <br>
येत्र पंचनदे स्नात्वा गत्वा देशांतरेष्वपि ॥ <br>
नरा पंचत्वमापन्ना मुक्तिं तेभ्योपि वै दिश ॥ ६४ ॥ <br>
येतु पंचनदे स्नात्वा त्वां भजिष्यंति मानवाः ॥ <br>
चलाचलापि द्वैरूपा मा त्याक्षीच्छ्रीश्च तान्नरान् ॥ ६५ ॥<br>
॥ श्रीविष्णुरुवाच ॥ ॥ <br>
एवमस्त्वग्निबिंदोत्र भवता यद्वृतंमुने॥ <br>
त्वन्नाम्नोऽर्धेन मे नाम मया सह भविष्यति ॥६६॥<br>
बिंदुमाधव इत्याख्या मम त्रैलोक्यविश्रुता ॥ <br>
काश्यां भविष्यति मुने महापापौघ घातिनी ॥ ६७ ॥ <br>
ये मामत्र नराः पुण्याः पुण्ये पंचनदे ह्रदे ॥<br>
सदा सपर्ययिष्यंति तेषां संसारभीः कुतः ॥ ६८ ॥ <br>
वसुस्वरूपिणी लक्ष्मीर्लक्ष्मीर्निर्वाणसंज्ञिका ॥ <br>
तत्पार्श्वगा सदा येषां हृदि पंचनदे ह्यहम् ॥ ६९ ॥ <br>
यैर्न पंचनदं प्राप्य वसुभिः प्रीणिता द्विजाः ॥ <br>
आशुलभ्यविपत्तीनां तेषां तद्वसुरोदिति ॥ 4.2.60.७० ॥ <br>
त एव धन्या लोकेस्मिन्कृतकृत्यास्त एव हि ॥ <br>
प्राप्य यैर्मम सांनिध्यं वसवो मम सात्कृताः ॥७१ ॥ <br>
बिंदुतीर्थमिदं नाम तव नाम्ना भविष्यति ॥ <br>
अग्निबिंदो मुनिश्रेष्ठ सर्वपातकनाशनम् ॥ ७२ ॥ <br>
कार्तिके बिंदुतीर्थे यो ब्रह्मचर्यपरायणः ॥ <br>
स्नास्यत्यनुदिते भानौ भानुजात्तस्य भीः कुतः॥७३॥ <br>
अपि पापसहस्राणि कृत्वा मोहेन मानवः ॥ <br>
ऊर्जे धर्मनदे स्नातो निष्पापो जायते क्षणात् ॥ '७४ ॥ <br>
यावत्स्वस्थोस्ति देहोयं यावन्नेंद्रियविक्लवः ॥ <br>
तावद्व्रतानि कुर्वीत यतो देहफलं व्रतम् ॥ ७५ ॥ <br>
एकभक्तेन नक्तेन तथैवायाचितेन च ॥ <br>
उपवासेन देहोयं संशोध्यो शुचिभाजनम् ॥ ७६ ॥ <br>
कृच्छ्रचांद्रायणादीनि कर्तव्यानि प्रयत्नतः ॥ <br>
अशुचिः शुचितामेति कायो यद्व्रतधारणात् ॥ ७७ ॥<br>
व्रतैः संशोधिते देहे धर्मो वसति निश्चलः ॥ <br>
अर्थकामौ सनिर्वाणौ तत्र यत्र वृष स्थितिः ॥ ७८ ॥ <br>
तस्माद्व्रतानि सततं चरितव्यानि मानवैः ॥ <br>
धर्मसान्निध्य कर्तृणि चतुर्वर्गफलेप्सुभिः ॥ ७९ ॥ <br>
सदा कर्तुं न शक्नोति व्रतानि यदि मानवः ॥ <br>
चातुर्मास्यमनुप्राप्य तदा कुर्यात्प्रयत्नतः ॥ 4.2.60.८० ॥ <br>
भूशय्या ब्रह्मचर्यं च किंचिद्भक्ष्यनिषेधनम् ॥ <br>
एकभक्तादि नियमो नित्यदानं स्वशक्तितः ॥ ८१ ॥ <br>
पुराणश्रवणं चैव तदर्थाचरणं पुनः ॥ <br>
अखंडदीपोद्बोधश्च महापूजेष्टदैवते ॥ ८२ ॥ <br>
प्रभूतांकुरबीजाढ्ये देशे चापि गतागतम् ॥ <br>
यत्नेन वर्जयेद्धीमान्महाधर्मविवृद्धये ॥ ८३ ॥ <br>
असंभाष्या न संभाष्याश्चातुर्मास्य व्रतस्थितैः ॥ <br>
मौनं चापि सदा कार्यं तथ्यं वक्तव्यमेव वा ॥८४॥ <br>
निष्पावांश्च मसूरांश्च कोद्रवान्वर्जयेद्व्रती ॥ <br>
सदा शुचिभिरास्थेयं स्प्रष्टव्यो नाव्रती जनः ॥ ८५ ॥ <br>
दंतकेशांबरादीनि नित्यं शोध्यानि यत्नतः ॥ <br>
अनिष्टचिंता नो कार्या व्रतिना हृद्यपि क्वचित् ॥ ८६ ॥ <br>
द्वादशस्वपि मासेषु व्रतिनो यत्फलं भवेत् ॥ <br>
चातुर्मास्यव्रतभृतां तत्फलं स्यादखंडितम् ॥ ८७ ॥<br>
चतुर्ष्वपि च मासेषु न सामर्थ्यं व्रते यदि ॥ <br>
तदोर्जे व्रतिना भाव्यमप्यब्दफलमिच्छता ॥ ८८ ॥ <br>
अव्रतः कार्तिको येषां गतो मूढधियामिह ॥ <br>
तेषां पुण्यस्य लेशोपि न भवेत्सूकरात्मनाम् ॥ ८९ ॥ <br>
कृच्छ्रं वा चातिकृच्छ्रं वा प्राजापत्यमथापि वा ॥ <br>
संप्राप्ते कार्तिके मासि कुर्याच्छक्त्याति पुण्यवान् ॥ 4.2.60.९० ॥ <br>
एकांतरं व्रतं कुर्यात्त्रिरात्र व्रतमेव वा ॥ <br>
पंचरात्रं सप्तरात्रं संप्राप्ते कार्तिके व्रती ॥ ९१ ॥ <br>
पक्षव्रतं वा कुर्वीत मासोपोषणमेव वा ॥ <br>
नोर्जो वंध्यो विधातव्यो व्रतिना केनचित्क्वचित् ॥ ९२॥ <br>
शाकाहारं पयोहारं फलाहारमथापि वा ॥ <br>
चरेद्यवान्नाहारं वा संप्राप्ते कार्तिके व्रती ॥९३॥ <br>
नित्यनैमित्तिकं स्नानं कुर्यादूर्जे व्रती नरः ॥ <br>
ब्रह्मचर्यं चरेदूर्जे महाव्रतफलार्थवान् ॥ ९४ ॥<br>
बाहुलं ब्रह्मचर्येण यः क्षिपेच्छुचिमानसः ॥ <br>
समस्तं हायनं तेन ब्रह्मचर्यकृतं भवेत् ॥९५॥ <br>
यस्तु कार्तिकिकं मासमुपवासैः समापयेत् ॥ <br>
अप्यब्दमपि तेनेह भवेत्सम्यगुपोषितम् ॥ ९६ । <br>
शाकाहारपयोहारैरूर्जों यैरतिवाहितः ॥ <br>
अखंडिता शरत्तेन तदाहारेण यापिता ॥ ९७ ॥ <br>
पत्रभोजी भवेदूर्जे कांस्यं त्याज्यं प्रयत्नतः ॥ <br>
यो व्रती कांस्यभोजी स्यान्न तद्व्रतफलं लभेत् ॥९८॥ <br>
कांस्यस्य नियमे दद्यात्कांस्यं सर्पिः प्रपूरितम् ॥ <br>
ऊर्जे न भक्षयेत्क्षौद्रमतिक्षुद्रगतिप्रदम् ॥ ९९ ॥ <br>
मधुत्यागे घृतं दद्यात्पायसं च सशर्करम् ॥ <br>
अभ्यंगेऽभ्यवहारे च तैलमूर्जे विवर्जयेत् ॥4.2.60.१००॥ <br>
भूयात्स नारकी देही तत्राभ्यंगाद्यतोनघ ॥ <br>
तैलत्यागे तिलान्दद्याद्द्रोणमात्रान्स कांचनान् ॥ १ ॥ <br>
कार्तिके मत्स्यभोजी यः स तैमीं योनिमृच्छति ॥ <br>
बाहुले मांसभोजी यः स कृमिःपूयशोणिते ॥ २ ॥ <br>
मांसाशिनोपि ये भूपास्त्यजेयुस्तेपि कार्तिके ॥ <br>
मत्स्यमांसानि संत्यज्य कार्त्तिके व्रततत्परः ॥ ३ ॥ <br>
मत्स्यमांसादनाद्दोषाद्बहिर्भवति निश्चितम् ॥ <br>
नियमे मत्स्यमांसानां दद्यात्कार्तिकिके व्रती ॥ <br>
कूश्मांडानि समाषाणि दशस्वर्णयुतान्यपि ॥ ४ ॥ <br>
कार्तिके मीनभोजी यः सोश्नात्यमृतमेवहि ॥  <br>
सुघंटां सतिलां मौनी सहिरण्यां प्रदापयेत् ॥ ५ ॥ <br>
कार्तिके लवणं त्यक्तं येन व्रतभृता सता ॥ <br>
त्यक्ताः सर्वे रसास्तेन तत्त्यागी गां प्रदापयेत् ॥ ६ ॥ <br>
भूशय्यां कार्तिके कुर्वन्न भुवं संस्पृशेद्व्रती ॥ <br>
पर्यंकं भूशयो दद्यात्सतूलं सोपधानकम् ॥ ७ ॥ <br>
दीपं यः कार्तिके दद्यादखंडं घृतवर्तिकम् ॥ <br>
मोहांध तमसं प्राप्य स न गच्छति दुर्गतिम् ॥८॥ <br>
यः कुर्यात्कार्तिके मासे रजन्यां दीपकौमुदीम् ॥ <br>
तामिस्रं चांधतामिस्रं न स पश्येत्कदाचन ॥९॥ <br>
पापांधकारसंक्रुद्धः कार्तिके दीपदानतः ॥ <br>
क्रोधांधकारितमुखं भास्करिं स न वीक्षते ॥ 4.2.60.११० ॥<br>
स उद्द्योतमयं पश्येत्त्रैलोक्यं सचराचरम् ॥ <br>
प्रबोधयेन्ममाग्रे यो दीपं सोज्वलवर्तिकम् ॥ ११ ॥ <br>
पंचामृतानां कलशैरूर्जे मां स्नापयेन्नरः ॥ <br>
क्षीराब्धितटमासाद्य वसेत्कल्पं स पुण्यवान् ॥ १२ ॥ <br>
प्रतिक्षपं कार्तिकिके कुर्वञ्ज्योत्स्नां प्रदीपजाम् ॥ <br>
ममाग्रे भक्तिसंयुक्तो गर्भध्वांतं न संविशेत् ॥ १३ ॥ <br>
आज्यवर्तिकमूर्जे यो दीपं मेग्रे प्रबोधयेत् ॥ <br>
बुद्धिभ्रंशं न चाप्नोति महामृत्युभये सति ॥ १४ ॥ <br>
कार्तिके मासि मे यात्रा यैः कृता भक्तितत्परैः ॥ <br>
बिंदुतीर्थे कृतस्नानैस्तेषां मुक्तिर्न दूरतः ॥ १५ ॥ <br>
व्रतिनः कार्तिके मासि स्नातस्य विधिवन्मम ॥ <br>
दामोदरगृहाणार्घ्यं दनुजेंद्रनिषूदन ॥ १६ ॥ <br>
स्नाने नैमित्तिके कृष्ण कार्तिके पापशोषणे ॥ <br>
गृह्णात्वर्घ्यं मया दत्तं राधया सहितो भवान् ॥ १७ ॥ <br>
इमौ मंत्रौ समुच्चार्य योर्घ्यं मह्यं प्रयच्छति ॥ <br>
सुवर्णरत्न पुष्पांबु युजा शंखेन पुण्यवान् ॥ १८ ॥ <br>
सुवर्णपूर्णपृथिवी संकल्पोदकपूर्वकम् ॥ <br>
तेन दत्ता भवेत्सम्यक्सुपात्राय सुपर्वणि ॥ १९ ॥ <br>
एकादशीं समासाद्य प्रबोधकरणीं मम ॥ <br>
बिंदुतीर्थकृतस्नानो रात्रौ जागरणान्वितः ॥ 4.2.60.१२० ॥ <br>
दीपान्प्रोबोध्य बहुशो ममालंकृत्य शक्तितः ॥ <br>
तौर्यत्रिकविनोदेन पुराणश्रवणादिभिः ॥ २१ ॥ <br>
महामहोत्सवं कृत्वा यावत्पूर्णा तिथिर्भवेत् ॥ <br>
तत्रान्नदानं बहुशः कृत्वामत्प्रीतये नरः ॥ २२ ॥ <br>
महापातकयुक्तोपि न विशेत्प्रमदोदरम् ॥ <br>
बिंदुमाधवनामानं यो मामत्र समर्चयेत् ॥ २३ ॥ <br>
बिंदुतीर्थकृतस्नानो निर्वाणं स हि विंदति ॥ <br>
आदिमाधवनामाहं पूज्यः सत्ययुगे मुने ॥ २४ ॥ <br>
अनंतमाधवो ज्ञेयस्त्रेतायां सर्वसिद्धिदः ॥ <br>
श्रीदमाधवसंज्ञोहं द्वापरे परमार्थकृत्॥२५॥ <br>
कलौ कलिमलध्वंसी ज्ञेयोहं बिंदुमाधवः ॥ <br>
कलौ कल्मषसंपन्ना न मां विंदंति मानवाः ॥२६॥ <br>
ममैव मायया मूढा भेदवादपरायणाः॥ <br>
मम भक्तिं प्रकुर्वाणा ये विश्वेशं द्विषंति वै ॥ २७ ॥ <br>
विद्विषो मम ते ज्ञेयाः पिशाचपदगामिनः ॥ <br>
पैशाचीं योनिमाप्यापि कालभैरवशासनात् ॥ २८ ॥ <br>
त्रिंशद्वर्ष सहस्राणि उषित्वा दुःखसागरे ॥ <br>
विश्वेशानुग्रहादेव ततो मोक्षमवाप्नुयुः ॥ २९ ॥ <br>
तस्माद्द्वेषो न कर्तव्यो विश्वेशे परमात्मनि ॥ <br>
विश्वेश द्वेषिणां पुंसां प्रायश्चित्तं यतो नहि ॥ 4.2.60.१३० ॥ <br>
मनसापि हि विश्वेशं विद्विषंतीह येऽधमाः ॥ <br>
अध्यासतेंधतामिस्रं मृतास्तेन्यत्र संततम् ॥३१॥ <br>
शिवनिंदापरा ये च ये पाशुपतनिंदकाः॥ <br>
विद्विषो मम ते ज्ञेया पततो नरकेऽशुचौ ॥ ३२ ॥ <br>
अष्टाविंशति कोटीषु नरकेषु क्रमेण हि ॥ <br>
कल्पं कल्पं वसेयुस्ते ये विश्वेश्वरनिंदकाः ॥ ३३ ॥ <br>
विश्वेशानुग्रहं प्राप्य मुनेहमपि मुक्तिदः ॥ <br>
मद्भक्तैस्तद्विशेषेण सेव्यो विश्वेश्वरोऽनिशम्॥ ३४ ॥ <br>
इयं वाराणसी ज्ञेया मुने पाशुपतस्थली ॥ <br>
तस्मात्पशुपतिः सेव्यः काश्यां निश्रेयसार्थिभिः ॥ ३५ ॥ <br>
अत्र पंचनदे तीर्थे स्नाति विश्वेश्वरः स्वयम् ॥ <br>
ऊर्जे सदैव सगणः सस्कंदः सपरिच्छदः ॥ ३६ ॥<br>
ब्रह्मा सवेदः समखो ब्रह्माण्याद्याश्च मातरः ॥ <br>
सप्ताब्धयः ससरितः स्नांत्यूर्जे धूतपापके ॥३७॥<br>
सचेतना हि यावंतस्त्रैलोक्ये देहधारिणः ॥ <br>
तावंतः स्नातुमायांति कार्तिके धूतपापके ॥३८ ॥ <br>
यैर्न पंचनदे स्नातं प्राप्य कार्तिकिकं शुभम्॥ <br>
जलबुदुदवत्तेषां वृथाजन्म शरीरिणाम्॥३९॥ <br>
आनंदकाननं पुण्यं पुण्यं पांचनदं ततः ॥ <br>
ततोपि मम सान्निध्यमग्निबिंदो महामुने ॥ 4.2.60.१४० ॥ <br>
अनेनैवानुमानेन विद्धि पंचनदस्य वै ॥ <br>
महिमानं महाप्राज्ञ सर्वतीर्थोत्तमोत्तमम् ॥ ४१ ॥ <br>
श्रुत्वापि यं महाप्राज्ञो महापापैः प्रमुच्यते ॥ <br>
विष्णोर्मुखादिति श्रुत्वा सोग्निबिंदुर्महामुनिः ॥ ४२ ॥ <br>
पुनः प्रणम्य पप्रच्छ बिंदुमाधवमच्युतम् ॥४३॥ <br>
अग्निबिंदुरुवाच ॥ <br>
भगवञ्छ्रोतुमिच्छामि बिंदुमाधव तद्वद ॥ <br>
कतिधा तव रूपाणि काश्यां संति जनार्दन ॥ ४४ ॥ <br>
भविष्याण्यपि कानीह तानि मे कथयाच्युत ॥ <br>
यानि संपूज्यते भक्ताः प्राप्स्यंति कृतकृत्यताम् ॥ १४५ ॥ ॥ <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंड उत्तरार्धे बिंदुमाधवाविर्भावोनाम षष्टितमोऽध्यायः ॥ ६० ॥ <br>
<br>
<br>
</span>
