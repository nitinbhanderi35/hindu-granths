<span style="font-size: 14pt; line-height: 200%">।। गणावूचतुः ।। <br>
अलकायाः पुरोभागे पूरैशानीमहोदया ।। <br>
अस्यां वसंति सततं रुद्रभक्तास्तपोधनाः ।।१।। <br>
शिवस्मरणसंसक्ताः शिवव्रतपरायणाः ।। <br>
शिवसात्कृतकर्माणः शिवपूजारताः सदा ।।२।। <br>
साभिलाषास्तपस्यंति स्वर्गभोगोस्त्वितीह नः ।।<br>
तेऽत्र रुद्रपुरे रम्ये रुद्ररूपधरा नराः ।। ३ ।। <br>
अजैकपादहिर्बुध्न्य मुख्या एकादशापि वै ।। <br>
रुद्राः परिवृढाश्चात्र त्रिशूलोद्यतपाणयः ।। ४ ।। <br>
पुर्यष्टकं च दुष्टेभ्यो देवध्रुग्भ्यो ह्यवंति ते ।। <br>
प्रयच्छंति वरान्नित्यं शिवभक्तजने वराः ।। ५ ।। <br>
एतैरपि तपस्तप्तं प्राप्य वाराणसीं पुरीम् ।। <br>
ईशानेशं महालिंगं परिस्थाप्य शुभप्रदम् ।। ६ ।। <br>
ईशानेश प्रसादेन दिश्यैश्यां हि दिगीश्वराः ।।<br>
एकादशाप्येकचरा जटामुकुटमंडिताः ।। ७ ।। <br>
भालनेत्रा नीलगलाः शुद्धांगा वृषभध्वजाः ।। <br>
असंख्याताः सहस्राणि ये रुद्रा अधिभूतलम् ।। ८ ।। <br>
तेऽस्यां पुरि वसंत्यैश्यां सर्वभोगसमृद्धयः ।। <br>
ईशानेशं समभ्यर्च्य काश्यां देशांतरेष्वपि ।। ९ ।। <br>
विपन्नास्तेन पुण्येन जायंते ऽत्रपुरोहिताः ।। <br>
अष्टम्यां च चतुर्दश्यामीशानेशं यजंति ये ।। 4.1.14.१० ।। <br>
त एव रुद्रा विज्ञेया इहामुत्राप्यसंशयम् ।। <br>
कृत्वा जागरणं रात्रावीशानेश्वर संनिधौ ।।११।। <br>
उपोष्यभूतांयांकांचिन्न नरो गर्भभाक्पुनः ।। <br>
स्वर्गमार्गे कथामित्थं शृण्वन्विष्णुगणोदिताम् ।। १२ ।। <br>
शिवशर्मा दिवाप्युच्चैरपश्यच्चंद्रचंद्रिकाम् ।। <br>
आह्लादयंतीं बहुशः समं सर्वेंद्रियैर्मनः ।। १३ ।। <br>
चमत्कृत्य चमत्कृत्य कोयं लोको हरेर्गणौ ।। <br>
पप्रच्छ शिवशर्मा तौ प्रोचतुस्तं च तौ द्विजम् ।। १४ ।।<br>
गणावूचतुः ।। ।। <br>
शिवशर्मन्महाभाग लोक एष कलानिधेः ।। <br>
पीयूषवर्षिभिर्यस्य करैराप्याय्यते जगत् ।। १५ ।। <br>
पिता सोमस्य भो विप्र जज्ञेऽत्रिर्भगवानृषिः ।। <br>
ब्रह्मणो मानसात्पूर्वं प्रजासर्गं विधित्सतः ।। १६ ।। <br>
अनुत्तरं नाम तपो येन तप्तं हि तत्पुरा ।। <br>
त्रीणिवर्षसहस्राणि दिव्यानीतीह नौ श्रुतम् ।। १७ ।। <br>
ऊर्ध्वमाचक्रमे तस्य रेतः सोमत्वमीयिवत् ।। <br>
नेत्राभ्यां तच्च सुस्राव दशधा द्योतयद्दिशः ।। १८ ।। <br>
तं गर्भं विधिना दिष्टा दश देव्यो दधुस्ततः ।। <br>
समेत्य धारयामासुर्नैव ताः समशक्नुवन् ।। १९ ।। <br>
यदा न धारणे शक्तास्तस्य गर्भस्य ता दिशः ।। <br>
ततस्ताभिः सजूः सोमो निपपात वसुंधराम् ।।4.1.14.२०।। <br>
पतितं सोममालोक्य ब्रह्मा लो कपितामहः ।। <br>
रथमारोपयामास लोकानां हितकाम्यया ।।२१।। <br>
स तेन रथमुख्येन सागरांतां वसुंधराम् ।। <br>
त्रिःसप्तकृत्वो द्रुहिणश्चकारामुं प्रदक्षिणम् ।।२२।। <br>
तस्य यत्प्लवितं तेजः पृथिवीमन्वपद्यत ।। <br>
तथौषध्यः समुद्भूता याभिः संधार्यते जगत् ।। २३ ।। <br>
सलब्धतेजा भगवान्ब्रह्मणा वर्धितः स्वयम् ।। <br>
तपस्तेपे महाभाग पद्मानां दशतीर्दश ।। २४ ।। <br>
अविमुक्तं समासाद्य क्षेत्रं परमपावनम् ।। <br>
संस्थाप्य लिंगममृतं चंद्रेशाख्यं स्वनामतः ।। २५ ।। <br>
बीजौषधीनां तोयानां राजाभूदग्रजन्मनाम् ।। <br>
प्रसादाद्देवदेवस्य विश्वेशस्य पिनाकिनः ।। २६ ।। <br>
तत्र कूपं विधायैकममृतोदमिति स्मृतम् ।। <br>
यस्यांबुपानस्नानाभ्यां नरोऽज्ञातात्प्रमुच्यते ।। २७ ।। <br>
तुष्टेनदेवदेवेन स्वमौलौ यो धृतः स्वयम् ।। <br>
आदाय तां कलामेकां जगत्संजविनीं पराम् ।।२८।। <br>
पश्चाद्दक्षेण शप्तोपि मासोने क्षयमाप्य च ।। <br>
आप्याय्यतेसौ कलया पुनरेव तया शशी ।। २९ ।। <br>
स तत्प्राप्य महाराज्यं सोमः सोमवतां वरः ।। <br>
राजसूयं समाजह्रे सहस्रशतदक्षिणम् ।। 4.1.14.३० ।।<br>
दक्षिणामददत्सोमस्त्रींल्लोकानिति नौ श्रुतम् ।। <br>
तेभ्यो ब्रह्मर्षिमुख्येभ्यः सदस्येभ्यश्च भो द्विज ।। ३१ ।। <br>
हिरण्यगर्भो ब्रह्माऽत्रिर्भृगुर्यत्रर्त्विजोभवन् ।। <br>
सदस्योभूद्धरिस्तत्र मुनिभिर्बहुभिर्युतः ।। ३२ ।।<br>
तंसिनी च कुहूश्चैव द्युतिः पुष्टिः प्रभावसुः ।। <br>
कीर्तिर्धृतिश्च लक्ष्मीश्च नवदेव्यः सिषेविरे ।। ३३ ।। <br>
उमया सहितं रुद्रं संतर्प्याध्वरकर्मणा ।। <br>
प्राप सोम इति ख्यातिं दत्तां सोमेन शंभुना ।। ३४ ।। <br>
तत्रैव तप्तवान्सोमस्तपः परमदुष्करम् ।। <br>
तत्रैव राजसूयं च चक्रे चंद्रेश्वराग्रतः ।। ३५ ।। <br>
तत्रैव ब्राह्मणैः प्रीतैरित्युक्तोसौ कलानिधिः ।। <br>
सोमोस्माकं ब्राह्मणानां राजा त्रैलोक्यदक्षिणः ।। ३६ ।। <br>
तत्रैव देवदेवस्य विलोचनपदं गतः ।। <br>
देवेन प्रीतमनसा त्रैलोक्याह्लादहेतवे ।। ३७ ।। <br>
त्वं ममास्य परामूर्तिरित्युक्तस्तत्तपोबलात् ।। <br>
जगत्तवोदयं प्राप्य भविष्यति सुखोदयम् ।। ३८ ।। <br>
त्वत्पीयूषमयैर्हस्तैः स्पृष्टमेतच्चराचरम् ।। <br>
भानुतापपरीतं च परा ग्लानिं विहास्यति ।। ३९ ।। <br>
एतदुक्त्वा महेशानो वरानन्यानदान्मुदा ।। <br>
द्विजराजतपस्तप्तं यदत्युग्रं त्वयात्र वै ।। 4.1.14.४० ।। <br>
यच्च क्रतु क्रियोत्सर्गस्त्वया मह्यं निवेदितः ।। <br>
स्थापितं यत्त्विदं लिंगं मम चंद्रेश्वराभिधम् ।। ४१ ।। <br>
ततोत्र लिंगे त्वन्नाम्नि सोमसोमार्धरूपधृक् ।। <br>
प्रतिमासं पंचदश्यां शुक्लायां सर्वगोप्यहम् ।। ।। ४२ ।। <br>
अहोरात्रं वसिष्यामि त्रैलोक्यैश्वर्यसंयुतः ।। <br>
ततोत्र पूर्णिमायां तु कृता स्वल्पापि सत्क्रिया ।। ४३ ।।<br>
जपहोमार्चनध्यानदानब्राह्मणभोजनम् ।। <br>
महापूजा च सा नूनं मम प्रीत्यै भविष्यति ।। ४४ ।। <br>
जीर्णोद्धारादिकरणं नृत्यवाद्यादिकार्पणम् ।। <br>
ध्वजारोपणकर्मादि तपस्वियतितपर्णम् ।। ४५ ।। <br>
चंद्रेश्वरे कृतं सर्वं तदानंत्याय जायते ।। <br>
अन्यच्च ते प्रवक्ष्यामि शृणु गुह्यं कलानिधे ।। ४६ ।। <br>
अभक्ताय च नाख्येयं नास्तिकाय श्रुतिद्रुहे ।। <br>
अमावास्या यदा सोम जायते सोमवासरे ।। ४७ ।।<br>
तदोपवासः कर्तव्यो भूतायां सद्भिरादरात् ।। <br>
कृतनित्यक्रियः सोम त्रयोदश्यां निशामय ।। ४८ ।। <br>
शनिप्रदोषे संपूज्य लिंगं चंद्रेश्वराह्वयम् ।। <br>
नक्तं कृत्वा त्रयोदश्यां नियमं परिगृह्य च ।। ४९ ।। <br>
उपोष्य च चतुर्दश्यां कृत्वा जागरणं निशि ।। <br>
प्रातः सोमकुहूयोगे स्नात्वा चंद्रोदवारिभिः ।।4.1.14.५०।। <br>
उपास्य संध्यां विधिवत्कृतसर्वोदक क्रियः ।। <br>
उपचंद्रोदतीर्थेषु श्राद्धं विधिवदाचरेत् ।।५१।। <br>
आवाहनार्घ्यरहितं पिंडान्दद्यात्प्रयत्नतः ।। <br>
वसुरुद्रादितिसुतस्वरूपपुरुषत्रयम् ।।५२।। <br>
मातामहांस्तथोद्दिश्य तथान्यानपि गोत्रजान् ।। <br>
गुरुश्वशुरबंधूनां नामान्युच्चार्य पिंडदः ।। ५३ ।। <br>
कुर्वञ्छ्राद्धं च तीर्थेस्मिञ्छ्रद्धयोद्धरतेखिलान् ।। <br>
गयायां पिंडदानेन यथा तुप्यंति पूर्वजाः ।। ५४ ।। <br>
तथा चंद्रोदकुंडेऽत्र श्राद्धैस्तृप्यंति पूर्वजाः ।। <br>
गयायां च यथा मुच्येत्सर्वर्णात्पितृजान्नरः ।। ५५ ।। <br>
तथा प्रमुच्यते  चर्णाच्चंद्रोदे पिण्डदानतः ।। <br>
यदा चंद्रेश्वरं द्रष्टुं यायात्कोपि नरोत्तमः।।५६।।<br>
तदा नृत्यंति मुदितास्तत्पूर्वप्रपितामहाः।।<br>
अयं चंद्रोदतीर्थेस्मिंस्तर्पणं नः  करिष्यति ।। ५७।। <br>
अस्माकं मंदभाग्यत्वाद्यदि नैव करिष्यति।। <br>
तदातत्तीर्थ संस्पर्शादस्मत्तृप्तिर्भविष्यति।। ५८।। <br>
स्पृशेन्नापि यदा मंदस्तदा द्रक्ष्यति तृप्तये।। <br>
एवं श्राद्धं विधायाथ स्पृष्ट्वा चंद्रेश्वरं व्रती।। <br>
संतर्प्य विप्रांश्च यतीन्कुर्याद्वै पारणं ततः।।५९।। <br>
एवं व्रते कृते काश्यां सदर्शे सोमवासरे।। <br>
भवेदृणत्रयान्मुक्तो मृगांकमदनुग्रहात् ।। 4.1.14.६० ।। <br>
अत्र यात्रा महाचैत्र्यां कार्या क्षेत्रनिवासिभिः ।। <br>
तारकज्ञानलाभाय क्षेत्रविघ्ननिवर्तिनी ।। ६१ ।। <br>
चंद्रेश्वरं समभ्यर्च्य  यद्यन्यत्रापि संस्थितः ।। <br>
अघौघपटलीं भित्त्वा सोमलोकमवाप्स्यति ।।६२।। <br>
कलौ चंद्रेशमहिमा नाभाग्यैरवगम्यते।। <br>
अन्यच्च ते प्रवक्ष्यामि परं गुह्यं निशापते ।। ६३।। <br>
सिद्धयोगीश्वरं पीठमेतत्साधकसिद्धिदम् ।। <br>
सुरासुरेषु गंधर्व नागविद्याधरेष्वपि ।। ६४ ।। <br>
रक्षोगुह्यकयक्षेषु किंनरेषु नरेषु च ।। <br>
सप्तकोट्यस्तु सिद्धानामत्र सिद्धा ममाग्रतः ६५।। <br>
षण्मासं नियताहारो ध्यायन्विश्वेश्वरीमिह।। <br>
चंद्रेश्वरार्चनायातान्सिद्धान्पश्यति सोऽग्रगान्।।६६।। <br>
सिद्धयोगीश्वरी साक्षाद्वरदा तस्य जायते ।। <br>
तवापि महती सिद्धिः सिद्धयोगीश्वरीक्षणात्।। ६७।। <br>
संति पाठान्यनेकानि क्षितौ साधकसिद्धये।। <br>
परं योगीश्वरी पीठाद्भूपृष्ठेनाशु सिद्धिदम्।। ६८ ।। <br>
यत्र चंद्रेश्वरं लिंगं त्वयेदं स्थापितं शशिन्।। <br>
इदमेव हि तत्पीठमदृश्यमकृतात्मभिः।। ६९।। <br>
जितकामा जितक्रोधा जितलोभस्पृहास्मिताः।। <br>
योगीश्वरीं प्रपश्यंति मम शक्तिपरां हिताम् ।। 4.1.14.७० ।।<br>
ये तु प्रत्यष्टमि जनास्तथा प्रति चतुर्दशि ।। <br>
सिद्धयोगीश्वरीपीठे पूजयिष्यंति भाविताः ।। ७१ ।। <br>
अदृष्टरूपां सुभगां पिंगलां सर्वसिद्धिदाम् ।। <br>
धूपनैवेद्यदीपाद्यैस्तेषामाविर्भविष्यति ।। ७२ ।। <br>
इति दत्त्वा वराञ्छंभुस्तस्मै चंद्रमसे द्विज ।। <br>
अंतर्हितो महेशानस्तत्र वैश्वेश्वरे पुरे ।। ७३ ।। <br>
तदारभ्य च लोकेऽस्मिन्द्विजराजोधिपोभवत् ।। <br>
दिशोवितिमिराः कुर्वन्निजैः प्रसृमरैः करैः ।। ७४ ।। <br>
सोमवारव्रतकृतः सोमपानरता नराः ।। <br>
सोमप्रभेणयानेन सोमलोकं व्रजंति हि ।। ।। ७५ ।। <br>
चंद्रेश्वरसमुत्पत्तिं तथा चांद्रमसं तपः ।। <br>
यः श्रोष्यति नरो भक्त्या चंद्रलोके स इज्यते ।। ७६ ।। <br>
अगस्तिरुवाच ।। ।। <br>
शिवशर्मणि शर्मकारिणीं प थि दिव्ये श्रमहारिणीं गणौ ।। <br>
कथयंतौ तु कथामिमां शुभामुडुलोकं परिजग्मतुस्ततः ।। ७७ ।। <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे पूर्वार्द्धे सोमलोकवर्णनं नाम चतुर्दशोऽध्यायः ।।१४।। <br>
<br>
<br>
</span>
