<span style="font-size: 14pt; line-height: 200%">।। कुंभयोनिरुवाच ।। ।। <br>
अविमुक्तं महाक्षेत्रं परनिर्वाणकारणम् ।। <br>
क्षेत्राणां परमं क्षेत्रं मंगलानां च मंगलम् ।। १ ।। <br>
श्मशानानां च सर्वेषां श्मशानं परमं महत् ।। <br>
पीठानां परमं पीठमूषराणां महोषरम् ।। २ ।। <br>
धर्माभिलाषिबुद्धीनां धर्मराशिकरं परम् ।। <br>
अर्थार्थिनां शिखिरथ परमार्थ प्रकाशकम् ।। ३ ।। <br>
कामिनां कामजननं मुमुक्षूणां च मोक्षदम् ।। <br>
श्रूयते यत्र यत्रैतत्तत्र तत्र परामृतम् ।। ४ ।। <br>
क्षेत्रैकदेशवर्तिन्या ज्ञानवाप्याः कथां पराम् ।। <br>
श्रुत्वेमामिति मन्येहं गौरीहृदयनंदन ।। ५ ।। <br>
अणुप्रमाणमपि या मध्ये काशिविकासिनी ।। <br>
मही महीयसी ज्ञेया सा सिद्ध्यै न मुधा क्वचित् ।। ६ ।। <br>
कियंति संति तीर्थानि नेह क्षोणीतलेऽखिले ।। <br>
परं काशीरजोमात्र तुलासाम्यं क्व तेष्वपि ।। ७ ।। <br>
कियंत्यो न स्रवंत्योत्र रत्नाकर मुदावहाः ।। <br>
परं स्वर्गतरंगिण्याः काश्यां का साम्यमुद्वहेत् ।। ८ ।। <br>
कियंति संति नो भूम्यां मोक्षक्षेत्राणि षण्मुख ।। <br>
परं मन्येऽविमुक्तस्य कोट्यंशोपि न तेष्वहो ।। ९ ।।<br>
गंगा विश्वेश्वरः काशी जागर्ति त्रितयं यतः ।। <br>
तत्र नैःश्रेयसी लक्ष्मीर्लभ्यते चित्रमत्र किम् ।। 4.1.35.१० ।। <br>
कथमेषा त्रयी स्कंद प्राप्यते नियतं नरैः ।। <br>
तिष्ये युगे विशेषेण नितरां चंचलेंद्रियैः ।। ११ ।। <br>
तपस्तादृक्क्व वा तिष्ये तिष्ये योगः क्व तादृशः ।।<br>
क्व वा व्रतं क्व वा दानं तिष्ये मोक्षस्त्वतः कुतः ।। १२।। <br>
विनापि तपसा स्कंद विनायोगेन षण्मुख ।। <br>
विना व्रतैर्विना दानैः काश्यां मोक्षस्त्वयेरितः ।। १३ ।। <br>
किं किमाचरता स्कंद काशी प्राप्येत तद्वद ।। <br>
मन्ये विना सदाचारं न सिद्ध्येयुर्मनोरथाः ।। १४ ।। <br>
आचारः परमो धर्म आचारः परमं तपः ।। <br>
आचाराद्वर्धते ह्यायुराचारात्पापसंक्षयः ।। १५ ।। <br>
आचारमेव प्रथमं तस्मादाचक्ष्व षण्मुख ।। <br>
देवदेवो यथा प्राह तवाग्रे त्वं तथा वद ।। १६ ।। <br>
।। स्कंद उवाच।। ।। <br>
मित्रावरुणजाख्यामि सदाचारं सतां हितम् ।। <br>
यदाचरन्नरो नित्यं सर्वान्कामानवाप्नुयात् ।।१७।। <br>
स्थावराः कृमयोऽब्जाश्च पक्षिणः पशवो नराः ।। <br>
क्रमेण धार्मिकास्त्वेते ह्येतेभ्यो धार्मिकाः सुराः ।। १८ ।। <br>
सहस्रभागः प्रथमा द्वितीयोनुक्रमात्तथा ।। <br>
सर्व एते महाभागा यावन्मुक्ति समाश्रयाः ।। १९ ।।<br>
चतुर्णामपि भूतानां प्राणिनोऽतीव चोत्तमाः ।। <br>
प्राणिभ्यामपि मुने श्रेष्ठाः सर्वे बुद्ध्युपजीविनः ।। 4.1.35.२० ।। <br>
मतिमद्भ्यो नराः श्रेष्ठास्तेभ्यः श्रेष्ठास्तु वाडवाः ।। <br>
विप्रेभ्योपि च विद्वांसो विद्वद्भ्यः कृतबुद्धयः ।। २१ ।। <br>
कृतधीभ्योपि कर्तारः कर्तृभ्यो ब्रह्मतत्पराः ।। <br>
न तेषामर्चनीयोऽन्यस्त्रिषु लोकेषु कुंभज ।। २२ ।। <br>
अन्योन्यमर्चकास्ते वै तपोविद्याऽविशेषतः ।। <br>
ब्राह्मणो ब्रह्मणा सृष्टः सर्वभूतेश्वरो यतः ।। २३ ।। <br>
अतो जगत्स्थितं सर्वं ब्राह्मणोऽर्हति नापरः ।। <br>
सदाचारो हि सर्वार्हो नाचाराद्विच्युतः पुनः ।। <br>
तस्माद्विप्रेण सततं भाव्यमाचारशीलिना ।। २४ ।। <br>
विद्वेष रागरहिता अनुतिष्ठंति यं मुने ।। <br>
विद्वांसस्तं सदाचारं धर्ममूलं विदुर्बुधाः ।।२५।। <br>
लक्षणैः परिहीनोपि सम्यगाचारतत्परः ।। <br>
श्रद्धालुरनसूयुश्च नरो जीवेत्समाः शतम ।। २६ ।। <br>
श्रुतिस्मृतिभ्यामुदितं स्वेषु स्वेषु च कर्मसु ।। <br>
सदाचारं निषेवेत धर्ममूलमतंद्रितः ।। २७ ।। <br>
दुराचाररतो लोके गर्हणीयः पुमान्भवेत् ।। <br>
व्याधिभिश्चाभिभूयेत सदाल्पायुः सुदुःखभाक् ।। २८ ।। <br>
त्याज्यं कर्म पराधीनं कायमात्मवशं सदा ।। <br>
दुःखी यतः पराधीनः सदैवात्मवशः सुखी ।। २९ ।। <br>
यस्मिन्कर्मण्यंतरात्मा क्रियमाणे प्रसीदति ।। <br>
तदेव कर्म कर्तव्यं विपरीतं न च क्वचित् ।। 4.1.35.३० ।। <br>
प्रथमं धर्मसर्वस्वं प्रोक्ता यन्नियमा यमाः ।। <br>
अतस्तेष्वेव वै यत्नः कर्तव्यो धर्ममिच्छता ।। ३१ ।। <br>
सत्यं क्षमार्जवं ध्यानमानृशंस्यमहिंसनम् ।। <br>
दमः प्रसादो माधुर्यं मृदुतेति यमा दश ।। ३२ ।। <br>
शौचं स्नानं तपो दानं मौनेज्याध्ययनं व्रतम् ।। <br>
उपोषणोपस्थ दंडौ दशैते नियमाः स्मृताः ।। ३३ ।।<br>
कामं क्रोधं मदं मोहं मात्सर्यं लोभमेव च ।। <br>
अमून्षड्वै(?)रिणो जित्वा सर्वत्र विजयी भवेत् ।। ३४ ।। <br>
शनैः शनैः स चिनुयाद्धर्मं वल्मीक शृंगवत् ।। <br>
परपीडामकुर्वाणः परलोकसहायिनम् ।। ३५ ।। <br>
धर्म एव सहायी स्यादमुत्र न परिच्छदः ।। <br>
पितृ मातृ सुत भ्रातृ योषिद्बंधुजनादिकः ।। ३६ ।। <br>
जायते चैकलः प्राणी प्रम्रियेत तथैकलः ।। <br>
एकलः सुकृतं भुंक्ते भुंक्ते दुष्कृतमेकलः ।। ३७ ।। <br>
देहं पंचत्वमापन्नं त्यक्त्वा कौ काष्ठलोष्ठवत् ।। <br>
बांधवा विमुखा यांति धर्मो यांतमनुव्रजेत् ।।३८।। <br>
कृती संचिनुयाद्धर्मं ततोऽमुत्र सहायिनम् ।। <br>
धर्मं सहायिनं लब्द्ध्वा संतरेद्दुस्तरं तमः ।। ३९ ।। <br>
संबंधानाचरेन्नित्यमुत्तमैरुत्तमैः सुधीः ।। <br>
अधमानधमांस्त्यक्त्वा कुलमुत्कर्षतां नयेत्।। 4.1.35.४० ।। <br>
उत्तमानुत्तमानेव गच्छन्हीनांश्च वर्जयन् ।। <br>
ब्राह्मणः श्रेष्ठतामेति प्रत्यवाये न शूद्रताम् ।। ४१ ।। <br>
अनध्ययनशीलं च सदाचारविलंघिनम्।। <br>
सालसं च दुरन्नादं ब्राह्मणं बाधतेंऽतकः ।। ४२ ।। <br>
ततोऽभ्यसेत्प्रयत्नेन सदाचारं सदा द्विजः ।। <br>
तीर्थान्यप्यभिलष्यंति सदाचारिसमागमम्।। ४३ ।। <br>
रजनीप्रांतयामार्धं बाह्मः समय उच्यते ।। <br>
स्वहितं चिंतयेत्प्राज्ञस्तस्मिंश्चोत्थाय सवर्दा ।। ४४ ।। <br>
गजास्यं  संस्मरेदादौ तत ईशं सहांबया।। <br>
श्रीरंगं श्रीसमेतं तु ब्रह्माण्या कमलोद्भवम्।। ४५ ।।<br>
इंद्रादीन्सकलान्देवान्वसिष्ठादीन्मुनीनपि ।। <br>
गंगाद्याः सरितः सर्वाः श्रीशैलाद्यखिलान्गिरीन् ।। ४६ ।। <br>
क्षीरोदादीन्समुद्रांश्च मानसादि सरांसि च ।। <br>
वनानि नंदनादीनि धेनूः कामदुघादिकाः ।। ४७ ।।<br>
कल्पवृक्षादि वृक्षांश्च धातून्कांचनमुख्यतः ।। <br>
दिव्यस्त्रीरुर्वशीमुख्या गरुडादीन्पतत्त्रिणः ।। ४८ ।। <br>
नागाश्च शेषप्रमुखान्गजानैरावतादिकान्।। <br>
अश्वानुच्चैःश्रवो मुख्यान्कौस्तुभादीन्मणीञ्छुभान् ।। ४९ ।। <br>
स्मरेदरुंधतीमुख्याः पतिव्रतवतीर्वधूः ।। <br>
नैमिषादीन्यरण्यानि पुरीः काशीपुरीमुखाः ।। 4.1.35.५० ।। <br>
विश्वेशादीनि लिंगानि वेदानृक्प्रमुखानपि ।। <br>
गायत्रीप्रमुखान्मंत्रान्योगिनः सनकादिकान् ।। ५१ ।। <br>
प्रणवादिमहाबीजं नारदादींश्च वैष्णवान् ।। <br>
शिवभक्तांश्च बाणादीन्प्रह्लादादीन्दृढव्रतान् ।। ५२ ।। <br>
वदान्यांश्च दधीच्यादीन्हरिश्चंद्रादि भूपतीन् ।। <br>
जननी चरणौ स्मृत्वा सर्वतीर्थोत्तमोत्तमौ ।। ५३ ।। <br>
पितरं च गुरूंश्चापि हृदि ध्यात्वा प्रसन्नधीः ।। <br>
ततश्चावश्यकं कर्तुं नैर्ऋतीं दिशमाश्रयेत् ।। ५४ ।। <br>
ग्रामाद्धनुःशतं गच्छेन्नगराच्च चतुर्गुणम् ।। <br>
तृणैराच्छाद्य वसुधां शिरः प्रावृत्य वाससा ।।५५ ।। <br>
कर्णोपवीत्युदग्वक्त्रो दिवसे संध्ययोरपि ।। <br>
विण्मूत्रे विसृजेन्मौनी निशायां दक्षिणामुखः ।। ५६ ।। <br>
न तिष्ठन्नाप्सु नो विप्र गो वह्न्यनिल संमुखः ।। <br>
न फालकृष्टे भूभागे न रथ्यासेव्यभूतले ।। ५७ ।।<br>
नालोकयेद्दिशोभागाञ्ज्योतिश्चक्रं नभोमलम् ।। <br>
वामेन पाणिना शिश्नं धृत्वोत्तिष्ठेत्प्रयत्नवान् ।। ५८ ।। <br>
अथो मृदं समादाय जंतुकर्करवर्जिताम् ।। <br>
विहाय मूषकोत्खातां शौचोच्छिष्टां च नाकुलाम् ।। ५९ ।। <br>
गुह्ये दद्यान्मृदं चैकां पायौ पंचांबुसां तराः ।। <br>
दश वामकरे चापि सप्त पाणिद्वये मृदः ।। 4.1.35.६० ।। <br>
एकैकां पादयोर्दद्यात्तिस्रः पाण्योर्मृदस्तथा ।। <br>
इत्थं शौचं गृही कुर्याद्गंधलेपक्षयावधि ।। ६१ ।। <br>
क्रमाद्द्वैगुण्यमेतस्माद्ब्रह्मचर्यादिषु त्रिषु ।। <br>
दिवाविहित शौचस्य रात्रावर्धं समाचरेत् ।। ६२ ।। <br>
रुज्यर्धं च तदर्धं च पथि चौरादि बाधिते ।। <br>
तदर्धं योषितां चापि सुस्थे न्यूनं न कारयेत् ।।६३।। <br>
अपि सर्वनदीतोयैर्मृत्कूटैश्चापि गोमयैः ।। <br>
आपादमाचरच्छौचं भावदुष्टो न शुद्धिभाक् ।।६४।।<br>
आर्द्रधात्रीफलोन्माना मृदः शौचे प्रकीर्तिताः।। <br>
सर्वाश्चाहुतयोप्येवं ग्रासाश्चांद्रायणेपि च ।। <br>
प्रागास्य उदगास्योवा सूपविष्टः शुचौ भुवि।। <br>
उपस्पृशेद्विहीनायां तुषांगारास्थिभस्मभिः ।। ६६।।<br>
अनुष्णाभिरफेनाभिरद्भिर्हृद्गाभिरत्वरः ।। <br>
ब्राह्मणो ब्राह्मतीर्थेन दृष्टिपूताभिराचमेत् ।। ६७।। <br>
कंठगाभिर्नृपः शुद्ध्येत्तालुगाभिस्तथोरुजः ।। <br>
स्त्रीशूद्रावास्य संस्पर्शमात्रेणापि विशुद्ध्यतः ।। ६८ ।। <br>
शिरः प्रावृत्य कंठं वा जले मुक्तशिखोऽपि च ।। <br>
अक्षालितपदद्वंद्व आचांतोप्यशुचिर्मतः ।। ६९ ।। <br>
त्रिः पीत्वांबु विशुद्ध्यर्थं ततः खानि विशोधयेत् ।। <br>
अंगुष्ठमूलदेशेन द्विर्द्विरोष्ठाधरौ स्पृशेत् ।। 4.1.35.७० ।। <br>
अंगुलीभिस्त्रिभिः पश्चात्पुनरास्यं स्पृशेत्सुधीः ।। <br>
तर्जन्यंगुष्ठकोट्या च घ्राणरंध्रे पुनः पुनः ।। ७१ ।। <br>
अंगुष्ठानामिकाग्राभ्यां चक्षुः श्रोत्रे पुनः पुनः ।। <br>
कनिष्ठांगुष्ठयोगेन नाभिरंध्रमुपस्पृशेत् ।। ७२ ।। <br>
स्पृष्ट्वा तलेन हृदयं समस्ताभिः शिरः स्पृशेत् ।। <br>
अंगुल्यग्रैस्तथा स्कंधौ सांबु सर्वत्र संस्पृशेत् ।। ७३ ।। <br>
आचांतः पुनराचामेत्कृते रथ्योपसर्पणे ।। <br>
स्नात्वा भुक्त्वा पयः पीत्वा प्रारंभे शुभकर्मणाम् ।। ७४ ।। <br>
सुप्त्वा वासः परीधाय तथा दृष्ट्वाप्यमंगलम् ।। <br>
प्रमादादशुचिं स्पृष्ट्वा द्विराचांतः शुचिर्भवेत् ।। ७५ ।। <br>
अथो मुखविशुद्ध्यर्थं गृह्णीयाद्दंतधावनम् ।। <br>
आचांतोप्यशुचिर्यस्मादकृत्वा दंतधावनम्।। ७६ ।। <br>
प्रतिपद्दर्शषष्ठीषु नवम्यां रविवासरे ।। <br>
दंतानां काष्ठसंयोगो दहेदासप्तमं कुलम् ।। ७७।। <br>
अलाभे दंतकाष्ठानां निषिद्धे वाथ वासरे ।। <br>
गंडूषा द्वादश ग्राह्या मुखस्य परिशुद्धये ।। ७८ ।। <br>
कनिष्ठाग्र परीमाणं सत्वचं निर्व्रणं ऋजुम् ।। <br>
द्वादशांगुलमानं च सार्धं स्याद्दंतधावनम् ।। ७९ ।। <br>
एकैकांगुलह्रासेन वर्णेष्वन्येषु कीर्तितम् ।। <br>
आम्राम्रातक धात्रीणां कंकोल खदिरोद्भवम् ।। 4.1.35.८० ।।<br>
शम्यपामार्गखर्जूरीशेलुश्रीपर्णिपीलुजम्।। <br>
राजादनं च नारंगं कषायकटुकंटकम्।।८१।।<br>
क्षीरवृक्षोद्भवं वापि प्रशस्तं दंतधावनम्।। <br>
जिह्वोल्लेखनिकां चापि कुर्याच्चापाकृतिं शुभाम्।। ८२।। <br>
अन्नाद्याय व्यूहध्वं सोमोराजाय मा गमत् ।। <br>
समे मुखं प्रमार्क्ष्यते यशसा च भगेन च ।। ८३ ।। <br>
आयुर्बलं यशो वर्चः प्रजाः पशु वसूनि च ।। <br>
ब्रह्म प्रज्ञां च मेधां च त्वन्नो देहि वनस्पते ।। ८४ ।। <br>
मंत्रावेतौ समुच्चार्य यः कुर्याद्दंतधावनम् ।। <br>
वनस्पतिगतः सोमस्तस्य नित्यं प्रसीदति ।। ८५ ।। <br>
मुखे पर्युषिते यस्माद्भवेदशुचिभाग्नरः ।। <br>
ततः कुर्यात्प्रयत्नेन शुद्ध्यर्थं दंतधावनम् ।। ८६ ।। <br>
उपवासेपि नो दुष्येद्दंतधावनमंजनम् ।। <br>
गंधालंकारसद्वस्त्रपुष्पमालानुलेपनम् ।। ८७ ।। <br>
प्रातःसंध्यां ततः कुर्याद्दंतधावनपूर्विकाम् ।। <br>
प्रातःस्नानं चरित्वा च शुद्धे तीर्थे विशेषतः ।। ८८ ।। <br>
प्रातःस्नानाद्यतःशुद्ध्येत्कायोयं मलिनः सदा ।। <br>
छिद्रितो नवभिश्छिद्रैः स्रवत्येव दिवानिशम् ।। ८९ ।। <br>
उत्साह मेधा सौभाग्य रूप संपत्प्रवर्तकम् ।। <br>
मनः प्रसन्नताहेतुः प्रातःस्नानं प्रशस्यते ।। 4.1.35.९० ।। <br>
प्रस्वेद लालाद्याक्लिन्नो निद्राधीनो यतो नरः ।। <br>
प्रातःस्नानात्ततोर्हः स्यान्मंत्रस्तोत्रजपादिषु।।९१।। <br>
प्रातःप्रातस्तु यत्स्नानं संजाते चारुणोदये ।। <br>
प्राजापत्यसमं प्राहुस्तन्महाघविघातकृत् ।। ९२ ।। <br>
प्रातःस्नानं हरेत्पापमलक्ष्मीं ग्लानिमेव च ।। <br>
अशुचित्वं च दुःस्वप्नं तुष्टिं पुष्टिं प्रयच्छति ।। ९३ ।। <br>
नोपसर्पंति वै दुष्टाः प्रातःस्नायिजन क्वचित् ।। <br>
दृष्टादृष्टफलं यस्मात्प्रातःस्नानं समाचरेत् ।। ९४ ।। <br>
प्रसंगतः स्नानविधिं वक्ष्यामि कलशोद्भव ।। <br>
विधिस्नानं यतः प्राहुः स्नानाच्छतगुणोत्तरम् ।। ९५ ।। <br>
विशुद्धां मृदमादाय बर्हींषि तिल गोमयम् ।। <br>
शुचौ देशे परिस्थाप्य त्वाचम्य स्नानमाचरेत् ।। ९६ ।। <br>
उपग्रही बद्धशिखो जलमध्ये समाविशेत् ।। <br>
उरुँ हीति मंत्रेण तोयमावर्त्य सृष्टितः ।। ९७ ।। <br>
ये ते शतं ततो जप्त्वा तोयस्यामंत्रणाय च ।। <br>
सुमित्रिया नो मंत्रेण पूर्वं कृत्वा जलांजलिम् ।। <br>
क्षिपेद्द्वेष्यं समुद्दिश्य जपन्दुर्मित्रिया इति ।। ९८ ।।<br>
इदं विष्णुरिमं जप्त्वा लिंपेदंगानि मृत्स्नया ।। <br>
मृदैकया शिरः क्षाल्य द्वाभ्यां नाभेस्तथोपरि ।। ९९ ।। <br>
नाभेरधस्तु तिसृभिः पादौ षड्भिर्विशोधयेत् ।। ।। <br>
मज्जेत्प्रवाहाभिमुख आपो अस्मानिमं जपन् ।।4.1.35.१००।। <br>
उदिदाभ्यः शुचिरिति मंत्र उन्मज्जने मतः ।। <br>
मानस्तोक इमं जप्त्वा लिंपेद्गात्राणि गोमयैः ।। १ ।। <br>
इमं मे वरुणेत्यादि मंत्रः स्वात्माभिषेचनम् ।। <br>
तत्त्वायामि तथात्वन्नः सत्वं नश्चाप्युदुत्तमम् ।। २ ।।<br>
धाम्नोधाम्नस्तथा मापो मौषधीरिति संजपेत् ।। <br>
यदाहुरघ्न्या मुंचंतु मेति चावभृथेति च ।। ३ ।।<br>
अब्दैवता इमे मंत्राः प्रोक्ताः स्वात्माभिषेचने ।। <br>
प्रणवेन ततो विप्रो महाव्याहृतिभिस्ततः ।। ४ ।। <br>
आत्मानं पावयेद्विद्वान्गायत्र्या च ततः कृती ।। <br>
आपो हिष्ठेति तिसृभिः प्रत्यृचं पावनं स्मृतम् ।। ५ ।। <br>
एतेपि पावना मंत्रा इदमापो हविष्मतीः ।। <br>
देवीराप अपो देवा द्रुपदादिव संज्ञकाः ।। ६ ।।<br>
शन्नो देवीरपोदेवीस्तथापाँरसमित्यपि ।। <br>
पुनंतु मेति च नव पावमान्यः प्रकीर्तिताः ।। ७ ।।<br>
ततोऽघमर्षणं जप्त्वा द्रुपदां च ततो जपेत् ।। <br>
प्राणायामं च विधिवदथवांतर्जले जपेत् ।। ८ ।। <br>
प्रणवं त्रिर्जपेद्वापि विष्णुं वा संस्मरेत्सुधीः।। <br>
स्नात्वेत्थं वस्त्रमापीड्य गृह्णीयाद्धौतवाससी ।। <br>
आचम्य च ततः कुर्यात्प्रातःसंध्यां कुशान्विताम्।। <br>
यो न संध्यामुपासीत ब्राह्मणो हि विशेषतः ।। 4.1.35.११० ।। <br>
स जीवन्नेव शूद्रस्तु मृतः श्वा जायते ध्रुवम् ।। <br>
संध्याहीनोऽशुचिर्नित्यमनर्हः सर्वकर्मसु ।। ११ ।। <br>
यदन्यत्कुरुते कर्म न तस्य फलभाग्भवेत् ।। <br>
प्रणवं प्राग्दिशि स्मृत्वा ततो दत्त्वा कुशासनम् ।। १२ ।। <br>
चतुःस्रक्तिरिमं मंत्रं पठित्वा नान्यदृङ्मनाः ।। १३ ।। <br>
प्राङ्मुखो बद्धचूडो वाप्युपविष्ट उदङ्मुखः ।। <br>
प्रदक्षिणं स्वमभ्युक्ष्य प्राणायामं समाचरेत् ।। १४ ।। <br>
गायत्रीं शिरसा सार्धंं सप्तव्याहृतिपूर्विकाम् ।। <br>
त्रिर्जपेत्सदशोंकारः प्राणायामोयमुच्यते ।।१५।। <br>
प्राणायामांश्चरन्विप्रो नियतेंद्रिय मानसः ।। <br>
अहोरात्रकृतैः पापैर्मुक्तो भवति तत्क्षणात् ।।१६।। <br>
दशद्वादश संख्या वा प्राणायामाः कृता यदि ।। <br>
नियम्य मानसं तेन तदा तप्तं महत्तपः ।। १७ ।। <br>
सव्याहृति प्रणवकाः प्राणायामास्तु षोडश ।। <br>
अपि भ्रूणहनं मासात्पुनंत्यहरहः कृताः ।। १८ ।। <br>
यथा पार्थिवधातूनां दह्यंते धमनान्मलाः ।। <br>
तथेंद्रियैः कृता दोषा ज्वाल्यंते प्राणसंयमात् ।। १९ ।। <br>
एकं संभोज्य विधिवद्ब्राह्मणं यत्फलं लभेत् ।। <br>
प्राणायामैर्द्वादशभिस्तत्फलं श्रद्धयाप्यते ।। 4.1.35.१२० ।। <br>
वेदादि वाङ्मयं सर्वं प्रणवे यत्प्रतिष्ठितम्।। <br>
ततः प्रणवमभ्यस्येद्वेदादिं वेदजापकः ।। २१ ।। <br>
प्रणवे नित्ययुक्तस्य सप्तसु व्याहृतिष्वपि ।। <br>
त्रिपदायां तु गायत्र्यां न भयं जायते क्वचित् ।।२२।। <br>
एकाक्षरं परं ब्रह्म प्राणायामः परं तपः ।। <br>
गायत्र्यास्तु परं नास्ति पावनं कलशोद्भव ।। २३ ।। <br>
कर्मणा मनसा वाचा यद्रात्रौ कुरुतेत्वघम् ।। <br>
उत्तिष्ठन्पूर्वसंध्यायां प्राणायामैर्विशोधयेत्।। २४।।<br>
यदह्ना कुरुते पापं मनोवाक्कायकर्मभिः ।। <br>
आसीनः पश्चिमां संध्यां तत्प्राणायामतो हरेत् ।। २५ ।। <br>
पूर्वां संध्यां जपंस्तिष्ठेत्सावित्रीमार्कदर्शनात् ।। <br>
पश्चिमां तु समासीनः सम्यगृक्षविभावनात् ।। २६ ।। <br>
पूर्वां संध्यां जपंस्तिष्ठन्नैशमेनो व्यपोहति ।। <br>
पश्चिमां तु समासीनो मलं हंति दिवाकृतम् ।। २७ ।। <br>
नोपतिष्ठेत्तु यः पूर्वां नोपास्ते यस्तु पश्चिमाम् ।। <br>
स शूद्रवद्बहिष्कार्यः सर्वस्माद्द्विजकर्मणः ।। २८ ।। <br>
अपां समीपमासाद्य नित्यकर्म समाचरेत् ।। <br>
गायत्रीमप्यधीयीत गत्वारण्यं समाहितः ।। २९ ।। <br>
गृहाद्बहुगुणा यस्मात्संध्या बहिरुपासिता ।। <br>
गायत्र्यभ्यासमात्रोपि वरं विप्रो जितेंद्रियः ।। 4.1.35.१३० ।। <br>
त्रिवेद्यपि च नो मान्यः सर्वभुक्सर्वविक्रयी ।। <br>
सविता देवता यस्या मुखमग्निस्त्रिपाच्च या ।। ३१ ।। <br>
विश्वामित्रे ऋषिश्छंदो गायत्री सा विशिष्यते ।। <br>
गायत्रीमुषसि ध्यायेल्लोहितां ब्रह्मदैवताम् ।। ३२ ।। <br>
हंसारूढामष्टवर्षां रक्तस्रगनुलेपनाम् ।। <br>
ऋक्स्वरूपामभयदामक्षमालावलंबिनीम् ।। ३३ ।। <br>
व्यासर्षिणा स्तूयमानां छंदसानुष्टुभायुताम् ।। <br>
एतद्ध्यानादुषर्देव्या नैशमेनो व्यपोहति ।। ३४ ।। <br>
सूर्यश्चेति च मंत्रेण स्यादाचमनमुत्तमम् ।। <br>
आपोहिष्ठेति तिसृभिर्मार्जनं तु ततश्चरेत् ।। ३५ ।। <br>
भूमौ शिरसि चाकाश आकाशे भुवि मस्तके ।। <br>
मस्तके च तथाकाशे भूमौ च नवधा क्षिपेत् ।। ३६ ।। <br>
भूमिशब्देन चरणावाकाशं हृदयं स्मृतम् ।। <br>
शिरस्येव शिरः शब्दो मार्जनज्ञैरुदाहृतः ।। ३७ ।। <br>
वारुणादपि चाग्नेयाद्वायव्यादपि चैंद्रतः ।। <br>
मंत्रस्नानादपि परं ब्राह्मं स्नानमिदं परम् ।। ३८ ।।<br>
ब्राह्मस्नानेन यः स्नातः स बाह्याभ्यंतरे शुचिः ।। <br>
सर्वत्र चार्हतामेति देवपूजादिकर्मणि ।।३९ ।। <br>
नक्तं दिनं निमज्ज्याप्सु कैवर्ताः किमु पावनाः ।। <br>
शतशोपि तथा स्नाता न शुद्धा भावदूषिता ।। 4.1.35.१४० ।। <br>
अंतःकरणशुद्धा ये तान्विभूतिः पवित्रयेत् ।। <br>
किं पावनाः प्रकीर्त्यंते रासभा भस्मधूसराः ।। ४१ ।। <br>
स स्नातः सर्वतीर्थेषु स सर्वमलवर्जितः ।। <br>
तेन क्रतुशतैरिष्टं चेतो यस्येह निर्मलम् ।। ४२ ।। <br>
तदेव निर्मलं चेतो यथास्यात्तन्मुने शृणु ।। <br>
विश्वेशश्चेत्प्रसन्नः स्यात्तदा स्यान्नान्यथा क्वचित् ।। ४३ ।। <br>
तस्माच्चेतोविशुद्ध्यर्थं काशीनाथं समाश्रयेत् ।। <br>
तदाश्रयेण नियतं संक्षीयंते मनोमलाः ।। ४४ ।। <br>
संक्षीणमान स मलो विश्वेशानु ग्रहात्परात् ।। <br>
इदं शरीरमुत्सृज्य परं ब्रह्माधिगच्छति ।। ४५ ।। <br>
विश्वेशानुग्रहे हेतुः सदाचारो मतो नृणाम् ।। <br>
श्रुतिस्मृतिभ्यामुदितं तस्मात्तमनु संश्रयेत् ।। ।। ४६ ।। <br>
द्रुपदां तु ततो जप्त्वा जलमादाय पाणिना ।। <br>
कुर्यादृतं च मंत्रेण विधिज्ञस्त्वघमर्षणम् ।। ४७ ।। <br>
निमज्ज्याप्सु च यो विद्वाञ्जपेत्त्रिरघमर्षणम् ।। <br>
यथाश्वमेधावभृथस्तस्य स्यात्तत्तथा ध्रुवम् ।। ४८ ।। <br>
जले वापि स्थले वापि यः कुयार्दघमषर्णम् ।। <br>
तस्याघौघो विनश्येत यथा सूर्योदये तमः ।। ४९ ।। <br>
इमं मंत्रं ततश्चोक्त्वा कुर्यादाचमनं द्विजः ।। <br>
आचार्याः केचिदिच्छंति शाखाभेदेन चापरे ।। 4.1.35.१५० ।। <br>
अंतश्चरसि भूतेषु गुहायां विश्वतोमुखः ।। <br>
त्वं यज्ञस्त्वं वषट्कार आपो ज्योतीरसोऽमृतम् ।। ५१ ।। <br>
गायत्रीं शिरसा हीनां महाव्याहृतिपूर्विकाम् ।। <br>
प्रणवाद्यां जपंस्तिष्ठन्क्षिपेदंभोंजलि त्रयम् ।। ५२ ।। <br>
तेन वज्रोदकेनाशु मंदेहा नाम राक्षसाः ।। <br>
सूर्यारयः प्रलीयंते शैला वज्रहता इव ।।५३।। <br>
विवस्वतः सहायार्थं यो द्विजो नांजलित्रयम् ।। <br>
क्षिपेन्मंदेहनाशाय सोपि मंदेहतां व्रजेत्।।५४।। <br>
प्रातस्तावज्जपंस्तिष्ठेद्यावत्सूर्यस्य दर्शनम्।। <br>
उपविष्टो जपेत्सायमृक्षाणामाविलोकनात्।।५५।। <br>
काललोपो न कर्तव्यो द्विजेन स्वहितेप्सुना।। <br>
अर्धोदयास्त समये तस्माद्वज्रोदकं क्षिपेत् ।।५६ ।। <br>
विधिनापि कृता संध्या कालातीताऽफला भवेत् ।। <br>
अयमेव हि दृष्टांतो वंध्या स्त्री मैथुनं यथा ।।५७।। <br>
जलं वामकरे कृत्वा यासंध्या चरिता द्विजैः ।। <br>
वृषली सा परिज्ञेया रक्षोगण मुदावहा ।।५८।। <br>
उद्वयं तमुदुत्यं च चित्रं देवेति तत्परम् ।। <br>
तच्चक्षुरित्युपस्थानमंत्रा ब्रध्नस्य सिद्धिदाः ।।५९।।<br>
सहस्रकृत्वो गायत्र्याः शतकृत्वोथवा पुनः ।। <br>
दशकृत्वोथ देव्यैव कुर्यात्सौरीमुपस्थितिम् ।। 4.1.35.१६० ।। <br>
सहस्रपरमां देवीं शतमध्यां दशावराम् ।। <br>
गायत्रीं यो जपेद्विप्रो न स पापैः प्रलिप्यते ।। ६१ ।। <br>
विभ्राडित्यनुवाकं वा सूक्तं वा पौरुषं जपेत् ।। <br>
शिवसंकल्पमथवा ब्राह्मणं मंडलं तु वा ।। ६२ ।। <br>
एतानि चोपस्थानानि रविप्रीतिकराणि च ।। <br>
रक्तचंदनमिश्राद्भिरक्षतैः कुसुमैः कुशैः ।।६३।। <br>
वेदोक्तैरागमोक्तैर्वा मंत्रैरर्घं प्रदापयेत् ।। <br>
अर्चितः सविता येन तेन त्रैलोक्यमर्चितम्।।६४।। <br>
अर्चितः सविता सूते सुतान्पशु वसूनि च ।। <br>
व्याधीन्हरेद्ददात्यायुः  पूरयेद्वांछितान्यपि ।। ६५ ।। <br>
अयं हि रुद्र आदित्यो हरिरेष दिवाकरः ।। <br>
रविर्हिरण्यगर्भोसौ त्रयीरूपोयमर्यमा ।। ६६ ।।<br>
रवेस्तु तोषणात्तुष्टा ब्रह्मविष्णुमहेश्वराः ।। <br>
इंद्रादयोखिला देवा मरीच्याद्या महर्षयः ।। ६७ ।। <br>
मानवा मनुमुख्याश्च सोमपाद्याः पितामहाः ।। <br>
रवेरर्चां विधायेत्थं ततस्तर्पणमारभेत् ।। ६८ ।।<br>
&nbsp;दर्भानगर्भानादाय नव सप्त च पंच वा ।। <br>
साग्रान्समूलानच्छिन्नान्द्विजो दक्षिणपाणिना ।। ६९ ।। <br>
अन्वारब्धेन सव्येन तर्पयेत्षड्विनायकान् ।। <br>
ब्रह्मादीनखिलान्देवान्मरीच्यादींस्तथा मुनीन् ।। 4.1.35.१७० ।। <br>
चंदनागुरुकस्तूरी गंधवत्कुसुमैरपि ।। <br>
तर्पयेच्छुचिभिस्तोयैस्तृप्यंत्विति समुच्चरन् ।। ७१ ।। <br>
सनकादीन्मनुष्याँश्च निवीती तर्पयेद्यवैः ।। <br>
अंगुष्ठद्वयमध्ये तु कृत्वा दर्भानृजून्द्विजः ।। ७२ ।। <br>
कव्यवाडनलादींश्च पितॄन्दिव्यान्प्रतर्पयेत् ।। <br>
प्राचीनावीतिको दर्भैर्द्विगुणैस्तिलमिश्रितैः ।। ७३ ।। <br>
रवौ शुक्रे त्रयोदश्यां सप्तम्यां निशि संध्ययोः ।। <br>
श्रेयोर्थी ब्राह्मणो जातु न कुर्यात्तिलतर्पणम् ।। ७४ ।। <br>
यदि कुर्यात्ततः कुर्याच्छुक्लैरेव तिलैः कृती ।। <br>
चतुर्दश यमान्पश्चात्तर्पयेन्नाम उच्चरन् ।। ७५ ।। <br>
ततः स्वगोत्रमुच्चार्य तर्पयेत्स्वपितॄन्मुदा ।। <br>
सव्यजानुनिपातेन पितृतीर्थेन वाग्यतः ।। ७६ ।। <br>
एकैकमंजलिं देवा द्वौ द्वौ तु सनकादिकाः ।। <br>
पितरस्त्रीन्प्रवांछंति स्त्रिय एकैकमंजलिम् ।। ७७ ।। <br>
अंगुल्यग्रे भवेद्दैवमार्षमंगुलि मूलगम् ।। <br>
ब्राह्ममंगुष्ठमूले तु पाणिमध्ये प्रजापतेः ।। ७८ ।। <br>
मध्येंगुष्ठप्रदेशिन्योः पित्र्यं तीर्थं प्रचक्षते ।। <br>
नवर्चमुच्चरन्विद्वान्विदध्यात्पितृतर्पणम् ।। ७९ ।। <br>
उदीरतामगिंरस आयंतुन इतीष्यते ।। <br>
ऊर्जं वहंती पितृभ्यः स्वधायिभ्यस्ततः पठेत् ।। 4.1.35.१८० ।।<br>
ये चेह पितरस्तद्वन्मधुवाता इति तृचम् ।। <br>
नमो वः पितरश्चोक्त्वा पठन्सिंचेज्जलं भुवि ।। ८१ ।। <br>
आब्रह्मस्तंबपर्यंतं देवर्षिपितृमानवाः ।। <br>
तृप्यंतु पितरः सर्वे मातृमातामहादयः ।।८२ ।। <br>
अतीतकुलकोटीनां सप्तद्वीप निवासिनाम् ।। <br>
आब्रह्मभुवनाल्लोकादिदमस्तु तिलोदकम् ।। ६३ ।। <br>
ये चास्माकं कुले जाता अपुत्रा गोत्रिणो मृताः ।। <br>
सर्वे ते तृप्तिमायांतु वस्त्रनिष्पीडनोदकैः ।।८४ ।। <br>
अग्निकार्यं ततः कृत्वा वेदाभ्यासं ततश्चरेत् ।। <br>
श्रुत्यभ्यासः पंचधा स्यात्स्वीकारोर्थविचारणम् ।। ८५ ।। <br>
अभ्यासश्च जपश्चापि शिष्येभ्यः प्रतिपादनम् ।। <br>
लब्धस्य प्रतिपालार्थमलब्धस्य च लब्धये ।। ८६ ।। <br>
दातारं समुपेयाद्वै स्वगुरुत्वं च वर्धयेत् ।। <br>
प्रातःकृत्यमिदं प्रोक्तं द्विजातीनां द्विजोत्तम ।। ८७ ।। <br>
अथवा प्रातरुत्थाय कृत्वावश्यकमेव च ।। <br>
शौचाचमनमादाय भक्षयेद्दंतधावनम् ।। ८८ ।। <br>
विशोध्य सर्वगात्राणि प्रातःसंध्यां समाचरेत् ।। <br>
वेदार्थानधिगच्छेच्च शास्त्राणि विविधान्यपि ।। ८९ ।।<br>
अध्यापयेच्छुचीञ्शिष्यान्हितान्मेधासमन्वितान् ।। <br>
उपेयादीश्वरं चैव योगक्षेमादि सिद्धये ।। 4.1.35.१९० ।। <br>
ततो मध्याह्नसिद्ध्यर्थं पूर्वोक्तं स्नानमाचरेत् ।। <br>
स्नात्वा माध्याह्निका संध्यामुपासीत विचक्षणः ।। ९१ ।। <br>
नवयौवनभिन्नांगीं शुद्धस्फटिकनिर्मलाम् ।। <br>
त्रिष्टुप्छंदः समायुक्तां सावित्रीं रुद्रदैवताम् ।। ९२ ।। <br>
कश्यपर्षिसमायुक्तां यजुर्वेदस्वरूपिणीम् ।। <br>
त्र्यक्षरां वृषभारूढां भक्ताभयकरां पराम् ।। ९३ ।। <br>
देवतां परिपूज्याथ नैत्यिकं विधिमाचरेत् ।। <br>
पचनाग्निं समुज्ज्वाल्य वैश्वदेवं समाचरेत् ।। ९४ ।।<br>
निष्पावान्कोद्रवान्माषान्कलायांश्चणकांस्त्यजेत् ।। <br>
तैलपक्वं च पक्वान्नं सर्वं लवणयुक्त्यजेत् ।। ९५ ।। <br>
आढकीश्च मसूरांश्च वर्तुलान्वरटांस्तथा ।। <br>
भुक्तशेषं पर्युषितं वैश्वदेवे विवर्जयेत् ।। ९६ ।। <br>
दर्भपाणिः समाचम्य प्राणायामं विधाय च ।। <br>
पृष्ठो दिवीति मंत्रेण पर्युक्षणमथाचरेत् ।। ९७ ।। <br>
प्रदक्षिणं च पर्युक्ष्य त्रिःपरिस्तीर्य वै कुशान् ।। <br>
एषो ह देव मंत्रेण कुर्याद्वह्निं सुसंमुखम् ।। ९८ ।। <br>
वैश्वानरं समभ्यर्च्य साज्यपुष्पाक्षतैरथ ।। <br>
भूराद्याश्चाहुतीस्तिस्रः स्वाहांताः प्रणवादिकाः ।। ९९ ।। <br>
ॐभूर्भुवःस्वःस्वाहेति विप्रो दद्यात्तथाहुतिम् ।। <br>
तथा देवकृतस्याद्या जुहुयाच्च षडाहुतीः ।। 4.1.35.२०० ।।<br>
यमाय तूष्णीमेकां च तथा स्विष्टकृतीद्वयम् ।। <br>
विश्वेभ्यश्चापि देवेभ्यो भूमौ दद्यात्ततो बलिम् ।। १ ।। <br>
सर्वेभ्यश्चापि भूतेभ्यो नमो दद्यात्तदुत्तरे ।। <br>
तद्दक्षिणे पितृभ्यश्च प्राचीनावीतिको ददेत् ।। २ ।। <br>
निर्णेजनोदकान्नं चैशान्यां वै  यक्ष्मणेऽर्पयेत् ।। <br>
ततो ब्रह्मादि देवेभ्यो नमो दद्यात्तदुत्तरे ।। ३ ।। <br>
निवीती सनकादिभ्यः पितृभ्यस्त्वपसव्यवान् ।। <br>
हंतः षोडशभिर्ग्रासश्चतुर्भिः पुष्कलं स्मृतम् ।। ४ ।। <br>
ग्रासमात्राभवेद्भिक्षा गृहस्थसुकृतप्रदा ।। <br>
अध्वगः क्षीणवृत्तिश्च विद्यार्थी गुरुपोषकः ।। ५ ।। <br>
यतिश्च ब्रह्मचारी च षडेते धर्मभिक्षुकाः ।। <br>
अतिथिः पथिको ज्ञेयो ऽनूचानः श्रुतिपारगः ।। ६ ।। <br>
मान्यावेतौ गृहस्थानां ब्रह्मलोकमभीप्सताम् ।। <br>
अपि श्वपाके शुनि वा नैवान्नं निष्फलं भवेत् ।। ७ ।। <br>
अन्नार्थिनि समायाते पात्रापात्रं न चिंतयेत् ।। <br>
शुनां च पतितानां च श्वपचां पापरोगिणाम्।। ८ ।। <br>
काकानां च कृमीणां च बहिरन्नं किरेद्भुवि ।। <br>
ऐंद्रवारुणवायव्याः सौम्या वै नैर्ऋताश्च ये ।। ९ ।। <br>
प्रतिगृह्णंत्विमं पिंडं काका भूमौ मयार्पितम् ।। <br>
द्वौ श्वानौ श्यामशबलौ वैवस्वतकुलोद्भवौ ।। 4.1.35.२१० ।। <br>
ताभ्यां पिंडं प्रदास्यामि स्यातामेतावहिंसकौ ।। <br>
देवा मनुष्याः पशवो रक्षो यक्षोरगाः खगाः ।। ११ ।। <br>
दैत्याः सिद्धाः पिशाचाश्च प्रेता भूताश्च दानवाः ।। <br>
तृणानि तरवश्चापि मद्दत्तान्नाभिलाषुकाः ।। १२ ।।<br>
कृमि कीट पतंगाद्याः कर्मबद्धा बुभुक्षिताः ।। <br>
तृप्त्यर्थमन्नं हि मया दत्तं तेषां मुदेस्तु वै ।। १३ ।। <br>
इत्थं भूतबलिं दत्त्वा कालं गोदोहमात्रकम् ।। <br>
प्रतीक्ष्यातिथिमायांतं विशेद्भोज्यगृहं ततः ।। १४ ।। <br>
अदत्त्वा वायसबलिं नित्यश्राद्धं समाचरेत् ।। <br>
नित्यश्राद्धे स्वसामर्थ्यात्त्रीन्द्वावेकमथापि वा ।। १५ ।। <br>
भोजयेत्पितृयज्ञार्थं दद्यादुद्धृत्य दुर्बलः ।। <br>
नित्यश्राद्धं दैवहीनं नियमादिविवर्जितम् ।। १६ ।। <br>
दक्षिणारहितं त्वेतद्दातृभोक्तृ व्रतोज्झितम् ।। <br>
पितृयज्ञं विधायेत्थं स्वस्थबुद्धिरनातुरः ।। १७ ।। <br>
अदुष्टासनमध्यास्य भुंजीत शिशुभिः सह ।। <br>
सुगंधिः सुमनाः स्रग्वी शुचिवासो द्वयान्वितः ।। १८ ।। <br>
प्रागास्य उदगास्यो वा भुंजीत पितृसेवितम् ।। १९ ।। <br>
विधायान्नमनग्नं तदुपरिष्टादधस्तथा ।। <br>
आपोशनविधानेन कृत्वाश्नीयात्सुधीर्द्विजः ।।4.1.35.२२०।। <br>
प्रदद्याद्भुवःपतये भुवनपतये तथा।।<br>
भूतानांपतये स्वाहेत्युक्त्वा भूमौ बलित्रयम् ।।२१।।<br>
सकृच्चाप उपस्पृश्य प्राणाद्याहुतिपंचकम् ।। <br>
दद्याज्जठरकुंडाग्नौ दर्भपाणिः प्रसन्नधीः ।। २२ ।। <br>
दर्भपाणिस्तु यो भुंक्ते तस्य दोषो न विद्यते ।। <br>
केशकीटादि संभूतस्तदश्नीयात्सदर्भकः ।। २३ ।। <br>
यावद्रुच्यन्नमश्नीयान्न ब्रूयात्तद्गुणागुणान् ।। <br>
भुंजते पितरस्तावद्यावन्नोक्ता गुणागुणाः ।। २४ ।। <br>
अतो मौनेन यो भुंक्ते स भुंक्ते केवलामृतम् ।। <br>
अनुपीय ततः क्षीरं तक्रं पानीयमेव वा ।। २५ ।। <br>
अमृतापिधानमसीत्येवं प्राश्योदकं सकृत् ।। <br>
पीतशेषं क्षिपेद्भूमौ तोयं मंत्रमिमं पठन्।। २६ ।। <br>
अप्रक्षालितहस्तस्य दक्षिणांगुष्ठमूलतः ।। <br>
रौरवेऽपुण्यनिलये पद्मार्बुदनिवासिनाम् ।। २७ ।।<br>
उच्छिष्टोदकमिच्छूनामक्षय्यमुपतिष्ठताम् ।। ।। २८ ।।<br>
पुनराचम्य मेधावी शुचिर्भूत्वा प्रयत्नतः ।। <br>
हस्तेनोदकमादाय मंत्रमेतमुदीरयेत्।।२९।। <br>
अंगुष्ठमात्रः पुरुषस्त्वंगुष्ठं च समाश्रितः ।।<br>
ईशः सर्वस्य जगतः प्रभुः प्रीणाति विश्वभुक् ।। 4.1.35.२३० ।। <br>
इत्यन्नं परिसंकल्प्य प्रक्षाल्य चरणौ करौ ।। <br>
ततोन्नपरिणामार्थं मंत्रानेतानुदीरयेत् ।। ३१ ।। <br>
अग्निराप्याययन्धातून्पार्थिवान्पवनेरितः ।। <br>
दत्तावकाशो नभसा जरयत्वस्तु मे सुखम् ।।३२।।<br>
प्राणापानसमानानामुदानव्यानयोस्तथा।। <br>
अन्नपुष्टिकरं चास्तु ममास्त्वव्याहतं सुखम् ।। ३३।। <br>
समुद्रो वडवाग्निश्च ब्रध्नो ब्रध्नस्यनंदनः ।। <br>
मयाभ्यवहृतं यत्तदशेषं जरयंत्विमे ।। ३४ ।। <br>
मुखशुद्धिं ततः कृत्वा पुराणश्रवणादिभिः ।। <br>
अतिवाह्य दिवाशेषं ततः संध्यां समारभेत् ।। ३५।। <br>
गृहे गोष्ठे नदीतीरे संध्या दशगुणा क्रमात् ।। <br>
संभेदे स्याच्छतगुणा ह्यनंता शिवसन्निधौ ।। ३६ ।। <br>
उपासिता बहिः संध्या दिवामैथुनपातकम् ।। <br>
शमयेदनृतोक्ताघं मद्यगंधजमेव च ।। ३७ ।। <br>
सामवेदस्वरूपां च वसिष्ठर्षि समायुताम् ।। <br>
कृष्णांगीं कृष्णवसनां मनाक्स्खलित यौवनाम् ।। ३८ ।। <br>
सरस्वतीं तार्क्ष्ययानां विघ्नघ्नीं विष्णुदैवताम् ।। <br>
जगतीच्छंदसा युक्तां ध्यायेदेकाक्षरां पराम् ।। ३९ ।। <br>
अग्निश्चेति च मंत्रेण विधायाचमने सुधीः ।। <br>
पश्चिमास्यो जपेत्तावद्यावन्नक्षत्रदर्शनम् ।। 4.1.35.२४० ।। <br>
अतिथिं सायमायांतमपिवाग्भूतृणोदकैः ।। <br>
संभाव्य परिकल्प्येत्थं निशःप्राक्प्रहरं सुधीः ।। ४१ ।। <br>
इत्थं दिवाकर्म कृत्वा श्रुतेः पठनपाठनैः ।। <br>
एककाष्ठमयीं शय्यां नातितृप्तोथ संविशेत् ।। ४२ ।।<br>
उद्देशतः समाख्यातो ह्येष नित्यतमो विधिः ।। <br>
इत्थं समाचरन्विप्रो नावसीदति कर्हिचित् ।। २४३ ।। <br>
इति श्रीस्कांदे महापुराण एकाशीतिसाहरस्र्यां संहितायां चतुर्थे काशीखंडे पूर्वार्द्धे सदाचारो नाम पंचत्रिंशोऽध्यायः ।। ३५ ।। ।। <br>
<br>
<br>
</span>
