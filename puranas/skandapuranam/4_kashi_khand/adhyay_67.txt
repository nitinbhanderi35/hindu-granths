<span style="font-size: 14pt; line-height: 200%">।। अगस्त्य उवाच ।। ।।<br>
रत्नेश्वरसमुत्पतिं कथयस्व षडानन ।। <br>
रत्नभूतं महालिंगं यत्काश्यां परिवर्ण्यते ।। १ ।।<br>
कोस्य लिंगस्य महिमा केनैतच्च प्रतिष्ठितम् ।। <br>
एतं विस्तरतो ब्रूहि गौरीहृदयनंदन ।। २ ।।<br>
।। स्कंद उवाच ।।<br>
रत्नेश्वरस्य माहात्म्यं कथयिष्यामि ते मुने।। <br>
यथा च रत्नलिंगस्य प्रादुर्भावोऽभवद्भुवि ।। ३ ।।<br>
श्रुतं नामापि लिंगस्य यस्य जन्मत्रयार्जितम्।। <br>
वृजिनं नाशयेत्तस्य प्रादुर्भावं ब्रुवे मुने ।। ४।।<br>
शैलराजेन रत्नानि यानि पुंजीकृतान्यहो।। <br>
उत्तरे कालराजस्य तानि तस्य गिरेर्वृषात्।। ५ ।।<br>
सर्वरत्नमयं लिंगं जातं तत्सुकृतात्मनः ।। <br>
शक्रचापसमच्छायं सर्वरत्नद्युतिप्रभम् ।। ६ ।।<br>
तल्लिंगदर्शनादेव ज्ञानरत्नमवाप्यते ।। <br>
शैलेश्वरं समालोक्य शिवौ तत्र समागतौ ।। ७।।<br>
यत्र रत्नमयं लिंगमाविर्भूतं स्वयं मुने ।। <br>
तस्य स्फुरत्प्रभाजालैस्ततमंबरमंडलम् ।। ८ ।।<br>
तत्र दृष्ट्वा शुभं लिंगं सर्वरत्नसमुद्भवम् ।। <br>
भवान्यदृष्टपूर्वा हि परिपप्रच्छ शंकरम् ।। ९ ।।<br>
देवदेव जगन्नाथ सर्वभक्ताभयप्रद ।। <br>
कुतस्त्यमेतल्लिंगं  द्विसप्तपातालमूलवत् ।। 4.2.67.१० ।।<br>
ज्वालाजटिलिताकाशं प्रभाभासित दिङ्मुखम् ।। <br>
किमाख्यं किं स्वरूपं च किं प्रभावं भवांतक ।। ११ ।।<br>
यस्य संवीक्षणादेव मनोमेतीव हृष्टवत् ।। <br>
इहैव रमते नाथ कथयैतत्प्रसादतः ।। १२ ।।<br>
।। देवदेव उवाच ।। ।।<br>
शृण्वपर्णे समाख्यामि यत्त्वया पृच्छि पार्वति ।। <br>
स्वरूपमेतल्लिंगस्य सर्वतेजोनिधेः परम् ।। १३ ।।<br>
तव पित्रा हिमवता गिरिराजेन भामिनि ।। <br>
त्वामुद्दिश्य महारत्नसंभारोत्राप्यनायि हि ।। १४ ।।<br>
अत्र तानि च रत्नानि राशीकृत्य हिमाद्रिणा ।। <br>
सुकृतोपार्जितान्येव ययौ स्वसदनं पुनः ।। १५ ।।<br>
तवार्थं वाममार्थं वा श्रद्धया यत्समर्प्यते ।। <br>
काश्यां तस्य परीपाको भवेदीदृग्विधोऽनघे ।। १६ ।।<br>
लिंगं रत्नेश्वराख्यं वै मत्स्वरूपं हि केवलम् ।। <br>
अस्य प्रभावो हि महान्वाराणस्यामुमे ध्रुवम् ।। १७ ।।<br>
सर्वेषामिह लिंगानां रत्नभूतमिदं परम् ।। <br>
अतो रत्नेश्वरं नाम परं निर्वाणरत्नदम् ।। १८ ।।<br>
अनेनैव सुवर्णेन पित्रा राशीकृतेन च ।। <br>
प्रासादमस्य लिंगस्य विधापय महेश्वरि ।।१९।।<br>
लिंगप्रासादकरणात्खंडस्फुटित संस्कृतेः ।। <br>
लिंगस्थापनजं पुण्यं हेलयैवेह लभ्यते ।। 4.2.67.२०।।<br>
तथेति भगवत्योक्त्वा गणाः प्रासादनिर्मितौ ।। <br>
सोमनंदि प्रभृतयो  ऽसंख्या व्यापारिता मुने ।। २१ ।।<br>
गणैश्च कांचनमयो नानाकौतुकचित्रितः ।। <br>
निर्ममे याममात्रेण प्रासादो मेरुशृंगवत् ।।२२।।<br>
देवी प्रदृष्टवदना दृष्ट्वा प्रासादनिर्मितिम् ।। <br>
गणेभ्यो व्यतरद्भूरि समानं पारितोषिकम् ।। २३ ।।<br>
पुनश्च देवी पप्रच्छ प्रणिपातपुरःसरम् ।। <br>
महिमानं महादेवं लिंगस्यास्य महामुने ।।२४।।<br>
।। देवदेव उवाच ।। ।।<br>
लिंगं त्वनादिसंसिद्धमेतद्देवि शुभप्रदम् ।। <br>
आविर्भूतमिदानीं च त्वत्पितुः पुण्यगौरवात् ।। २५ ।।<br>
गुह्यानां परमं गुह्यं क्षेत्रेऽस्मिश्चिंतितप्रदम् ।। <br>
कलौ कलुषबुद्धीनां गोपनीयं प्रयत्नतः ।। २६ ।।<br>
यथा रत्नं गृहे गुप्तं न कैश्चिज्ज्ञायते परैः ।। <br>
अविमुक्ते तथा लिंगं रत्नभूतं गृहे मम ।। २७ ।।<br>
यानि ब्रह्मांडमध्येत्र संति लिंगानि पार्वति ।। <br>
तैरर्चितानि सर्वाणि रत्नेशो यैः समर्चितः।।२८।।<br>
प्रमादेनापि यैर्गौरि लिंगं रत्नेशमर्चितम् ।। <br>
ते भवंत्येव नियतं सप्तद्वीपेश्वरा नृपाः ।। २९ ।।<br>
त्रैलोक्ये यानि वस्तूनि रत्नभूतानि तानि तु ।। <br>
रत्नेश्वरं समभ्यर्च्य सकृत्प्राप्नोति मानवः ।। 4.2.67.३० ।।<br>
पूजयिष्यंति ये लिंगं रत्नेशं कामवर्जिताः ।। <br>
ते सर्वे मद्गणा भूत्वा प्रांते द्रक्ष्यंति मामिह ।। ३१ ।।<br>
रुद्राणां कोटिजप्येन यत्फलं परिकीर्तितम् ।। <br>
तत्फलं लभ्यते देवि रत्नेशस्य समर्चनात् ।। ३२ ।।<br>
लिंगे चानादिसंसिद्धे यद्वृत्तं तद्ब्रवीमि ते ।। <br>
इतिहासं महाश्चर्यं सर्वपापनिकृंतनम् ।। ३३ ।।<br>
पुरेह नर्तकी काचिदासीन्नाट्यार्थकोविदा ।। <br>
सैकदा फाल्गुने मासि शिवरात्र्यां कलावती ।।३४।।<br>
ननर्त जागरं प्राप्य जगौ गीतं च पेशलम् ।। <br>
स्वयं च वादयामास नानावाद्यानि वाद्यवित् ।।३५।।<br>
तेन तौर्यत्रिकेणापि प्रीणयित्वाथ सा नटी।। <br>
रत्नेश्वरं महालिंगं देशमिष्टं जगाम ह ।। ३६ ।।<br>
कालधर्मवशंयाता तत्र सा वरनर्तकी ।। <br>
सुता गंधर्वराजस्य वसुभूतेर्बभूव ह ।। ३७ ।।<br>
संगीतस्य सवाद्यस्य तस्य लास्यस्यपुण्यतः ।। <br>
तत्रेशाग्रे कृतस्येह जागरे शिवरात्रिजे ।। ३८ ।।<br>
रम्या रत्नावली नाम रूपलावण्यशालिनी ।। <br>
कलाकलापकुशला मधुरालापवादिनी ।। ३९ ।।<br>
पितुरानंदकृन्नित्यं वसुभूतेर्घटोद्भव ।। <br>
सर्वगांधर्वकुशला गुणरत्नमहाखनिः ।। 4.2.67.४० ।।<br>
मुने सखीत्रयं तस्याश्चारु चातुर्यभाजनम् ।। <br>
शशिलेखानंगलेखा चित्रलेखेति नामतः ।। ४१ ।।<br>
तिसृभिस्ताभिरेकत्र वाग्देवीपरिशीलिता ।। <br>
ताभ्यः सर्वाः कलाः प्रादात्परिप्रीता सरस्वती ।। ४२ ।।<br>
प्राप्य रत्नावली गौरि सा जन्मांतरवासनाम् ।। <br>
रत्नेश्वरस्य लिंगस्य जग्राह नियमं शुभम् ।। ४३।।<br>
रत्नभूतस्य लिंगस्य काश्यां रत्नेश्वरस्य वै  ।। <br>
नित्यं संदर्शनं प्राप्य वक्ष्याम्यपि वचो मुखे ।। ४४ ।।<br>
इत्थं नियमवत्यासीत्सा गंधर्वसुतोत्तमा ।। <br>
ताभिः सखीभिः सहिता नित्यं लिंगं च पश्यति ।। ४५।।<br>
एकदाराध्य रत्नेशं ममैतल्लिंगमुत्तमम् ।। <br>
समानर्च च सा बाला रम्यया गीतमालया ।। ४६ ।।<br>
सख्यः प्रदक्षिणीकर्तुं लिंगं तिस्रोऽप्युमे गताः ।। <br>
तस्या गीतेन तुष्टोहं लिंगस्थो वरदोभवम् ।। ४७ ।।<br>
यस्त्वया रंस्यते रात्रावद्य गंधर्वकन्यके ।। <br>
तवनामसमानाख्यः स ते भर्ता भविष्यति ।। ४८ ।।<br>
इति लिंगांबुधेर्जातां परिपीय वचःसुधाम् ।। <br>
बभूवानंदसंदोह मंथरातीव ह्रीमती ।। ४९ ।।<br>
गताथ व्योममार्गेण सखीभिः स्वपितुर्गृहम् ।। <br>
कथयंती निजोदंतं तमालीनां पुरो मुदा ।। 4.2.67.५० ।।<br>
ताभिर्दिष्ट्येति दिष्ट्येति सखीभिः परिनंदिता ।। <br>
अद्य ते वांछितं भावि रत्नेशस्य समर्चनात् ।। ५१ ।।<br>
यद्यायाति स ते रात्रावद्य कौमारहारकः ।। <br>
चोरो बाहुलतापाशैः पाशितव्योतियत्नतः ।। ५२ ।।<br>
गोचरीक्रियतेस्माभिर्यथा स सुकृतैकभूः ।। <br>
प्रातरेव तव प्रेयान्रत्नेशादिष्ट इष्टकृत् ।।५३ ।।<br>
यातास्वस्मासु हृष्टासु भवती शयगौरवात् ।। <br>
अहो रत्नेश्वरं लिंगं प्रत्यक्षीकृतवत्यसि ।। ५४ ।।<br>
अहोभाग्योदयो नृणामहो पुण्यसमुच्छ्रयः ।। <br>
एकस्यैव भवेत्सिद्धिर्यदेकत्रापि तिष्ठताम् ।। ५५ ।।<br>
सत्यं वदंति नासत्यं दैवप्राधान्यवादिनः ।। <br>
दैवमेव फलेदेकं नोद्यमो नापरं बलम् ।। ५६ ।।<br>
भवत्या अपि चास्माकमेक एव हि चोद्यमः ।। <br>
परं दैवं फलत्येकं यथा तव न नः पुरः ।। ५७ ।।<br>
लोकानां व्यवहारोयमालिप्रोक्तप्रसंगतः ।। <br>
परं मनोरथावाप्तिस्तव या सैव नः स्फुटम् ।।५८।।<br>
इति संव्याहरंतीनामनंतोध्वाऽतितुच्छवत् ।। <br>
क्षणात्तासां व्यतिक्रांतः प्राप्ताश्च स्वंस्वमालयम् ।। ५९ ।।<br>
अथ प्रातः समुत्थाय पुनरेकत्र संगताः ।। <br>
सा च मौनवती ताभिः परिभुक्तेव लक्षिता ।। ।। 4.2.67.६० ।।<br>
तूष्णीं प्राप्याथ काशीं सा स्नात्वा मंदाकिनीजले ।। <br>
सखीभिः सहितापश्यल्लिंगं रत्नेश्वरं मम ।। ६१ ।।<br>
निर्वर्त्य नियमं साथ लज्जामुकुलितेक्षणा ।। <br>
निर्बंधेन वयस्याभिः परिपृष्टा जगाद ह ।। ६२ ।।<br>
।। रत्नावल्युवाच ।। ।।<br>
अथ रत्नेश यात्रायाः प्रयातासु स्वमंदिरम् ।। <br>
भवतीषु स्मरंत्येव तद्रत्नेशवचोऽमृतम्।। ६३ ।।<br>
सविशेषांगसंस्काराऽविशं संवेशमंदिरम् ।। <br>
निद्रादरिद्रनयना तद्विलोकनलालसा ।।६४।।<br>
बलात्स्वप्नदशां प्राप्ता भाविनोर्थस्य गौरवात् ।। <br>
आत्मविस्मरणे हेतू ततो मे द्वौ बभूवतुः ।। ६५ ।।<br>
तंद्री तदंगसंस्पर्शौ मम बोधापहारकौ ।। <br>
तंद्र्या परवशा चासं ततस्तत्स्पर्शनेन च ।। ६६ ।।<br>
न जाने त्वथ किं वृत्तं काहं क्वाहं स चाथ कः ।। <br>
तं निर्जिगमिषुं सख्यो यावद्धर्तुं प्रसारितः ।।६७।।<br>
दोः कंकणेन रिपुणा क्वणितं तावदुत्कटम् ।। <br>
महता सिंजितेनाहं तेनाल्पपरिबोधिता ।। ६८ ।।<br>
सुखसंतानपीयूष ह्रदे परिनिमज्य वै ।। <br>
क्षणेन तद्वियोगाग्निकीलासु पतिता बलात् ।।६९।।<br>
किंकुलीयः स नो वेद्मि किंदेशीयः किमाख्यकः ।। <br>
दुनोति नितरां सख्यस्तद्विश्लेषानलो महान् ।। 4.2.67.७० ।।<br>
अनल्पोत्कलितं चेतः पुनस्तत्संगमाशया ।। <br>
प्राणानां मे यियासूनामेकमेव महौषधम् ।। ७१ ।।<br>
वयस्या निशिभुक्तस्य तस्यैव पुनरीक्षणम् ।। <br>
भवतीनामधीनं च तत्पुनर्दर्शनं मम ।।७२।।<br>
काऽलीकमालयो वक्ति स्निग्धमुग्धेसखीजने ।। <br>
तद्दर्शनेन स्थास्यंति प्राणा यास्यंति चान्यथा ।। ७३ ।।<br>
दशम्यवस्था सन्नह्येद्बाधितुं माधुना भृशम् ।। <br>
इति तस्या गिरः श्रुत्वा दूनाया नितरां च ताः ।। ७४ ।।<br>
प्रवेपमानहृदयाः प्रोचुर्वीक्ष्य परस्परम् ।। ७५ ।।<br>
।। सख्य ऊचुः ।। ।।<br>
यस्य ग्रामो न नो नाम नान्वयो नापि बुध्यते ।। <br>
स कथं प्राप्यते भद्रे क उपायो विधीयताम् ।। ७६ ।।<br>
इति रत्नावली श्रुत्वा ससंदेहां च तद्गिरम् ।। <br>
वयस्यास्तदवाप्तौ मे यूयं कुंठि मुमूर्छ ह ।। ७७ ।।<br>
इत्यर्धोक्तेन सा बाला यूयं कुंठितशक्तयः ।। <br>
यद्वक्तव्यं त्विति तया यूयं कुंठीति भाषितम् ।। ७८ ।।<br>
ततस्तास्त्वरिताः सख्यः परितापोपहारकान् ।। <br>
बहुशः शीतलोपायान्व्यधुर्मोहप्रशांतये ।। ७९ ।।<br>
व्यपैति न यदा मूर्छा तत्तच्छीतोपचारतः ।। <br>
तस्यास्तदैकयानीतं रत्नेशस्नपनोदकम् ।। 4.2.67.८० ।।<br>
तदुक्षणात्क्षणादेव तन्मूर्छा विरराम ह ।। <br>
सुप्तोत्थितेव सावादीन्मुहुः शिवशिवेति च ।। ८१ ।।<br>
।। स्कदं उवाच ।।<br>
श्रद्धावतां स्वभक्तानामुपसर्गे महत्यपि ।। <br>
नोपायांतरमस्त्येव विनेश चरणोदकम् ।। ८२।।<br>
ये व्याधयोपि दुःसाध्या बहिरंतः शरीरगाः ।। <br>
श्रद्धयेशोदकस्पर्शात्ते नश्यंत्येव नान्यथा ।। ८३ ।।<br>
सेवितं येन सततं भगवच्चरणोदकम्।। <br>
तं बाह्याभ्यंतरशुचिं नोपसर्पति दुर्गतिः ।। ८४ ।।<br>
आधिभौतिकतापं च तापं वाप्याधिदैविकम् ।। <br>
आध्यात्मिकं तथा तापं हरेच्छ्रीचरणोदकम् ।। ८५ ।।<br>
व्यपेतसंज्वरा चाथ गंधर्वतनया मुने ।। <br>
उचितज्ञेति होवाच ताः सखीः स्रिग्धधो(धी?)रधीः ।। ८६ ।।<br>
।। रत्नावल्युवाच ।। ।।<br>
शशिलेखेनंगलेखे चित्रलेखे मदीहितं ।। <br>
यूयं कुंठितसामर्थ्याः कुतो वस्ताः कलाः क्व वा ।।८७।।<br>
मत्प्रियप्राप्तये सम्यगुपायोऽस्ति मयेक्षितः ।। <br>
रत्नेश्वरानुग्रहतोऽनुतिष्ठत हि तं हिताः ।। ८८ ।।<br>
शशिलेखेभिलषितप्राप्त्यै लेखांस्त्वमालिख ।। <br>
संलिखानंगलेखे त्वं यूनः सर्वावनीचरान् ।। ८९ ।।<br>
चित्रगे चित्रलेखे त्वं पातालतलशायिनः ।। <br>
किंचिदाविर्भवच्चारु तारुण्यालंकृतीँल्लिख ।। 4.2.67.९० ।।<br>
अथाकण्येति ताः सख्यस्तच्चातुर्यं प्रवर्ण्य च ।। <br>
लिलिखुः क्रमशः सख्यो यूनो यौवन शेवधीन् ।। ९१ ।। <br>
निर्यत्कौमारलक्ष्मीकान्पुंवत्त्व श्रीसमावृतान् ।। <br>
प्रातःसंध्येव गंधर्वी नृपाद्यांस्तानवैक्षत ।। ९२ ।।<br>
सर्वान्सुरनिकायान्सा व्यलोकत शुभेक्षणा ।। <br>
न चांचल्यं जहावक्ष्णोस्तेषु स्वर्लोकवासिषु ।। ९३ ।।<br>
ततो मध्यमलोकस्थान्मुनिराजकुमारकान् ।। <br>
विलोक्यापि न सा प्रीतिं क्वाप्याप प्रेमनिर्भरा ।। ९४ ।।<br>
अथ रत्नावली बाला कर्णाभ्यर्णविलोचना ।। <br>
दृशौ व्यापारयामास बलिसद्मयुवस्वपि ।। ९५ ।।<br>
दितिजान्दनुजान्वीक्ष्य सा गंधर्वी कुमारकान् ।। <br>
रतिं बबंध न क्वापि तापिता मान्मथैः शरैः ।। ९६ ।।<br>
सुधाकर करस्पृष्टाप्यतिदूनांगयष्टिका ।। <br>
पश्यंती नागयूनः सा किंचिदुच्छ्वसिताऽभवत् ।। ९७ ।।<br>
भोगिनस्तान्विलोक्यापि चित्रंचित्रगतानथ ।। <br>
मनात्संभुक्तभोगेव क्षणमासीत्कुमारिका ।। ९८ ।।<br>
यूनः प्रत्येकमद्राक्षीदशेषाञ्छेष वंशजान् ।। <br>
तक्षकान्वयगांस्तद्वदथ वासुकिगोत्रजान् ।। ९९ ।।<br>
पुलीकानंत कर्कोट भद्रसंतानगानपि ।। <br>
दृष्ट्वा नागकुमारांस्ताञ्छंखचूडमथैक्षत ।। 4.2.67.१०० ।।<br>
शंखचूडेक्षणादेव परां लज्जां बभार सा ।। <br>
उद्भिन्नपुलकाप्यासीदंगप्रत्यंग संधिषु ।। १ ।।<br>
तत्त्रपाभरतोऽज्ञायि तत्कौमारहरो वरः ।। <br>
तया वैदग्ध्यवरया क्षणतश्चित्रलेखया ।। २ ।।<br>
अथ चित्रपटी चित्रलेखा चित्रपटांचलम् ।। <br>
परिक्षिप्यावृणोत्तूर्णं परिहासैकपेशला ।। ३ ।।<br>
रत्नावली चित्रलेखां ह्रिया मौनावलंबिनी ।। <br>
दृशा कुटिलयाद्राक्षीत्प्रस्फुरद्दशनांबरा ।। ४ ।।<br>
कटाक्षितानंगलेखा तयाथ शशिलेखया ।। <br>
चित्रलेखापरिक्षिप्त पटांचलमपाकरोत् ।। ५ ।।<br>
वसुभूतिसुता साथ कन्या रत्नावली शुभा ।। <br>
शंखचूडान्ववाये तं रत्नचूडमवैक्षत ।। ६ ।।<br>
तदीक्षणक्षणाद्दृष्टिरानंदाश्रुभिरावृता ।। <br>
कपोलभित्तिरभवत्स्वेदोदकणिकांचिता ।। ७ ।।<br>
चकंपे गात्रलतिका धृतरोमांचकंचुका ।। <br>
चित्रन्यस्तेव तस्तंभ क्षणं मुकुलितानना।। ८ ।।<br>
ततः सा चित्रलेखा तामेत्याश्वासयदातुराम्।। <br>
मौत्सुक्यं व्रज गंधर्वि सिद्धस्तेद्य मनोरथः ।।९।।<br>
एतस्यावगतं सर्वं देशनामान्वयादिकम्।। <br>
मा विषीदालिसुलभस्त्वेष रत्नेश्वरार्पितः ।।4.2.67.११०।।<br>
अहो सदृग्वरावाप्त्या रत्नेशेनासि तोषिता ।। <br>
उत्तिष्ठ यामः सदनं रत्नेशः सर्वदोहिनः ।। ११ ।।<br>
अथ देववशाद्यांत्यस्ता दृष्टा गगनाध्वगाः ।। <br>
सुबाहुना दानवेन पातालतलवासिना ।। १२ ।।<br>
गृहीत्वा ताश्चतस्रोपि निरगाद्दानवो गृहम्।। <br>
हरिर्विकटदंष्ट्रास्यः प्रांतरे हरिणीरिव ।। १३ ।।<br>
तास्तं विलोक्य गंधर्व्यो दंष्ट्राविकटिताननम् ।। <br>
रुधिरारुणनेत्रं च जाता वेपथुभूमयः ।। १४ ।।<br>
हा मातर्हा पितस्त्राहि हा विधे मा विधेहि तत् ।। <br>
यदेतत्कर्तुमारब्धमनाथास्वतिनिष्ठुरम् ।। १५ ।।<br>
हा दैव मंदभाग्याभिः किमस्माभिरनुष्ठितम् ।। <br>
सुकृतेतरवार्तापि नो चित्ते व्याहृता क्वचित् ।। १६ ।।<br>
शिशुक्रीडनकं हित्वा हित्वा रत्नेश्वरार्चनम् ।। <br>
पित्रोः स्वाधीन सच्चेष्टा इष्टं विद्मो न किंचन ।।१७।।<br>
अधोभुवनगा दीना हीनानाथेन कोत्र नः ।। <br>
त्राति त्राणार्थिनीर्बालाः शंभो रत्नेश सर्वग ।। १८ ।।<br>
इत्थं गंधर्वतनया विलपंतीः कृपातुरम् ।। <br>
शुश्राव नागराजोसौ रत्नचूडो महामनाः ।। १९ ।।<br>
कोसौ मत्स्वामिनो नाम रत्नेशस्य महेशितुः ।। <br>
लिंगराजस्य गृह्णाति कर्मबंधनभेदिनः ।। 4.2.67.१२० ।।<br>
पुनरप्यार्तरावं स श्रुत्वा बालामुखेरितम् ।। <br>
रत्नेश रक्षरक्षेति गृहीतास्त्रो विनिर्ययौ ।।२१ ।।<br>
तं वसारसपानेन महामांसनिषेवणात् ।। <br>
अत्यंतोन्मत्त दुश्चेष्टं रत्नचूडो निरैक्षत।। २२ ।।<br>
अध्याक्षिपच्च रे दुष्ट शिष्टकन्यापहारक ।। <br>
मद्दृष्टिगोचरं यातः क्व यास्यस्यद्य रेऽधम ।। २३ ।।<br>
मम बाणहतप्राणः प्रयाणं कुरु दुर्मते ।। <br>
आर्तत्राणोद्यतमते वैवस्वतपुरं प्रति ।। २४ ।।<br>
रत्नेश्वरस्य यैर्नाम प्रलयापद्यपि स्फुटम् ।। <br>
गृहीतं न भवादृग्भ्यस्तेषु भीतिर्भयात्मसु ।। २५ ।।<br>
रत्नेश्वरमहानाम कृतत्राणास्तु ये नराः ।। <br>
तेषां जन्मजराव्याधि कलिकालभयं कुतः ।।२६।।<br>
इत्युक्त्वा ता भयत्रस्तास्तन्मुखप्रहितेक्षणाः ।। <br>
व्याघ्रघ्राता इव मृगीर्माभैषिष्टेत्युवाच सः ।। २७ ।।<br>
इत्याश्वास्याथ गंधर्वीः स वै भुजगराजजः ।। <br>
आकर्णपूर्णमाकृष्य कोदंडं प्राहिणोच्छरम् ।। २८ ।।<br>
सोपि क्रुद्धो दनुजराट्पदास्पृष्टभुजंगवत् ।। <br>
आविद्ध्य कालदंडाभं परिघं व्यसृजन्महत् ।।२९।।<br>
हृदि रत्नेश्वरं लिंगं यस्य सम्यग्विजृंभते ।। <br>
अलातदंडवत्तस्मिन्कालदंडोपि जायते ।। ।। 4.2.67.१३० ।।<br>
अंतरेव स चिच्छेद परिघं स्वमहेषुभिः ।। <br>
दुर्वृतस्य यथेहायुर्विच्छिद्येतांतरैव हि ।। ३१ ।।<br>
ततोस्य बाणं चिक्षेप कालानलसमप्रभम् ।। <br>
स बाणस्तस्य हृदयं प्रविश्य प्रगवेष्य च ।। ३२ ।।<br>
प्राणानस्य विनिर्यात्य स्वयं तूणमगात्पुनः ।। <br>
हृदिस्थं तस्य दौरात्म्यं सर्वं विज्ञाय तत्त्वतः ।। ३३ ।।<br>
दिगंगनापुरः ख्यातुमिव नागाशुगो गतः ।। ३४ ।। <br>
अन्यायोपार्जितैर्द्रव्यैर्यः सुखं भोक्तुमिच्छति ।।<br>
तानि द्रव्याणि यांत्येव स प्राणानि कुतः सुखम ।। ३५ ।। <br>
इति तं दानवं हत्वा नागराजो महाबली ।।<br>
प्रत्युवाचाथ ताः कन्याः का यूयं कस्य चात्मजाः ।। ३६ ।। <br>
दुरात्मना कुतोनेन संगता दनुजन्मना ।।<br>
क्व वा रत्नेश्वरं लिंगं भवतीभिर्विलोकितम् ।। ३७ ।। <br>
यस्य नामाक्षरोच्चाराद्व्यपेत परमापदः ।।<br>
यृयमाशु तदाख्यात येन जानामि तत्त्वतः ।।२८।।  <br>
इति श्रुत्वा गिरस्तस्य नितरां प्रेमनिर्भराः।।<br>
परस्परं मुखं वीक्ष्य कोसौ स्याद्दृष्टपूर्ववत् ।। ३९ ।। <br>
अकारण सखा कोसौ प्रांतरे समुपस्थितः ।।<br>
निजप्राणान्पणीकृत्य येन त्राता स्म बालिकाः ।। 4.2.67.१४० ।। <br>
अस्य संदर्शनादेव स्वभाव चपलान्यपि ।।<br>
मंथराणींद्रियाणिस्तु परिपीय सुधामिव ।। ४१ ।। <br>
यातुमन्यत्र नो नेत्रे प्रोत्सहेते यथा तथा ।।<br>
अन्यद्वस्त्वंतरं प्रेक्ष्य रमणीयतरंत्वपि ।। ४२।।<br>
वचःपीयूषमाधुर्य नितरां प्राप्य नः श्रुती ।। <br>
शब्दांतरग्रहापेक्षां न कुर्वाते स्वजन्मनः ।। ४३ ।।<br>
आप्नुतः पंगुतामेतौ पादौ नश्चंचलावपि ।। <br>
अमुं युवानमालोक्य चोरं नः सन्मनोमणेः ।। ४४ ।।<br>
इति ब्रुवंत्यस्ता बालाः परस्परमनुल्बणम् ।। <br>
दृष्ट्वापि चित्रमध्यस्थं विविदुस्तन्न बालिकाः ।। ४५ ।।<br>
अतीव भीषणाकार दनुजस्यातिसाध्वसात् ।। <br>
अंधीभूतेक्षणास्तं नाज्ञासिषुर्हरिणीक्षणाः ।। ४६ ।।<br>
ऊचुश्च तं युवानं ता निजजीवितरक्षिणम्।। <br>
यदंग भवता पृष्टं स्नेहनिर्भरचेतसा ।। ४७ ।।<br>
तदाचक्षामहे सर्वमवधेहि क्षणं मनः ।। <br>
इयं गंधर्वराजस्य वसुभूतेस्तनूद्भवा ।। ।। ४८ ।।<br>
कन्या रत्नावली नाम गुणरत्नमहाखनिः ।। <br>
वयं वयस्या एतस्याश्छायेवानुगताः सदा ।। ४९ ।।<br>
आरभ्य बाल्यमप्येषा लिंगं रत्नेश्वराभिधम् ।। <br>
यांति पित्राप्यनुज्ञाता काश्यामर्चयितुं सदा ।। 4.2.67.१५० ।।<br>
वरोपि दत्तस्तेनास्यै प्रसन्नेनाथ शंभुना ।। <br>
हरिष्यतीति यः स्वप्ने कौमारं ते कुमारिके ।। ५१ ।।<br>
तव नामसमानाख्यः स ते भर्ता भविष्यति ।। <br>
युवानं स्वप्नभोक्तारं प्राप्याप्येषा सुदुःखिता ।।५२।।<br>
पुनस्तद्विरहोत्थेन वह्निनातीव तापिता।।<br>
कलाकौशल्यतोऽस्माभिः सोपि चित्रे प्रदर्शितः ।। ५३ ।।<br>
यस्य न ग्राम नामापि नान्वयोप्यवबुध्यते ।। <br>
तं दृष्ट्वा चित्रलिखितमप्येषा जीविता पुनः ।। ५४ ।।<br>
ततो रत्नेश्वरं नत्वा स्वगृहायोत्सुकाभवत् ।। <br>
यांतीस्ततोऽनया सार्धं प्रांतरे गगना ध्वनि ।। ५५।।<br>
अतर्किता यमश्चास्मान्धृत्वा पातालमाविशत् ।। <br>
अनंतरं भवानेव तं वेत्ति दनुजाधमम् ।। ।।५६।।<br>
अंग इत्येव वृत्तांतो निजोऽस्माभिरुदीरितः ।। <br>
प्रसादं कुरु चास्माकं पुरः कोसि कृपानिधे ।।५७।।<br>
यदा प्रभृति चास्माभिः स दृष्टो दुष्टदानवः ।। <br>
तदाप्रभृति नो नेत्रे विद्युतेव हतप्रभे ।। ५८ ।।<br>
कांदिशीका भयत्रातर्न विद्मः किंचिदेव हि ।। <br>
क्व वयं का वयं कस्त्वं किं जातं किं भविष्यति ।। ५९ ।।<br>
निशम्येति स पुण्यात्मा नागराजकुमारकः ।। <br>
आश्वास्य ता भयत्रस्ताः प्रोवाचेदं च पुण्यधीः ।। 4.2.67.१६० ।।<br>
मया सह समायात रत्नेशं दर्थयामि वः ।। <br>
इत्याहूय स ता निन्ये क्रीडावापीं सुखोदकाम् ।।६१।।<br>
वित्रित्रमणिसोपानां हंसकोककृतारवाम्।। <br>
कवीनां वासितव्याजात्स्वागतं कुर्वतीमिव ।।६२।।<br>
तत्र तेनाभ्यनुज्ञाताः क्रीडावाप्यां निमज्ज्य ताः ।। <br>
सचैलपुष्पाभरणाः प्रोन्ममज्जुस्ततः पुनः ।। ६३ ।।<br>
बहिर्निर्गत्य गंधर्व्यः  पश्यंत्यः स्थगिता इव ।। <br>
रत्नेशालयमालोक्य कालराजसमीपतः ।। ६४।।<br>
परस्परं ततः प्रोचुर्गंधर्व्यो विस्मिता इव ।। <br>
स्वप्नोयं किं नु वा सत्यं खेलो रत्नेश्वरस्य वा ।। ६५ ।।<br>
वयमेव हि वा भ्रांता गंधर्व्यो न वयं किमु ।। <br>
किमेतन्नैव जानीम ऐंद्रजालिक खेलवत्।। ६६।।<br>
एषोत्तरवहा गंगा स्फुटमेव भवेदिह।। <br>
शंखचूडस्य वाप्येषा शंखचूडालयस्त्वसौ ।। ६७ ।।<br>
एतत्पंचनदं तीर्थमेष वागीश्वरालयः ।।<br>
यस्य संदर्शनादेव वाग्विभूतिर्विजृंभते ।। ६८ ।।<br>
शंखचूडेश्वरश्चैष शंखचूडप्रतिष्ठितः ।। <br>
यस्य संदर्शनात्पुंसां न भयं कालसर्पजम् ।। ६९ ।।<br>
एषा मंदाकिनी नाम दीर्घिका पुण्यतोयभूः ।। <br>
यस्यां कृतोदका मर्त्या मर्त्यलोके विशंति न ।। 4.2.67.१७० ।। ।<br>
असावाशापुरी देवी या स्तुता त्रिपुरारिणा ।। <br>
त्रिपुरं जेतुकामेन मंदाकिन्यास्तटे शुभे ।। ७१ ।।<br>
याद्यापि पूजिता मर्त्यैराशां पूरयतेर्थिनाम्।। <br>
मंदाकिन्याः प्रतीच्यां तु एष सिद्ध्यष्टकेश्वरः ।। ७२ ।।<br>
भवेद्यस्य सपर्यातो गृहे सिद्ध्यष्टकं स्फुटम् ।। <br>
कुंडसिद्ध्यष्टकाख्यं च तत्रैव विरजोदकम् ।। ७३ ।।<br>
यत्र स्नात्वा कृतश्राद्धो विरजस्को दिवं व्रजेत् ।। <br>
मूर्त्यस्ताः सिद्धयश्चाष्टौ याः काश्यां सर्वसिद्धिदाः ।। ७४ ।।<br>
सर्वसिद्धिप्रदश्चासौ महाराजविनायकः ।। <br>
विनायकाः प्रणश्यंति यस्मै प्रणमतां नृणाम् ।। ७५ ।।<br>
असौ सिद्धेश्वरस्योच्चैः प्रासादः कांचनोज्ज्वलः ।। <br>
रत्नध्वजपताकाश्च सिद्धिः स्याद्यद्विलोकनात् ।। ७६ ।।<br>
क्षेत्रस्य मध्यमे ।। भागे मध्यमेश्वर एष वै ।। <br>
मध्याधोलोकयोर्मध्ये न वसेद्यस्य वीक्षणात् ।। ७७ ।।<br>
मध्यमेशं समभ्यर्च्य नरो मध्यमविष्टपे ।। <br>
आसमुद्रक्षितींद्रः स्यात्ततो मोक्षं च विंदति ।। ७८ ।।<br>
ऐरावतेश्वरं लिंगं तत्प्राच्यामिष्टसिद्धिकृत् ।। <br>
दृश्यते यत्पताकायां रम्य ऐरावतो गजः ।।७९ ।।<br>
वृद्धकालेश्वरस्यैष प्रासादो रत्ननिर्मितः ।। ।<br>
प्रतिदर्शं वसेद्यत्र रात्रौ चंद्रः सतारकः ।। 4.2.67.१८० ।।<br>
यस्य संदर्शनान्नृणां न कालः प्रभवेद्भवे ।। <br>
न कलिः प्रभवेत्सत्यं न च कल्मषराशयः ।। ८१ ।।<br>
इति यावत्कथां चक्रुः संभ्रांता इव बालिकाः।। <br>
तावद्वसुविभूतिः स गंधर्वस्त्वरया ययौ ।।८२।।<br>
नारदाच्छ्रुतवृत्तांतः सुबाहुदनुजन्मनः ।। <br>
रत्नावली सुता प्रीता ससखीका यथाहृता ।। ८३ ।।<br>
रत्नेश्वरात्समायांती शून्ये गगनवर्त्मनि ।। <br>
यथानयच्च पातालं यथा युद्धमभूत्पुनः ।। ८४ ।।<br>
यथा रत्नेश भक्तेन रत्नचूडेन घातितः ।।<br>
स सुबाहुर्दनुजनुर्महेष्वासेन चेषुणा ।। ८५ ।।<br>
यथा च पृष्टवृत्तांतो वापीमार्गेण चानयत् ।। <br>
शंखचूडस्य वापीं तां पातालेषु प्रवर्तिनीम् ।। ८६ ।।<br>
यथा च प्राप्य निर्याताः काशीं दृष्ट्वापि बालिकाः ।। <br>
भृशं संभ्रांतिमापन्नाः पश्यंत्योपि समुत्सुकाः ।। ८७ ।।<br>
दृष्ट्वा गंधर्वराजस्तां पुनर्जातामिवात्मजाम् ।। <br>
सवयस्यामनाम्लानमुखपंकजसुश्रियम्।। ८८ ।।<br>
परिष्वज्य समाघ्राय ललाटफलकं मुहुः ।। <br>
अंकमारोप्य पप्रच्छ सर्वं वृत्तांतमादरात्।।८९।।<br>
अथ सा कथयामास दनुजापहृतेः कथाम्।।   ।। <br>
रत्नेश्वरं वरावाप्तिं स्वप्नावस्थां विहाय च।।4.2.67.१९०।।<br>
रत्नावलीमनोवृत्तिं विज्ञायाथ मुखेंगितैः ।। शशिलेखा समाचष्ट स्पष्टवर्णैः सविस्तरम्।। ९१ ।।<br>
तुतोष नितरां सोथ गंधर्वाधिपतिः कृती ।। <br>
प्रभावं वर्णयामास मुदा रत्नेश्वरस्य च ।। ९२<br>
।। स्कंद उवाच ।। ।।<br>
आकर्णय मुनिश्रेष्ठ विंध्यवृद्धि विवर्धन ।। <br>
प्रत्यहं रत्नचूडोपि वापीमार्गेण संयमी ।।९३।।<br>
नागलोकात्समागत्य स्नात्वा मंदाकिनी जले ।। <br>
रत्नेश्वरं समभ्यर्च्य रत्नांजल्यष्टकेन वै ।। ९४ ।।<br>
सुवर्णपंकजान्यष्टौ समर्पयति हृष्टवत् ।। <br>
एकदा स्वप्नसमये रत्नेशो लिंगरूपधृक् ।। ९५ ।।<br>
रत्नचूडमुवाचेदं निजभक्तं दृढव्रतम् ।। <br>
दानवेन हृतां कन्यां मोचयिष्यति यां भवान् ।। ९६ ।।<br>
तं दानवं रणे जित्वा सा ते पत्नी भविष्यति ।। <br>
इति स्मरन्वरं सोथ नागराजो महामनाः ।।९७।।<br>
तां कन्यां दानवं हत्वा विमोच्य निज वीर्यतः ।। <br>
वापीमार्गेण पातालादानिनाय पुनर्महीम् ।।९८।।<br>
स्वयं च साधयांचक्रे प्रत्यहं नियमं सुधीः।। <br>
लिंगं समर्चयित्वाथ कृत्वा चापि प्रदक्षिणम् ।। ९९ ।।<br>
यावद्बहिः समागच्छेद्रम्याद्रत्नेशमंडपात ।। <br>
तावद्गंधर्वराजाय ताभिः स वसुभूतये ।। 4.2.67.२०० ।।<br>
सोयं सोयं युवा धन्यस्तर्जन्यग्रेण दर्शितः ।। <br>
गंधर्वराजस्तं दृष्ट्वा नागराजकुमारकम्।। १ ।।<br>
अतीवस्मेरनयनः संप्रहृष्टतनूरुहः ।। <br>
मनस्येनं च संवर्ण्य तद्रूपं सवयोन्वयम्।। २ ।।<br>
धन्योस्म्यनुगृहीतोस्मि रत्नेशेन वरार्पणात् ।। <br>
कन्या धन्यतरा चेयमनुरूपोस्ति यत्पतिः ।। ३ ।।<br>
संप्रधार्येति हृद्येनं समाकार्य च सुंदरम् ।। <br>
पृष्ट्वा तन्नामगोत्रं च गणयित्वा बलाबलम् ।। ४ ।।<br>
रत्नेश्वरस्य पुरतस्तस्मै कन्यां ददौ मुदा ।। <br>
नीत्वा गंधर्वलोकं च कृतकौतुकमंगलम् ।। ५ ।।<br>
मधुपर्केण संपूज्य पाणिमग्राहयत्ततः ।। <br>
वैवाहिकेन विधिना ददौ रत्नान्यनेकशः ।। ६ ।।<br>
शशिलेखानंगलेखा चित्रलेखापि कुंभज ।। <br>
विज्ञाप्य स्वजनेतारं वरयामास तं पतिम् ।।७ ।।<br>
उपयम्य चतस्रोपि स गंधर्वसुताः शुभाः ।। <br>
रत्नचूडो जगामाथ ताभिः स्वपितृमंदिरम् ।। ८ ।।<br>
यथा चतसृभिः सार्धं श्रुतिभिः प्रणवः शिवम् ।। <br>
स्वपित्रोश्चरणौ नत्वा नवोढाभिः स नागराट् ।।९।।<br>
विनिवेदितवृत्तांतो रत्नेशानुग्रहस्य च ।। <br>
उवास ताभिः ससुखं पितृभ्यामभिनंदितः ।।4.2.67.२१०।।<br>
।। ईश्वर उवाच ।। ।।<br>
रत्नेश्वरस्य लिंगस्य मम स्थावररूपिणः ।। <br>
सर्वेषां सर्वदस्यास्य प्रभावो गिरिजेऽतुलः ।। ११ ।।<br>
अस्मिँल्लिंगे परां सिद्धि प्राप्ताः सिद्धाः सहस्रशः ।। <br>
गुप्तमासीदिदं लिंगमद्य यावत्सुमध्यमे ।। ।। १२ ।।<br>
तव पित्रा हिमवता मम भक्तेन सर्वथा ।। <br>
पुण्यार्जितैर्महारत्नै रत्नेशः प्रकटीकृतः ।। १३ ।।<br>
अस्मिँल्लिंगे मम प्रीतिर्नितरामद्रिराजजे ।। <br>
वाराणस्यामिदं लिंगं पूजनीयं प्रयत्नतः ।। १४ ।।<br>
नाना रत्नानि लभ्यंते रत्नेशानुग्रहादुमे ।। <br>
स्त्रीरत्नपुत्ररत्नादि स्वर्गमोक्षावपि प्रिये ।। १५ ।।<br>
योऽत्र रत्नेश्वरं नत्वा मृतो देशांतरेष्वपि ।। <br>
न स स्वर्गादिहागच्छेत्कल्पकोटिशतैरपि ।।१६।।<br>
असितायां चतुर्दश्यामुपोष्य निशि जागरात्।।<br>
रत्नेशसन्निधौ देवि मम सान्निध्यमाप्नुयात् ।। ।। १७ ।।<br>
अस्य लिंगस्य पूर्वेण त्वया जन्मांतरे प्रिये ।। <br>
दाक्षायणीश्वरं लिगं मद्भक्त्यात्र प्रतिष्ठितम् ।। १८ ।।<br>
तस्य संदर्शनादेव न नरो याति दुर्गतिम् ।। <br>
अंबिका नाम गौरी त्वं तत्राहं चांबिकेश्वरः ।। १९ ।।<br>
मूर्तः षडाननस्तत्र तव पुत्रः सुमध्यमे ।। <br>
एतत्त्रयं नरो दृष्ट्वा न गर्भं प्रविशेदुमे ।। 4.2.67.२२० ।।<br>
रत्नेश्वरस्य माहात्म्यं मया ते समुदीरितम् ।। <br>
गोपनीयं प्रयत्नेन कलिकल्मषचेतसाम् ।। २१ ।।<br>
इदं रत्नेश्वराख्यानं यः पठिष्यति सर्वदा ।। <br>
सपुत्रपौत्रपशुभिर्न वियुज्येत कर्हिचित् ।। २२ ।।<br>
श्रुत्वा रत्नेश्वरोत्पतिं सेतिहासां नरोत्तमः ।। <br>
अनूढो लभते सत्यं कन्यारत्नं कुलोचितम् ।। २३ ।।<br>
कन्यापीमं समाकर्ण्य त्वितिहासं मनोरमम् ।। <br>
श्रद्धया सत्पतिं प्राप्य भविष्यति पतिव्रता ।। २४ ।।<br>
इतिहासमिमं श्रुत्वा नारी वा पुरुषोपिवा ।। <br>
न जात्विष्टवियोगाग्नि तापेन परितप्यते ।।२२५।।<br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंड उत्तरार्धे रत्नेश्वरप्रशंसनं नाम सप्तषष्टितमोऽध्यायः ।। ६७ ।। <br>
<br>
<br>
</span>
