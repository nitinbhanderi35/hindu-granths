<span style="font-size: 14pt; line-height: 200%">।। शिवशर्मोवाच ।। <br>
का इमा रूपलावण्य सौभाग्यनिधयः स्त्रियः ।। <br>
दिव्यालंकारधारिण्यो दिव्यभोगसमन्विताः ।। १ ।। <br>
।। गणावूचतुः ।। ।। <br>
एता वारविलासिन्यो यज्ञभाजां प्रियंकराः ।। <br>
गीतज्ञा नृत्यकुशला वाद्यविद्या विचक्षणाः ।।२।। <br>
कामकेलिकलाभिज्ञा द्यूतविद्याविशारदाः ।। <br>
रसज्ञा भाववेदिन्यश्चतुराश्चोचितोक्तिषु ।। ३ ।। <br>
नानादेश विशेषज्ञा नानाभाषा सुकोविदाः ।। <br>
संकेतोदंतनिपुणा नैकास्वैरचरा मुदा ।। ४ ।। <br>
लीलानर्मसुसाभिज्ञाः सुप्रलापेषु पंडिताः ।। <br>
यूनां मनांसि सततं स्वैर्हावै रमयंत्यमूः ।।५।। <br>
निर्मथ्यमानात्क्षीरोदात्पूर्वमप्सरसस्त्वमूः ।। <br>
निःसृतास्त्रिजगज्जेतुर्मोहनास्त्रमनोभुवः ।। ६ ।। <br>
उर्वशी मेनका रंभा चंद्रलेखा तिलोत्तमा ।। <br>
वपुष्मतीकांतिमती लीलावत्युत्पलावती ।। ७ ।।<br>
अलंबुषा गुणवती स्थूलकेशी कलावती ।। <br>
कलानिधिर्गुणनिधिः कर्पूरतिलकोर्वरा ।। ८ ।। <br>
अनंगलतिका चापि तथा मदनमोहिनी ।। <br>
चकोराक्षी चंद्रकला तथा मुनिमनोहरा ।। ९ ।। <br>
ग्रावद्रावा तपोद्वेष्टी चारुनासा सुकर्णिका ।। <br>
दारुसंजीविनी सुश्रीः क्रतुशुल्का शुभानना ।। 4.1.9.१० ।। <br>
तपःशुल्का तीर्थशुल्का दानशुल्का हिमावती ।। <br>
पंचाश्वमेधिका चैव राजसूयार्थिनी तथा ।। ११ ।। <br>
अष्टाग्निहोमिका तद्वद्वाजपेयशतोद्भवा ।। <br>
इत्याद्यप्सरसां श्रेष्ठं सहस्रं षष्टिसंमितम् ।। १२ ।। <br>
एतस्मिन्नप्सरोलोके वसंत्यन्या अपिस्त्रियः ।। <br>
सदा स्खलितलावण्याः सदास्खलितयौवनाः ।। १३ ।। <br>
दिव्यांबरा दिव्यमाल्या दिव्यगंधानुलेपनाः ।। <br>
दिव्यभोगैः सुसंपन्नाः स्वेच्छाविधृतविग्रहाः ।।१४।। <br>
कृत्वा मासोपवासानि स्खलंति ब्रह्मचर्यतः ।। <br>
सकृदेव द्विकृत्वो वा त्रिःकृत्वो दैवयोगतः ।।१५।। <br>
ता इमा दिव्यभोगिन्यो रूपलावण्यसंपदः।। <br>
निवसंत्यप्सरोलोके सर्वकामसमन्विताः ।।१६।। <br>
कृत्वा व्रतानि सांगानि कामिकानि विधानतः ।। <br>
भवंति स्वैरचारिण्यो देवभोग्या इहागताः ।। १७ ।। <br>
पतिव्रतधृता नार्यो बलेन बलिना धृताः ।। <br>
भर्तबुद्ध्यारमंतेतं(?) कदाचित्ता इमा द्विज ।।१८ ।। <br>
भर्तरि प्रोषिते याश्च ब्रह्मचर्यव्रताः सदा ।। <br>
विप्लवं ते सकृद्दैवात्ता एता वामलोचनाः।।१९।।<br>
कुसुमानि सुगंधीनि सुवासं चंदनं तथा ।। <br>
सुगौरं चापि कर्पूरं सुसूक्ष्माण्यंबराणि च ।। 4.1.9.२० ।। <br>
पर्णानि ऋजुताराणि जीर्णानि कठिनानि च ।। <br>
साग्राणि स्वर्णवर्णानि स्थूलनीलशिराणि च ।। २१ ।। <br>
सुवासोपस्कराढ्यानि नागवल्ल्या द्विजोत्तम ।। <br>
शय्याविचित्राभरणा रतिशालोचितानि च ।। २२ ।। <br>
बहुकौतुकवस्तूनि समर्च्यद्विजदंपती ।।<br>
भोगदानमिदं काम्यं प्रतिसंक्रमणं रवेः ।। २३ ।। <br>
किंवा प्रतिव्यतीपातमेकसंवत्सरावधि।।<br>
कोदादिति च मंत्रेण या दद्याद्वरवर्णिनी।।२४।। <br>
कामरूपधरो देवः प्रीयतामिति वादिनी ।। <br>
सा श्रेष्ठाऽप्सरसां मध्ये वसेत्कल्पमिहांगना ।।२५।।<br>
कन्यारूपधराकाचिद्याभुक्ता केनचित्क्वचित् ।। <br>
देवरूपेण तं कालमारभ्य ब्रह्मचारिणी ।। २६ ।। <br>
तदेव वृत्तं ध्यायंती निधनं याति कालतः ।। <br>
दिव्यरूपधरा सेह जायते दिव्य भोगभाक् ।। २७ ।।<br>
निदानमप्सरोलोकस्येतिशृण्वन्द्विजाग्रणीः ।। <br>
सौरं लोकमथ प्राप्य क्षणेन स विमानगः ।। २८ ।। <br>
यथा कदंबकुसुमं किंजल्कैः सर्वतोवृतम् ।। <br>
देदीप्यमानं हि तथा समंताद्भानुभानुभिः ।। २९ ।। <br>
दूराद्रविं स विज्ञाय धृततामरसद्वयम् ।। <br>
नवभिर्योजनानां च सहस्रैः संमितेन ह ।। 4.1.9.३० ।। <br>
विचित्रेणैकचक्रेण सप्तसप्तियुतेन च ।। <br>
अनूरुणाधिष्ठितेन पुरतोधृतरश्मिना ।। ३१ ।। <br>
अप्सरोमुनिगंधर्व सर्पग्रामणि नैर्ऋतैः ।। <br>
स्यंदनेनातिजविना प्रणनाम कृतांजलिः ।। ३२ ।। <br>
तस्य प्रणामंदेवोपि भ्रूभंगेनानुमन्य च।।<br>
अतिदूरं नभोवर्त्म व्यतिचक्राम सक्षणात् ।। ३३ ।। <br>
प्रक्रांते द्युमणौ दूरं शिवशर्मातिशर्मवान् ।। <br>
प्रोवाच भगवद्भक्तौ कथं लभ्यं रवेः पदम् ।। ३४ ।। <br>
एतदिच्छाम्यहं श्रोतुमाचक्षाथां ममाग्रतः ।। <br>
सतां साप्तपदी मैत्री तन्मे मैत्र्या प्रणोदितौ ।। ३५ ।। <br>
।। गणावूचतुः ।। <br>
शृणु द्विज महाप्राज्ञ त्वय्यकथ्यं न किंचन ।। <br>
सत्संगादेव साधूनां सत्कथा संप्रवर्तते ।। ३६ ।। <br>
नियंता सर्वभूतानां य एकःकारणं परम् ।। <br>
अनामा गोत्ररहितो रूपादि परिवर्जितः ।। ३७ ।। <br>
आविर्भाव तिरोभावौ यद्भूनर्तनवर्तिनौ ।। <br>
स एव वक्ति सततं सर्वात्मा वेदपूरुषः ।। ३८ ।। <br>
योसावादित्यपुरुषः सोसावहमिति स्फुटम् ।। <br>
अंधतमः प्रविशंति ये चैवान्यमुपासते ।। ३९ ।।<br>
निश्चितार्थां श्रुतिमिमां ब्राह्मणासो द्विजोत्तम ।। <br>
तमेकमुपतिष्ठंते निश्चित्येति पुनःपुनः ।। 4.1.9.४० ।। <br>
उपलभ्य च सावित्रीं नोपतिष्ठेत यः पराम् ।। <br>
काले त्रिकालं सप्ताहात्स पतेन्नात्र संशयः ।।४१।। <br>
तावत्प्रातर्जपंस्तिष्ठेद्यावदर्धोदयो रवेः ।। <br>
आसनस्थो जपेन्मौनी प्रत्यगातारकोदयात् ।। ४२ ।। <br>
सादित्यां मध्यमां संध्यां जपेदादित्यसंमुखः ।। <br>
काललोपो न कर्तव्यस्ततः कालं प्रतीक्षयेत् ।। ४३ ।। <br>
काले फलंत्योषधयः काले पुष्पंति पादपाः ।। <br>
वर्षंति तोयदाः काले तस्मात्कालं न लंघयेत् ।। ४४ ।। <br>
मंदेहदेहनाशार्थमुदयास्तमये रविः ।। <br>
समीहते द्विजोत्सृष्टं मंत्रतोयांजलित्रयम् ।। ४५ ।। <br>
गायत्रीमंत्रतोयाढ्यं दत्तं येनांजलित्रयम् ।। <br>
काले सवित्रे किं न स्यात्तेन दत्तं जगत्त्रयम् ।। ४६ ।। <br>
किं किं न सविता सूते काले सम्यगुपासितः ।। <br>
आयुरारोग्यमैश्वर्यं वसूनि सपशूनि च ।। ४७ ।। <br>
मित्रपुत्र कलत्राणि क्षेत्राणि विविधानि च ।। <br>
भोगानष्टविधांश्चापि स्वर्गं चाप्यपवर्गकम् ।। ४८ ।। <br>
अष्टादश सुविद्यासु मीमांसातिगरीयसी ।। <br>
ततोपि तर्कशास्त्राणि पुराणं तेभ्य एव च ।। ४९ ।। <br>
ततोपि धर्मशास्त्राणि तेभ्यो गुर्वी श्रुतिर्द्विज ।। <br>
ततोप्युपनिषच्छ्रेष्ठा गायत्री च ततोधिका ।। 4.1.9.५० ।। <br>
दुर्लभा सर्वमंत्रेषु गायत्री प्रणवान्विता ।। <br>
न गायत्र्याधिकं किंचित्त्रयीषु परिगीयते ।। ५१ ।। <br>
न गायत्री समो मंत्रो न काशी सदृशी पुरी ।। <br>
न विश्वेश समं लिंगं सत्यंसत्यं पुनःपुनः ।। ५२ ।। <br>
गायत्री वेदजननी गायत्री ब्राह्मणप्रसूः ।। <br>
गातारं त्रायते यस्माद्गायत्री तेन गीयते ।। ५३ ।। <br>
वाच्यवाचकसंबंधो गायत्र्याः सवितुर्द्वयोः ।। <br>
वाच्योसौ सविता साक्षाद्गायत्रीवाचिकापरा ।। ५४ ।।<br>
प्रभावेणैव गायत्र्याः क्षत्रियः कौशिको वशी ।। <br>
राजर्षित्वं परित्यज्य ब्रह्मर्षिपदमीयिवान्।।५५।। <br>
सामर्थ्यं प्राप चात्युच्चैरन्यद्भुवनसर्जने ।। <br>
किं किं न दद्याद्गायत्री सम्यगेवमुपासिता ।। ५६ ।। <br>
न ब्राह्मणो वेदपाठान्न शास्त्रपठनादपि ।। <br>
देव्यास्त्रिकालमभ्यासाद्बाह्मणः स्याद्धि नान्यथा ।। ५७ ।। <br>
गायत्र्येव परं विष्णुर्गायत्र्येव परःशिवः ।। <br>
गायत्र्येव परोब्रह्मा गायत्र्येव त्रयी ततः ।। ५८ ।। <br>
देवत्रयं स भगवानंशुमाली दिवाकरः ।। <br>
सर्वेषां महसां राशिः कालकालप्रवर्तकः ।। ५९ ।। <br>
अर्कमुद्दिश्य सततमस्मल्लोकनिवासिनः ।। <br>
श्रुतिं ह्युदाहरंतीमां सारासारविवेकिनः ।।4.1.9.६०।। <br>
एषो ह देवः प्रदिशोनु सर्वाः पूर्वो ह जातः स उ गर्भे अंतः ।। <br>
स एव जातः स जनिष्यमाणः प्रत्यङ्जानास्तिष्ठति सर्वतोमुखः ।। ६१ ।। <br>
सदैवमुपतिष्ठेरन्सौरसूक्तैरतंद्रिताः ।। <br>
ये नमंत्यत्र ते विप्रा विप्रा भास्करसन्निभाः ।। ६२ ।। <br>
पुष्यार्केप्यथ हस्तार्के मूलार्केप्यथवा द्विज ।। <br>
उत्तरार्केऽथ यत्कार्यं तत्फलत्येव नान्यथा ।। ६३ ।। <br>
पौषे मास्यर्कदिवसे यः स्नात्वा भास्करोदये ।। <br>
दानहोमंजपंकुर्यादर्चामर्कस्य सुव्रत ।। ६४ ।। <br>
श्रद्धावानेकभक्तश्च कामक्रोधविवर्जितः ।। <br>
सहाप्सरोभिर्द्युतिमान्स वसेदत्र भोगवान् ।। ६५ ।। <br>
अयने विषुवे चापि षडशीतिमुखेषु वा ।। <br>
विष्णुपद्यां च ये दद्युर्महादानानि सुव्रताः ।। ६६ ।।<br>
तिलाञ्जुह्वति साज्यांश्च ब्राह्मणान्भोजयंति च ।। <br>
पितॄनुद्दिश्य च श्राद्धं ये कुर्वंति विपश्चितः ।। ६७ ।।<br>
महापूजां च ये कुर्युर्महामंत्राञ्जपंति च ।। <br>
तेऽत्र वैकर्तने लोके विकर्तनसमप्रभा ।।६८।। <br>
न दरिद्रा न च दुःखार्ता न व्याधि परिपीडिताः ।। <br>
संक्रमेष्वर्कभक्ता ये न विरूपा न दुर्भगाः ।।६९।। <br>
संक्रमेषु न यैर्दत्तं न स्नातं तीर्थवारिषु।। <br>
विशेषहोमो न कृतः कपिलाज्याप्लुतैस्तिलैः ।। 4.1.9.७० ।। <br>
ते दृश्यंते प्रतिद्वारं विहीन नयनाननाः ।। <br>
देहिदेहीति जल्पंतो देहिनः सपटच्चराः ।। ७१ ।। <br>
समं कृष्णलकेनापि यो दद्यात्कांचनं कृती ।। <br>
सूर्यग्रहे कुरुक्षेत्रे स वसेदत्र पुण्यभाक् ।। ७२ ।। <br>
सर्वं गंगासमं तोयं सर्वे ब्रह्मसमा द्विजाः ।। <br>
सर्वं देयं स्वर्णसमं राहुग्रस्ते दिवाकरे ।। ७३ ।। <br>
दत्तं जप्तं हुतं स्नातं यत्किंचित्सदनुष्ठितम्।।<br>
भानूपरागे श्राद्धादि तद्धेतुर्ब्रध्न संनिधे ।।७४।। <br>
रविवारे संक्रमश्चेदुपरागोऽथवाभवेत् ।। <br>
तदा यदर्जितं पुण्यं तदिहाक्षयमाप्यते ।। ७५ ।। <br>
भानुवारो यदा षष्ठ्यां सप्तम्यामथ जायते ।। <br>
तदा यत्सुकृतं कर्म कृतं तदिह भुज्यते ।। ७६ ।। <br>
हंसो भानुः सहस्रांशुस्तपनस्तापनो रवि ।। <br>
विकर्तनो विवस्वांश्च विश्वकर्मा विभावसुः ।। ७७ ।।<br>
विश्वरूपो विश्वकर्ता मार्तंडो मिहिरोंऽशुमान् ।। <br>
आदित्यश्चोष्णगुः सूर्योऽर्यमा ब्रध्नो दिवाकरः ।। ७८ ।। <br>
द्वादशात्मा सप्तहयो भास्करो हस्करः खगः ।। <br>
सुरः प्रभाकरः श्रीमाँल्लोकचक्षुर्ग्रहेश्वरः ।। ७९ ।। <br>
त्रिलोकेशो लोकसाक्षीतमोरिः शाश्वतः शुचिः ।। <br>
गभस्तिहस्तस्तीव्रांशुस्तरणिः सुमहोरणिः ।।4.1.9.८०।। <br>
द्युमणिर्हरिदश्वोर्को भानुमान्भयनाशनः।।  <br>
छन्दोश्वो वेदवेद्यश्च भास्वान्पूषा वृषाकपिः ।। ८१ ।। <br>
एकचक्ररथो मित्रो मंदेहारिस्तमिस्रहा ।। <br>
दैत्यहा पापहर्ता च धर्मोधर्म प्रकाशकः ।। ८२ ।। <br>
हेलिकश्चित्रभानुश्च कलिघ्नस्तार्क्ष्यवाहनः ।। <br>
दिक्पतिः पद्मिनीनाथः कुशेशयकरो हरिः ।। ८३ ।। <br>
घर्मरश्मिर्दुर्निरीक्ष्यश्चंडांशुः कश्यपात्मजः ।। <br>
एभिः सप्ततिसंख्याकैः पुण्यैः सूर्यस्य नामभिः ।। ८४ ।।<br>
प्रणवादि चतुर्थ्यंतैर्नमस्कार समन्वितैः ।। <br>
प्रत्येकमुच्चरन्नाम दृष्ट्वादृष्ट्वा दिवाकरम्।। ८५ ।। <br>
विगृह्य पाणियुग्मेन ताम्रपात्रं सुनिर्मलम् ।। <br>
जानुभ्यामवनिं गत्वा परिपूर्य जलेन च ।। ८६ ।। <br>
करवीरादि कुसुमै रक्तचंदनमिश्रितैः ।। <br>
दूर्वांकुरैरक्षतैश्च निक्षिप्तैः पात्रमध्यतः ।। ८७ ।। <br>
दद्यादर्घ्यमनर्घ्याय सवित्रे ध्यानपूर्वकम् ।। <br>
उपमौलि समानीय तत्पात्रं नान्यदृङ्मनाः ।। ८८ ।। <br>
प्रतिमंत्रं नमस्कुर्यादुदयास्तमये रविम् ।। <br>
अनया नामसप्तत्या महामंत्ररहस्यया ।। ८९ ।। <br>
एवं कुर्वन्नरो जातु न दरिद्रो न दुःखभाक् ।। <br>
व्याधिभिर्मुच्यते घोरैरपिजन्मांतरार्जितैः ।। 4.1.9.९० ।। <br>
विनौषधैर्विना वैद्यैर्विनापथ्यपरिग्रहैः ।। <br>
कालेन निधनं प्राप्तः सूर्यलोके महीयते ।। ९१ ।। <br>
इत्येकदेशः कथितो भानुलोकस्य सत्तम ।। <br>
महातेजोनिधेरस्य कोविशेषमवैत्यहो ।। ९२ ।। <br>
स्वकर्णविषयीकुर्वन्नितिपुण्यकथामिमाम् ।। <br>
क्षणादालोकयांचक्रे महेंद्रस्य महापुरीम् ।। ९३ ।। <br>
।। अगस्तिरुवाच ।। ।। <br>
श्रुत्वा सौरीं कथमेतामप्सरोलोकसंयुताम् ।। <br>
न दरिद्रो भवेत्क्वापि नाधर्मेषु प्रवर्तते ।। ९४ ।। <br>
ब्राह्मणैः सततं श्राव्यमिदमाख्यानमुत्तमम् ।। <br>
वेदपाठेन यत्पुण्यं तत्पुण्यफलदायकम् ।। ९५ ।। <br>
ब्राह्मणाः क्षत्रिया वैश्याः शृण्वंतोऽध्यायमुत्तमम् ।। <br>
पातकानि विसृज्येह गतिं यास्यंत्यनुत्तमाम् ।। ९६ ।। <br>
इति श्रीस्कांदमहापुराण एकाशीतिसाहस्र्यां संहितायां चतुर्थे काशीखंडे पूर्वार्धे अप्सरःसूर्यलोकवर्णनंनामनवमोऽध्यायः ।। ।।।९।। <br>
<br>
<br>
</span>
