<span style="font-size: 14pt; line-height: 200%">॥ गणावूचतुः ॥ <br>
शिवशर्मन्महाबुद्धे शुक्रलोकोयमद्भुतः ॥ <br>
दानवानां च दैत्यानां गुरुरत्र वसेत्कविः ॥ १ ॥ <br>
पीत्वा वर्षसहस्रं वै कणधूमं सुदुःसहम् ॥ <br>
यः प्राप्तवान्महाविद्यां मृत्युसंजीविनीं हरात् ॥ २ ॥ <br>
इमां विद्यां न जानाति देवाचार्योति दुप्कराम् ॥ <br>
ऋते मृत्युंजयात्स्कंदात्पार्वत्या गजवक्त्रतः ॥ ३ ॥ <br>
शिवशर्मोवाच ॥ ॥ <br>
कोसौ शुक्र इति ख्यातो यस्यायं लोक उत्तमः ॥ <br>
कथं तेन च विद्याप्ता मृत्युसंजीवनी हरात् ॥ ४ । <br>
आचक्षाथामिदं देवौ यदि प्रीतिर्मयि प्रभू ॥ <br>
ततस्तौ स्माहतुर्देवौ शुक्रस्य परमां कथाम् ॥ ५॥ <br>
यां श्रुत्वा चापमृत्युभ्यो हीयंते श्रद्धयायुताः ॥ <br>
भूतप्रेतपिशाचेभ्यो न भयं चापि जायते ॥ ६ ॥ <br>
आजौ प्रवर्तमानायामंधकांधकवैरिणोः ॥ <br>
अनिर्भेद्य गिरिव्यूह वज्रव्यूहाधिनाथयोः ॥७॥ <br>
अपसृत्य ततो युद्धादंधकः शुक्रसंनिधिम् ॥ <br>
अधिगम्य बभाषेदमवरुह्य रथात्ततः ॥ ८ ॥ <br>
भगवंस्त्वामुपाश्रित्य वयं देवांश्च सानुगान् ॥ <br>
मन्यामहे तृणैस्तुल्यान्रुद्रोपेंद्रादिकानपि ॥ ९ ॥ <br>
कुंजरा इव सिंहेभ्यो गरुडेभ्य इवोरगाः ॥ <br>
अस्मत्तो बिभ्यति सुरा गुरो युष्मदनुग्रहात् ॥ 4.1.16.१० ॥ <br>
वज्रव्यूहमनिर्भेद्यं विविशुर्देत्यदानवाः ॥ <br>
विधूय प्रमथानीकं ह्रदं तापार्दिता इव ॥ ११ ॥ <br>
वयं त्वच्छरणं भूत्वा पर्वता इव निश्चलाः ॥ <br>
स्थित्वा चराम निःशंका ब्राह्मणेंद्र महाहवे ॥ १२ ॥<br>
आप्तभावेन च वयं पादौ तव सुखप्रदौ ॥ <br>
सदाराः ससुताश्चैव शुश्रूषामो दिवानिशम् ॥ १३ ॥ <br>
अभिरक्षाभितो विप्र प्रसन्नः शरणागतान् ॥ <br>
पश्य हुंडं तुहुंडं च कुजंभं जंभमेव च ॥ १४ ॥ <br>
पाकं कार्तस्वनं चैव विपाकं पाकहारिणम् ॥ <br>
तं चन्द्रदमनं शूरं शूरामरविदारणम् ॥१५॥ <br>
प्रमथैर्भीमविक्रांतैः क्रांतं मृत्युप्रमाथिभिः ॥ <br>
सूदितान्पतितांश्चैव द्राविडैरिव चंदनान्॥ १६॥ <br>
या पीत्वा कणधूमं वै सहस्रं शरदां पुरा ॥ <br>
वरा विद्या त्वया प्राप्ता तस्याः कालोयमागतः ॥१७॥ <br>
अथ विद्याफलं तत्ते दैत्यान्संजीवयिष्यतः ॥ <br>
पश्यंतु प्रमथाः सर्वे त्वया संजीवितानिमान्॥१८॥<br>
इत्यंधकवचः श्रुत्वा स्थिरधीर्भार्गवोमुनिः ॥ <br>
किंचित्स्मितं तदा कृत्वा दानवाधिपमब्रवीत् ॥ १९ ॥ <br>
दानवाधिपते सर्वं तथ्यं यद्भाषितं त्वया ॥ <br>
विद्योपार्जनमेतद्धि दानवार्थं मया कृतम् ॥ 4.1.16.२० ॥ <br>
पीत्वा वर्षसहस्रं वै कणधूमं सुदुःसहम् ॥ <br>
एषा प्राप्तेश्वराद्विद्या बांधवानां सुखावहा ॥ २१ ॥ <br>
एतया विद्यया सोहं प्रमयैर्मथितान्रणे ॥ <br>
उत्थापयिष्ये ग्लानानि धान्यन्यंबुधरो यथा ॥२२॥ <br>
निर्व्रणान्नीरुजः स्वस्थान्सुप्त्वेव पुनरुत्थितान्॥ <br>
अस्मिन्मुहूर्ते द्रष्टासि दानवानुत्थितान्नृप ॥ २३ ॥ <br>
इत्युक्त्वा दानवपतिं विद्यामावर्तयत्कविः ॥ <br>
एकैकं दैत्यमुद्दिश्य त उत्तस्थुर्धृतायुधाः ॥ २४ ॥ <br>
वेदा इव सदभ्यस्ताः समये वा यथांबुदाः ॥ <br>
ब्राह्मणेभ्यो यथा दत्ताः श्रद्धयार्था महापदि ॥ २५॥ <br>
उज्जीवितांस्तु तान्दृष्ट्वा तुहुंडाद्यान्महासुरान् ॥ <br>
विनेदुः पूर्वदेवास्ते जलपूर्णा इवांबुदाः ॥ २६ ॥ <br>
शुक्रेणोजीवितान्दृष्ट्वा दानवांस्तान्गणेश्वराः ॥ <br>
विज्ञाप्यमेव देवेशे ह्येवं तेऽन्योन्यमब्रुवन् ॥ २७ ॥ <br>
आश्चर्यरूपे प्रमथेश्वराणां तस्मिंस्तथा वर्तति युद्धयज्ञे ॥ <br>
अमर्षितो भार्गवकर्मदृष्ट्वा शिलादपुत्रोभ्यगमन्महेशम् ॥ २८ ॥<br>
जयेति चोक्त्वा जय योनिमुग्रमुवाच नंदी कनकावदातम्॥ <br>
गणेश्वराणां रणकर्म देव देवैश्च सेंद्रैरपि दुष्करं यत् ॥ २९ ॥ <br>
तद्भार्गवेणाद्य कृतं वृथा नः संजीव्य तानाजिमृतान्विपक्षान् ॥ <br>
आवर्त्य विद्यां मृतजीवदात्रीमेकैकमुद्दिश्य सहेलमीश ॥ 4.1.16.३० ॥ <br>
तुहुंडहुंडादिकजंभजंभविपाकपाकादि महासुरेंद्राः ॥ <br>
यमालयादद्य पुनर्निवृत्ता विद्रावयंतः प्रमथाश्चरंति ॥ ३१ ॥<br>
यदि ह्यसौ दैत्यवरान्निरस्तान्संजीवयेदत्र पुनःपुनस्तान् ॥ <br>
जयः कुतो नो भविता महेश गणेश्वराणां कुत एव शांतिः ॥ ३२ ॥ <br>
इत्येवमुक्तः प्रमथेश्वरेण स नंदिना वै प्रमथेश्वरेशः ॥ <br>
उवाच देवः प्रहसंस्तदानीं तं नंदिनं सर्वगणेशराजम्॥ ३३ ॥ <br>
नंदिन्प्रयाहि त्वरितोतिमात्रं द्विजेंद्रवर्यं दितिनंदनानाम् ॥ <br>
मध्यात्समुद्धृत्य तथानयाशु श्येनो यथा लावकमंडजातम् ॥ ३४ ॥ <br>
स एव मुक्तो वृषभध्वजेन ननाद नंदी वृषसिंहनादः ॥ <br>
जगाम तूर्णं च विगाह्य सेनां यत्राभवद्भार्गववंशदीपः ॥ ३५ ॥ <br>
तं रक्ष्यमाणं दितिजैः समस्तैः पाशासिवृक्षोपलशैलहस्तैः ॥ <br>
विक्षोभ्य दैत्यान्बलवाञ्जहार काव्यं स नंदी शरभो यथेभम्॥ ३६ ॥ <br>
स्रस्तांबरं विच्युतभूषणं च विमुक्तकेशं बलिना गृहीतम् ॥ <br>
विमोचयिष्यंत इवानुजग्मुः सुरारयः सिंहरवान्सृजंतः ॥ ३७ ॥ <br>
दंभोलि शूलासिपरश्वधानामुद्दंडचक्रोपल कंपनानाम् ॥ <br>
नंदीश्वरस्योपरि दानवेद्रा वर्षं ववर्षुर्जलदा इवोग्रम् ॥ ३८ ॥ <br>
तं भार्गवं प्राप्य गणाधिराजो मुखाग्निना शस्त्रशतानि दग्ध्वा ॥ <br>
आयात्प्रवृद्धेऽसुरदेवयुद्धे भवस्य पार्श्वे व्यथितारिसैन्यः ॥ ३९ ॥ <br>
अयं स शुक्रो भगवन्नितीदं निवेदयामास भवाय शीघ्रम् ॥ <br>
जग्राह शुक्रं स च देवदेवो यथोपहारं शुचिना प्रदत्तम् ॥ 4.1.16.४० ॥ <br>
न किंचिदुक्त्वा स हि भूतगोप्ता चिक्षेप वक्त्रे फलवत्कवींद्रम् ॥ <br>
हाहारवस्तैरसुरैः समस्तैरुच्चैर्विमुक्तो हहहेति भूरि ॥ ४१ ॥<br>
काव्ये निगीर्णे गिरिजेश्वरेण दैत्या जयाशा रहिता बभूवुः ॥ <br>
हस्तैर्विमुक्ता इव वारणेंद्राः शृंगैर्विहीना इव गोवृषाश्च ॥ ४२ ॥ <br>
शरीर हीना इव जीवसंघा द्विजा यथा चाध्ययनेन हीनाः ॥ <br>
निरुद्यमाः सत्त्वगुणा यथा वै यथोद्यमा भाग्यविवर्जिताश्च ॥ ४३ ॥ <br>
पत्या विहीनाश्च यथैव योषा यथा विपक्षा इव मार्गणौघाः ॥ <br>
आयूंषि हीनानि यथैव पुण्यैर्वृत्तेन हीनानि यथा श्रुतानि ॥ ४४ ॥ <br>
विना यथा वैभवशक्तिमेकां भवंति हीनाः स्वफलैः क्रियौघाः ॥ <br>
तथा विना तं द्विजवर्यमेकं दैत्या जयाशा विमुखा बभूवुः ॥ ४५ ॥ <br>
नंदिनापहृते शुक्रे गिलिते च विषादिना ॥ <br>
विषादमगमन्दैत्या हीयमानरणोत्सवाः ॥ ४६ ॥ <br>
तान्वीक्ष्य विगतोत्साहानंधकः प्रत्यभाषत ॥ <br>
कविं विक्रम्य नयता नंदिना वंचिता वयम् ॥ ४७॥ <br>
तनूर्विना हृताः प्राणाः सर्वेषामद्य तेन नः ॥ <br>
धैर्यं वीर्यं गतिः कीर्तिः सत्त्वं तेजः पराक्रमः ॥४८॥ <br>
युगपन्नो हृतं सर्वमेकस्मिन्भार्गवे हृते ॥ <br>
धिगस्मान्कुलपूज्यो यैरेकोपि कुलसत्तमः ॥ <br>
गुरुः सर्वसमर्थश्च त्राता त्रातो न चापदि ॥ ४९ ॥ <br>
तद्धैर्यमवलंब्येह युध्यध्वमरिभिः सह ॥ <br>
सूदयिष्याम्यहं सर्वान्प्रमथान्सह नंदिना ॥ 4.1.16.५० ॥ <br>
अद्यैतान्विवशान्हत्वा सह देवैः सवासवैः ॥ <br>
भार्गवं मोचयिष्यामि जीवं योगीव कर्मतः ॥ ५१ ॥ <br>
स चापि योगी योगेन यदि नाम स्वयं प्रभुः ॥ <br>
शरीरात्तस्य निर्गच्छेदस्माकं रोषपालिता ॥ ५२ ॥ <br>
इत्यंधकवचः श्रुत्वा दानवा मेघनिःस्वनाः ॥ <br>
प्रमथा नर्दयामासुर्मर्तव्ये कृत निश्चयाः ॥ ५३ ॥ <br>
सत्यायुपि न नो जातु शक्ताः स्युः प्रमथाबलात् ॥ <br>
असत्यायुषि किं गत्वा त्यक्त्वा स्वामिनमाहवे ॥ ॥ ५४ ॥<br>
&nbsp;ये स्वामिनं विहायाजौ बहुमानधना जनाः ॥ <br>
यांति ते यांति नियतमंधतामिस्रमालयम् ॥ ५५ ॥ <br>
अयशस्तमसा ख्यातिं मलिनीकृत्यभूरिशः ॥ <br>
इहामुत्रापि सुखिनो न स्युर्भग्ना रणाजिरात् ॥ ५६॥ <br>
किं दानैः किं तपोभिश्च किं तीर्थपरिमज्जनैः ॥ <br>
धरातीर्थे यदि स्नातं पुनर्भव मलापहे ॥ ५७ ॥<br>
संप्रधार्येति तेऽन्योन्यं दैत्यास्ते दनुजास्तथा ॥ <br>
ममंथुः प्रमथानाजौ रणभेरीर्निनाद्य च ॥ ५८ ॥ <br>
तत्र वाणासिवज्रौघैः कटंकटशिलामयैः ॥ <br>
भुशुंडीभिंदिपालैश्च शक्तिभल्ल परश्वधैः ॥ ५९ ॥ <br>
खट्वांगैः पट्टिशैः शूलैर्लकुटैर्मुसलैरलम् ॥ <br>
परस्परमभिघ्नंतः प्रचक्रुः कदनं महत् ॥ 4.1.16.६० ॥ <br>
कार्मुकाणां विकृष्टानां पततां च पतत्रिणाम् ॥ <br>
भिंदिपालभुशुंडीनां क्ष्वेडितानां रवोऽभवत् ॥ ६१ ॥ <br>
रणतूर्यनिनादैश्च गजानां बहुबृंहितैः ॥ <br>
हेषारवैर्हयानां च महान्कोलाहलोऽभवत् ॥६२॥ <br>
प्रतिस्वनैरवापूरि द्यावाभूम्योर्यदंतरम् ॥ <br>
अभीरूणां च भीरूणां महारोमोद्गमोऽभवत् ॥ ६३ ॥ <br>
गजवाजिमहाराव स्फुटच्छब्दग्रहाणि च ॥ <br>
भग्नध्वजपताकानि क्षीणप्रहरणानि च ॥ ६४ ॥ <br>
रुधिरोद्गार चित्राणि व्यश्वहस्तिरथानि च ॥ <br>
पिपासितानि सैन्यानि मुमूर्छुरुभयत्र वै ॥ ६५ ॥ <br>
दृष्ट्वा सैन्यं च प्रमथैर्भज्यमानमितस्ततः ॥ <br>
दुद्राव रथमास्थाय स्वयमेवांधको गणान् ॥ ६६ ॥ <br>
शरवज्रप्रहारैस्तैर्वज्राघातैर्नगा इव ॥ <br>
प्रमथानेशिरे वातैर्निस्तोया इव तोयदाः ॥ ६७ ॥ <br>
यांतमायांतमालोक्य दूरस्थं निकटस्थितम् ॥ <br>
प्रत्येकं रोमसंख्याभिर्व्यधाद्बाणैस्तदांधकः ॥ ६८ ॥ <br>
विनायकेन स्कंदेन नंदिना सोमनंदिना ॥ <br>
नैगमेयेन शाखेन विशाखेन बलीयसा ॥ ६९ ॥ <br>
इत्याद्यैस्तु गणैरुग्रैरंधकोप्यंधकीकृतः ॥ <br>
त्रिशूल शक्तिबाणौघ धारासंपातपातिभिः ॥ 4.1.16.७० ॥ <br>
ततः कोलाहलो जातः प्रमथासुरसैन्ययोः ॥ <br>
तेन शब्देन महता शुक्रः शंभूदरे स्थितः ॥ ७१ ॥ <br>
छिद्रान्वेषी भ्रमन्सोथ विनिःकेतो यथानिलः ॥ <br>
सप्तलोकान् सपालान्स रुद्रदेहे व्यलोकयत् ॥७२॥ <br>
ब्रह्मनारायणेंद्राणामादित्याप्यरसां तथा ॥ <br>
भुवनानि विचित्राणि युद्धं च प्रमथासुरम् ॥ ७३ ॥ <br>
सवर्षाणां शतं कुक्षौ भवस्य परितो भ्रमन् ॥ <br>
न तस्य ददृशे रंध्रं शुचे रंध्रं खलो यथा ॥ ७४ ॥<br>
शांभवेनाथयोगेन शुक्ररूपेण भार्गवः ॥ <br>
चस्कंदाथ ननामापि ततो देवेन भाषितः ॥ ७५ ॥ <br>
शुक्रवन्निःसृतोयस्मात्तस्मात्त्वं भृगुनंदन ॥ <br>
कर्मणानेन शुक्रस्त्वं मम पुत्रोसि गम्यताम् ॥ ७६ ॥ <br>
जठरान्निर्गते शुक्रे देवोपि मुमुदेतराम् ॥ <br>
भ्रमञ्छ्रेयोभवद्यन्मे न मृतो जठरे द्विजः ॥ ७७ ॥ <br>
इत्येवमुक्तो देवेन शुक्रोर्कसदृश द्युतिः ॥ <br>
विवेश दानवानीकं मेघमालां यथा शशी ॥ ७८ ॥ <br>
शुक्रोदयान्मुदं लेभे स दानव महार्णवः ॥ <br>
यथा चंद्रोदये हर्षमूर्मिमाली महोदधिः ॥ ७९ ॥ <br>
अंधकांधकहंत्रोर्वै वर्तमाने महाहवे ॥ <br>
इत्थं नाम्नाभवच्छुक्रः स वै भार्गवनंदनः ॥ 4.1.16.८० ॥ <br>
यथा च विद्यां तां प्राप मृतसंजीवनीं पराम् ॥ <br>
शंभोरनुग्रहात्काव्यस्तन्निशामय सुव्रत ॥ ८१ ॥ <br>
॥ गणावूचतुः ॥ ॥ <br>
पुराऽसौ भृगुदायादो गत्वा वाराणसीं पुरीम् ॥ <br>
अंडजस्वेदजोद्भिज्जजरायुज गतिप्रदाम् ॥ ८२ ॥ <br>
संस्थाप्य लिंगं श्रीशंभोः कूपं कृत्वा तदग्रतः ॥ <br>
बहुकालं तपस्तेपे ध्यायन्विश्वेश्वरं प्रभुम् ॥ ८३ ॥ <br>
राजचंपकधत्तूर करवीरकुशेशयैः ॥ <br>
मालती कर्णिकारैश्च कदंबैर्बकुलोत्पलैः ॥ ८४ ॥ <br>
मल्लिकाशतपत्रीभिः सिंदुवारैः सकिंशुकैः ॥ <br>
अशोकैः करुणैः पुष्पैः पुन्नागैर्नागकेसरैः ॥ ८५ ॥ <br>
क्षुद्राभिर्माधवीभिश्च पाटला बिल्वचंपकैः ॥ <br>
नवमल्लीविचिकिलैः कुंदैः समुचुकुंदकैः ॥ ८६ ॥ <br>
मंदारैर्बिल्वपत्रैश्च द्रोणैर्मरुबकैर्बकैः ॥ <br>
ग्रंथिपर्णैर्दमनकैः सुरभूचूतपल्लवैः ॥ ८७ ॥<br>
तुलसी देवगंधारी बृहत्पत्री कुशांकुरैः ॥ <br>
नद्यावर्तैरगस्त्यैश्च सशालैर्देवदारुभिः ॥ ८८ ॥ <br>
कांचनारैः कुरबकैर्दूर्वांकुर कुरंटकैः ॥ <br>
प्रत्येकमेभिः कुसुमैः पल्लवैरपरैरपि ॥८९॥ <br>
पत्रैः शतसहस्रैश्च स समानर्च शंकरम्॥ <br>
पंचामृतैर्द्रोणमितैर्लक्षकृत्वः प्रयत्नतः ॥4.1.16.९०॥ <br>
स्नपयामास देवेशं सुगंधस्नपनैर्बहु ॥ <br>
सहस्रकृत्वो देवेशं चंदनैर्यक्षकर्दमैः ॥९१॥ <br>
समालिलिंप देवेशं सुगंधोद्वर्तनान्यनु ॥ <br>
गीतनृत्योपहारैश्च श्रुत्युक्तस्तुतिभिर्बहुः ॥९२॥  <br>
नाम्नां सहस्रैरन्यैश्च स्तोत्रैस्तुष्टाव शंकरम् ॥ <br>
सहस्रं पंचशरदामित्थं शुक्रः समर्चयन् ॥ ९३ ॥ <br>
यदा देवं नालुलोके मनागपि वरोन्मुखम्॥ <br>
तदान्यं नियमं घोरं जग्राहातीवदुःसहम्॥ ९४॥ <br>
प्रक्षाल्य चेतसो त्यंतं चांचल्याख्यं महामलम् ॥ <br>
भावनावार्भि रसकृदिंद्रियैः सहितस्य च ॥ ९५ ॥ <br>
निर्मलीकृत्य तच्चेतो रत्नं दत्त्वा पिनाकिने ॥<br>
प्रपपौ कणधूमौघं सहस्रं शरदां कविः ॥९६॥ <br>
प्रससाद तदा देवो भार्गवाय महात्मने ॥ <br>
तस्माल्लिंगाद्विनिर्गत्य सहस्रार्काधिकद्युतिः ॥ ९७ ॥ <br>
उवाच च विरूपाक्षः साक्षाद्दाक्षायणीपतिः ॥ <br>
तपोनिधे प्रसन्नोस्मि वरं वरय भार्गव ॥ ९८ ॥ <br>
निशम्येति वचः शंभोरंभोजनयनो द्विजः ॥ <br>
उद्यदानंदसंदोह रोमांचांचित विग्रहः ॥ ९९ ॥ <br>
तुष्टावाष्टतनुं तुष्टः प्रफु ल्ल नयनांचलः ॥ <br>
मौलावंजलिमाधाय वदञ्जयजयेति च ॥ 4.1.16.१०० ॥ <br>
भार्गव उवाच ॥ ॥ <br>
त्वं भाभिराभिरभिभूय तमः समस्तमस्तं नयस्यभिमतानि निशाचराणाम् ॥ <br>
देदीप्यसे मणेगगनेहिताय लोकत्रयस्य जगदीश्वर तन्नमस्ते ॥ १०१ ॥<br>
लोकेतिवेलमतिवेलमहामहोभिर्निर्मासि कौमुदमुदं च समुत्समुद्रम् ॥ <br>
विद्राविताखिलतमाः सुतमोहिमांशो पीयूषपूरपरिपूरित तन्नमस्ते ॥ २ ॥ <br>
त्वं पावने पथि सदागतिरस्युपास्यः कस्त्वां विना भुवनजीवनजीवतीह ॥ <br>
स्तब्धप्रभंजन विवर्धित सर्वजंतोसंतोषिताहि कुलसर्वगतन्नमस्ते ॥ ३ ॥ <br>
विश्वैकपावकनतावकपावकैक शक्तेर्ऋतेऽमृतवतामृतदिव्यकार्यम् ॥ <br>
प्राणित्यदो जगदहो जगदंतरात्मंस्तत्पावक प्रतिपदं शमदं नमस्ते ॥ ४ ॥ <br>
पानीयरूप परमेश जगत्पवित्र चित्रं विचित्रसुचरित्र करोषि नूनम् ॥ <br>
विश्वपवित्रममलं किल विश्वनाथ पानावगाहनत एतदतो नतोस्मि ॥ ५ ॥<br>
आकाशरूप बहिरंतरुतावकाश दानाद्विकस्वरमिहेश्वर विश्वमैतत् ॥ <br>
त्वत्तः सदा सदयसंश्वसिति स्वभावात्संकोचमेति भवतोस्मि नतस्ततस्त्वाम् ॥ ६ ॥ <br>
विश्वंभरात्मक बिभर्ति विभोऽत्रविश्वं को विश्वनाथ भवतोन्य तमस्तमोरे ॥ <br>
तत्त्वां विना न शमिनां हिमजाहिभूषस्तव्योऽपरः परपरप्रणतस्ततस्त्वाम् ॥ ७ ॥ <br>
आत्मस्वरूप तव रूप परंपराभिराभिस्ततं हर चराचर रूपमेतत् ॥ <br>
सर्वांतरात्मनिलयप्रतिरूपरूपनित्यंनतोस्मि परमात्मतनोऽष्टमूर्ते ॥ ८ ॥ <br>
इत्यष्टमूर्तिभि रिमाभिरुमाभिवंद्यवंद्यातिवंद्य भव विश्वजनीनमूर्ते ॥ <br>
एतत्ततं सुविततं प्रणतप्रणीत सर्वाथर्सार्थपरमार्थ ततो नतोस्मि ॥ ९ ॥ <br>
अष्टमूर्त्यष्टकेनेष्टं परिष्टूयेति भार्गवः ॥ <br>
भर्गभूमिमिलन्मौलिः प्रणनाम पुनःपुनः ॥ 4.1.16.११० ॥<br>
इति स्तुतो महादेवो भार्गवेणातितेजसा ॥ <br>
उत्थाप्य भूमेर्बाहुभ्यां धृत्वा तं प्रणतं द्विजम् ॥ ११ ॥ <br>
उवाच दशनज्योत्स्ना प्रद्योतित दिगंतरः ॥ <br>
अनेनात्युग्रतपसा ह्यनन्याचरितेन च ॥ १२ ॥ <br>
लिंगस्थापनपुण्येन लिंगस्याराधनेन च ॥ <br>
चित्तरत्नोपहारेण शुचिना निश्चलेन च ॥१३॥ <br>
अविमुक्त महाक्षेत्रे पवित्राचरणेन च ॥ <br>
त्वां सुताभ्यां प्रपश्यामि तवादेयं न किंचन ॥ १४ ॥ <br>
अनेनैव शरीरेण ममोदरदरीं गतः ॥ <br>
मद्वरेंद्रियमार्गेण पुत्र जन्मत्वमेष्यसि ॥ ।५ ॥ <br>
अन्यं वरं प्रयच्छामि दुष्प्रापं पार्षदैरपि ॥ <br>
हरौ हिरण्यगर्भेपि प्रायशोऽहं जुगोपयाम् ॥ १६ ॥ <br>
मृतसंजीवनी नाम विद्या या मम निर्मला ॥ <br>
तपोबलेन महता मयैव परिनिर्मिता ॥ १७ ॥ <br>
त्वां तां तु प्रापयाम्यद्य मंत्ररूपां महाशुचे ॥ <br>
योग्यता तेऽस्ति विद्यायास्तस्याः शुचितपोनिधे ॥ १८ ॥<br>
यंयमुद्दिश्यनियतमेतामावर्तयिष्यसि ॥ <br>
विद्यां विद्येश्वरश्रेष्ठ स स प्राणिष्यति धुवम् ॥१९॥ <br>
अत्यर्कमत्यग्निं(?) च ते तेजो व्योम्न्यतितारकम् ॥ <br>
देदीप्यमानं भविता ग्रहाणां प्रवरो भव ॥4.1.16.१२०॥ <br>
अभि त्वां ये करिष्यंति यात्रां नार्यो नरोपि वा ॥ <br>
तेषां त्वदृष्टिपातेन सर्वं कार्यं प्रणंक्ष्यति ॥ २१ ॥ <br>
तवोदये भविष्यंति विवाहादीनि सुव्रत ॥ <br>
सर्वाणि धर्मकार्याणि फलवंति नृणामिह ॥ २२ ॥ <br>
सर्वाश्च तिथयो मंदास्तव संयोगतः शुभाः ॥ <br>
तव भक्ता भविष्यंति बहुशुक्रा बहुप्रजाः ॥ २३ ॥<br>
त्वयेदं स्थापितं लिंगं शुक्रेशमिति संज्ञितम् ॥ <br>
येऽर्चयिष्यंति मनुजास्तेषां सिद्धिर्भविष्यति ॥ २४ ॥ <br>
आवर्षं प्रतिशुक्रं ये नक्तव्रतपरा नराः ॥ <br>
त्वद्दिने शुक्रकूपे ये कृतसर्वोदकक्रियाः ॥ २५ ॥ <br>
शुक्रेशमर्चयिष्यंति शृणु तेषां तु यत्फलम् ॥ <br>
अवंध्यशुक्रास्ते मर्त्याः पुत्रवंतोऽतिरेतसः ॥ २६ ॥ <br>
पुंस्त्वसौभाग्यसंपन्ना भविष्यंति न संशयः ॥ <br>
व्यपेतविघ्नास्ते सर्वे जनाः स्युः सुखवासिनः ॥ <br>
इति दत्त्वा वरान्देवस्तत्र लिंगे लयं ययौ ॥२७॥ <br>
गणावूचतुः ॥ ॥ <br>
शुक्रेश्वरस्य ये भक्ताः शुक्रलोके वसंति ते ॥ <br>
विश्वेश्वराद्दक्षिणतः शुक्रेशोस्ति परंतप ॥ २८ ॥ <br>
तस्य दर्शनमात्रेण शुक्रलोके महीयते ॥ <br>
इत्येषा शुक्रलोकस्य स्थितिरुक्ता महामते ॥२९ ॥ <br>
अगस्त्य उवाच ॥ ॥ <br>
इत्थं सधर्मिणि कथां शुक्रलोकस्य सुव्रते ॥ <br>
शृण्वन्नांगारकं लोकमालुलोकेऽथ स द्विजः ॥ 4.1.16.१३० ॥ <br>
इति श्रीस्कांदे महापुराणे चतुर्थे काशीखंडे पूर्वार्धे शुक्रलोकवर्णनं नाम षोडशोऽध्यायः ॥१६॥ <br>
<br>
<br>
</span>
