<span style="font-size: 14pt; line-height: 200%">स्कंद उवाच ॥ ॥ <br>
सदा गृही सुखं भुंक्ते स्त्री लक्षणवती यदि ॥ <br>
अतः सुखसमृद्ध्यर्थमादौ लक्षणमीक्षयेत् ॥ १ ॥ <br>
वपुरावर्तगंधाश्चच्छाया सत्वं स्वरो गतिः ॥ <br>
वर्णश्चेत्यष्टधा प्रोक्ता बुधैर्लक्षणभूमिका ॥ २ ॥ <br>
आपादतलमारभ्य यावन्मौलिरुहं क्रमात् ॥ <br>
शुभाशुभानि वक्ष्यामि लक्षणानि मुने शृणु ॥ ३ ॥ <br>
आदौ पादतलं रेखास्ततोंगुष्ठांगुली नखाः ॥ <br>
पृष्ठगुल्फद्वयं पार्ष्णी जंघे रोमाणि जानुनी ॥ ४ ॥ <br>
ऊरू कटी नितंबस्फिग्भगो जघन बस्तिके ॥ <br>
नाभिः कुक्षिद्वयं पार्श्वोदरमध्य वलित्रयम् ॥ ५ ॥ <br>
रोमाली हृदयं वक्षो वक्षोजद्वयचूचुकम् ॥ <br>
जत्रुस्कंधां सकक्षादोर्मणिबंध करद्वयम् । ६ ॥<br>
पाणिपृष्ठं पाणितलं रेखांगुष्ठांगुली नखाः ॥ <br>
पृष्ठिः कृकाटिका कंठे चिबुकं च हनुद्वयम् ॥ ७ ॥<br>
कपोलौ वक्त्रमधरोत्तरोष्ठौ द्विजजिह्विकाः ॥ <br>
घंटिका तालुहसितं नासिकाक्षुतमक्षिणी ॥ ८ ॥ <br>
पक्ष्म भ्रूकर्णभालानि मौलि सीमंतमौलिजाः ॥ <br>
षष्टिः षडुत्तरायोषिदंगलक्षणसत्खनिः ॥ ९ ॥ <br>
स्त्रीणां पादतलं स्निग्धं मांसलं मृदुलं समम् ॥ <br>
अस्वेदमुष्णमरुणं बहुभोगोचितं स्मृतम् ॥ 4.1.37.१० ॥ <br>
रूक्षं विवर्णं परुषं खंडितप्रतिबिंबकम् ॥ <br>
शूर्पाकारं विशुष्कं च दुःखदौर्भाग्यसूचकम् ॥ ११ ॥ <br>
चक्र स्वस्तिक शंखाब्ज ध्वजमीनातपत्रवत् ॥ <br>
यस्याः पादतले रेखा सा भवेत्क्षितिपांगना ॥ १२ ॥<br>
भवेदखंडभोगायोर्द्ध्वामध्यांगुलिसंगता ॥ <br>
रेखाखु सर्पकाकाभा दुःखदारिद्र्यसूचिका ॥ १३ ॥ <br>
उन्नतो मांसलोंगुष्ठो वर्तुलोतुलभोगदः ॥ <br>
वक्रो ह्रस्वश्च चिपिटः सुखसौभाग्यभंजकः ॥ १४ ॥ <br>
विधवा विपुलेन स्याद्दीर्घांगुष्ठेन दुर्भगा ॥ <br>
मृदवोंगुलयः शस्ता घनावृत्ताः समुन्नताः ॥१५॥ <br>
दीर्घांगुलीभिः कुलटा कृशाभिरतिनिर्धना ॥ <br>
ह्रस्वायुष्या च ह्रस्वाभिर्भुग्नाभिर्भुग्नवर्तिनी ॥ १६ ॥ <br>
चिपिटाभिर्भवेद्दासी विरलाभिर्दरिद्रिणी ॥ <br>
परस्परं समारूढाः पादांगुल्यो भवंति हि ॥ १७ ॥ <br>
हत्वा बहूनपि पतीन्परप्रेष्या तदा भवेत् ॥ <br>
यस्याः पथि समायांत्या रजोभूमेः समुच्छलेत् ॥ १८ ॥ <br>
सा पांसुला प्रजायेत कुलत्रयविनाशिनी ॥ <br>
यस्याः कनिष्ठिका भूमिं न गच्छंत्याः परिस्पृशेत् ॥ १९ ॥ <br>
सा निहत्य पतिं योषा द्वितीयं कुरुते पतिम् ॥ <br>
अनामिका च मध्या च यस्या भूमिं न संस्पृशेत् ॥ 4.1.37.२० ॥ <br>
पतिद्वयं निहंत्याद्या द्वितीया च पतित्रयम् ॥ <br>
पतिहीनत्वकारिण्यौ हीने ते द्वे इमे यदि ॥ २१ ॥ <br>
प्रदेशिनी भवेद्यस्या अंगुष्ठाव्यतिरेकिणी ॥ <br>
कन्यैव कुलटा सा स्यादेष एव विनिश्चयः ॥ २२ ॥<br>
स्निग्धाः समुन्नतास्ताम्रा वृत्ताः पादनखाः शुभाः ॥ २३ ॥ <br>
राज्ञीत्वसूचकं स्त्रीणां पादपृष्ठं समुन्नतम् ॥ <br>
अस्वेदमशिराढ्यं च मसृणं मृदुमांसलम् ॥ २४ ॥ <br>
दरिद्रा मध्यनम्रेण शिरालेन सदाध्वगा ॥ <br>
रोमाढ्येन भवेद्दासी निर्मांसेन च दुर्भगा ॥ २५ ॥ <br>
गूढौ गुल्फौ शिवायोक्तावशिरालौ सुवर्तुलौ ॥ <br>
स्थपुटौ शिथिलौ दृश्यौ स्यातां दौर्भाग्यसूचकौ ॥ २६ ॥ <br>
समपार्ष्णिः शुभा नारी पृथुपार्ष्णिश्च दुर्भगा ॥ <br>
कुलटोन्नतपार्ष्णि स्याद्दीर्घपार्ष्णिश्च दुःखभाक् ॥ २७ ॥ <br>
रोमहीने समे स्निग्धे यज्जंघे क्रमवर्तुले ॥ <br>
सा राजपत्नी भवति विशिरेसुमनोहरे ॥ २८ ॥ <br>
एकरोमा राजपत्नी द्विरोमा च सुखावहा ॥ <br>
त्रिरोमा रोमकूपेषु भवेद्वैधव्यदुःखभाक् ॥ २९ ॥ <br>
वृत्तं पिशितसंलग्नं जानुयुग्मं प्रशस्यते ॥ <br>
निर्मांसं स्वैरचारिण्या दरिद्रा याश्च विश्लथम् ॥ 4.1.37.३० ॥ <br>
विशिरैः करभाकारैरूरुभिर्मसृणैर्घनैः ॥ <br>
सुवृत्तैरोमरहितैर्भवेयुर्भूपवल्लभाः ॥ ३१ ॥ <br>
वैधव्यं रोमशैरुक्तं दौर्भाग्यं चिपिटैरपि ॥ <br>
मध्यच्छिद्रैर्महादुःखं दारिद्र्यं कठिनत्वचैः ॥ ३२ ॥ <br>
चतुर्भिरंगुलैः शस्ता कटिर्विंशतिसंयुतैः ॥ <br>
समुन्नतनितंबाढ्या चतुरस्रा मृगीदृशाम् ॥ ३३ ॥ <br>
विनता चिपिटा दीर्घा निर्मांसासंकटाकटिः ॥ <br>
ह्रस्वा रोमयुता नार्या दुःखवैधव्यसूचिका ॥ ३४ ॥ <br>
नितंबबिंबो नारीणामुन्नतो मांसलः पृथुः ॥ <br>
महाभोगाय संप्रोक्तस्तदन्योऽशर्मणे मतः ॥ ३५ ॥ <br>
कपित्थफलवद्वृत्तौ मृदुलौ मांसलौ घनौ ॥ <br>
स्फिचौ वलिविनिर्मुक्तौ रतिसौख्यविवर्धनौ॥ ३६ ॥<br>
शुभः कमठपृष्ठाभो गजस्कंधोपमो भगः ॥ <br>
वामोन्नतस्तु कन्याजः पुत्रजो दक्षिणोन्नतः ॥३७॥ <br>
आखुरोमा गूढमणिः सुश्लिष्टः संहतः पृथुः ॥ <br>
तुंगः कमलपर्णाभः शुभोश्वत्थदलाकृतिः ॥ ३८ ॥<br>
कुरंगखुररूपोयश्चुल्लिकोदरसन्निभः ॥ <br>
रोमशो विवृतास्यश्च दृश्यनासोतिदुर्भगः ॥ ३९ ॥ <br>
शंखावर्तो भगो यस्याः सा गर्भमिह नेच्छति ॥ <br>
चिपिटः खर्पराकारः किंकरी पददो भगः ॥4.1.37.४०॥। <br>
वंशवेतसपत्राभो गजरोमोच्चनासिकः ॥ <br>
विकटः कुटिलाकारो लंबगल्लस्तथाऽशुभः॥४१॥ <br>
भगस्य भालं जघनं विस्तीर्णं तुंगमांसलम् ॥ <br>
मृदुलं मृदुलोमाढ्यं दक्षिणावर्तमीडितम् ॥ ४२ ॥ <br>
वामावर्तं च निर्मांसं भुग्नवैधव्यसूचकम् ॥ <br>
संकटस्थपुटं रूक्षं जघनं दुःखदं सदा ॥ ४३ ॥ <br>
बस्तिः प्रशस्ता विपुला मृद्वीस्तोकसमुन्नता ॥ <br>
रोमशा च शिराला च रेखांका नैव शोभना ॥ ४४ ॥ <br>
गंभीरा दक्षिणावर्ता नाभी स्यात्सुखसंपदे ॥ <br>
वामावर्ता समुत्ताना व्यक्तग्रंथिर्न शोभना ॥ ४५ ॥ <br>
सूते सुतान्बहून्नारी पृथुकुक्षिः सुखास्पदम् ॥ <br>
क्षितीशं जनयेत्पुत्रं मंडूकाभेन कुक्षिणा ॥ ४६ ॥ <br>
उन्नतेन वलीभाजा सावर्तेनापि कुक्षिणा ॥ <br>
वंध्या प्रव्रजिता दासी क्रमाद्योषा भवेदिह ॥ ४७ ॥<br>
समैः समांसैर्मृदुभिर्योषिन्मग्नास्थिभिः शुभैः ॥ <br>
पार्श्वेः सौभाग्यसुखयोर्निधानं स्यादसंशयम् ॥ ४८ ॥ <br>
यस्यादृश्य शिरे पार्श्वे उन्नते रोमसंयुते ॥ <br>
निरपत्या च दुःशीला सा भवेद्दुःखशेवधिः ॥ ४९ ॥ <br>
उदरेणातितुच्छेन विशिरेण मृदुत्वचा ॥ <br>
योषिद्भवति भोगाढ्या नित्यं मिष्टान्नसेविनी ॥ 4.1.37.५० ॥ <br>
कुंभाकारं दरिद्राया जठरं च मृदंगवत् ॥ <br>
कूष्मांडाभं यवाभं च दुष्पूरं जायते स्त्रियाः ॥ ५१ ॥ <br>
सुविशालोदरी नारी निरपत्या च दुर्भगा ॥ <br>
प्रलंबजठरा हंति श्वशुरं चापि देवरम् ॥ ५२ ॥ <br>
मध्यक्षामा च सुभगा भोगाढ्या सवलित्रया ॥ <br>
ऋज्वी तन्वी च रोमाली यस्याः सा शर्मनर्मभूः ॥ ५३ ॥ <br>
कपिला कुटिला स्थूला विच्छिन्ना रोमराजिका ॥ <br>
चौर वैधव्य दौर्भाग्यं विदध्यादिह योषिताम् ॥ ५४ ॥ <br>
निर्लोमहृदयं यस्याः समं निम्नत्व वर्जितम् ॥ <br>
ऐश्वर्यं चाप्यवैधव्यं प्रियप्रेम च सा लभेत् ॥ ५५ ॥ <br>
विस्तीर्णहृदया योषा पुंश्चली निर्दया तथा ॥ <br>
उद्भिन्नरोमहृदया पतिं हंति विनिश्चितम् ॥ ५६ ॥ <br>
अष्टादशांगुलततमुरः पीवरमुन्नतम् ॥ <br>
सुखाय दुःखाय भवेद्रोमशं विषमं पृथु ॥ ५७ ॥ <br>
घनौ वृत्तौ दृढौ पीनौ समौ शस्तौ पयोधरौ ॥ <br>
स्थूलाग्रौ विरलौ शुष्कौ वामोरूणां न शर्मदौ ॥ ५८ ॥ <br>
दक्षिणोन्नत वक्षोजा पुत्रिणी त्वग्रणीर्मता ॥ <br>
वामोन्नतकुचा सूते कन्यां सौभाग्यसुंदरीम् ॥ ५९ ॥ <br>
अरघट्टघटीतुल्यौ कुचौ दौःशील्यसूचकौ ॥ <br>
पीवरास्यौ सांतरालौ पृथूपांतौ न शोभनौ ॥ 4.1.37.६० ॥ <br>
मूले स्थूलौ क्रमकृशावग्रे तीक्ष्णौ पयोधरौ ॥ <br>
सुखदौ पूर्वकाले तु पश्चादत्यंत दुःखदौ ॥६१॥<br>
सुदृढं चूचुकयुगं शस्तं श्यामं सुवर्तुलम् ॥ <br>
अंतर्मग्नं च दीर्घं च कृशं क्लेशाय जायते ॥ ६२ ॥ <br>
पीवराभ्यां च जत्रुभ्यां धनधान्यनिधिर्वधूः ॥ <br>
श्लथास्थिभ्यां च निम्नाभ्यां विषमाभ्यां दरिद्रिणी ॥ ६३ ॥<br>
अबद्धावनतौ स्कंधावदीर्घावकृशौ शुभौ ॥ <br>
वक्रौ स्थूलौ च रोमाढ्यौ प्रेष्य वैधव्यसूचकौ ॥ ६४ ॥ <br>
निगूढसंधी स्रस्ताग्रौ शुभावंसौ सुसंहतौ ॥ <br>
वैधव्यदौ समुच्चाग्रौ निर्मांसावतिदुःखदौ ॥ ६५ ॥ <br>
कक्षेसु सूक्ष्मरोमे तु तुंगे स्निग्धे च मांसले ॥ <br>
शस्तेन शस्ते गंभीरे शिराले स्वेदमेदुरे ॥ ६६ ॥ <br>
स्यातां दोषौ सुनिर्दोषौ गूढास्थि ग्रंथिकोमलौ ॥ <br>
विशिरौ च विरोमाणौ सरलौ हरिणीदृशाम् ॥ ६७ ॥ <br>
वैधव्यं स्थूलरोमाणौ ह्रस्वौ दौर्भाग्यसूचकौ ॥ <br>
परिक्लेशाय नारीणां परिदृश्यशिरौ भुजौ ॥ ६८ ॥ <br>
अंभोज मुकुलाकारमंगुष्ठांगुलिसंमुखम् ॥ <br>
हस्तद्वयं मृगाक्षीणां बहुभोगाय जायते ॥ ६९ ॥ <br>
मृदुमध्योन्नतं रक्तं तलं पाण्योररंध्रकम् ॥ <br>
प्रशस्तं शस्तरेखाढ्यमल्परेखं शुभश्रियम् ॥ 4.1.37.७० ॥ <br>
विधवा बहुरेखेण विरेखेण दरिद्रिणी ॥ <br>
भिक्षुकी सुशिराढ्येन नारी करतलेन वै ॥ ७१ ॥ <br>
विरोम विशिरं शस्तं पाणिपृष्ठंसमुन्नतम् ॥ <br>
वैधव्यहेतुरोमाढ्यं निर्मांसं स्नायुमत्त्यजेत् ॥ ७२ ॥ <br>
रक्ता व्यक्ता गभीरा च स्निग्धा पूर्णा च वर्तुला ॥ <br>
कररेखांगना याः स्याच्छुभा भाग्यानुसारतः ॥ ७३ ॥ <br>
मत्स्येन  सुभगा नारी स्वस्तिकेन वसुप्रदा॥ <br>
पद्मेन भूपतेः पत्नी जनयेद्भूपतिं सुतम् ॥ ७४ ॥ <br>
चक्रवर्तिस्त्रियाः पाणौ नंद्यावर्तः प्रदक्षिणः ॥ <br>
शंखातपत्रक मठा नृपमातृत्वसूचकाः ॥ ७५ ॥ <br>
तुलामानाकृतीरेखे वणिक्पत्नीत्वहेतुके ॥ <br>
गजवाजिवृषाकाराः करे वामे मृगीदृशाम् ॥ ७६ ॥ <br>
रेखा प्रासादवज्राभा ब्रूयुस्तीर्थकरं सुतम् ॥ <br>
कृषीवलस्य पत्नी स्याच्छकटेन युगेन वा ॥ ७७ ॥ <br>
चामरांकुशकोदंडै राजपत्नी भवेद्ध्रुवम् ॥ <br>
अंगुष्ठमूलान्निर्गत्य रेखा याति कनिष्ठिकाम्॥ ७८ ॥ <br>
यदि सा पतिहंत्री स्याद्दूरतस्तां त्यजेत्सुधीः ॥ <br>
त्रिशूलासिगदाशक्ति दुंदुभ्याकृति रेखया ॥ <br>
नितंबिनी कीर्तिमती त्यागेन पृथिवीतले ॥ ७९ ॥<br>
कंक जंबूक मंडूक वृक वृश्चिक भोगिनः ॥ <br>
रासभोष्ट्र बिडालाः स्युः करस्था दुःखदाः स्त्रियाः ॥ 4.1.37.८० ॥ <br>
शुभदः सरलोंगुष्ठो वृत्तो वृत्तनखो मृदुः ॥ ८१ ॥ <br>
अंगुल्यश्च सुपर्वाणो दीर्घावृत्ताः क्रमात्कृशाः ॥ <br>
चिपिटाःस्थपुटा रूक्षाः पृष्ठरोमयुजोऽशुभाः॥८२ ॥<br>
अतिह्रस्वाः कृशा वक्रा विरला रोगहेतुकाः ॥ <br>
दुःखायांगुलयः स्त्रीणां बहुपर्वसमन्विताः ॥ ८३ ॥ <br>
अरुणाः सशिखास्तुंगाः करजाः सुदृशांशुभाः ॥ <br>
निम्ना विवर्णाः शुक्त्याभाः पीता दारिद्र्यदायकाः ॥ ८४ ॥ <br>
नखेषु बिंदवः श्वेताः प्रायः स्युः स्वैरिणी स्त्रियाः ॥ <br>
पुरुषा अपि जायंते दुःखिनः पुष्पितैर्नखैः ॥ ८५ ॥ <br>
अंतर्निमग्नवंशास्थिः पृष्ठिः स्यान्मांसला शुभा ॥ <br>
पृष्ठेन रोमयुक्तेन वैधव्यं लभते ध्रुवम् ॥ ८६ ॥ <br>
भुग्नेन विनतेनापि सशिरेणापि दुःखिता ॥ <br>
ऋज्वी कृकाटिका श्रेष्ठा समांसा च समुन्नता॥ ८७ ॥ <br>
शुष्का शिराला रोमाढ्या विशाला कुटिलाशुभा॥ <br>
मांसलो वर्तुलः कंठः प्रशस्तश्चतुरंगुलः ॥ ८८ ॥ <br>
शस्ता ग्रीवा त्रिरेखांका त्वव्यक्तास्थिः सुसंहता ॥ <br>
निर्मांसा चिपिटा दीर्घास्थपुटा न शुभप्रदा ॥ ८९ ॥ <br>
स्थूलग्रीवा च विधवा वक्रग्रीवा च किंकरी ॥ <br>
वंध्या द्विचिपिटग्रीवा ह्रस्वग्रीवा च निःसुता ॥4.1.37.९० ॥ <br>
चिबुकंद्वयंगुलं शस्तं वृत्तं पीनं सुकोमलम् ॥ <br>
स्थूलं द्विधा संविभक्तमायतं रोमशं त्यजेत् ॥ ९१ ॥ <br>
हनुश्चिबुकसंलग्ना निर्लोमा सुघनाशुभा ॥ <br>
वक्रा स्थूला कृशा ह्रस्वा रोमशा न शुभप्रदा ॥ ९२ ॥ <br>
शस्तौ कपोलौ वामाक्ष्याः पीनौ वृत्तौ समुन्नतौ ॥ <br>
रोमशौ परुषौ निम्नौ निर्मांसौ परिवर्जयेत् ॥ ९३ ॥ <br>
समं समांसं सुस्निग्धं स्वामोदं वर्तुलं मुखम् ॥ <br>
जनेतृवदनच्छायं धन्यानामिह जायते ॥ ९४ ॥ <br>
पाटलो वर्तुलः स्निग्धो लेखाभूषितमध्यभूः ॥ <br>
सीमंतिनी नामधरो धराजानि प्रियो भवेत् ॥ ९५ ॥ <br>
कृशः प्रलंबः स्फुटितो रूक्षो दौर्भाग्यसूचकः ॥ <br>
श्यावः स्थूलोऽधरोष्ठः स्याद्वैधव्य कलहप्रदः ॥ ९६ ॥<br>
मसृणो मत्तकाशिन्याश्चोत्तरोष्ठः सुभोगदः ॥ <br>
किंचिन्मध्योन्नतोऽरोमा विपरीतो विरुद्धकृत् ॥ ९७ ॥ <br>
गोक्षीरसन्निभाः स्निग्धा द्वात्रिंशद्दशनाः शुभाः ॥ <br>
अधस्तादुपरिष्टाच्च समाः स्तोकसमुन्नताः ॥ ९८ ॥ <br>
पीताः श्यावाश्च दशनाः स्थूलादीर्घाद्विपंक्तयः ॥ <br>
शुक्त्याकाराश्च विरला दुःखदौर्भाग्यकारणम् ॥ ९९ ॥ <br>
अधस्तादधिकैर्दंतैर्मातरं भक्षयेत्स्फुटम् ॥ <br>
पतिहीना च विकटैः कुलटा विरलैर्भवेत् ॥ 4.1.37.१०० ॥ <br>
जिह्वेष्टमिष्टभोक्त्री स्याच्छोणामृद्वी तथासिता ॥ <br>
दुःखाय मध्यसंकीर्णा पुरोभागसविस्तरा ॥ १ ॥ <br>
सितया तोयमरणं श्यामया कलहप्रिया ।<br>
दरिद्रिणी मांसलया लंबयाऽभक्ष्यभक्षिणी ॥ २ ॥ <br>
विशालया रसनया प्रमदातिप्रमादभाक् ॥ <br>
स्निग्धं कोकनदाभासं प्रशस्तं तालुकोमलम् ॥ ३ ॥ <br>
सिते तालुनि वैधव्यं पीते प्रव्रजिता भवेत्॥ <br>
कृष्णेऽपत्यवियोगार्ता रूक्षे भूरिकुटुंबिनी ॥ ४ ॥ <br>
कंठे स्थूला सुवृत्ता च क्रमतीक्ष्णा सुलोहिता ॥ <br>
अप्रलंबा शुभा घंटी स्थूला कृष्णा च दुःखदा ॥ ५ ॥ <br>
अलक्षितद्विजं किंचित्किंचित्फुल्ल कपोलकम् ॥ <br>
स्मितं प्रशस्तं सुदृशामनिमीलितलोचनम् ॥ ६ ॥ <br>
समवृत्तपुटानासा लघुच्छिद्रा शुभावहा ॥ <br>
स्थूलाग्रा मध्यनम्रा च न प्रशस्ता समुन्नता ॥ ७ ॥ <br>
आकुंचितारुणाग्रा च वैधव्यक्लेशदायिनी ॥ <br>
परप्रेष्या च चिपिटा ह्रस्वा दीर्घा कलिप्रिया ॥ ८ ॥ <br>
दीर्घायुः कृत्क्षुतं दीर्घं युगपद्द्वित्रिपिंडितम् ॥ <br>
ललना लोचने शस्ते रक्तांते कृष्णतारके ॥ ९॥ <br>
गोक्षीरवर्णविशदे सुस्निग्धे कृष्णपक्ष्मणी ॥ <br>
उन्नताक्षी न दीर्घायुर्वृत्ताक्षी कुलटा भवेत् ॥ 4.1.37.११० ॥ <br>
मेषाक्षीमहिषाक्षी च केकराक्षी न शोभना ॥ <br>
कामगृहीला नितरां गोपिंगाक्षी सुदुर्वृता ॥ ११ ॥ <br>
पारावताक्षी दुःशीला रक्ताक्षी भर्तृघातिनी ॥ <br>
कोटरा नयना दुष्टा गजनेत्रा न शोभना ॥ १२ ॥ <br>
पुंश्चली वामकाणाक्षी वंध्या दक्षिणकाणिका ॥ <br>
मधुपिंगाक्षी रमणी धनधान्यसमृद्धिभाक् ॥ १३ ॥ <br>
पक्ष्मभिः सुघनैः स्निग्धैः कृष्णैः सूक्ष्मैः सुभाग्यभाक् ॥ <br>
कपिलैर्विरलैः स्थूलैर्निंद्या भवति भामिनी ॥ १४ ॥ <br>
भ्रुवौ सुवर्तुले तन्व्याः स्निग्धे कृष्णे असंहते ॥ <br>
प्रशस्ते मृदुरोमाणौ सुभ्रुवः कार्मुकाकृती ॥ १५ ॥<br>
खररोमा च पृथुला विकीर्णा सरला स्त्रियाः ॥ <br>
न भ्रूः प्रशस्ता मिलिता दीर्घरोमा च पिंगला ॥ १६ ॥ <br>
लंबौ कर्णौ शुभावर्तौ सुखदौ च शुभप्रदौ ॥ <br>
शष्कुलीरहितौ निंद्यौ शिरालौ कुटिलौ कृशौ ॥ १७ ॥ <br>
भालः शिराविरहितो निर्लोमार्धेंदु सन्निभः ॥ <br>
अनिम्नस्त्र्यंगुलो नार्याः सौभाग्यारोग्यकारणम् ॥ १८ ॥ <br>
व्यक्त स्वस्तिकरेखं च ललाटं राज्यसंपदे ॥ <br>
प्रलंबं मस्तकं यस्या देवरं हन्ति सा ध्रुवम् ॥ १९ ॥ <br>
रोमशेन शिरालेन प्रांशुना रोगिणी मता ॥ 4.1.37.१२० ॥ <br>
सीमन्तः सरलः शस्तो मौलिः शस्तः समुन्नतः ॥ <br>
गजकुंभनिभावृत्तैः सौभाग्यैश्वर्यसूचकैः ॥ २१ ॥ <br>
स्थूलमूर्धा च विधवा दीर्घशीर्षा च बंधकी ॥ <br>
विशालेनापि शिरसा भवेद्दौर्भाग्यभाजनम् ॥ २२ ॥ <br>
केशा अलिकुलच्छायाः सूक्ष्माः स्निग्धाः सुकोमलाः ॥ <br>
किंचिदाकुंचिताग्राश्च कुटिलाश्चातिशोभनाः ॥ २३ ॥ <br>
परुषाः स्फुटिताग्राश्च विरलाश्च शिरोरुहाः ॥ <br>
पिंगला लघवो रूक्षा दुःखदारिद्र्यबंधदाः ॥ २४ ॥ <br>
भ्रुवोरन्तर्ललाटे वा मशको राज्यसूचकः ॥ <br>
वामे कपोले मशकः शोणो मिष्टान्नदः स्त्रियाः ॥ २५ ॥ <br>
तिलकं लांछनं वापि हृदि सौभाग्यकारणम् ॥ <br>
यस्या दक्षिणवक्षोजे शोणे तिलकलांछने ॥ २६ ॥ <br>
कन्या चतुष्टयं सूते सूते सा च सुतत्रयम् ॥ <br>
तिलकं लांछनं शोणं यस्या वामे कुचे भवेत् ॥ २७ ॥ <br>
एकं पुत्रं प्रसूयादौ ततः सा विधवा भवेत् ॥ <br>
गुह्यस्य दक्षिणे भागे तिलकं यदि योषितः ॥ २८ ॥ <br>
तदा क्षितिपतेः पत्नी सूते वा क्षितिपं सुतम् ॥ <br>
नासाग्रे मशकः शोणो महिष्या एव जायते॥ २९ ॥ <br>
कृष्णः स एव भर्तृघ्न्याः पुंश्चल्याश्च प्रकीर्तितः ॥ <br>
नाभेरधस्तात्तिलकं मशको लांछनं शुभम् ॥ 4.1.37.१३० ॥ <br>
मशकस्तिलकं चिह्नं गुल्फदेशे दरिद्रकृत ॥ <br>
करे कर्णे कपोले वा कण्ठे वामे भवेद्यदि ॥ ३१ ॥ <br>
एषां त्रयाणामेकं तु प्राग्गर्भे पुत्रदं भवेत् ॥ <br>
भालगेन त्रिशूलेन निर्मितेन स्वयंभुवा ॥ ३२ ॥ <br>
नितंबिनी सहस्राणां स्वामित्वं योषिदाप्नुयात् ॥ <br>
सुप्ता परस्परं यातु दंतान्किटिकिटायते ॥ ३३ ॥ <br>
सुलक्ष्मापि न सा शस्ता या किंचित्प्रलपेत्तथा ॥ <br>
पाणौ प्रदक्षिणावर्तो धर्म्यो वामो न शोभनः ॥ ३४ ॥<br>
नाभौ श्रुतावुरसि वा दक्षिणावर्त ईडितः ॥ <br>
सुखाय दक्षिणावर्तः पृष्ठवंशस्य दक्षिणे ॥ ३५ ॥ <br>
अन्तःपृष्ठं नाभिसमो बह्वायुः पुत्रवर्धनः ॥ <br>
राजपत्न्याः प्रदृश्येत भगमौलौ प्रदक्षिणः ॥ ३६ ॥<br>
सचेच्छकटभंगःस्याद्बह्वपत्यसुखप्रदः ॥ <br>
कटिगो गुह्यवेधेन पत्यपत्यनिपातनः ॥ ३७ ॥ <br>
स्यातामुदरवेधेन पृष्ठावर्तौ न शोभनौ ॥ <br>
एकेन हंति भर्तारं भवेदन्येन पुं श्चली ॥ ३८ ॥ <br>
कण्ठगो दक्षिणावर्तो दुःखवैधव्यहेतुकः ॥ <br>
सीमन्तेथ ललाटे वा त्याज्यो दूरात्प्रयत्नतः ॥ ३९ ॥ <br>
सा पतिं हंति वर्षेण यस्या मध्ये कृकाटिकम्॥ <br>
प्रदक्षिणो वा वामो वा रोम्णामावर्त्तकः स्त्रियाः ॥ 4.1.37.१४० ॥ <br>
एको वा मूर्धनि द्वौ वा वामे वामगती यदि ॥ <br>
आदशाहं पतिघ्नौ तौ  त्याज्यौ दूरात्सुबुद्धिना ॥ ४१ ॥ <br>
कट्यावर्ता च कुलटा नाभ्यावर्ता पतिव्रता ॥ <br>
पृष्ठावर्ता च भर्तृघ्नी कुलटा वाथ जायते ॥ ४२ ॥ <br>
स्कंद उवाच ॥ <br>
सुलक्षणापि दुःशीला कुलक्षण शिरोमणिः ॥ <br>
अलक्षणापि सा साध्वी सर्वलक्षणभूस्तु सा॥ ४३ ॥ <br>
सुलक्षणा सुचारित्रा स्वाधीना पतिदेवता ॥ <br>
विश्वेशानुग्रहादेव गृहे योषिदवाप्यते ॥ ४४ ॥ <br>
अलकृताः स्ववासिन्यो याभिः प्राक्तनजन्मनि ॥ <br>
नानाविधैरलंकारैस्ताः सुरूपा भवंति हि ॥ ४५ ॥ <br>
सुतीर्थेषु वपुर्याभिः क्षयितं वा विहायितम् ॥ <br>
ता लावण्यतरंगिण्यो भवंतीह सुलक्षणाः ॥ ४६ ॥ <br>
अर्चिता जगतां माता याभिर्मृडवधूरिव ॥ <br>
ता भवंति सुचारित्रा योषाः स्वाधीनभ र्तृकाः ॥ ४७॥ <br>
स्वाधीन पतिकानां च सुशीलानां मृगीदृशाम् ॥ <br>
स्वर्गापवर्गावत्रैव सुलक्षण फलं हि तत् ॥ ४८ ॥ <br>
सुलक्षणैः सुचरितैरपि मंदायुषं पतिम् ॥ <br>
दीर्घायुषं प्रकुर्वंति प्रमदाः प्रमदास्पदम् ॥ ४९ ॥<br>
अतः सुलक्षणा योषा परिणेया विचक्षणैः ॥ <br>
लक्षणानि परीक्ष्यादौ हित्वा दुर्लक्षणान्यपि ॥ 4.1.37.१५० ॥ <br>
लक्षणानि मयोक्तानि सुखाय गृहमेधिनाम्॥ <br>
विवाहानपि वक्ष्यामि तन्निबोध घटोद्भव ॥ १५१ ॥ <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे पूर्वार्द्धे स्त्रीलक्षणवर्णनंनाम सप्तत्रिंशोऽध्यायः ॥ ३७ ॥ <br>
<br>
<br>
</span>
