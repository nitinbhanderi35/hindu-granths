<span style="font-size: 14pt; line-height: 200%">॥ अगस्त्य उवाच ॥ ॥ <br>
सर्वज्ञसूनो षड्वक्त्र सर्वार्थकुशल प्रभो ॥ <br>
प्रादुर्भावं निशम्यैषां लिंगानां मुक्तिदायिनाम् ॥ १ ॥ <br>
नितरां परितृप्तोस्मि सुधां पीत्वेव निर्जरः ॥ <br>
ओंकारप्रमुखैर्लिंगैरिदमानंदकाननम्॥२॥ <br>
आनंदमेवजनयेदपि पापजुषामिह ॥<br>
परानंदमहं प्राप्तः श्रुत्वैतल्लिंगकीर्तनम् ॥३॥ <br>
जीवन्मुक्तइवासं हि क्षेत्रतत्त्वश्रुतेरहम् ॥ <br>
स्कंददक्षेश्वरादीनि लिंगानीह चतुर्दश ॥ <br>
यान्युक्तानि समाचक्ष्व तत्प्रभावमशेषतः ॥ ४ ॥ <br>
यो दक्षो गर्हयामास मध्ये देवसभं विभुम् ॥ <br>
स कथं लिंगमीशस्य प्रत्यस्थापयदद्भुतम् ॥५॥ <br>
इति श्रुत्वा शिखिरथः कुंभयोनेरुदीरितम् ॥ <br>
सूत संकथयामास दक्षेश्वर समुद्भवम् ॥६॥ <br>
॥ स्कंद उवाच ॥ <br>
आकर्णय मुने वच्मि कथां कल्मषहारिणीम् ॥ <br>
पुरश्चरणकामोसौ दक्षः काशीं समाययौ ॥ ७ ॥ <br>
छागवक्त्रो विरूपास्यो दधीचि परिधिक्कृतः ॥ <br>
प्रायश्चित्तविधानार्थं सूपदिष्टः स्वयंभुवा ॥ ८ ॥ <br>
एकदा देवदेवस्य सेवार्थं शशिमौलिनः ॥ <br>
कैलासमगमद्विष्णुः पद्मयोनिपुरस्कृतः ॥ ९ ॥ <br>
इंद्रादयो लोकपाला विश्वेदेवा मरुद्गणाः ॥ <br>
आदित्या वसवो रुद्राः साध्या विद्याधरोरगाः ॥ 4.2.87.१० ॥ <br>
ऋषयोऽप्सरसोयक्षा गंधर्वाः सिद्धचारणाः ॥ <br>
तैर्नतो देवदेवेशः परिहृष्टतनूरुहैः ॥११॥ <br>
स्तुतश्च नाना स्तुतिभिः शंभुनापि कृतादराः ॥ <br>
विविशुश्चासनश्रेण्यां तन्मुखासक्तदृष्टयः ॥ १२ ॥ <br>
अथ तेषूपविष्टेषु शंभुना विष्टरश्रवाः ॥ <br>
कृतहस्तपरिस्पर्शमानः पृष्टो महादरम् ॥ १३ ॥ <br>
श्रीवत्सलांछन हरे दैत्यवंशदवानल ॥ <br>
कच्चित्पालयितुं शक्तिस्त्रिलोकीमस्त्यकुंठिता॥ १४ ॥ <br>
दितिजान्दनुजान्दुष्टान्कच्चिच्छासि रणांगणे ॥<br>
अपि कुद्धान्महीदेवान्मामिव प्रतिमन्यसे ॥ १५ ॥ <br>
बाधया रहिता गावः कच्चित्संति महीतले ॥ <br>
स्त्रियः संति हि सुश्रीकाः पतिव्रतपरायणाः ॥ १६ ॥ <br>
विधियज्ञाः प्रवर्तंते पृथिव्यां बहुदक्षिणाः ॥ <br>
निराबाधं तपः कच्चिदस्ति शश्वत्तपस्विनाम् ॥ १७ ॥ <br>
निष्प्रत्यूहं पठंत्येव सांगान्वेदान्द्विजोत्तमाः ॥<br>
महीपालाः प्रजाः कच्चित्पांति त्वमिवकेशव ॥ १८॥ <br>
स्वेषु स्वेषु च धर्मेषु कच्चिद्वर्णाश्रमास्तथा ॥ <br>
निष्ठावंतो हि तिष्ठंति प्रहृष्टेंद्रियमानसाः ॥ १९ ॥<br>
धूर्जटिः परिपृछ्येति हृष्टं वैकुंठनायकम्। <br>
ब्रह्माणं चापि पप्रच्छ ब्राह्मं तेजः समेधते ॥ 4.2.87.२० ॥ <br>
सत्यमस्खलितं कच्चिदस्ति त्रैलोक्यमंडपे ॥ <br>
तीर्थावरोधो न क्वापि केनचित्क्रियते विधे ॥ २१ ॥ <br>
इंद्रादयः सुराः कच्चित्स्वेषु स्वेषु पुरेष्वहो ॥ <br>
राज्यं प्रशासति स्वस्थाः कृष्णदोर्दंडपालिताः ॥ २२ ॥ <br>
प्रत्येकं परिपृच्छयेशः सर्वानित्थं कृतादरान् ॥ <br>
पृष्ट्वा गमनकार्यं च तेषां कृत्वा मनोरथान् ॥ २३ ॥ <br>
विससर्जाथ तान्सर्वान्देवः सौधं समाविशत् ॥ <br>
गतेष्वथ च देवेषु स्वस्व धिष्ण्येषु हृष्टवत् ॥ २४ ॥ <br>
मध्ये मार्गं स चिंतोभूद्दक्षः सत्याः पिता तदा ॥ <br>
अन्यदेवसमानं स मानं प्राप न चाधिकम् ॥ २५ ॥ <br>
अतीव क्षुब्धचित्तोभून्मंदराघाततोऽब्धिवत् ॥ <br>
उवाच च मनस्येतन्महाक्रोधरयांधदृक्॥ २६ ॥ <br>
अतीवगर्वितो जातः सती मे प्राप्य कन्यकाम् ॥ <br>
कस्यचिन्नाप्यसौ प्रायो न कोस्यापि क्वचित्पुनः ॥ २७ ॥ <br>
किं वंश्यस्त्वेष किं गोत्रः किं देशीयः किमात्मकः ॥ <br>
किं वृत्तिः किं समाचारो विपा(षा?)दी वृषवाहनः ॥ २८ ॥ <br>
न प्रायशस्तपस्व्येष क्व तपः क्वास्त्रधारणम् ॥ <br>
न गृहस्थेषु गण्योसौ श्मशाननिलयो यतः ॥ २९ ॥<br>
असौ न ब्रह्मचारी स्यात्कृतपाणिग्रह स्थितिः॥ <br>
वानप्रस्थ्यं कुतश्चास्मिन्नैश्वर्यमदमोहिते ॥4.2.87.३०॥ <br>
न ब्राह्मणोभवत्येष यतो वेदो न वेत्त्यमुम् ॥ <br>
शस्त्रास्त्रधारणात्प्रायः क्षत्रियः स्यान्न सोप्ययम्॥ ३१ ॥ <br>
क्षतात्संत्राणनात्क्षत्रं तत्क्वास्मिन्प्रलयप्रिये ॥ <br>
वैश्योपि न भवेदेष सदा निर्धनचेष्टनः ॥ ३२ ॥<br>
शूद्रोपि न भवेत्प्रायो नागयज्ञोपवीतवान् ॥ <br>
एवं वर्णाश्रमातीतः कोसौ सम्यङ्नकीर्त्यते ॥ ३३ ॥ <br>
सर्वः प्रकृत्या ज्ञायेत स्थाणुः प्रकृतिवर्जितः ॥ <br>
प्रायशः पुरुषोनासावर्धनारीवपुर्यतः ॥ ३४ ॥ <br>
योषापि न भवेदेष यतोसौ श्मश्रुलाननः ॥ <br>
नपुंसकोपि न भवेल्लिंगमस्ययतोर्च्यते ॥ ३५ ॥ <br>
बालोपि न भवत्येष यतोऽयं बहुवार्षिकः॥ <br>
अनादिवृद्धो लोकेषु गीयते चोग्र एष यत् ॥ ३६ ॥ <br>
अतो युवत्वं संभाव्यं नात्र नूनं चिरंतने ॥ <br>
वृद्धोऽपि न भवत्येष जरामरणवर्जितः ॥ ३७ ॥ <br>
ब्रह्मादीन्संहरेत्प्रांते तथापि च न पातकी ॥<br>
पुण्यलेशोपि नास्त्यस्मिन्ब्रह्ममौलिच्छिदिक्रुधा॥ ३८ ॥ <br>
अस्थिनेपथ्यवति च क्व शुचित्वं विवाससि ॥ <br>
किं बहूक्तेन नो किंचिज्ज्ञायतेऽस्य विचेष्टितम् ॥ २९ ॥ <br>
अहो धार्ष्ट्यं महद्दृष्टं जटिलस्याद्य चाद्भुतम् ॥ <br>
यदासनान्नोत्थितोसौ दृष्ट्वा मां श्वशुरं गुरुम् ॥ 4.2.87.४० ॥ <br>
एवंभूता भवंत्येव मातापितृविवर्जिताः ॥ <br>
निर्गुणा अकुलीनाश्च कर्मभ्रष्टा निरंकुशाः ॥ ४१ ॥ <br>
स्वच्छंदचारिणोऽनाथाः सर्वत्र स्वाभिमानिनः ॥ <br>
अकिंचना अपिप्रायस्तथापीश्वरमानिनः ॥ ४२ ॥ <br>
जामातॄणां स्वभावोयं प्रायशो गर्वभाजनम् ॥ <br>
किंचिदैश्वयर्मासाद्य भवत्येव न संशयः ॥ ४३ ॥ <br>
द्विजराजः स गर्विष्ठो रोहिणीप्रेमनिर्भरः ॥ <br>
कृत्तिकादिषु चास्नेही मया शप्तः क्षयीकृतः ॥ ४४ ॥ <br>
अस्याहं गर्वसर्वस्वं हरिष्याम्येव शूलिनः ॥ <br>
यथावमानितश्चाहमनेनास्य गृहं गतः ॥ ४५ ॥ <br>
तथास्याहं करिष्यामि मानहानिं च सर्वतः ॥ <br>
संप्रधार्येति बहुशः स तु दक्षः प्रजापतिः ॥ ४६ ॥ <br>
प्राप्य स्वभवनं देवानाजुहाव सवासवान् ॥ <br>
अहं यियक्षुर्यूयं मे यज्ञसाहाय्यकारिणः ॥ ४७ ॥ <br>
भवंतु यज्ञसंभारानानयंतु त्वरान्विताः ॥<br>
श्वेतद्वीपमथो गत्वा चक्रे चक्रिणमच्युतम् ॥ ४८ ॥ <br>
महाक्रतूपद्रष्टारं यज्ञपूरुषमेव च ॥ <br>
तस्यर्त्विजोभवन्सर्व ऋषयो ब्रह्मवादिनः ॥ ४९ ॥ <br>
प्रावर्तत ततस्तस्य दक्षस्य च महाध्वरः ॥ <br>
दृष्ट्वा देवनिकायांश्च तस्मिन्दक्ष महाध्वरे ॥ 4.2.87.५० ॥ <br>
अनीश्वरांस्ततो वेधा व्याजं कृत्वा गृहं ययौ ॥ <br>
दधीचिरथ संवीक्ष्य सर्वांस्त्रैलोक्यवासिनः ॥ ५१ ॥<br>
दक्षयज्ञे समायातान्सतीश्वरविवर्जितान् ॥ <br>
प्राप्तसंमानसंभारान्वासोलंकृतिपूर्वकम् ॥५२ ॥  <br>
दक्षस्य हि शुभोदर्कमिच्छन्प्रोवाच चेति वै ॥ ॥ <br>
दधीचिरुवाच ॥ <br>
दक्षप्रजापते दक्ष साक्षाद्धातृस्वरूपधृक् ॥ ५३ ॥ <br>
न चास्ति तव सामर्थ्यं क्वापि कस्यापि निश्चितम् ॥ <br>
यादृशः क्रतुसंभारस्तव चेह समीक्ष्यते ॥ ५४ ॥ <br>
न तादृङ्नेदसि प्रायः क्वापि ज्ञातो महामते ॥ <br>
क्रतुस्तु नैव कर्तव्यो नास्ति क्रतुसमो रिपुः ॥ ५५ ॥ <br>
कर्तव्यश्चेत्तदाकार्यः स्याच्चेत्संपत्ति रीदृशी ॥ <br>
साक्षादग्निः स्वयं कुंडे साक्षादिंद्रादिदेवताः ॥५६॥ <br>
साक्षाच्च सर्वे मंत्रा वै साक्षाद्यज्ञपुमानसौ ॥ <br>
आचार्यपदवीमेष देवाचार्यः स्वयं चरेत् ॥ <br>
साक्षाद्ब्रह्मा स्वयं चैष भृगुर्वै कर्मकांडवित् ॥ ५७ ॥ <br>
अयं पूषा भगस्त्वेष इयं देवी सरस्वती ॥ <br>
एते च सर्वदिक्पाला यज्ञरक्षाकृतः स्वयम् ॥ ५८॥ <br>
त्वं च दीक्षां शुभां प्राप्तो देव्या च शतरूपया ॥ <br>
जामाता त्वेष ते धर्मः पत्नीभिर्दशभिः सह ॥ ५९ ॥ <br>
स्वयमेव हि कुर्वीत धर्मकार्यं प्रयत्नतः ॥ <br>
ओषधीनामयं नाथस्तव जामातृषूत्तमः ॥ 4.2.87.६० ॥ <br>
सप्तविंशतिभिः सार्धं पत्नीभिस्तव कार्यकृत् ॥ <br>
ओषधीः पूरयेत्सर्वा द्विजराजो महासुधीः ॥६१॥ <br>
दीक्षितो राजसूयस्य दत्तत्रैलोक्यदक्षिणः ॥  <br>
मारीचः कश्यपश्चासौ प्रजापतिषु सत्तमः ॥ <br>
त्रयोदशमिताभिश्च भार्याभिस्तव कार्यकृत् ॥ ६२ ॥ <br>
हविः कामदुघा सूते कल्पवृक्षः समित्कुशान् ॥ <br>
दारुपात्राणि सर्वाणि शकटं मंडपादिकम् ॥ ६३ ॥ <br>
विश्वकर्माप्यलंकारान्कुरुतेभ्यागतर्त्विजाम् ॥ <br>
वसूनि चाऽपि वासांसि  वसवोष्टौ ददत्यपि ॥ ६४ ॥ <br>
स्वयंलक्ष्मीरलंकुर्याद्यावै चात्र सुवासिनीः ॥ ६५ ॥ <br>
सर्वे सुखाय मे दक्ष वीक्षमाणस्य सर्वतः ॥ <br>
एकं दुःखाकरोत्येव यत्त्वं विस्मृतवानसि ॥ ६६ ॥ <br>
जीवहीनो यथा देहो भूषितोपि न शोभते ॥ <br>
तथेश्वरं विना यज्ञः श्मशानमिव लक्ष्यते ॥ ६७ ॥ <br>
इत्थं दधीचिवचनं श्रुत्वा दक्षः प्रजापतिः ॥ <br>
भृशं जज्वाल कोपेन हविषा कृष्णवर्त्मवत् ॥ ६८ ॥ <br>
पूर्वस्तुत्याति संहृष्टो दृष्टो योसौ दधीचिना ॥ <br>
स एव चापि कोपाग्निमुद्वमन्वीक्षितो मुखात् ॥ ६९ ॥<br>
&nbsp;प्रत्युवाचाथ तं विप्रं वेपमानांगयष्टिकः ॥ <br>
दक्षः प्रजापती रोषाज्जिघांसुरिव तं द्विजम् ॥ 4.2.87.७० ॥ <br>
॥ दक्ष उवाच ॥ ॥ <br>
ब्राह्मणोसि दधीचे त्वं किं करोमि तवात्र वै ॥ <br>
दीक्षामहमहो प्राप्तः कर्तुं नायाति किंचन ॥ ७१ ॥ <br>
भवान्केन समाहूतो यदत्रागान्महाजडः   ॥ <br>
आगतोपि हि केन त्वं पृष्ट इत्थं प्रब्रवीषि यत् ॥ ७२ ॥<br>
सर्वमंगलमांगल्यो यत्र श्रीमानयं हरिः ॥ <br>
स्वयं वै यज्ञपुरुषः स मखः किं श्मशानवत् ॥ ७३ ॥ <br>
यत्र वज्रधरः शक्रः शतयज्ञैकदीक्षितः ॥ <br>
त्रयस्त्रिंशतिकोटीनाममराणां पतिः स्वयम् ॥ ७४ ॥ <br>
तं त्वंचोपमिमीषेमुं श्मशानेन महामखम् ॥ <br>
धर्मराट्च स्वयं यत्र धर्माधर्मैककोविदः ॥ ७५ ॥ <br>
श्रीदोस्ति यत्र श्रीदाता साक्षाद्यत्राशुशुक्षणिः ॥ <br>
तं यज्ञमुपमासि त्वममंगलभुवातया ॥ ७६ ॥ <br>
देवाचार्यः स्वयं यत्र क्रतोराचार्यतागतः ॥ <br>
अभिमानवशात्तं त्वमाख्यासि पितृकाननम् ॥ ७७ ॥ <br>
यत्रार्त्विज्यं भजंतेऽमी वसिष्ठप्रमुखर्षयः ॥ <br>
तमध्वरं समाचक्षे मंगलेतरभूमिवत् ॥ ७८ ॥ <br>
निशम्येति मुनिः प्राह दधीचिर्ज्ञानिनां वरः ॥ <br>
सर्वमंगलमांगल्यो भवेद्यज्ञपुमान्हरिः ॥ ७९ ॥ <br>
तथापि शांभवी शक्तिर्वेदे विष्णुः प्रपठ्यते ॥ <br>
वामांगं स्रष्टुराद्यस्य हरिस्तदितरद्विधिः ॥ 4.2.87.८० ॥ <br>
दीक्षितो योश्वमेधानां शतस्य कुलिशायुधः ॥ <br>
दुर्वाससा क्षणेनापि नीतो निःश्रीकतां हि सः ॥ ८१ ॥ <br>
पुनराराध्य भूतेशं प्रापैकाममरावतीम् ॥ <br>
यस्त्वया धर्मराजोत्र कथितः क्रतुरक्षकः ॥ ८२ ॥ <br>
बलं तस्याखिलैर्ज्ञातं श्वेतं पाशयतः पुरा ॥ <br>
धनदस्त्र्यंबकसखस्तच्चक्षुश्चाशुशुक्षणिः ॥ ८३ ॥ <br>
पार्ष्णिग्राह्यभवद्रुद्रो देवाचार्यस्य वै तदा ॥ <br>
यदा तारामधार्षीत्स द्विजराजोऽतिसुंदरीम् ॥ ८४ ॥<br>
तं विदंति वसिष्ठाद्यास्तवार्त्विज्यं भजंति ये   ॥ <br>
एको  रुद्रो न द्वितीयः संविदाना अपीति हि ॥ ८५॥ <br>
प्रावर्तंतर्षयोन्येपि गौरवात्तव ते क्रतौ ॥ <br>
यदि मे ब्राह्मणस्यैकं शृणोषि वचनं हितम् ॥ ८६ ॥ <br>
तदा क्रतुफलाधीशं विश्वेशं त्वं समाह्वय ॥ <br>
विना तेन क्रतुरसौ कृतोप्यकृत एव हि ॥ ८७ ॥ <br>
सति तस्म्निमहादेवे विश्वकर्मैकसाक्षिणि ॥ <br>
तवापि चैषा सर्वेषां फलिष्यंति मनोरथाः ॥ ८८ ॥ <br>
यथा जडानि बीजानि न फलंति स्वयं तथा ॥ <br>
जडानि सर्वकर्माणि न फलंतीश्वरं विना ॥ ८९ ॥ <br>
अर्थहीना यथा वाणी धर्महीना यथा तनुः ॥ <br>
पतिहीना यथा नारी शिवहीना तथा क्रिया ॥ ॥ 4.2.87.९० ॥ <br>
गंगाहीना यथा देशाः पुत्रहीना यथा गृहाः ॥ <br>
दानहीना यथा संपच्छिवहीना तथा क्रिया ॥ ९१ ॥ <br>
मंत्रिहीनं यथा राज्यं श्रुतिहीना यथा द्विजाः ॥ <br>
योषा हीनं यथा सौख्यं शिवहीना तथा क्रिया ॥ ९२ ॥<br>
दर्भहीना यथा संध्या तिलहीनं च तर्पणम् ॥ <br>
हविर्हीनो यथा होमः शिवहीना तथा क्रिया ॥ ९३ ॥<br>
इत्थं दधीचिनाख्यातं जग्राह वचनं न तत् ॥ <br>
दक्षो दक्षोपि तत्रैव शंभोर्माया विमोहितः॥ ९४ ॥ <br>
प्रोवाच च भृशं क्रुद्धः का चिंता तव मे क्रतोः ॥ <br>
क्रतुमुख्यानि सर्वाणि यानि कर्माणि सर्वतः ॥ ९५ ॥ <br>
तानि सिद्ध्यंति नियतं यथार्थकरणादिह ॥ <br>
अयथार्थविधानेन सिद्ध्येत्कर्मापि नेशितुः ॥ ९६ ॥ <br>
स्वकर्मसिद्धये चाथ सर्व एव हि चेश्वरः ॥ <br>
ईश्वरः कर्मणां साक्षी यत्त्वयापीति भाषितम् ॥ ९७ ॥ <br>
तत्तथास्तु परं साक्षी नार्थं दद्याच्च कुत्रचित् ॥ ९८ ॥ <br>
जडानि सर्वकर्माणि न फलंतीश्वरं विना ॥ <br>
यदुक्तं भवता तत्राप्यहो दृष्टांतयाम्यहम् ॥ ९९ ॥ <br>
जडान्यपि च बीजानि कालं संप्राप्यवात्मनः ॥ <br>
अंकूरयंति कालाच्च पुष्प्यंति च फलंति च ॥ 4.2.87.१०० ॥ <br>
विनापीशं तथा कर्म स्वयं कालात्फलत्यहो ॥ <br>
किमीश्वरेण तेनात्र महामंगलमूर्तिना ॥ १ ॥ <br>
॥ दधीचिरुवाच ॥ ॥ <br>
यथार्थकरणात्सिद्धमपि कार्यं कदाचन ॥ <br>
ईश्वरप्रातिकूल्याच्च सिद्धमेवाशु नश्यति ॥ २ ॥ <br>
ईश्वरेच्छा बलात्कर्म कृतमप्यविधानतः ॥ <br>
संसिद्ध्येत्तदधीनाश्च कथं सर्व इहेश्वराः ॥ ३ ॥<br>
सामान्यसाक्षिवन्नेशः सर्वेषां सर्वकर्मणाम् ॥ <br>
साक्षीभवेदसंदिग्धः फलस्य प्रतिभूरपि ॥ ४ ॥ <br>
भूजलादिस्वरूपेण बीजमाविश्यसर्वकृत् ॥ <br>
स्वयं कालस्वरूपेण विदध्यादंकुरोदयम् ॥ ५ ॥ <br>
यत्त्वयोक्तं विनापीशं काले कर्मफलेत्स्वयम् ॥ <br>
स एव कालो भगवान्सर्वकर्ता महेशिता ॥ ६ ॥ <br>
अन्यच्च भवता प्रोक्तं तदेकं तथ्यमेव तत् ॥ <br>
किमीश्वरेण तेनात्र महामंगलमूर्तिना ॥ ७ ॥ <br>
ये महांतो भवंत्येव ये च मंगलमूर्तयः ॥ <br>
ईश्वराख्या च येष्वस्ति किं तैरत्र तवांतिके ॥ ८ ॥ <br>
उत्तरादुत्तरं चेति प्रत्युत्तरयति द्विजे ॥ <br>
दधीचौ चुक्रुधेऽत्यंतं दक्षोगर्वातिसुश्रिया ॥ ९ ॥ <br>
आदिदेश समीपस्थानालोक्य परितस्त्विति ॥ <br>
ब्राह्मणापसदं चामुं परिदूरयताशु वै ॥ 4.2.87.११० ॥ <br>
अमुष्मादध्वरश्रेष्ठादवरिष्ठमनोगतम् ॥ <br>
इत्थं दधीचिराकर्ण्य प्रोवाच प्रहसन्निव ॥ ११ ॥ <br>
किं मां दूरयसे मूढ दूरीभूतो भवानपि ॥ <br>
सर्वेभ्यो मंगलेभ्यश्च सर्वैरेभिः समं ध्रुवम् ॥ १२ ॥<br>
अकांडे क्रोधजो दंडस्तव मूर्ध्नि पतिष्यति ॥ <br>
महेशितुस्त्रिजगती परिशास्तुः प्रजापते ॥ १३ ॥ <br>
इत्युक्त्वा निर्जगामाशु यज्ञवाटात्ततो द्विजः ॥ <br>
तस्मिन्निर्याति निर्यातो दुर्वासाश्च्यवनो भवान् ॥ १४ ॥ <br>
उत्तंक उपमन्युश्च ऋचीकोद्दालकावपि ॥ <br>
मांडव्यो वामदेवश्च गालवो गर्गगौतमौ ॥१५॥ <br>
शिवतत्त्वविदोन्येपि दक्षयज्ञाद्विनिर्ययुः ॥ <br>
गते दधीचौ सानंदं प्रावर्तत महामखः ॥१६॥ <br>
ये स्थिता ब्राह्मणास्तत्र तेभ्यो द्विगुण दक्षिणाम् ॥ <br>
प्रादात्प्रजापतिर्दक्षस्त्वन्येभ्योप्यधिकं वसु ॥ ॥ १७ ॥ <br>
सर्वे जामातरस्तेन तोषिता भूरिशोधनैः ॥ <br>
कन्याश्चालंकृताः सर्वा महाविभवविस्तरैः ॥१८॥ <br>
ऋषिपत्न्योपि बहुशो देवपत्न्योप्यनेकशः ॥ <br>
तथा पुरांगनाः सर्वास्तेन मानभुवः कृताः ॥ १९ ॥ <br>
ब्रह्मघोषेण तारेण व्योमशब्दगुणं स्फुटम् ॥ <br>
कारितं तेन दक्षेण विप्राणां हृष्टचेतसाम् ॥ 4.2.87.१२० ॥ <br>
अग्निर्मंदाग्निरभवत्तस्मिञ्जुह्वति दीक्षिते ॥ <br>
हविः परिमलेनैव परितृप्ता दिगंगनाः ॥ २१ ॥ <br>
स्वाहाकारैर्वषट्कारैः सुरा जाताः पिचंडिलाः ॥ <br>
रचिता गिरयस्तेन सदन्नानां पदेपदे ॥२२॥ <br>
घृतकुल्याः कृतास्तेन मधुकुल्याः सहस्रशः ॥ <br>
महासरांसि पयसां द्रप्सस्यापि महाह्रदाः ॥ २३ ॥ <br>
राशयश्च दुकूलानां रत्नानां शिखराणि च ॥ <br>
यज्ञवाटस्य वसुधा स्वर्णरूप्यमयीकृता ॥ २४ ॥ <br>
न लभ्यंते क्रतौ तस्य मार्गिता अपि मार्गणाः ॥ <br>
हृष्टाः पुष्टाः समभवन्नपि तत्परिचारकाः ॥ २५ ॥ <br>
ध्वनिर्मंगलगीतानां व्यानशे गगनांगणम् ॥ <br>
जहृषे चाप्सरोवृंदैर्गंधर्वैर्मुमुदेतराम् ॥ २६ ॥ <br>
विद्याधरैर्ननंदे च वसुधा ववृधे भृशम् ॥ <br>
महाविभवसंभारे तस्मिन्दाक्षे महाक्रतौ ॥<br>
इत्थं प्रवृत्तेऽथ मुनिः कैलासं नारदो ययौ ॥१२७॥ <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंड उत्तरार्धे दक्षयज्ञप्रादुर्भावोनाम सप्ताशीतितमोऽध्यायः ॥ ८७॥ ॥ छ ॥ ॥ <br>
<br>
</span>
