<span style="font-size: 14pt; line-height: 200%">॥ स्कंद उवाच ॥ ॥ <br>
पुनर्ददर्श तन्वंगी चित्रपट्यां घटोद्भव ॥<br>
स्वर्गद्वारात्पुरोभागे श्रीमतीं मणिकर्णिकाम् ॥ १ ॥ <br>
संसारसर्पदष्टानां जंतूनां यत्र शंकरः ॥ <br>
अपसव्येन हस्तेन ब्रूते ब्रह्मस्पृशञ्छ्रुतिम् ॥ २ ॥ <br>
न कापिलेन योगेन न सांख्येन न च व्रतैः ॥ <br>
या गतिः प्राप्यते पुंभिस्तां दद्यान्मोक्षभूरियम् ॥ ३ ॥ <br>
वैकुंठे विष्णुभवने विष्णुभक्तिपरायणाः ॥ <br>
जपेयुः सततं मुक्त्यै श्रीमतीं मणिकर्णिकाम् ॥४॥ <br>
हुत्वाग्निहोत्रमपि च यावज्जीवं द्विजोत्तमाः ॥ <br>
अंते श्रयंते मुक्त्यै यां सेयं श्रीमणिकर्णिका ॥ ५ ॥ <br>
वेदान्पठित्वा विधिवद्ब्रह्मयज्ञरता भुवि ॥ <br>
यां श्रयंति द्विजा मुक्त्यै सेयं श्रीमणिकर्णिका ॥ ६ ॥ <br>
इष्ट्वा क्रतूनपि नृपा बहून्पर्याप्तदक्षिणान् ॥ <br>
श्रयंते श्रेयसे धन्याः प्रांतेऽधिमणिकर्णिकम् ॥ ७ ॥ <br>
सीमंतिन्योपि सततं पतिव्रतपरायणाः ॥ <br>
मुक्त्यै पतिमनुव्रज्य श्रयंति मणिकर्णिकाम् ॥ ८ ॥ <br>
वैश्या अपि च सेवंते न्यायोपार्जितसंपदः ॥ <br>
धनानि साधुसात्कृत्वा प्रांते श्रीमणिकर्णिकाम्॥ ९ ॥<br>
त्यक्त्वा पुत्रकलत्रादि सच्छूद्रा न्यायमार्गगाः ॥ <br>
निर्वाणप्राप्तये चैनां भजेयुर्मणिकर्णिकाम् ॥ 4.1.34.१० ॥ <br>
यावज्जीवं चरंतोपि ब्रह्मचर्य जितेंद्रियाः ॥ <br>
निःश्रेयसे श्रयंत्येनां श्रीमतीं मणिकार्णकाम् ॥ ११ ॥ <br>
अतिथीनपि संतर्प्य पंचयज्ञरता अपि ॥ <br>
गृहस्थाश्रमिणो नेमां त्यजेयुर्मणिकर्णिकाम् ॥१२॥ <br>
वानप्रस्थाश्रमयुजो ज्ञात्वा निर्वाणसाधनम् ॥ <br>
सन्नियम्येंद्रियग्रामं मणिकर्णीमुपासते ॥ १३ ॥ <br>
अनन्यसाधनां मुक्तिं ज्ञात्वा शास्त्रैरनेकधा ॥ <br>
मुमुक्षुभिस्त्वेकदंडैः सेव्यते मणिकर्णिका ॥ १४ ॥ <br>
दंडयित्वा मनोवाचं कायं नित्यं त्रिदंडिनः ॥ <br>
नैःश्रेयसीं श्रियं प्राप्तुं श्रयंते मणिकर्णिकाम् ॥ १५ ॥ <br>
संन्यस्ताखिलकर्माणो दंडयित्वा चलं मनः ॥ <br>
एकदंडव्रता मुक्त्यै भजेयुर्मणिकर्णिकाम् ॥ १५ ॥ <br>
शिखी मुंडी जटी वापि कौपीनी वा दिगंबरः ॥ <br>
मुमुक्षुः को न सेवेत मुक्तिदां मणिकर्णिकाम् ॥१७॥ । <br>
तपःकर्तुं न शक्ता ये दानं वा दातुमक्षमाः ॥ <br>
योगाभ्यास विहीना ये तेषामेषा विमुक्तिदा ॥ १- ॥ <br>
संत्युपायाः सहस्रं तु मुक्तये न तथा मुने ॥ <br>
हेलयैषा यथा दद्यान्निर्वाणं मणिकर्णिका ॥ १९ ॥ <br>
अनशनव्रतभृते त्रिकालाभ्यवहारिणे ॥ <br>
प्रांते दद्यात्समां मुक्तिमुभाभ्यां मणिकर्णिका ॥ 4.1.34.२० ॥ <br>
यथोक्तमाचरेदेको निष्ठा पाशुपतंव्रतम् ॥ <br>
निरंतरं स्मरेदेको हृद्येनां मणिकर्णिकाम् ॥ २१ ॥ <br>
दृष्टात्र वपुषः पाते द्वयोश्च सदृशी गतिः ॥ <br>
तस्मात्सर्वविहायाशु सेव्यैषा मणिकर्णिका ॥ ॥ २२ ॥ <br>
स्वर्गद्वारे विशेयुर्ये विगाह्य मणिकर्णिकाम् ॥ <br>
तेषां विधूतपापानां कापि स्वर्गो न दूरतः ॥ २३ ॥ <br>
स्वर्गद्वाः  स्वर्गभूरेषा मोक्षभूर्मणिकर्णिका ॥ <br>
स्वर्गापवर्गावत्रैव नोपरिष्टान्न चाप्यधः ॥२४॥ <br>
दत्त्वा दानान्यनेकानि विगाह्य मणिकर्णिकाम् ॥ <br>
स्वर्गद्वारं प्रविष्टा ये न ते निरयगामिनः ॥२५॥<br>
स्वर्गापवर्गयोरर्थः कोविदैश्च निरूपितः ॥ <br>
स्वर्गः सुखं समुद्दिष्टमपवर्गो महासुखम् ॥ २६ ॥<br>
मणिकर्ण्युपविष्टस्य यत्सुखं जायते सतः ॥ <br>
सिंहासनोपविष्टस्य तत्सुखं क्व शतक्रतोः ॥ २७ ॥ <br>
महासुखं यदुद्दिष्टं समाधौ विस्मृतात्मनाम् ॥ <br>
श्रीमत्यां मणिकर्ण्यां तत्सहजेनैव जायते ॥ २८ ॥ <br>
स्वर्गद्वारात्पुरोभागे देवनद्याश्च पश्चिमे ॥ <br>
सौभाग्यभाग्यैकनिधिः काचिदेका महास्थली ॥ २९ ॥ <br>
यावंतो भास्वतः स्पर्शाद्भासंते सैकताः कणाः ॥ <br>
तावंतो द्रुहिणा जग्मुर्नैत्येषा मणिकर्णिका ॥ 4.1.34.३० ॥ <br>
संति तीर्थानि तावंति परितो मणिकर्णिकाम् ॥ <br>
यावद्भिस्तिलमात्रापि न भूमिर्विरलीकृता ॥ ३१ ॥ <br>
यदन्वये कोपि मुक्तः संप्राप्य मणिकर्णिकाम् ॥ <br>
तद्वंश्यास्तत्प्रभावेण मान्याः स्वर्गौकसामपि ॥ ३२॥ <br>
तर्पिताः पितरो येन संप्राप्य मणिकर्णिकाम्॥ <br>
सप्तसप्त तथा सप्त पूर्वजास्तेन तारिताः ॥ ३३ ॥ <br>
आमध्याद्देवसरित आ हरिश्चंद्रमडपात् ॥ <br>
आ गंगा केशवादा च स्वर्द्वारान्मणिकर्णिका ॥ ॥ ३४ ॥ <br>
एतद्रजःकणतुलां त्रिलोक्यपि न गच्छति ॥ <br>
एतत्प्राप्त्यै प्रयतते त्रिलोकस्थोऽखिलो भवी ॥३५॥ <br>
कलावती चित्रपटीं पश्यंतीत्थं मुहुर्मुहुः ॥ <br>
ज्ञानवापीं ददर्शाथ श्रीविश्वेश्वरदक्षिणे ॥ ३६ ॥ <br>
यदंबुसततं रक्षेद्दुर्वृत्ताद्दंडनायकः ॥ <br>
संभ्रमो विभ्रमश्चासौ दत्त्वा भ्रातिं गरीयसीम् ॥ ३७ ॥ <br>
योष्टमूर्तिर्महादेवः पुराणे परिपठ्यते ॥ <br>
तस्यैषांबुमयी मूर्तिर्ज्ञानदा ज्ञानवापिका॥ ३८ ॥ <br>
नेत्रयोरतिथीकृत्य ज्ञानवापी कलावती ॥ <br>
कदंबकुसुमाकारां बभार क्षणतस्तनुम् ॥ ॥ ३९ ॥ <br>
अंगानि वेपथुं प्रापुः स्विन्ना भालस्थली भृशम् ॥ <br>
हर्षवाष्पांबुकलिले जाते तस्या विलोचने ॥ 4.1.34.४० ॥ <br>
तस्तंभ गात्रलतिका मुखवैवर्ण्यमाप च ॥ <br>
स्वरोथ गद्गदो जातो व्यभ्रंशत्तत्करात्पटी ॥ ४१ ॥<br>
साक्षणं स्वं विसस्मार काहं क्वाहं न वेत्ति च ॥ <br>
सौषुप्तायां दशायां च परमात्मेव निश्चला ॥ ४२ ॥ <br>
अथ तत्परिचारिण्यस्त्वरमाणा इतस्ततः ॥ <br>
किं किं किमेतदेतत्किं पृच्छंति स्म परस्परम् ॥ ४३ ॥ <br>
तदवस्थां समालोक्य तां ताश्चतुरचेतसः ॥ <br>
विज्ञाय सात्त्विकैर्भावैरिदमूचूः परस्परम् ॥ ४४ ॥ <br>
भवांतरे प्रेमपात्रमेतयैक्षितु किंचन ॥ <br>
चिरात्तेन च संगत्य सुखमूर्च्छामवाप ह ॥ ४५ ॥ <br>
अथनेत्थं कथमियमकांडात्पर्यमूमुहत् ॥ <br>
प्रेक्षमाणा रहश्चित्रपटीमति पटीयसीम्॥४६॥ <br>
तन्मोहस्य निदानं ताःसम्यगेव विचार्य च ॥ <br>
उपचेरुर्महाशांतैरुपचारैरनाकुलम् ॥ ४७ ॥ <br>
काचित्तां वीजयांचक्रे कदलीतालवृंतकैः ॥ <br>
बिसिनीवलयैरन्या धन्यां तां पर्यभूषयत् ॥ ४८ ॥ <br>
अमंदैश्चंदनरसैरभ्यषिंचदमुं परा ॥ <br>
अशोकपल्लवैरस्याः काचिच्छोकमनीनशत् ॥ ४९ ॥ <br>
धारामंडपधारांबुसीकरैस्तत्तनूलताम् ॥ <br>
इष्टार्थविरहग्लानां सिंचयामास काचन ॥ 4.1.34.५० ॥ <br>
जलार्द्रवाससा काचिदेतस्यास्तनुमावृणोत् ॥ <br>
कर्पूरक्षोदजालेपैरन्यास्तामन्वलेपयन् ॥ ५१ ॥ <br>
पद्मिनीदलशय्या च काचित्यरचयन्मृदुम् ॥ <br>
काचित्कुलिशनेपथ्यं दूरीकृत्य तदंगतः ॥ ५२ ॥ <br>
मुक्ताकलापं रचयांचक्रे वक्षोजमंडले ॥ <br>
काचिच्छशिमुखी तां तु चंद्रकांतशिलातले ॥ ५३ ॥ <br>
स्वापयामास तन्वंगीं स्रवच्छीतांबुशीतले ॥ <br>
दृष्ट्वोपचार्यमाणां तामित्थं बुद्धिशरीरिणी ॥ ५४ ॥ <br>
अतितापपरीतांगी ताः सखीः प्रत्यभाषत ॥ <br>
एतस्यास्तापशांत्यर्थं जानेहं परमौषधम् ॥ ५५ ॥ <br>
उपचारानिमान्सवार्न्दूरी कुरुत मा चिरम् ॥ <br>
अपतापां करोम्येनां सद्यः पश्यत कौतुकम् ॥५६॥ <br>
दृष्ट्वा चित्रपटीमेषा सद्यो विह्वलतामगात् ॥ <br>
अत्रैव काचिदेतस्याः प्रेमभूरस्ति निश्चितम् ॥५७॥ <br>
अतश्चित्रपटीस्पर्शात्परितापं विहास्यति ॥ <br>
वाक्याद्बुद्धिशरीरिण्यास्ततस्तत्परिचारिकाः ॥ ५८ ॥ <br>
निधाय तत्पुरः प्रोचुः पटीं पश्य कलावति ॥ <br>
तवानंदकरी यत्र काचिदस्तीष्टदेवता ॥ ॥ ५९ ॥ <br>
सापीष्टदेवतानाम्ना तत्पटीदर्शनेन च ॥ <br>
सुधासेकमिव प्राप्य मूर्छां हित्वोत्थिता द्रुतम् ॥ 4.1.34.६० ॥ <br>
अवग्रहपरिम्लाना वर्षासारैरिवौषधीः ॥ <br>
पुनरालोकयांचक्रे ज्ञानदां ज्ञानवापिकाम् ॥ ६१ ॥<br>
स्पृष्ट्वा कलावती तां तु वापीं चित्रगतामपि ॥ <br>
लेभे भवांतरज्ञानं यथासीत्पूर्वर्जन्मनि ॥ ६२ ॥ <br>
पुनर्विचारयांचक्रे वापी माहात्म्यमुत्तमम्॥ <br>
अहो चित्रगतापीयं संस्पृष्टा ज्ञानवापिका ॥ ६३ ॥ <br>
ज्ञानं मे जनयामास भवांतर समुद्भवम् ॥ <br>
अथ तासां पुरो हृष्टा कथयामास सुंदरी ॥६४॥<br>
निजं प्राग्भव वृत्तांतं ज्ञानवापीप्रभावजम् ॥ <br>
॥ कलावत्युवाच ॥ ॥ <br>
एतस्माज्जन्मनः पूर्वमहं ब्राह्मणकन्यका ॥ ६५ ॥ <br>
उपविश्वेश्वरं काश्यां ज्ञानवाप्यां रमे मुदा ॥ <br>
जनको मे हरिस्वामी जनयित्री प्रियंवदा ॥ ६६ ॥ <br>
आख्या मम सुशीलेति मां च विद्याधरोऽहरत् ॥ <br>
मध्येमार्गं निशीथेथ तदोप मलयाचलम् ॥ ६७ ॥ <br>
रक्षसा सहतो वीरो राक्षसं स जघानह ॥ <br>
रक्षोपि मुक्तं शापात्तु दिव्यवपुरवाप ह ॥ ६८ ॥ <br>
अवाप जन्मगंधर्वस्त्वसौ मलयकेतुतः ॥ <br>
कर्णाटनृपतेः कन्या बभूवाहं कलावती ॥ ६९ ॥ <br>
इति ज्ञानं ममोद्भूतं ज्ञानवापीक्षणात्क्षणात् ॥ <br>
इति तस्या वचः श्रुत्वा सापि बुद्धिशरीरिणी ॥ 4.1.34.७० ॥ <br>
ताश्च तत्परिचारिण्यः प्रहृष्टास्यास्तदाऽभवन् ॥ <br>
प्रोचुस्तां प्रणिपत्याथ पुण्यशीलां कलावतीम् ॥ ७१ ॥ <br>
अहो कथं हि सा लभ्या यत्प्रभावोयमीदृशः ॥ <br>
धिग्जन्म तेषां मर्त्येऽस्मिन्यैर्नैक्षि ज्ञानवापिका ॥ ७२ ॥ <br>
कलावति नमस्तुभ्यं कुरुनोपि समीहितम् ॥ <br>
जनिं सफलयास्माकं नय नः प्रार्थ्य भूपतिम् ॥ ७३ ॥ <br>
अयं च नियमोस्माकमद्यारभ्य कलावति ॥ <br>
निर्वेक्ष्यामो महाभोगान्दृष्ट्वा तां ज्ञानवापिकाम् ॥ ७४ ॥ <br>
अवश्यं ज्ञानवापी सा नाम्ना भवितुमर्हति ॥ <br>
चित्रं चित्रगतापीह या तव ज्ञानदायिनी ॥ ७५ ॥ <br>
ॐकृत्य तासां वाक्यं सा स्वाकारं परिगोप्य च ॥ <br>
प्रियाणि कृत्वा भूभर्तुः प्रस्तावज्ञा व्यजिज्ञपत् ॥ ७६ ॥ <br>
कलावत्युवाच ॥ <br>
जीवितेश न मे त्वत्तः किंचित्प्रियतरं क्वचित् ॥ <br>
त्वामासाद्य पतिं राजन्प्राप्ताः सर्वे मनोरथाः ॥ ७७ ॥ <br>
एको मनोरथः प्रार्थ्यो ममास्त्यत्रार्यपुत्रक ॥ <br>
विचारपथमापन्नस्तवापि स महाहितः ॥ ७८ ॥ <br>
मम तु त्वदधीनायाः सुदुष्प्रापतरो महान् ॥ <br>
तव स्वाधीनवृत्तेस्तु सिद्धप्रायो मनोरथः ॥ ७९ ॥ <br>
प्राणेश किं बहूक्तेन यदि प्राणैः प्रयोजनम् ॥ <br>
तदाभिलषितं  देहि प्राणा यास्यंत्यथान्यथा ॥ 4.1.34.८० ॥ <br>
प्राणेभ्योपि गरीयस्यास्तस्या वाक्यं निशम्य सः ॥ <br>
उवाच वचनं राजा तस्याः स्वस्यापि च प्रियम् ॥ ८१ ॥ <br>
राजोवाच ॥ ॥ <br>
नाहं प्रिये तवादेयमिह पश्यामि भामिनि ॥  <br>
प्राणा अपि मम क्रीतास्त्वया शीलकलागुणैः ॥ ८२ ॥<br>
अविलंबितमाचक्ष्व कृतं विद्धि कलावति ॥ <br>
भवद्विधानां साध्वीनामन्येऽप्राप्यं न किंचन॥ ८३ ॥ <br>
कः प्रार्थ्यः प्रार्थनीयं किं को वा प्रार्थयिता प्रिये॥ <br>
न पृथग्जनवत्किंचिद्वर्तनं नौ कलावति ॥ ८४ ॥ <br>
देशः कोशो बलं दुर्गं यदन्यदपि भामिनि ॥<br>
तत्त्वदीयं न मे किंचित्स्वाम्यमात्रमिहास्ति मे ॥ ८५ ॥ <br>
तच्च स्वाम्यं ममान्यत्र त्वदृते जीवितेश्वरि ॥ <br>
राज्यं त्यजेयं त्वद्वाक्यात्तृणीकृत्यापि मानिनि ॥ ८६ ॥ <br>
माल्पकेतोर्महीजानेरिति वाक्यं निशम्य सा ॥ <br>
प्राह गंभीरया वाचा वचश्चारु कलावती ॥ ८७ ॥ <br>
कलावत्युवाच ॥ <br>
नाथ प्रजासृजापूर्वं सृष्टा नानाविधाः प्रजाः ॥ <br>
प्रजाहिताय संसृष्टं पुरुषार्थचतुष्टयम् ॥ ८८ ॥ <br>
तद्विहीनाजनिरपि जल बुद्बुदवन्मुधा ॥<br>
तस्मादेकोपि संसाध्यः परत्रेह च शर्मणे ॥ ८९ ॥ <br>
यत्रानुकूल्यं दंपत्योस्त्रिवर्गस्तत्र वर्धते ॥ <br>
यदुच्यते पुराविद्भिरिति तत्तथ्यमीक्षितम् ॥4.1.34.९०॥ <br>
मद्विधाना तु दासीनां शतं तेऽस्तीह मंदिरे ॥ <br>
तथापि नितरां प्रेम स्वामिनो मयि दृश्यते ॥ ९१ ॥ <br>
तव दास्यपि भोगाढ्या किमुतांकस्थलीचरी ॥ <br>
तत्राप्यनन्यसंपत्तिस्तत्र स्वाधीनभर्तृता ॥ ९२ ॥ <br>
विपश्चित्संचयेदर्थानिष्टापूर्ताय कर्मणे ॥ <br>
तपोर्थमायुर्निर्विघ्नं दारांश्चापत्यलब्धये ॥ ९३ ॥ <br>
तवैतत्सर्वमस्तीह विश्वेशानुग्रहात्प्रिय ॥ <br>
पूरणीयोऽभिलाषो मे यदि तद्वचम्यहं शृणु ॥ ९४ ॥ <br>
तूर्णं प्रहिणु मां नाथ विश्वनाथपुरीं प्रति ॥ <br>
प्राणाः प्रयाता प्रागेव वपुः शेषास्मि केवलम् ॥ ९५ ॥ <br>
माल्यकेतुः कलावत्या इत्याकर्ण्य वचः स्फुटम् ॥ <br>
क्षणं विचार्य स्वहृदि राजा प्रोवाच तां प्रियाम् ॥ ९६ ॥ <br>
प्रिये कलावति यदि तव गंतव्यमेव हि ॥ <br>
राज्यलक्ष्म्यानया किं मे चलया त्वद्विहीनया ॥ ९७ ॥ <br>
न राज्यं राज्यमित्याहू राज्यश्रीः प्रेयसी ध्रुवम् ॥ <br>
सप्तांगमपि तद्राज्यं तया हीनं तृणायते ॥ ९८ ॥ <br>
निःसपत्नं कृतं राज्यं भुक्त्वा भोगान्निरंतरम् ॥ <br>
हृषीकार्थाः कृतार्थाश्च विधृता आधृतिः प्रिये ॥ ९९ ॥<br>
अपत्यान्यपि जातानि किं कर्तव्यमिहास्ति मे ॥ <br>
अवश्यमेव गंतव्याऽऽवाभ्यां वाराणसी पुरी ॥ 4.1.34.१०० ॥ <br>
माल्यकेतुः प्रियामित्थमाश्वास्य कृतनिश्चयः ॥ <br>
समाहूय च देवज्ञान्प्रकृतीः परिपूज्य च ॥ १ ॥ <br>
पुत्रे राज्यं निधायाथ राजा काशीं प्रतस्थिवान् ॥ <br>
रत्नजातं कियदपि पुत्रादर्थं प्रगृह्य च ॥ २ ॥ <br>
दृष्ट्वा विश्वेश्वरपुरीं हृष्टरोमा नरेश्वरः ॥ <br>
मेने कृतार्थमात्मानं संसारांबुधिपारगम् ॥ ३ । <br>
प्राग्जन्मवासनायोगात्सापि राज्ञी कलावती ॥ <br>
ग्रामांतरादागतेव पुरीमार्गानवैत्स्वयम ॥ ४ ॥ <br>
मणिकर्ण्यामथस्नात्वा भूरि दत्त्वा ततो वसु ॥ <br>
विश्वेशमर्चयित्वाथ रत्नजातैरनेकशः ॥ ५ ॥ <br>
दत्त्वा तत्रापि रत्नानि गजानश्वान्गवां व्रजम् ॥ <br>
दुकूलानि विचित्राणि पूजोपकरणानि च ॥ ५ ॥ <br>
सुवर्णरूप्यकलशान्दीपी दर्पण चामरान् ॥ <br>
ध्वजस्तंभ पताकाश्च विचित्रोल्लोचकानि च ॥ ७ ॥ <br>
अथ प्रदक्षिणीकृत्य मुक्तिमंडपमाविशत् ॥ <br>
तत्र धर्मकथां श्रुत्वा दत्त्वा तत्रापि सद्धनम् ॥ ८ ॥ <br>
सायंतनीं महापूजां पुनः कृत्वा क्षितीश्वरः ॥ <br>
तत्र जागरणं कृत्वा तौर्यत्रिक महोत्सवैः ॥९॥ <br>
अथ प्रातः समुत्थाय कृत्वा शौचाचमक्रियाम् ॥ <br>
राज्ञ्या विनिर्दिष्टपथा ज्ञानवापीं नृपो ययौ ॥4.1.34.११०॥ <br>
नृपः सार्धं कलावत्या तत्र सस्नौ प्रहृष्टवत् ॥ <br>
अथ पिंडान्सनिर्वाप्य संतर्प्य श्रद्धया पितॄन् ॥ ११ ॥ <br>
तत्र रूप्य सुवर्णादि पात्रेभ्यः प्रतिपाद्य च ॥ <br>
दीनांध कृपणानाथान्महार्है रत्नजातकैः ॥ १२ ॥ <br>
प्रीणयित्वा नरपतिः पारणां कृतवांस्ततः ॥ <br>
संस्कार्य रत्नसोपानैर्ज्ञानवापी कलावती ॥ १३ ॥ <br>
आबबंध रतिं तत्र सह भर्त्रा तपस्विनी ॥ <br>
एकांतरोपवासैश्च कदाचिच्च त्र्यहोव्रतैः ॥ १४ ॥ <br>
षडहोभोजनैश्चापि पक्षार्धनियमैरथ ॥<br>
पक्षांतरोपवासैश्च मासोपवसनादिभिः ॥ १५ ॥ <br>
चांद्रायणव्रतैः कृच्छ्रैर्भर्तुः शुश्रूषणैरपि ॥ <br>
निनाय क्षणवत्कालमायुःशेषस्य सानघा ॥ १६ ॥ <br>
एकदा ज्ञानवाप्यां तु प्रातः स्नात्वोपविष्टयोः ॥ <br>
आगत्य जटिलः कश्चिद्विभूतिं दत्तवान्करे ॥ १७ ॥ <br>
उवाच च प्रसन्नास्य आशीर्भिरभिनद्य च ॥ <br>
उत्तिष्ठतं प्रकुरुतं महानेपथ्यमद्य वै ॥ १८ ॥ <br>
तारकोदय संप्राप्तिर्भवित्री वां क्षणादिह ॥ <br>
यावदित्थं समाचष्ट जटिलोऽग्रे तयोर्वचः ॥ १९ ॥ <br>
तावद्विमानमापन्नं सक्वणत्किंकिणीगणम् ॥ <br>
पश्यतां सर्वलोकानां चन्द्रमौलिरथोरथात् ॥ 4.1.34.१२० ॥ <br>
उत्तीर्य तच्छ्रुतिपुटे किमपि स्वयमादिशत् ॥ <br>
अनाख्यं यत्परंज्योतिरुच्चक्राम च तत्क्षणात् ॥ २१ ॥<br>
उद्योतयन्नभोवर्त्म देवोपि स्वालयं ययौ ॥ <br>
॥ स्कन्द उवाच ॥ ॥ <br>
तदा प्रभृति लोकेऽत्र ज्ञानवापी विशिष्यते ॥ २२ ॥ <br>
सर्वेभ्यस्तीर्थर्मुख्येभ्यः प्रत्यक्ष ज्ञानदा मुने ॥ <br>
सर्वज्ञानमयी चैषा सर्वलिंगमयी शुभा ॥ २३ ॥ <br>
साक्षाच्छिवमयी मूर्तिर्ज्ञानकृज्ज्ञानवापिका ॥ <br>
सन्ति तीर्थान्यनेकानि सद्यः शुचिकराण्यपि ॥ २४ ॥ <br>
परंतु ज्ञानवाप्या हि कलां नार्हंति षोडशीम् ॥ <br>
ज्ञानवाप्याः समुत्पत्तिं यः श्रोष्यति समाहितः ॥ <br>
न तस्य ज्ञानविभ्रंशो मरणे जायते क्वचित् ॥ २५ ॥ <br>
महाख्यानमिदं पुण्यं महापातकनाशनम्॥ <br>
महादेवस्य गौर्याश्च महाप्रीतिविवर्धनम् ॥ २६ ॥ <br>
पठित्वा पाठयित्वा वा श्रुत्वा वा श्रद्धयान्वितः ॥ <br>
ज्ञानवाप्याः शुभाख्यानं शिवलोके महीयते ॥ १२७ ॥ <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे पूर्वार्द्धे ज्ञानवापीप्रशंसनं नाम चतुस्त्रिंशत्तमोऽध्यायः ॥ ३४ ॥ <br>
<br>
<br>
</span>
