<span style="font-size: 14pt; line-height: 200%">॥ स्कंद उवाच ॥ <br>
अन्येपि ये गणास्तत्र काश्यां लिंगानि चक्रिरे ॥ <br>
तांश्च ते कथयिष्यामि कुंभयोने निशामय ॥ १ ॥ <br>
गणेन पिंगलाख्येन पिंगलाख्येशसंज्ञितम् ॥ <br>
लिंगं प्रतिष्ठितं शंभोः कपर्दीशादुदग्दिशि ॥२॥ <br>
तस्य दर्शनमात्रेण पापानां जायते क्षयः ॥ <br>
वीरभद्रो महाप्रीतो देवदेवस्य शूलिनः ॥ ३ ॥ <br>
वीरभद्रेश्वरं लिंगं ध्यायेदद्यापि निश्चलः ॥ <br>
तस्य दर्शनमात्रेण वीरसिद्धिः प्रजायते ॥ ४ ॥ <br>
अविमुक्तेश्वरात्पश्चाद्वीरभद्रेश्वरं नरः ॥ <br>
समर्च्य न रणे भंगं कदाचिदपि चाप्नुयात् ॥ ५ ॥ <br>
वीरभद्रः स्वयं साक्षाद्वीरमूर्तिधरो मुने ॥ <br>
संहरेद्विप्रसंघातमविमुक्तनिवासिनाम ॥ ६ ॥ <br>
भद्रया भद्रकाल्या च भार्यया शुभया युतम् ॥ <br>
वीरभद्रं नरोभ्यर्च्य काशीवासफलं लभेत् ॥ ७ ॥ <br>
किरातेन किरातेशं लिंगं काश्यां प्रतिष्ठितम् ॥ <br>
केदाराद्दक्षिणे भागे भक्तानामभयप्रदम् ॥ ८ ॥ <br>
चतुर्मुखो गणः श्रीमान्वृद्धकालेश सन्निधौ ॥ <br>
चतुर्मुखेश्वरं लिंगं ध्यायेदद्यापि निश्चलः ॥ ९ ॥ <br>
भक्ताश्चतुर्मुखेशस्य चतुराननवद्दिवि ॥ <br>
पूज्यंते सुरसंघातैः सर्वभोगसमन्विताः॥ 4.2.55.१ ०॥ <br>
निकुंभेश्वरमालोक्य  निकुंभगणपूजितम् ॥ <br>
पूजयित्वा व्रजन्ग्रामं कार्यसिद्धिमवाप्नुयात् ॥ <br>
कुबेरेश समीपेतु   शिवलोके महीयते ॥ ११ ॥ <br>
पंचाक्षेशं महालिंगं महादेवस्य दक्षिणे ॥ <br>
समभ्यर्च्य नरः काश्यां जातिस्मृतिमवाप्नुयात् ॥ १२ ॥ <br>
भारभूतेश्वरं लिंगं भारभूतगणार्चितम्॥ <br>
अंतर्गृहोत्तरद्वारि ध्यात्वा शिवपुरे वसेत् ॥ १३ ॥ <br>
भारभूतेश्वरं लिंगं यैः काश्यां न विलोकितम् ॥ <br>
भारभूताः पृथिव्यास्तेऽवकेशिन इव द्रुमाः ॥ १४ ॥<br>
गणेन त्र्यक्षसंज्ञेन लिंगं त्र्यक्षेश्वरं परम् ॥ <br>
त्रिलोचनपुरोभागे शील्येताद्यापि कुंभज ॥ १५ ॥ <br>
तस्य लिंगस्य ये भक्तास्ते तु देहावसानतः ॥ <br>
त्र्यक्षा एव प्रजायंते नात्र कार्या विचारणा ॥ १६ ॥ <br>
क्षेमको नाम गणपः काश्यां मूर्तिधरः स्वयम् ॥ <br>
विश्वेश्वरं सर्वगतं ध्यायेदद्यापि निश्चलः ॥१७॥ <br>
क्षेमकं पूजयेद्यस्तु वाराणस्यां महागणम् ॥ <br>
विघ्नास्तस्य प्रलीयंते क्षेमं स्याच्च पदेपदे ॥ १८ ॥ <br>
देशांतरं गतो यस्तु तस्यागमनकाम्यया ॥ <br>
क्षेमकं पूजनीयोत्र क्षेमेणाशु स आव्रजेत् ॥१९॥ <br>
लांगलीश्वरमालोक्य लिंगं लांगलिनार्चितम् ॥ <br>
विश्वेशादुत्तरेभागे न नरो रोगभाग्भवेत् ॥4.2.55.२० ॥ <br>
लांगलीशं सकृत्पूज्य पंचलांगलदानजम् ॥ <br>
फलं प्राप्नोत्यविकलं सर्वसंपत्करं परम् ॥ २१ ॥ <br>
विराधेश्वरमाराध्य विराधगणपूजितम्॥ <br>
सर्वापराधयुक्तोपि नापराध्यति कुत्रचित् ॥ २२ ॥ <br>
दिनेदिनेपराधो यः क्रियते काशिवासिभिः ॥ <br>
स याति संक्षयं क्षिप्रं विराधेश समर्चनात् ॥ २३ ॥ <br>
नैर्ऋते दंढपाणस्तु विराधेशं प्रयत्नतः॥ <br>
नत्वा सर्वापराधेभ्यो मुच्यते नात्र संशयः॥२४॥ <br>
सुमुखेशं महालिंगं सुमुखाख्यगणार्चितम् ॥ <br>
पश्चिमाभिमुखं लिंगं दृष्ट्वा पापैः प्रमुच्यते ॥ २५ ॥ <br>
स्नात्वा पिलिपिला तीर्थे सुमुखेशं विलोक्य च ॥ <br>
सदैव सुमुखं पश्येद्धर्मराजं न दुर्मुखम् ॥ २६ ॥ <br>
आषाढिनार्चितं लिंगमाषाढीश्वरसंज्ञकम् ॥ <br>
दृष्ट्वाषाढयां नरो भक्त्या सर्वैः पापैः प्रमुच्यते ॥ २७ ॥ <br>
उदीच्यां भारभूतेशादाषाढीशं समर्चयन् ॥ <br>
आषाढ्यां पंचदश्यां वै न पापैः परितप्यते ॥ २८ ॥ <br>
शुचिशुक्लचतुर्दश्यां पंचदश्यामथापि वा ॥ <br>
कृत्वा सांवत्सरीं यात्रामनेना जायते नरः ॥ २९ ॥ <br>
॥ स्कंद उवाच ॥ ॥ <br>
मुने गणेषु चैतेषु वाराणस्यां स्थितेष्विति ॥ <br>
स्वनाम्ना स्थाप्य लिंगानि विश्वेशपरितुष्टये ॥ ॥ 4.2.55.३० ॥ <br>
विश्वेशश्चिंतयां चक्रे पुनः काशीप्रवृत्तये ॥ <br>
कं वा हितं प्रहित्याद्य निर्वृतिं परमां भजे ॥ ३१ ॥ <br>
योगिन्यस्तिग्मगुर्वेधाः शंकुकर्णमुखागणाः ॥ <br>
व्यावृत्त्यनागताः काश्याः सिंधुगा इव सिंधवः ॥ ३२ ॥ <br>
धुवं काश्यां प्रविष्टा ये ते प्रविष्टा ममोदरे ॥ <br>
तेषां विनिर्गमो नास्ति दीप्तेग्नौ हविषामिव ॥ ३३ ॥ <br>
येषां हि संस्थितिः काश्यां लिंगार्चनरतात्मनाम् ॥ <br>
त एव मम लिंगानि जंगमानि न संशयः ॥ ३४ ॥ <br>
स्थावरा जंगमाः काश्यामचेतनसचेतनाः ॥ <br>
सर्वे ममैव लिंगानि तेभ्यो द्रुह्यंति दुर्धियः ॥ ३५ ॥ <br>
वाचि वाराणसी येषां श्रुतौ वैश्वेश्वरी कथा ॥ <br>
त एव काशी लिंगानि वराण्यर्च्यान्यहं यथा ॥ ३६ ॥ <br>
वाराणसीति काशीति रुद्रावास इति स्फुटम् ॥ <br>
मुखाद्विनिर्गतं येषां तेषां न प्रभवेद्यमः ॥ ३७ ॥<br>
आनंदकाननं प्राप्य ये निरानंदभूमिकाम् ॥ <br>
अन्यां हृदापि वांछंति निरानंदाः सदात्र ते ॥ ३८ ॥ <br>
अद्यैव वास्तुमरणं बहुकालांतरेपि वा॥ <br>
कलिकाल भिया पुंसां काशी त्याज्या न कर्हिचित् ॥ ३९ ॥ <br>
अवश्यंभाविनो भावा भविष्यंति पदेपदे ॥ <br>
सलक्ष्मीनिलयां काशीं ते त्यजंति कुतो धियः ॥ 4.2.55.४० ॥<br>
वरं विघ्नसहस्राणि सोढव्यानि पदेपदे ॥ <br>
काश्यां नान्यत्र निर्विघ्नं वांछेद्राज्यमपि क्वचित् ॥ ४१ ॥ <br>
कियन्निमेषसंभोग्याः संति लक्ष्म्याः पदेपदे ॥ <br>
परं निरंतरसुखाऽमुत्राप्यत्रापि का शिका ॥ ४२ ॥ <br>
विश्वनाथो ह्यहं नाथः काशिकामुक्तिकाशिका ॥ <br>
सुधातरंगा स्वर्गंगा त्रय्येषा किन्न यच्छति ॥ ४३ ॥ <br>
पंचक्रोश्यापरिमिता तनुरेषा पुरी मम ॥ <br>
अविच्छिन्नप्रमाणर्धिर्भक्तनिर्वाणकारणम् ॥ ४४ ॥ <br>
संसारभारखिन्नानां यातायातकृतां सदा ॥ <br>
एकैव मे पुरी काशी ध्रुवं विश्रामभृमिका ॥ ४५ ॥ <br>
मंडपः कल्पवल्लीनां मनोरथफलैरलम् ॥ <br>
फलितः काशिकाख्योयं संसाराध्वजुषां सदा ॥ ४६ ॥ <br>
चक्रवर्तेरियं छत्रं विचित्रं सर्वतापहृत् ॥ <br>
काशीनिर्वाणराजस्य ममशूलोच्च दंडवत् ॥ ४७ ॥ <br>
निर्वाणलक्ष्मीं ये पुण्याः परिवांछंति लीलया ॥ <br>
निरंतरसुखप्राप्त्यै काशी त्याज्या न तै नृभिः ॥ ४८ ॥ <br>
ममानंदवने ये वै निरं तर वनौकसः ॥ <br>
मोक्षलक्ष्मीफलान्यत्र सुस्वादूनि लभंति ते ॥४९॥<br>
निर्ममं चापि निर्मोहं या मामपि विमोहयेत् ॥<br>
कैर्न संस्मरणीया सा काशी विश्वविमोहिनी॥ ॥ 4.2.55.५० ॥ <br>
नामापि मधुरं यस्याः परानंदप्रकाशकम् ॥ <br>
काश्याः काशीति काशीति सा कैः पुण्यैर्न जप्यते ॥ ५१ ॥ <br>
काशीनामसुधापानं ये कुर्वंति निरंतरम् ॥ <br>
तेषां वर्त्म भवत्येव सुधाम वसुधामयम् ॥ ५२ ॥ <br>
ममतारहितस्यापि मम सर्वात्मनो ध्रुवम् ॥ <br>
त एव मामका लोके ये काशीनाम जापकाः ॥ ५३ ॥ <br>
रहस्यमिति विज्ञाय वाराणस्या गणेश्वरैः ॥ <br>
सब्रह्मयोगिनी ब्रध्रैः स्थितं तत्रैव नान्यथा ॥ ५४ ॥ <br>
अन्यथा ताश्च योगिन्यः सरविः सपितामहः ॥ <br>
ते गणा मां परित्यज्य कथं तिष्ठेयुरन्यतः ॥ ५५ ॥ <br>
अतीव भद्रं संजातं काश्यां तिष्ठत्सु तेषु हि ॥ <br>
एकोपि भेद प्रभवेद्राज्ये राज्यांतरं विना ॥ ५६ ॥<br>
लब्धप्रवेशास्तावंतस्ते सर्वे मत्स्वरूपिणः ॥ <br>
यतिष्यंति यतोवश्यं मदागमनहेतवे ॥५७॥ <br>
अन्यानपि प्रेषयामि मत्पार्श्वपरिवर्तिनः ॥ <br>
ये ते तत्र स्थिताः श्रेष्ठा अपिगंतास्म्यहं ततः ॥ ५८ ॥ <br>
विचार्येति महादेवः समाहूय गजाननम् ॥ <br>
प्राहिणोत्कथयित्वेति गच्छ काशीमितः सुत ॥ ५९ ॥ <br>
तत्रस्थितोपि संसिद्धयै यतस्व सहितो गणैः ॥ <br>
निर्विघ्नं कुरु चास्माकं नृपे विघ्नं समाचर ॥ 4.2.55.६० ॥ <br>
आधाय शासनं मूर्ध्नि गणाधीशोथ धूर्जटेः ॥ <br>
प्रतस्थे त्वरितः काशीं स्थितिज्ञः स्थितिहेतवे ॥६१॥ <br>
इति श्रीस्कांदे महापुराण एकाशीति साहस्र्यां संहितायां चतुर्थे काशीखंडे उत्तरार्द्धे काशीवर्णन गणेशप्रेषणं नाम पंचपंचाशत्तमोऽध्यायः॥५५॥ <br>
<br>
</span>
