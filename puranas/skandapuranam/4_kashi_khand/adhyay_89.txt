<span style="font-size: 14pt; line-height: 200%">॥ स्कंद उवाच ॥ <br>
पुनः स नारदोऽगस्त्य देव्याः प्राक्समुपागतः ॥ <br>
तद्वृत्तांतमशेषं च हरायावेदितुं ययौ ॥ १ ॥ <br>
दृष्ट्वा स नारदः शंभुं नंदिना सह संकथाम् ॥ <br>
कांचित्तर्जनिविन्यास पूर्वं कुर्वंतमानमत् ॥ २ ॥ <br>
उपाविशच्च शैलादि विसृष्टासनमुत्तमम् ॥ <br>
वैलक्ष्यं नाटयन्किंचित्क्षणं जोषं समास्थितः ॥३॥ <br>
आकारेणैव सर्वज्ञस्तद्वृत्तांतं विवेद ह॥ <br>
अवादीच्च मुनिं शंभुः कुतो मौनावलंबनम् ॥ ४ ॥ <br>
शरारिणां स्थितिरियमुत्पत्तिप्रलयात्मिका ॥ <br>
दिव्यान्यपि शरीराणि कालाद्यांत्येवमेव हि ॥ ५ ॥ <br>
दृश्यं विनश्वरं सर्वं विशेषाद्यदनीश्वरम् ॥ <br>
ततोऽत्र चित्रं किं ब्रह्मन्कंकालः कालयेन्न वै ॥६॥ <br>
अभाविनो हि भावस्य भावः क्वापि न संभवेत् ॥ <br>
भाविनोपि हि नाभावस्ततो मुह्यंति नो बुधाः ॥ ७ ॥ <br>
शंभूदीरितमाकर्ण्य स इत्थं मुनिपुंगवः ॥ <br>
प्रोक्तवान्सत्यमेवैतद्यद्देवेन प्रभाषितम् ॥ ८ ॥ <br>
अवश्यमेव यद्भाव्यं तद्भूतं नात्र संशयः ॥ <br>
परं मां बाधतेत्यंतं चिंतैका चित्तमाथिनी ॥ ९ ॥ <br>
नापचीयेत ते किंचिन्नोपचीयेत तत्त्वतः ॥ <br>
अव्ययत्वाच्च पूर्णत्वाद्धानिवृद्धी कृतस्त्वयि ॥ 4.2.89.१० ॥<br>
अहो वराकः संसारः क्व भविष्यत्यनीश्वरः ॥ <br>
आरभ्याद्यदिनं न त्वामर्चयिष्यंति केपि यत् ॥ ११ ॥ <br>
यतः प्रजापतिर्दक्षो न त्वामाहूतवान्क्रतौ ॥ <br>
तेनाद्यरीढि तं दृष्ट्वा देवर्षिमनुजा अपि॥ १२ ॥ <br>
तव रीढां करिष्यंति किमैश्वर्येण रीढिनाम् ॥<br>
प्राप्तावहेडना लोके जितकालभया अपि ॥ <br>
अथैश्वर्येण संपन्नाः प्रतिष्ठाभाजनं किमु ॥ १३ ॥ <br>
महीयसायुषा तेषां वसुभिर्भूरिभिश्च किम् ॥ <br>
येऽभिमानधनानेह लब्धरीढाः पदेपदे ॥ १४ ॥ <br>
अचेतनाश्च सावज्ञा जीवंतोपि न कीर्तये ॥ <br>
अभिमानधना धन्या वरं योषित्सुसासती ॥ १५ ॥ <br>
या त्वद्विनिंदाश्रवणात्तृणीचक्रे स्वजीवितम्॥ <br>
इत्याकर्ण्य महाकालः सम्यग्ज्ञात्वा सतीव्ययम् ॥ १६ ॥ <br>
सत्यं मुने सती देवी तृणीचक्रे स्वजीवितम् ॥ <br>
जोषं स्थिते मुनौ तत्र तन्महाकालसाध्वसात् ॥१७॥ <br>
रुद्रश्चातीवरुद्रोभूद्बहुकोपाग्निदीपितः ॥ <br>
ततस्तत्कोपजाद्वह्निराविरासीन्महाद्युतिः ॥१८॥ <br>
प्रत्यक्षः प्रतिमाकारः कालमृत्युप्रकंपनः ॥ <br>
उवाच च प्रणम्येशं भुशुंडीं महतीं दधत् ॥१९॥ <br>
आज्ञां देहि पितः किं ते करवै दास्यमुत्तमम्॥ <br>
ब्रह्मांडमेककवलं करवाणि त्वदाज्ञया ॥ 4.2.89.२० ॥ <br>
पिबामि चार्णवान्सप्ताप्येकेन चुलुकेन वै ॥ <br>
रसातलं वा पातालं पातालं वा रसातलम् ॥ २१ ॥ <br>
त्वदाज्ञया नयामीश विनिमय्य स्वहेलया ॥ <br>
सलोकपालमिंद्रं वा धृत्वा केशैरिहानये ॥ २२ ॥ <br>
अपि वैकुंठनाथश्चेत्तत्साहाय्यं करिष्यति ॥ <br>
तदा तं कुंठितास्त्रं च करिष्यामि त्वदाज्ञया ॥ २३ ॥ <br>
दनुजा दितिजाः के वै वरा कारणदुर्बलाः ॥ <br>
तेषु चोत्कटतां कोपि धत्ते तं प्रणिहन्म्यहम् ॥ २४ ॥ <br>
कालं बध्नामि वा संख्ये मृत्योर्वा मृत्युमर्थये ॥ <br>
स्थावरेषु चरेष्वत्र मयि कुद्धे रणांगणे ॥ २५ ॥ <br>
त्वद्बलेन महेशान न कोपि स्थैर्यमेष्यति ॥ <br>
ममपादतलाघातादेतद्वै क्षोणिमंडलम् ॥ २६ ॥  <br>
कदलीदलवद्वाताद्वेपते सरसातलम् ॥ <br>
चूर्णीकरोमि दोर्दंडघाताच्चैतान्कुलाचलान् ॥ २७ ॥ <br>
किं बहूक्तेन देह्याज्ञां ममासाध्यं न किंचन ॥ <br>
त्वत्पादबलमासाद्य कृतं विद्ध्यद्यचिंतितम् ॥ २८ ॥<br>
इति प्रतिज्ञां तस्येशः श्रुत्वा कृतममन्यत ॥ <br>
कृतकृत्यमिवात्यंतं तं मुदा प्रत्युवाच च ॥ २९ ॥ <br>
महावीरोसि रे भद्र मम सर्वगणेष्विह ॥ <br>
वीरभद्राख्यया त्वं हि प्रथितिं परमां व्रज ॥ 4.2.89.३० ॥ <br>
कुरु मे सत्वरं कार्यं दक्षयज्ञं क्षयं नय ॥ <br>
ये त्वां तत्रावमन्यंते तत्साहाय्यविधायिनः ॥ ३१ ॥ <br>
ते त्वयाप्यवमंतव्या व्रज पुत्र शुभोदय ॥ <br>
इत्याज्ञां मूर्ध्नि चाधाय स ततः पारमेश्वरीम् ॥ ३२ ॥ <br>
हरं प्रदक्षिणीकृत्य जग्मिवानतिरंहसा ॥ <br>
ततस्तदनुगाञ्शंभुः स्वनिःश्वाससमुद्गतान् ॥ ३३ ॥ <br>
शतकोटिमितानुग्रान्गणानन्न्यानवासृजत् ॥ <br>
ते गणा वीरभद्रं तं यांतं केचित्पुरोगताः ॥ ३४ ॥ <br>
केचित्तदनुगा जाताः केचित्तत्पार्श्वगा ययुः॥ <br>
अंबरं तैः समाक्रांतं तेजोवीजित भास्करैः ॥ ३५ ॥ <br>
शृंगाग्राणि गिरीणां च कैश्चिदुत्पाटितानि वै ॥ <br>
आचूडमूलाः कैश्चिच्च विधता वै शिलोच्चयाः ॥३६॥ <br>
उत्पाट्य महतो वृक्षान्केचित्प्राप्ता मखांगणम् ॥ <br>
कैश्चिदुत्पाटिता यूपाः केचित्कुंडान्यपूपुरन् ॥ ३७ ॥ <br>
मंडपं ध्वंसयामासुः केचित्क्रोधोद्धुरागणाः ॥ <br>
अचीखनन्वै वेदीश्च केचिद्वै शूलपाणयः ॥ <br>
अभक्षयन्हवींष्यन्ये पृषदाज्यं पपुः परे ॥ ३८ ॥ <br>
दध्वंसुरन्नराशींश्च केचित्पर्वतसन्निभान् ॥ <br>
केचिद्वै पायसाहाराः केचिद्वै क्षीरपायिनः ॥ ॥ ३९ ॥ <br>
केचित्पक्वान्नपुष्टांगा यज्ञपात्राण्यचूर्णयन् ॥ <br>
अमोटयन्स्रुचादंडान्केचिद्दोर्दंडशालिनः ॥ 4.2.89.४०  <br>
व्यभजञ्छकटान्केचित्पशून्केचिदजीगिलन् ॥ <br>
अग्निं निर्वापयामासुः केचिदत्यग्नितेजसः ॥ ४१  ॥ <br>
स्वयं परिदधुश्चान्ये दुकूलानि मुदा युताः ॥ <br>
जगृहुः केचन पुरा रत्नानां पर्वतं कृतम् ॥ ४२ ॥ <br>
एकेन च भगो देवः पश्यंश्चक्रे विलोचनः ॥ <br>
पूष्णो दंतावलीमन्यः पातयामास कोपितः ॥ ४३ ॥ <br>
यज्ञः पलायितो दृष्टः केनचिन्मृगरूपधृक् ॥ <br>
शिरोविरहितश्चक्रे तेन चक्रेण दूरतः ॥ ४४ ॥ <br>
एकः सरस्वतीं यांतीं दृष्ट्वा निर्नासिकां व्यधात् ॥ <br>
अदितेरोष्ठपुटकौ छिन्नावन्येन कोपिना ॥ ४५ ॥ <br>
अर्यम्णो बाहुयुगलं तथोत्पाटितवान्परः॥<br>
अग्नेरुत्पाटयामास कश्चिज्जिह्वां प्रसह्य च ॥४६॥ <br>
चिच्छेद वायोर्वृषणं पार्षदोन्यः प्रतापवान् ॥ <br>
पाशयित्वा यमं कश्चित्को धर्म इति पृष्टवान् ॥४७॥<br>
यत्र धर्मे महेशो न प्रथमं परिपूज्यते ॥ <br>
नैर्ऋतं संगृहीत्वान्यः केशेष्वातो्ल्यचासकृत् ॥४८॥ <br>
अनीश्वरं हविर्भुक्तं त्वयेत्या ताडयत्पदा ॥ <br>
कुबेरमपरो धृत्वा पादयोरधुनोद्बलात् ॥ ४९ ॥ <br>
वामयामास बहुशो भक्षिता ह्यध्वराहुतीः ॥ <br>
एकादशाऽपि ये रुद्रा लोकपालैकपंक्तयः ॥ 4.2.89.५० ॥ <br>
रुद्राख्या धारणवशात्प्रमथैस्तेऽवहेलिताः ॥ <br>
वरुणोदरमापीड्य प्रमथोन्यो बलेनहि ॥ ५१ ॥ <br>
बहिरुद्गिरयामास यद्दत्तं चेशवर्ज्जितम् ॥ <br>
मायूरीं तनुमासाद्य सहस्राक्षो महामतिः ॥ ५२ ॥ <br>
उड्डीय गिरिमाश्रित्यच्छन्नः कौतुकमैक्षत ॥ <br>
ब्राह्मणान्प्रमथा नत्वा यातयातेतिचाब्रुवन् ॥ ५३ ॥ <br>
प्रमथाः कालयामासुरन्यानपि च याचकान् ॥ <br>
इत्थं प्रमथिते यागे प्रमथैः प्रथमागतैः ॥ <br>
वीरभद्रः स्वतः प्राप्तः प्रमथानीकिनी वृतः ॥५४॥ <br>
यज्ञवाटं श्मशानाभं दृष्ट्वा तैः प्रमथैः पुरा ॥ <br>
अतिशोच्यां दशां नीतं वीरभद्रस्ततो जगौ ॥ ॥ ५५ ॥ <br>
गणाः पश्यत दुर्वृत्तैः प्रारब्धानां च कर्मणाम् ॥ <br>
अनीश्वरैरवस्थेयं कुतो द्वेषो महेश्वरे ॥ ५६ ॥ <br>
ये द्विषंति महादेवं सर्वकर्मैकसाक्षिणम् ॥ <br>
धर्मकार्ये प्रवृत्तास्तु ते प्राप्स्यंतीदृशं दशाम् ॥ ५७ ॥ <br>
क्व स दक्षो दुराचारः क्व च यज्ञभुजः सुराः ॥ <br>
धृत्वा सर्वानानयत यात द्रुततरं गणाः ॥५८॥ <br>
इत्याज्ञा वीरभद्रस्य प्राप्य ते प्रमथा द्रुतम्॥ <br>
यावद्यांत्यग्रतस्तावदृष्टः कुद्धो गदाधरः ॥ ५९ ॥ <br>
तेन ते प्रमथाः सर्वे महाबलपराक्रमाः ॥ <br>
शुष्कपर्णतृणावस्थां प्रापिता वात्ययेव हि ॥4.2.89.६०॥ <br>
अथ नष्टेषु सर्वेषु प्रमथेषु हरेर्भयात् ॥ <br>
चुकोप वीरभद्रः स प्रलयानलसंनिभः ॥ ६१ ॥ <br>
ददर्श शार्ङ्गिणं चाग्रे स्वगणैश्च परिष्टुतम् ॥ <br>
चतुर्भुजैरसंख्यातैर्जितदैत्यमहाबलैः ॥६२॥ <br>
चक्रिभिर्गदिभिर्जुष्टं खड्गिभिश्चापि शार्ङ्गिभिः ॥ <br>
वीरभद्रस्ततः प्राह दृष्ट्वा तं दैत्यसूदनम् ॥ ६३ ॥ <br>
त्वं तु यज्ञपुमानत्र महायज्ञप्रवर्तकः ॥ <br>
रक्षिता निजवीर्येण दक्षस्य त्र्यक्षवैरिणः ॥ ६४ ॥ <br>
किं वा दक्षं समानीय देहि युध्यस्व वा मया ॥ <br>
न दास्यसि च चेद्दक्षं ततस्तं रक्ष यत्नतः ॥ ६५ ॥ <br>
प्रायशः शंभुभक्तेषु यतस्त्वं प्रोच्यसेऽग्रणीः ॥ <br>
एकोनेऽब्जसहस्रेप्राग्ददौ नेत्रांबुजं भवान् ॥ ६६ ॥ <br>
तुष्टेन शंभुना दत्तं तुभ्यं चक्रं सुदर्शनम् ॥ <br>
यत्साहाय्यमवाप्याजौ त्वं जयेर्दनुजाधिपान् ॥ ६७ ॥ <br>
इत्याकर्ण्य वचस्तस्य वीरभद्रस्य चोर्जितम्॥ <br>
जिज्ञासुस्तद्बलं विष्णुर्वीरभद्रमुवाच ह ॥ ६८ ॥ <br>
त्वं शंभोः सुत देशीयो गणानां प्रवरोस्यहो ॥ <br>
राजादेशमनुप्राप्य ततोप्यतिबलो महान् ॥ ६९ ॥<br>
योसि सोस्यहमप्यत्र दक्षरक्षणदक्षधीः ॥ <br>
पश्यामि तव सामर्थ्यं कथं दक्षं हरिष्यसि ॥ 4.2.89.७० ॥ <br>
इत्युक्तो वीरभद्रः स तेन वै शार्ङ्गधन्वना ॥ <br>
प्रमथान्दृष्टिभंग्यैव प्रेरयामास संगरे ॥ ७१ ॥ <br>
अथ तैः प्रमथैर्विष्णोरनुगा गदिता रणे ॥ <br>
आददानास्तृणं वक्त्रे णापिताः पाशवीं दशाम् ॥ ७२ ॥ <br>
ततस्तार्क्ष्यरथः क्रुद्धस्त्वेकैकं रणमूर्धनि ॥ <br>
सहस्रेणसहस्रेण बाणानां हृद्यताडयत् ॥ ७३ ॥ <br>
ते भिन्नवक्षसः सर्वे गणा रुधिरवर्षिणः ॥ <br>
वासंतीं कैंशुकीं शोभां परिप्रापूरणाजिरे ॥ ७४ ॥ <br>
क्षरंत इव मातंगाः स्रवंत इव पर्वताः ॥ <br>
मदेन धातुरागेण मिश्रैः शुशुभिरे गणाः ॥ ७५ ॥ <br>
ततः प्रहस्य गणपोऽब्रवीद्वै कुंठनायकम् ॥ <br>
हे शार्ङ्गधन्वञ्जाने त्वां त्वं रणांगण पंडितः ॥ ७६ ॥ <br>
परं युध्यसि दैत्येंद्रैर्दानवेंद्रैर्न पार्षदैः ॥ <br>
इत्युक्ता वीरभद्रेण भुशुंडीकलिताकरे ॥७७॥ <br>
गदिनाऽथ गदा तूर्णं दैत्येंद्रगिरिरेणुकृत् ॥ <br>
ततः प्रहतवान्वीरो भुशुंड्या तं गदाधरम् ॥ ७८ ॥ <br>
तदंगसंगमासाद्य विदद्रे शतधा तया ॥ <br>
कौमोदकी प्रहारेण वीरभद्रं प्रतापिनम् ॥ ७९ ॥<br>
&nbsp;जघान वासुदेवोपि तरसाऽज्ञातवेदनम् ॥ <br>
ततः खट्वांगमादाय गदाहस्तं गदाधरम् ॥4.2.89.८०॥ <br>
आताड्य सव्यदोर्दंडे गदां भूमावपातयत् ॥ <br>
कुपितोयं मधुद्वेषी चक्रेणाताडयच्च तम् ॥ ८१ ॥ <br>
स च चक्रं समागच्छद्दृष्ट्वा सस्मार शंकरम् ॥ <br>
शंकरस्मरणाच्चक्रं मनाग्वक्रत्वमाप्य च ॥ <br>
कंठमासाद्यवीरस्य सम्यग्जातं सुदर्शनम् ॥८२॥ <br>
तेन चक्रेण शुशुभे नितरां स गणेश्वरः ॥ <br>
वीरलक्ष्म्यावृत इव समरे विजयस्रजा ॥ ८३ ॥ <br>
ततः सुदर्शनं दृष्ट्वा तत्कंठाभरणं हरिः ॥ <br>
मनाक्स चकितं स्मित्वा ततो जग्राह नंदकम् ॥ ८४ ॥ <br>
सनंदकं करं तस्य प्रोद्यतं मधुविद्विषः ॥ <br>
पश्यतां दिविसिद्धानां स्तंभयामास हुंकृता ॥ ८५ ॥ <br>
अभ्यधावच्च वेगेन गृहीत्वा शूलमुज्ज्वलम् ॥ <br>
यावज्जिघांसति हरिं तावदाकाशवाचया ॥ ८६ ॥ <br>
वारितो गणराजः स मा कार्षीः साहसं त्विति ॥ <br>
ततस्तमपहायाशु वीरभद्रो गणोत्तमः ॥ ८७ ॥<br>
प्राप्य दक्षं विनद्योच्चैर्धिक्त्वामीश्वरनिंदकम् ॥ <br>
यस्येदृगस्ति संपत्तिर्यत्रदेवाः सहायिनः ॥ <br>
स कथं सेश्वरं कर्म न कुर्याद्दक्षतांदधत् ॥ ८८ ॥ <br>
येनास्येन पवित्रेण भवता निंदितः शिवः ॥ <br>
चूर्णयामि तदास्यं ते चपेटाभिः समंततः ॥८९॥ <br>
इत्युक्त्वा तस्य दक्षस्य हरपारुष्यभाषिणः ॥ <br>
चिच्छेद वदनं वीरश्चपेटशतघातनैः ॥ ॥ 4.2.89.९० ॥ <br>
ततस्त्वदितिमुख्यानां मिलितानां महोत्सवे ॥ <br>
त्रोटयामास कर्णादीन्यंगप्रत्यंगकानि च ॥ ९१ ॥ <br>
वेणीदंडाश्च कासांचित्तेनच्छिन्ना महारुषा ॥ <br>
कासांचिच्च कराश्छिन्ना कासांचित्कर्तितास्तनाः ॥ ९२ ॥ <br>
नासापुटांस्तथान्यासां पाटयामास पार्षदः ॥ <br>
चिच्छेद चांगुलीश्चापि तथान्यासां शिवप्रियः॥ ॥ ९३ ॥ <br>
ये ये निनिंदुर्देवेशं ये ये च शुश्रुवुस्तदा ॥ <br>
तेषां जिह्वाश्रुतीः कोपादच्छिनच्चाकरोद्द्विधा ॥ ९४ ॥ <br>
केचिदुल्लंबिता यूपे पाशयित्वा दृढं गले ॥ <br>
अधोमुखायै देवेशं विहायात्तं महाहविः ॥ ९५ ॥ <br>
द्विजराजश्च धर्मश्च भृगुमारीचिमुख्यकाः ॥ <br>
अत्यंतमपमानस्य भाजनं तेन कारिताः ॥ ९६ ॥ <br>
एते जामातरस्तस्य यतो दक्षस्य दुर्धियः ॥ <br>
हित्वा महेश्वरममून्सोपश्यदधिकाञ्शिवात् ॥ ९७ ॥ <br>
तानि कुंडानि ते यूपास्ते स्तंभाः स च मंडपः ॥ <br>
तावेद्यस्तानि पात्राणि तानि हव्यान्यनेकधा ॥ ९८ ॥ <br>
ते च वै यज्ञसंभारास्ते ते यज्ञप्रवर्तकाः ॥ <br>
ते रक्षपालास्तेमंत्रा विनेशुर्हेलयाऽखिलाः ॥ ९९ ॥ <br>
स्तोकेनैव हि कालेन यथर्धिः परवंचनात् ॥ <br>
अर्जिता नश्यति क्षिप्रं दक्षसंपद्गताऽशिवा ॥4.2.89.१००॥ <br>
नीते महाक्रतौ तेन सगणेनेदृशीं दशाम् ॥ <br>
विधिर्विधि विलोपाच्च हरं विज्ञाप्य चानयत् ॥१ ॥ <br>
तत्र यत्र मखः सोभूदीदृक्षः शिववर्जितः ॥ <br>
आयातेथ महादेवे वीरभद्रोतिलज्जितः ॥ २ ॥ <br>
नत्वा न किंचिदवदद्देवः सर्वमवैत्स्वयम् ॥ <br>
प्रसाद्य देवदेवेशं सुरज्येष्ठोऽब्रवीत्पुनः ॥ ३ ॥ <br>
अपराध्यप्ययं दक्षः संप्रसाद्यः कृषानिधे ॥ <br>
यथापूर्वं पुनरमून्सर्वान्कारय शंकर ॥ ४ ॥ <br>
यथाविधिः प्रवर्तेत वैदिकः पुनरेव हि ॥ <br>
तथाज्ञा दीयतां शंभो कर्मसिद्ध्यति सेश्वरम्॥५ ॥ <br>
अनीश्वरासु सर्वासु क्रियासु परमेश्वर ॥ <br>
एवमेव भवत्येव विघ्रजाताः सहस्रशः ॥ ६ ॥<br>
विचारतो वराकोयम दक्षो भक्ततरस्तव ॥ <br>
कुर्वन्योऽनीश्वरम कर्म परदृष्टांततां गतः ॥ ७ ॥ <br>
अन्योपि यो महेशानं हित्वा कर्म करिष्यति ॥ <br>
तस्य तत्कर्मसंसिद्धिर्दक्षस्येव भविष्यति ॥८॥ <br>
अतो न कश्चित्किंचिच्च क्वचित्कर्म विना शिवम् ॥ <br>
विधास्यति निशम्यास्य दक्षत्येदृक्ष चेष्टितम् ॥९॥ <br>
विधीरितमिति श्रुत्वा स्मित्वा देवो महेश्वरः ॥ <br>
वीरमाज्ञापयामास यथापूर्वं प्रकल्पय ॥ 4.2.89.११० ॥ <br>
वीरभद्रोपि तत्सर्वं शर्वाज्ञां प्रतिपद्य च ॥ <br>
विना दक्षस्य वदनं यथापूर्वमकल्पपयत् ॥ ११ ॥ <br>
ईश्वरं ये विनिंदंति ते मूकाः पशवो ध्रुवम् ॥ <br>
ततो मेषमुखं दक्षं वीरभद्रो गणो व्यधात् ॥ १२ ॥<br>
देवो ब्रह्माणमापृच्छय धर्माद्गार्हस्थ्यतश्च्युतः ॥ <br>
सपापं दोहिमप्रस्थं जगाम तपसे ततः ॥ १३ ॥ <br>
अनाश्रमवता पुंसा यतः कालो मनागपि ॥ <br>
मुधा कलयितव्यो न तस्माच्छ्रेयः सदा श्रम ॥ १४ ॥ <br>
अतः स सर्वं तपसां फलदाता महेश्वरः ॥ <br>
तपश्चचार सगणो ब्रह्मा दक्षं त्वशिक्षयत् ॥ १५ ॥ <br>
हरनिंदा समुद्भूत पापपंकं सुदुस्त्यजम् ॥ <br>
यदि क्षालयितुं कांक्षा तदा वाराणसीं व्रज ॥ १६ ॥ <br>
प्राप्य वाराणसीं पुण्यां महापापौघहारिणीम् ॥ <br>
कुरु लिंगप्रतिष्ठां त्वं तेन शंभुः स तुष्यति ॥ १७ ॥ <br>
तुष्टे महेश्वरे तुष्टं जगदेतच्चराचरम् ॥ <br>
नान्यत्र पापं ते गंतृ विना वाराणसीं पुरीम् ॥ १८ ॥ <br>
ब्रह्महत्यादि पापानां प्रायश्चित्तं मनीषिभिः ॥ <br>
प्रोक्तं न हरनिंदायास्तत्र काश्येव केवलम ।१९॥ <br>
काश्यां लिंगप्रतिष्ठायैः कृताऽत्र सुकृतात्मभिः ॥ <br>
सर्वे धर्माः कृतास्तैस्तु त एव पुरुषार्थिनः ॥ 4.2.89.१२० ॥ <br>
इत्याकर्ण्य विधेर्वाक्यं दक्षः प्राप्याथ सत्वरम् ॥ <br>
अविमुक्तं महाक्षेत्रं तताप परमं तपः ॥२१॥  <br>
संस्थाप्य लिंगं विधिवल्लिंगाराधनतत्परः ॥ <br>
न वेत्ति लिंगादपरं स किंचिज्जगतीतले ॥ २२ ॥ <br>
दिवानिशं महेशानं परिष्टौति समर्चति ॥ <br>
नमति ध्यायतीक्षेत दक्षो दक्षप्रजापतिः ॥२३॥ <br>
एकचित्तस्य दक्षस्य ध्यायतो लिंगमैश्वरम् ॥ <br>
समाः सहस्रमगमन्मितं द्वादशसंख्यया ॥।२४॥। <br>
मेनां यावत्सती प्राप्य हिमाचलपतिव्रताम् ॥ <br>
उमारूपाति तपसा पतिं प्राप पिनाकिनम् ॥२५॥ <br>
तावत्स दक्षस्तपसि निश्चलो लिंगमार्चयत् ॥ <br>
ततः काशीं समासाद्य सह भर्त्रा गिरींद्रजा ॥२६॥ <br>
दृष्ट्वा तं निश्चलहृदं शिवलिंगार्चने रतम् ॥ <br>
हरं व्यजिज्ञपद्देवी क्षीणोयं तपसा विभो ॥ २७ ॥ <br>
प्रसादय कृपासिंधो वरणैनं प्रजापतिम् ॥ <br>
इत्युक्तोऽपर्णया शंभुः प्राह तं दक्षमीशिता ॥ २. ॥ <br>
वरं ब्रूहि महाभाग दास्यामि मनसेप्सितम् ॥ <br>
इतीशोदितमाकर्ण्य प्रणम्य बहुशो हरम् ॥२९॥ <br>
स्तुत्वा नानाविधैः स्तोत्रैः प्रसन्नं वीक्ष्य शंकरम् ॥ <br>
प्रोवाच देवदेवेशं यदि देयो वरो मम ॥ 4.2.89.१३० ॥ <br>
तत्त्वदीय पदद्वंद्वे निर्द्वंद्वा भक्तिरस्तु मे ॥ <br>
इदं च ते महालिंगं यन्मयाऽत्र प्रतिष्ठितम् ॥ <br>
अस्मिँल्लिंगे त्वया नाथ स्थातव्यं सर्वदैव हि ॥ ३१ ॥ ।<br>
मयापराद्धं यद्देव तत्क्षंतव्यं कृपानिधे ॥<br>
एत एव वराः संतु क्रिमन्यैरुत्तमैर्वरैः ॥३२॥ <br>
इति श्रुत्वा महादेवः प्रसन्नोतितरां भवः ॥ <br>
प्रोवाच च यदुक्तं ते तत्तथास्तु न चान्यथा ॥ ३३॥ <br>
अन्यच्च ते वरं दद्यां तच्छृणुष्व प्रजापते ॥ <br>
यत्त्वया स्थापितं लिंगमेतद्दक्षेश्वराभिधम् ॥ ३४ ॥ <br>
अस्य संसेवनात्पुंसामपराधसहस्रकम्॥ <br>
क्षमिष्येहं न संदेहस्तस्मात्पूज्यमिदं जनैः ॥ ३५ ॥ <br>
त्वं तु लिंगार्चनादस्मात्सर्वमान्यो भविष्यसि ॥ <br>
परार्धद्वितयप्रांते ततो मोक्षमवाप्स्यसि ॥ ३६ ॥ <br>
इत्युक्त्वा देवदेवेशस्तस्मिँल्लिंगे लयं ययौ ॥ <br>
दक्षोपि गतवान्गेहं परिप्राप्तमनोरथः ॥ ३७॥ <br>
॥ स्कंद उवाच ॥ ॥ <br>
इत्यगस्त्य समाख्यातो दक्षेश्वरसमुद्भवः ॥ <br>
यं श्रुत्वा मुच्यते जंतुरपराध शतैरपि ॥।३५॥ <br>
श्रुत्वाख्यानमिदं पुण्यं दक्षेश्वरसमुद्भवम् ॥ <br>
नरो न लिप्यते पापैरपराधालयोपि हि ॥ १३९ ॥ ॥ <br>
इति श्रीस्कांदे महापुराण एकाशीति साहस्र्यां संहितायां चतुर्थे काशीखंड उत्तरार्धे दक्षेश्वरप्रादुर्भावोनाम नवाशीतितमोऽध्यायः ॥ ८९ ॥ ॥ <br>
<br>
</span>
