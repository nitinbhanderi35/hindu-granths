<span style="font-size: 14pt; line-height: 200%">।। स्कंद उवाच ।। ।। <br>
पार्वतीशस्य महिमा कथितस्ते मयानघ ।। <br>
मुने निशामयेदानीं गंगेश्वरसमुद्भवम् ।। १ ।। <br>
यं श्रुत्वा यत्रकुत्रापि गंगास्नानफलं लभेत् ।। <br>
चक्रपुष्करिणीतीर्थं यदा गंगा समागता ।। ।। २ ।। <br>
तेन दैलीपिना सार्धमस्मिन्नानंदकानने ।। <br>
क्षेत्रप्रभावमतुलं ज्ञात्वा शंभुपरिग्रहात् ।। ३ ।।<br>
स्मृत्वा लिंगप्रतिष्ठायाः काश्यां लोकोत्तरं फलम् ।। <br>
गंगया स्थापितं लिंगं विश्वेशात्पूर्वतः शुभम्।। ४।। <br>
गंगेश्वरस्य लिंगस्य काश्यां दृष्टिः सुदुर्लभा ।। <br>
तिथौ दशहरायां च यो गंगेशं समर्चयेत् ।। ५ ।। <br>
तस्य जन्मसहस्रस्य पापं संक्षीयते क्षणात् ।। <br>
कलौ गंगेश्वरं लिंगं गुप्तप्रायं भविष्यति ।। ६ ।। <br>
तस्य संदर्शनं पुंसां जायते पुण्यहेतवे ।। <br>
दृष्टं गंगेश्वरं लिंगं येन काश्यां सुदुर्लभम् ।। ७।। <br>
प्रत्यक्षरूपिणी गंगा तेन दृष्टा न संशयः ।। <br>
कलौ सुदुर्लभा गंगा सर्वकल्मषहारिणी ।। ८ ।। <br>
भविष्यति न संदेहो मित्रावरुणनंदन।। <br>
ततोपि तिष्ये संप्राप्ते काश्यत्यंतं सुदुर्लभा ।। ९ ।। <br>
ततोपि दुर्लभं काश्यां लिंगं गंगेश्वराभिधम् ।। <br>
यस्य संदर्शनं पुंसां भवेत्पापक्षयाय वै  ।। 4.2.91.१० ।। <br>
श्रुत्वा गंगेश माहात्म्यं न नरो निरयी भवेत् ।। <br>
लभेच्च पुण्यसंभारं चिंतितं चाधिगच्छति ।। ११ ।।<br>
इति श्रीस्कांदे महापुराण एकाशीति साहस्र्यां संहितायां चतुथें काशीखंड उत्तरार्धे गंगेश्वरमहिमाख्यानं नामैकनवतितमोऽध्यायः ।। ९१ ।। <br>
<br>
<br>
</span>
