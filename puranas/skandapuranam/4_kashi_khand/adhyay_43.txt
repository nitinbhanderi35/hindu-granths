<span style="font-size: 14pt; line-height: 200%">॥ अगस्तिरुवाच ॥ ॥ <br>
दिवोदासं नरपतिं कथं देवस्त्रिलोचनः ॥<br>
काशीं संत्याजयामास कथमागाच्च मंदरात् ॥ <br>
एतदाख्यानमाख्याहि श्रोतॄणां प्रमुदे भगोः ॥ १ ॥ <br>
॥ स्कंद उवाच ॥ ॥ <br>
मंदरं गतवान्देवो ब्रह्मणो वाक्य गौरवात् ॥ <br>
तपसा तस्य संतुष्टो मंदरस्यैव भूभृतः ॥ २ ॥ <br>
गते विश्वेश्वरे देवे मंदरं गिरिसुंदरम् ॥ <br>
गिरिशेन समं जग्मुरपि सर्वे दिवौकसः ॥ ३ ॥ <br>
क्षेत्राणि वैष्णवानीह त्यक्त्वा विष्णुरपि क्षितेः ॥ <br>
प्रयातो मंदरं यत्र देवदेव उमाधवः ॥ ४ ॥ <br>
स्थानानि गाणपत्यानि गणेशोपि ततो व्रजत् ॥ <br>
हित्वाहमपि विप्रेंद्र गतवान्मंदरं प्रति ॥ ५ ॥ <br>
सूरः सौराणि संत्यज्य गतश्चायतनादरम् ॥ <br>
स्वंस्वं स्थानं क्षितौ त्यक्त्वा ययुरन्येपि निर्जराः ॥ ६॥ <br>
गतेषु देवसंघेषु पृथिव्याः पृथिवीपतिः ॥ <br>
चकार राज्यं निर्द्वंद्वं दिवोदासः प्रतापवान् ॥ ७ ॥ <br>
विधाय राजधानीं स वाराणस्यां सुनिश्चलाम् ॥ <br>
एधां चक्रे महाबुद्धिः प्रजाधर्मेण पालयन् ॥ ८ ॥ <br>
सूर्यवत्स प्रतपिता दुर्हृदां हृदि नेत्रयोः ॥ <br>
सोमवत्सुहृदामासीन्मानसेषु स्वकेष्वऽपि  ॥ ९ ॥ <br>
अखंडमाखंडलवत्कोदंडकलयन्रणे ॥ <br>
पलायमानैरालोकिशत्रुसैन्यबलाहकैः ॥ 4.1.43.१० ॥ <br>
स धर्मराजवज्जातो धर्माधर्मविवेचकः ॥ <br>
अदंड्यान्मण्डयन्राजा दंड्यांश्च परिदंडयन् ॥ ११ ॥ <br>
धनंजय इवाधाक्षीत्परारण्यान्यनेकशः ॥ <br>
पाशीव पाशयांचक्रे वैरिचक्रं विदूरगः ॥ १२ ॥<br>
सोभूत्पुण्यजनाधीशो रिपुराक्षसवर्धनः ॥ <br>
जगत्प्राणसमानश्च जगत्प्राणनतत्परः ॥१३॥ <br>
राजराजः स एवाभूत्सर्वेषां धनदः सताम् ॥ <br>
स एव रुद्रमूर्तिश्च प्रेक्षिष्ट रिपुभी रणे ॥ १४ ॥ <br>
विश्वेषां स हि देवानां तपसा रूपधृग्यतः ॥ <br>
विश्वेदेवास्ततस्तं तु स्तुवंति च भजंति च ॥ १५ ॥ <br>
असाध्यः स हि साध्यानां वसुभ्यो वसुनाधिकः ॥ <br>
ग्रहाणां विग्रहधरो दस्रतोऽजस्ररूपभाक् ॥ १६ ॥ <br>
मरुद्गणानगणयंस्तुषितांस्तोषयन्गुणैः ॥ <br>
सर्वविद्याधरो यस्तु सर्वविद्याधरेष्वपि ॥ १७ ॥ <br>
अगर्वानेव गंधर्वान्यश्चक्रे निजगीतिभिः ॥ <br>
ररक्षुर्यक्षरक्षांसि तद्दुर्गं स्वर्गसोदरम् ॥ १८ ॥ <br>
नागानागांसि चक्रुश्च तस्य नागबलीयसः ॥ <br>
दनुजामनुजाकारं कृत्वा तं च सिषेविरे ॥ १९ ॥ <br>
जाता गुह्यचरा यस्य गुह्यकाः परितो नृषु ॥ <br>
संसेविष्यामहे राजन्नसुरास्त्वां स्ववैभवैः ॥ 4.1.43.२० ॥ <br>
वयं यतस्त्वद्विषये सुरावासोऽपि दुर्लभः ॥ <br>
अशिक्षयत्क्षितिपतेरिह यस्य तुरंगमान् ॥ <br>
आशुगश्चाशुगामित्वं पावमाने पथिस्थितः ॥ २१ ॥ <br>
अगजान्यस्य तु गजान्नगवर्ष्मसुवर्ष्मणः ॥ <br>
अजस्र दानिनो दृष्ट्वा भवन्नन्येपि दानिनः ॥ २२ ॥ <br>
सदोजिरे च बोद्धारो योद्धारश्चरणाजिरे ॥ <br>
न यस्य शास्त्रैर्विजिता न शस्त्रैः केनचित्क्वचित् ॥ २३ ॥ <br>
न नेत्रविषये जाता विषये यस्यभूभृतः ॥ <br>
सदा नष्टपदा द्वेष्यास्तदाऽनष्टपदाः प्रजाः ॥ २४ ॥ <br>
कलावानेक एवास्ति त्रिदिवेपि दिवौकसाम् ॥ <br>
तस्य क्षोणिभृतः क्षोण्यां जनाः सर्वे कलालयाः ॥ २५ ॥<br>
एक एव हि कामोस्ति स्वर्गे सोप्यंगवर्जितः ॥ <br>
सांगोपांगाश्च सर्वेषां सर्वे कामा हि तद्भुवि ॥२६॥ <br>
तस्योपवर्तनेप्येको न श्रुतो गोत्रभित्क्वचित् ॥ <br>
स्वर्गे स्वर्गसदामीशो गोत्रभित्परिकीर्तितः ॥ २७ ॥ <br>
क्षयी च तस्य विषये कोप्याकर्णि न केनचित् ॥ <br>
त्रिविष्टपे क्षपानाथः पक्षेपक्षे क्षयीष्यते ॥ २८ ॥ <br>
नाके नवग्रहाः संति देशास्तस्याऽनवग्रहाः ॥ २९ ॥ <br>
हिरण्यगर्भः स्वर्लोकेप्येक एव प्रकाशते ॥ <br>
हिरण्यगर्भाः सर्वेषां तत्पौराणामिहालयाः ॥ 4.1.43.३० ॥ <br>
सप्ताश्व एकः स्वर्लोके नितरां भासतेंऽशुमान् ॥ <br>
सदंशुकाः प्रतिदिनं बह्वश्वास्तत्पुरौकसः ॥ ३१ ॥ <br>
सदप्सरा यथास्वर्भूस्तत्पुर्यपिसदप्सराः ॥ <br>
एकैव पद्मा वैकुंठे तस्य पद्माकराः शतम् ॥ ॥ ३२ ॥ <br>
अनीतयश्च तद्ग्रामानाराजपुरुषाः क्वचित् ॥ <br>
गृहेगृहेत्र धनदा नाक एकोऽलकापतिः ॥ ३३ ॥ <br>
दिवोदासस्य तस्यैवं काश्यां राज्यं प्रशासतः ॥ <br>
गतं वर्षं दिनप्रायं शरदामयुताष्टकम् ॥ ३४ ॥ <br>
गीर्वाणा विप्रतीकारमथ तस्य चिकीर्षवः ॥ <br>
गुरुणा मंत्रयांचक्रुर्धर्मवर्त्मानुयायिनः ॥३५॥ <br>
भवादृशामिव मुने प्रायशो धर्मचारिणाम् ॥ <br>
विबुधा विदधत्येव महतीरापदांततीः ॥३६॥ <br>
यद्यप्यसौ धराधीशो व्याधिनोद्दुर्धराध्वरैः ॥ <br>
तानध्वरभुजोऽत्यंतं तथापि सुहृदो न ते ॥ ३७ ॥ <br>
स्वभाव एव द्युसदां परोत्कर्षासहिष्णुता ॥ <br>
बलि बाण दधीच्याद्यैरपराद्धं किमत्र तैः ॥३८॥ <br>
अंतराया भवंत्येव धर्मस्यापि पदेपदे ॥ <br>
तथापि न निजो धर्मो धर्मधीभिर्विमुच्यते ॥ ३९ ॥ <br>
अधर्मिणः समेधंते धनधान्यसमृद्धिभिः ॥ <br>
अधर्मादेव च परं समूलं यांत्यधोगतिम् ॥ 4.1.43.४० ॥ <br>
प्रजाः पालयतस्तस्य पुत्रानिव निजौरसान् ॥ <br>
रिपुंजयस्य नाल्पोपि बभूवाधर्मसंग्रहः ॥४१॥ <br>
षाड्गुण्यवेदिनस्तस्य त्रिशक्त्यूर्जितचेतसः ॥ <br>
चतुरोपायवित्तस्य न रंध्रं विविदुः सुराः ॥ ४२ ॥<br>
बुद्धिमंतोपि विबुधा विप्रतीकर्तुमुद्यताः ॥ <br>
मनागपि न संशेकुरपकर्तुं तदीशितुः ॥ ४३ ॥ <br>
एकपत्नीव्रताः सर्वे पुमांसस्तस्य मंडले ॥ <br>
नारीषु काचिन्नैवासीदपतिव्रतधर्मिणी ॥ ४४ ॥ <br>
अनधीतो न विप्रोभूदशूरोनैव बाहुजः ॥ <br>
वैश्योनभिज्ञो नैवासीदर्थोपार्जनकर्मसु ॥४५॥ <br>
अनन्यवृत्तयः शूद्रा द्विजशुश्रूषणं प्रति ॥ <br>
तस्य राष्ट्रे समभवन्दिवोदासस्य भूपतेः ॥ ४६ ॥ <br>
अविप्लुत ब्रह्मचर्यास्तद्राष्ट्रे ब्रह्मचारिणः ॥ <br>
नित्यं गुरुकुलाधीना वेदग्रहणतत्पराः ॥ ४७ ॥ <br>
आतिथ्यधर्मप्रवणा धर्मशास्त्रविचक्षणाः ॥ <br>
नित्यसाधुसमाचारा गृहस्थास्तस्य सर्वतः ॥ ४८ ॥ <br>
तृतीयाश्रमिणो यस्मिन्वनवृत्तिकृतादराः ॥ <br>
निःस्पृहा ग्रामवार्तासु वेदवर्त्मानुसारिणः ॥ ४९ ॥ <br>
सर्वसंगविनिर्मुक्ता निर्मुक्ता निष्परिग्रहाः ॥ <br>
वाङ्मनःकर्मदंडाढ्या यतयो यत्र निःस्पृहाः ॥ 4.1.43.५० ॥ <br>
अन्येनुलोमजन्मानः प्रतिलो मभवा अपि ॥ <br>
स्वपारंपर्यतो दृष्टं मनाग्वर्त्म न तत्यजुः ॥ ५१ ॥ <br>
अनपत्या न तद्राष्ट्रे धनहीनोपि कोपि न ॥ <br>
अवृद्धसेवी नो कश्चिदकांडमृतिभाक्च न ॥ ५२ ॥ <br>
न चाटा नैव वाचाटा वंचका नो न हिंसकाः ॥ <br>
न पाषंडा न वै भंडा न रंडा न च शौंडिकाः ॥५३॥ <br>
श्रुतिघोषो हि सर्वत्र शास्त्रवादः पदेपदे ॥ <br>
सर्वत्र सुभगालापा मुदामंगलगीतयः ॥५४ ॥ <br>
वीणावेणुप्रवादाश्च मृदंगा मधुरस्वनाः ॥ <br>
सोमपानं विनान्यत्र पानगोष्ठी न कर्णगा ॥५५॥ <br>
मांसाशिनः पुरोडाशे नैवान्यत्र कदाचन ॥ <br>
न दुरोदरिणो यत्र नाधमर्णा न तस्कराः ॥ ५६ ॥ <br>
पुत्रस्य पित्रोः पदयोः पूजनं देवपूजनम् ॥ <br>
उपवासो व्रतं तीर्थं देवताराधनं परम् ॥ ५७ ॥ <br>
नारीणां भर्तृपद् योरर्चनं तद्वचःश्रुतिः ॥ <br>
समर्चयंति सततमनुजा निजमग्रजम् ॥ ५८ ॥ <br>
सपर्ययंति मुदिता भृत्याः स्वामिपदांबुजम् ॥ <br>
हीनवर्णैरग्रवर्णो वर्ण्यते गुणगौरवैः ॥ ५९ ॥ <br>
वरिवस्यंति भूयोपि त्रिकालं काशिदेवताः ॥ <br>
सर्वत्र सर्वे विद्वांसः समर्च्यंते मनोरथैः ॥ 4.1.43.६० ॥<br>
विद्वद्भिश्च तपोनिष्ठास्तपोनिष्ठैर्जितेंद्रियाः ॥ <br>
जितेंद्रियैर्ज्ञाननिष्ठा ज्ञानिभिः शिवयोगिनः ॥ ६१ ॥ <br>
मंत्रपूतं महार्हं च विधियुक्तं सुसंस्कृतम् ॥ <br>
वाडवानां मुखाग्नौ च हूयतेऽहर्निशं हविः ॥ ६२ ॥ <br>
वापीकूपतडागानामारामाणां पदेपदे ॥ <br>
शुचिभिर्द्रव्यसंभारैः कर्तारो यत्र भूरिशः ॥ ६३ ॥ <br>
यद्राष्ट्रे हृष्टपुष्टाश्च दृश्यंते सर्वजातयः ॥ <br>
अनिंद्यसेवा संपन्ना विनामृगयु सौनिकान् ॥ ६४ ॥ <br>
इत्थं तस्य महीजानेः सर्वत्र शुचिवर्तिनः ॥ <br>
उन्मिषंतोप्यनिमिषा मनाक्छिद्रं न लेभिरे ॥ ६५ ॥ <br>
अथोवाचामर गुरुर्देवानपचिकीर्षुकान् ॥ <br>
तस्मिन्राजनि धर्मिष्ठे वरिष्ठे मंत्रवेदिषु ॥६८॥ <br>
॥ गुरुरुवाच ॥ ॥ <br>
संधिविग्रहयानास्ति सं श्रयं द्वैधभावनम् ॥ <br>
यथा स राजा संवेत्ति न तथात्रापि कश्चन ॥ ६७ ॥ <br>
उपायोप्येक एवास्ति चतुर्ष्विह दिवौकसः ॥ <br>
भेदो नाम स चेत्सिध्येत्तपोबलिनि तत्र हि ॥६८॥ <br>
तेन यद्यपि भूभर्त्रा भूमेर्देवा विवासिताः ॥ <br>
तथापि भूरिशस्तत्र संत्यस्मत्पक्षपातिनः ॥ ६९ ॥ <br>
कालो निमिषमात्रोपि यान्विना न सुखं व्रजेत् ॥ <br>
अस्माकमपि तस्यापि संति ते तत्र मानिताः ॥ 4.1.43.७० ॥ <br>
अंतर्बहिश्चरा नित्यं सर्वविश्रंभ भूमयः ॥ <br>
समागतेषु तेष्वत्र सर्वं नः सेत्स्यति प्रियम् ॥ ७१ ॥ <br>
समाकर्ण्य च ते सर्वे त्रिदशा गीष्पतीरितम् ॥ <br>
निर्णीतवंतस्तस्यार्थं तस्मादंतर्बहिश्चरान् ॥ <br>
अभिनंद्याथ तं सर्वे प्रोचुरित्थं भवेदिति ॥ ७२ ॥ <br>
ततः शक्रः समाहूय वीतिहोत्रं पुरःस्थितम् ॥ <br>
ऊचे मधुरया वाचा बहुमानपुरःसरम् ॥ ७३ ॥ <br>
हव्यवाहन या मूर्तिस्तव तत्र प्रतिष्ठिता ॥ <br>
तामुपासंहर क्षिप्रं विषयात्तस्य भूपतेः ॥ ॥ ७४ ॥ <br>
समागतायां तन्मूर्तौ सर्वानष्टाग्रयः प्रजाः ॥ <br>
हव्यकव्यक्रियाशून्या विरजिष्यंति राजनि ॥ ७५ ॥ <br>
प्रजासु च विरक्तासु राज्यकामदुघासु वै ॥ <br>
कृच्छ्रेणोपार्जितोऽपार्थो राजशब्दो भविष्यति ॥ ७६ ॥ <br>
प्रजानां रंजनाद्राजा येयं रूढिरुपार्जिता ॥ <br>
तस्यां रूढ्यां प्रनष्टायां राज्यमेव विनंक्ष्यति ॥ ७७ ॥ <br>
प्रजाविरहितो राजा कोशदुर्गबलादिभिः ॥ <br>
समृद्धोप्यचिरान्नश्येत्कूलसंस्थ इव द्रुमः ॥ ७८ ॥ <br>
त्रिवर्गसाधनाहेतुः प्राक्प्रजैव महीपतेः ॥ <br>
क्षीणवृत्त्यां प्रजायां  वै त्रिवर्गः क्षीयते स्वयम् ॥ ७९ ॥<br>
क्षीणे त्रिवर्गे संक्षीणा गतिर्लोकद्वयात्मिका ॥ 4.1.43.८० ॥ <br>
इतींद्रवचनाद्वह्निरह्नाय क्षोणिमंडलात् ॥ <br>
आचकर्ष निजां मूर्तिं योगमाया बलान्वितः ॥ ८१ ॥ <br>
निन्ये न केवलं त्रेतां जाठराग्निमपि प्रभुः ॥ <br>
वज्रिणो वचसा वह्निर्निजशक्तिसमन्वितम् ॥ ८२ ॥ <br>
वह्नौ स्वर्लोकमापन्ने जाते मध्यंदिने नृपः ॥ <br>
कृतमाध्याह्निकस्तूर्णं प्राविशद्भोज्यमंडपम् ॥ ८३ ॥ <br>
महानसाधिकृतयो वेपमानास्ततो मुहुः ॥ <br>
क्षुधार्तमपि भूपालमिदं मंदं व्यजिज्ञपन् ॥ ८४ ॥ <br>
सूपकारा ऊचुः ॥ <br>
अत्यहस्करतेजस्क प्रतापविजितानल ॥ <br>
किंचिद्विज्ञप्तुकामाः स्मोप्यकांडेरणपंडित ॥ ८५ ॥ <br>
यदि विश्रुणयेद्राजन्भवानभयदक्षिणाम् ॥ <br>
तदा विज्ञापयिष्यामः प्रबद्धकरसंपुटाः ॥ ८६ ॥ <br>
भ्रूसंज्ञयाकृतादेशाः प्रशस्तास्येनभूभुजा ॥ <br>
मृदु  विज्ञापयांचक्रुः पाकशालाधिकारिणः ॥ ८७ ॥ <br>
न जानीमो वयं नाथ त्वत्प्रतापभयार्दितः ॥ <br>
कुसृत्याथ कया विद्वान्नष्टो वैश्वानरः पुरात् ॥ ८८ ॥ <br>
कृशानौ कृशतां प्राप्ते कथं पाकक्रिया भवेत् ॥ <br>
तथापि सूर्यपाकेन सिद्धा पक्तिर्हि काचन ॥ ८९ ॥ <br>
प्रभोरादेशमासाद्य तामिहैवानयामहे ॥ <br>
मन्यामहे च भूजाने पक्तिरद्यतनी शुभा ॥ 4.1.43.९० ॥ <br>
श्रुत्वांधसिकवाक्यं स महासत्त्वो महामतिः ॥ <br>
नृपतिश्चिंतयामास देवानां वै कृतं त्विदम् ॥ ९१ ॥ <br>
क्षणं संशीलयंस्तत्र ददर्श तपसोबलात् ॥ <br>
न केवलं जहौ गेहं हुतभुक्चौदरीर्दरीः ॥ ९२ ॥ <br>
अप्यहासीदितोलोकाज्जगाम च सुरालयम् ॥ <br>
भवत्विह हि का हानिरस्माकं ज्वलने गतै ॥ ९३ ॥ <br>
तेषामेवविचाराच्च हानिरेषा सुपर्वणाम् ॥ <br>
तद्बलेन च किं राज्यं मयेदमुररीकृतम् ॥ ९४ ॥ <br>
पितामहेन महतो गौरवात्प्रतिपादितम् ॥ <br>
इति चिंतयतस्तस्य मध्यलोकशतक्रतोः ॥ ९५ ॥ <br>
पौराः समागता द्वारि सह जानपदैर्नरैः ॥ <br>
द्वास्थेन चाज्ञया राज्ञस्ततस्तेंतः प्रवेशिताः ॥ ९६ ॥<br>
दत्त्वोपदं यथार्हं ते प्रणेमुः क्षोणिवज्रिणम् ॥ <br>
केचित्संभाषिता राज्ञादरसोदरया गिरा ॥ ९७ ॥ <br>
केचिच्च समुदा दृष्ट्या केचिच्च करसंज्ञया ॥ <br>
विसर्जिता सना राज्ञा बहुमानपुरःसरम् ॥ ९८ ॥ <br>
तेजिरे भेजिरे सर्वे रत्नार्चिः परिसेविते ॥ <br>
विजितामोदसंदोहे सुरानोकहसौरभैः ॥ <br>
राज्ञः शतशलाकस्थच्छत्रस्यच्छाययाशुभे ॥ ९९ ॥ <br>
विशांपतिरथोवाच तन्मुखच्छाययेरितम् ॥ <br>
विज्ञाय तदभिप्रायमलंभीत्या पुरौकसः ॥ 4.1.43.१०० ॥<br>
विकारकारिभिर्लेखैर्यदिनीतोऽनलो भुवः ॥ <br>
एतावतैव किं सिद्धयेन्मयि तेषां पराभवः ॥ १ ॥ <br>
चिकीर्षुरहमेवासं पौराः कार्यमिदंपुरा ॥ <br>
परं ह्युपेक्षितप्रायं दिष्ट्या तैः स्मारितं चिरात् ॥ २ ॥ <br>
गतोऽनलोऽभवद्भद्रं जगत्प्राणोपि यात्वितः ॥ <br>
वरुणः पुष्पवंताभ्यामविलंबं प्रयात्वितः ॥ ३ ॥ <br>
अहमेव हि पर्जन्यो भविष्यामि तपोबलात् ॥ <br>
मुदे जनपदानां च सर्वसस्यसमृद्धिदः ॥ ४ ॥ <br>
तपोयोगबलेनाहमात्मानं परिकल्प्य च ॥ <br>
त्रिधावह्निस्वरूपेण पक्तीष्टिव्युष्टिकृत्तमः ॥ ५॥ <br>
अंतर्बहिश्च यो द्वेधा नभस्वत्पदवी दधत् ॥ <br>
सर्वेषामेव वेत्स्यामि त्वंतःकरणचेष्टितम् ॥ ६ ॥ <br>
विधाय चांभसीं मूर्तिं सर्वजीवैकजीवनीम् ॥ <br>
प्रजाः संजीवयिप्यामि किं जडैर्विषये मम ॥ ७ ॥ <br>
यदा खे तमसा पौरा ग्रस्येते शशिभास्करौ ॥ <br>
तदा न किं विना ताभ्यां जीवामः क्षितिमंडले ॥ ८ ॥ <br>
श्रियं चांद्रमसीं प्राप्य ह्लादयिष्याम्यहं प्रजाः ॥ <br>
निशाचरेण किमिह क्षयिणा च कलंकिना ॥ ९ ॥<br>
अस्मत्कुले मूलभूतो भास्करो मान्य एव नः ॥ <br>
स तिष्ठतु सुखेनात्र यातायातं करोतु च ॥ 4.1.43.११० ॥ <br>
स एको जगतामात्मा विशेषात्कुलदेवता ॥ <br>
सोपकर्तुं न वेत्त्येव तस्येदं व्रतमुत्तमम् ॥ ११ ॥ <br>
इति नरपतिवाक्सुधारसौघं श्रुतिपुटकैः परिपीय पौरवर्गः ॥ <br>
विकसितवदनांबुजो जगामनिजनिजमालयमाधिमुक्तचित्तः ॥ १२ ॥ <br>
क्षितिपतिरपि तत्तथा विधाय तपसोसाध्यमिहास्ति किं त्रिलोक्याम् ॥ <br>
अतिवह्न्यर्कमसौ दधच्चतेजो द्युसदां शल्यमिवोच्चकैर्बभूव ॥ १३ ॥ <br>
इति श्रीस्कांदे महापुरण एकाशीतिसाहस्र्यां संहितायां चतुर्थे काशीखंडे पूर्वार्द्धे दिवोदासप्रतापवर्णनंनाम त्रिचत्वारिंशोध्यायः ॥४३॥ <br>
<br>
<br>
</span>
