<span style="font-size: 14pt; line-height: 200%">अगस्तिरुवाच॥ <br>
मथुरायां द्विजः कश्चिदभूद्भूदेवसत्तमः॥ <br>
तस्य पुत्रो महातेजाः शिवशर्मेति विश्रुतः॥ १ ॥<br>
अधीत्यवेदान्विधिवदर्थं विज्ञाय तत्त्वतः।.<br>
पठित्वा धर्मशास्त्राणि पुराणान्यधिगम्य च॥२॥<br>
अंगान्यभ्यस्य तर्कांश्च परिलोड्य समंततः॥ <br>
मीमांसाद्वयमालोक्य धनुर्वेदं विगाह्य च॥३॥<br>
आयुर्वेदं विचार्यापि नाट्यवेदे कृतश्रमः ॥   <br>
अर्थशास्त्राण्यनेकानि प्राप्याश्वगजचेष्टितम् ॥ ४ ॥ <br>
कलासु च कृताभ्यासो मन्त्रशास्त्रविचक्षणः ॥ <br>
भाषाश्च नाना देशानां लिपीर्ज्ञात्वा विदेशजाः ॥ ५ ॥ <br>
अर्थानुपार्ज्य धर्मेण भुक्त्वा भोगान्यदृच्छया ॥<br>
उत्पाद्य पुत्रान्सुगुणांस्तेभ्यो ह्यर्थं विभज्य च ॥ ६ ॥ <br>
यौवनं गत्वरं ज्ञात्वा जरां दृष्ट्वाश्रितां श्रुतिम् ॥ <br>
चिन्तामवाप महती शिवशर्मा द्विजोत्तमः ॥ ७ ॥ <br>
पठतो मे गतः कालस्तथोपार्जयतो धनम् ॥ <br>
नाराधितो महेशानः कर्मनिर्मूलनक्षमः ॥ ८ ॥ <br>
न मया तोषितो विष्णुः सर्वपापहरो हरिः ॥ <br>
सर्वकामप्रदो नृणां गणेशो नार्चितो मया ॥ ९ ॥ <br>
तमस्तोमहरः सूर्यो नार्चि तो वै मया क्वचित् ॥ <br>
महामाया जगद्धात्री न ध्याता भवबंधहृत् ॥ 4.1.7.१० ॥ <br>
न प्रीणिता मया देवा यज्ञैः सर्वैः समृद्धिदाः ॥ <br>
तुलसीवन शुश्रूषा न कृता पापशांतये ॥ ११ ॥ <br>
न मया तर्पिता विप्रा मृष्टान्नैर्मधुरै रसैः ॥ <br>
इहापि च परत्रापि विपदामनुतारकाः ॥ १२ ॥ <br>
बहुपुष्पफलोपेताः सुच्छायाः स्निग्धपल्लवाः ॥ <br>
पथि नारोपिता वृक्षा इहामुत्रफलप्रदाः ॥ १३ ॥ <br>
दुकूलैः स्वानुकूलैश्च चोलैः प्रत्यंगभूषणैः ॥ <br>
नालंकृताः सुवासिन्य इहामुत्रसुवासदाः ॥ १४ ॥ <br>
द्विजाय नोर्वरा दत्ता यमलोकनिवारिणी ॥ <br>
सुवर्णं न सुवर्णाय दत्तं दुरितहृत्परम्॥१५॥ <br>
नालंकृता सवत्सा गौः पात्राय प्रतिपादिता ॥ <br>
इह पापापहंत्र्याशु सप्तजन्मसुखावहा ॥ १६ ॥ <br>
ऋणापनुत्तये मातुः कारितो न जलाशयः ॥ <br>
नातिथिस्तोषितः क्वापि स्वर्गमार्गप्रदर्शकः ॥ १७ ॥<br>
छत्रोपानत्कुंडिकाश्च नाध्वगाय समर्पिताः ॥ <br>
यास्यतः संयमिन्यां हि स्वर्गमार्गसुखप्रदाः ॥ १८ ॥ <br>
न च कन्याविवाहार्थं वसु क्वापि मयार्पितम् ॥ <br>
इह सौख्यसमृद्ध्यर्थं दिव्यकन्यार्पकं दिवि ॥ १९ ॥ <br>
न वाजपेयावभृथे स्नातो लोभवशादहम् ॥ <br>
इह जन्मनि चान्यस्मिन्बहुमृष्टान्नपानदे ॥ 4.1.7.२० ॥ <br>
न मया स्थापितं लिंगं कृत्वा देवालयं शुभम ॥ <br>
यस्मिन्संस्थापिते लिंगो विश्वं संस्थापितं भवेत् ॥ २१ ॥ <br>
विष्णोरायतनं नैव कृतं सर्वसमृद्धिदम् ॥ <br>
न च सूर्यगणेशानां प्रतिमाः कारिता मया ॥ २२ ॥ <br>
न गौरी न महालक्ष्मीश्चित्रेपि परिलेखिते ॥ <br>
प्रतिमाकरणे चैषां न कुरूपो न दुर्भगः ॥ २३ ॥ <br>
सुसूक्ष्माणि विचित्राणि नोज्ज्वलान्यंबराण्यपि ॥ <br>
समर्पितानि विप्रेभ्यो दिव्यांबर समृद्धये ॥ २४ ॥ <br>
न तिलाश्च घृतेनाक्ताः सुसमिद्धे हुताशने ॥ <br>
हुता वै मन्त्रपूताश्च सर्वपापापनुत्तये ॥२५॥ <br>
श्रीसूक्तं पावमानी च ब्राह्मणो मंडलानि च॥ <br>
जप्तं पुरुषसूक्तं न पापारि शतरुद्रियम्॥२६॥ <br>
अश्वत्थ सेवा न कृता त्यक्त्वा चार्कं त्रयोदशीम्॥ <br>
सद्यः पापहरा सा हि न रात्रौ न भृगोर्दिने ॥ २७ ॥ <br>
शयनीयं न चोत्सृष्टं मृदुला च प्रतूलिका ॥ <br>
दीपीदर्पणसंयु्क्तं सर्वभोगसमृद्धिदम् ॥ २८ ॥ <br>
अजाश्वमहिषी मेषी दासी कृष्णाजिनं तिलाः ॥ <br>
सकरंभास्तोयकुंभा नासनं मृदुपादुके ॥ २९ ॥ <br>
पादाभ्यंगं दीपदानं प्रपादानं विशेषतः ॥ <br>
व्यजनं वस्त्रतांबूलं तथान्यन्मुखवासकृत ॥ 4.1.7.३० ॥ <br>
नित्यश्राद्धं भूतबलिं तथाऽतिथि समर्चनम् ॥ <br>
विशन्त्यन्यानि दत्त्वा च प्रशस्यानि यमालये ॥ ३१ ॥<br>
न यमं यमदूतांश्च नयामीरपि यातनाः॥ <br>
पश्यन्ति ते पुणयभाजो नैतच्चापि कृतं मया॥३२॥ <br>
कृच्छ्रचांद्रायणादीनि तथा नक्तव्रतानि च॥ <br>
शरीरशुद्धिकारीणि न कृतानि क्वचिन्मया॥३३॥ <br>
गवाह्निकं च नोदत्तं कोकंडूतिर्न वै कृता॥ <br>
नोद्धृता पंकमग्ना गौर्गोलोकसुखदायिनी॥ ३४॥ <br>
नार्थिनः प्रार्थितैरर्थैः कृतार्था हि मया कृताः॥ <br>
देहिदेहीति जल्पाको भविष्याम्यन्यजन्मनि॥ ३५॥ <br>
न वेदा न च शास्त्राणि नार्धो दारा न नो सुतः॥ <br>
न क्षेत्रं न च हर्म्यादि मायांतमनुयास्यति॥३६॥ <br>
शिवशर्मेति संचिंत्य बुद्धिं संधाय सर्वतः॥ <br>
निश्चिकाय मनस्येवं भवेत्क्षेमतरं मम ॥३७॥ <br>
यावत्स्वस्थोस्ति मे देहो यावन्नेंद्रियविक्लवः॥ <br>
तावत्स्वश्रेयसां हेतुं तीर्थयात्रां करोम्यहम्॥ ३८॥ <br>
दिनानि पंचपाण्येवमतिवाह्य गृहो द्विजः॥ <br>
शुभे तिथौ शुभे वारे शुभलग्नबले द्विजः॥३९॥ <br>
उपोष्य रजनीमेकां प्रातः श्राद्धं विधाय च॥ <br>
गणेशान्ब्राह्मणान्नत्वा भुक्त्वा प्रस्थितवान्सुधीः॥4.1.7.४०॥ <br>
इति निश्चित्य निर्वाणपदनिःश्रेणिकां पराम्॥ <br>
सर्वेषामेव जंतूनां तत्र संस्थितिकारिणाम्॥४१॥ <br>
अथ पंथानमाक्रम्य कियंतमपि स द्विजः॥ <br>
मुहूर्तं पथि विश्रम्याचिंतयत्प्राक्क्व याम्यहम्॥४२॥ <br>
भुवि तीर्थान्यनेकानि लोलमायुश्चलं मनः॥ <br>
ततः सप्तपुरीर्यायां सर्वतीर्थानि तत्र यत्॥ ४३॥ <br>
अयोध्यां च पुरीं गत्वा सरयूमवगाह्य च ॥ <br>
तत्तत्तीर्थेषु संतर्प्य पितॄन्पिंडप्रदानतः॥४४॥<br>
पंचरात्रमुषित्वा तु ब्राह्मणान्परिभोज्य च ॥ <br>
प्रयागमगमद्विप्रस्तीर्थराजं सुहृष्टवत् ॥ ४५ ॥ <br>
सिताऽसिते सरिच्छ्रेष्ठे यत्रास्तां सुरदुर्लभे ॥ <br>
यत्राप्लुतो नरः पापः परं ब्रह्माधिगच्छति ॥ ४६ ॥ <br>
क्षेत्रं प्रजापतेः पुण्यं सर्वेषामेव दुर्लभम् ॥ <br>
लभ्यते पुण्यसंभारैर्नान्यथार्थस्य राशिभिः ॥ ४७ ॥ <br>
दमयंतीं कलिं कालं कलिंदतनयां शुभाम् ॥ <br>
आगत्य मिलिता यत्र पुण्या स्वर्गतरंगिणी ॥ ४८ ॥ <br>
प्रकृष्टं सर्वयागेभ्यः प्रयागमिति गीयते ॥ <br>
यज्वनां पुनरावृत्तिर्न प्रयागार्द्रवर्ष्मणाम्॥४९॥<br>
यत्र स्थितः स्वयं साक्षाच्छूलटंको महेश्वरः ॥ <br>
तत्राप्लुतानां जंतूनां मोक्षवर्त्मोपदेशकः॥4.1.7.५०॥ <br>
तत्राऽक्षय्यवटोऽप्यस्ति सप्तपातालमूलवान्॥ <br>
प्रलयेपि यमारुह्य मृकंडतनयोऽवसत् ॥ ५१ ॥ <br>
हिरण्यगर्भो विज्ञेयः स साक्षाद्वटरूपधृक् ॥ <br>
तत्समीपे द्विजान्भक्त्या संभोज्याक्षय पुण्यभाक् ॥ ५२ ॥  <br>
यत्र लक्ष्मीपतिः साक्षाद्वैकुंठादेत्य मानवान्॥ <br>
श्रीमाधवस्वरूपेण नयेद्विष्णोः परं पदम्॥५३॥ <br>
श्रुतिभिः परिपठ्येते सिताऽसित सरिद्वरे॥ <br>
तत्राप्लुतां गाह्यमृतं भवंतीति विनिश्चितम्॥ ५४॥<br>
शिवलोकाद्ब्रह्मलोकादुमालोकवरात्पुनः॥ <br>
कुमारलोकाद्वैकुंठात्सत्यलोकात्समंततः॥ <br>
तपोजनमहर्भ्यश्च सर्वे स्वर्लोकवासिनः॥ <br>
भुवोलोकाच्च भूर्लोकान्नागलोकात्तथाऽखिलात्॥५६॥ <br>
अचला हिमवन्मुख्याः कल्पवृक्षादयो नगाः॥ <br>
स्नातुं माघे समायांति प्रयागमरुणोदये ॥ ५७ ॥ <br>
दिगंगनाः प्रार्थयंति यत्प्रयागानिलानपि ॥ <br>
तेपि नः पावयिष्यंति किं कुर्मः पंगवो वयम् ॥ ५८ ॥ <br>
अश्वमेधादियागाश्च प्रयागस्य रजः पुनः ॥ <br>
तुलितं ब्रह्मणा पूर्वं न ते तद्रजसा समाः ॥ ५९ ॥ <br>
मज्जागतानि पापानि बहुजन्मार्जितान्यपि ॥ <br>
प्रयागनामश्रवणात्क्षीयंतेऽतीव विह्वलम् ॥ 4.1.7.६० ॥ <br>
धर्मतीर्थमिदं सम्यगर्थतीर्थमिदं परम् ॥ <br>
कामिकं तीर्थमेतच्च मोक्षतीर्थमिदं ध्रुवम् ॥ ६१ ॥ <br>
ब्रह्महत्यादि पापानि तावद्गर्जंति देहिषु ॥ <br>
यावन्मज्जंति नो माघे प्रयागे पापहारिणि ॥ ६२ ॥<br>
तद्विष्णोः परमं पदं सदा पश्यंति सूरयः॥ <br>
एतद्यत्पठ्यते वेदे तत्प्रयागं पुनः पुनः॥६३॥ <br>
सरस्वती रजो रूपा तमोरूपा कलिंदजा॥ <br>
सत्त्वरूपा च गंगात्र नयंति ब्रह्मनिर्गुणम्॥६४॥ <br>
इयं वेणीहि निःश्रेणी ब्रह्मणो वर्त्मयास्यतः॥ <br>
जंतोर्विशुद्धदेहस्य श्रद्धाऽश्रद्धाप्लुतस्य च ॥६५॥ <br>
काशीति काचिदबला भुवनेषु रूढा लोलार्क केशवविलोलविलोचना । ॥ <br>
तद्दोर्युगं च वरणासिरियं तदीया वेणीति याऽत्र गदिताऽक्षयशर्मभूमिः॥ ६६॥ <br>
अगस्तिरुवाच॥ <br>
सुधर्मिणि गुणांस्तस्य कोत्र वर्णयितुं क्षमः॥ <br>
तीर्थराजप्रयागस्य तीर्थैः संसेवितस्य च ॥६७॥ <br>
पापिनां यानि पापानि प्रसह्य क्षालितान्यहो॥ <br>
तच्छुद्ध्यै सेव्यते तीर्थैः प्रयागमधिकं ततः॥ ६८॥ <br>
प्रयागस्य गुणान्ज्ञात्वा शिवशर्मा द्विजः सुधीः॥ <br>
तत्र माघमुष्त्वाऽथ प्राप वाराणसीं पुरीम्॥६९॥ <br>
प्रवेश एव संवीक्ष्य स देहलिविनायकम्॥ <br>
अन्वलिंपत्ततो भक्त्या साज्यसिंदूरकर्दमैः॥ 4.1.7.७०॥ <br>
निवेद्यमोदकान्पंच वंचयंतं निजं जनम्॥ <br>
महोपसर्गवर्गेभ्यस्ततोंऽतः क्षेत्रमाविशत्॥७१॥ <br>
आगत्य दृष्ट्वा मणिकर्णिकायामुदग्वहां स्वर्गतरंगिणीं सः॥ <br>
संक्षीणपुण्येतरपुण्यकर्मणां नृणां गणैः स्थाणुगणैरिवावृताम्॥७२॥ <br>
सचैलमाप्लुत्य जलेऽमलेऽमलेऽविलंबमालंबित शुद्धबुद्धिः ॥ <br>
संतर्प्य देर्वीषमनुष्यदिव्यपितॄन्पितॄन्स्वान्सहि कर्मकांडवित् ॥ ७३ ॥<br>
विधाय च द्राक्स हि पंचतीर्थिकां विश्वेशमाराध्य ततो यथास्वम् ॥ <br>
पुनःपुनर्वीक्ष्यपुरीं पुरारेरिदं  मयालोकिनवेति विस्मितः ॥७४ । <br>
न स्वः पुरी सा त्वनया पुरासमं समंजसापि प्रतिसाम्यमावहेत ॥ <br>
प्रबंधभेदाद्व्यतिरिक्तपुस्तकप्रतिर्यथा सल्लिपिभेदभंगतः॥ ७५ ॥<br>
पयोपि यत्रत्यमचिंत्यवैभवं दिविस्थिता साधुसुधाप्यतोमुधा॥ <br>
तथा प्रसूतेस्तु पयोधरे पयो न पीयते पीतमिदं यदि क्वचित्॥ ७६ ॥ <br>
अनामयाश्चिंतनया न येशितुर्जनामनाग्यत्र विना पिनाकिना ॥ <br>
न कर्मसत्कर्मकृतोपि कुर्वतेऽनुकुर्वते शर्वगणांश्च सर्वतः॥७७। <br>
न वर्ण्यते कैः किल काशिकेयं जंतोः स्थितस्यात्र यतोंतकाले ॥ <br>
पचेलिमैः प्राक्कृतपुण्यभारैरोंकारमोंकारयतींदुमौलिः॥ ७८॥ <br>
संसारिचिंतामणिरत्र यस्मात्तं तारकं सज्जनकर्णिकायाम्॥ <br>
शिवोभिधत्ते  सहसांऽतकाले तद्गीयतेसौ मणि कर्णिकेति ॥ ७९ ॥ <br>
मुक्तिलक्ष्मी महापीठ मणिस्तच्चरणाब्जयोः ॥ <br>
कर्णिकेयं ततः प्राहुर्यां जना मणिकर्णिकाम् ॥ 4.1.7.८० ॥<br>
जरायुजांडजोद्भिज्जाः स्वेदजाह्यत्र वासिनः ॥ <br>
न समा मोक्षभाजस्ते त्रिदशैर्मुक्तिदुर्दशैः ॥ ८१ ॥ <br>
मम जन्म वृथाजातं दुर्वृत्तस्य जडात्मनः ॥ <br>
नाद्ययावन्मयै क्षिष्ट काशिका मुक्तिकाशिका ॥ ८२ ॥ <br>
पुनःपुनश्च तत्क्षेत्रमतिथीकृत्यनेत्रयोः ॥ <br>
विचित्रं च पवित्रं च तृप्तिं नाधिजगाम ह ॥ ८३ ॥ <br>
सप्तानां च पुरीणां हि धुरी णामवयाम्यहम् ॥ <br>
वाराणसीं सुनिर्वाणविश्राणनविचक्षणाम्॥ ८४ ॥ <br>
तथापि न चतस्रोन्या मया दृग्गोचरीकृताः ॥ <br>
तासां प्रभावं विज्ञायाप्यागमिष्याम्य हं पुनः ॥ ८५ ॥ <br>
तीर्थयात्रां प्रतिदिनं कुर्वन्नूनं सवत्सरम् ॥ <br>
न प्राप सर्वतीर्थानि तीर्थं काश्यां तिलेतिले ॥ ८६ ॥ <br>
॥ अगस्तिरुवाच ॥ ॥ <br>
जानन्न पि गुणान्देवि क्षेत्रस्यास्य परान्द्विजः ॥ <br>
नाना प्रमाणैः प्रवणो निरगात्स तथाप्यहो ॥ ८७ ॥ <br>
किं कुर्वंति हि शास्त्राणि सप्रमाणानि सुंदरि ॥ <br>
महामायां भवित्री तां को निवारयितुं क्षमः ॥ ८८ ॥ <br>
कः समुच्चलितं चेतस्तोयंवा संप्रतीपयेत् ॥ <br>
प्रोच्चथानस्थितमपि स्वभावोयच्चलस्तयोः ॥ ८९ ॥ <br>
शिवशर्मा व्रजन्सोथ देशाद्देशांतरं क्रमात् ॥ <br>
महाकाल पुरीं प्राप कलिकालविवर्जिताम् ॥ 4.1.7.९० ॥ <br>
कल्पेकल्पेखिलंविश्वं कालयेद्यः स्वलीलया ॥ <br>
तं कालं कलयित्वा यो महाकालो भवत्किल ॥ ९१ ॥<br>
पापादवंती सा विश्वमवंतीति निगद्यते ॥ <br>
युगेयुगेन्यनाम्नी सा कलावुज्जयिनीति च ॥ ९२ ॥ <br>
विपन्नो यत्र वै जंतुः प्राप्यापि शवतां स्फुटम् ॥ <br>
न पूतिगंधमाप्नो ति समुच्छ्रयति न क्वचित् ॥ ९३ ॥ <br>
यमदूता न यस्यां हि प्रविशंति कदाचन ॥ <br>
परःकोटीनि लिंगानि तस्यां संति पदेपदे ॥ ९४ ॥ <br>
हाटकेशो महाकालस्तारके शस्तथैव च ॥ <br>
एकलिंगं त्रिधा भूत्वा त्रिलोकीं व्याप्य संस्थितम् ॥ ९५ ॥ <br>
ज्योतिः सिद्धवटे ज्योतिस्ते पश्यंतीह  ये द्विजाः ॥ <br>
अथवाश्रीमहाकालद्रष्टारः पुण्यराशयः ॥ ९६ ॥ <br>
महाकालस्य तल्लिंगं यैर्दृष्टं कष्टिभिः क्वचित ॥ <br>
न स्पृष्टास्ते महापापैर्न दृष्टास्ते यमोद्भटैः ॥ ९७॥ <br>
महाकालपताकाग्रैः स्पृष्टपृष्ठास्तुरंगमाः ॥ <br>
अरुणस्य कशाघातं क्षणं विश्रमयंति खे ॥ ९८ ॥ <br>
महाकालमहाकालमहाकालेतिसंततम् ॥ <br>
स्मरतःस्मरतो नित्यं स्मरकर्तृस्मरांतकौ ॥ ९९ ॥ <br>
एवमाराध्य भूतेशं महाकालं ततो द्विजः ॥ <br>
जगाम नगरीं कांतीं कांतां त्रिभुवनादपि ॥ 4.1.7.१०० ॥ <br>
लक्ष्मीकांतः स्वयं साक्षाज्जंतूंस्तत्रनिवासिनः ॥ <br>
श्रीकांतानेव कुरुते परत्रेह च निश्चितम् ॥ १ ॥ <br>
दृष्ट्वा कांतीं कांतिमतीं कांतिमद्भिर्निषेविताम् ॥ <br>
कांतिमानभवत्सोपि नाकांतिस्तत्र कस्यचित्॥२॥  <br>
तत्र कृत्यं च यत्कृत्यं तत्कृत्वा सर्वकृत्यवित् ॥ <br>
सप्तरात्रमुषित्वा तु ययौ द्वारवतीं पुरीम् ॥ ३ ॥ <br>
चतुर्णामपि वर्गाणां यत्र द्वाराणि सर्वतः ॥ <br>
अतो द्वारवतीत्युक्ता विद्वद्भिस्तत्त्ववेदिभिः ॥ ४ ॥ <br>
अस्थीन्यपि च जंतूनां यत्र चक्रांकितान्यहो ॥ <br>
किं चित्रं तत्र यत्र स्युः शंखचक्रांकितैः करैः ॥ ५ ॥<br>
अंतकः शिक्षयत्येव निजदूतान्मुहुर्मुहुः ॥ <br>
ते त्याज्या यैर्द्वारवत्या नामापि परिगृह्यते ॥ ६ ॥ <br>
श्रीखंडे क्व स आमोदः स्वर्णे वर्णः क्व तादृशः ॥ <br>
तत्पावित्र्यं क्व वै तीर्थे तद्गोपीचंदने यथा ॥ ७ ॥ <br>
दूताः शृण्वंतु यद्भालं गोपचंदनलांछितम् ॥ <br>
ज्वलदिंगलवत्सोपि दूरे त्याज्यः प्रयत्नतः ॥ ८ ॥ <br>
तुलस्यलंकृता ये ये तुलसी नामजापकाः ॥ <br>
तुलसीवनपाला ये ते त्याज्या दूरतो भटाः ॥ ९ ॥ <br>
युगेयुगे द्वारवत्या रत्नानि परितो मुषन् ॥ <br>
अब्धीरत्नाकरोद्यापि लोकेषु परिगीयते ॥ 4.1.7.११० ॥ <br>
द्वारवत्यां म्रियंते ये जंतवः कालनोदिताः ॥ <br>
चतुर्भुजाः स्युर्वैकुंठे ते पीतांबरधारिणः॥११॥ <br>
तत्रापि संतर्प्य पितॄन्ससदेवर्षिमानवान्॥ <br>
तत्र तेषु च तीर्थेषु सस्नौ सर्वेष्वतंद्रितः॥१२॥ <br>
ततो मायापुरीं प्राप्तो दुष्प्रापां पापकारिभिः॥ <br>
यत्र सा वैष्णवी माया मायापाशैर्नपाशयेत्॥१३॥ <br>
केचिदूचुर्हरिद्वारं मोक्षद्वारं ततः परे ॥ <br>
गंगाद्वारं च केप्याहुः केचिन्मायापुरं पुनः॥१४॥ <br>
यतो विनिर्गता गंगा ख्याता भागीरथी भुवि॥ <br>
यन्नामोच्चारणात्पुंसां पापं या ति सहस्रधा ॥१५॥ <br>
वैकुंठस्यैकसोपानं हरिद्वारं जगुर्जनाः ॥ <br>
अत्राप्लुता नरा यांति तद्विष्णोःपरमं पदम् ॥ १६ ॥ <br>
तीर्थोपवासकं कृत्वा निशाजागरणं तथा ॥ <br>
प्रातः स्नात्वा च गंगायां तर्प्यान्संतर्पप्य सर्वतः ॥ १७ ॥ <br>
यावत्स पारणं कर्तुमियेष द्विजसत्तमः ॥ <br>
तावच्छीतज्वराक्रांतश्चकंपेऽत्यर्थमातुरः ॥ १८॥। <br>
वैदेशिकस्तथैकाकी तथाऽतिज्वरपीडितः ॥ <br>
चिंतामवाप महती किमेतत्समुपस्थितम् ॥ १९ ॥ <br>
चिंतार्णवे निमग्नोभूत्त्यक्ताशो जीविते धने ॥ <br>
सांयात्रिक इवागाधे भिन्नपोतो महार्णवे ॥ 4.1.7.१२० ॥ <br>
क्वक्षेत्रं क्व कलत्रं मे क्व पुत्राः क्व च तद्वसु ॥ <br>
क्व तद्विचित्रं वै हर्म्यं क्व सा पुस्तकसंभृतिः ॥ २१ ॥ <br>
अद्यापि नायुः पर्याप्तं प लितं न तथा मयि ॥ <br>
ज्वरोयं दारुणः प्राप्तः कालज्ञश्चातिदारुणः॥२२॥<br>
मृत्युर्मूर्ध्निकृतावासो वासो दूरे व्यवस्थितः ॥ <br>
अग्नौ गृहोपरि प्राप्ते कूपं तु खनयेदिह॥२३॥<br>
किमेभिश्चिंतनैर्व्यर्थैरतितापकरैर्मम ॥ <br>
चिंतयामि हृषीकेशं शिवदं शिवमेव च ॥ २४ ॥ <br>
अथवा मुक्त्युपायो वै मयैकः सदनुष्ठितः ॥ <br>
मुक्तिपुर्यस्तु सप्तैताः स्वनेत्रविषयीकृताः ॥ २५ ॥ <br>
स्वर्गापवर्गयोरेकः साध्यो हि विदुषा ध्रुवम् ॥ <br>
तयोरसाधने पश्चात्संतापेन च तप्यते ॥ २६ ॥ <br>
अथवा चिंतया किं मे त्वनया दुरवस्थया ॥ <br>
रणे वा मरणं श्रेयस्तीर्थेवात्र यथा मम ॥ २७ ॥ <br>
किमहं मंदभागीव रथ्यां क्वापि म्रियेधुना ॥ <br>
भागीरथ्यां म्रिये चाद्य का चिंता मम मूढवत् ॥ २८ ॥ <br>
चर्मास्थि संचयेनाहमनेन वपुषा ध्रुवम् ॥ <br>
प्राप्स्यामि निधनादत्र सिद्धिं नैःश्रेयसीं ध्रुवम् ॥ २९ ॥ <br>
एवं चिंतयतस्तस्य पीडासीदतिदारुणा ॥ <br>
कोटि वृश्चिकदष्टस्य यावस्था तामवाप सः ॥ 4.1.7.१३० ॥ <br>
स्मर्तव्यं विस्मृतं सर्वं क्वाहं कोहं न वेत्ति च ॥ <br>
दिनानि सप्तसप्तेति स्थित्वा पंचत्वमागतः ॥ ३१ ॥ <br>
तावद्वैकुठभुवनाद् विमानं समुपस्थितम् ॥ <br>
तार्क्ष्योपलक्षितो यत्र ध्वजश्चातिसमुच्छ्रितः ॥ ३२ ॥ <br>
अधिष्ठितं सुकन्यानां स्वर्णकौशेयवाससाम् ॥ <br>
चामरव्यग्रहस्तानां सहस्रेणातिविस्तृतम् ॥३३॥ <br>
पुण्यशीलसुशीलाभ्यां गणाभ्यां च विराजितम् ॥ <br>
चतुर्भुजाभ्यां स्वास्याभ्यां किंकिणीजालमालितम् ॥३४॥ <br>
तद्विमानमथारुह्य पीतवासाश्चतुर्भुजः ॥ <br>
अलंचक्रे नभोवर्त्म स द्विजो दिव्यभूषणः ॥ १३५ ॥ <br>
इति श्रीस्कांदे महापुराण एकाशीतिसाहस्यां सहितायां चतुर्थे काशीखंडे पूर्वार्द्धे सप्तपुरीवर्णनं नाम सप्तमोऽध्यायः ॥ ७ ॥ ॥ छ ॥ <br>
<br>
</span>
