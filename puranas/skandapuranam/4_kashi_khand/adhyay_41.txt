<span style="font-size: 14pt; line-height: 200%">।। स्कंद उवाच ।। ।। <br>
उषित्वैवं गृहे विप्रो द्वितीयादाश्रमात्परम् ।। <br>
वलीपलितसंयुक्तस्तृतीयाश्रममाविशेत् ।। १ ।। <br>
अपत्यापत्यमालोक्य ग्राम्याहारान्विसृज्य च ।। <br>
पत्नीं पुत्रेषु संत्यज्य पत्न्या वा वनमाविशेत् ।। २ ।। <br>
वसानश्चर्मचीराणि साग्निर्मुन्यन्नवर्तनः ।। <br>
जटी सायंप्रगे स्नायी श्मश्रुलोनखलोमभृत् ।।३।। <br>
शाकमूलफलैर्वापि पंचयज्ञन्न हापयेत् ।। <br>
अम्मूलफलभिक्षाभिरर्चयेद्भिक्षुकातिथीन् ।। ४ ।। <br>
अनादाता च दाता च दांतः स्वाध्यायतत्परः ।। <br>
वैतानिकं च जुहुयादग्निहोत्रं यथाविधि ।। ५ ।। <br>
मुन्यन्नैः स्वयमानीतैः पुरोडाशांश्च निर्वपेत् ।। <br>
स्वयंकृतं च लवणं खादेत्स्नेहं फलोद्रवम् ।। ६ ।। <br>
वर्जयेच्छेलुशिग्रू च कवकं पललं मधु ।। <br>
मुन्यन्नमाश्विनेमासि त्यजेद्यत्पूर्वसंचितम् ।।७।। <br>
ग्राम्याणि फलमूलानि फालजान्नं च संत्यजेत् ।। <br>
दंतोलूखलको वा स्यादश्मकुट्टोथ वा भवेत् ।। ८ ।। <br>
सद्यः प्रक्षालको वा स्यादथवा माससंचयी ।। <br>
त्रिषड्द्वादशमासान्नफलमूलादिसंग्रही ।।९।। <br>
नक्ताश्ये कांतराशी वा षष्ठकालाशनोपि वा ।। <br>
चांद्रायणव्रती वा स्यात्पक्षभुग्वाथ मासभुक्।। ।।4.1.41.१०।। <br>
वैखानस मतस्थस्तु फलमूलाशनोपि वा ।। <br>
तपसा शोषयेद्देहं पितॄन्देवांश्च तर्पयेत् ।। ११ ।। <br>
अग्निमात्मनि चाधाय विचरेदनिकेतनः ।। <br>
भिक्षयेत्प्राणयात्रार्थं तापसान्वनवासिनः ।। १२ ।। <br>
ग्रामादानीय वाश्नीयादष्टौ ग्रासान्वसन्वने ।। <br>
इत्थं वनाश्रमी विप्रो ब्रह्मलोके महीयते ।। १३ ।।<br>
अतिवाह्यायुषोभागं तृतीयमिति कानने ।। <br>
आयुषस्तु तुरीयांशे त्यक्त्वा संगान्परिव्रजेत् ।। १४ ।। <br>
ऋणत्रयमसंशोध्य त्वनुत्पाद्य सुतानपि ।। <br>
तथा यज्ञाननिष्ट्वा च मोक्षमिच्छन्व्रजत्यधः ।। १५ ।। <br>
मनागपि न भूतानां यस्मादुत्पद्यते भयम् ।। <br>
सर्वभूतानि तस्येह प्रयच्छंत्यभयं सदा ।। १५ ।। <br>
एक एव चरेन्नित्यमनग्निरनिकेतनः ।। <br>
सिद्ध्यर्थमसहायः स्याद्ग्राममन्नार्थमाश्रयेत् ।।१७।। <br>
जीवितं मरणं वाथ नाभिकांक्षेत्क्वचिद्यतिः ।। <br>
कालमेव प्रतीक्षेत निर्देशं भृतको यथा।।१८।। <br>
सर्वत्र ममता शून्यः सर्वत्र समतायुतः ।। <br>
वृक्षमूलनिकेतश्च मुमुक्षुरिह शस्यते ।।१९।। <br>
ध्यानं शौचं तथा भिक्षा नित्यमेकांतशीलता ।। <br>
यतेश्चत्वारिकर्माणि पंचमं नोपपद्यते ।। 4.1.41.२० ।। <br>
वार्षिकांश्चतुरोमासान्विहरेन्न यतिः क्वचित् ।। <br>
बीजांकुराणां जंतूनां हिंसा तत्र यतो भवेत् ।। २१ ।। <br>
गच्छेत्परिहरन्जन्तून्पिबेत्कं वस्त्रशोधितम्।। <br>
वाचं वदेदनुद्वेगां न क्रुध्येत्केनचित्क्वचित् ।। २२ ।। <br>
चरेदात्मसहायश्च निरपेक्षो निराश्रयः ।। <br>
नित्यमध्यात्मनिरतो नीचकेश नखो वशी ।। २३ ।। <br>
कुसुंभवासा दंडाढ्यो भिक्षाशी ख्यातिवर्जितः ।। <br>
अलाबुदारुमृद्वेणु पात्रं शस्तं न पंचमम् ।। २४ ।। <br>
न ग्राह्यं तैजसं पात्रं भिक्षुकेण कदाचन ।। <br>
वराटके संगृहीते तत्रतत्र दिनेदिने ।।२५।। <br>
गोसहस्रवधं पापं श्रुतिरेषा सनातनी ।। <br>
हृदि सस्नेह भावेन चेद्द्रक्षेत्स्त्रियमेकदा ।। २६ ।। <br>
कोटिद्वयं ब्रह्मकल्पं कुंभीपाकी न संशयः ।। <br>
एककालं चरेद्भैक्षं न कुर्यात्तत्र विस्तरम् ।। २७ ।।<br>
विधूमेसन्न मुसले व्यंगारे भुक्तवज्जने ।। <br>
वृत्ते शरावसंपाते भिक्षां नित्यं चरेद्यतिः ।। २८ ।। <br>
अल्पाहारो रहःस्थायी त्त्विंद्रियार्थेष्वलोलुपः ।। <br>
रागद्वेषविर्निर्मुक्तो भिक्षुर्मोक्षाय कल्पते ।। २९ ।। <br>
आश्रमे तु यतिर्यस्य मुहूर्तमपि विश्रमेत् ।। <br>
किं तस्यानेकतंत्रेण कृतकृत्यः स जायते ।। 4.1.41.३० ।। <br>
संचितं यद्ग्रहस्थेन पापमामरणांतिकम् ।। <br>
निर्धक्ष्यति हि तत्सर्वमेकरात्रोषितो यतिः ।।३१।। <br>
दृष्ट्वा जराभिभवनमसह्यं रोगपीडितम् ।। <br>
देहत्यागं पुनर्गर्भं गर्भक्लेशं च दारुणम् ।।३२।। <br>
नानायोनि निवासं च वियोगं च प्रियैः सह ।। <br>
अप्रियैः सह संयोगमधर्माद्दुःखसंभवम् ।। ३३ ।। <br>
पुनर्निरयसंवासंनानानरकयातनाः ।। <br>
कर्मदोषसमुद्भूता नृणांगतिरनेकधा ।। ३४ ।। <br>
देहेष्वनित्यतां दृष्ट्वा नित्यता परमात्मनः ।। <br>
कुर्वीत मुक्तये यत्नं यत्रयत्राश्रमे रतः ।। ३५ ।। <br>
करपात्रीति विख्याता भिक्षापात्रविवर्जिता ।। <br>
तेषां शतगुणं पुण्यं भवत्येव दिनेदिने ।। ३६ ।। <br>
आश्रमांश्चतुरस्त्वेवं क्रमादासेव्य पंडितः ।। <br>
निर्द्वंद्वस्त्यक्तसंगश्च ब्रह्मभूयाय कल्पते ।। ३७ ।। <br>
असंयतः कुबुद्धीनामात्मा बंधाय कल्पते ।। <br>
धीमद्भिः संयतः सोपि पदं दद्यादनामयम् ।।३८।। <br>
श्रुति स्मृति पुराणं च विद्योपनिषदस्तथा ।। <br>
श्लोकाः मंत्राणि भाष्याणि यच्चान्यद्वाङ्मयं क्वचित् ।। ३९ ।। <br>
वेदानुवचनं ज्ञात्वा ब्रह्मचर्य तपो दमः ।। <br>
श्रद्धोपवासः स्वातंत्र्यमात्मनोज्ञानहेतवः ।। 4.1.41.४० ।। <br>
स हि सर्वैर्विजिज्ञास्य आत्मैवाश्रमवर्तिभिः ।। <br>
श्रोतव्यस्त्वथ मंतव्यो द्रष्टव्यश्च प्रयत्नतः ।।४१।। <br>
आत्मज्ञानेन मुक्तिः स्यात्तच्च योगादृते नहि।। <br>
स च योगश्चिरं कालमभ्यासादेव सिध्यति ।। ४२ ।।<br>
नारण्यसंश्रयाद्योगो न नानाग्रंथ चिंतनात्।। <br>
न दानैर्न व्रतैर्वापि न तपोभिर्न वा मखैः ।। ४३ ।। <br>
न च पद्मासनाद्योगो न वा घ्राणाग्रवीक्षणात् ।। <br>
न शौचे न न मौनेन न मंत्राराधनैरपि ।। ४४ ।। <br>
अभियोगात्सदाभ्यासात्तत्रैव च विनिश्चयात् ।। <br>
पुनःपुनरनिर्वेदात्सिध्येद्योगो न चान्यथा ।। ४५ ।। <br>
आत्मक्रीडस्य सततं सदात्ममिथुनस्य च ।। <br>
आत्मन्येव सु तृप्तस्य योगसिद्धिर्न दूरतः ।। ४६ ।। <br>
अत्रात्मव्यतिरेकेण द्वितीयं यो न पश्यति ।। <br>
आत्मारामः स योगींद्रो ब्रह्मीभूतो भवेदिह ।। ४७ ।। <br>
संयोगस्त्वात्ममनसोर्योग इत्युच्यते बुधैः ।। <br>
प्राणापानसमायोगो योग इत्यपि कैश्चन ।। ४८ ।। <br>
विषयेंद्रिय संयोगो योग इत्यप्यपंडितैः ।। <br>
विषयासक्तचित्तानां ज्ञानं मोक्षश्च दूरतः ।। ४९ ।। <br>
दुर्निवारा मनोवृत्तिर्यावत्सा न निवर्तते ।।<br>
किं वदंत्यपियोगस्य तावन्नेदीयसी कुतः ।। 4.1.41.५० ।। <br>
वृत्तिहीनं मनः कृत्वा क्षेत्रज्ञे परमात्मनि ।। <br>
एकीकृत्य विमुच्येत योगयुक्तः स उच्यते ।। ५१ ।। <br>
बहिर्मुखानि सर्वाणि कृत्वा खान्यंतराणि वै ।। <br>
मनस्येवेंद्रियग्रामं मनश्चात्मनि योजयेत् ।। ५२ ।। <br>
सर्वभावविनिर्मुक्तं क्षेत्रज्ञं ब्रह्मणि न्यसेत् ।। <br>
एतद्ध्यानं च योगश्च शेषोन्यो ग्रंथविस्तरः ।। ५३ ।। <br>
यन्नास्ति सर्वलोकेषु तदस्तीति विरुध्यते ।। <br>
कथ्यमानं तदन्यस्य हृदयेनावतिष्ठते ।। ५४ ।।<br>
स्वसंवेद्यं हि तद्ब्रह्म कुमारी स्त्री सुखं यथा ।। <br>
अयोगी नैव तद्वेत्ति जात्यंध इव वर्तिकाम् ।। ५५ ।। <br>
नित्याभ्यसनशीलस्य स्वसंवेद्यं हि तद्भवेत् ।। <br>
तत्सूक्ष्मत्वादनिर्देश्यं परं ब्रह्म सनातनम् ।। ५६ ।। <br>
क्षणमप्येकमुदकं यथा न स्थिरतामियात् ।। <br>
वाताहतं यथा चित्तं तस्मात्तस्य न विश्वसेत् ।। ५७ ।। <br>
अतोऽनिलं निरुंधीत चित्तस्य स्थैर्य हेतवे ।। <br>
मरुन्निरोधनार्थाय षडंगं योगमभ्यसेत् ।। ५८ ।। <br>
आसनं प्राणसंरोधः प्रत्याहारश्च धारणा ।। <br>
ध्यानं समाधिरेतानि योगांगानि भवंति षट् ।। ५९ ।। <br>
आसनानीह तावंति यावंत्यो जीवयो नयः ।। <br>
सिद्धासनमिदं प्रोक्तं योगिनो योगसिद्धिदम्।।4.1.41.६०।। <br>
एतदभ्यसनान्नित्यं वर्ष्मदार्ढ्यमवाप्नुयात्।। ।। ६१ ।। <br>
दक्षिणं चरणं न्यस्य वामोरूपरि योगवित् ।। <br>
याम्योरूपरि वामं च पद्मासनमिदं विदुः ।। ६२ ।। <br>
कराभ्यां धारयेत्पश्चादंगुष्ठौ दृढबंधवित्।। <br>
भवेत्पद्मासनादस्मादभ्यासाद्दृढविग्रहः ।। ६३ ।।<br>
अथवा ह्यासने यस्मिन्सुखमस्योपजायते ।। <br>
स्वस्तिकादौ तदध्यास्य योगं युंजीत योगवित् ।। ६४ ।। <br>
न तोयवह्निसामीप्ये न जीर्णारण्यगोष्ठयोः ।। <br>
न दंशमशकाकीर्णे न चैत्ये न च चत्वरे ।। ६९ ।। <br>
केशभस्मतुषांगार कीकसादि प्रदूषिते ।। <br>
नाभ्यसेत्पूतिगंधादौ न स्थाने जनसंकुले ।।६६ ।। <br>
सर्वबाधाविरहिते सर्वेंद्रियसुखावहे ।। <br>
मनःप्रसादजनने स्रग्धूपामोदमोदिते ।। ६७ ।। <br>
नातितृप्तः क्षुधार्तो न न विण्मूत्रप्रबाधितः ।। <br>
नाध्वखिन्नो न चिंतार्तो योगं युंजीत योगवित् ।। ।। ६८ ।। <br>
ऊरुस्थोत्तानचरणः सव्येन्यस्योत्तरं करम् ।। <br>
उत्तानं किंचिदुन्नम्य वक्त्रं विष्टभ्य चोरसा ।। ६९ ।। <br>
निमीलिताक्षः सत्त्वस्थो दंतैर्दंतान्न संस्पृशेत् ।। <br>
तालुस्थाचलजिह्वश्च संवृतास्यः सुनिश्चलः ।। 4.1.41.७० ।।<br>
सन्नियम्येंद्रियग्रामं नातिनीचोच्छ्रितासनः ।। <br>
मध्यमं चोत्तमं चाथ प्राणायाममुपक्रमेत् ।। ७१ ।। <br>
चलेऽनिले चलं सर्वं निश्चले तत्र निश्चलम् ।। <br>
स्थाणुत्वमाप्नुयाद्योगी ततोऽनिलनिरुंधनात् ।। ७२ ।। <br>
यावद्देहे स्थितः प्राणो जीवितं तावदुच्यते ।। <br>
निर्गते तत्र मरणं ततः प्राणं निरुंधयेत् ।। ७३ ।। <br>
यावद्बद्धो मरुद्देहे यावच्चेतो निराश्रयम् ।। <br>
यावद्दृष्टिर्भुवोर्मध्ये तावत्कालभयं कुतः ।।७४।। <br>
कालसाध्वसतोब्रह्मा प्राणायामं सदाचरेत् ।। <br>
योगिनः सिद्धिमापन्नाः सम्यक्प्राणनियंत्रणात् ।। ७५ ।।<br>
मंदो द्वादशमात्रस्तु मात्रा लघ्वक्षरा मता ।। <br>
मध्यमो द्विगुणः पूर्वादुत्तमस्त्रिगुणस्ततः ।।७६।। <br>
स्वेदं कंपं विषादं च जनयेत्क्रमशस्त्वसौ ।। <br>
प्रथमेन जयेत्स्वेदं द्वितीयेन तु वेपथुम् ।।७७।। <br>
विषादं हि तृतीयेन सिद्धः प्राणोथ योगिनः ।। <br>
भवेत्क्रमात्सन्निरुद्धः सिद्धः प्राणोथ योगिना ।। <br>
क्रमेण सेव्यमानोसौ नयते यत्र चेच्छति ।। ।। ७८ ।। <br>
हठान्निरुद्धप्राणोयं रोमकूपेषु निःसरेत् ।। <br>
देहंविदारयत्येष कुष्ठादिजनयत्यपि ।। ७९ ।। <br>
तत्प्रत्याययितव्योसौ क्रमेणारण्यहस्तिवत् ।। <br>
वन्यो गजो गजारिर्वा क्रमेण मृदुतामियात् ।। 4.1.41.८० ।। <br>
करोति शास्तृनिर्देशं न च तं परिलंघयेत् ।। <br>
तथा प्राणो हदिस्थोयं योगिनाक्रमयोगतः ।। <br>
गृहीतः सेव्यमानस्तु विश्रंभमुपगच्छति ।। ८१ ।। <br>
षट्त्रिंशदंगुलो हंसः प्रयाणं कुरुते बहिः ।। <br>
सव्यापसव्यमार्गेण प्रयाणात्प्राण उच्यते ।। ८२ ।। <br>
शुद्धिमेति यदा सर्वं नाडीचक्र मनाकुलम् ।। <br>
तदैव जायते योगी क्षमः प्राणनिरोधने ।। ८३ ।।<br>
दृढासनो यथाशक्ति प्राणं चंद्रेण पूरयेत् ।। <br>
रेचयेदथ सूर्येण प्राणायामोयमुच्यते ।। ८४ ।। <br>
स्रवत्पीयूषधारौघं ध्यायंश्चंद्रसमन्वितम् ।। <br>
प्राणायामेन योगींद्रः सुखमाप्नोति तत्क्षणात् ।। ८५ ।। <br>
रविणा प्राणमाकृष्य पूरयेदौदरीं दरीम् ।। <br>
कुंभयित्वा शनैः पश्चाद्योगी चंद्रेण रेचयेत् ।। ८६ ।। <br>
ज्वलज्वलनपुंजाभं शीलयन्नुष्मगुं हृदि ।। <br>
अनेन याम्यायामेन योगींद्रः शर्मभाग्भवेत् ।। ८७ ।। <br>
इत्थं मासत्रयाभ्यासादुभयायामसेवनात् ।। <br>
शुद्धनाडीगणो योगी सिद्धप्राणोभिधीयते ।। ८८ ।। <br>
यथेष्टं धारणं वायोरनलस्य प्रदीपनम् ।। <br>
नादाभिव्यक्तिरारोग्यं भवेन्नाडीविशोधनात् ।। ८९ ।। <br>
प्राणोदेहगतोवायुरायामस्तन्निबंधनम् ।। <br>
एकश्वासमयी मात्रा प्राणायामो निरुच्यते ।। 4.1.41.९० ।। <br>
प्राणायामेऽधमे घर्मः कंपो भवति मध्यमे ।। <br>
उत्तिष्ठेदुत्तमे देहो बद्धपद्मासनो मुहुः ।। ९१ ।। <br>
प्राणायामैर्दहेद्दोषान्प्रत्याहारेण पातकम् ।। <br>
मनोधैर्यं धारणया ध्यानेनेश्वरदर्शनम् ।।९२।। <br>
समाधिना लभेन्मोक्षं त्यक्त्वा धर्मं शुभाशुभम् ।। <br>
आसनेन वपुर्दार्ढ्यं षडंगमिति कीर्तितम् ।। ९३ ।। <br>
प्राणायामद्विषट्केन प्रत्याहार उदाहृतः ।। <br>
प्रत्याहारैर्द्वादशभिर्धारणा परिकीर्तिता ।। ९४ ।।<br>
भवेदीश्वरसंगत्यै ध्यानं द्वादशधारणम् ।। <br>
ध्यानद्वादशकेनैव समाधिरभिधीयते ।। ९५ ।। <br>
समाधेः परतो ज्योतिरनंतं स्वप्रकाशकम् ।। <br>
तस्मिन्दृष्टे क्रियाकांडं यातायातं निवर्तते ।। ९६ ।। <br>
पवने व्योमसंप्राप्ते ध्वनिरुत्पद्यते महान् ।। <br>
घंटादीनां प्रवाद्यानां ततः सिद्धिरदूरतः ।। ९७ ।। <br>
प्राणायामेन युक्तेन सर्वव्याधिक्षयोभवेत् ।। <br>
अयुक्ताभ्यासयोगेन सर्वव्याधिसमुद्भवः ।। ९८ ।। <br>
हिक्का श्वासश्च कासश्च शिरः कर्णाक्षिवेदनाः ।। .<br>
भवंति विविधा दोषाः पवनस्य व्यतिक्रमात् ।। ९९ ।। <br>
युक्तं युक्तं त्यजेद्वायुं युक्तंयुक्तं च पूरयेत् ।। <br>
युक्तंयुक्तं च बध्नीयादित्थं सिध्यति योगवित् ।। 4.1.41.१०० ।। <br>
इंद्रियाणां हि चरतां विषयेषु यदृच्छया ।। <br>
यत्प्रत्याहरणं युक्त्या प्रत्याहारः स उच्यते ।। १ ।। <br>
प्रत्याहरति यः खानि कूर्मोंगानीव सर्वतः ।। <br>
प्रत्याहृति विधानेन स स्याद्विगतकल्मषः ।। २ ।। <br>
नाभिदेशे वसेद्भानुस्तालुदेशे च चंद्रमाः ।। <br>
वर्षत्यधोमुखश्चंद्रो ग्रसेदूर्ध्वमुखो रविः ।। ३ ।। <br>
करणं तच्च कर्तव्यं येन सा प्राप्यते सुधा ।। <br>
ऊर्ध्वनाभिरधस्तालुरूर्ध्वं भानुरधःशशी ।। <br>
करणं विपरीताख्यमभ्यासादेव जायते ।। ४ ।। <br>
काकचंचुवदास्येन शीतलं शीतलं पिबेत् ।। <br>
प्राणं प्राणविधानज्ञो योगी भवति निर्जरः ।।५।।<br>
रसनां तालुविवरे निधायोर्ध्वमुखोऽमृतम् ।। <br>
धयन्निजर्रतां गच्छेदाषण्मासान्न संशयः ।। ६ ।। <br>
ऊर्ध्वजिह्वः स्थिरो भूत्वा सोमपानं करोति यः ।। <br>
मासार्धेन न संदेहो मृत्युं जयति योगवित् ।। ७ ।। <br>
संपीड्य रसनाग्रेण राजदंतबिलं महत् ।। <br>
ध्यात्वा सुधामयीं देवीं षण्मासेन कविर्भवेत् ।। ८ ।। <br>
अमृतापूर्णदेहस्य योगिनो द्वित्रिवत्सरात् ।। <br>
ऊर्ध्वं प्रवर्तते रेतो ह्यणिमादिगुणोदयम्।। ९ ।। <br>
नित्यं सोमकलापूर्णं शरीरं यस्य योगिनः ।। <br>
तक्षकेणापि दष्टस्य विषं तस्य न सर्पति।।4.1.41.११०।। <br>
आसनेन समायुक्तः प्राणायामेन संयुतः ।। <br>
प्रत्याहारेण संपन्नो धारणामथ चाभ्यसेत् ।। ११ ।। <br>
हृदये पंचभूतानां धारणां यः पृथक्पृथक् ।। <br>
मनसो निश्चलत्वेन धारणा साभिधीयते ।। १२ ।। </span>
