<span style="font-size: 14pt; line-height: 200%">॥ लोपामुद्रोवाच ॥ ॥ <br>
जीवितेश कथामेतां पुण्यां पुण्यपुरीश्रिताम् ॥<br>
न तृप्तिमधिगच्छामि श्रुत्वा त्वच्छ्रीमुखेरिताम् ॥ १ ॥ <br>
मायापुर्यां मुक्तिपुर्यां शिवशर्मा द्विजोत्तमः ॥ <br>
मृतोपि मोक्षं नैवाप ब्रूहि तत्कारणं विभो ॥ २ ॥ <br>
॥ अगस्त्य उवाच ॥ ॥ <br>
साक्षन्मोक्षो न चैतासु पुरीषु प्रियभाषिणि ॥ <br>
पुरोद्दिश्यामुमेवार्थमितिहासो मयाश्रुतः ॥ ३ ॥<br>
शृणु कांते विचित्रार्थां कथां पापप्रणाशिनीम् ॥ <br>
पुण्यशीलसुशीलाभ्यां कथितां शिवशर्मणे ॥४॥ <br>
शिवशर्मोवाच ॥ <br>
अयि विष्णुगणौ पुण्यौ पुंडरीकदलेक्षणौ ॥ <br>
किंचिद्विज्ञप्तुकामोहं प्रवृद्धकरसंपुटः ॥ ५ ॥ <br>
न नाम युवयोर्वेद्मि वेद्म्याकृत्या च किंचन ॥ <br>
पुण्यशीलसुशीलाख्यौ युवां भवितुमर्हथः ॥ ६ ॥ <br>
॥ गणा वूचतुः ॥ ॥ <br>
भगवद्भक्तियुक्तानां किमज्ञातं भवादृशाम् ॥ <br>
एतदेव हि नौ नाम यदुक्तं श्रीमता त्वया ॥ ७ ॥ <br>
यदन्यदपि ते चित्ते प्रष्टव्यं तदशंकितम् ॥ <br>
संपृच्छस्व महाप्राज्ञ प्रीत्या तत्प्रब्रवावहे ॥ ८ ॥ <br>
इति श्रुत्वा स वचनं भगवद्गणभाषितम् ॥ <br>
अतिप्रीतिकरं हृद्यं ततस्तौ प्रत्युवाच ह ॥ ९ ॥ <br>
॥ दिव्य द्विज उवाच ॥ ॥ <br>
क एष लोको ऽल्पश्रीकः स्वल्पपुण्यजनाकृतिः ॥ <br>
क इमे विकृताकारा ब्रूतमेतन्ममाग्रतः ॥ 4.1.8.१० ॥ ॥  <br>
॥ गणावूचतुः ॥ ॥ <br>
अयं पिशाचलोकोत्र वसंति पिशिताशनाः ॥ <br>
दत्त्वानुतापभाजो ये नोनो कृत्वा ददत्यपि ॥११॥ <br>
शिवं प्रसंगतोभ्यर्च्य सकृत्त्वशुचिचेतसः ॥ <br>
अल्पपुण्याल्पलक्ष्मी काः पिशाचास्त इमे सखे ॥ १२ ॥ <br>
ततो गच्छन्ददर्शाग्रे हृष्टपुष्टजनावृतम् ॥ <br>
पिचंडिलैः स्थूलवक्त्रैर्मेघगंभीरनिःस्वनैः ॥ १३ ॥ <br>
लोकैरप्युषितं लोकं श्यामलांगैश्च लोमशैः ॥ <br>
गणौ कथयतां केमी को लोकः पुण्यतः कुतः ॥ १४ ॥ ॥ <br>
॥ गणावूचतुः ॥ ॥ <br>
गुह्यकानामयं लोकस्त्वेते वै गुह्यकाः स्मृताः ॥ <br>
न्यायेनोपार्ज्य वित्तानि गूहयंति च ये भुवि ॥ १५ ॥ <br>
स्वमार्गगाधनाढ्याश्च शूद्रप्रायाः कुटुंबिनः ॥ <br>
संविभज्य च भोक्तारः क्रोधासूयाविवर्जिताः ॥ १६ ॥ <br>
न तिथिं नैव वारं च संक्रात्यादि न पर्व च ॥ <br>
नाधर्मं न च धर्मं च विदंत्येते सदा सुखाः ॥१७॥ <br>
एकमेव हि जानंति कुलपूज्यो हि यो द्विजः ॥ <br>
तस्मै गाः संप्रयच्छंति मन्यंते तद्वचःस्फुटम् ॥१८ ॥ <br>
समृद्धिभाजोह्यत्रापि तेन पुण्येन गुह्यकाः ॥ <br>
भुंजते स्वर्गसौख्यानि देववच्चाकुतोभयाः ॥ १९ ॥ <br>
ततो विलोकयामास लोकं लोचनशर्मदम् ॥ <br>
केऽमी जनास्त्वसौ लोकः किंनामा वदतां गणौ ॥ 4.1.8.२० ॥ <br>
॥ गणावूचतुः ॥ ॥ <br>
गांधर्वस्त्वेषलोकोऽमी गंधर्वाश्च शुभव्रताः॥ <br>
देवानां गायनाद्येते चारणाः स्तुतिपाठकाः ॥ २१ ॥ <br>
गीतज्ञा अतिगीतेन तोषयंति नराधिपान् ॥ <br>
स्तुवंति च धनाढ्यांश्च धनलोभेन मोहिता. ॥ २२ ॥  <br>
राज्ञां प्रसादलब्धानि सुवासांसि धनान्यपि॥ <br>
द्रव्याण्यपि सुगंधीनि कर्पूरादीन्यनेकशः ॥ २३ ॥<br>
ब्राह्मणेभ्यः प्रयच्छंति गीतं गायंत्यहर्निशम् ॥ <br>
श्रुतावेव मनस्तेषां नाट्यशास्त्रकृतश्रमाः ॥ २४ ॥ <br>
तेन पुण्येन गांधर्वो लोकस्त्वेषां विशिष्यते ॥ <br>
ब्राह्मणास्तोषिता यद्वै गीतविद्यार्जितैर्धनैः ॥ २५ ॥ <br>
गीतविद्याप्रभावेन देवर्षिर्नारदो महान् ॥ <br>
मान्यो वैष्णवलोके वै श्रीशंभोश्चातिवल्लभः ॥ २६ ॥ <br>
तुंबुरुर्ना रदश्चोभौ देवानामतिदुर्लभौ ॥ <br>
नादरूपी शिवः साक्षान्नादतत्त्वविदौ हि तौ ॥ २७ ॥ <br>
यदि गीतं क्वचिद्गीतं श्रीमद्धरिहरांतिके ॥ <br>
मोक्षस्तु तत्फलं प्राहुः सा न्निध्यमथवा तयोः ॥ २८ ॥ <br>
गीतज्ञो यदि गीतेन नाप्नोति परमं पदम् ॥ <br>
रुद्रस्यानुचरो भूत्वा तेनैव सह मोदते ॥ २९ ॥ <br>
अस्मिँल्लोके सदा कालं स्मृतिरे षा प्रगीयते ॥ <br>
तद्गीतमालया पूज्यौ देवौ हरिहरौ सदा ॥ 4.1.8.३० ॥ <br>
इति शृण्वन्क्षणात्प्राप पुनरन्यन्मनोहरम् ॥ <br>
शिवशर्माथ पप्रच्छ किं संज्ञं नगरं त्विदम् ॥ ३१ ॥ <br>
गणावूचतुः ॥ ॥ <br>
असौ वैद्याधरो लोको नाना विद्या विशारदाः ॥ <br>
एते विद्यार्थिनामन्नमुपानद्वस्त्रकंबलम् ॥ ३२ ॥ <br>
औषधान्यपि यच्छं ति तत्पीडाशमनानि हि ॥ <br>
नानाकलाः शिक्षयंति विद्यागर्वविवर्जिताः ॥ ३३ ॥ <br>
शिष्यं पुत्रेण पश्यंति वस्त्र तांबूल भोजनैः ॥ <br>
अलंकृताश्च सत्कन्या धर्मा दुद्वाहयंति च ॥ ३४ ॥ <br>
अभिलाषधिया नित्यं पूजयंतीष्टदेवताः ॥ <br>
एतः पुण्यैर्वसंतीह विद्याधर वरा इमे ॥३५॥ <br>
यावदित्थं कथां चक्रुस्तावत्संयमिनीपतिः ॥ <br>
धर्मराजोभिसंप्राप्तो देवदुंदुभि निःस्वनैः ॥३६॥ <br>
सोम्यमूर्तिर्विमानस्थो धर्मज्ञैः परिवारितः ॥ <br>
सेवाकर्मसु चतुरैर्भृत्यैस्त्रिचतुरैः सह ॥३७॥ <br>
धर्मराज उवाच ॥ <br>
साधुसाधु महाबुद्धे शिवशर्मन्द्विजोत्तम ॥ <br>
कुलोचितं ब्राह्मणानां भवता प्रतिपादितम् ॥ ३८ ॥ <br>
वेदाभ्यासः कृतः पूर्वं गुरवश्चापि तोषिताः ॥ <br>
धर्मशास्त्रपुराणे षु दृष्टो धर्मस्त्वयाऽऽदृतः ॥ ३९ ॥ <br>
क्षालितं मुक्तिपुर्यद्भिराशुगंतृशरीरकम् ॥ <br>
कोविदोऽस्ति भवानेव जीविते जीवितेतरे ॥ 4.1.8.४० ॥<br>
कलेवरं पूतिगंधि सदैवाशुचिभाजनम् ॥ <br>
सुतीर्थपुण्य पण्येन सम्यग्विनिमितं त्वया ॥ ४१ ॥ <br>
अतएवाहि पांडित्यमाद्रिंयते विचक्षणाः ॥ <br>
अहःक्षेपं न क्षिपंति क्षणमेकं हि ते बुधाः ॥ ४२ ॥ <br>
निमेषान्पंचपान्मर्त्ये प्राणंति प्राणिनो ध्रुवम् ॥ <br>
तत्रापि न प्रवर्तेयुरघकर्मणि गर्हिते ॥ ४३ ॥ <br>
स्थिरापायः सदा कायो न धनं निधनेऽवति ॥ <br>
तन्मूढः प्रौढकार्ये किं न यतेत भवानिव ॥४४॥ <br>
सत्वरं गत्वरं चायुर्लोकः शोकसमाकुलः ॥ <br>
तस्माद्धर्मे मतिः कार्या भवतेव सुधार्मिकैः॥४५॥ <br>
सत्कर्मणो विपाकोऽयं तव वंद्यौ ममाप्यहो ॥ <br>
यदेतौ भगवद्भक्तौ सखित्वं भवतो गतौ ॥ ४६ ॥ <br>
ममाज्ञा दीयतां तस्मात्साहाय्यं करवाणि किम् ॥ <br>
यत्कर्तव्यं मादृशैस्ते तत्कृतं भवतैवहि ॥ ४७ ॥ <br>
अद्य धन्यतरोस्मीह यद्दृष्टौ भगवद्गणौ ॥ <br>
सेवा सदैव मे ज्ञाप्या श्रीमच्चरणसन्निधौ ॥ ४८ ॥ <br>
ततः प्रस्थापितस्ताभ्यां प्राविशत्स्वपुरीं यमः ॥ <br>
अप्राक्षीच्च ततो विप्रस्तौ गणौ प्रस्थिते यमे ॥४९ ॥ <br>
॥ शिवशर्मोवाच ॥ ॥ <br>
साक्षादयं धर्मराजो ननु सौम्यतराकृतिः ॥ <br>
धर्म्याण्येव वचांस्यस्य मनः प्रीतिकराणि च ॥ 4.1.8.५० ॥ <br>
पुरी संयमनी सेयमतीव शुभलक्षणा ॥ <br>
आकर्ण्य यस्य नामापि पापिनोऽतीव बिभ्यति ॥ ५१ ॥ <br>
यमरूपं वर्ण यंति मर्त्यलोकेऽन्यथा जनाः ॥ <br>
अन्यथाऽयं मया दृष्टो ब्रूतं तत्कारणं गणौ ॥ ५२ ॥ <br>
केन पश्यंत्यमुं लोकं निवसंति तथात्र के ॥ <br>
इदमेवास्य किं रूपं किं चान्यच्च निवेद्यताम् ॥५३॥ <br>
॥ गणावूचतुः ॥ ॥ <br>
शृणु सौम्य सुसौम्योऽसौ दृश्यतेत्र भवादृशैः॥ <br>
धर्ममूर्तिः प्रकृत्यैव निःशंकैः पुण्यराशिभिः ॥५४॥ <br>
अयमेव हि पिंगाक्षः क्रोधरक्तांतलोचनः ॥ <br>
दंष्ट्राकरालवदनो विद्युल्ललनभीषणः ॥ ५५ ॥<br>
ऊर्ध्वकेशोऽतिकृष्णांगः प्रलयांबुदनिःस्वनः ॥ <br>
कालदंडोद्यतकरो भुकुटी कुटिलाननः ॥ ५६ ॥ <br>
आनयैनं पातयैनं बधानामुंच दुर्दम ॥ <br>
घातयैनं सुदुर्वृत्तं मूर्ध्नि तीव्रमयोघनैः ॥ ५७ ॥ <br>
आताडयैनं दुर्वृत्तं धृत्वा पादौ शिलातले ॥ <br>
उत्पाटयास्य नेत्रे त्वं निधाय चरणं गले ॥ ५८ ॥ <br>
एतस्य गल्लावुत्फुल्लौ क्षुरेणाशुवि पाटय ॥ <br>
पाशेन कंठं बद्धास्य समुल्लंबय भूरुहे ॥ ५९ ॥ <br>
विदारयास्य मूर्धानं करपत्रेण दारुवत् ॥ <br>
पार्ष्णिघातैर्घ्नतास्यास्यं समुच्चूर्णय दारुणैः ॥ 4.1.8.६० ॥ <br>
परदारप्रसृमरं करं छिंध्यस्य पापिनः ॥ <br>
परदारगृहं यातुः पादौ चास्य विखंडय ॥ ६१ ॥ <br>
सूचीभी रोमकूपेषु तनुं व्यधिहि सर्वतः ॥ <br>
दातुः परकलत्रांगे नखपंक्ती दुरात्मनः ॥ ६२ ॥ <br>
परदारमुखाघ्रातुर्मुखे निष्ठीवयास्य हि ॥ <br>
वक्तुः परापवादस्य कीलं तीक्ष्णं मुखे क्षिप ॥ ६३ ॥ <br>
भर्जयैनं चणकवत्तप्तवालुक कर्परैः ॥ <br>
भ्राष्ट्रे विकटवक्त्रत्वं परसंतापकारिणम् ॥ ६४ ॥ <br>
दोषारोपं सदाकर्तुरदोषे क्रूरलोचन ॥ <br>
निमज्जयास्य वदनं पूयशोणितकर्दमे ॥ ६५ ॥ <br>
अदत्तपरवस्तूनां गृह्णतः करपल्लवम् ॥ <br>
आप्लुत्याप्लुत्य तैलेन तप्तांगारे पचोत्कट ॥ ६६ ॥ <br>
अपवादं गुरोर्वक्तुर्निंदाकर्तुः सुपर्वणाम् ॥ <br>
तप्तलोहशलाकाश्च मुखे भीषण निक्षिप ॥६७॥ <br>
परमर्म  स्पृशश्चास्य परच्छिद्रप्रकाशितुः॥ <br>
सुतप्तायोमयाञ्च्छंकून्सर्वसंधिषु रोपय ॥ ६८ ॥ <br>
अन्ये न दीयमाने स्वे निषेद्धुःपापकारिणः ॥ <br>
आच्छेत्तुः परवृत्तीनां जिह्वां छिंध्यस्य दुर्मुख ॥६९॥ <br>
देवस्वभोक्तुः क्रोडास्य ब्राह्मणस्वस्यभोजिनः ॥ <br>
विदार्योदरमस्याशु विट्कीटैः परिपूरय ॥ 4.1.8.७० ॥<br>
न देवार्थे न विप्रार्थे नातिथ्यर्थे पचेत्क्वचित् ॥ <br>
तममुं स्वार्थपक्तारं कुंभीपाके पचांधक ॥ ७१ ॥ <br>
उग्रास्य शिशुहंतारममुं विश्रंभघातिनम् ॥ <br>
कृतघ्नं नय वेगेन महारौरव रौरवम् ॥ ७२ ॥ <br>
ब्रह्मघ्नं चांधतामिस्रे सुरापं पूयशोणिते ॥ <br>
कालसूत्रे हेमचौरमवीचौ गुरुतल्पगम् ॥७३॥ <br>
तत्संसर्गिणमावर्षमसिपत्रवने तथा ॥ <br>
एतान्महापातकिनस्तप्ततैलकटाहके ॥ ७४ ॥ <br>
आप्लुत्याप्लुत्य दुर्दंष्ट्रकाकोलैर्लोहतुंडकैः ॥ <br>
संतोद्यमानान्पापिष्ठान्नित्यं कल्पं निवासय ॥ ७५ ॥ <br>
स्त्रीघ्नं गोघ्नं च मित्रघ्नं कूटशाल्मलिपादपे॥ <br>
उल्लंबय चिरंकालमूर्ध्वपादमधोमुखम् ॥७६॥<br>
त्वचमस्य च संदंशैस्त्रोटय त्वं महाभुज॥ <br>
आश्लेषितुर्मित्रपत्न्या भुजावुत्पाटया शुच ॥७७॥ <br>
ज्वालाकीले महाघोरे नरकेऽमुं नि पातय ॥ <br>
यो वह्निना दाहयति परक्षेत्रं परालयम् ॥ ७८ ॥ <br>
कालकूटे च गरदं कूटसाक्ष्याभिवादिनम्॥<br>
मानकूटं तुलाकूटं कंठमोटे निपातय ॥ ७९ ॥ <br>
लालापिबेच दुष्प्रेक्ष्य तीर्थासुष्ठीविनं(?) नय ॥ <br>
आमपाके च गर्भघ्नं शूलपाकेऽन्यतापिनम् ॥ 4.1.8.८० ॥ <br>
रसविक्रयिणं विप्रमिक्षुयंत्रे प्रपीडय ॥ <br>
प्रजापीडाकरं भूपमंधकूपे निपातय ॥ ८१ ॥ <br>
गोतिलांश्च तुरंगांश्च विक्रेतारं द्विजाधमम् ॥ <br>
मातुलान्याः सुरायाश्च विक्रेतारं हलायुध ॥ ८२ ॥ <br>
मुसलोलूखले वैश्यं कंडयैनं पुनःपुनः ॥ <br>
शूद्रं द्विजावमंतारं द्विजाग्रे मंचसेविनम् ॥ ८३ ॥ <br>
अधोमुखे च नरके दीर्घग्रीवप्रपीड्य ॥८४॥ <br>
शूद्रं ब्राह्मणजेतारं वैश्यं बाह्मणमानिनम् ॥ <br>
क्षत्रियं याजकं चापि विप्रं वेदविवर्जितम् ॥ ८५ ॥ <br>
लाक्षालवणमांसानां सतैलविषसर्पिषाम् ॥ <br>
आयुधेक्षुविकाराणां विक्रेतारं द्विजाधमम् ॥ ८६ ॥ <br>
पाशपाणेकशापाणे बद्ध्वैतांश्चरणेदृढम् ॥ <br>
घातयंतौ कशाघातैर्नयतं तप्तकर्दमे ॥ ८७ ॥ <br>
इमां स्त्रियं श्लेषयाशु पुंश्चलीं कुलकल्मषाम् ॥ <br>
तेनोपपतिना सार्धं तप्तायसमयेन च ॥ ८८ ॥<br>
स्वयं गृहीत्वा नियमं यस्त्यजेदजितेंद्रियः ॥ <br>
तं प्रापय दुराधर्षं बहुभ्रमरदंशके ॥ ८९ ॥ <br>
इत्यादिजल्पन्दुर्वृत्तैः श्रूयते दूरतो यमः ॥ <br>
स्वकर्मशंकितैः पापै र्दृश्यतेति भयंकरः ॥ 4.1.8.९० ॥ <br>
ये प्रजाः पालयंतीह पुत्रानेव निजौरसान् ॥ <br>
दंडयंति च धर्मेण भूपास्तेऽस्य सभासदः ॥ ९१ ॥ <br>
वर्णाश्रमाश्च यद्राष्ट्रे ऽनुतिष्ठंति निजां क्रियाम् ॥ <br>
कालेनापन्ननिधना भूपास्तेऽस्य सभासदः ॥ ९२ ॥ <br>
नैव दीनो न दुर्वृत्तो नापद्ग्रस्तो न शोकभाक् ॥ <br>
येषां राष्ट्रे प्रदृश्यंते भूपास्तेऽस्य सभासदः ॥ ९३ ॥ <br>
ब्राह्मणाः क्षत्रिया वैश्याः स्वधर्म निरताः सदा ॥ <br>
अन्येपि ये संयमिनः संयमिन्यां वसंति ते ॥ ९४ ॥ <br>
उशीनरः सुधन्वा च वृषपर्वा जयद्रथः ॥ <br>
रजिः सहस्रजित्कुक्षिर्दृढधन्वा रिपुंजयः ॥ ९५ ॥ <br>
युवनाश्वो दंतवक्त्रो नाभागो रिपुमंगलः ॥ <br>
करंधमो धर्मसेनः परमर्दः परांतकः ॥ ९६ ॥ <br>
एते चान्ये च बहवो राजानो नीतिवर्तिनः ॥ <br>
धर्माधर्मविचारज्ञाः सुधर्मायां समासते ॥ ९७ ॥ <br>
अन्यच्च ते प्रवक्ष्यावो येन पश्यंति भास्करिम् ॥ <br>
दंडपाशोद्यतकरान्दूतानुग्राननान्क्वचित् ॥९॥॥ <br>
गोविंदमाधवमुकुंद हरेमुरारे शंभो शिवेश शशिशेखर शूलपाणे ॥ <br>
दामोदराच्युत जनार्दन वासुदेव त्याज्या भटाय इति  संततमामनंति॥९९॥<br>
गंगाधरांधकरिपो हरनीलकंठ वैकुंठ कैटभरिपो कमठाब्जपाणे॥<br>
भूतेशखंडपरशोमृडचंडिकेश त्याज्या भटाय इति संततमामनंति॥ 4.1.8.१००॥<br>
विष्णोनृसिंहमधुसूदनचक्रपाणे गौरीपते गिरिश शंकर चंद्रचूड ॥ <br>
नारायणासुरनिबर्हणशार्ङ्गपाणे त्याज्या भटाय इति संततमामनंति ॥ १ ॥ <br>
मृत्युंजयोग्रविषमेक्षणकामशत्रो श्रीकांतपीतवसनांबुद नीलशौरे ॥<br>
ईशानकृत्तिवसनत्रिदशैकनाथ त्याज्या भटाय इति संततमामनंति ॥ २ ॥ <br>
लक्ष्मीपते मधुरिपो पुरुषोत्तमाद्यश्रीकंठदिग्वसन शांतपिनाकपाणे ॥ <br>
आनंदकंद धरणीधर पद्मनाभ त्याज्या भटाय इति संततमामनति ॥ ३ ॥ <br>
सर्वेश्वर त्रिपुरसूदन देवदेव ब्रह्मण्यदेवगरुडध्वज शंखपाणे ॥ <br>
त्र्यक्षोरगाभरणबालमृगांकमौले त्यज्या भटाय इति संततमामनंति ॥ ४ ॥ <br>
श्रीरामराघवरमेश्वररावणारे भूतेशमन्मथरिपो प्रमथाधिनाथ ॥ <br>
चाणूरमर्दनहृषीकपतेमुरारे<sup id="cite_ref-1" class="reference"><a href="#cite_note-1">[१]</a></sup> त्याज्या भटाय इति संततमामनति ॥ ५ ॥<br>
शूलिन्गिरीश रजनीश कलावतं सकंसप्रणाशन सनातनकेशिनाश ॥ <br>
भर्गत्रिनेत्रभवभूतपते पुरारे त्याज्या भटाय इति संततमामनंति ॥ ६ ॥ <br>
गोपीपते यदुपते वसुदेवसूनो कर्पूरगौरवृषभध्वजभालनेत्र ॥ <br>
गोवर्धनोद्धरणधर्मधुरीणगोप त्याज्या भटाय इति संततमामनंति ॥ ७ ॥ <br>
स्थाणो त्रिलोचन पिनाकधरस्मरारे कृष्णानिरुद्धकमलाकरकल्मषारे ॥ <br>
विश्वेश्वर त्रिपथगार्द्रजटाकलाप त्याज्या भटाय इति संततमामनंति ॥ ८ ॥ <br>
अष्टोत्तराधिकशतेनसुचारुनाम्नां संदर्भितां ललितरत्नकदंबकेन ॥<br>
&nbsp;सन्नायकां दृढगुणां द्धिजकंठगां यः कुर्यादिमां स्रजमहो स यमं न पश्येत् ॥ ९ ॥ <br>
इत्थं द्विजेंद्र निजभृत्यगणान्सदैव संशिक्षयेदवनिगान्स हि धर्मराजः ॥ <br>
अन्येपि ये हरिहरांकधरा धरायां ते दूरतः पुनरहो परिवर्जनीयाः ॥ 4.1.8.११० ॥<br>
अगस्तिरुवाच ॥ <br>
यो धर्मराजरचितां ललितप्रबंधां नामावलिं सकलकल्मषबीजहंत्रीम् ॥ <br>
धीरोत्र कौस्तुभभृतः शशिभूषणस्य नित्यं जपेत्स्तनरसं स पिबेन्न मातुः ॥ ११ ॥ <br>
इति शृण्वन्कथां रम्यां शिवशर्माप्रियेऽनघाम ॥ <br>
प्रहृष्टवक्त्रः पुरतो ददर्शाप्सरसापुरीम् ॥ ११२ ॥ <br>
इति श्रीस्कांदे महापुराण एकाशीतिसाहस्या संहितायां चतुर्थे काशीखंडे पूर्वार्द्धे यमलोकवर्णनंनामाऽष्टमोऽध्यायः ॥ ८ ॥ <br>
<br>
<br>
</span>
