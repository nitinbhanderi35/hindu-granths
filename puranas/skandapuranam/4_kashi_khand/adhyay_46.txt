<span style="font-size: 14pt; line-height: 200%">॥ स्कंद उवाच ॥ ॥ <br>
गतेथ योगिनीवृंदे देवदेवो घटोद्भव ॥ <br>
काशीप्रवृत्तिं जिज्ञासुः प्राहिणोदंशुमालिनम् ॥१॥ <br>
देवदेव उवाच ॥ ॥ <br>
सप्ताश्व त्वरितो याहि पुरीं वाराणसीं शुभाम् ॥ <br>
यत्रास्ति स दिवोदासो धर्ममूर्तिर्महीपतिः ॥ २ ॥ <br>
तस्य धर्मविरोधेन यथातत्क्षेत्रमुद्वसेत् ॥ <br>
तथा कुरुष्व भो क्षिप्रं मावमंस्थाश्च तं नृपम् ॥ ३ ॥ <br>
धर्ममार्ग प्रवृत्तस्य क्रियते यावमानना ॥ <br>
सा भवेदात्मनो नूनं महदेनश्च जायते ॥ ४ ॥ <br>
तवबुद्धिविकासेन च्यवते चेत्स धर्मतः ॥ <br>
तदा सा नगरी भानो त्वयोद्वास्याऽसहैः करैः ॥ ५ ॥ <br>
कामक्रोधौ लोभमोहौ मत्सराहंकृती अपि ॥ <br>
ते तत्र न भवेतां यत्तत्कालोपि न तं जयेत् ॥ ६ ॥ <br>
यावद्धर्मे स्थिराबुद्धिर्यावद्धर्मेस्थिरं मनः ॥ <br>
तावद्विघ्नोदयः क्वास्ति विपद्यपि रवे नृषु ॥ ७ ॥<br>
सर्वेषामिह जंतूनां त्वं वेत्सि ब्रध्नचेष्टितम् ॥ <br>
अतएव जगच्चक्षुर्व्रज त्वं कार्यसिद्धये  ॥ ८ ॥ <br>
रविरादाय देवाज्ञां मूर्तिमन्यां प्रकल्प्य च ॥ <br>
नभोध्वगामहोरात्रं काशीमभिमुखोऽभवत् ॥ ९ ॥ <br>
मनसातीवलोलोऽभूत्काशीदर्शनलालसः ॥ <br>
सहस्रचरणोप्यैच्छत्तदा खे नैकपादताम् ॥ 4.1.46.१० ॥ <br>
हंसत्वं तस्य सूर्यस्य तदा सफलतामगात् ॥ <br>
सदा नभोध्वनीनस्य काशीं प्रति यियासतः ॥ ११ ॥ <br>
अथ काशीं समासाद्य रविरंतर्बहिश्चरन् ॥ <br>
मनागपि न तद्भूपे धर्मध्वस्तिमवेक्षत ॥१२॥ <br>
विभावसुर्वसन्काश्यां नानारूपेण वत्सरम् ॥ <br>
क्वचिन्नावसरं प्राप तत्र राज्ञि सुधर्मिणि ॥ १३ ॥ <br>
कदाचिदतिथिर्भूतो दुर्लभं प्रार्थयन्रविः ॥ <br>
न तस्य राज्ञो विषये दुर्लभं किंचिदैक्षत ॥ १४ ॥ <br>
कदाचिद्याचको जातो बहुदोपि कदाप्यभूत् ॥ <br>
कदाचिद्दीनतां प्राप्तः कदाचिद्गणकोप्यभूत् ॥ १५ ॥ <br>
वेदबाह्यां क्रियां चापि कदाचित्प्रत्यपादयत्॥<br>
कदाचित्स्थापयामास दृष्टप्रत्ययमैहिकम् ॥१६॥ <br>
कदाचिज्जटिलो जातः कदाचिच्च दिगंबरः ॥ <br>
स कदाचिज्जांगुलिको विषविद्याविशारदः॥ ॥ १७ ॥ <br>
सर्वपाषंडधर्मज्ञः कदाचिद्ब्रह्मवाद्यभूत् ॥ <br>
ऐंद्रजालिक आसीच्च कदाचिद्भ्रामयञ्जनान् ॥ १८ ॥ <br>
नानाव्रतोपदेशैश्च कदाचित्स पतिव्रताः ॥ <br>
क्षोभयामास बहुशः सदृष्टांत कथानकैः ॥ १९ ॥ <br>
कापालिक व्रतधरः कदाचिच्चाभवद्द्विजः ॥ <br>
कदाचिदपि विज्ञानी धातुवादी कदाचन ॥ 4.1.46.२० ॥ <br>
क्वचिद्विप्रः क्वचिद्राजपुत्रो वैश्योंत्यजः क्वचित ॥ <br>
ब्रह्मचारी क्वचिदभूद्गृही वनचरः क्वचित् ॥ २१ ॥ <br>
यतिः कदाचिदिति सरूपैरभ्रामयज्जनान् ॥ <br>
सर्वविद्यासु कुशलः सर्वज्ञश्चाभवत्क्वचित् ॥ २२ ॥<br>
इति नानाविधै रूपैश्चरन्काश्यां ग्रहेश्वरः ॥ <br>
न कदापि जने क्वापि च्छिद्रं प्राप कदाचन ॥ २३ ॥ <br>
ततो निनिंद चात्मानं चिंतार्तः कश्यपात्मजः ॥ <br>
धिक्परप्रेष्यतां यस्यां यशो लभ्येत न क्वचित् ॥ २४ ॥ <br>
॥ मार्तंड उवाच ॥ ॥ <br>
मंदरं यदि याम्यद्य सद्यस्तत्क्रुद्ध्यतीश्वरः ॥ <br>
अनिष्पादितकार्यार्थे मयि सामान्यभृत्यवत् ॥ ॥२५ ॥ <br>
कोपमप्युररीकृत्य यदि यायां कथंचन ॥ <br>
कथं तिष्ठे पुरस्तस्य तर्हि वै मूढभृत्यवत् ॥ २६ ॥ <br>
अथोंकृत्यावहेलं वा यामि चेच्च कथंचन ॥ <br>
क्रोधान्निरीक्षेत्त्र्यक्षो मां विषं पेयं तदा मया ॥ २७ ॥ <br>
हरकोपानले नूनं यदि यातः पतंगताम् ॥ <br>
पितामहोपि मां त्रातुं तदा शक्ष्यति नस्फुटम् ॥ २८ ॥<br>
स्थास्याम्यत्रैव तन्नित्यं न त्यक्ष्यामि कदाचन ॥ <br>
क्षेत्रसंन्यासविधिना वाराणस्यां कृताश्रमः ॥ २९ ॥ <br>
पुरः पुरारेः कायार्थमनिवेद्येह तिष्ठतः ॥ <br>
यत्पापं भावि मे तस्य काशीपापस्यनिष्कृतिः ॥4.1.46.३०॥ <br>
अन्यान्यपि च पापानि महांत्यल्पानि यानि च ॥ <br>
क्षयंति तानि सर्वाणि काशीं प्रविशतां सताम् ॥३१॥ <br>
बुद्धिपूर्वं मया चैतन्न पापं समुपार्जितम् ॥ <br>
पुरारिणैव हि पुराऽऽशासि धर्मो हि रक्ष्यताम् ॥ ३२ ॥ <br>
धर्मो हि रक्षितो येन देहे सत्वरगत्वरे ॥ <br>
त्रैलोक्यरक्षितं तेन किं कामार्थैः सुरक्षितैः ॥३३ ॥ <br>
रक्षणीयो यदि भवेत्कामः कामारिणा कथम् ॥ <br>
क्षणादनंगतां नीतो बहूनां सुखकार्यपि ॥३४॥ <br>
अर्थश्चेत्सर्वथारक्ष्य इति कैश्चिदुदाहृतम्॥ <br>
तत्कथं न हरिश्चंद्रोऽरक्षत्कुशिकनंदने ॥ ३५ ॥ <br>
धर्मस्तु रक्षितः सर्वैरपिदेहव्ययेन च ॥ <br>
शिबिप्रभृतिभूपालैर्दधीचिप्रमुखैर्द्विजैः ॥ ३६ ॥ <br>
अयमेव हि वै धर्मः काशीसेवनसंभवः ॥ <br>
रुषितादपि रुद्रान्मां रक्षिष्यति न संशयः ॥ ३७ ॥ <br>
अवाप्य काशीं दुष्प्रापां को जहाति सचेतनः ॥ <br>
रत्नं करस्थमुत्सृज्य कः काचं संजिघृक्षति ॥ ३८ ॥<br>
वाराणसीं समुत्सृज्य यस्त्वन्यत्र यियासति ॥ <br>
हत्वा निधानं पादेन सोर्थमिच्छति भिक्षया ॥ ३९ ॥ <br>
पुत्रमित्रकलत्राणि क्षेत्राणि च धनानि च ॥ <br>
प्रतिजन्मेह लभ्यंते काश्येका नैव लभ्यते ॥ 4.1.46.४० ॥ <br>
येन लब्धा पुरी काशी त्रैलोक्योद्धरणक्षमा ॥ <br>
त्रैलोक्यैश्वर्यदुष्प्रापं तेन लब्धं महासुखम् ॥ ४१ ॥ <br>
कुपितोपि हि मे रुद्रस्तेजोहानिं विधास्यति ॥ <br>
काश्यां च लप्स्ये तत्तेजो यद्वै स्वात्मावबोधजम् ॥ ४२ ॥ <br>
इतराणीह तेजांसि भासंते तावदेव हि ॥ <br>
खद्योताभानि यावन्नो जृंभते काशिजं महः ॥ ४३ ॥ <br>
इति काशीप्रभावज्ञो जगच्चक्षुस्तमोनुदः ॥ <br>
कृत्वा द्वादशधात्मानं काशीपुर्यां व्यवस्थितः ॥ ४४ ॥ <br>
लोलार्क उत्तरार्कश्च सांबादित्यस्तथैव च ॥ <br>
चतुर्थो द्रुपदादित्यो मयूखादित्य एव च ॥ ४५ ॥ <br>
खखोल्कश्चारुणादित्यो वृद्धकेशवसंज्ञकौ ॥ <br>
दशमो विमलादित्यो गंगादित्यस्तथैव च ॥ ॥ ४६ ॥ <br>
द्वादशश्च यमादित्यः काशिपुर्यां घटोद्भव ॥  <br>
तमोऽधिकेभ्यो दुष्टेभ्यः क्षेत्रं रक्षंत्यमी सदा ॥ ४७ ॥ <br>
तस्यार्कस्य मनोलोलं यदासीत्काशिदर्शने ॥ <br>
अतो लोलार्क इत्याख्या काश्यां जाता विवस्वतः ॥ ४८ ॥ <br>
लोलार्कस्त्वसिसंभेदे दक्षिणस्यां दिशिस्थितः ॥ <br>
योगक्षेमं सदा कुर्यात्काशीवासि जनस्य च ॥ ॥ ४९ ॥ <br>
मार्गशीर्षस्य सप्तम्यां षष्ठ्यां वा रविवासरे ॥ <br>
विधाय वार्षिकीं यात्रां नरः पापै प्रमुच्यते ॥ 4.1.46.५० ॥ <br>
कृतानि यानि पापानि नरैः संवत्सरावधि ॥ <br>
नश्यंति क्षणतस्तानि षष्ठ्यर्के लोलदर्शनात् ॥ ५१ ॥ <br>
नरः स्नात्वासिसंभेदे संतर्प्य पितृदेवताः ॥ <br>
श्राद्धं विधाय विधिना पित्रानृण्यमवाप्नुयात् ॥५२॥ <br>
लोलार्कसंगमे स्नात्वा दानं होमं सुरार्चनम् ॥ <br>
यत्किंचित्क्रियते कर्म तदानंत्याय कल्पते ॥ ५३ ॥ <br>
सूर्योपरागे लोलार्के स्नानदानादिकाः क्रियाः ॥ <br>
कुरुक्षेत्राद्दशगुणा भवंतीह न संशयः ॥ ५४ ॥ <br>
लोलार्के रथसप्तम्यां स्नात्वा गंगासिसंगमे ॥ <br>
सप्तजन्मकृतैः पापैर्मुक्तो भवति तत्क्षणात् ॥ ५५ ॥<br>
प्रत्यर्कवारं लोलार्कं यः पश्यति शुचिव्रतः ॥ <br>
न तस्य दुःखं लोकेस्मिन्कदाचित्संभविष्यति॥५६॥ <br>
न तस्य दुःखं नो पामा न दद्रुर्न विचर्चिका ॥ <br>
लोलार्कमर्के यः पश्येत्तत्पादोदकसेवकः ॥ ५७ ॥ <br>
वाराणस्यामुषित्वापि यो लोलार्कं न सेवते ॥ <br>
सेवंते तं नरं नूनं क्लेशाः क्षुद्व्याधिसंभवाः ॥ ५८ ॥ <br>
सर्वेषां काशितीर्थानां लोलार्कः प्रथमं शिरः ॥ <br>
ततोंऽगान्यन्यतीर्थानि तज्जलप्लावितानिहि ॥ ५९ ॥ <br>
तीर्थांतराणि सर्वाणि भूमीवलयगान्यपि ॥ <br>
असिसंभेदतीर्थस्य कलां नार्हंति षोडशीम् ॥ 4.1.46.६० ॥ <br>
सर्वेषामेव तीर्थानां स्नानाद्यल्लभ्यते फलम् ॥ <br>
तत्फलं सम्यगाप्येत नरैर्गंगासिसंगमे ॥ ६१ ॥ <br>
नार्थवादोयमुदितः स्तुतिवादो न वै मुने ॥ <br>
सत्यं यथार्थवादोयं श्रद्धेयः सद्भिरादरात् ॥ ६२ ॥ <br>
यत्र विश्वेश्वरः साक्षाद्यत्र स्वर्गतरंगिणी ॥ <br>
मिथ्या तत्रानुमन्यंते तार्किकाश्चानुसूयकाः ॥ ६३ ॥ <br>
उदाहरंति ये मूढाः कुतर्कबलदर्पिताः ॥ <br>
काश्यां सर्वेर्थवादोयं ते विट्कीटा युगेयुगे ॥ ६४ ॥ <br>
कस्यचित्काशितीर्थस्य महिम्नो महतस्तुलाम्॥ <br>
नाधिरोहेन्मुने नूनमपि त्रैलोक्यमंडपः ॥ ६५ ॥ <br>
नास्तिका वेदबाह्याश्च शिश्नोदरपरायणाः ॥ <br>
अंत्यजाताश्च ये तेषां पुरः काशी न वर्ण्यताम् ॥ ६६ ॥ <br>
लोलार्ककरनिष्टप्ता असिधार विखंडिताः ॥ <br>
काश्यां दक्षिणदिग्भागे न विशेयुर्महामलाः ॥६७॥ <br>
महिमानमिमं श्रुत्वा लोलार्कस्य नरोत्तमः ॥ <br>
न दुःखी जायते क्वापि संसारे दुःखसागरे ॥ ६८ ॥ <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे पूर्वार्द्धे लोलार्कवर्णनं नाम षट्चत्वारिंशोध्यायः ॥ ४६ ॥ <br>
<br>
<br>
</span>
