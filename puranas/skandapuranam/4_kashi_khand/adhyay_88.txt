<span style="font-size: 14pt; line-height: 200%">अगस्त्य उवाच ।। ।। <br>
शिवलोकं समासाद्य मुनिना ब्रह्मसूनुना ।। <br>
किं चक्रे ब्रूहि षड्वक्त्र कथां कौतुकशालिनीम् ।। १ ।। <br>
स्कंद उवाच ।। ।। <br>
शृणु कुंभज वक्ष्यामि नारदेन महात्मना ।। <br>
यत्कृतं तत्र गत्वाशु कैलासं शंकरालयम् ।। २ ।। <br>
मुनिर्गगनमार्गेण प्राप्य तद्धाम शांभवम्।। <br>
दृष्ट्वा शिवौ प्रणम्याथ शिवेन विहितादरः ।। ३ ।।<br>
तदुद्दिष्टासनं भेजे पश्यंस्तत्क्रीडनं परम्।। <br>
क्रीडंतौ तौ तु चाक्षाभ्यां यदा न च विरमेतुः ।। ४ ।। <br>
तदौत्सुक्येन स मुनिः प्रेर्यमाण उवाच ह ।। <br>
।। नारद उवाच ।। ।। <br>
देवदेव तव क्रीडाखिलं ब्रह्मांडगोलकम् ।। <br>
मासा द्वादश ये नाथ ते सारिफलके गृहाः ।। ५ ।। <br>
कृष्णाः कृष्णेतरा या वै तिथयस्ताश्च सारिकाः ।। <br>
द्विपंचदशमासे यास्त्वक्षयुग्मं तथायने ।। ६ ।। <br>
सृष्टिप्रलय संज्ञौ द्वौ ग्लहौ जयपराजयौ ।। <br>
देवीजये भवेत्सृष्टिरसृष्टिर्धूर्जटेर्जये ।। ७ ।। <br>
भवतोः खेलसमयो यः सा स्थितिरुदाहृता।। <br>
इत्थं क्रीडैव सकलमेतद्ब्रह्मांडमीशयोः ।। ८ ।। <br>
न देवी जेष्यति पतिं नेशः शक्तिं विजेष्यति ।। <br>
किंचिद्विज्ञप्तुकामोस्मि तन्मातरवधार्यताम् ।। ९ ।। <br>
देवः सर्वज्ञनाथोपि न किंचिदवबुध्यति ।। <br>
मानापमानयोर्यस्मादसौ दूरे व्यवस्थितः ।। 4.2.88.१० ।। <br>
लीलात्मा गुणवानेष विचारादतिनिर्गुणः ।। <br>
कुर्वन्नपि हि कर्माणि बाध्यते नैव कर्मभिः ।। ११ ।। <br>
मध्यस्थोपि हि सर्वस्य माध्यस्थ्यमवलंबतै ।। <br>
सर्वत्रायं महेशानो मित्राऽमित्रसमानदृक् ।। १२ ।। <br>
त्वं शक्तिरस्य देवस्य सर्वेषां मान्यभूः परा ।। <br>
दक्षस्यापि त्वया मानो दत्तो पत्यनिमित्तकः ।। १३ ।। <br>
परं त्वं सर्वजगतां जनयित्र्येकिका ध्रुवम् ।। <br>
त्वत्त आविर्भवंत्येव धातृकेशववासवाः।। ।। १४ ।। <br>
त्वमात्मानं न जानासि त्र्यक्षमायाविमोहिता ।। <br>
अतएव हि मे चित्तं दुनोत्यतितरां सति ।। १५ ।। <br>
अन्या अपि हि याः सत्यः पातिव्रत्यपरायणाः ।। <br>
ता भर्तृचरणौ हित्वा किंचिदन्यन्न मन्वते ।। १६ ।। <br>
अथवास्तामियं वार्ता प्रस्तुतं  प्रब्रवीम्यहम् ।। <br>
अद्य नीलगिरेस्तस्माद्धरिद्वारसमीपतः ।। १७ ।। <br>
अपूर्वमिव संवीक्ष्य परिप्राप्तस्तवांतिकम् ।। <br>
अत्याश्चर्यविषादाभ्यां किचिद्वक्तुमिहोत्सुकः ।। १८ ।। <br>
आश्चर्यहेतुरेवायं यत्पुंजातं त्रयीतले ।। <br>
तद्दृष्टं सकलत्रं च दक्षस्याध्वरमंडपे ।। १९ ।। <br>
सालंकारं समानं च सानंदमुखपंकजम् ।। <br>
विस्मृताखिलकार्यं च दक्षयज्ञप्रवर्तकम् ।। 4.2.88.२० ।। <br>
विषादे कारणं चैतद्यतो जातमिदं जगत् ।। <br>
यस्मिन्प्रवर्तते यत्र लयमेष्यति च ध्रुवम् ।। २१ ।। <br>
तदेव तत्र नो दृष्टं भवद्वंद्वं भवापहम् ।। <br>
प्रायो विषादजनकं भवतोर्यददर्शनम् ।। २२ ।।<br>
तदेव नाभवत्तत्र समभूदन्यदेव हि ।। <br>
तच्च वक्तुं न शक्येत तद्वक्ता दक्ष एव सः ।। २३ ।। <br>
तानि वाक्यानि चाकर्ण्य द्रुहिणेन ययेततः ।। <br>
महर्षिणा दधीचेन धिक्कृतो नितरां हि सः ।।२४ ।। <br>
शप्तश्च वीक्षमाणानां देवर्षीणां प्रजापतिः ।। <br>
मया च कर्णौ पिहितौ श्रुत्वा तद्गर्हणा गिरः ।। २५ ।। <br>
दधीचिना समं केचिद्दुर्वासः प्रमुखा द्विजाः ।। <br>
भवनिंदां समाकर्ण्य कियतोपि विनिर्ययुः ।।२६।। <br>
प्रावर्तत महायागो हृष्टपुष्टमहाजनः ।। <br>
तथा द्रष्टुं न शक्नोमि तत आगतवानिह ।।२७ ।। <br>
भगिन्योपि च या देवि तव तत्र सभर्तृकाः ।। <br>
तासां गौरवमालोक्य न किंचिद्वक्तुमुत्सहे ।। २८ ।। <br>
इति देवी समाकर्ण्य सती दक्षकुमारिका ।। <br>
करादक्षौ समुत्सृज्य दध्यौ किंचित्क्षणं हृदि ।। २९ ।। <br>
उवाच च भवत्वेवं शरणं भव एव मे ।। <br>
संप्रधार्येति मनसि सती दाक्षायणी ततः ।।4.2.88.३०।। <br>
द्रुतमेव समुत्तस्थौ प्रणनाम च शंकरम् ।। <br>
मौलावंजलिमाधाय देवी देवं व्यजिज्ञपत् ।।३१।। <br>
।। देव्युवाच ।। ।। <br>
विजयस्वांधकध्वंसिं त्र्यंबक त्रिपुरांतक ।। <br>
चरणौ शरणं ते मे देह्यनुज्ञा सदाशिव ।।३२।। <br>
मा निषेधीः प्रार्थयामि यास्यमि पितुरंतिकम् ।। <br>
उक्त्वेति मौलिमदधादंधकारि पदांबुजे ।। ३३ ।। <br>
अथोक्ता शंभुना देवी मृडान्युत्तिष्ठ भामिनि ।। <br>
किमपूर्णं  तवास्त्यत्र वदसौ भाग्यसुंदरि ।। ३४ ।। <br>
लक्ष्म्या अपि च सौभाग्यं ब्रह्माण्यै कांतिरुत्तमा ।। <br>
शच्यै नित्यनवीनत्वं भवत्या दत्तमीश्वरि ।। ३५ ।। <br>
त्वया च शक्तिमानस्मि महदैश्वर्यरक्षणे ।। <br>
त्वां च शक्तिं समासाद्य स्वलीलारूपधारिणीम् ।। ३६ ।। <br>
एतत्सृजामि पाम्यद्मि त्वल्लीलाप्रेरितोंगने ।। <br>
कुतो मां हातुमिच्छेस्त्वं मम वामार्धधारिणि ।। ३७ ।। <br>
शिवा शिवोदितं  चेति श्रुत्वाप्याह महेश्वरम् ।। <br>
जीवितेश विहाय त्वां न क्वापि परियाम्यहम् ।।३८।। <br>
मनो मे चरणद्वंद्वे तव स्थास्यति निश्चलम् ।। <br>
क्रतुं द्रष्टुं पितुर्यामि नैक्षि यज्ञो मया क्वचित् ।।३९।। <br>
शंभुः कात्यायनीवाक्यामिति श्रुत्वा तदाब्रवीत् ।। <br>
क्रतुस्त्वया नेक्षितश्चेदाहरामि ततः क्रतुम् ।। 4.2.88.४० ।। <br>
मच्छक्ति धारिणी त्वं वा सृजैवान्यां क्रतुक्रियाम् ।। <br>
अन्यो यज्ञपुमानस्तु संत्वन्ये लोकपालकाः ।। ४१ ।। <br>
अन्यानाशु विधेहि त्वमृषीनार्त्विज्यकर्मणि ।। <br>
पुनर्जगाद देवीति श्रुत्वा शंभोरुदीरितम् ।। ४२ ।।<br>
पितुर्यज्ञोत्सवो नाथ द्रष्टव्योऽत्र मया ध्रुवम् ।। <br>
देह्यनुज्ञां गमिष्यामि मा मे कार्षीर्वचोन्यथा ।। ४३ ।। <br>
कः प्रतीपयितुं शक्तश्चेतो वा जलमेव वा ।। <br>
निम्नायाभ्युद्यतं नाथ माद्य मां प्रतिषेधय ।। ४४ ।। <br>
निशम्येति पुनः प्राह सर्वज्ञो भूतनायकः ।।<br>
&nbsp;मा याहि देवि मां हित्वा गता च न मिलिष्यसि ।। ४५ ।। <br>
अद्य प्राचीं यियासुं त्वां वारयेत्पंगुवासरः ।। <br>
नक्षत्रं च तथा ज्येष्ठा तिथिश्च नवमी प्रिये ।। ४६ ।। <br>
अद्य सप्तदशो योगो वियोगोद्य तनोऽशुभः ।। <br>
धनिष्ठार्ध समुत्पन्ने तव ताराद्य पंचमी ।। ।। ४७ ।। <br>
मा गा देवि गताद्य त्वं नहि द्रक्ष्यसि मां पुनः ।। <br>
पुनर्देवी बभाषे सा यदि नाम्नाप्यहं सती ।। ४८ ।। <br>
तदा तन्वंतरेणापि करिष्ये तव दासताम् ।। <br>
ततो भवः पुनः प्राह को वा वारयितुं प्रभुः ।। ४९ ।। <br>
परिक्षुब्धमनोवृत्तिं स्त्रियं वा पुरुषं तु वा ।। <br>
पुनर्न दर्शनं देवि मया सत्यं ब्रवीम्यहम् ।।4.2.88.५०।। <br>
परं न देवि गंतव्यं महामानधनेच्छुभिः ।। <br>
अनाहूत तया कांते मातापितृगृहानपि ।। ५१ ।। <br>
यथा सिंधुगता सिंधुर्न पुनः परिवर्तते ।। <br>
तथाद्य गंत्र्या नो जातु तवागमनमिष्यते ।। ५२ ।। <br>
।। देव्युवाच ।। ।। <br>
अवश्यं यद्यहं रक्ता तव पादाबुंजद्वये ।। <br>
तथा त्वमेव मे नाथो भविष्यसि भवांतरे ।। ५३ ।। <br>
इत्युक्त्वा निर्ययौ देवी कोपांधीकृतलोचना ।। <br>
यियासुभिश्च कार्यार्थं यत्कर्तव्यं न तत्कृतम् ।। ५४ ।। <br>
न ननाम महादेवं न च चक्रे प्रदक्षिणम् ।। <br>
अतएव हि सा देवी न गता पुनरागता ।। ५५ ।। <br>
अप्रणम्य महेशानमकृत्वापि प्रदक्षिणम् ।। <br>
अद्यापि न निवर्तंते गताः प्राग्वासरा इव ।। ५६ ।। <br>
तया चरणचारिण्या राज्ञ्या त्रिभुवनेशितुः ।।<br>
अपि तत्पावनं वर्त्म मेनेति कठिनं बहु ।। ५७ ।। <br>
देवोपि तां सतीं यांतीं दृष्ट्वा चरणचारिणीम् ।। <br>
अतीव विव्यथे चित्ते गणांश्चाथ समाह्वयत् ।। ५८ ।। <br>
गणा विमानं नयत मनःपवनचक्रिणम् ।। <br>
पंचास्यायुतसंयुक्तं रत्नसानुध्वजोच्छ्रितम् ।। ५९ ।। <br>
महावातपताकं च महाबुद्ध्यक्षलक्षितम् ।। <br>
नर्मदालकनंदा च यत्रेषादंडतांगते ।। 4.2.88.६० ।।  <a rel="nofollow" class="external text" href="http://vedastudy.tripod.com/pur_index25/ratha.htm">रथोपरि टिप्पणी</a><br>
छत्रीभूतौ च यत्रस्तः सूर्याचंद्रमसावपि ।। <br>
यस्मिन्मकरतुंडं च वाराहीशक्तिरुत्तमा ।। ६१ ।। <br>
धूः स्वयं चापि गायत्री रज्जवस्तक्षकादयः ।। <br>
सारथिः प्रणवो यत्र क्रेंकारः प्रणवध्वनिः ।। ६२ ।। <br>
अंगानि रक्षका यत्र वरूथश्छंदसां गणः ।। <br>
इत्याज्ञप्ता गणास्तूर्णं रथं निन्युर्हराज्ञया ।। ६३ ।।<br>
देव्या सनाथं तं कृत्वा विमानं पार्षदा दिवि ।। <br>
अनुजग्मुर्महादेवीं दिव्यां तेजोविजृंभिणीम्।। ६४ ।। <br>
सा क्षणं त्र्यक्षरमणी वीक्ष्य दक्षसभांगणम्।। <br>
नभोंऽगणाद्विमानस्थानतो वेगादवातरत् ।। ६५ ।। <br>
अविशद् यज्ञवाटं च चकितंरक्षि वीक्षिता ।। <br>
कृतमंगलनेपथ्यां प्रसूं दृष्ट्वा किरीटिनीम्।। ६६ ।। <br>
सभर्तृकाश्च भगिनीर्नवालंकृतिशालिनीः ।। <br>
साश्चर्याश्च सगर्वाश्च सानंदाश्च ससाध्वसाः ।। ६७।।  <br>
अचिंतिता त्वनाहूता विमानाद्धरवल्लभा ।। <br>
कथमेषा परिप्राप्ता क्षणमित्थं प्रपश्यतीः।। ।। ६८ ।। <br>
असंभाष्या पिताः सर्वा गता दक्षांतिकं सती ।। <br>
पित्रा पृष्टा तु मात्रापि भद्रं जातं त्वदागमे ।। ६९ ।। <br>
।। सत्युवाच ।। ।। <br>
यदि भद्रं जनेतर्मे समागमनतो भवेत् ।। <br>
कथं नाहं समाहूता यथैता मे सहोदराः ।। 4.2.88.७० ।। <br>
।। दक्ष उवाच ।। ।। <br>
अयि कन्ये महाधन्ये ह्यनन्ये सर्वमंगले ।। <br>
अयं ते न मनाग्दोषो दोष एष ममैव हि ।। ७१ ।। <br>
तादृग्विधाय यत्पत्ये मया दत्ताज्ञबुद्धिना ।। <br>
यदहं तं समाज्ञास्यमीश्वरोसौ निरीश्वरः ।। ७२ ।। <br>
तदा कथमदास्यं त्वां तस्मै मायास्वरूपिणं ।। <br>
अहं शिवाख्यया तुष्टो न जाने शिवरूपिणम्।। ७३ ।। <br>
पितामहेन बहुधा वर्णितोसौ ममाग्रतः ।। <br>
शंकरोयमयं शभुरसौ पशुपतिः शिवः ।। ७४ ।। <br>
श्रीकंठोसौ महेशोऽसौ सर्वज्ञोसौ वृषध्वजः ।। <br>
अस्मै कन्यां प्रयच्छ त्वं महादेवाय धन्विने ।। ७५ ।। <br>
वाक्याच्छतधृतेस्तस्मात्तस्मै दत्ता मयानघे ।। <br>
न जाने तं विरूपाक्षमुक्षगं विषभक्षिणम् ।। ७६ ।। <br>
पितृकाननसंवासं शूलिनं च कपालिनम् ।। <br>
द्विजिह्वसंगसुभगं जलाधारं कपर्दिनम्।। ७७ ।। <br>
कलंकिकृतमौलिं च धूलिधूसरचर्चितम् ।। <br>
क्वचित्कौपीनवसनं नग्नं वातूलवत्क्वचित् ।। ७८ ।। <br>
क्वचिच्च चर्मवसनं क्वचिद्भिक्षाटनप्रियम् ।। <br>
विटंकभूतानुचरं स्थाणुमुग्रं तमोगुणम्।। ।। ७९ ।। <br>
रुद्रं रौद्रपरीवारं महाकालवपुर्धरम् ।। <br>
नृकरोटीपरिकरं जातिगोत्रविवर्जितम् ।। 4.2.88.८० ।।<br>
न सम्यग्वेत्ति तं कश्चिज्जानानोपि प्रतारितः ।। <br>
किं बहूक्तेन तनये समस्त नयशालिनि ।। ८१ ।। <br>
क्व पांसुलपटच्छन्नो महाशंखविभूषणः ।। <br>
प्रबद्धसर्पकेयूरः प्रलंबित जटासटः ।। ८२ ।। <br>
डमड्डमरुकव्यग्र हस्ताग्रः खंडचंद्रभृत् ।। <br>
तांडवाडंबररुचिः सर्वामंगल चेष्टितः ।।८३।। <br>
मृडानि सहरः क्वाऽयमध्वरो मंगलालयः ।। <br>
अतएव समाहूता नेह त्वं सर्वमंगले ।। ८४ ।। <br>
दुकूलान्यनुकूलानि रत्नालंकृतयः शुभाः ।। <br>
प्रागेव धारितास्तेत्र पश्यागत्य गृहाण च ।। ८५ ।। <br>
इह मंगलवेशेषु देवेंद्रेषु स शूलधृक् ।। <br>
कथमर्हो भवेच्चेति मंगले विषमेक्षणः ।। ८६ ।। <br>
इत्याकर्ण्य सती साध्वी जनेतुरुदितं तदा ।। <br>
अत्यंतदूनहृदया वक्तुं समुपचक्रमे ।।८७।। <br>
सत्युवाच ।। ।। <br>
नाकर्णितं मया किंचित्त्वयि प्रब्रुवति प्रभो ।। <br>
पदद्वयीं समाकर्ण्य तां च ते कथयाम्यहम् ।।८८।। <br>
न सम्यग्वेत्ति तं कश्चिज्जानानोपि प्रतारितः ।। <br>
एतत्सम्यक्त्वयाख्यायि कस्तं वेत्ति सदाशिवम्।। ८९ ।। <br>
त्वं तु प्रतारितः पूर्वमधुनापि प्रतारितः ।। <br>
कृत्वा तेन च संबंधमसंबद्धप्रलापभाक् ।। 4.2.88.९० ।। <br>
यादृशं वक्षितं शंभुं तादृशं यद्यमन्यथाः ।। <br>
कुतो मामददास्तस्मै यं च कश्च न वेद न ।। ९१ ।। <br>
अथवा तेन संबंधे न हेतुर्भवतो मतिः ।। <br>
तत्र हेतुरभूत्तात मम पुण्यैकगौरवम्।। ।। ९२ ।। <br>
अथोक्त्वैवं बहुतरं त्वं जनेतास्य वर्ष्मणः ।। <br>
श्रुतानेन च देहेन पत्युः परिविगर्हणा ।। ९३ ।। <br>
पुरश्चरणमेवैतद्यदस्यैव विसर्जनम् ।। <br>
सुश्लाघ्यजन्मया तावत्प्राणितव्यं सुयोषिता ।। <br>
यावज्जीवितनाथस्याश्रवणीया विगर्हणा ।। ९४ ।। <br>
इत्युक्त्वा क्रोधदीप्ताग्नौ महादेवस्वरूपिणि ।। <br>
जुहाव देहसमिधं प्राणरोधविधानतः ।। ९५ ।। <br>
ततो विवर्णतां प्राप्ताः सर्वे देवाः सवासवाः ।। <br>
नाग्निर्जज्वाल च तथा यथाज्याहुतिभिः पुरा ।। ९६ ।। <br>
मंत्राः कुंठितसामर्थ्यास्तत्क्षणादेव चाभवन् ।। <br>
अहो महानिष्टतरं किमेतत्समुपस्थितम् ।।९७।। <br>
केचिदूचुर्द्विजवरा मिथः परियियासवः ।। <br>
महाझंझानिलः प्राप्तः पर्वतांदोलनक्षमः ।। ९८।। <br>
मखमंडप भूस्तेन क्षणतः स्थपुटीकृता ।। <br>
अकांडं तडिदापातो जातोभूद्भूप्रकपनः ।।९९।। <br>
दिवश्चोल्काः प्रपतिताः पिशाचा नृत्यमादधुः ।। <br>
आतापिगृध्रैरुपरि गगने मंडलायितम् ।। 4.2.88.१०० ।। <br>
रवेरधस्तादशिवं शिवास्तत्राप्यरारिषुः ।। <br>
मेघारुधिरविपुड्भिस्तत्र वृष्टिं व्यधुः पराम् ।। १ ।।<br>
निर्घातनिःस्वनो भूमेरुत्थितो हृत्प्रकंपनः ।। <br>
दिव्यायुधानि च मिथो युध्यंति स्मातिभीषणम् ।। २ ।। <br>
हवनीयं महद्रव्यं दूषितं क्रोष्टुभिः श्वभिः ।। <br>
चकोराः करटास्तत्र विचेरुर्यज्ञमंडपे ।। ३ ।। <br>
श्मशानवाटवज्जातो यज्ञवाटः स वै क्षणात।। <br>
यद्यत्रावस्थितं सर्वं तत्तत्रैव परिष्ठितम् ।। ४ ।। <br>
चित्रन्यस्तमिवासीच्च वस्तुजातमशोभि च ।। <br>
स्थगिता इव संवृत्तास्तत्र चक्रधरादयः ।। ५ ।। <br>
दक्षोपि वदनग्लानिमवाप्य सपरिच्छदः ।। <br>
पुनर्यथाकथंचिच्च यज्ञं प्रावर्तयन्द्विजाः ।।१०६।। <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंड उत्तरार्धे सतीदेहविसर्जनं नामाष्टाशीतितमोऽध्यायः ।। ८८ ।। <br>
<br>
<br>
</span>
