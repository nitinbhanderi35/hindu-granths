<span style="font-size: 14pt; line-height: 200%">राज्ञ्युवाच ।। ।। <br>
अवधेहि धरानाथ कथयामि यथातथम् ।। <br>
व्रतस्यास्य विधानं च फलं चाभीष्टदेवताम् ।। १ ।। <br>
पुरा पुरः श्रीदपत्न्याः श्रीमुख्या ब्रह्मसूनुना ।। <br>
नारदेन सुतार्थिन्या व्रतमेतदुदीरितम् ।। २ ।। <br>
चीर्णं चाथ तया देव्या पुत्रोभून्नलकूबरः ।। <br>
अन्याभिरपि बह्वीभिः पुत्राः प्राप्ता व्रतादितः ।। ३ ।। <br>
विधिनाप्यत्र संपूज्या गौरी सर्वविधानवित् ।। <br>
स्तनंधयेन सहिता धयता स्तनमुन्मुखम् ।। ४ ।। <br>
मार्गशीर्ष तृतीयायां शुक्लायां कलशोपरि ।। <br>
ताम्रपात्रं निधायैकं तंडुलैः परिपूरितम् ।। ५ ।। <br>
अविच्छिन्नं नवीनं च रजनीरागरंजितम् ।। <br>
वासः पात्रोपरि न्यस्य सूक्ष्मात्सूक्ष्मतरं परम् ।।६।। <br>
तस्योपरि शुभं पद्मं रविरश्मिविकासितम् ।। <br>
तत्कर्णिकाया उपरि चतुःस्वर्णविनिर्मितम् ।। ७ ।। <br>
विधिं संपूजयेद्भक्त्या रत्नपट्टाबंरादिभिः ।। <br>
पुष्पैर्नानाविधै रम्यैः फलैर्नारंगमुख्यकैः ।। ८ ।। <br>
सुगंधैश्चंदनाद्यैश्च कर्पूर मृगनाभिभिः ।। <br>
परमान्नादि नैवेद्यैः पक्वान्नैर्बहुभंगिभिः ।।९।। <br>
धूपैरगुरुमुख्यैश्च रम्ये कुसुममंडपे ।। <br>
रात्रौ जागरणं कार्यं विनिंद्रैः परमोत्सवैः ।। 4.2.83.१० ।। <br>
हस्तमात्रमिते कुंडे जातवेदस इत्यृचा ।। <br>
घृतेन मधुनाप्लुत्य जुहुयान्मंत्रविद्द्विजः ।। ११ ।। <br>
सहस्रकमलानां च स्मेराणां स्वयमेव हि ।। <br>
नवप्रसूतां कपिलां सुशीलां च पयस्विनीम् ।। १२ ।। <br>
दद्यादाचार्यवर्याय सालंकारां सलक्षणाम् ।। <br>
उपोष्य दंपती भक्त्या नवांबरविभूषितौ ।। १३ ।। <br>
प्रातःस्नात्वा चतुर्थ्यां च संपूज्याचार्यमादृतः ।। <br>
वस्त्रैराभरणैर्माल्यैर्दक्षिणाभिर्मुदान्वितौ ।। १४ ।।<br>
सोपस्करां च तां मृर्तिमाचार्याय निवेदयेत् ।। <br>
समुच्चरन्निमं मंत्रं व्रतकृन्मिथुनं मुदा ।। १५ ।। <br>
नमो विश्वविधानज्ञे विधे विविधकारिणि ।। <br>
सुतं वंशकरं देहि तुष्टामुष्माद्व्रताच्छुभात् ।। १६ ।। <br>
सहसं भोजयित्वाथ द्विजानां भक्तिपूर्वकम् ।। <br>
भुक्तशेषेण चान्नेन कुर्याद्वै पारणं ततः ।। १७ ।। <br>
इत्थमेतद्व्रतं राजंश्चिकीर्षामि त्वया सह ।। <br>
कुरु चैतत्प्रियं मह्यमभीष्टफललब्धये ।। १८ ।। <br>
इति भूपालवर्येण श्रुत्वा संहृष्टचेतसा ।। <br>
मुनेव तं समाचीर्णं सांतर्वत्नी बभूव ह ।। १९ ।। <br>
तयाथ प्रार्थिता गौरी गर्भिण्या भक्तितोषिता ।। <br>
पुत्रं देहि महामाये साक्षाद्विष्ण्वंशसंभवम् ।। 4.2.83.२० ।। <br>
जातमात्रो व्रजेत्स्वर्गं पुनगयाति चात्र वै ।। <br>
भक्तः सदाशिवेऽत्यर्थं प्रसिद्धः सर्वभूतले ।।२१।। <br>
विनैव स्तन्यपानेन षोडशाब्दाकृतिः क्षणात् ।। <br>
एवंभूतः सुतो गौरि यथा मे स्यात्तथाकुरु ।।२२।। <br>
मृडान्यापि तथेत्युक्ता राज्ञी भक्त्यातितुष्टया ।। <br>
अथ कालेन तनयं मूलर्क्षे साप्यजीजनत् ।। २३ ।। <br>
हितैरमात्यैरथ सा विज्ञप्तारिष्टसंस्थिता ।। <br>
देवि राजार्थिनी चेत्त्वं त्यज दुष्टर्क्षजं सुतम् ।। ।। २४ ।। <br>
सा मंत्रिवाक्यमाकर्ण्य केवलं पतिदेवता ।। <br>
अत्याक्षीत्तं तथा प्राप्तं तनयं नयकोविदा ।। २५ ।। <br>
धात्रेयिकां समाकार्य प्राहेदं सा नृपांगना ।। <br>
पंचमुद्रे महापीठे विकटा नाम मातृका ।। २६ ।। <br>
तदग्रे स्थापयित्वामुं बालं धात्रेयिके वद ।। <br>
गौर्यादत्तः शिशुरसौ तवाग्रे विनिवेदितः ।। २७ ।। <br>
राज्ञ्या पत्युः प्रियेषिण्या मंत्रिविज्ञप्तिनुन्नया ।। <br>
सापि राज्ञ्युदितं श्रुत्वा शिशुं लास्य शशिप्रभम् ।। २८ ।। <br>
विकटायाः पुरः स्थाप्य गृहं धात्रेयिका गता ।। <br>
अथ सा विकटा देवी समाहूय च योगिनीः ।। २९ ।। <br>
उवाच नयत क्षिप्रं शिशुं मातृगणाग्रतः ।। <br>
तासामाज्ञां च कुरुत रक्षतामुं प्रयत्नतः ।। 4.2.83.३० ।। <br>
योगिन्यो विकटावाक्यात्खेचर्यस्ताः क्षणेन तम् ।। <br>
निन्युर्गगनमार्गेण ब्राह्म्याद्या यत्र मातरः ।। ३१ ।। <br>
प्रणम्य योगिनीवृंदं तं शिशुं सूर्यवर्चसम् ।। <br>
पुरो निधाय मातॄणां प्रोवाच विकटोदितम् ।। ३२ ।। <br>
ब्रह्माणी वैष्णवी रौद्री वाराही नारसिंहिका ।। <br>
कौमारी चापि माहेंद्री चामुंडा चैव चंडिका । ३३ ।। <br>
दृष्ट्वा तं बालकं रम्यं विकटाप्रेषितं ततः ।। <br>
पप्रच्छुर्युगपड्डिंभं कस्ते तातः प्रसूश्च कः।। ३४ ।।<br>
मातृभिश्चेति पुष्टः स यदा किंचिन्न वक्ति च ।। <br>
तदा तद्योगिनीचक्रं प्राह मातृगणस्त्विति ।। ३५ ।। <br>
राज्ययोग्यो भवत्येष महालक्षणलक्षितः ।। <br>
पुनस्तत्रैव नेतव्यो योगिन्यस्त्वविलंबितम् ।। ३६ ।। <br>
पंचमुद्रा महादेवी तिष्ठते यत्र काम्यदा ।<br>
यस्याः संसेवनान्नृणां निर्वाणश्रीरदूरतः ।। ३७ ।। <br>
सर्वत्रशुभजन्मिन्यां काश्यां मुक्तिः पदेपदे ।। <br>
तथापि सविशेषं हि तत्पीठं सर्वसिद्धिकृत् ।। ३८ ।। <br>
तत्पीठसेवनादस्य षोडशाब्दाकृतेः शिशोः ।। <br>
सिद्धिर्भवित्री परमा विश्वेशानुग्रहात्परात् ।। ।। ३९ ।। <br>
एवं मातृगणाशीर्भिर्योगिनीभिः क्षणेन हि ।। <br>
प्रापितो मातृवाक्येन पंचमुद्रांकितं पुनः ।। 4.2.83.४० ।। <br>
संप्राप्य तन्महापीठं स्वर्गलोकादिहागतः ।। <br>
आनंदकानने दिव्यं तताप विपुलं तपः ।। ४१ ।। <br>
तपसातीव तीव्रेण निश्चलेंद्रियचेतसः ।। <br>
तस्य राजकुमारस्य प्रसन्नोभूदुमाधवः। ।।४२।। <br>
आविर्बभूव पुरतो लिंगरूपेण शंकरः ।। <br>
प्रोवाच च प्रसन्नोस्मि वरं ब्रूहि नृपांगज ।।४३।। <br>
।। स्कंद उवाच ।। ।। <br>
सर्वज्योतिर्मयं लिंगं पुरतो वीक्ष्य वाङ्मयम् ।। <br>
सप्तपातालमुद्भिद्य स्थितं बृहदनुग्रहात ।। ४४ ।। <br>
प्रणम्य दंडवद्भूमौ परितुष्टाव धूर्जटिम् ।। <br>
सूक्तैर्जन्मांतराभ्यस्तैः सुहृष्टो रुद्रदेवतैः ।। ४५ ।। <br>
ततः प्रसन्नो भगवान्देवदेवो महेश्वरः ।। <br>
संतुष्टस्तपसा तस्य प्रोवाच वृषभध्वजः।। ४६ ।। <br>
।। देवदेव उवाच ।। ।। <br>
वरं वरय संतप्त तपसा क्लेशितं वपुः ।। <br>
त्वयेदं बालवपुषा वशीकृतं मनो मम ।। ४७ ।। <br>
शिवोक्तं च समाकर्ण्य वरदानं पुनःपुनः ।। <br>
वरं च प्रार्थयांचक्रे परिहृष्टतनूरुहः ।। ४८ ।। <br>
।। कुमार उवाच ।। ।। <br>
देवदेवमहादेव  यदि देयो वरो मम ।। <br>
तदत्र भवता स्थेयं भवतापहृता सदा ।। ४९ ।। <br>
अस्मिँल्लिंगे स्थितः शंभो कुरु भक्तसमीहितम् ।। <br>
विना मुद्रादिकरणं मंत्रेणापि विना विभो ।। 4.2.83.५० ।। <br>
दिश सिद्धिं परामत्र दर्शनात्स्पर्शनान्नतेः ।। <br>
अस्य लिंगस्य ये भक्ता मनोवाक्कायकर्मभिः ।।५१ ।। <br>
सदैवानुग्रहस्तेषु कर्तव्यो वर एष मे ।। <br>
इति तद्व्रतमाकर्ण्य लिंगरूपोवदत्प्रभुः ।।५२।। <br>
एवमस्तु यदुक्तं ते वीरवैष्णव सूनुना ।। <br>
जनेतुर्विष्णुभक्ताच्च राज्ञोऽमित्रज्जितो भवान् ।। ५३ ।। <br>
विष्ण्वंश एवमुत्पन्नो मम भक्तिपरांगज ।। <br>
वीरवीरेश्वरं नाम लिंगमेतत्त्वदाख्यया ।। ५४ ।। <br>
काश्यां दास्यत्यभीष्टानि भक्तानां चिंतितान्यहो ।। <br>
अस्मिँल्लिंगे सदा वीर स्थास्याम्यद्यदिनावधि ।। ५५ ।। <br>
दास्यामि च परां सिद्धिमाश्रितेभ्यो न संशयः ।। <br>
परं न महिमानं मे कलौ कश्चिच्च  वेत्स्यति ।। ५६ ।। <br>
यस्तु वेत्स्यति भाग्येन स परां सिद्धिमाप्स्यति ।। <br>
अत्र जप्तं हुतं दत्तं स्तुतमर्चितमेव  वा ।। ५७ ।। <br>
जीर्णोद्धारादिकरणमक्षय्यफलहेतुकम् ।। <br>
त्वं तु राज्यं परं प्राप्य सर्वभूपालदुर्लभम्।। ५८ ।।<br>
भुक्त्वा भोगांश्च विपुलानंते सिद्धिमवाप्स्यसि ।। <br>
पुरी वाराणसी रम्या सर्वस्मिञ्जगतीतले ।।५९।। <br>
पुण्यस्तत्रापि संभेदः सरितोरसि गंगयोः ।। <br>
ततोऽपि च हयग्रीवं तीर्थं चैवाति पुण्यदम् ।। 4.2.83.६० ।। <br>
यत्र विष्णुर्हयग्रीवो भक्तचिंतितमर्पयेत् ।। <br>
हयग्रीवाच्च वै तीर्थाद्गजतीर्थं विशिष्यते ।। ६१ ।। <br>
यत्र वै स्नानमात्रेण गजदानफलं लभेत् ।।<br>
कोकावराहतीर्थं च पुण्यदं गजतीर्थतः ।। ६२ ।। <br>
कोकावराहमभ्यर्च्य तत्र नो जन्मभाग्जनः ।। <br>
अपि कोकावराहाच्च दिलीपेश्वरसन्निधौ ।। ६३ ।। <br>
दिलीपतीर्थं सुश्रेष्ठं सद्यः पापहरं परम् ।। <br>
ततः सगरतीर्थं च सगरेश समीपतः ।। ६४ ।। <br>
यत्र मज्जन्नरो मज्जेन्न भूयो दुःखसागरे ।। <br>
सप्तसागरतीर्थं च शुभं सगरतीर्थतः ।। ६५ ।। <br>
सप्ताब्धिस्नानजं पुण्यं यत्र स्नात्वा नरो लभेत् ।। <br>
महोदधीति विख्यातं तीर्थं सप्ताब्धितीर्थतः ।। ६६ ।। <br>
सकृद्यत्राप्लुतो धीमान्दहेदघमहोदधिम् ।। <br>
चौरतीर्थं ततः पुण्यं कपिलेश्वर सन्निधौ ।। ६७ ।। <br>
पापं सुवर्णचौर्यादि यत्र स्नात्वा क्षयं व्रजेत् ।। <br>
हंसतीर्थ ततोपीड्यं केदारेश्वर सन्निधौ ।। ६८ ।। <br>
हंस स्वरूपी यत्राहं नयामि ब्रह्मदेहिनः ।। ६९ ।। <br>
ततस्त्रिभुवनाख्यस्य केशवस्याति पुण्यदम् ।। <br>
तीर्थं यत्राप्लुता मर्त्या मर्त्यलोकं विशंति न ।। 4.2.83.७० ।। <br>
गोव्याघ्रे श्वर तीर्थं च ततोप्यधिकमेव हि ।। <br>
स्वभाववैरमुत्सृज्य यत्रोभौ सिद्धिमापतुः ।। ७१ ।। <br>
ततोपि हि वरं वीर तीर्थं मांधातुसंज्ञितम् ।। <br>
चक्रवर्तिपदं यत्र प्राप्तं तेन महीभुजा ।। ७२ ।। <br>
ततोपि मुचुकुंदाख्यं तीर्थं चातीव पुण्यदम् ।। <br>
यत्र स्नातो नरो जातु रिपुभिर्नाभिभूयते ।।७३।। <br>
पृथु तीर्थं ततोप्युच्चैः श्रेयसां साधनं परम् ।। <br>
पृथ्वीश्वरं यत्र दृष्ट्वा नरः पृथ्वीपतिर्भवेत् ।। ७४ ।। <br>
ततः परशुरामस्य तीर्थं चातीव सिद्धिदम् ।। <br>
यत्र क्षत्रवधात्पापाज्जामदग्न्यो विमुक्तवान् । ।७५। <br>
अद्यापि क्षत्रवधजं पापं तत्र प्रणश्यति ।। <br>
एकेन स्नानमात्रेण ज्ञानाज्ञानकृतेन च ।। ७६ ।। <br>
ततोपि श्रेयसां कर्तृ तीर्थं कृष्णाग्रजस्य हि ।। <br>
यत्र सूतवधात्पापाद्बलदेवो विमुक्तवान् ।। ७७ ।। <br>
दिवोदासस्य वै तीर्थं तत्र राज्ञोऽतिमेधसः ।। <br>
तत्र स्नातो नरो जातु न ज्ञानाच्च्यवतेंऽततः ।। ७८ ।। <br>
ततोपि हि महातीर्थं सर्वपापप्रणाशनम् ।। <br>
यत्र भागीरथी साक्षान्मूर्तिरूपेण तिष्ठति ।। ७९ ।। <br>
स्नात्वा भागीरथी तीर्थे कृत्वा श्राद्धं विधानवित् ।। <br>
दत्त्वा दानं च पात्रेभ्यो न भूयो गर्भभाग्भवेत् ।। 4.2.83.८० ।। <br>
हरपापं च भो वीर तीर्थं भागीरथीतटे ।। <br>
तत्र स्नात्वा क्षयं यांति महापापकुलान्यपि ।।८१।। <br>
यो निष्पापेश्वरं लिंगं तत्र पश्यति मानवः ।। <br>
निष्पापो जायते वीर स तल्लिंगेक्षणात्क्षणात् ।।८२।। <br>
दशाश्वमेधतीर्थं च ततोपि प्रवरं मतम् ।। <br>
दशानामश्वमेधानां यत्र स्नात्वा फलं लभेत् ।८३।। <br>
ततोपि शुभदं वीर बंदीतीर्थं प्रचक्षते ।। <br>
यत्र स्नातो नरो मुच्येदपि संसारबंधनात् ।। ८४ ।। <br>
हिरण्याक्षेण दैत्येन बहुशो देवताः पुरा ।। <br>
बंदीकृता निगडिता स्तुष्टुवुर्जगदंबिकाम् ।। ८५ ।।<br>
ततो विशृंखलीभूतैर्वंदिता यज्जगज्जनिः ।। <br>
तदा प्रभृति बंदीति गीयतेद्यापि मानवैः ।। ८६ ।। <br>
बंदीतीर्थस्तु तत्रैव महानिगडखंडनम् ।। <br>
तत्र स्नातो विमुच्येत सर्वस्मात्कर्मपाशतः ।। ८७ ।। <br>
बंदीतीर्थं महाश्रेष्ठं काशिपुर्यां विशांपते ।। <br>
तत्र स्नातो नरो यायाद्विमुक्तिं देव्यनुग्रहात् ।। ८८ ।। <br>
ततोपि हि श्रेष्ठतरं प्रयागमिति विश्रुतम् ।। <br>
प्रयागमाधवो यत्र सर्वयागफलप्रदः ।। ८९ ।। <br>
क्षोणीवराहतीर्थं च ततोपि शुभदं परम् ।। <br>
तत्र स्नातो नरो जातु तिर्यग्योनिं न गच्छति ।। 4.2.83.९० ।। <br>
ततः कालेश्वरं तीर्थं  वीरश्रेष्ठतरं परम् ।। <br>
कलिकालौ न बाधेते यत्र स्नातं नरोत्तमम् ।।९१ ।। <br>
अशोकतीर्थं तत्रैव ततोप्यतितरां शुभम् ।। <br>
यत्र स्नातो नरो जातु नापतेच्छोकसागरे ।। ९२ ।। <br>
ततोति निर्मलतरं शुक्रतीर्थं नृपांगज ।। <br>
शुक्रद्वारा न जायेत यत्र स्नातो नरोत्तमः ।।९३।। <br>
ततोऽपि पुण्यदं राजन्भवानीतीर्थमुत्तमम् ।। <br>
यत्र स्नात्वा भवानीशौ दृष्ट्वा नैव पुनर्भवेत् ।। ९४ ।। <br>
प्रभासतीर्थं विख्यातं ततोपि शुभदं नृणाम् ।। <br>
सोमेश्वरस्य पुरतस्तत्र स्नातो न गर्भभाक् ।। ९५ ।। <br>
ततो गरुडतीर्थं च संसारविषनाशनम् ।। <br>
गरुडेशं समभ्यर्च्य तत्र स्नात्वा न शोचति ।। ९६ ।। <br>
ब्रह्मतीर्थं ततः पुण्यं वीरब्रह्मेश्वरात्पुरः ।। <br>
ब्रह्मविद्यामवाप्नोति तत्र स्नानेन मानवः ।। ९७ ।। <br>
ततो वृद्धार्कतीर्थं च विधितीर्थं ततः परम् ।। <br>
तत्राप्लुतो नरो याति रविलोकं सुनिर्मलम् ।। ९८ ।। <br>
ततो नृसिंहतीर्थं च महाभयनिवारणम् ।। <br>
कालादपि कुतस्तत्र स्नात्वा परिबिभेति च ।। ९९ ।। <br>
ततोपि पुण्यदं नृणां तीर्थं चित्ररथेश्वरम् ।। <br>
यत्र स्नात्वा च दत्त्वा च चित्रगुप्तं न पश्यति ।।4.2.83.१ ० ०।। <br>
धर्मतीर्थं ततः पुण्यं धर्मेश पुरतः स्थितम् ।। <br>
तत्र श्राद्धदिकं कृत्वा पितॄणामनृणो भवेत् ।।१।। <br>
विशालतीर्थं विमलं विशालफलदं ततः ।। <br>
तत्र स्नात्वा विशालाक्षी दृष्ट्वा गर्भेन जायते ।। २ ।। <br>
जरासंधेश तीर्थं च जरासंधेशसन्निधौ ।। <br>
संसारज्वरपीडाभिस्तत्र स्नातो न मुह्यति ।। ३ ।। <br>
ततोऽपि ललितातीर्थं महासौभाग्यवर्धनम् ।। <br>
स्नात्वार्चयित्वा ललितां न दरिद्रो न दुःखभाक् ।। ४ ।। <br>
ततो गौतमतीर्थं च सर्वपापविशोधनम् ।। <br>
स्नात्वा पिंडान्विनिर्वाप्य यत्र शोचति न क्वचित् ।। ५ ।। <br>
गंगाकेशवतीर्थं च तीर्थं चागस्त्य संज्ञकम् ।। <br>
ततस्तु योगिनीतीर्थं त्रिसंध्याख्यं ततः परम् ।। ६ ।। <br>
ततस्तु नार्मदं तीर्थं तत आरुंधतेयकम् ।। <br>
वासिष्ठं च ततस्तीर्थं मार्कंण्डेयमनुत्तमम् ।। ७ ।।<br>
ज्ञेयान्येतानि तीर्थानि पुण्यदान्युत्तरोत्तरम ।। <br>
खुरकर्तरि संज्ञं च ततस्तीर्थमनुत्तमम् ।। ८ ।। <br>
तत्र श्राद्धादिकरणान्नरोमुच्येत किल्बिषैः ।। <br>
ततो भगीरथं तीर्थं राजर्षेरतिपुण्यदम्।। ९ ।। <br>
तत्राल्पमपि यच्छेद्यत्कल्पांतेप्यक्षयं हि तत् ।। <br>
एतेभ्योपि हि तीर्थेभ्यो लिंगकोटित्रयादपि ।।4.2.83.११० ।। <br>
वीरवीरेश्वरं लिंगं महाश्रेष्ठं भविष्यति ।। <br>
वीरतीर्थे नरः स्नात्वा वीरेशं परिपूज्य च ।। ११ ।। <br>
तीर्थेष्वेतेषु सर्वेषु स्नातो भवति नान्यथा ।।<br>
यस्तु वीरेश्वरं लिंगं नक्तमभ्यर्चयिप्यति ।। <br>
तेन त्रिकोटिसंख्यानि लिंगानीहार्चितानि वै ।। १२ ।। <br>
यस्तु कामयते लक्ष्मीं मुक्तिदां भुक्तिदामपि ।। <br>
तेन वीरेश्वरं लिंगं संसेव्यमतियत्नतः ।। १३ ।। <br>
विधायैकं जागरणं नरो वीरेशमर्चयन् ।। <br>
भूतायां नैव गृह्णाति शरीरं पांचभौतिकम् ।। १४ ।। <br>
इदं लिंगं सदाभ्यर्च्यं सिद्धैः संसिद्धिकामुकैः ।। <br>
ऐहिकामुष्मिकान्यस्मात्सर्वान्कामान्समर्थयेत् ।। १५ ।। <br>
पंचामृतेन स्नपनं यः करिष्यति मानवः ।। <br>
पलेपले फलं तस्य वीरेशे घटकोटिजम् ।। १६ ।। <br>
यदन्यत्र फलं लिंगे कोटिपुष्प प्रदानतः ।। <br>
तदेकेनैव पुष्पेण वीरेशे नात्र संशयः ।। १७ ।। <br>
एकामप्याहुतिं दत्त्वा वीरेश्वरसमीपतः ।। <br>
कोटिहोमफलं सम्यङ्नात्र कार्या विचारणा ।। १८ ।। <br>
सिक्थेसिक्थे च नैवैद्यै कोटिसिक्थफलं भवेत् ।। <br>
अत्यल्पमपि वीरेशे कृतमक्षयतां व्रजेत् ।। १९ ।। <br>
अप्येकं यो महारुद्रं जपेद्वीरेश सन्निधौ ।। <br>
जापयेद्वा भवेत्तस्य कोटिरुद्रफलं ध्रुवम् ।। 4.2.83.१२० ।। <br>
व्रतोत्सर्गादि वीरेशे यत्कृतं व्रतिभिर्नृभिः ।। <br>
तत्कोटिगुणसंख्याकं भवत्येव न संशयः ।। २१ ।। <br>
कृता अष्टौ नमस्कारा येन वीरेश्वराग्रतः ।। <br>
अष्टकोटि नमस्कारफलं तस्य न संशयः ।। २२ ।। <br>
सर्वासां संपदां स्थानमिदं लिंगं भविष्यति ।। <br>
वीरश्वेरं न संदेहो वीर मे वरदानतः ।। २३ ।। <br>
ज्ञानमुत्पत्स्यते पुंसां तारकाख्यं ममाज्ञया ।। <br>
जीवतामेव तत्सेव्यमेतल्लिंगं शुभार्थिभिः ।। २४ ।। <br>
एतच्छ्रुत्वा पुनः प्राह वीरो मित्रजितः सुतः ।। <br>
प्रणम्य देवदेवेशं परिपूर्णमनोरथः ।। २५ ।। <br>
तीर्थान्येतानि देवेश यान्युक्तानि ममाग्रतः ।। <br>
कृपया पुनरप्येव तदन्यानि वद प्रभो ।। २६ ।। <br>
आदिकेशवमारभ्य तत्तीर्थाच्च भगीरथात् ।। <br>
येषां श्रवणमात्रेण निष्पापो जायते नरः ।। २७ ।। <br>
इति श्रुत्वा महेशानो महीप तनयोदितम् ।। <br>
पुनस्तीर्थानि गंगायां वक्तुं समुपचक्रमे ।। १२८ ।। <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे उत्तरार्धे वीरेश्वराविर्भावोनाम त्र्यशीतितमोऽध्यायः ।। ८३ ।। <br>
<br>
<br>
</span>
