<span style="font-size: 14pt; line-height: 200%">॥ स्कन्द उवाच ॥ ॥<br>
ज्येष्ठेश्वरस्य परितो लिंगान्यन्यानि यानि तु ॥ <br>
तानि ते कथयिष्यामि शृणु वातापितापन ॥ १ ॥<br>
ज्येष्ठेशाद्दक्षिणे भागे लिंगमप्सरसां शुभम् ॥ <br>
तत्रैवाप्सरसः कूपः सौभाग्योदकसंज्ञकः ॥ २ ॥<br>
तत्कूपजलसुस्नातो विलोक्याप्सरसेश्वरम् ॥ <br>
न दौर्भाग्यमवाप्नोति नारी वा पुरुषोथवा ॥ ३ ॥<br>
तत्रैव कुक्कुटेशाख्यं लिंगं वापीसमीपगम्॥ <br>
तस्य पूजनतः पुंसां कुटुंबं परिवर्धते ॥ ४ ॥<br>
पितामहेश्वरं लिंगं ज्येष्ठवापीतटे शुभम् ॥ <br>
तत्र श्राद्धं नरः कृत्वा पितॄणां मुदमर्पयेत्॥ ५ ॥<br>
पितामहेशान्नैर्ऋत्यां  पूजनीयं प्रयत्नतः ॥ <br>
गदाधरेश्वरं लिंगं पितॄणां परितृप्तिदम् ॥ ६ ॥<br>
दिशि पुण्यजनाख्यायां लिंगाज्ज्येष्ठेश्वरान्मुने॥ <br>
वासुकीश्वरसंज्ञं च लिंगमर्च्यं समंततः॥ ७ ॥<br>
तत्र वासुकिकुंडे च स्नानदानादिकाः क्रियाः ॥ <br>
सर्पभीतिहराः पुंसां वासुकीशप्रभावतः॥ ८ ॥<br>
यः स्नातो नागपंचम्यां कुंडे वासुकिसंज्ञिते ॥ <br>
न तस्य विषसंसर्गो भवेत्सर्पसमुद्भवः॥ ९॥<br>
कर्तव्या नागपञ्चम्यां यात्रा वर्षासु तत्र वै॥ <br>
नागाः प्रसन्ना जायंते कुले तस्यापि सर्वदा॥ 4.2.66.१०॥<br>
तत्कुण्डात्पश्चिमे भागे लिंगं वै तक्षकेश्वरम्॥ <br>
पूजनीयं प्रयत्नेन भक्तानां सर्वसिद्धिदम् ॥ ११॥<br>
मुनेस्तस्योत्तरे भागे कुण्डं तक्षकसंज्ञितम् ॥ <br>
कृतोदकक्रियस्तत्र न सर्पैरभिभूयते॥ १२॥<br>
तत्कुण्डादुत्तरे भागे क्षेत्रं क्षेमकरः सदा॥ <br>
भक्तानां साध्वसध्वंसी कपाली नाम भैरवः॥ १३॥<br>
भैरवस्य महाक्षेत्रं तद्वै साधकसिद्धिदम्॥ <br>
तत्र संसाधिता विद्याः षण्मासातत्सिद्धिमाप्नुयुः॥ १४॥<br>
तत्र चण्डी महामुण्डा भक्तविघ्नोपशांतिदा। <br>
बलिपूजोपहाराद्यैः पूज्या स्वाभीष्टसिद्धये॥१५॥<br>
तस्या यात्रां तु यः कुर्यान्महाष्टम्यां नरोत्तमः ॥ <br>
यशस्वी पुत्रपौत्राढ्यो लक्ष्मीवाँश्चापि जायते ॥ १६ ॥<br>
महामुण्डा प्रतीच्यां तु चतुःसागरवापिका ॥ <br>
तस्यां स्नातो भवेत्स्नातः सागरेषु चतुर्ष्वपि ॥ १७ ॥<br>
महाप्रसिद्धं तत्स्थानं चतुःसागरसंज्ञितम्॥ <br>
चत्वारि तत्र लिंगानि सागरैः स्थापितानि च ॥ १८ ॥<br>
तस्या वाप्याश्चतुर्दिक्षु पूजितानि दहंत्यघम् ॥ <br>
तदुत्तरे महालिंगं वृषभेश्वरसंज्ञितम् ॥ १९ ॥<br>
हरस्य वृषभेणैव स्थापितं तत्स्वभक्तितः ॥ <br>
तस्य दर्शनतः पुंसां षण्मासान्मुक्तिरुद्भवेत् ॥ 4.2.66.२० ॥<br>
वृषेश्वरादुदीच्यां तु गंधर्वेश्वरसंज्ञितम् ॥ <br>
गंधर्वकुण्डं तत्प्राच्यां तत्र स्नात्वा नरोत्तमः ॥ २१ ॥<br>
गंधर्वेश्वरमभ्यर्च्य दत्त्वा दानानि शक्तितः ॥ <br>
सन्तर्प्य पितॄदेवांश्च गंधर्वैः सह मोदते ॥ २२ ॥<br>
कर्कोटनामा नागोस्ति गन्धर्वेश्वरपूर्वतः ॥ <br>
तत्र कर्कोटवापी च लिंगं कर्कोटकेश्वरम् ॥ २३ ॥<br>
तस्यां वाप्यां नरः स्नात्वा कर्कोटेशं समर्च्य च ॥ <br>
कर्कोटनागमाराध्य नागलोके महीयते ॥ २४ ॥<br>
कर्कोट नागो यैर्दृष्टस्तद्वाप्यां विहितोदकैः ॥ <br>
क्रमते न विषं तेषां देहे स्थावरजंगमम् ॥ २५ ॥<br>
कर्कोटेशात्प्रतीच्यां तु धुंधुमारीश्वराभिधम् ॥ <br>
तल्लिंगाभ्यर्चनात्पुंसां न भवेद्वैरिजं भयम् ॥ २६ ॥<br>
पुरूरवेश्वरं लिंगं तदुदीच्यां व्यवस्थितम् ॥ <br>
द्रष्टव्यं तत्प्रयत्नेन चतुर्वर्गफलप्रदम् ॥ २७ ॥<br>
दिग्गजेनार्चितं लिंगं सुप्रतीकेन तत्पुरः ॥ <br>
सुप्रतीकेश्वरं नाम्ना यशोबलविवर्धनम् ॥ २८ ॥<br>
सरश्च सुप्रतीकाख्यं तत्पुरो भासते महत् ॥ <br>
तत्र स्नात्वा च तल्लिंगं दृष्ट्वा दिक्पतितां लभेत् ॥ २९ ॥<br>
तत्रास्त्येका महागौरी नाम्ना विजयभैरवी ॥ <br>
रक्षार्थमुत्तराद्वारि स्थिता पूज्येष्टसिद्धये ॥ 4.2.66.३० ॥<br>
वरणायास्तटे रम्ये गणौ हुंडनमुंडनौ ॥ <br>
क्षेत्ररक्षां विधत्तस्तौ विघ्नस्तंभन कारकौ ॥ ३१ ॥<br>
तौ द्रष्टव्यौ प्रयत्नेन क्षेत्रनिर्विघ्न हेतवे ॥ <br>
हुंडनेशं मुंडनेशं तत्र दृष्ट्वा सुखी भवेत् ॥ ३२<br>
॥ स्कंद उवाच ॥ ॥<br>
इल्वलारे कथामेकां शृणुष्वावहितो भव ॥ <br>
वरणायास्तटे रम्ये यद्वृत्त पूर्वमुत्तमम् ॥ ३३ ॥<br>
एकदाद्रींद्रमालोक्य मेना संहृष्टमानसम् ॥ <br>
उमां संस्मृत्य निःश्वस्य प्रोवाचेति पतिव्रता ॥ ३४ ॥<br>
॥ मेनोवाच ॥ ॥<br>
आर्यपुत्र न जानामि प्रवृत्तिमपि कांचन ॥ <br>
विवाहसमयादूर्ध्वं तस्या गौर्या गिरीश्वर ॥ ३५ ॥<br>
स वृषेंद्रगतिर्देवो भस्मोरग विभूषणः ॥ <br>
महापितृवनावासो दिग्वासाः क्वास्ति संप्रति ॥ ३६ ॥<br>
अष्टौ या मातरो दृष्टा ब्राह्मी प्रभृतयः प्रिय ॥ <br>
स्वस्वरूपास्ता मन्येऽहं बालिकाः कष्टहेतवः ॥ ३७ ॥<br>
तस्यैकस्य न कोप्यन्योस्त्यद्वितीयस्य शूलिनः ॥ <br>
तदुदंतप्रवृत्त्यै च क्रियतामुद्यमो विभो ॥ ३८ ॥<br>
तस्याः प्रियाया वाक्येन तदपत्यप्रियो गिरिः ॥ <br>
उवाच वचनं सास्रमुमा वात्सल्यसन्नगीः ॥३९॥<br>
॥ गिरिराज उवाच ॥ ॥<br>
अहमेव गमिष्यामि तस्या मेने गवेषणे ॥ <br>
नितरां बाधते प्रेम तददृष्ट्यग्निदूषितम् ॥4.2.66.४०॥<br>
यदा प्रभृति सा गौरी निर्गता मम सद्मतः ॥ <br>
मन्ये मेने तदारभ्य पद्मसद्मा विनिर्ययौ ॥ ४१॥<br>
तदालापामृतधयौ न मे शब्दग्रहौ प्रिये ॥ <br>
प्राणेश्वरि तदारभ्य स्यातां शब्दांतरग्रहौ ॥ ४२ ॥<br>
जैवातृकी यतोह्नः स्याद्दूरीभूता दृशोर्मम ॥ <br>
अहो जैवातृकी ज्योत्स्ना ततोह्नोति दुनोति माम् ॥ ४३ ॥<br>
इत्युक्त्वादाय रत्नानि वासांसि विविधानि च ॥ <br>
धराधरेंद्रो निर्यातः शुभलग्नबलोदये ॥ ४४<br>
॥ अगस्त्य उवाच ॥ ॥<br>
कानि कानि च रत्नानि कियंत्यपि च षण्मुख ॥ <br>
यान्यादाय प्रतस्थे स तानि मे ब्रूहि पृच्छतः ॥ ४५ ॥<br>
॥ स्कंद उवाच ॥<br>
तुला मुक्ताफलानां तु कोटिद्वय परीमिताः ॥ <br>
तथा वारितराणां च हीरकाणां तुला शतम् ॥ ४६ ॥<br>
नवलक्षाधिकं विप्र षडस्राणां सुतेजसाम् ॥ <br>
लक्षद्वयं विदूराणां तुलाविमलवर्चसाम ॥ ४७ ॥<br>
कोटयः पद्मरागाणां पंचावैहि तुला मुने ॥ <br>
पुष्पराग तुलालक्षं गुणितं नवसंख्यया ॥ ४८ ॥<br>
तथा गोमेद रत्नानां तुलालक्षमिता मुनै ॥ <br>
इंद्रनीलमणीनां च तुलाः कोट्यर्ध संमिताः ॥ ४९ ॥<br>
गरुडोद्गाररत्नानां तुलाः प्रयुतसंमिताः ॥ <br>
शुद्धविद्रुमरत्नानां तुलाश्च नवकोटयः ॥ 4.2.66.५० ॥ <br>
अष्टांगाभरणानां च संख्या कर्तुं न शक्यते ॥ <br>
वाससां च विचित्राणां कोमलानां तथा मुने ॥ ५१ ॥<br>
चामराणि च भूयांसि द्रव्याण्यामोदवंति च ॥ <br>
सुवर्णदासदास्यादीन्यसंख्यातानि वै मुने ॥ ५२ ॥<br>
सर्वाण्यपि समादाय प्रतस्थे भूधरेश्वरः ॥ <br>
आगत्य वरणातीरं दूरात्काशीमलोकयत् ॥ ५३ ॥<br>
अनेकरत्ननिचयैः खचिताऽखिलभूमिकाम् ॥ <br>
नानाप्रासादमाणिक्यज्योतिस्ततततांबराम् ॥ ५४ ॥ <br>
सौधाग्रविविधस्वर्णकलशोज्वलदिङ्मुखाम् ॥<br>
जयंतीवैजयंतीनां निकरैस्त्रिदिवस्थलीम् ॥ ५५ ॥<br>
महासिद्ध्यष्टकस्यापि क्रीडाभवनमद्भुतम् ॥ <br>
जितकल्पदुमवनां वनैः सर्वफलावनैः ॥ ५६ ॥<br>
इति काशीसमृद्धिं स विलोक्याभूद्विलज्जितः ॥ <br>
उवाच च मनस्येव भूधरेंद्र इदं वचः ॥ ५७ ॥<br>
प्रासादेषु प्रतोलीषु प्राकारेषु गृहेषु च ॥ <br>
गोपुरेषु विचित्रेषु कपाटेषु तटेष्वपि ॥ ५८ ॥<br>
मणिमाणिक्यरत्नानामुच्छलच्चारुरोचिषाम् ॥ <br>
ज्योतिर्जालैर्जटिलितं ययेदमवलोक्यते ॥ ५९ ॥<br>
द्यावाभूम्योरंतरालं तथेति समवैम्यहम् ॥ <br>
ईदृक्संपत्तिसंभारः कुवेरस्यापि नो गृहे ॥ 4.2.66.६० ॥<br>
अपि वैकुंठभुवने नेतरस्येह का कथा ॥ <br>
इति यावद्गिरींद्रोसौ संभावयति चेतसि ॥ ६१ ॥<br>
तावत्कार्पटिकः कश्चित्तल्लोचनपथं गतः ॥ <br>
आहूय बहुमानं तमपृच्छच्चाचलेश्वरः ॥ ६२ ॥<br>
॥ हिमवानुवाच ॥ ॥ <br>
हंहो कार्पटिक श्रेष्ठ अध्यास्वैतदिहासनम् ॥ <br>
स्वपुरोदंतमाख्याहि किमपूर्वमिहाध्वग ॥ ६३ ॥<br>
कोत्र संप्रत्यधिष्ठाता किमधिष्ठातृ चेष्टितम् ॥ <br>
यदि जानासि तत्सर्वमिहाचक्ष्व ममाग्रतः ॥ ६४ ॥<br>
सोपि कार्पटिकस्तस्य गिरिराजस्य भाषितम् ॥ <br>
समाकर्ण्य समाचष्टुं मुने समुपचक्रमे ॥ ६५ ॥<br>
॥ कार्पटिक उवाच ॥ ॥<br>
आचक्षे शृणु राजेंद्र यत्पृष्टोस्मि त्वयाखिलम् ॥ <br>
अहानि पंचषाण्येव व्यतिक्रांतानि मानद॥६६॥<br>
समायाते जगन्नाथे पर्वतेंद्र सुतापतौ ॥ <br>
सुंदरान्मंदरादद्रेर्दिवोदासे गते दिवि ॥६७॥<br>
यो वै जगदधिष्ठाता सोधिष्ठातात्र सर्वगः ॥ <br>
सर्वदृक्सर्वदः शर्वः कथं न ज्ञायते विभो ॥६८॥<br>
मन्ये दृषत्स्वरूपोसि दृषदोपि कठोरधीः ॥ <br>
यतो विश्वेश्वरं काश्यां न वेत्सि गिरिजापतिम् ॥६९॥<br>
स्वभावकठिनात्मापि स वरं हिमवान्गिरिः ॥ <br>
प्राणाधिक सुता दानाद्यो धिनोद्विश्वनायकम् ॥ 4.2.66.७० ॥<br>
बिभ्रत्सहज काठिन्यं जातो गौरीगुरुर्गुरुः ॥ <br>
शंभुं प्रपूज्य सुतया स्रजा विश्वगुरोरपि ॥ ७१ ॥<br>
चेष्टितं तस्य को वेद वेदवेद्यस्य चेशितुः ॥ <br>
मनागिति च जानेहं तच्चेष्टितमिदं जगत् ॥७२॥<br>
अधिष्ठाता मया ख्यातस्तथाधिष्ठातृ चेष्टितम् ॥ <br>
अपूर्वं यत्त्वयापृष्टं तदाख्यामि च तच्छृणु ॥ ७३ ॥<br>
शुभे ज्येष्ठेश्वरस्थाने सांप्रतं स उमापतिः ॥ <br>
काशीं प्राप्य मुदा तिष्ठेद्गिरिराजांगजा सखः ॥ ७४ ॥<br>
॥ स्कंद उवाच ॥ ॥<br>
यदा यदा स गिरिजा मृदुनामाक्षरामृतम् ॥ <br>
आविष्करोति पथिकोऽद्रींद्रो हृष्येत्तदातदा ॥ ७५ ॥<br>
उमानामामृतं पीतं येनेह जगतीतले ॥ <br>
न जातु जननीस्तन्यं स पिबेत्कुंभसंभव ॥ ७६ ॥<br>
उमेतिद्व्यक्षरं मंत्रं योऽहर्निशमनुस्मरेत् ॥ <br>
न स्मरेच्चित्रगुप्तस्तं कृतपापमपि द्विज ॥ ७७ ॥<br>
पुनः शुश्राव हिमवान्हृष्टः कार्पटिकोदितम् ॥<br>
॥ कार्पटिक उवाच ॥ ॥<br>
राजन्विश्वेश्वरार्थेयः प्रासादो विश्वकर्मणा ॥ ७८ ॥<br>
निर्मीयते सुनिर्माणो जन्मि निर्वाणदायिनः ॥ <br>
तदपूर्वं न कर्णाभ्यामप्याकर्णितवानहम् ॥ ७९ ॥<br>
यत्रातिमित्रतेजोभिः शलाकाभिः समंततः ॥ <br>
मणिमाणिक्यरत्नानां प्रासादेभित्तयः कृताः ॥4.2.66.८० ॥<br>
यत्र संति शतं स्तंभा भास्वंतो द्वादशोत्तराः ॥ <br>
एकैकं भुवनं धर्तुमष्टाष्टाविति कल्पिताः ॥ ८१ ॥<br>
चतुर्दशसु या शोभा विष्टपेषु समंततः ॥ <br>
तस्मिन्विमाने सास्तीह शतकोटिगुणोत्तरा ॥ ८२ ॥<br>
चंद्रकांतमणीनां च स्तंभाधार शिलाश्च याः ॥ <br>
चित्ररत्नमयैस्तंभैः स्तंभितास्तत्प्रभाभराः ॥ ८३ ॥<br>
पद्मरागेंद्रनीलानां शालीनाः शालभंजिकाः ॥ <br>
नीराजयंत्यहोरात्रं यत्र रजप्रदीपकैः ॥ ८४ ॥<br>
स्फुरत्स्फटिकनिर्माण श्लक्ष्ण पद्मशिलातले ॥ <br>
अनेकरत्नरूपाणि विचित्राणि समंततः ॥८५॥<br>
आरक्तपीतमंजिष्ठ नीलकिर्मीरवर्णकैः ॥ <br>
विन्यस्तानीव भासंते चित्रे चित्रकृतायतः ॥ ८६ ॥<br>
दृक्पिच्छिला विलोक्यंते माणिक्यस्तंभराजयः ॥ <br>
यतोऽविमुक्ते स्वक्षेत्रे मोक्षलक्ष्म्यंकुरा इव ॥ ८७ ॥<br>
रत्नाकरेभ्यः सर्वेभ्यो गणा रत्नोच्चयान्बहून् ॥ <br>
राशींश्चक्रुः समानीय यत्राद्रिशिखरोपमान् ॥ ८८ ॥<br>
यत्र पातालतलतो नागानां कोशवेश्मतः॥ <br>
गणैर्मणिगणाः सर्वे समाहृत्य गिरीकृताः ॥ ८९ ॥<br>
शिवभक्तः स्वयं यत्र पौलस्त्यः स्वद्रिकूटतः ॥ <br>
कोटिहाटककूटानि आनयामास राक्षसैः ॥ 4.2.66.९० ॥<br>
प्रासादनिर्मितिं श्रुत्वा भक्ता द्वीपांतरस्थिताः ॥ <br>
माणिक्यानि समाजह्रुर्यथासंख्यान्यहो नृप ॥ ९१ ॥<br>
चिंतामणिः स्वयं यत्र कमर्णे विश्वकर्मणे ॥ <br>
विश्राणयेदहोरात्रं विचित्रांश्चिं तितान्मणीन्॥ ९२ ॥<br>
नानावर्णपताकाश्च यत्र कल्पमहीरुहः ॥ <br>
अनल्पाः कल्पयंत्येव नित्यभक्तिसमन्विताः ॥ ९३ ॥<br>
अब्धयो यत्र सततं दधिक्षीरेक्षुसर्पिषाम् ॥ <br>
पंचामृतानां कलशैः स्नपयंति दिनेदिने ॥ ९४ ॥<br>
यत्र कामदुघा नित्यं स्नपयेन्मधुधारया ॥ <br>
स्वदुग्धया स्वयं भक्त्या विश्वेशं लिंगरूपिणम् ॥ ९५ ॥<br>
गंधसाररसैर्यं च सेवते मलयाचलः ॥ <br>
कर्पूररंभा कर्पूरपूरैर्भक्त्या निषेवते ॥ ९६ ॥<br>
इत्याद्य पूर्वं यत्रास्ति प्रत्यहं शंकरालये ॥ <br>
कथं तं त्वमुमाकातं न वेत्सि कठिनाशय ॥ ९७ ॥<br>
इति तस्य समृद्धिं तां दृष्ट्वा जामातुरद्रिराट ॥ <br>
त्रपया परिभूतोभून्नितरां कुंभसंभव ॥ ९८ ॥<br>
तस्मै कार्पटिकायाथ स दत्त्वा पारितोषिकम् ॥ <br>
पुनश्चिंतापरोजातोऽद्रिराट्कार्पटिके गते ॥ ९९ ॥<br>
उवाचेति मनस्येव विस्मयोत्फुल्ललोचनः ॥ <br>
अहो भद्रमिदं जातं यत्त्वया श्रावि शर्मभाक् ॥ 4.2.66.१०० ॥<br>
यावत्संपत्तिसंभारः श्रूयते दृश्यतेत्र वै ॥ <br>
जामातुरत्र सदने लीला त्रिजगतीपतेः ॥ १ ॥<br>
ततः प्राभृतकस्तुच्छो नितरां प्रतिभाति मे ॥ <br>
कन्यार्थं यो मया नीतो जामातुः परितोषकृत् ॥ २ ॥<br>
अहं मन्ये तथैवासौ यथादर्शि मया पुरा ॥ <br>
वृद्धोक्षमात्रसंपत्तिः सर्वकर्मपराङ्मुखः ॥ ३ ॥<br>
नैनं कोपि विजानीयान्नान्वयोस्य कदाऽचन ॥ <br>
नामापि यस्य नैकं च किंदेशीयश्च नोह्यते ॥ ४ ॥<br>
किंवृत्तश्च किमाचारो नाममात्रेण चेश्वरः ॥ <br>
ऐश्वर्यसूचकं वस्तु यस्य किंचिन्न लक्ष्यते ॥ ५ ॥<br>
सोसौ निर्वाणसंपत्तिं रंकायापि ददात्यहो ॥ <br>
सुमुखः सर्वकर्माणि फलवंति करोति सः ॥ ६ ॥<br>
वेदवेद्यो हि सर्वज्ञो यत्संतानोऽखिलं  जगत् ॥ <br>
यं न कोपि हि वेदादौ वेदवेद्यः स एष वै ॥७ ॥<br>
योनभिज्ञः सदाज्ञातः स सर्वज्ञोयमेव हि ॥ <br>
यस्यैकमपि नो नाम पुंसा ज्ञेयं न केनचित् ॥८॥<br>
सर्वेषां सर्वनामानि यस्य नामानि निश्चितम् ॥ <br>
सोसौ हि सर्वदेशीयः सर्वेभ्यः सर्वसिद्धिदः ॥९॥<br>
यस्य देशो न विदितो यस्तु वृत्तिपराङ्मुखः॥ <br>
आचारहीनमिव यं पुराऽपश्यं कठोरधीः ॥ 4.2.66.११० ॥<br>
श्रुतिस्मृती यतः सर्वमाचारं वित्त एव हि ॥ <br>
नाममात्रेण नियतं यमज्ञासिषमीश्वरम् ॥ ११ ॥<br>
साक्षादीश्वर एवैष सोन्येष्वैश्वर्यसूचकः ॥ <br>
अपि सर्वगुणाधारो गुणातीतः परापरः ॥ १२ ॥<br>
अर्वाचीन इहाप्येष पराचीनः परात्परः ॥ <br>
भूधराणामहं नाथो विश्वनाथ उमापतिः ॥१३॥<br>
अहं प्रमितसंपत्तिरप्रमेय धनोह्यसौ ॥ <br>
तुच्छप्राभृत कस्तस्मान्नेदानीमस्य दर्शनम् ॥ १४ ॥<br>
करिष्येथ करिष्यामि व्यावृत्त्यागत्य कर्हिचित् ॥ <br>
संप्रधार्येति मनसि सायं स च गिरीश्वरः ॥ १५ ॥<br>
आहूय सर्वाननुगान्पार्वतीयान्महाबलान् ॥ <br>
आदिष्टवानिदं वाक्यं सर्वे यूयं बलाधिकाः ॥ १६ ॥<br>
कुर्वंत्वेकं ममादेशं यावन्नोद्यति भानुमान् ॥ <br>
तावच्छिवालयं चैकं विदधत्वत्र सत्वरम्॥ १७॥<br>
यस्मिन्कृते कृतार्थः स्यामिह लोके परत्र च ॥ <br>
समागत्येह काश्यां यः कुर्यादेकं शिवालयम् ॥ १८ ॥<br>
तेन त्रैलोक्यमखिलं सालयं कृतमेव हि ॥ <br>
तेन दत्तानि दानानि महांति विधिपूर्वकम् ॥ १९ ॥<br>
सुपर्वणि सुपात्राय सुताथ श्रद्धयाधिकम् ॥ <br>
येन स्ववित्तमानेन धर्मोपार्जित वित्ततः ॥ 4.2.66.१२० ॥<br>
कृतं शंभोर्महासद्म न तं पद्मा त्यजेत्क्वचित् ॥ <br>
तपांसि तेन तप्तानि शीर्णपर्णाशनान्यपि ॥ २१ ॥<br>
वाराणसीं समासाद्य येनाकारि शिवालयः ॥ <br>
अशेषाः सुविशेषाढ्या इष्टांस्तेन महामखाः॥ २२ ॥<br>
आनंदकानने येन देवदेवालयः कृतः ॥ <br>
इति तस्य समादेशं समाकर्ण्यानुगास्ततः ॥। २३ ॥<br>
चक्रुर्देवालयं श्रेष्ठं यावद्व्युष्टा न यामिनी ॥ <br>
तावच्छैलेश्वरं लिंगं शैलेशेन प्रतिष्ठितम् ॥<br>
चंद्रकांतमणेश्चंचत्कांतिश्चेतितमंडपम् ॥ २४ ॥ <br>
अलेखयत्प्रशस्तिं च प्रशस्ताक्षरमालिनीम् ॥ <br>
व्याचक्षाणां निजां सर्वं गोत्रेभ्योप्यधिकोन्नतिम् ॥ २५ ॥ <br>
ततोऽरुणोदये जाते स्नात्वा पंचनदे ह्रदे ॥ <br>
शैलराजः कालराजं नमस्कृत्य समर्च्य च ॥ २६ ॥ <br>
तत्र राशिं समुत्सृज्य परितस्तवरितो ययौ ॥ <br>
पार्वतीयैरनुगतः सर्वैरपि निजालयम् ॥ २७ ॥ <br>
ततः प्रातः समालोक्य गणौ हुंडनमुंडनो ॥ <br>
हृष्टौ देवालयं रम्यं वरणायास्तटे शुभे ॥ २८ ॥ <br>
अदृष्टपूर्वदेवाय निवेदयितुमागतौ ॥ <br>
तौ तु दृष्ट्वा महादेवमुमादर्शितदर्पणम् ॥ २९ ॥ <br>
प्रणम्य दंडवद्भूमौ कृतांजलिपुटौ गणौ ॥ <br>
कृताभ्यनुज्ञो भ्रूक्षेपाद्विज्ञप्तिमथ चक्रतुः ॥ 4.2.66.१३० ॥ <br>
देवदेव न जानीवः केनचिद्दृढभक्तिना ॥ <br>
अतीव रम्यः प्रासादो निर्मितो वरणातटे ॥ ३१ ॥ <br>
आसायं नैक्षिचावाभ्यां दृष्टोद्यैव प्रगे विभो॥ <br>
गणोदितमितीशानो निशम्याह गिरींद्रजाम् ॥ ३२ ॥ <br>
विज्ञातसर्ववृत्तांतः सर्वज्ञोप्यनभिज्ञवत् ॥ <br>
अचलेंद्रागजेयावस्तत्प्रासादविलोकने ॥३७॥ <br>
इत्युक्त्वेशः सगिरिजो निरगात्सगणो मुने॥ <br>
महास्यंदनमारुह्य प्रासादं द्रष्टुमुत्सुकः ॥ ३४ ॥ <br>
अथालुलोके गिरिशः प्रासादं वरणातटे ॥ <br>
अतीव रम्यरचनं यामिनीमात्रनिर्मितम्॥३५ ॥ <br>
स्यंदनादवरुह्याथ गर्भागारमवीविशत् ॥ <br>
ददर्श च महालिंगं चंद्रकांतशिलामयम् ॥ ३६ ॥ <br>
देदीप्यमानं महसा मोक्षलक्ष्म्यंकुराकृति ॥ <br>
दृष्टिप्रसादजननं पुनर्जननशातनम् ॥ ३७ ॥ <br>
केनेदं स्थापितं लिंगं यावज्जिज्ञासतीश्वरः ॥ <br>
तावद्दर्श पुरतः प्रशस्तिं कर्तृसूचिकाम्॥ <br>
वाचयित्वेव च मनाङ्मनस्येव मनोजहृत् ॥ <br>
उवाच देवो दिष्ट्येति प्रेक्षस्वात्मपितुः कृतिम् ॥ ३९ ॥<br>
उमा श्रुत्येति संहृष्टा कदंबकुसुमश्रियम् ॥ <br>
आनंदांकुरलक्ष्मीवदंगेषु परिबिभ्रती ॥ 4.2.66.१४० ॥<br>
ततो व्यजिज्ञपद्देवं देवी पादौ प्रणम्य च ॥ <br>
अस्मिँल्लिंगवरे नाथ त्वया स्थेयमहर्निशम् ॥ ४१ ॥<br>
अस्य लिंगस्य ये भक्ता शैलेशस्य महेशितुः ॥ <br>
तेभ्यस्त्वं महतीमृद्धिं दास्यसीह परत्र च ॥ ४२ ॥<br>
तथेति देव उक्त्वा तां पार्वतीं पुनरब्रवीत् ॥ <br>
वरणायां कृतस्नानैः शैलेशो यैः समर्चितः ॥ ४३ ॥<br>
पितॄन्संतर्प्य च मुदा दत्त्वा दानानि शक्तितः ॥ <br>
न तेषां पुनरावृत्तिरत्र संसारवर्त्मनि॥ ४४ ॥<br>
शैलैश्वरे महालिंगे नित्यं स्थास्याम्यहं शुभे ॥ <br>
प्रदास्यामि परां मुक्तिमेतल्लिंगार्चके जने॥ ४५॥<br>
शैलेश्वरं ये द्रक्ष्यंति वरणायाः सुरोधसि ॥ <br>
तेषां काश्यां निवसतां दुःखं नाभिभविष्यति ॥ ४६॥<br>
उमयापि वरो दत्तस्तत्र लिंगे घटोद्भव ॥ <br>
शैलेश्वरस्य ये भक्तास्ते मे पुत्रा न संशयः ॥ ४७<br>
॥ स्कंद उवाव । ॥<br>
इति शैलेश्वरं लिंगं  कथितं ते महामुने ॥ <br>
इदानीं कथयिष्यामि रत्नेश्वरसमुद्भवम् ॥ ४८॥	<br>
श्रुत्वा शैलेश माहात्म्यं  श्रद्धया परया नरः ॥ <br>
पापकंचुकमुत्सृज्य शिवलोकमवाप्नुयात् ॥ १४९ ॥. ॥ <br>
इति श्रीस्कांदे महापुराण एकाशीति साहस्र्यां संहितायां चतुर्थे काशाखंडे उत्तरार्धे शैलेशादि लिंगनिर्णयोनाम षट्षष्टितमोऽध्यायः ॥ ६६ ॥<br>
<br>
</span>
