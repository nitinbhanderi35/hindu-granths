<span style="font-size: 14pt; line-height: 200%">शिवशर्मोवाच ॥ ॥ <br>
सत्यलोकेश्वर विधे सर्वेषां प्रपितामह ॥ <br>
किंचिद्विज्ञप्तुकामोस्मि न भयाद्वक्तुमुत्सहे ॥ १ ॥ <br>
॥ ब्रह्मोवाच ॥ ॥ <br>
यत्त्वं प्रष्टुमना विप्र ज्ञातं ते तन्मनोगतम् ॥ <br>
पिपृच्छिषुस्त्वं निर्वाणं गणौ तत्कथयिष्यतः ॥२॥ <br>
नेतयोर्विष्णुगणयोरगोचरमिहास्ति हि ॥ <br>
सर्वमेतौ विजानीतो यत्किंचिद्ब्रह्मगो लके ॥ ३ ॥ <br>
इत्युक्त्वा सत्कृतास्ते वै ब्रह्मणा भगवद्गणाः ॥ <br>
प्रणम्य लोककर्तारं तेऽपि हृष्टाः प्रतस्थिरे ॥ ४ ॥ <br>
पुनः स्वयानमारुह्य वैकुंठमभितो ययुः ॥ <br>
गच्छतापि पुनस्तत्र द्विजेनापृच्छितौ गणौ ॥ ५ ॥ <br>
॥ शिवशर्मोवाच ॥ ॥ <br>
कियद्दूरे वयं प्राप्ता गंतव्यं च कियत्पुनः ॥ <br>
पृच्छाम्यन्यच्च वां भद्रौ ब्रूतं प्रीत्या तदप्यहो ॥ ॥ ६ ॥ <br>
कांच्यवंती द्वारवती काश्ययोध्या च पंचमी ॥ <br>
मायापुरी च मथुरा पुर्यः सप्त विमुक्तिदाः ॥ ७ ॥ <br>
विहाय षट्पुरीश्चान्याः काश्यामेवप्रतिष्ठिता ॥ <br>
मुक्तिर्विश्वसृजा तत्किं मम मुक्तिर्न संप्रति ॥ ८ ॥ <br>
इति सर्वं मम पुरः प्रसादाद्वक्तुमर्हतम् ॥ <br>
इति तद्वाक्यमाकर्ण्य गणावूचतुरादरात् ॥ ९ ॥ <br>
॥ गणावूचतुः ॥ <br>
यथार्थं कथयावस्ते यत्पृष्टं भवतानघ ॥ <br>
विष्णुप्रसादाज्जानीवो भूतंभाविभवत्तथा ॥ 4.1.23.१० ॥ <br>
विप्रावभासते यावत्किरणैः पुष्पवंतयोः ॥ <br>
तावतीभूः समुद्दिष्टा ससमुद्राद्रि कानना ॥ ११ ॥<br>
वियच्च तावदुपरि विस्तारपरिमंडलम् ॥ <br>
योजनानां च नियुते भूमेर्भानुर्व्यवस्थितः ॥ १२ ॥ <br>
भानोः सकाशादुपरि लक्षे लक्ष्यः क्षपाकरः ॥ <br>
नक्षत्रधं(मं?)डलं सोमाल्लक्षयोजनमुच्छ्रितम् ॥ १३॥ <br>
उडुमंडलतः सौम्य उपरिष्टाद्द्विलक्षतः ॥ <br>
द्विलक्षे तु बुधाच्छुक्रः शुक्राद्भौमो द्विलक्षके ॥ १४ ॥ <br>
माहेयादुपरिष्टाच्च सुरेज्यो नियुतद्वये ॥ <br>
द्विलक्षयोजनोत्सेधः सौरिर्देवपुरोहितात् ॥ १५ ॥ <br>
दशायुतसमुच्छ्रायं सौरेः सप्तर्षिमंडलम् ॥ <br>
सप्तर्षिभ्यः सहस्राणां शतादूर्ध्वं ध्रुवस्थितः ॥ ॥ १६ ॥ <br>
पादगम्यं हि यत्किंचिद्वस्त्वस्ति धरणीतले ॥ <br>
तद्भूर्लोक इति ख्यातः साब्धिद्वीपाद्रिकाननम् ॥ १७ ॥ <br>
भूर्लोकाच्च भुवर्लोको ब्रध्नावधिरुदाहृतः ॥ <br>
आदित्यादाध्रुवं विप्र स्वर्लोक इति गीयते ॥ ।१८ ॥ <br>
महर्लोकः क्षितेरूर्ध्वमेककोटिप्रमाणतः ॥ <br>
कोटिद्वये तु संख्यातो जनो भूर्लोकतो जनैः ॥ १९ ॥ <br>
चतुष्कोटिप्रमाणस्तु तपोलोकोऽस्ति भूतलात् ॥ <br>
उपरिष्टात्क्षितेरष्टौ कोटयः सत्यमीरितम् ॥ 4.1.23.२० ॥ <br>
सत्यादुपरि वैकुंठो योजनानां प्रमाणतः ॥ <br>
भूर्लोकात्परिसंख्यातः कोटिषोडशसंमितः ॥ २१ ॥ <br>
यत्रास्ते श्रीपतिः साक्षात्सर्वेषामभयप्रदः ॥ <br>
ततस्तु षोडशगुणः कैलासोऽस्ति शिवालयः ॥ २२ ॥ <br>
पार्वत्या सहितः शंभुर्गजास्य स्कंद नंदिभिः ॥ <br>
यत्र तिष्ठति विश्वेशः सकलः स परः स्मूतः ॥ २३ ॥ <br>
तस्य देवस्य खेलोऽयं स्वलीला मूर्तिधारिणः ॥ <br>
स विश्वेश इति ख्यात स्तस्याज्ञाकृदिदं जगत् ॥ २४ ॥ <br>
सर्वेषां शासकश्चासौ तस्य शास्ता न चापरः ॥ <br>
स्वयं सृजति भूतानि स्वयं पाति तथात्ति च ॥ २५ ॥ <br>
सर्वज्ञ एकः स प्रोक्तः स्वेच्छाधीन विचेष्टितः ॥ <br>
तस्य प्रवतर्कः कोपि नहि नैव निवर्तकः ॥ २६ ॥<br>
अमूर्तं यत्परं ब्रह्म समूर्तं श्रुतिचोदितम् ॥ <br>
सर्वव्यापि सदा नित्यं सत्यं द्वैतविवर्जितम् ॥ २७ ॥ <br>
सर्वेभ्यः कारणेभ्यश्च परात्परतरं परम् ॥ <br>
आनंदं ब्रह्मणो रूपं श्रुतयो यत्प्रचक्षते ॥ २८ ॥ <br>
संविदं तेन यं वेदा विष्णुर्वेद न वै विधिः ॥ <br>
यतो वाचो निवर्तंते ह्यप्राप्य मनसा सह ॥ २९ ॥ <br>
स्वयंवेद्यः परं ज्योतिः सर्वस्य हृदि संस्थितः ॥ <br>
योगिगम्यस्त्वनाख्येयो यः प्रमाणैकगोचरः ॥ 4.1.23.३० ॥ <br>
नानारूपोप्यरूपो यः सर्वगोपि न गोचरः ॥ <br>
अनंतोप्यंतक वपुः सर्ववित्कर्मवर्जितः ॥३१॥ <br>
तस्येदमैश्वरं रूपं खंडचंद्रावतंसकम् ॥ <br>
तमालश्यामलगलं स्फुरद्भालविलोचनम् ॥ ३२ ॥ <br>
लसद्वामार्धनारीकं कृतशेषशुभांगदम् ॥ <br>
गंगातरंगसत्संग सदाधौतजटातटम् ॥ ३३ ॥ <br>
स्मरांगरजःपुंज पूजितावयवोज्ज्वलम् ॥ <br>
विचित्रगात्रविधृतमहाव्यालविभूषणम् ॥ ३४ ॥ <br>
महोक्षस्यंदनगमं विरुताजगवायुधम्॥ <br>
गजाजिनोत्तरासंगं दशार्धवदनं शुभम् ॥ ३५ ॥ <br>
उत्त्रासित महामृत्यु महाबलगणावृतम् ॥ <br>
शरणार्थिकृतत्राणं नत निर्वाणकारणम् ॥ <br>
मनोरथपथातीतं वरदानपरायणम् ॥ ३६ ॥ <br>
तस्य तत्त्वस्वरूपस्य रूपातीतस्य भो द्विज ॥ <br>
परावरे रुद्ररूपे सर्वेव्याप्यावतिष्ठत ॥ ३७ ॥ <br>
निराकारोपि साकारः शिव एव हि कारणम ॥ <br>
मुक्तये भुक्तये वापि न शिवान्मोक्षदो परः ॥ ३८ ॥ <br>
यथा तेनाखिलं ह्येतत्पार्वतीपतिसात्कृतम ॥ <br>
इदं चराचरं सर्वं दृश्यादृश्यमरूपिणा ॥ ३९ ॥<br>
तथा मृडानीकांतेन विष्णुसादखिलंजगत ॥ <br>
विधाय क्रीड्यते विप्र नित्यं स्वच्छंद लीलया ॥ 4.1.23.४० ॥ <br>
यथाशिवस्तथा विष्णुर्यथाविष्णुस्तथा शिवः ॥ <br>
अंतरं शिवविष्ण्वोश्च मनागपि न विद्यते ॥ ४१ ॥ <br>
आहूय पूर्वं ब्रह्मादीन्समस्तान्देवतागणान् ॥ <br>
विद्याधरोरगादींश्च सिद्धगंधर्वचारणान् ॥ ४२ ॥ <br>
निजसिंहासनसमं कृत्वा सिंहासनं शुभम् ॥ <br>
उपवेश्य हरिं तत्र च्छत्रं कृत्वा मनोहरम् ॥४३॥ <br>
श्लक्ष्णं कोटिशलाकं च विश्वकर्मविनिर्मितम् ॥ <br>
पांडुरं रत्नदंडं च स्थूलमुक्तावलंबितम् ॥ ४४ ॥ <br>
कलशेन विचित्रेण ह्युपरिष्टाद्विराजितम् ॥ <br>
सहस्रयोजनायामं सर्वरत्नमयं शुभम् ॥४५॥ <br>
पट्टसूत्रमयैरम्यैश्चामरैश्च परिष्कृतम् ॥ <br>
राजाभिषेकयोग्यैश्च द्रव्यैः सर्वौषधादिभिः ॥ ४६ ॥ <br>
प्रत्यक्षतीर्थपाथोभिः पंचकुंभैर्मनोहरैः ॥ <br>
सिद्धार्थाक्षतदूर्वाभिर्मंत्रैः स्वयमुपस्थितैः ॥ ४७ ॥ <br>
देवानां च तथर्षीणां सिद्धानां फणिनामपि ॥ <br>
आनीय मंगलकराः कन्याः षोडशषोडश ॥ ४८ ॥ <br>
वीणामृदंगाब्जभेरी मरु डिंडिमझर्झरैः ॥ <br>
आनकैः कांस्यतालाद्यै र्वाद्यैर्ललितगायनैः ॥४९॥ <br>
ब्रह्मघोषमहारावैरापूरितनभोंगणे ॥ <br>
शुभे तिथौ शुभे लग्ने ताराचंद्रबलान्विते ॥4.1.23.५० ॥ <br>
आबद्धमुकुटं रम्यं कृतकौतुकमंगलम् ॥ <br>
मृडानीकृतशृंगारं सुश्रिया सुश्रियायुतम् ॥५१॥<br>
अभिषिच्य महेशेन स्वयं ब्रह्मांडमंडपे ॥ <br>
दत्तं समस्तमैश्वर्यं यन्निजं नान्यगामि च ॥ ५२ ॥ <br>
ततस्तुष्टाव देवेशः प्रमथैः सह शार्ङ्गिणम् ॥ <br>
ब्रह्माणं लोककर्तारमुवाच च वचस्त्विदम् ॥ ५३ ॥ <br>
मम वंद्यस्त्वयं विष्णुः प्रणमत्वममुं हरिम् ॥ <br>
इत्युक्त्वाथ स्वयं रुद्रो ननाम गरुडध्वजम् ॥ ५४ ॥ <br>
ततो गणेश्वरैः सर्वैंर्ब्रह्मणा च मरुद्गणैः ॥ <br>
योगिभिः सनकाद्यैश्च सिद्धैर्देवर्षिभिस्तथा ॥ ५५ ॥ <br>
विद्याधरैः सगंधर्वैर्यक्षरक्षोप्सरोगणैः ॥ <br>
गुह्यकैश्चारणैर्भूतैः शेष वासुकि तक्षकैः ॥ ५६ ॥ <br>
पतत्रिभिः किंनरैश्च सर्वैः स्थावरजंगमैः ॥ <br>
ततो जयजयेत्युक्त्वा नमोस्त्विति नमोस्त्विति ॥ ५७ ॥ <br>
ततोहरिर्महेशेन संसदि द्युसदां तदा ॥ <br>
एतैर्महारवै रम्यैश्चानर्चि परमार्चिषा ॥ ५८ ॥<br>
त्वं कर्ता सर्वभूतानां पाता हर्ता त्वमेव च ॥ <br>
त्वमेव जगतां पूज्यस्त्वमेव जगदीश्वरः ॥ ५९ ॥ <br>
दाता धर्मार्थकामानां शास्ता दुर्नयकारिणाम् ॥ <br>
अजेयस्त्वं च संग्रामे ममापि हि भविष्यसि ॥ 4.1.23.६० ॥ <br>
इच्छाशक्तिः क्रियाशक्तिर्ज्ञानशक्तिस्तथोत्तमा ॥ <br>
शक्तित्रयमिदं विष्णो गृहाण प्रापितं मया ॥ ६१ ॥ <br>
त्वद्द्वेष्टारो हरे नूनं मया शास्याः प्रयत्नतः ॥ <br>
त्वद्भक्तानां मया विष्णो देयं निर्वाणमुत्तमम् ॥ ६२ ॥ <br>
मायां चापि गृहाणेमां दुष्प्रणोद्यां सुरासुरैः ॥ <br>
यया संमोहितं विश्वमकिंचिज्ज्ञं भविष्यति ॥ ६३ ॥ <br>
वामबाहुर्मदीयस्त्वं दक्षिणोसौ पितामहः ॥ <br>
अस्यापि हि विधेः पाता जनितापि भविष्यसि ॥ ६४ ॥ <br>
वैकुंठैश्वर्यमासाद्य हरेरित्थं हरः स्वयम् ॥ <br>
कैलासे प्रमथैः सार्धं स्वैरं क्रीडत्युमापतिः ॥ ६५ ॥ <br>
तदा प्रभृति देवोसौ शार्ङ्गधन्वा गदाधरः ॥ <br>
त्रैलोक्यमखिलं शास्ति दानवांतकरो हरिः ॥६६॥ <br>
इति ते कथिता विप्र लोकानां च परिस्थितिः ॥ <br>
इदानीं कथयिष्यावस्तवनिर्वाण कारणम् ॥ ६७ ॥ <br>
इदं तु परमाख्यानं शृणुयाद्यः समाहितः ॥ <br>
स्वर्लोकमभिगम्याथ काश्यां निर्वाणमाप्नुयात् ॥ ६८ ॥ <br>
यज्ञोत्सवे विवाहे च मंगलेष्वखिलेष्वपि ॥ <br>
राज्याभिषेक समये देवस्थापनकर्मणि ॥ ६९ ॥ <br>
सर्वाधिकारदानेषु नववेश्मप्रवेशने ॥ <br>
पठितव्यं प्रयत्नेन तत्कार्य परिसिद्धये ॥4.1.23.७०॥ <br>
अपुत्रो लभते पुत्रमधनो धनवान्भवेत् ॥ <br>
व्याधितो मुच्यते रोगाद्बद्धो मुच्येत बंधनात्॥७१॥ <br>
जप्यमेतत्प्रयत्नेन सततं मंगलार्थिना ॥ <br>
अमंगलानां शमनं हरनारायणप्रियम ॥७२॥ ॥ <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे पूर्वार्द्धे चतुर्भुजाभिषेको नाम त्रयोविंशतितमोऽध्यायः ॥ २३ ॥ <br>
<br>
<br>
</span>
