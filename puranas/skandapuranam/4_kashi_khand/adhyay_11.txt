<span style="font-size: 14pt; line-height: 200%">अगस्तिरुवाच ॥ ॥ <br>
शृणु सुश्रोणि सुभगे वैश्वानरसमुद्भवम् ॥ <br>
पुण्यशीलसुशीलाभ्यां यथोक्तं शिवशर्मणे ॥ १ ॥<br>
अथ कालेन तद्योषिदंतर्वत्नी बभूव ह ॥ <br>
विधिवद्विहिते तेन गर्भाधानाख्य कर्मणि ॥ २ ॥ <br>
ततः पुंसवनं तेन स्पंदनात्प्राग्विपश्चिता ॥ <br>
गृह्योक्तविधिना सम्यक्कृतं पुंस्त्वविवृद्धये ॥ ३ ॥ <br>
सीमन्तोथाष्टमे मासि गर्भरूपसमृद्धिकृत् ॥ <br>
सुखप्रसव सिद्ध्यै च तेनाकारि क्रियाविदा ॥ ४ ॥ <br>
अथातः सत्सुतारासु ताराधिप वराननः ॥ <br>
केंद्रे गुरौ शुभे लग्ने सुग्रहेष्वयुगेषु च ॥५॥ <br>
अरिष्टं दीपयन्दीप्त्या सर्वारिष्टविनाशकृत् ॥ <br>
तनयो नाम तस्यां तु शुचिष्मत्यां बभूव ह ॥६॥ <br>
सद्यः समस्तसुखदो भूर्भुवःस्वर्निवासिनाम् ॥ <br>
गंधवाहागन्धवाहादिग्वधूमुखवासनाः ॥ ७ ॥ <br>
इष्टगन्धप्रसूनौघैर्ववर्षुस्ते घनाघनाः ॥ <br>
देवदुन्दुभयो नेदुः प्रसेदुः सर्वतोदिशः ॥८॥ <br>
परितः सरितः स्वच्छा भूतानां मानसैः सह ९ ॥ <br>
तमोऽताम्यत्तु नितरां रजोपि विरजोभवत् ॥ ९ ॥ <br>
सत्त्वाः सत्त्वसमायुक्ता वसुधासीच्छुभा तदा ॥ <br>
कल्याणी सर्वतो वाणी प्राणिनः प्रीणयंत्यभूत् ॥ 4.1.11.१० ॥<br>
तिलोत्तमोर्वशीरंभा प्रभा विद्युत्प्रभा शुभा ॥ <br>
सुमंगला शुभालापा सुशीलाड्या(?) वरांगनाः ॥११॥ <br>
क्वणत्कंकण पात्राणि कृत्वा करतलं मुदा ॥ <br>
मुक्तमुक्ताफलाढ्यानि यक्षकर्दमवंति च ॥ १२ ॥ <br>
वज्रवैदूर्य दीपानि हरिद्रा लेपनानि च ॥ <br>
गारुत्मतैकरूपाणि शंखशुक्तिदधीनि च ॥ १३ ॥ <br>
पद्मरागप्रवालाख्यरत्नकुंकुमवंति च ॥ <br>
गोमेदपुष्परागेंद्र नीलसन्माल्यभांजि च ॥ १४ ॥ <br>
विद्याधर्यश्च किन्नर्यस्तथाऽमर्यः सहस्रशः ॥ <br>
चामर व्यग्रहस्ताग्र मंगलद्रव्यपाणयः ॥ १५ ॥ <br>
गंधर्वोरगयक्षाणां सुवासिन्यः शुभस्वराः ॥ <br>
गायंत्यो ललितं गीतं तत्राजग्मुरनेकशः ॥ १६ ॥ <br>
मरीचिरत्रि पुलहः पुलस्त्यः क्रतुरंगिराः ॥ <br>
वसिष्ठः कश्यपश्चाहं विभांडो मांडवीसुतः ॥ १७ ॥ <br>
लोमशो लोमचरणो भरद्वाजोथ गौतमः ॥ <br>
भृगुस्तु गालवो गर्गो जातूकर्ण्यः पराशरः ॥ १८ ॥ <br>
आपस्तंबो याज्ञवल्क्य दक्षवाल्मीकिमुद्गलाः ॥ <br>
शातातपश्च लिखितः शिलादः शंखउंछभुक् ॥ १५ ॥ <br>
जमदग्निश्च संवर्तो मतंगो भरतोंशुमान् ॥ <br>
व्यासः कात्यायनः कुत्सः शौनकः सुश्रुतः शुकः ॥4.1.11.२० ॥ <br>
ऋष्यशृंगोथ दुर्वासा रुचिर्नारदतुंबुरू ॥ <br>
उत्तंको वामदेवश्च च्यवनोसितदेवलौ ॥२१ ॥ <br>
शालंकायनहारी तौ विश्वामित्रोथभार्गवः ॥ <br>
मृकंडः सह पुत्रेण दाल्भ्य उद्दालकस्तथा ॥ २२ ॥ <br>
धौम्योपमन्युवत्साद्या मुनयो मुनिकन्यकाः । <br>
तच्छांत्यर्थं समाजग्मुर्धन्यं विश्वानराश्रमम् ॥ २३ ॥ <br>
ब्रह्मा बृहस्पतियुतो देवो गरुडवाहनः ॥ <br>
नंदि भृंगि समायुक्तो गौर्या सह वृषध्वजः ॥ २४ ॥ <br>
महेंद्रमुख्या गीर्वाणा नागाः पातालवासिनः ॥ <br>
रत्नान्यादाय बहुशः ससरित्का महाब्धयः ॥ २५ ॥ <br>
स्थावरा जंगमं रूपं धृत्वा याताः सहस्रशः ॥ <br>
महामहोत्सवे तस्मिन्बभूवाकालकौमुदी ॥ २६॥<br>
जातकर्म स्वयं चक्रे तस्य देवः पितामहः ॥ <br>
श्रुतिं विचार्य तद्रूपां नाम्ना गृहपतिस्त्वयम् ॥२७॥ <br>
इति नाम ददौ तस्मै देयमेकादशेहनि ॥ <br>
नामकर्मविधानेन तदर्थं श्रुतिमुच्चरन् ॥ २८ ॥ <br>
अयमग्निर्गृहपतिर्गार्हपत्यः प्रजाया वसुवित्तमः ॥ <br>
अग्ने गृहपतेभिद्युम्नमभि सह आयच्छस्व ॥ २९ ॥ <br>
अग्ने गृहपते स्थित्या परामपि निदर्शयन् ॥ <br>
चतुर्निगममंत्रोक्तैराशीर्भिरभिनंद्य च ॥ 4.1.11.३० ॥ <br>
कृत्वा बालोचितां रक्षां हरेण हरिणा सह ॥ <br>
निर्ययौ हंसमारुह्य सर्वेषां प्रपितामहः ॥ ३१ ॥ <br>
अहोरूपमहो तेजस्त्वहो सर्वांगलक्षणम् ॥ <br>
अहो शुचिष्मतीभाग्यमाविरासीत्स्वयं हरः ॥ ३२ ॥ <br>
अथवा किमिदं चित्रं शर्वभक्तजनेष्वहो ॥ <br>
आविर्भवेत्स्वयं रुद्रो यतोरुद्रास्तदर्चकाः ॥ ३३ ॥ <br>
इति स्तुवंतस्त्वन्योन्यं जग्मुः सर्वे यथागतम् ॥ <br>
विश्वानरं समापृच्छ्य संप्रहृष्टतनूरुहाः ॥ ३४ ॥ <br>
अतः पुत्रं समीहंते गृहस्थाश्रमवासिनः ॥ <br>
पुत्रेण लोकाञ्जयति श्रुतिरेषा सनातनी ॥ ३५ ॥ <br>
अपुत्रस्य गृहं शून्यमपुत्रस्यार्जनं वृथा ॥ <br>
अपुत्रस्यान्वयश्छिन्नो नापवित्रं ह्यपुत्रतः ॥ ३६ ॥ <br>
न पुत्रात्परमो लाभो न पुत्रात्परमं सुखम् ॥ <br>
न पुत्रात्परमं मित्रं परत्रेह च कुत्रचित् ॥ ३७ ॥ <br>
औरसः क्षेत्रजः क्रीतो दत्तः प्राप्तः सुतासुतः ॥ <br>
आपत्सुरक्षितश्चान्यः पुत्राः सप्तात्र कीर्तिताः ॥ ३८ ॥ <br>
एषामन्यतमः कार्यो गृहस्थेन विपश्चिता ॥ <br>
पूर्वपूर्वः सुतः श्रेयान्हीनःस्यादुत्तरोत्तरः ॥ ३९ ॥ <br>
॥ गणावूचतुः ॥ ॥ <br>
निष्क्रमोथ चतुर्थेऽस्य मासि पित्राकृतो गृहात् ॥ <br>
अन्नप्राशनमब्दार्धे चूडाब्दे चार्थवत्कृता ॥ 4.1.11.४० ॥<br>
कर्णवेधं ततः कृत्वा श्रवणर्क्षे सकर्मवित् ॥ <br>
ब्रह्मतेजोभिवृद्ध्यर्थं पंचमेऽब्दे व्रतं ददौ ॥ ४१ ॥ <br>
उपाकर्म ततः कृत्वा वेदानध्यापयत्सुधीः ॥ <br>
त्र्यब्दं वेदान्सविधिनाऽध्यैष्ट सांगपदक्रमान् ॥ ४२ ॥ <br>
विद्याजातं समस्तं च साक्षिमात्राद्गुरोर्मुखात् ॥ <br>
विनयादिगुणानाविष्कुर्वञ्जग्राह शक्तिमान् ॥ ४३ ॥ <br>
ततोथ नवमे वर्षे पित्रोः शुश्रूषणे रतम् ॥ <br>
वैश्वानरं गृहपतिं दृष्ट्वा कामचरो मुनिः ॥ ४४ ॥ <br>
विश्वानरोटजं प्राप्य देवर्षिर्नारदः सुधीः ॥ <br>
पप्रच्छ कुशलं तत्र गृहीतार्घासनः क्रमात् ॥ ४५ ॥ <br>
॥ नारद उवाच ॥ ॥ <br>
विश्वानर महाभाग शुचिष्मति शुभव्रते ॥ <br>
कुरुते युवयोर्वाक्यमयं गृहपतिः शिशुः ॥ ४६ ॥ <br>
नान्यत्तीर्थं न वा देवो न गुरुर्न च सत्किया ॥ <br>
विहाय पित्रोर्वचनं नान्यो धर्मः सुतस्य हि ॥ ४७ ॥ <br>
न पित्रोरधिकं किंचित्त्रिलोक्यां तनयस्य हि ॥ <br>
गर्भधारणपोषाभ्यां पितुर्माता गरीयसी ॥ ४८ ॥ <br>
अंभोभिरभिषिच्यस्वं जननीचरणच्युतैः ॥ <br>
प्राप्नुयात्स्वर्धुनीशुद्ध कबंधाधिकशुद्धताम् ॥ ४९ ॥ <br>
संन्यस्ताखिलकर्मापि पितुर्वंद्यो हिमस्करी ॥ <br>
सर्ववंद्येन यतिना प्रसूर्वंद्या प्रयत्नतः ॥ 4.1.11.५० ॥ <br>
इदमेव तपोत्युग्रमिदमेवपरं व्रतम् ॥ <br>
अयमेव परो धर्मो यत्पित्रोः परितोषणम् ॥ ५१ ॥ <br>
मन्येमान्यो नाधमस्य तथान्यस्य यथा युवाम् ॥ <br>
सुखाकारैर्विनीतस्य शिशोर्गृहपतेरहम् ॥ ५२ ॥ <br>
वैश्वानरसमभ्येहि ममोत्संगे निषीद भो ॥ <br>
लक्षणानि परीक्षेहं पाणिं दर्शय दक्षिणम् ॥ ५३ ॥ <br>
इत्युक्तो मुनिना बालः पित्रोराज्ञामवाप्य सः ॥ <br>
प्रणम्य नारदं श्रीमान्भक्त्याप्रह्व उपाविशत् ॥ ५४ ॥<br>
ततो दृष्ट्वास्य सर्वांगं तालुजिह्वाद्विजानपि ॥ <br>
आनीय कुंकुमारक्तं सूत्रं च त्रिगुणीकृतम् ॥ ५५ ॥ <br>
स्मृत्वा शिवौ गणाध्यक्षमूर्ध्वीभूतमुदङ्मुखम् ॥ <br>
मुनिः परिममौ बालमापादतलमस्तकम् ॥ ५६ ॥ <br>
तिर्यगूर्ध्वं समो माने योष्टोत्तरशतांगुलः ॥ <br>
स भवेत्पृथिवीपालो बालोऽयं ते यथा द्विज ॥ ५७ ॥ <br>
पंचसूक्ष्मः पंचदीर्घः सप्तरक्तः षडुन्नतः ॥ <br>
त्रिपृथुर्लघुगंभीरो द्वात्रिंशल्लक्षणस्त्विति ॥ ५८ ॥ <br>
पंचदीर्घाणि शस्यानि यथादीर्घायुषोस्य वै ॥ <br>
भुजौ नेत्रे हनुर्जानु नासाऽस्य तनयस्य ते ॥ ५९ ॥ <br>
ग्रीवाजंघा मेहनैश्च त्रिभिर्ह्रस्वोयमीडितः ॥ <br>
स्वरेण सत्त्वनाभिभ्यां त्रिगंभीरः शिशुः शुभः ॥ 4.1.11.६० ॥ <br>
त्वक्केशांगुलिदशनाः पर्वाण्यंगुलिजान्यपि ॥ <br>
तथास्य पंचसूक्ष्माणि दिक्पालपदभाग्यथा ॥ ६१ ॥ <br>
वक्षः कुक्ष्यलकं स्कंध करं वक्त्रं षडुन्नतम् ॥ <br>
तथाऽत्र दृश्यते बाले महदैश्वर्यभाग्यथा ॥ ६२ ॥ <br>
पाण्योस्तले च नेत्रांते तालुजिह्वाधरौष्ठकम् ॥ <br>
सप्तारुणं च सनखमस्मिन्राज्यसुखप्रदम् ॥ ६३ ॥ <br>
ललाटकटिवक्षोभिस्त्रिविस्तीर्णो यथाह्यसौ ॥ <br>
सर्वतेजोतिरैश्वर्यं तथा प्राप्स्यति नान्यथा ॥ ६४ ॥ <br>
कमठीपृष्ठकठिनावकर्मकरणौ करौ ॥ <br>
राज्यहेतू शिशोरस्य पादौ चाध्वनि कोमलौ ॥६५॥<br>
अच्छिन्ना तर्जनीं व्याप्य तथा रेखास्य दृश्यते ॥ <br>
कनिष्ठा पृष्ठनिर्याता दीर्घायुष्यं यथार्पयेत् ॥ ६६ ॥ <br>
पादौ सुमांसलौ रक्तौ समौ सूक्ष्मौ सुशौभनौ ॥ <br>
समगुल्फौ स्वेदहीनौ स्निग्धावैश्वर्यसूचकौ ॥६७॥ <br>
स्वल्पाभिः कररेखाभिरारक्ताभिः सदासुखी ॥ <br>
लिंगेन कृशह्रस्वेन राजराजो भविष्यति ॥ ६८ ॥ <br>
उत्कंटासनगुल्फास्फिग्नाभिरस्यापि वर्तुला ॥ <br>
दक्षिणावर्तमरुणं महदैश्वर्यसूचिका ॥ ६९॥ <br>
धारैका मूत्रयत्यस्मिन्दक्षिणावर्तिनी यदि ॥ <br>
गंधश्च मीनमधुनोर्यदि वीर्ये तदा नृपः  ॥ 4.1.11.७० ॥ <br>
विस्तीर्णौ मांसलौ स्निग्धौ स्फिचावस्य सुखोचितौ ॥ <br>
वामावर्तौ सुप्रलंबौ दोषौ दिग्रक्षणोचितौ ॥७१॥ <br>
श्रीवत्सवज्रचक्राब्ज मत्स्यकोदंडदंडभृत् ॥ <br>
तथास्य करगा रेखा यथा स्यात्त्रिदिवस्पतिः ॥ ७२ ॥ <br>
द्वात्रिंशद्दशनश्चायं करकंबु शिरोधरः ॥  <br>
कौंचदुंदुभिहंसाभ्र स्वरः सर्वेश्वराधिकः ॥ ७३ ॥<br>
मधुपिंगलनेत्रोऽसौ नैनं श्रीस्त्यजति क्वचित् ॥ <br>
पंचरेखललाटस्तु तथा सिंहोदरः शुभः॥।७४॥ <br>
ऊर्ध्वरेखांकितपदो निःश्वसन्पद्मगंधवान् ॥ <br>
अच्छिद्रपाणिः सुनखो महालक्षणवानयम् ॥ ७५ ॥ <br>
किंतु सर्वगुणोपेतं सर्वलक्षणलक्षितम् ॥ <br>
संपूर्णनिर्मलकलं पातयेद्विधुवद्विधिः ॥ ७६ ॥ <br>
तस्मात्सर्वप्रयत्नेन रक्षणीयस्त्वसौ शिशुः ॥ <br>
गुणोपि दोषतां याति वक्रीभूते विधातरि ॥ ७७ ॥ <br>
शंकेऽस्य द्वादशेवर्षे प्रत्यूहो विद्युदग्नितः ॥ <br>
इत्युक्त्वा नारदो धीमान्स जगाम यथागतम् ॥ ७८ ॥ <br>
विश्वानरः सपत्नीकस्तच्छ्रुत्वा नारदेरितम् ॥ <br>
तदैव मन्यमानोभूद्वज्रपातं सुदारुणम् ॥ ७९ ॥ <br>
हाहतोस्मीति वचसा हृदयं समताडयत् ॥ <br>
मूर्च्छामवाप महतीं पुत्रशोकसमाकुलः ॥ 4.1.11.८० ॥ <br>
शुचिष्मत्यपि दुःखार्ता रुरोदातीव दुःसहम् ॥ <br>
आर्तस्वरेण हारावैरत्यंत व्याकुलेद्रिया ॥ ८१ ॥ <br>
हाशिशो हागुणनिधे हा पितुर्वाक्यकारक ॥ <br>
हा कुतो मंदभाग्याया जठरे मे समागतः ॥ ८२ ॥ <br>
त्वदेकपुत्रां हापुत्रकोऽत्र मां त्रायते पुरा ॥ <br>
त्वदृते त्वद्गुणोर्म्याढ्ये पतितां शोकसागरे ॥ ८३ ॥ <br>
हा बाल हा विमल हा कमलायताक्ष हा लोकलोचनचकोर कुरंगलक्ष्मन् ॥ <br>
हा तात तात नयनाब्ज मयूखमालिन्हा मातुरुत्सवसहस्रसुखैकहेतो ॥ ८४ ॥ <br>
हा पूर्णचंद्रमुख हा सुनखांगुलीक हा चाटुकारवचनामृतवीचिपूर ॥ <br>
दुःखैः कियद्भिरहहां गमयात्वमाप्तः किं किं कृतं गृहपते न मया त्वदाप्त्यै ॥ ८५ ॥<br>
नोप्तो बलिर्न बत कासु च देवता सुतीर्थानि कानि न मयाध्युषितानि वत्स ॥ <br>
के के मया न नियमौषधमंत्रयंत्राः संसाधितास्तव कृते सुकृतैकलभ्य ॥ ८६ ॥ <br>
संसारसागरतरे हर दुःखभारं सारं मुखेंदुमभिदर्शय सौख्यसिंधो ॥ <br>
पुन्नामतीव्रनरकार्णव वाडवाग्नेस्संजीवयस्व पितरं निजवाक्सुधोक्षैः ॥ ८७ ॥ <br>
किंदेवता अहह जन्ममहोत्सवेऽस्य ज्ञात्वेति भाविमिलिता युगपत्समस्ताः ॥ <br>
एकस्थ सर्वगुण शील कलाकलाप सौंदर्यलक्षणपरीक्षणपूर्णहर्षाः ॥ ८८ ॥ <br>
शंभो महेश करुणाकर शूलपाणे मृत्युंजयस्त्वमिति वेदविदो वदंति ॥ <br>
त्वद्दत्त बालतनये यदि कालकालः स्यादेवमत्र वद कस्य भवेन्न पातः ॥ ८९ ॥ <br>
हा हंतहंतभवता भव तापहारी कस्माद्विधेऽत्र विदधे बहुभिः प्रयत्नैः ॥ <br>
बालो विशालगुणसिंधुमगाधमध्यं सद्रत्नसारमखिलं सविधं विधाय ॥ 4.1.11.९० ॥ <br>
हा कालबालकवती किमुतेन राज्ञी त्वत्कालतां न हृतवान्नसुताननेंदुः ॥ <br>
बालेति कोमलमृणाल लतांगलीलं दंभोलिनिष्ठुरकठोरकुठारदंष्ट्रः ॥ ९१ ॥ <br>
इत्थं विलप्य बहुशो नयनांबुधारासंपातजात तटिनी शतमुत्तरंगम् ॥ <br>
सा तोकशोकजनितानल तापतप्ता प्रोच्छ्वस्यदीर्घविपुलोष्णमहो शुशोष॥ ९२ ॥<br>
आकर्ण्य तत्करुणवत्परिदेवितानि तानि द्रुमा व्रततयः कुसुमाश्रुपातैः ॥ <br>
प्रायो रुदंति पततां विरुतार्तरावैरालोल्यमौलिमसकृत्पवनच्छलेन ॥ ९३ ॥ <br>
रुण्णं तया किल तथा बहुमुक्तकंठमार्तस्वरैः प्रतिरवच्छलतो यथोच्चैः ॥ <br>
तद्दुःखतोनुरुरुदुर्गिरिकंदरास्याः सर्वा दिशः स्थगितपत्रिमृगागमा हि ॥ ९४ ॥ <br>
श्रुत्वार्तनादमिति विश्वनरोपि मोहं हित्वोत्थितः किमिति किंत्विति किंकिमेतत् ॥ <br>
उच्चैर्वदन्गृहपतिः क्व समे बहिस्थः प्राणोंतरात्मनिलयः सकलेंद्रियेशः ॥ ९५ ॥ <br>
अगस्त्य उवाच ॥ ॥ <br>
ततो दृष्ट्वा स पितरौ बहुशोकसमावृतौ ॥ <br>
स्मित्वोवाच ततो मातस्त्रासस्त्वीदृक्कुतो हि वाम् ॥९६॥ <br>
न मांकृत वपुस्त्राणं भवच्चरणरेणुभिः ॥ <br>
कालः कलयितुं शक्तो वराकी चंचलाल्पिका ॥ ९७ ॥ <br>
प्रतिज्ञां शृणुतं तातौ यदि वां तनयो ह्यहम् ॥ <br>
करिष्येहं तथा तेन विद्युन्मत्तस्त्रसिष्यति ॥ ९८ ॥ <br>
मृत्युंजयं समाराध्य सर्वज्ञं सर्वदं सताम् ॥ <br>
कालकालं महाकालं कालकूटविषादिनम् ॥ ९९ ॥ <br>
इति श्रुत्वा वचस्तस्य जरितौ द्विजदंपती ॥ <br>
अकालामृतवर्षौघ शांततापौ तदोचतुः ॥ 4.1.11.१०० ॥ <br>
अपयोदपयोवृष्टिरदुग्धाब्धिः सुधोदयः ॥ <br>
अनिंदुः कौमुदीकांतिः कुतो नौ सुखयत्यलम् ॥ १ ॥ <br>
पुनर्ब्रूहिपुनर्ब्रूहि कीदृक्कीदृक्पुनःपुनः ॥ <br>
कालः कलयितुं नालं वराकी चंचलाल्पिका ॥२॥ <br>
आवयोस्तापनाशाय महोपायस्त्वयेरितः ॥ <br>
मृत्युंजयस्य देवस्य समाराधनलक्षणः॥ ॥३ ॥ <br>
तद्गच्छ शरणं तात नातः परतरं हितम् ॥ <br>
मनोरथपथातीत कारिणः कालहारिणः ॥ ४ ॥ <br>
किं न श्रुतं त्वया तात श्वेतकेतु यथा पुरा ॥ <br>
पाशितं कालपाशेन ररक्ष त्रिपुरांतकः ॥ ५ ॥ <br>
शिलादतनयं मृत्युग्रस्तमष्टाब्दमर्भकम् ॥ <br>
शिवो निजजनं चक्रे नंदिनं विश्वनंदिनम् ॥ ६ ॥ <br>
क्षीरोदमथनोद्भूतप्रलयानलसंनिभम् ॥ <br>
पीत्वा हालाहलं घोरमरक्षद्भुवनत्रयम् ॥ ७ ॥<br>
जालंधरं महादर्पं हृतत्रैलोक्यसंपदम् ॥ <br>
चरणांगुष्ठरेखोत्थचक्रेणनिजघानयः ॥ ८ ॥ <br>
य एकेषु निपातोत्थ ज्वलनैस्त्रिपुरं पुरा ॥ <br>
विधाय पत्रिणं विष्णुं ज्वालयामास धूर्जटिः ॥ ९ ॥ <br>
अंधकं यस्त्रिशूलाग्रप्रोतं वर्षायुतं पुरा ॥ <br>
त्रैलोक्यैश्वर्यसंमूढं शोषयामास भानुना॥ 4.1.11.११० ॥ <br>
कामं दृष्टिनिपातेन त्रैलोक्यविजयोर्जितम् ॥ <br>
निनायानंगपदवीं वीक्षमाणेष्वजादिषु ॥ ११ ॥ <br>
तं ब्रह्माद्येककर्तारं मेघवाहनमच्युतम् ॥ <br>
प्रयाहि पुत्र शरणं विश्वरक्षामणिं शिवम् ॥ १२ ॥ <br>
पित्रोरनुज्ञां प्राप्येति प्रणम्य चरणौ तयोः ॥ <br>
प्रदक्षिणमुपावृत्य बह्वाश्वास्य विनिर्ययौ ॥ १३ ॥ <br>
स प्राप्य काशीं दुष्प्रापां ब्रह्मनारायणादिभिः ॥ <br>
महासंवर्तसंवृत्त तापाद्विश्वेशपालिताम् ॥ १४ ॥ <br>
फिरस्वर्धुन्या हारयष्ट्येव राजितां कंठभूमिषु ॥ <br>
विचित्रगुणशालिन्याहारनीहारगौरया ॥ १५ ॥ <br>
बहुसंसारसंतापसंतप्तजनतोद्भवम् ॥ <br>
वारयंतीं वरणया छिंदंतीमसिधारया ॥ १६ ॥ <br>
यल्लभ्यते च कैवल्यं सुदृढाष्टांगयोगतः ॥ <br>
विकासयंतीं तत्सम्यक्काशिकांयांजगुर्बुधाः ॥ ॥ १७ ॥ <br>
संसारतापतप्ताभ्यां लोचनाभ्यां स दृष्टवान् ॥ <br>
कर्णाकर्णप्रकीर्णाभ्यां प्राग्ययौ मणिकर्णिकाम् ॥ १८ ॥ <br>
तत्र स्नात्वा विधानेन दृष्ट्वा विश्वेश्वरं विभुम् ॥ <br>
त्रैलोक्यप्राणिसंत्राणकारिणं प्रणनाम ह ॥ १९ ॥ <br>
आलोक्यालोक्य तल्लिंगं तुतोष हृदये बहु ॥ <br>
परमानंदकंदाख्यं स्फुटमेतन्न संशयः ॥ 4.1.11.१२० ॥ <br>
अहो न मत्तो धन्योस्ति त्रैलोक्ये सचराचरे ॥ <br>
यदद्राक्षिषमद्याहं श्रीमद्विश्वेश्वरं विभुम् ॥२१॥ <br>
त्रिलोकीसारसर्वस्वं पिंडीभूतमिदं किल ॥ <br>
किं वा पीयूषपिंडोयमुद्गतः क्षीरनीरधेः ॥२२ ॥ <br>
आत्मावबोधमहसः किमसौ प्रथमांकुरः ॥ <br>
ब्रह्मानंद सुकंदो वा किमु ब्रह्मरसायनम् ॥ २३ ॥<br>
योगिहृत्पद्मनिलयं यदनाकारमुच्यते ॥ <br>
तदाकारत्वमापेदे किमिदं लिंगकैतवात् ॥ २४ ॥ <br>
ब्रह्मांडभांडमथवा नाना रत्नौघपूरितम् ॥ <br>
अथवा मोक्षवृक्षस्य फलमेतन्नसंशयः ॥ २५ ॥ <br>
निर्वाणलक्ष्म्याः किमथ केशपाशः सुपुष्पयुक ॥ <br>
कैवल्यमल्लीवल्ल्याः किंस्तबकः स्तावकार्थदः ॥ २६ ॥ <br>
निःश्रेयसश्रियः किंवाऽऽनंदक्रीडनकंदुकः ॥ <br>
अपवर्गो दयाद्रेः किमुदियाय सुधाकरः ॥ २७ ॥ <br>
संसारमोहतिमिरभिदुरःकिमसौ रविः ॥ <br>
किमु कल्याणरमणीरम्यशृंगारदर्पणः ॥ २८ ॥ <br>
आज्ञातं नभवेदन्यत्सर्वेषां देहधारिणाम् ॥ <br>
अनेककर्मबीजानां बीजपूरोऽयमद्भुतः ॥२९॥ <br>
विश्वेषां विश्वबीजानां कर्माख्यानां लयो यतः ॥ <br>
अस्मिन्निर्वाणदे लिंगे विश्वलिंगमिदं ततः ॥ 4.1.11.१३० ॥ <br>
मम भाग्योदयेनैव नारदेन महर्षिणा ॥ <br>
तदागत्य तथोक्तं यत्कृतकृत्योस्म्यहं ततः ॥ ३१ ॥ <br>
इत्यानंदामृतरसैर्विधायसहि पारणम् ॥<br>
ततःशुभेऽह्नि संस्थाप्य लिंगं सर्वहितप्रदम् ॥ ३२ ॥ <br>
जग्राह नियमान्घोरान्दुष्करानकृतात्मनाम् ॥ <br>
अष्टोत्तरशतैः कुंभैः पूर्णैर्गंगामृतोद्रवैः ॥ ३३ ॥ <br>
संस्नाप्य वाससा पूतैः पूतात्मा प्रत्यहं शिवम् ॥ <br>
नीलोत्पलमयीं मालां समर्पयति सोऽन्वहम् ॥ ३४ ॥ <br>
अष्टाधिकसहस्रैस्तु सुमनोभिर्विनिर्मिताम् ॥ <br>
सपक्षार्धेन षण्मासं कंदमूलफलाशनः॥३५॥<br>
शीर्णपर्णाशनः पक्षे त्वाषण्मासं बभूव सः ॥ <br>
षण्मासं वायुभक्षोभूत्षण्मासं जलबिंदुभुक् ॥३६॥<br>
एवं वर्षद्वयं तस्य व्यतिक्रांतं तथा सतः ॥ <br>
जन्मतो द्वादशे वर्षे तद्वचो नारदेरितम् ॥ ३७ ॥ <br>
सत्यं करिष्यन्निवतमभ्यगात्कुलिशायुधः ॥ <br>
उवाच च वरं ब्रूहि दद्मि तन्मनसि स्थितम् ॥३८॥ <br>
अहं शतक्रतुर्विप्र प्रसन्नोस्मि शुभव्रतैः ॥ <br>
इत्याकर्ण्य महेंद्रस्य वाक्यं मुनिकुमारकः॥३९॥<br>
उवाच मधुरं धीरः कीरवन्मधुराक्षरम्॥ <br>
मघवन्वृत्रशत्रो त्वां जाने कुलिशपाणिनम् ॥ 4.1.11.१४० ॥ <br>
नाहं वृणे वरं त्वत्तः शंकरो वरदोस्ति मे ॥ ४१ ॥ <br>
इंद्र उवाच ॥ <br>
न मत्तः शंकरोस्त्वन्यो देवदेवोस्म्यहं शिशो ॥ <br>
विहाय बालिशत्वं त्वं वरयाचस्व मां वरम् ॥ ४२ ॥ <br>
ब्राह्मण उवाच ॥ <br>
गच्छाहल्यापतेऽसाधो गोत्रारे पाकशासन ॥ <br>
न प्रार्थये पशुपतेरन्यदेवांतरं स्फुटम् ॥४३॥ <br>
इति तस्य वचः श्रुत्वा क्रोधसंरक्तलोचनः ॥ <br>
उद्यम्य कुलिशं घोरं भीषयामास बालकम् ॥४४॥ <br>
स दृष्ट्वा बालको वज्रं विद्युज्ज्वालाशताकुलम् ॥ <br>
स्मरन्नारदवाक्यं च मुमूर्च्छ भयविह्वलः ॥ ४५ ॥ <br>
अथ गौरीपतिः शंभुराविरासीत्तमोनुदः ॥ <br>
उत्तिष्ठोत्तिष्ठ भद्रं ते स्पर्शैः संजीवयन्निव ॥ ४६ ॥ <br>
उन्मील्य नेत्रकमले सुप्ते इव दिवाक्षये ॥ <br>
अपश्यदग्रे चोत्थाय शंभुमर्कशताधिकम् ॥ ४७ ॥ <br>
भाले लोचनमालोक्य कंठे कालं वृषध्वजम् ॥ <br>
वामांगसंनिविष्टाद्रितनयं चं द्रशेखरम् ॥ ४८ ॥ <br>
कपर्देन विराजंतं त्रिशूलाजगवायुधम् ॥ <br>
स्फुरत्कर्पूरगौरांगं परिणद्ध गजाजिनम् ॥४९॥ <br>
परिज्ञाय महादेवं गुरुवाक्यत आगमात् ॥ <br>
हर्ष बाष्पाकुलः सन्न कठो रोमांचकंचुकः ॥ 4.1.11.१५० ॥ <br>
क्षणंस्थगितवत्तस्थौ चित्रकृत्रिमपुत्रकः ॥ <br>
यथातथा सुसंपन्नो विस्मृत्यात्मानमेव च ॥ ५१ ॥ <br>
न स्तोतुं न नमस्कर्तुं किंचिद्विज्ञप्तुमेव च ॥ <br>
यदासनशशाकालं तदा स्मित्वाऽऽह शंकरः ॥ ५२ ॥ <br>
ईश्वर उवाच ॥ <br>
शिशो गृहपते शक्राद्वज्रोद्यतपरादहो ॥ <br>
ज्ञातो भीतोसि मा भैषीर्जिज्ञासा ते कृता मया ॥ ५३ ॥<br>
मम भक्तस्य नो शक्रो न वज्रं नांतकोपि वा ॥ <br>
प्रभवेदिंद्ररूपेण मयैव त्वं हि भाषितः ॥ ५४ ॥ <br>
वरं ददामि ते भद्र त्वमग्निपदभाग्भव ॥ <br>
सर्वेषामेव देवानां वदनं त्वं भविष्यसि ॥५५॥ <br>
सर्वेषामेव भूतानां त्वमग्नेंऽतश्चरो भव ॥ <br>
धर्मराजेंद्रयोर्मध्ये दिगीशो राज्यमाप्नुहि ॥५६ ॥ <br>
त्वयेदं स्थापितं लिंगं तव नाम्ना भविष्यति ॥ <br>
अग्नीश्वरं इति ख्यातं सर्वतेजोभिबृंहणम् ॥ ५७ ॥ <br>
अग्नीश्वरस्य भक्तानां न भयं विद्युदग्निजम् ॥ <br>
अग्निमांद्य भयं नैव नाकालमरणं क्वचित् ॥ ५८ ॥ <br>
अग्नीश्वरं समभ्यर्च्य काश्यां सर्वसमृद्धिदम् ॥ <br>
अन्यत्रापि मृतो दैवादग्निलोके महीयते ॥५९॥ <br>
ततः काशीं  पुनः प्राप्य कल्पांते मोक्षमाप्नुयात् ॥ <br>
वीरेश्वरस्य पूर्वेण गंगायाः पश्चिमे तटे ॥ 4.1.11.१६० ॥ <br>
अग्नीश्वरं समाराध्य वह्निलोके वसेन्नरः ॥ <br>
पितृभ्यां स्वजनैः सार्धं मित्रबंधुसमायुतः ॥ ६१ ॥ <br>
विमानमिदमारुह्य प्रयाह्येव दिशःपते ॥ <br>
इत्युक्त्वानीय तद्बंधून् पित्रोश्च परिपश्यतोः ॥ <br>
दिक्पतित्वेऽभिषिच्याग्निं तत्र लिंगे शिवोविशत् ॥ ६२ ॥ <br>
गणावूचतुः ॥ ॥ <br>
इत्थमग्निस्वरूपं ते शिवशर्मन्प्रवर्णितम् ॥ <br>
किमन्यच्छ्रोतुकामोसि कथयावस्तदीरय ॥ १६३ ॥ ॥ <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे पूर्वाद्धें वह्निलोकवर्णनं नामैकादशोऽध्यायः ॥ ११ ॥  <br>
<br>
<br>
</span>
