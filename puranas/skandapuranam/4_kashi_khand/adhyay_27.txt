<span style="font-size: 14pt; line-height: 200%">स्कंद उवाच ।। <br>
वाराणसीति प्रथितं यथा चानंदकाननम् ।। <br>
तथा च कथयामीह देवदेवेनभाषितम् ।। १ ।। <br>
।। ईश्वर उवाच ।। ।। <br>
निशामय महाबाहो विष्णो त्रैलोक्यसुंदर ।। <br>
प्राप्तं वाराणसीत्याख्यामविमुक्तं यथा तथा ।। २ ।। <br>
निर्दग्धान्सागराञ्छ्रुत्वा कपिलक्रोधवह्निना ।। <br>
अश्वमेधाश्वसंयुक्तान्पूर्वजान्स्वान्भगीरथः ।। ३ ।। <br>
सूर्यवंशे महातेजा राजा परमधार्मिकः ।। <br>
आरिराधयिषुर्गंगां तपसे कृतनिश्चयः ।।४।। <br>
हिमवंतं नगश्रेष्ठममात्य न्यस्तराज्यधूः ।। <br>
जगाम यशसां राशिरुद्दिधीर्षुः पितामहान् ।। ५ ।।<br>
ब्रह्मशापाग्निनिर्दग्धान्महादुर्गतिगानपि ।। <br>
विना त्रिमार्गगां विष्णो को जंतूंस्त्रिदिवं नयेत् ।। ६ ।।<br>
ममैव सा परामूर्तिस्तोयरूपा शिवात्मिका ।। <br>
ब्रह्मांडानामनेकानामाधारः प्रकृतिः परा ।। ७ ।। <br>
शुद्धविद्यास्वरूपा च त्रिशक्तिः करुणात्मिका ।। <br>
आनंदामृतरूपा च शुद्धधर्मस्वरूपिणी ।। ८ ।। <br>
यामेतां जगतां धात्रीं धारयामि स्वलीलया ।। <br>
विश्वस्य रक्षणार्थाय परब्रह्मस्वरूपिणीम् ।। ९ ।। <br>
त्रैलोक्ये यानि तीर्थानि पुण्यक्षेत्राणि यानि च ।। <br>
सर्वत्र सर्वे ये धर्माः सर्वयज्ञाः सदक्षिणाः ।। 4.1.27.१० ।। <br>
तपांसि विष्णो सर्वाणि श्रुतिः सांगा चतुर्विधा ।। <br>
अहं च त्वं च कश्चापि देवतानां गणाश्च ये ।। ।। ११ ।। <br>
पुरुषार्थाश्च सर्वे वै शक्तयो विविधाश्च याः ।। <br>
गंगायां सर्व एवैते सूक्ष्मरूपेण संस्थिताः ।। १२ ।। <br>
स स्नातः सर्वतीर्थेषु सर्वक्रतुषु दीक्षितः ।। <br>
चीर्णसर्वव्रतः सोपि यस्तु गंगां निषेवते ।। १३ ।। <br>
तपांसि तेन तप्तानि सर्वदानप्रदः स च ।। <br>
स प्राप्त योगनियमो यस्तु गंगां निषेवते ।।१४।। <br>
सर्ववर्णाश्रमेभ्यश्च वेदविद्भ्यश्च वै तथा ।। <br>
शास्त्रार्थपारगेभ्यश्च गंगास्नायी विशिष्यते ।। १५ ।। <br>
मनोवाक्कायजैर्दोषैर्दुष्टो बहुविधैरपि ।। <br>
वीक्ष्य गंगां भवेत्पूतः पुरुषो नात्र संशयः ।।१६।। <br>
कृते सर्वत्र तीर्थानि त्रेतायां पुष्करं परम् ।। <br>
द्वापरे तु कुरुक्षेत्रं कलौ गंगैव केवलम् ।। १७ ।। <br>
पूर्वजन्मांतराभ्यास वासनावशतो हरे ।। <br>
गंगातीरे निवासः स्यान्मदनुग्रहतः परात् ।। १८ ।।<br>
ध्यानं कृते मोक्षहेतुस्त्रेतायां तच्च वै तपः ।। <br>
द्वापरे तद्द्वयं यज्ञाः कलौ गंगैव केवलम् ।। १९ ।। <br>
यो देहपतनाद्यावद्गंगातीरं न मुंचति ।। <br>
स हि वेदांतविद्योगी ब्रह्मचर्यव्रती सदा ।। 4.1.27.२० ।। <br>
कलौ कलुषचित्तानां परद्रव्यरतात्मनाम् ।। <br>
विधिहीनक्रियाणां च गतिर्गंगा विना नहि ।। २१ ।। <br>
अलक्ष्मीः कालकर्णी च दुःस्वप्नो दुर्विचिंतितम् ।। <br>
गंगागंगेति जपनात्तानि नोपविशंति हि ।। २२ ।। <br>
गंगा हि सर्वभूतानामिहामुत्र फलप्रदा ।। <br>
भावानुरूपतो विष्णो सदा सर्वजगद्धिता ।। २३ ।।<br>
यज्ञ दान तपो योग जपाः सनियमा यमाः ।। <br>
गंगासेवासहस्रांशं न लभंते कलौ हरे ।। २४ ।। <br>
किमष्टांगेन योगेन किं तपोभिः किमध्वरैः ।। <br>
वास एव हि गंगायां ब्रह्मज्ञानस्य कारणम् ।। २५ ।। <br>
अपि दूरस्थितस्यापि गंगामाहात्म्यवेदिनः ।। <br>
अयोग्यस्यापि गोविंदभक्त्या गंगा प्रसीदति ।। २६ ।। <br>
श्रद्धा धर्मः परः सूक्ष्मः श्रद्धा ज्ञानं परं तपः ।। <br>
श्रद्धा स्वर्गश्च मोक्षश्च श्रद्धया सा प्रसीदति ।। २७ ।। <br>
अज्ञानरागलोभाद्यैः पुंसां संमूढचेतसाम् ।। <br>
श्रद्धा न जायते धर्मे गंगायां च विशेषतः ।। २८ ।। <br>
बहिः स्थितं जलंयद्वन्नारिकेलांतरे स्थितम् ।। <br>
तथा ब्रह्मांडबाह्यस्थं परब्रह्मांबु जाह्नवी ।। २९ ।। <br>
गंगालाभात्परो लाभः क्वचिदन्यो न विद्यते ।। <br>
तस्माद्गंगामुपासीत गंगैव परमः पुमान् ।।4.1.27.३०।। <br>
शक्तस्य पंडितस्यापि गुणिनो दानशीलिनः ।। <br>
गंगास्नानविहीनस्य हरे जन्म निरर्थकम् ।। ३१ ।। <br>
वृथा कुल वृथा विद्या वृथा यज्ञा वृथातपः ।। <br>
वृथा दानानि तस्येह कलौ गंगां न यो भजेत् ।। ३२ ।। <br>
गुणवत्पात्रपूजायां न स्याद्वै तादृशं फलम् ।। <br>
यथा गंगाजलस्नान पूजने विधिना फलम् ।। ३३ ।। <br>
ममतेजोग्निगर्भेयं ममवीर्यातिसंवृता ।। <br>
दाहिका सर्वदोषाणां सर्वपापविनाशिनी ।। ३४ ।। <br>
स्मरणादेव गंगायाः पापसंघातपंजरम् ।। <br>
शतधा भेदमायाति गिरिर्वज्रहतो यथा ।। ३५ ।। <br>
गंगां गच्छति यस्त्वेको यस्तु भक्त्यानुमोदयेत् ।। <br>
तयोस्तुल्यफलं प्राहुर्भक्तिरेवात्र कारणम्।। ।। ३६ ।।<br>
गच्छंस्तिष्ठञ्जपन्ध्यान्भुंजञ्जाग्रत्स्वपन्वदन् ।। <br>
यः स्मरेत्सततं गंगां स हि मुच्येत बंधनात् ।। ३७ ।। <br>
पितॄनुद्दिश्य योभक्त्या पायसं मधुसंयुतम् ।। <br>
गुडसर्पिस्तिलैःसार्धं गंगांभसि विनिक्षिपेत् ।। ३८ ।। <br>
तृप्ता भवंति पितरस्तस्य वर्षशतं हरे ।। <br>
यच्छंति विविधान्कामान्परितुष्टाः पितामहाः ।। ।। ३९ ।। <br>
लिंगे संपूजिते सर्वमर्चितं स्याज्जगद्यथा ।। <br>
गंगास्नानेन लभते सर्वतीर्थफलं तथा ।। 4.1.27.४० ।। <br>
गंगायां तु नरः स्नात्वा यो लिंगं नित्यमर्चति ।। <br>
एकेन जन्मना मुक्तिं परां प्राप्नोति स ध्रुवम् ।। ४१ ।। <br>
अग्निहोत्रं च यज्ञाश्च व्रतदानतपांसि च ।। <br>
गंगायां लिंगपूजायाः कोट्यंशेनापि नो समाः ।। ४२ ।।<br>
गंगां गंतुं विनिश्चित्य कृत्वा श्राद्धादिकं गृहे ।। <br>
स्थितस्य सम्यक्संकल्पात्तस्य नंदंति पूर्वजाः ।। ४३ ।। <br>
पापानि च रुदंत्याशु हा क्व यास्याम इत्यलम् ।। <br>
लोभमोहादिभिः सार्धं मंत्रयंति पुनःपुनः ।। ४४ ।। <br>
यथा न गंगां यात्येष तथा विघ्नं प्रकुर्महे ।। <br>
गंगां गतो यथा चैष न उच्छित्तिं विधास्यति ।। ४५ ।। <br>
गृहाद्गंगावगाहार्थं गच्छतस्तु पदेपदे ।। <br>
निराशानि व्रजंत्येव पापान्यस्य शरीरतः ।। ४६।। <br>
पूर्वजन्मकृतैः पुण्यैस्त्यक्त्वा लोभादिकं हरे ।। <br>
व्युदस्य सर्वविघ्नौघान्गंगां प्राप्नोति पुण्यवान् ।। ४७ ।। <br>
अनुषंगेण मौल्येन वाणिज्येनापि सेवया ।। <br>
कामासक्तोपि वा मर्त्यो गंगास्नातो दिवं व्रजेत् ।। ४८ ।। <br>
अनिच्छयापि संस्पृष्टो दहनो हि यथा दहेत् ।। <br>
अनिच्छयापि संस्नाता गंगा पापं तथा दहेत् ।। ४९ ।। <br>
तावद्धमति संसारे यावद्गंगां न सेवते ।। <br>
संसेव्य गंगां नो जंतुर्भवक्लेशं प्रपश्यति ।। 4.1.27.५० ।। <br>
यो गंगांभसि निस्नातो भक्त्या संत्यक्तसंशयः ।। <br>
मनुष्यचर्मणा नद्धः स देवो नात्र संशयः ।। ५१ ।। <br>
गंगास्नानार्थमुद्युक्तो मध्येमार्गं मृतो यदि ।। <br>
गंगास्नानफलं सोपि तदाप्नोति न संशयः ।। ५२ ।। <br>
माहात्म्यं ये च गंगायाः शृण्वंति च पठंति च ।। <br>
तेप्यशेषैर्महापापैर्मुच्यंते नात्र संशयः ।। ५३ ।। <br>
दुर्बुद्धयो दुराचारा हैतुका बहुसंशयाः ।। <br>
पश्यंति मोहिता विष्णो गंगामन्य नदीमिव ।। ५४ ।। <br>
जन्मांतरकृतैर्दानैस्तपोभिर्नियमैर्व्रतैः ।। <br>
इह जन्मनि गंगायां नृणां भक्तिः प्रजायते ।। ५५ ।। <br>
गंगाभक्तिमतामर्थे महेंद्रादि पुरेषु च ।। <br>
हर्म्याणि रम्यभोगानि निर्मितानि स्वयंभुवा ।। ५६ ।। <br>
सिद्धयः सिद्धिलिंगानि स्पर्शलिंगान्यनेकशः ।। <br>
प्रासादा रत्नरचिताश्चिंतामणिगणा अपि ।। ५७ ।। <br>
गंगाजलांतस्तिष्ठंति कलिकल्मषभीतितः ।। <br>
अतएव हि संसेव्या कलौ गंगेष्टसिद्धिदा ।। ५८ ।। <br>
सूर्योदये तमांसीव वज्रपातभयान्नगाः ।। <br>
तार्क्ष्येक्षणाद्यथासर्पा मेघा वाताहता इव ।। ५९ ।। <br>
तत्त्वज्ञानाद्यथा मोहः सिंहं दृष्ट्वा यथा मृगाः ।। <br>
तथा सर्वाणि पापानि यांति गंगेक्षणात्क्षयम् ।। 4.1.27.६० ।। <br>
दिव्यौषधैर्यथा रोगा लोभेन च यथा गुणाः ।। <br>
यथा ग्रीष्मोष्मसंपत्तिरगाधह्रद मज्जनात् ।। ६१ ।।<br>
तूलशैलः स्फुलिंगेन यथा नश्यति तत्क्षणात् ।। <br>
तथा दोषाः प्रणश्यंति गंगांभः स्पर्शनाद्ध्रुवम् ।। ६२ ।। <br>
क्रोधेन च तपो यद्वत्कामेन च यथा मतिः ।। <br>
अनयेन यथा लक्ष्मीर्विद्या मानेन वै यथा ।। ६३ ।। <br>
दंभ कौटिल्य मायाभिर्यथाधर्मो विनश्यति ।। <br>
तथा नश्यंति पापानि गंगाया दर्शनेन तु ।। ६४ ।। <br>
मानुष्यं दुर्लभं प्राप्य विद्युत्संपातचंचलम् ।। <br>
गंगां यः सेवते सोत्र बुद्धेः पारं परं गतः ।। ६५ ।। <br>
विधूतपापा ये मर्त्याः परं ज्योतिःस्वरूपिणीम् ।। <br>
सहस्रसूर्यप्रतिमां गंगां पश्यंति ते भुवि ।। ६६ ।। <br>
साधारणांभसा पूर्णां साधारण नदीमिव।। <br>
पश्यंति नास्तिका गंगां पापोपहतलोचनाः ।। ६७ ।। <br>
संसारमोचकश्चाहं जनानामनुकंपया ।। <br>
गंगातरंगरूपेण सोपानं निर्ममे दिवः ।। ६८ ।। <br>
सर्व एव शुभः कालः सर्वो देशस्तथा शुभः ।। <br>
सर्वो जनो दानपात्रं श्रीमती जाह्नवी तटे ।। ६९ ।। <br>
यथाश्वमेधो यज्ञानां नगानां हिमवान्यथा ।। <br>
व्रतानां च यथा सत्यं दानानामभयं यथा ।। 4.1.27.७० ।। <br>
प्राणायामश्च तपसां मंत्राणां प्रणवो यथा ।। <br>
धर्माणामप्यहिंसा च काम्यानां श्रीर्यथा वरा ।। ७१ ।। <br>
यथात्मविद्या विद्यानां स्त्रीणां गौरी यथोत्तमा ।। <br>
सर्वर्दवेगणानां च यथा त्वं पुरुषोत्तम ।।। ७२ ।। <br>
सर्वषामेव पात्राणां शिवभक्तो यथा वरः ।। <br>
तथा सर्वेषु तीर्थेषु गंगातीर्थं विशिष्यते ।। ७३ ।। <br>
हरेयश्चावयोर्भेदं न करोति महामतिः ।। <br>
शिवभक्तः स विज्ञेयो महापाशुपतश्च सः ।। ७४ ।। <br>
पापपांसुमहावात्या पापद्रुमकुठारिका ।। <br>
पापेंधनदवाग्निश्च गंगेयं पुण्यवाहिनी ।। ७५ ।। <br>
नानारूपाश्च पितरो गाथा गायंति सर्वदा ।। <br>
अपि कश्चित्कुलेस्माकं गंगास्नायी भविष्यति ।। ७६ ।। <br>
देवर्षीन्परिसंतर्प्य दीनानाथांश्च दुःखितान् ।। <br>
श्रद्धया विधिना स्नात्वा दास्यते सलिलांजलिम् ।। ७७ ।। <br>
अपि नः स कुले भूयाच्छिवे विष्णौ च साम्यदृक् ।। <br>
तदालयकरो भक्त्या तस्य संमार्जनादिकृत् ।। ७८ ।। <br>
अकामो वा सकामो  वा तिर्यग्योनिगतोपि वा ।। <br>
गंगायां यो मृतो मर्त्यो नरकं स न पश्यति ।।७९।। <br>
तीर्थमन्यत्प्रशंसंति गंगातीरे स्थिताश्च ये ।। <br>
गंगां न बहु मन्यंते ते स्युर्निरयगामिनः ।।4.1.27.८०।। <br>
मां च त्वां चैव यो द्वेष्टि गंगां च पुरुषाधमः।। <br>
स्वकीयैः पुरुषैः सार्धं स घोरं नरकं व्रजेत् ।। ८१ ।। <br>
षष्टिर्गणसहस्राणि गंगां रक्षंति सर्वदा ।। <br>
अभक्तानां च पापानां वासे विघ्नं प्रकुर्वते ।। ८२ ।। <br>
कामक्रोधमहामोहलोभादि निशितैः शरैः ।। <br>
घ्नंति तेषां मनस्तत्र स्थितिं चापनयंति च ।। ८३ ।।<br>
गंगां समाश्रयेद्यस्तु स मुनिः स च पंडितः ।। <br>
कृतकृत्यः स विज्ञेयः पुरुषार्थचतुष्टये ।। ८४ ।। <br>
गंगायां च सकृत्स्नातो हयमेधफलं लभेत् ।। <br>
तर्पयंश्च पितॄंस्तत्र तारयेन्नरकार्णवात् ।। ८५ ।। <br>
नैरंतर्येण गंगायां मासं यः स्नाति पुण्यवान् ।। <br>
शक्रलोके स वसति यावच्छक्रः सपूर्वजः ।। ८६ ।। <br>
अब्दं यः स्नाति गंगायां नैरंतर्येण पुण्यभाक् ।। <br>
विष्णोर्लोकं समासाद्य स सुखं संवसेन्नरः ।। ८७ ।। <br>
गंगायां स्नाति यो मर्त्यो यावज्जीवं दिनेदिने ।। <br>
जीवन्मुक्तः स विज्ञेयो देहांते मुक्त एव सः ।। ।।८८ ।। <br>
तिथिनक्षत्रपर्वादि नापेक्ष्यं जाह्नवी जले ।। <br>
स्नानमात्रेण गंगायां संचिताघं विनश्यति ।। ८९ ।। <br>
पंडितोपि स मूर्खः स्याच्छक्तियुक्तोप्यशक्तिकः ।। <br>
यस्तु भागीरथीतीरं सुखसेव्यं न संश्रयेत् ।। 4.1.27.९० ।। <br>
किंवायुपाप्यरोगेण विकासिन्याथ किं श्रिया ।। <br>
किं वा बुद्ध्या विमलया यदि गंगां न सेवते ।। ९१ ।। <br>
यः कारयेदायतनं गंगाप्रतिकृतेर्नरः ।। <br>
भुक्त्वा स भोगान्प्रेत्यापि याति गंगा सलोकताम् ।। ९२।। <br>
शृण्वंति महिमानं ये गंगाया नित्यमादरात् ।। <br>
गंगास्नानफलं तेषां वाचकप्रीणनाद्धनैः ।।९३।। <br>
पितॄनुद्दिश्य यो लिंगं स्नपयेद्गांग वारिणा ।। <br>
तृप्ताः स्युस्तस्य पितरो महानिरयगा अपि ।। ९४ ।। <br>
अष्टकृत्वो मंत्रजप्तैर्वस्त्रपूतैः सुगंधिभिः ।। <br>
प्रोचुर्गांगजलैः स्नानं घृतस्नानाधिकं बुधाः ।। ९५ ।। <br>
अष्टद्रव्यविमिश्रेण गंगातोयेन यः सकृत् ।। <br>
मागधप्रस्थमात्रेण ताम्रपात्रस्थितेन च ।। ९६ ।। <br>
भानवेऽर्घं प्रदद्याच्च स्वकीय पितृभिः सह ।। <br>
सोतितेजो विमानेन सूर्यलोके महीयते ।। ९७ ।। <br>
आपः क्षीरं कुशाग्राणि घृतं मधुगवांदधि ।। <br>
रक्तानि करवीराणि रक्तचंदनमित्यपि ।। ९८ ।। <br>
अष्टांगार्घो यमुद्दिष्टस्त्वतीव रवितोषणः ।। <br>
गांगैर्वार्भिः कोटिगुणो ज्ञेयो विष्णोऽन्यवारितः ।। ९९ ।। <br>
गंगातीरे स्वशक्त्या यः कुर्याद्देवालयं सुधीः ।। <br>
अन्यतीर्थप्रतिष्ठातो भवेत्कोटिगुणं फलं ।। 4.1.27.१०० ।। <br>
अश्वत्थवटचूतादि वृक्षारोपेण यत्फलम् ।। <br>
कूपवापीतडागादि प्रपा सत्रादिभिस्तथा ।। १ ।।<br>
अन्यत्र यद्भवेत्पुण्यं तद्गंगादर्शनाद्भवेत् ।। <br>
पुष्पवाट्यादिभिश्चापि गंगास्पर्शं ततोऽधिकम् ।।२।।<br>
कन्यादानेन यत्पुण्यं यत्पुण्यं गोऽन्नदानतः ।। <br>
तत्पुण्यं स्याच्छतगुणं गंगागंडूषपानतः ।। ३ ।। <br>
चांद्रायणसहस्रेण यत्पुण्यं स्याज्जनार्दन ।। <br>
ततोऽधिकफलं गंगाऽमृतपानादवाप्नुयात् ।। ४ ।। <br>
भक्त्या गंगावगाहस्य किमन्यत्फलमुच्यते ।। <br>
अक्षयः स्वर्गवासोपि निर्वाणमथवा हरे ।। ५ ।। <br>
गंगायाः पादुकायुग्मं नित्यमर्चति यो नरः ।। <br>
आयुः पुण्यं धनं पुत्रान्स्वर्गमोक्षौ च विंदति ।। ६ ।। <br>
नास्ति गंगासमं तीर्थं कलिकल्मषनाशनम् ।। <br>
नास्ति मुक्तिप्रदं क्षेत्रमविमुक्तसमं हरे ।। ७ ।। <br>
गंगास्नानरतं मर्त्यं दृष्ट्वैव यमकिकराः ।। <br>
दिशो दश पलायंते सिंहं दृष्ट्वा यथा मृगाः ।। ८ ।। <br>
गंगाभजनशीलस्य गंगातटनिवासिनः ।। <br>
अर्चां कृत्वा यथान्यायमश्वमेधफलं लभेत् ।। ९ ।। <br>
गोभूहिरण्यदानेन भक्त्या गंगातटे शुभे ।। <br>
नरो न जायते भूयः संसारे दुःखकंटके ।।4.1.27.११० ।। <br>
दीर्घायुष्यं च वासोभिर्ज्ञानं पुस्तकदानतः ।। <br>
अन्नदानेन संपत्तिं कीर्तिं कन्याप्रदानतः ।। ११ ।। <br>
अन्यत्र यत्कृतं कर्म व्रतं दानं जपस्तपः ।। <br>
गंगातटे तु तत्सर्वं हरे कोटिगुणं भवेत् ।। १२ ।। <br>
धेनुं सवत्सा  यो दद्याद् गंगातीरे विधानतः ।। <br>
गोरोमसंख्यया विष्णो युगान्सर्वसमृद्धिमान् ।। १३ ।। <br>
गोलोके मम लोके वा कामधेनुप्रदानतः ।। <br>
भुंजानः सर्वकामांस्तु दिव्यान्नानाविधान्बहून् ।। १४ ।। <br>
देवानामप्यलभ्यांश्च भुक्त्वा तु सह बांधवैः ।। <br>
पितृभिश्च सुहृद्भिश्च सर्वरत्नविभूषितः ।। १५ ।। <br>
जायते सत्कुले पश्चाद्धनधान्यसमाकुले ।। <br>
रत्नकांचनसंपन्ने शीलविद्यासमन्विते ।। १६ ।। <br>
भुक्त्वा स विपुलान्भोगान्पुत्रपौत्रसमन्वितः ।। <br>
पुनर्गंगां समासाद्य काश्यामुत्तरवाहिनीम् ।। १७ ।। <br>
विश्वेश्वरं समाराध्य प्राग्जनुर्वासनावशात् ।। <br>
कालाद्देहांतमासाद्य ब्रह्म संपद्यते ततः ।। १८ ।।<br>
विवर्तनद्वयमपि भूमेर्भागीरथीतटे ।। <br>
नरो ददाति यो भक्त्या तस्य पुण्यफलं शृणु ।। १९ ।। <br>
तद्भूमित्रसरेणूनां संख्यया युगमानया ।। <br>
महेंद्र चंद्रलोकेषु भुक्त्वा भोगान्मनःप्रियान् ।। 4.1.27.१२० ।। <br>
सप्तद्वीपपतिर्भूत्वा महाधर्मपरायणः ।। <br>
नरकस्थान्पितॄन्सर्वान्प्रापयेत्त्रिदिवं हरे ।।२१।। <br>
स्वर्गस्थांश्च पितॄन्सर्वान्मोचयित्वा महाद्युतिः ।। <br>
अंते ज्ञानासिना छित्त्वा ह्यविद्यां पांचभौतिकीम् ।। २२ ।। <br>
परवैंराग्यमापन्नो युंजानो योगमुत्तमम् ।। <br>
प्राप्याथवा विमुक्तं च परं ब्रह्माधिगच्छति ।। ।। २३ ।। <br>
सुवर्णमात्रमपि यः सुवर्णं संप्रयच्छति ।। <br>
सुवर्णाय सुवर्णं च हरे भागीरथीतटे ।। २४ ।। <br>
स हेमरत्नखचिते विमाने सर्वगे शुभे ।। <br>
सर्वैश्वर्यसमायुक्तः सर्वलोकेषु पूजितः ।। २५ ।। <br>
ब्रह्मांडांतरसंस्थेषु भुंजन्भोगान्मनोरमान् ।। <br>
सर्वैः संपूजितो विष्णो यावदाभूतसंप्लवम् ।। २०५ ।। <br>
एकराट्च ततो भूत्वा जंबूद्वीपे प्रतापवान् ।। <br>
ततोऽविमुक्तमासाद्य पदं निर्वाणमृच्छति ।। २७ ।। <br>
जन्मर्क्षे तु कृते स्नाने गंगायां भक्तिपूर्वकम् ।। <br>
जन्मप्रभृतिपापौघात्संचितान्मुच्यते क्षणात् ।। २८ ।। <br>
वैशाखे कार्तिके माघे गंगास्नानं सुदुर्लभम् ।। <br>
दर्शे शतगुणं पुण्यं संक्रातौ च सहस्रकम् ।।२९।। <br>
चंद्रसूर्यग्रहे लक्षं व्यतीपातेत्वनंतकम् ।। <br>
अयुतं विषुवे चैव नियुतं त्वयनद्वये ।। 4.1.27.१३० ।। <br>
सोमग्रहः सोमदिने रविवाररवग्रहः ।। <br>
तच्चूडामणिपर्वाख्यं तत्रस्नानमसंख्यकम् ।। ३१ ।। <br>
स्नानं दानं जपो होमो यद्यच्चूडामणौ कृतम् ।। <br>
तदक्षयं सर्वमिह विष्णो भागीरथीतटे ।। ३२ ।। <br>
श्रद्धया भक्तियुक्तस्तु गंगां स्नात्वा विधानतः ।। <br>
ब्रह्महापि विशुद्ध्येत किंपुनस्त्वन्य पातकी ।। ३३ ।। <br>
कृमिकीटपतंगाद्या ये मृता जाह्नवीतटे ।। <br>
कूलात्पतंति ये वृक्षास्तेपि यांति परां गतिम् ।। ३४ ।। <br>
ज्येष्ठे मासि सिते पक्षे दशम्यां हस्तसंयुते ।। <br>
गंगातीरे तु पुरुषो नारी वा भक्तिभावतः ।।. ३५ ।।<br>
निशायां जागरं कुयाद्गंगां दशविधैर्हरे ।। <br>
पुष्पैः सुगंधैर्नैवेद्यैः फलैर्दशदशोन्मितैः ।।३६।। <br>
प्रदीपैर्दशभिर्धूपैर्दशांगैर्गरुडध्वज ।। <br>
पूजयेच्छ्रद्धया धीमान्दशकृत्वो विधानतः ।। ३७ ।। <br>
साज्यांस्तिलान्क्षिपेत्तोये गंगायाः प्रसृतीर्दश ।। <br>
गुडसक्तुमयान्पिंडान्दद्याच्च दशमंत्रतः ।। ३८ ।। <br>
नमः शिवायै प्रथमं नारायण्यै पदं ततः ।। <br>
दशहरायै पदमिति गंगायै मंत्र एष वै ।। ३९ ।। <br>
स्वाहांतः प्रणावादिश्च भवेद्विंशाक्षरो मनुः ।। <br>
पूजादानं जपो होमो ऽनेनैव मनुना स्मृतः ।। 4.1.27.१४० ।। <br>
हेम्ना रूप्येण वा शक्त्या गंगामूर्तिं विधाय च ।। <br>
वस्त्राच्छादितवक्त्रस्य पूर्णकुंभस्य चोपरि ।। ४१ ।। <br>
प्रतिष्ठाप्यार्चयेद्देवीं पंचामृतविशोधिताम् ।। <br>
चतुर्भुजां त्रिनेत्रां च नदीनदनिषेविताम् ।। ४२ ।। <br>
लावण्यामृतनिष्पंद संशीलद्गात्रयष्टिकाम् ।। <br>
पूर्णकुंभसितांभोज वरदाभयसत्कराम् ।। ४३ ।। <br>
ततो ध्यायेत्सुसौम्या च चंद्रायुतसमप्रभाम् ।। <br>
चामरैर्वीज्यमानां च श्वेतच्छत्रोपशोभिताम ।। ४४ ।। <br>
सुधाप्लावितभूपृष्ठां दिव्यगंधानुलेपनाम् ।। <br>
त्रैलौक्यपूजितपदां देवर्षिभिरभिष्टुताम् ।। ४५ ।। <br>
ध्यात्वा समर्च्य मंत्रेण धूपदीपोपहारतः ।। <br>
मां च त्वां च विधिं ब्रध्नं हिमवंतं भगीरथम् ।। ४६ ।। <br>
प्रतिमाग्रे समभ्यर्च्य चंदनाक्षतनिर्मितान् ।।  <br>
दशप्रस्थतिलान्दद्याद्दशविप्रेभ्य आदरात् ।। ४७ ।। <br>
पलं च कुडवः प्रस्थ आढको द्रोण एव च ।। <br>
धान्यमानेन बोद्धव्याः क्रमशोमी चतुर्गुणाः ।। ४८ ।। <br>
मत्स्य कच्छप मंडूक मकरादि जलेचरान् ।। <br>
हंसकारंडव बक चक्रटिट्टिभसारसान् ।। ४९ ।।<br>
यथाशक्ति स्वर्णरूप्य ताम्रपृष्ठविनिर्मितान् ।। <br>
अभ्यर्च्य गंधकुसुमैर्गंगायां प्रक्षिपेद्व्रती ।। 4.1.27.१५० ।। <br>
एवं कृत्वा विधानेन वित्तशाठ्यं विवर्जितः ।। <br>
उपवासी वक्ष्यमाणैर्दशपापैः प्रमुच्यते ।। ५१ ।। <br>
अदत्तानामुपादानं हिंसाचैवाविधानतः ।। <br>
परदारोपसेवा च कायिकं त्रिविधं स्मृतम् ।। ५२ ।। <br>
पारुष्यमनृतं चैव पैशुन्यं चैव सर्वशः ।। <br>
असंबद्ध प्रलापश्च वाङ्मयंस्याच्चतुर्विधम् ।। ५३ ।। <br>
परद्रव्येष्वभिध्यानं मनसानिष्टचिंतनम् ।। <br>
वितथाभिनिवेशश्च मानसं त्रिविधं स्मृतम् ।। ।। ५४ ।। <br>
एतैर्दशविधैः पापैर्दशजन्मसमुद्भवैः ।। <br>
मुच्यते नात्र संदेहः सत्यं सत्यं गदाधर ।। ५५ ।। <br>
उत्तरेन्नरकात्पूर्वान्दशघोराद्दशावरान् ।।<br>
वक्ष्यमाणमिदं  स्तोत्रं गंगाग्रे श्रद्धया जपेत् ।। ५६ ।। <br>
ॐ नमः शिवायै गंगायै  शिवदायै नमोनमः ।। <br>
नमस्ते विष्णुरूपिण्यै ब्रह्ममूर्त्त्यै नमोस्तु ते ।। ५७ ।। <br>
नमस्ते रुद्ररूपिण्यै शांकर्यै ते नमोनमः ।। <br>
सर्वदेवस्वरूपिण्यै नमो भेषजमूर्त्तये ।। ५८ ।। <br>
सर्वस्यसर्वव्याधीनां भिषक्श्रेष्ठ्यै नमोस्तु ते ।। <br>
स्थास्नुजंगमसंभूत विषहंत्र्यै नमोस्तु ते ।। ५९ ।। <br>
संसारविषनाशिन्यै जीवनायै नमोस्तु ते ।। <br>
तापत्रितय संहंत्र्यै प्राणेश्यै ते नमोनमः ।। 4.1.27.१६० ।। <br>
शांति संतानकारिण्यै नमस्ते शुद्धमूर्तये ।। <br>
सर्वसंशुद्धिकारिण्यै नमः पापारिमूर्तये ।।६१।। <br>
भुक्तिमुक्तिप्रदायिन्यै भद्रदायै नमोनमः ।। <br>
भोगोपभोगदायिन्यै भोगवत्यै नमोस्तु ते ।। ६२ ।। <br>
मंदाकिन्यै नमस्तेस्तु स्वर्गदायै नमोनमः ।। <br>
नमस्त्रैलोक्यभूषायै त्रिपथायै नमोनमः ।। ६३ ।।<br>
नमस्त्रिशुक्लसंस्थायै क्षमावत्यै नमोनमः ।। <br>
त्रिहुताशनसंस्थायै तेजोवत्यै नमोनमः ।। ६४ ।। <br>
नंदायै लिंगधारिण्यै सुधाधारात्मने नमः ।। <br>
नमस्ते विश्वमुख्यायै रेवत्यै ते नमोनमः ।। ६५ ।। <br>
बृहत्यै ते नमस्तेस्तु लोकधात्र्यै नमोस्तु ते ।। <br>
नमस्ते विश्वमित्रायै नंदिन्यै ते नमोनमः ।। ६६ ।। <br>
पृथ्व्यै शिवामृतायै च सुवृषायै नमोनमः ।। <br>
परापरशताढ्यायै तारायै ते नमोनमः ।। ६७ ।। <br>
पाशजालनिकृंतिन्यै अभिन्नायै नमोस्तु ते ।। <br>
शांतायै च वरिष्ठायै वरदायै नमोनमः ।।६८।। <br>
उग्रायै सुखजग्ध्यै च संजीविन्यै नमोस्तु ते ।। <br>
ब्रह्मिष्ठायै ब्रह्मदायै दुरितघ्न्यै नमोनमः ।। ६९ ।। <br>
प्रणतार्ति प्रभंजिन्यै जगन्मात्रे नमोस्तुते ।। <br>
सर्वापत्प्रतिपक्षायै मंगलायै नमोनमः ।। 4.1.27.१७० ।। <br>
शरणागतदीनार्त परित्राणपरायणे ।। <br>
सर्वस्यार्ति हरे देवि नारायणि नमोस्तु ते ।। ७१ ।। <br>
निर्लेपायै दुर्गहंत्र्यै दक्षायै ते नमोनमः ।। <br>
परापरपरायै च गंगे निर्वाणदायिनि ।। ७२ ।।<br>
गंगे ममाग्रतो भूया गंगे मे तिष्ठ पृष्ठतः ।। <br>
गंगे मे पार्श्वयोरेधि गंगे त्वय्यस्तु मे स्थितिः ।। ७३ । । <br>
आदौ त्वमंते मध्ये च सर्वं त्वं गां गते शिवे ।। <br>
त्वमेव मूलप्रकृतिस्त्वं पुमान्पर एव हि ।। <br>
गंगे त्वं परमात्मा च शिवस्वतुभ्यं नमः शिवे ।। ७४ ।। <br>
य इदं पठते स्तोत्रं शृणुयाच्छ्रद्धयापि यः ।। <br>
दशधा मुच्यते पापैः कायवाक्चित्तसंभवैः ।। ।। ७५ ।। <br>
रोगस्थो रोगतो मुच्येद्विपद्भ्यश्च विपद्युतः ।। <br>
मुच्यते बंधनाद्बद्धो भीतो भीतः प्रमुच्यते ।। ७६ ।। <br>
सर्वान्कामानवाप्नोति प्रेत्य च त्रिदिवं व्रजेत् ।। <br>
दिव्यं विमानमारुह्य दिव्यस्त्रीपरिवीजितः ।। ७७ ।। <br>
गृहेपि लिखितं यस्य सदा तिष्ठति धारितम ।। <br>
नाग्निचोरभयं तस्य न सर्पादि भयं क्वचित ।। ७८ ।। <br>
ज्येष्ठे मासे सिते पक्षे दशमी हस्तसंयुता ।। <br>
संहरेत्त्रिविधं पापं बुधवारेण संयुता ।। ७९ ।। <br>
तस्यां दशम्यामेतच्च स्तोत्रं गंगाजले स्थितः ।। <br>
यः पठेद्दशकृत्वस्तु दरिद्रो वापि चाक्षमः ।। 4.1.27.१८० । । <br>
सोपि तत्फलमाप्नोति गंगां संपूज्य यत्नतः ।। <br>
पूर्वोक्तेन विधानेन यत्फलं संप्रकीर्तितम ।। ८१ ।। <br>
यथा गौरी तथा गंगा तस्माद्गौर्यास्तु पूजने ।। <br>
यो विधिर्विहितः सम्यक्सोपि गंगाप्रपूजने ।। ८२ ।। <br>
यथाऽहं त्वं तथा विष्णो यथा त्वं तु तथाह्युमा ।। <br>
उमा यथा तथा गंगा चतूरूपं न भिद्यते ।। ८३ ।। <br>
विष्णुरुद्रां तरं चैव श्रीगौर्योरंतरं तथा ।। <br>
गंगागौर्यंतरं चैव यो ब्रूते मूढधीस्तु सः ।। ८४ ।। <br>
इति श्रीस्कांदे महापुराणे एकाशीतिसाहस्र्यां संहितायां चतुर्थे काशीखंडे पूर्वार्द्धे गंगामहिमवर्णनपूर्वक दशहरा स्तोत्रकथनंनाम सप्तविंशतितमोऽध्यायः ।। २७ ।।<br>
<br>
<br>
</span>
