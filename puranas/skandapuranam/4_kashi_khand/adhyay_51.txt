<span style="font-size: 14pt; line-height: 200%">॥ अथ श्रीकाशीखंडोत्तरार्धं प्रारभ्यते ॥<br>
श्रीगणेशाय नमः ॥ <br>
॥ अगस्तिरुवाच ॥ ॥ <br>
पार्वती हृदयानंद सर्वज्ञांगभव प्रभो ॥ <br>
किंचित्प्रष्टुमनाः स्वामिंस्तद्भवान्वक्तुमर्हति ॥ १ ॥ <br>
दक्ष प्रजापतेः पुत्री कश्यपस्य परिग्रहः ॥ <br>
गरुत्मतः प्रसूः साध्वी कुतो दास्यमवाप सा ॥ २ ॥ <br>
॥ स्कंद उवाच ॥ ॥ <br>
हंजिकात्वं यथा प्राप्ता विनता सा तपस्विनी ॥ <br>
तदप्यहं समाख्यामि निशामय महामते ॥ ३ ॥ <br>
कद्रूरजीजनत्पुत्राञ्शतं कश्यपतः पुरा ॥ <br>
उलूकमरुणं तार्क्ष्यमसूत विनता त्रयम् ॥ ४ ॥ <br>
कौशिको राज्यमाप्यापि श्रेष्ठत्वात्पक्षिणां मुने ॥ <br>
निर्गुणत्वाच्च तैः सर्वैः स राज्यादवरोपितः ॥ ५ ॥ <br>
क्रूराक्षोयं दिवांधोयं सदा वक्रनखस्त्वसौ ॥ <br>
अतीवोद्वेगजनकं सर्वेषामस्य भाषणम् ॥ ६ ॥ <br>
इत्थं तस्य गुणग्रामान्विकथ्य बहुशः खगाः ॥ <br>
नाद्यापि वृण्वते राज्ये कमपि स्वैरचारिणः ॥ ७ ॥ <br>
कौशिकेथ तथावृत्ते पुत्रवीक्षणलालसा ॥ <br>
अंडं प्रस्फोटयामास मध्यमं विनता तदा ॥ ८ ॥ <br>
पूर्णे वर्षसहस्रे तु प्रस्फोट्य घटसंभव ॥ <br>
तदभेदितयौत्सुक्यादंडमष्टमके शते ॥ ९ ॥ <br>
तावत्सर्वाणि गात्राणि तस्यातिमहसः शिशोः ॥ <br>
ऊर्वोरुपरिसिद्धानि दंडांतर्निवासिनः ॥ 4.2.51.१० ॥ <br>
अंडान्निर्गतमात्रेण क्रोधारुणमुखश्रिया ॥ <br>
अर्धनिष्पन्नदेहेन शिशुना शापिता प्रसूः ॥ ११ ॥ <br>
जनयित्रि त्वया दृष्ट्वा काद्रवेयान्स्वलीलया ॥ <br>
खेलतो मातुरुत्संगे यदंडं व्याधित द्विधा ॥ १२ ॥ <br>
तदनिष्पन्न सर्वांगः शपामि त्वा विहंगमे ॥ <br>
तेषामेवैधि दासी त्वं सपत्न्यंग भुवामिह ॥ १३ ॥ <br>
वेपमानाथ तच्छापादिदं प्रोवाच पक्षिणी ॥ <br>
अनूरो ब्रूहि मे शापावसानं मातुरंगज ॥ १४ ॥ <br>
॥ अनूरुरुवाच ॥ <br>
अंडं तृतीयं मा भिंधि ह्यनिष्पन्नं ममेव हि ॥ <br>
अस्मिन्नंडे भविष्यो यः स ते दास्यं हरिष्यति ॥ १५ ॥ <br>
इत्युक्त्वा सोरुणोगच्छदुड्डीयानंदकाननम् ॥ <br>
यत्र विश्वेश्वरो दद्यादपि पंगोः शुभां गतिम्॥ १६ ॥<br>
एतत्ते पृच्छतः ख्यातं विनता दास्यकारणम्॥ <br>
मुने प्रसंगतो वच्मि अरुणादित्यसंभवम् ॥ १७ ॥ <br>
अनूरुत्वादनूरुर्योरुणः क्रोधारुणो यतः ॥ <br>
वाराणस्यां तपस्तप्त्वा तेनाराधि दिवाकरः ॥ १८ ॥ <br>
सोपि प्रसन्नो दत्त्वाथ वरांस्तस्मा अनूरवे ॥ <br>
आदित्यस्तस्य नाम्नाभूदरुणादित्य इत्यपि ॥ १९ ॥ <br>
॥ अर्क उवाच ॥ <br>
तिष्ठानूरो मम रथे सदैव विनतात्मज ॥ <br>
जगतां च हितार्थाय ध्वांतं विध्वंसयन्पुरः ॥ 4.2.51.२० ॥ <br>
अत्र त्वत्स्थापितां मूर्तिं ये भजिष्यंति मानवाः ॥ <br>
वाराणस्यां महादेवोत्तरे तेषां कुतो भयम् ॥ २१ ॥ <br>
येर्चयिष्यंति सततमरुणादित्यसंज्ञकम् ॥ <br>
मामत्र तेषां नो दुःखं न दारिद्र्यं न पातकम्॥ २२ ॥ <br>
व्याधिभिर्नाभिभूयंते नो पसर्गैश्च कैश्चन ॥<br>
शोकाग्निना न दह्यंते ह्यरुणादित्यसेवनात् ॥ २३ ॥ <br>
अथ स्यंदनमारोप्य नीतवानरुणं रविः ॥ <br>
अद्यापि स रथे सौरे प्रातरेव समुद्यति ॥ २४ ॥ <br>
यः कुर्यात्प्रातरुत्थाय नमस्कारं दिनेदिने ॥ <br>
अरुणाय ससूर्याय तस्य दुःखभयं कुतः ॥ २५ ॥ <br>
अरुणादित्यमाहात्म्यं यः श्रोष्यति नरोत्तमः ॥ <br>
न तस्य दुष्कृतं किंचिद्भविष्यति कदाचन ॥ २६ ॥ <br>
स्कंद उवाच ॥ <br>
वृद्धादित्यस्य माहात्म्यं शृणु ते कथयाम्यहम्॥ <br>
यस्य श्रवणमात्रेण नरो नो दुष्कृतं भजेत् ॥२७ ॥ <br>
पुरात्र वृद्धहारीतो वाराणस्यां महातपाः ॥ <br>
महातपः समृद्ध्यर्थं समाराधितवान्रविम् ॥ २८ ॥ <br>
मूर्तिं संस्थाप्य शुभदां भास्वतः शुभलक्षणाम् ॥ <br>
दक्षिणेन विशालाक्ष्या दृढभक्तिसमन्वितः ॥ २९ ॥ <br>
तुष्टस्तस्मै वरं प्रादाद्ब्रध्नो वृद्धतपस्विने ॥ <br>
अलं विलंब्य याचस्व कस्ते देयो वरो मया ॥ 4.2.51.३० ॥ <br>
सोथ प्रसन्नाद्द्युमणेरवृणीत वरं मुनिः ॥ <br>
यदि प्रसन्नो भगवान्युवत्वं देहि मे पुनः॥ ३१ ॥ <br>
तपःकरण सामर्थ्यं स्थविरस्य न मे यतः ॥<br>
पुनस्तारुण्यमाप्तोहं चरिष्याम्युत्तमं तपः ॥३२॥ <br>
तप एव परो धर्मस्तप एव परं वसु ॥ <br>
तप एव परः कामो निर्वाणं तप एव हि ॥ ३३ ॥ <br>
ऋतेन तपसः क्वापि लभ्या ऐश्वर्यसंपदः ॥ <br>
पदं ध्रुवादिभिः प्रापि केवलं तपसो बलात् ॥ ३४ ॥ <br>
ततस्तपश्चरिष्यामि लोकद्वयमहत्त्वदम् ॥ <br>
प्राप्य त्वद्वरदानेन यौवनं सर्वसंमतम् ॥ ३८३ ॥ <br>
धिग्जरांप्राणिनामत्र यया सर्वो विरज्यति ॥ <br>
जरातुरेंद्रियग्रामे स्त्रियोपि नयतः स्वसात् ॥ ३६ ॥<br>
वरं मरणमेवास्तु मा जरास्त्वतिशोच्यकृत् ॥ <br>
क्षणं दुःखं च मरणं जरा दुःखं क्षणेक्षणे ॥३७॥ <br>
कांक्षंति दीर्घतपसे चिरमायुर्जितेंद्रियाः ॥ <br>
धनं दानाय पुत्राय कलत्रं मुक्तये धियम्॥ ३८ ॥ <br>
वृद्धस्यवार्धकं ब्रध्नस्तत्क्षणादपहृत्य वै ॥ <br>
ददौ च चारुता हेतुं तारुण्यं पुण्यसाधनम् ॥३९॥ <br>
एवं स वृद्धहारीतो वाराणस्यां महामुनिः ॥ <br>
संप्राप्य यौवनं ब्रध्नात्तप उग्रं चचार ह ॥4.2.51.४०॥ <br>
वृद्धेनाराधितो यस्माद्धारीतेन तपस्विना ॥ <br>
आदित्यो वार्धकहरो वृद्धादित्यस्ततः स्मृतः ॥ ४१ ॥ <br>
वृद्धादित्यं समाराध्य वाराणस्यां घटोद्भव ॥ <br>
जरा दुर्गति रोगघ्नं बहवः सिद्धिमागताः ॥ ४२ ॥ <br>
वृद्धादित्यं नमस्कृत्य वाराणस्या रवौ नरः ॥ <br>
लभेदभीप्सितां सिद्धिं न क्वचिद्दुर्गतिं लभेत् ॥ ४३ ॥ <br>
॥ स्कंद उवाच ॥ ॥ <br>
अतः परं शृणु मुने केशवादित्यमुत्तमम् ॥ <br>
यथा तु केशवं प्राप्य सविता ज्ञानमाप्तवान् ॥ ४४ ॥ <br>
व्योम्नि संचरमाणेन सप्ताश्वेनादिकेशवः ॥ <br>
एकदा दर्शिभावेन पूजयँल्लिंगमैश्वरम् ॥ ४५ ॥ <br>
कौतुकादिव उत्तीर्य हरे रविरुपाविशत् ॥ <br>
निःशब्दो निश्चलः स्वस्थो महाश्चर्यसमन्वितः ॥ ४६ ॥ <br>
प्रतीक्षमाणोवसरं किंचित्प्रष्टुमना हरिम् ॥ <br>
हरिं विसर्जितार्चं च प्रणनाम कृतांजलिः ॥ ४७ ॥ <br>
स्वागतं ते हरिः प्राह बहुमानपुरःसरम् ॥ <br>
स्वाभ्याशं आसयामास भास्वंतं नतकंधरम्॥ ४८॥ <br>
अथावसरमालोक्य लोकचक्षुरधोक्षजम् ॥ <br>
नत्वा विज्ञापयामास कृतानुज्ञोऽसुरारिणा ॥ ४९ ॥ <br>
॥ रविरुवाच ॥ ॥ <br>
अंतरात्मासि जगतां विश्वंभर जगत्पते ॥ <br>
तवापि पूज्यः कोप्यस्ति जगत्पूज्यात्र माधव ॥ 4.2.51.५० ॥ <br>
त्वत्तश्चाविर्भवेदेतत्त्वयि सर्वं प्रलीयते ॥ <br>
त्वमेव पाता सर्वस्य जगतो जगतांनिधे ॥ ५१ ॥ <br>
इत्याश्चर्यं समालोक्य प्राप्तोस्म्यत्र तवांतिकम् ॥ <br>
किमिदं पूज्यते नाथ भवता भवतापहृत् ॥ ५२ ॥ <br>
इति श्रुत्वा हृषीकेशः सहस्रांशोरुदीरितम् ॥ <br>
उच्चैर्माशंस सप्ताश्वं वारयन्करसंज्ञया ॥ ५३ ॥ <br>
॥ श्रीविष्णुरुवाच ॥ ॥ <br>
देवदेवो महादेवो नीलकंठ उमापतिः ॥ <br>
एक एव हि पूज्योत्र सर्वकारणकारणम् ॥ ५४ ॥ <br>
अत्र त्रिलोचनादन्यं समर्चयतियोल्पधीः ॥ <br>
सलोचनोपि विज्ञेयो लोचनाभ्यां विवर्जितः ॥५५॥ <br>
एको मृत्युंजयः पूज्यो जन्ममृत्युजराहरः ॥ <br>
मृत्युंजयं किलाभ्यर्च्य श्वेतो मृत्युंजयोभवत् ॥ ५६ ॥ <br>
कालकालं समाराध्य भृंगी कालं जिगायवै ॥ <br>
शैलादिमपि तत्याज मृत्युर्मृत्युंजयार्चकम् ॥५७॥ <br>
विजिग्ये त्रिपुरं यस्तु हेलयैकेषु मोक्षणात् ॥ <br>
तं समभ्यर्च्य भूतेशं को न पूज्यतमो भवेत् ॥५८॥<br>
त्रिजगज्जयिनो हेतोस्त्र्यक्षस्याराधनं परम् ॥ <br>
को नाराधयति ब्रध्नसारस्य स्मरविद्विषः ॥ ५९ ॥ <br>
यस्याक्षिपक्ष्मसंकोचाज्जगत्संकोचमेत्यदः ॥ <br>
विकस्वरं विकासाच्च कस्य पूज्यतमो न सः ॥ 4.2.51.६० ॥ <br>
शंभोर्लिंगं समभ्यर्च्य पुरुषार्थचतुष्टयम् ॥ <br>
प्राप्नोत्यत्र पुमान्सद्यो नात्र कार्या विचारणा ॥ ६१ ॥ <br>
समर्च्य शांभवं लिंगमपिजन्मशतार्जितम् ॥ <br>
पापपुंजं जहात्येव पुमानत्र क्षणाद्ध्रुवम् ॥ ६२ ॥ <br>
किंकिं न संभवेदत्र शिवलिंगसमर्चनात् ॥ <br>
पुत्राः कलत्र क्षेत्राणि स्वर्गो मोक्षोप्यसंशयम् ॥ ६३ ॥ <br>
त्रैलोक्यैश्वर्यसंपत्तिर्मया प्राप्ता सहस्रगो ॥ <br>
शिवलिंगार्चनादेकात्सत्यंसत्यं पुनःपुनः ॥ ६४ ॥ <br>
अयमेव परोयोगस्त्विदमेव परं तपः ॥ <br>
इदमेव परं ज्ञानं स्थाणुलिंगं यदर्च्यते ॥ ६५॥ <br>
यैर्लिंगं सकृदप्यत्र पूजितं पार्वतीपतेः ॥ <br>
कुतो दुःखभयं तेषां संसारे दुःखभाजने ॥ ६६ ॥ <br>
सर्वं परित्यज्य रवे यो लिंगं शरणं गतः ॥ <br>
न तं पापानि बाधंते महांत्यपि दिवाकर ॥ ६७ ॥ <br>
लिंगार्चने भवेद्वृद्धिस्तेषामेवात्र भास्कर ॥ <br>
येषां पुनर्भवच्छेदं चिकीर्षति महेश्वरः ॥६८॥ <br>
न लिंगाराधनात्पुण्यं त्रिषुलोकेषु चापरम् ॥ <br>
सर्वतीर्थाभिषेकः स्याल्लिंगस्नानांबु सेवनात् ॥ ६९ ॥ <br>
तस्माल्लिंगं त्वमप्यर्क समर्चय महेशितुः ॥ <br>
संप्राप्तं परमां लक्ष्मीं महातेजोभि जृंभणीम् ॥ 4.2.51.७० ॥ <br>
इति श्रुत्वा हरेर्वाक्यं तदारभ्य सहस्रगुः ॥ <br>
विधाय स्फाटिकं लिंगं मुनेद्यापि समर्चयेत् ॥ ७१ ॥ <br>
गुरुत्वेन तदाकल्य विवस्वानादिकेशवम् ॥ <br>
तत्रोपतिष्ठतेद्यापि उत्तरेणादिकेशवात् ॥ ७२ ॥ <br>
अतः स केशवादित्यः काश्यां भक्ततमोनुदः ॥ <br>
समर्चितः सदा देयान्मनसो वांछितं फलम् ॥ ७३ ॥ <br>
केशवादित्यमाराध्य वाराणस्यां नरोत्तमः ॥ <br>
परमं ज्ञानमाप्नोति येन निर्वाणभाग्भवेत् ॥ ७४ ॥ <br>
तत्र पादोदके तीर्थेकृतसर्वोदकक्रियः ॥ <br>
विलोक्य केशवादित्यं मुच्यते जन्मपातकैः ॥ ७५ ॥ <br>
अगस्ते रथसप्तम्यां रविवारो यदाप्यते ॥ <br>
तदा पादोदके तीर्थे आदिकेशव सन्निधौ ॥७६॥ <br>
स्नात्वोषसि नरो मौनी केशवादित्यपूजनात् ॥ <br>
सप्तजन्मार्जितात्पापान्मुक्तो भवति तत्क्षणात् ॥ ७७॥<br>
यद्यज्जन्मकृतं पापं मया सप्तसु जन्मसु ॥ <br>
तन्मे रोगं च शोकं च माकरी हंतु सप्तमी ॥ ७८ ॥<br>
एतज्जन्मकृतं पापं यच्च जन्मांतरार्जितम् ॥ <br>
मनोवाक्कायजं यच्च ज्ञाताज्ञाते च ये पुनः ॥ ७९ ॥ <br>
इति सप्तविधं पापं स्नानान्मे सप्तसप्तिके ॥ <br>
सप्तव्याधिसमायुक्तं हर माकरि सप्तमि ॥ 4.2.51.८० ॥ <br>
एतन्मंत्रत्रयं जप्त्वा स्नात्वा पादोदके नरः ॥ <br>
केशवादित्यमालोक्य क्षणान्निष्कलुषो भवेत् ॥ ८१ ॥ <br>
केशवादित्यमाहात्म्यं शृण्वञ्श्रद्धासमन्वितः ॥ <br>
नरो न लिप्यते पापैः शिवभक्तिं च विंदति ॥ ८२ ॥ <br>
॥ स्कंद उवाच ॥ ॥ <br>
अतः परं शृणु मुने विमलादित्यमुत्तमम् ॥ <br>
हरिकेशवने रम्ये वाराणस्यां व्यवस्थितम्॥ ८३ ॥ <br>
उच्चदेशेभवत्पूर्वं विमलो नाम बाहुजः ॥ <br>
स प्राक्तनात्कर्मयोगाद्विमले पथ्यपि स्थितः ॥ ८४ ॥ <br>
कुष्ठरोगमवाप्योच्चैस्त्यक्त्वा दारान्गृहं वसु ॥ <br>
वाराणसीं समासाद्य ब्रध्नमाराधयत्सुधीः ॥ ८५ ॥ <br>
करवीरैर्जपाभिश्च गंधकैः किंशुकैः शुभैः ॥ <br>
रक्तोत्पलैरशोकैश्च स समानर्च भास्करम् ॥ ८६ ॥ <br>
विचित्ररचनैर्माल्यैः पाटलाचंपकोद्भवैः ॥ <br>
कुंकुमागुरुकर्पूरमिश्रितैः शोणचंदनैः ॥ ८७ ॥ <br>
देवमोहनधूपैश्च बह्वामोदततांबरैः ॥ <br>
कर्पूरवर्तिदीपैश्च नैवेद्यैर्घृतपायसैः ॥ ८८ ॥ <br>
अर्घदानैश्च विधिवत्सौरेः स्तोत्रजपैरपि ॥ <br>
एवं समाराधयतस्तस्यार्को वरदोभवत् ॥ ८९ ॥ <br>
उवाच च वरं ब्रूहि विमलामलचेष्टित ॥ <br>
कुष्ठश्च ते प्रयात्वेष प्रार्थयान्यं वरं पुनः ॥ 4.2.51.९० ॥ <br>
आकर्ण्य विमलश्चेत्थमालापं रश्मिमालिनः ॥ <br>
प्रणतो दंडवद्भूमौ संप्रहष्टतनूरुहः । ९१ ॥ <br>
शनैर्विज्ञापयांचक्र एकचक्ररथं रविम् ॥ <br>
जगच्चक्षुरमेयात्मन्महाध्वांतविधूनन ॥ ९२ ॥ <br>
यदि प्रसन्नो भगवन्यदि देयो वरो मम ॥ <br>
तदा त्वद्भक्तिनिष्ठा ये कुष्ठं मास्तु तदन्वये ॥ ९३ ॥ <br>
अन्येपि रोगा मा संतु मास्तु तेषां दरिद्रता ॥ <br>
मास्तु कश्चन संतापस्त्वद्भक्तानां सहस्रगो ॥ ९४ ॥<br>
। श्रीसूर्य उवाच ॥ ॥ <br>
तथास्त्विति महाप्राज्ञ शृण्वन्यं वरमुत्तमम् ॥ <br>
त्वयेयं पूजिता मूर्तिरेवं काश्यां महामते ॥ ९५ ॥ <br>
अस्याः सान्निध्यमत्राहं न त्यक्ष्यामि कदाचन ॥ <br>
प्रथिता तव नाम्ना च प्रतिमैषा भविष्यति ॥९६॥ <br>
विमलादित्य इत्याख्या भक्तानां वरदा सदा ॥ <br>
सर्वव्याधि निहंत्री च सर्वपापक्षयंकरी ॥९७॥ <br>
इति दत्त्वा वरान्सूर्यस्तत्रैवांतरधीयत ॥ <br>
विमलो निर्मलतनुः सोपि स्वभवनं ययौ ॥ ९८ ॥ <br>
इत्थं स विमलादित्यो वाराणस्यां शुभप्रदः ॥ <br>
तस्य दर्शनमात्रेण कुष्ठरोगः प्रणश्यति ॥९९॥ <br>
यश्चैतां विमलादित्यकथां वै शृणुयान्नरः ॥ <br>
प्राप्नोति निर्मलां शुद्धिं त्यज्यते च मनोमलैः ॥4.2.51.१००॥ <br>
॥ स्कंद उवाच ॥ ॥ <br>
गंगादित्योस्ति तत्रान्यो विश्वेशाद्दक्षिणेन वै ॥ <br>
तस्य दर्शनमात्रेण नरः शुद्धिमियादिह ॥ १ ॥ <br>
यदा गंगा समायाता भगीरथपुरस्कृता ॥ <br>
तदा गंगां परिष्टोतुं रविस्तत्रैव संस्थितः ॥ २ ॥ <br>
अद्याप्यहर्निशं गंगां संमुखीकृत्य भास्करः ॥ <br>
परिष्टौति प्रसन्नात्मा गंगाभक्तवरप्रदः ॥ ३ ॥ <br>
गंगादित्यं समाराध्य वाराणस्यां नरोत्तमः ॥ <br>
दुर्गतिं जातु न क्वापि लभते न च रोगभाक् ॥ ४ <br>
॥ स्कंद उवाच ॥ <br>
अन्यच्छृणु महाभाग यमादित्यस्य संभवम्॥ <br>
यच्छ्रुत्वापि नरो जातु यमलोकं न पश्यति ॥ ५ ॥ <br>
यमेशात्पश्चिमे भागे वीरेशात्पूर्वतो मुने ॥ <br>
यमादित्यं नरो दृष्ट्वा यमलोकं न पश्यति ॥ ६ ॥ <br>
यमतीर्थे नरः स्नात्वा भूतायां भौमवासरे ॥ <br>
यमेश्वरं विलोक्याशु सर्वैः पापैः प्रमुच्यते ॥ ७ ॥ <br>
यमतीर्थे यमः पूर्वं तप्त्वा सुविमलं तपः ॥ <br>
यमेशं च यमादित्यं प्रत्यष्ठाद्भक्तसिद्धिदम् ॥ ८ ॥ <br>
यमेन स्थापितो यस्मादादित्यस्तत्र कुंभज ॥ <br>
अतः स हि यमादित्यो यामीं हरति यातनाम् ॥ ९ ॥ <br>
यमेशं च यमादित्यं यमेन स्थापितं नमन् ॥ <br>
यमतीर्थे कृतस्नानो यमलोकं न पश्यति ॥ 4.2.51.११० ॥ <br>
यमतीर्थे चतुर्दश्यां भरण्यां भौमवासरे ॥ <br>
तर्पणं पिंडदानं च कृत्वा पित्रनृणी भवेत् ॥ ११ ॥ <br>
अभिलष्यंति सततं पितरो नरकौकसः ॥ <br>
भौमै भरण्यां भूतायां यदि योगोयमुत्तमम् ॥ १२ ॥<br>
काश्यां कश्चिद्यमे तीर्थे कृत्वा स्नानं महामतिः ॥ <br>
अपि यस्तर्पणंकुर्यात्सतिलं नो विमुक्तये ॥ १३ ॥ <br>
किं गया गमनैः पुंसां किं श्राद्धैर्भूरिदक्षिणैः ॥ <br>
यदि काश्यां यमे तीर्थे योगेस्मिञ्श्राद्धमाप्यते॥ १४ ॥ <br>
श्राद्धं कृत्वा यमे तीर्थे पूजयित्वा यमेश्वरम् ॥ <br>
यमादित्यं नमस्कृत्य पितॄणामनृणो भवेत् ॥१५॥ <br>
॥ स्कंद उवाच ॥ ॥ <br>
इति ते द्वादशादित्याः कथिता पापनाशनाः ॥ <br>
यत्संभवं समाकर्ण्य नरो न निरयी भवेत्॥ १६ ॥ <br>
अन्येपि संति घटज रविभक्तैरनेकशः ॥ <br>
काश्यां संस्थापिताः सूर्या गुह्यकार्कादयः किल ॥ १७ ॥ <br>
श्रुत्वाध्यायानिमान्पुण्यान्द्वादशादित्यसूचकान् ॥ <br>
श्रावयित्वापि नो मर्त्यो दुर्गतिं याति कुत्रचित् ॥ ११८ ॥ <br>
इति  श्रीस्कांदे महापुराण एकाशीतिसाहस्र्यां संहितायामुत्तरार्द्धे चतुथें काशीखण्डे  अरुणवृद्धकेशवविमलगंगायमादित्यवर्णनंनामैकपंचाशत्तमोऽध्यायः ॥ ॥ ५१ ॥ <br>
<br>
</span>
