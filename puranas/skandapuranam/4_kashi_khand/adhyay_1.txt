<span style="font-size: 14pt; line-height: 200%">श्रीगणेशाय नमः ।। ।। <br>
तं मन्महे महेशानं महेशानप्रियार्भकम् ।। <br>
गणेशानं करिगणेशानाननमनामयम् ।। १ ।।<br>
भूमिष्ठापि न यात्रभूस्त्रिदिवतोप्युच्चैरधःस्थापि या या बद्धा भुवि मुक्तिदास्युरमृतं यस्यां मृता जंतवः ।। <br>
या नित्यं त्रिजगत्पवित्रतटिनी तीरे सुरैः सेव्यते सा काशी त्रिपुरारिराजनगरी पायादपायाज्जगत् ।। २ ।।<br>
नमस्तस्मै महेशाय यस्य संध्यात्त्रयच्छलात् ।।<br>
यातायातं प्रकुर्वंति त्रिजगत्पतयोऽनिशम् ।। ३ ।। <br>
अष्टादशपुराणानां कर्त्ता सत्यवतीसुतः ।। <br>
सूताग्रे कथयामास कथां पापापनोदिनीम् ।। ४ ।।<br>
श्रीव्यास उवाच ।। ।। <br>
कदाचिन्नारदः श्रीमान्स्नात्वा श्रीनर्मदांभसि ।। <br>
श्रीमदोंकारमभ्यर्च्य सर्वदं सर्वदेहिनाम् ।। ५ ।। <br>
व्रजन्विलोकयांचक्रे पुरोविंध्यं धराधरम् ।। <br>
संसारतापसंहारि रेवावारिपरिष्कृतम् ।। ६ ।। <br>
द्वैरूप्येणापि कुर्वंतं स्थावरेण चरेण च ।। <br>
साभिख्येन यथार्थाख्यामुच्चैर्वसु मतीमिमाम् ।। ७ ।। <br>
रसालयं रसालैस्तैरशोकैः शोकहारिणाम् ।। <br>
तालैस्तमालेर्हिंतालैः सालैः सर्वत्रशालितम् ।। ८।।<br>
खपुरैः खपुराकारं श्रीफलं श्रीफलैः किल ।। <br>
गुरुश्रियंत्वगुरुभिः कपिपिंगं कपित्थकैः ।। ९ ।। <br>
वनश्रियः कुचाकारैर्लकुचैश्च मनोहरम् ।। <br>
सुधाफलसमारंभि रंभाभिः परिभासितम् ।।4.1.1.१०।। <br>
सुरंगैश्चापि नारंगैरंगमंडपवच्छियः ।। <br>
वानीरैश्चापि जंबीरैर्बीजपूरैः प्रपूरितम् ।। ११ ।। <br>
अनिलालोल कंकोल वल्लीहल्ली सकायितम् ।। <br>
लवलीलवलीलाभिर्लास्यलीलालयं किल ।। १२ ।।<br>
मंदांदोलितकर्पूर कदलीदल संज्ञया ।। <br>
विश्रमाय श्रमापन्नानाहूयंतमिवाध्वगान् ।। १३ ।। <br>
पुन्नागमिव पुन्नागपल्लवैःकरपल्लवैः ।। <br>
कलयंतमिवाऽलोलैर्मल्लिकास्तबकस्तनम् ।। १४ ।। <br>
विदीर्णदाडिमैः स्वांतं दर्शयंतं तु रागवत् ।। <br>
माधवीं धवरूपेण श्लिष्यंतमिव कानने ।। १५ ।। <br>
उदुंबरैरंबरगैरनंतफलमालितैः ।। <br>
ब्रह्मांडकोटीर्बिभ्रंतमनंतमिव सर्वतः ।। १६ ।।<br>
पनसैर्वनासाभैः शुकनासैः पलाशकैः।। <br>
पलाशनाद्विरहिणां पत्रत्यक्तैरिवावृतम्।।१७।। <br>
कदंबवादिनो नीपान्दृष्ट्वा कंटकितैरिव।।<br>
समंततो भ्राजमानं कदंबककदंबकैः ।। १८ ।। <br>
नमेरुभिश्च मेरूच्चशिखरैरिव राजितम् ।। <br>
राजादनैश्च मदनैः सदनैरिव कामिनाम् ।। १९ ।। <br>
तटेतटेपटुवटैरुच्चैःपटकुटी वृतम् ।। <br>
कुटजस्तबकैर्भांतमधिष्ठितबकैरिव ।। 4.1.1.२० ।। <br>
करमर्दैः करीरैश्च करजैश्चकरंबकैः ।। <br>
सहस्रकरवद्भांतमर्थिप्रत्युद्गतैः करैः ।। २१ ।।<br>
नीराजितमिवोद्दीपैराजचंपककोरकैः ।। <br>
सपुष्पशाल्मलीभिश्च जितपद्माकरश्रियम् ।। २२ ।। <br>
क्वचिच्चलदलैरुच्चैः क्वचित्कांचनकेतकैः ।। <br>
कृतमालैर्न क्तमालैः शोभमानं क्वचित्क्वचित् ।। २३ ।। <br>
कर्कंधु बंधुजीवैश्च पुत्रजीवैर्विराजितम् ।। <br>
सतिंदुकेंगुदीभिश्च करुणैःकरुणालयम् ।। २४&nbsp;!। <br>
गलन्मधू ककुसुमैर्धरारूपधरंहरम् ।। <br>
स्वहस्तमुक्तमुक्ताभिरर्चयंतमिवानिशम् ।। २५ ।। <br>
सर्जार्जुनांजनैर्बीजैर्व्यजनैर्वीज्यमानवत् ।। <br>
नारिकेलैः सखर्जूरैर्धृतच्छत्रमिवांबरे ।। २६ ।।<br>
अमंदैः पिचुमंदैश्च मंदारैः कोविदारकैः ।। <br>
पाटलातिंतिणीघोंटाशाखोटैः करहाटकैः ।। २७ ।। <br>
उद्दंडैश्चापि शेहुंडैरेरंडैर्गुडपुष्पकैः ।। <br>
बकुलैस्तिलकैश्चैव तिलकांकितमस्तकम् ।। २८ ।। <br>
अक्षैः प्लक्षैः शल्लकीभिर्देवदारुहरिद्रुमैः ।। <br>
सदाफलसदापुष्प वृक्षवल्लीविराजितम् ।। २९ ।। <br>
एलालवंग मरिचकुलुं जनवनावृतम् ।। <br>
जंब्वाम्रातकभल्लातशेलुश्रीपर्णिवर्णितम् ।। 4.1.1.३० ।।<br>
शाकशंखवनैरम्यं चदनैरक्तचंदनैः ।। <br>
हरीतकीकर्णिकार धात्रीवनविभूषणम् ।। ३१ ।। <br>
द्राक्षावल्लीनागवल्लीकणावल्लीशतावृतम् ।। <br>
मल्लिकायूथिकाकुंदम दयंती सुगंधिनम् ।।३२।। <br>
भ्रमद्भ्रमरमालाभिर्मालतीभिरलंकृतम् ।। <br>
अलिच्छलागतंकृष्णं गोपीरंतुमनेकशः ।।३३।। <br>
नानामृगगणाकीर्णं नानापक्षिविनादितम् ।। <br>
नानासरित्सरः स्रोतः पल्वलैः परितो वृतम् ।।३४।। <br>
तुच्छश्रियः स्वर्गभूमीः परिहायागतैरिव ।। <br>
नानासुरनिकायैश्च विष्वग्भोगेच्छयोषितम् ।।३५।।<br>
उत्सृजंतमिवार्घ्यं वै पत्रपुष्पैरितस्ततः ।। <br>
केकिकेकारवैर्दूरात्कुर्वंतं स्वागतं किल ।। ३६ ।। <br>
अथ सूर्यशताभासं नभसि द्योतितांबरम् ।। <br>
नारदं दृष्टवाञ्छैलो दूरात्प्रत्युज्जगाम तम् ।। ३७ ।। <br>
ब्रह्मसूनुवपुस्तेजो दूरीकृतदरीतमाः ।। <br>
तमागच्छंतमालोक्य मानसं तम उज्जहौ ।। ३८ ।। <br>
ब्रह्मतेजःसमुद्भूत साध्वसः साधुस त्क्रियः ।। <br>
कठिनोपि परित्यज्य धत्ते मृदुलतां किल ।। ३९ ।। <br>
दृष्ट्वा मृदुलतां तस्य द्वैरूप्येपि स नारदः ।। <br>
मुमुदे सुतरां संतः प्रश्रयग्राह्यमानसाः ।। 4.1.1.४० ।। <br>
गृहानायांतमालोक्य गुरुंवाऽगुरुमेव वा ।। <br>
योऽगुरुर्नम्रतां धत्ते स गुरुर्न गुरुर्गुरुः ।। ४१ ।। <br>
तं प्रत्युच्चैः शिराःसोपि विनम्रतरकंधरः ।। <br>
शैलस्त्विलामिलन्मौलिः प्रणनाम महामुनिम्।।४२।। <br>
तमुत्थाप्य कराग्राभ्यामाशीर्भिरभिनंद्य च ।।<br>
तदुद्दिष्टासनं भेजे मनसोपि समुच्छ्रितम् ।।४३।। <br>
स दध्नामधुनाज्येन नीरार्द्राक्षतदूर्व या ।। <br>
तिलैः कुशैः प्रसूनैस्तमष्टांगार्घ्यैरपूजयत् ।। ४४ ।। <br>
गृहीतार्घ्यंकिल श्रांतं पादसंवाहनादिभिः ।। <br>
गतश्रममथालोक्य बभाषे ऽवनतो गिरिः ।। ४५ ।।<br>
अद्य सद्यः परिहृतं त्वदंघ्रिरजसारजः ।। <br>
त्वदंगसंगिमहसा सहसाऽप्यांतरंतमः ।। ४६ ।। <br>
सफलर्धिरहं चाद्य सुदिवाद्यच मे मुने ।। <br>
प्राक्कृतैः सुकृतैरद्य फलितं मे चिरार्जितैः ।। ४७ ।। <br>
धराधरत्वं कुलिषुमान्यं मेऽद्य भविष्यति ।। <br>
इति श्रुत्वा तदा किंचिदुच्छुस्य स्थितवान्मुनिः ।। ४८ ।। <br>
पुनरूचे कुलिवरः संभ्रमाप न्नमानसः ।। <br>
उच्छ्वासकारणं ब्रह्मन्ब्रूहि सर्वार्थकोविद ।। ४९ ।। <br>
अदृष्टं तव नोदृष्टं यदिष्टंविष्टपत्रये ।। <br>
अनुक्रोशोत्र मयिचेदुच्यतां प्रणतोस्म्यहम् ।। 4.1.1.५० ।। <br>
त्वदागमनजानन्दसंदोहैर्मे दुरारवः ।। <br>
अलं न वक्तुमसकृत्तथाप्येकं वदाम्यहम् ।। ५१ ।। <br>
धराधरणसामर्थ्यं मेर्वादौ पूर्वपूरुषैः ।। <br>
वर्ण्यते समुदायात्तदहमेको दधे धराम् ।। ५२ ।। <br>
गौरीगुरुत्वाद्धिमवानादिपत्याच्च भूभृताम् ।। <br>
संबंधित्वात्पशुपतेः स एको मान्यभृत्सताम्।। ५३ ।। <br>
नमेरुः स्वर्णपूर्णत्वाद्रत्नसानुतयाथवा ।। <br>
सुरसद्मतयावापि क्वापि मान्यो मतो मम ।। ५४ ।। <br>
परं शतं न किंशैला इलाकलनकेलयः ।। <br>
इह संति सतां मान्या मान्यास्ते तु स्वभूमिषु ।। ।।५५ ।। <br>
मन्देहदेहसंदेहादुदयैकदयाश्रितः ।। <br>
निषधो नौषधिधरोऽप्यस्तोप्यस्तमितप्रभः ।। ५६ ।।<br>
नीलश्च नीलीनिलयो मन्दरो मन्दलोचनः ।। <br>
सर्पालयः समलयो रायं नावैति रैवतः ।। ५७ ।। <br>
हेमकूटत्रिकूटाद्याः कूटोत्तरपदास्तुते ।। <br>
किष्किंधक्रौंचसह्याद्या भारसह्या न ते भुवः ।। ५८ ।। <br>
इति विंध्यवचः श्रुत्वा नारदोऽचिन्तयद्धृदि ।। <br>
अखर्वगर्वसंसर्गो न महत्त्वाय कल्पते ।। ५९ ।। <br>
श्रीशैलमुख्याः किंशैलानेह संत्यमलश्रियः ।। <br>
येषां शिखरमात्रादि दर्शनं मुक्तये सताम् ।। 4.1.1.६० ।। <br>
अद्यास्य बलमालोक्यमिति ध्यात्वाब्रवीन्मुनिः ।। <br>
सत्यमुक्तं हि भवता गि रिसारंविवृण्वता ।। ६१ ।। <br>
परं शैलेषु शैलेंद्रो मेरुस्त्वामवमन्यते ।। <br>
मया निःश्वसितं चैतत्त्वयि चापि निवेदितम् ।। ६२ ।। <br>
अथवा मद्विधानां हि केयं चिंता महात्मनाम् ।। <br>
स्वस्त्यस्तु तुभ्यमित्युक्त्वा ययौ स व्योमवर्त्मनि ।। ६३ ।। <br>
गते मुनौ निनिंदस्वमतीवोद्विग्नमानसः ।। <br>
चिन्तामवाप महतीं विंध्यो र्वंध्यमनोरथः ।। ६४ ।। <br>
विंध्य उवाच ।। ।। <br>
धिग्जीवितंशास्त्रकलोज्झितस्य धिग्जीवितं चोद्यमवर्जितस्य ।। <br>
धिग्जीवितं ज्ञातिपराजितस्य धिग्जीवितं व्यथर्मनोरथस्य ।। ६५ ।। <br>
कथं भुनक्ति स दिवा कथं रात्रौ स्वपित्यहो ।। <br>
रहः शर्म कथं तस्य यस्याभिभवनं रिपोः ।। ६६ ।। <br>
अहोदवाग्निदवथुस्तथामां न स बाधते ।। <br>
बाधते तु यथा चित्ते चिन्तासंतापसंततिः ।। ६७ ।। <br>
युक्तमुक्तं पुराविद्भिश्चिन्तामूर्तिः सुदारुणा ।। <br>
न भेषजैर्लंघनैर्वा न चान्यैरुपशाम्यति ।।६८।। <br>
चिन्ताज्वरो मनुष्याणां क्षुधांनिद्रांबलं हरेत् ।। <br>
रूपमुत्साहबुद्धिं श्री जीवितं च न संशयः ।। ६९ ।।<br>
ज्वरो व्यतीते षडहे जीर्णज्वर इहोच्यते ।। <br>
असौ चिन्ताज्वरस्तीव्रः प्रत्यहं नवतां व्रजेत् ।। 4.1.1.७० ।। <br>
धन्यो धन्वतरिर्नात्र चरकश्चरतीह न ।। <br>
नासत्यावपिनाऽ सत्यावत्र चिन्ताज्वरे किल ।। ७१ ।। <br>
किं करोमि क्व गच्छामि कथं मेरुं जयाम्यहम् ।। <br>
उत्प्लुत्य तस्य शिरसि पतामि न पताम्यतः ।। ७२ ।। <br>
शक्रं कोपयता पूर्वमस्मद्गोत्रेण केनचित् ।। <br>
पक्षहीनः कृतो यत्र धिगपक्षस्यचेष्टितम् ।। ७३ ।। <br>
अथवा स कथं मेरुस्तथोच्चैः स्पर्द्धते मया ।। <br>
भूमेर्भारभृतःप्रायो भवंति भ्रांति भूमयः ।। ७४ ।। <br>
अलीकवाक्त्वमथवा संभाव्यं नारदे कथम् ।। <br>
ब्रह्मचारिणि वेदज्ञे सत्यलोकनिवासिनि ।। ७५।। <br>
युक्तायुक्तविचारोथ मादृशेनोपयुज्यते ।। <br>
पराक्रमेष्वशक्तानां विचारं गाहते मनः ।। ७६ ।। <br>
अथवा चिन्तनैरेतैः किंव्यर्थैर्विश्वकारकम् ।। <br>
विश्वेशं शरणं यायां समे बुद्धिं प्रदास्यति ।। ७७।। <br>
अनाथनाथः सर्वेषां विश्वनाथो हि गीयते ।। <br>
क्षणं मनसि संचित्य भवेदित्थमसंशयम् ।। ७८ ।। <br>
एतदेव करिष्यामि नेष्टं कालविलंबनम् ।। <br>
विचक्षणैरुपेक्ष्यौ न वर्द्धमानौ  परामयौ ।।७९।। <br>
मेरुं प्रदक्षिणीकुर्यान्नित्यमेव दिवाकरः ।। <br>
सग्रहर्क्षगणो नूनं मन्यमानो बलाधिकम् ।। 4.1.1.८० ।। <br>
इति निश्चित्य विन्ध्याद्रिर्ववृधे स मृधेक्षणः ।। <br>
अनंतगगनस्यांतं कुर्वद्भिः शिखरैरिव ।। ८१ ।।<br>
कैश्चित्सार्द्धं विरोधो न कर्तव्यः केनचित्क्वचित् ।। <br>
कर्तव्यश्चेत्प्रयत्नेन यथा नोपहसेज्जनः ।। ८२ ।। <br>
निरुध्य ब्राध्नमध्वानं कृतकृत्य इवाद्रिराट् ।। <br>
स्वस्थोऽभवद्भवाधीना प्राणिनां हि भविष्यता ।। ८३ ।। <br>
यमद्ययमकर्तासौ दक्षिणं प्रक्रमिष्यति ।। <br>
सकुलीनः स च श्रीमान्समहान्महितः स च ।। ८४ ।। <br>
यावत्स्वश क्तिं शक्तोपि न दर्शयति कर्हिचित् ।। <br>
तावत्स लंघ्यः सर्वेषां ज्वलनो दारुगो यथा ।। ८५ ।। <br>
इति चिंतामहाभारं त्यक्त्वा तस्थौ स्थिरोद्यमः ।। <br>
आकांक्षमाणस्तरणे रुदयं ब्राह्मणो यथा ।। ८६ ।। <br>
इति श्रीस्कान्देमहापुराणे एकाशीतिसाहस्र्यां संहितायां चतुर्थे काशीखंडे पूर्वार्धे विन्ध्यवर्धनंनाम प्रथमोऽध्यायः ।। १ ।। <br>
<br>
<br>
</span>
