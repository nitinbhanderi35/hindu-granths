<span style="font-size: 14pt; line-height: 200%">गणावूचतुः ।। ।। <br>
शिवशर्मन्नुदर्कं ते कथयावो निशामय ।। <br>
त्वमत्र वैष्णवे लोके भुक्त्वा भोगान्सुपुष्कलान् ।। १ ।। <br>
ब्रह्मणो वत्सरं पूर्णं रममाणोऽप्सरोगणैः ।। <br>
सुतीर्थमरणोपात्त पुण्यशेषेण वै पुनः ।। २ ।। <br>
भविष्यसि महीपालो नगरे नंदिवर्धने ।। <br>
राज्यं प्राप्यासपत्नं च समृद्धबलवाहनम् ।।३।। <br>
कृष्टिभिर्हृष्टपुष्टैश्च रम्यहाटकभूषणैः ।। <br>
संजुष्टमिष्टापूर्तानां धर्माणां नित्यकर्तृभिः।।४।।<br>
सदासंपन्नसस्यं च सूर्वरक्षेत्रसंकुलम्।। <br>
सुदेशं सुप्रजं सुस्थं सुतृणं बहुगोधनम् ।। ५ ।। <br>
देवतायतनानां च राजिभिः परिराजितम् ।। <br>
सुयूपा यत्र वै ग्रामाः सुवित्तर्द्धि विराजिताः ।। ६ ।। <br>
सुपुष्प कृत्रिमोद्यानाः ससदाफलपादपाः ।। <br>
सपद्मिनीककासारा यत्र राजंति भूमयः ।। ७ ।। <br>
सदंभा निम्नगाराजिर्न यत्र जनता क्वचित् ।। <br>
कुलान्येव कुलीनानि न चान्यायधनानि च ।। ८ ।। <br>
विभ्रमो यत्र नारीषु नविद्वत्सु च कर्हिचित् ।। <br>
नद्यः कुटिलगामिन्यो न यत्र विषये प्रजाः ।। ९ ।। <br>
तमोयुक्ताः क्षपा यत्र बहुलेषु न मानवाः ।। <br>
रजोयुजः स्त्रियो यत्र न धर्मबहुला नराः ।। 4.1.24.१० ।। <br>
धनैरनंधो यत्रास्ति मनो नैव च भोजनम् ।। <br>
अनयः स्यंदनं यत्र न च वै राजपूरुषः ।। ११ ।। <br>
दंडः परशुकुद्दाल वालव्य जनराजिषु ।।<br>
आतपत्रेषु नान्यत्र क्वचित्क्रोधापराधजः ।।१२।। <br>
अन्यत्राक्षिकवृंदेभ्यः क्वचिन्न परिदेवनम् ।। <br>
आक्षिका एव दृश्यंते यत्र पाशकपाणयः ।। १३ ।। <br>
जाड्यवार्ता जलेष्वेव स्त्रीमध्या एव दुर्बलाः ।। <br>
कठोरहृदया यत्र सीमंतिन्यो न मानवाः ।। १४ ।। <br>
औषधेष्वेव यत्रास्ति कुष्ठयोगो न मानवे ।। <br>
वेधोप्यंतःसुरत्नेषु शूलं मूर्तिकरेषु वै ।। १५ ।।<br>
कंपःसात्त्विकभावोत्थो न भयात्क्वापि कस्यचित् ।। <br>
संज्वरः कामजो यत्र दारिद्र्यं कलुषस्य च ।। १६ ।। <br>
दुर्लभत्वं सदा कस्य सुकृतेन च वस्तुनः ।। <br>
इभा एव प्रमत्ता वै युद्धं वीच्योर्जलाशये ।। १७ ।।<br>
दानहानिर्गजेष्वेव द्रुमेष्वेव हि कंटकाः ।। <br>
जनेष्वेव विहारा हि न कस्यचिदुरःस्थली ।। १८ ।। <br>
बाणेषु गुणविश्लेषो बंधोक्तिः पुस्तके दृढा ।। <br>
स्नेहत्यागः सदैवास्ति यत्र पाशुपते जने ।। १९ ।। <br>
दंडवार्ता सदा यत्र कृतसंन्यासकर्मणाम् ।। <br>
मार्गणाश्चापकेष्वेव भिक्षुका ब्रह्मचारिणः ।। 4.1.24.२० ।। <br>
यत्र क्षपणका एव दृश्यंते मलधारिणः ।। <br>
प्रायो मधुव्रता एव यत्र चंचलवृत्तयः ।। २१ ।। <br>
इत्यादि गुणवद्देशे त्वयिराज्यं प्रशासति ।। <br>
धर्मेण राजधर्मज्ञ शौंडीर्यगुणशालिनि ।। २२ ।।<br>
सौभाग्यभाजि रूपाढ्ये शौर्यौदार्यगुणान्विते ।। <br>
सीमंतिनीनां रम्याणां लावण्यवर्जित सुश्रियाम् ।। २३ ।। <br>
राज्ञीनामयुतंभावि कुमाराणां शतत्रयम् ।। <br>
वृद्धकाल इति ख्यात उग्रः परपुरंजयः ।। २४ ।। <br>
विजितानेकसमरः श्रीसंतर्पितमार्गणः ।। <br>
अनेकगुणसंपूर्णः पूर्णचंद्रनिभद्युतिः ।। २५ ।। <br>
संततावभृथक्लिन्न मूर्धजः क्षितिषर्षभः ।। <br>
प्रजापालनसंपन्नः कोशप्रीणितभूसुरः ।। २६ ।। <br>
पदारविंदं गौविंदं हृदि ध्यायन्नतंद्रितः ।। <br>
वासुदेवकथालापपरिक्षिप्त दिनक्षपः ।। २७ ।। <br>
कदाचिदुपविष्टःसन्मध्ये राजसभं द्विज ।। <br>
दूरात्कार्पटिकैर्दृष्टो वाराणस्याः समागतैः ।। २८ ।। <br>
तत्कर्मभाविसदृशैस्तदात्वमभिनंदितः ।। <br>
तैः सर्वै राजशार्दूलस्याशीर्वादैरनेकशः ।। २९ ।। <br>
श्रीमद्विश्वेश्वरो देवो विश्वेषां जगतां गुरुः ।। <br>
काशीनाथस्तुते कुर्यात्कुमतेरपवर्जनम् ।। 4.1.24.३० ।। <br>
नैःश्रेयसीं च संपत्तिं यो देयात्स्मरणादपि ।। <br>
काशीनाथः स ते दिश्याज्ज्ञानं मलविवर्जितम् ।। ३१ ।। <br>
येन पुण्येन ते प्राप्तं राज्यं प्राज्यमकंटकम् ।। <br>
तत्पुण्यशेषतोभूयाद्विश्वनाथे मतिस्तव ।। ३२ ।।<br>
यस्य प्रसादात्सुलभमायुः पुत्रांबरागनाः ।। <br>
समृद्धयः स्वर्गमोक्षौ स विश्वेशः प्रसीदतु ।। ३३ ।। <br>
नामश्रवणमात्रेण यस्य विश्वेशितुर्विभोः ।।<br>
महापातकविच्छेदः स विश्वेशोऽस्तु ते हृदि ।। ३४ ।। <br>
त्वं वृद्धकालो भूपालः श्रुत्वेत्याशीः परंपराम् ।। <br>
स्मरिष्यसीदं वृत्तांतं पुलकांकवपुस्तदा ।। ३५ ।। <br>
आकारगोपनं कृत्वा तेभ्यो दत्त्वा धनं बहु ।। <br>
सुमुहूर्तमनुप्राप्य सुते राज्यं विधाय च ।। ३६।।<br>
अनंगलेखया राज्ञ्या ततः काशीं गमिष्यसि ।। <br>
दत्त्वा दानानि भूरीणि प्रीणयित्वाऽर्थिनो जनान् ।। ३७ ।। <br>
स्वनाम्ना तत्र संस्थाप्य लिंगं निर्वाणकारणम् ।। <br>
प्रासादं तत्र कृत्वोच्चैस्तदग्रे कूपमुत्तमम् ।। ३८ ।। <br>
विधाय विधिवत्तत्र कलशारोपणादिकम् ।। <br>
मणिमाणिक्य चांपेय दुकूलेभाश्वगोधनम् ।। ३९ ।। <br>
महाध्वजपताकाश्च च्छत्रचामरदर्पणम् ।। <br>
देवोपकरणं भूरि विश्राण्य श्रमवर्जितः ।। 4.1.24.४० ।। <br>
व्रतोपवासनियमैः परिक्षीणकलेवरः ।। <br>
मध्याह्ने निर्जने तत्र द्रक्ष्यस्येकं तपोधनम् ।। ४१ ।। <br>
अतीवजीर्णवपुषं परिपिंगजटान्वितम् ।। <br>
मूर्तिमंतंमिव प्रांशुं धर्मं जनमनोहरम्।। ४२।। <br>
भारं शरीरयष्टेश्च दृढयष्ट्यां समर्प्य च ।। <br>
गर्भागाराद्विनिष्क्रम्याभ्यायांतंरंगमंडपे ।।४३।। <br>
उपविश्य समीपे ते प्रक्ष्यत्येवमनुक्रमात् ।। <br>
कोसि त्वं किमिहासि त्वं द्वितीय इव कस्त्वयम् ।। ४४ ।। <br>
प्रासादः कारितः  केन जानास्येष ततो वद ।। <br>
अस्य लिंगस्य किं नाम प्रायो जाने न वार्धकात् ।। ४५ ।। <br>
पृष्टस्त्वमिति ते नाथ तदा वृद्ध तपस्विना ।। <br>
कथयिष्यस्यहं राजा वृद्धकाल इति श्रुतः ।। ४६ ।। <br>
दाक्षिणात्य इह प्राप्तस्त्वेतया सह कांतया ।। <br>
ध्यायामि लिंगमेतच्च प्रार्थयामि न किंचन ।। ४७ ।।<br>
प्रासादस्यास्य जटिल स्वयंकारयिता शिवः ।। <br>
विशेषतोऽस्यलिंगस्य नाम नो वेद्मि निश्चितम्।। ४८ ।। <br>
इति श्रुत्वा नरपतेर्वाक्यंप्राह जटाधरः ।। <br>
सत्यमुक्तं त्वयैकं हि लिंगनाम न वेत्सि यत् ।। ४९ ।। <br>
पश्येयं त्वामहं नित्यमुपविष्टं सुनिश्चलम् ।। <br>
श्रुतो भविष्यति तव प्रासादो येन कारितः ।। 4.1.24.५० ।। <br>
ममाग्रे तत्समाचक्ष्व यदि जानासि तत्त्वतः ।। <br>
आकर्ण्येति वचस्तस्य पुनः प्राह भवानिति ।।। ५१ ।। <br>
कर्ता कारयिता शंभुः किमतथ्यं ब्रवीम्यहम् ।। <br>
अथवा चिंतया किं मे तपस्विन्ननया विभो ।। ५२ ।। <br>
इति त्वयि स्थिते जोषं स पुनर्वृद्धतापसः ।। <br>
पिपासुरस्मि पानीयमानीयाशु प्रयच्छ मे ।। ५३ ।। <br>
इति तेन च नुन्नस्त्वं वार्यानीय च कूपतः ।। <br>
पाययिष्यसि तं वृद्धं तापसं तत्क्षणाच्च सः ।। ५४ ।। <br>
तदंबुपानतो भूयात्सुपार्वण शशिप्रभः ।। <br>
तरुणो रूपसंपन्नः कोशोन्मुक्तोरगो यथा ।। ५५ ।। <br>
जाताश्चर्येण भवता पुनरेवाभ्यभाषि सः ।। <br>
कः प्रभावो हि भगवन्नेष येन भवान्पुनः ।। ५६ ।। <br>
परित्यज्यात्र जरसं न वो भ्राजसि सांप्रतम् ।। <br>
अस्ति चेदवकाशस्ते ततो ब्रूहि तपोधन ।। ५७ ।। <br>
तपोधन उवाच ।। ।। <br>
वृद्धकालक्षितिपते जाने त्वां सुमहामते ।। <br>
इमामपि च जानेऽहं तव पत्नीं पतिव्रताम्।। ५८ ।।<br>
जन्मनोऽस्मादियं राजन्नासीद्विप्रस्य कन्यका ।। <br>
तुर्वसोर्वेदवपुषः शुभाचारा शुभानना ।। ५९ ।। <br>
तेन दत्ता विवाहार्थं नैध्रुवाय महात्मने ।। <br>
स च कालवशं प्राप्तो नैध्रुवोऽप्राप्तयौवनः ।। 4.1.24.६० ।। <br>
वैधव्यं पालयंत्येषा मृताऽवंत्यां शुभव्रता ।। <br>
तेन पुण्येन संजाता पांड्यस्य नृपतेः सुता ।। ६१ ।। <br>
परिणीता त्वया राजन्पतिव्रतरता सदा ।। <br>
त्वया सहेह संप्राप्ता मुक्तिं प्राप्स्यत्यनुत्तमाम् ।। ६२ ।। <br>
अयोध्यायामथावंत्यां मथुरायामथापि वा ।। <br>
द्वारवत्यां च कांच्यां वा मायापुर्यामथो नृप ।। ६३ ।। <br>
अपि पातकिनो ये च कालेन निधनं गताः ।। <br>
ते हि स्वर्गादिहागत्य काश्यां मोक्षमवाप्नुयुः ।। ६४ ।। <br>
अवैमि त्वामपि नृपद्विजोऽभूः पूर्वजन्मनि ।। <br>
माथुरः शिवशर्माख्यो मायापुर्यां भवान्मृतः ।। ६५ ।।<br>
तत्पुण्यात्प्राप्य वैकुंठं भुक्त्वा भोगान्मनोरमान् ।। <br>
तत्पुण्यशेषात्क्षितिपो जातस्त्वं नंदिवर्धने ।। ६६ ।। <br>
वृद्धकालावनीपाल तेनैव सुकृतेन च ।। <br>
मोक्षक्षेत्रमिदं प्राप्तो मुक्तिं प्राप्स्यस्यनुत्तमाम् ।। ६७ ।। <br>
अन्यच्च शृणु राजेंद्र त्वया यत्समुदीरितम् ।। <br>
कर्ता कारयिता शंभुः प्रासादस्येति तत्स्फुटम् ।। ६८ ।। <br>
सुकृतं नैव सततमाख्यातव्यं कदाचन ।। <br>
कृतं मयेति कथनात्पुण्यं क्षयति तत्क्षणात् ।। ६९ ।। <br>
तस्मात्सर्वप्रयत्नेन गोपनीयं निधानवत् ।। <br>
सुकृतं कीर्तनाद्व्यर्थं भवेद्भस्महुतं तथा।। 4.1.24.७० ।। <br>
निश्चितं विश्वनाथेन प्रेरितेन त्वयाऽनघ ।। <br>
कृतं हि कृतकृत्येन प्रासादादिह वेद्म्यहम् ।। ७१ ।। <br>
वृद्धकालेश्वरं नाम लिंगमेतन्महीपते ।। <br>
जानीह्यनादिसंसिद्धं निमित्तं किंतु वै भवान् ।। ७२ ।। <br>
दर्शनात्स्पर्शनात्तस्य पूजनाच्छ्रवणान्नतेः ।। <br>
वृद्धकालेशलिंगस्य सर्वं प्राप्नोति वांछितम् ।। ७३ ।। <br>
कूपः कालोदको नाम जराव्याधिविघातकृत् ।। <br>
यदीय जलपानेन मातुःस्तन्यमपानवान् ।। ७४ ।। <br>
कृतकूपोदकस्नानः कृतैतल्लिंगपूजनः ।। <br>
वर्षेण सिद्धिमाप्नोति मनोभिलषितां नरः ।। ७५ ।। <br>
न कुष्ठं न च विस्फोटा नरंघा न विचर्चिका ।। <br>
पीतात्स्पृष्टात्प्रतिष्ठंति कफः कालतमोदकात् ।। ७६ ।। <br>
नाग्निमांद्यं नैव शूलं न मेहो न प्रवाहिका ।। <br>
न मूत्रकृच्छ्रं ना पामा पानायस्यास्य सेवनात् ।। ७७ ।। <br>
भूतज्वराश्च ये केचिद्ये केचिद्विषमज्वराः ।। <br>
ते क्षिप्रमुपशाम्यंति ह्येतत्कूपोदसेवनात् ।। ७८ ।। <br>
तवाग्रतो मम जरा पलितं च यथाविधि ।। <br>
एतत्कूपोदपानेन क्षणान्नष्टं नवोऽभवम् ।। ७९ ।। <br>
वृद्धकालेश्वरे लिंगे सेवितेन दरिद्रता ।। <br>
नोपसर्गा न वा रोगा न पापं नाघजं फलम् ।। 4.1.24.८० ।। <br>
उत्तरे कृत्तिवासस्य वाराणस्यां प्रयत्नतः ।। <br>
वृद्धकालेश्वरं लिंगं द्रष्टव्यं सिद्धिकामुकैः ।। ८१ ।।<br>
इत्युक्त्वा तं महीपालं हस्ते धृत्वा तपोधनः ।। <br>
सानंगलेखा राज्ञीकं तस्मिँल्लिंगे लयं ययौ ।। ८२ ।। <br>
महाकाल महाकाल महाकालेति कीर्तनात् ।। <br>
शतधा मुच्यते पापैर्नात्र कार्या विचारणा ।। ८३ ।। <br>
इत्थं भवित्री ते मुक्तिः कैटभारातिदर्शनात् ।। <br>
भोगान्भुक्त्वा बहुविधान्वैकुंठ नगरे शुभे ।। ८४ ।। <br>
इति संहृष्टतनूरुहः स विप्रो भगवत्तद्गणवक्त्रतो निशम्य ।। <br>
स्वमुदर्कमथार्ककोटिरम्यं हरिलोकं परिलोकयांचकार ।। ८५ ।। <br>
।। मैत्रावरुणिरुवाच ।। ।। <br>
लोपामुद्रे स विप्रेंद्रो भोगान्भुक्त्वा मनोरमान् ।। <br>
मायापुर्यां कृतप्राणत्याग पुण्यबलेन च ।। ८६ ।। <br>
वैकुंठलोकादागत्य पत्तने नंदिवर्धने ।। <br>
भौमानि भुक्त्वा सौख्यानि पुत्रानुत्पाद्य सुंदरान् ।। ।। ८७ ।। <br>
तेषु राज्यं विनिक्षिप्य प्राप्य वाराणसीं पुरीम् ।। <br>
विश्वेश्वरं समाराध्य निर्वाणपदमीयिवान् ।। ८८ ।। <br>
एतत्पुण्यतमाख्यानं विप्रस्य शिवशर्मणः ।। <br>
श्रुत्वा पापविनिर्मुक्तो ज्ञानं परममृच्छति।। ।। ८९ ।। <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे पूर्वाद्धे शिवशर्मनिर्वाणप्रापणं नाम चतुर्विंशोध्यायः ।। २४ ।।<br>
<br>
<br>
</span>
