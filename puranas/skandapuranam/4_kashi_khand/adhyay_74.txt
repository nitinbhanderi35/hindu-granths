<span style="font-size: 14pt; line-height: 200%">।। स्कंद उवाच ।। ।।<br>
शृणु वातापि संहर्तः काश्यां पातकतंकिनी ।। <br>
पद्मकल्पे तु या वृत्ता दमनस्य द्विजन्मनः ।।१।। <br>
भारद्वाजस्य तनयो दमनो नाम नामतः ।। <br>
कृतमौंजीविधिः सोथ विद्याजातं प्रगृह्य च ।। २ ।। <br>
संसारदुःखबहुलं जीवितं चापि चंचलम् ।। <br>
विज्ञाय दमनो विद्वान्निर्जगाम गृहान्निजात् ।। ३ ।। <br>
कांचिद्दिशं समालंब्य निर्वेदं परमं गतः ।। <br>
प्रत्याश्रमं प्रतिनगं प्रत्यब्धि प्रतिकाननम् ।। ४ ।। <br>
प्रतितीर्थं प्रतिनदि स बभ्राम तपोयुतः ।। <br>
यावंत्यायतनानीह तिष्ठंति परितो भुवम् ।।५।। <br>
अध्युवास स तावंति संयतेंद्रियमानसः ।। <br>
परं न मनसः स्थैर्यं क्वापि प्रापि च तेन वै ।। ६ ।। <br>
मनोरथोपदेष्टा च कुत्रचित्क्वापि नेक्षितः ।। <br>
कदाचिद्दैवयोगात्स दमनो नाम तापसः ।।७।। <br>
रेवातटे निरैक्षिष्ट तीर्थं चामरकंटकम् ।। <br>
महदायतनं पुण्यमोंकारस्यापि तत्र वै ।।८।। <br>
दृष्ट्वा हृष्टमना आसीच्चेतः स्थैर्यमवाप ह ।। <br>
अथ पाशुपतांस्तत्र स निरीक्ष्य तपोधनान् ।। ९ ।।<br>
विभूतिभूषिततनून्कृतलिंगसमर्चनान् ।। <br>
विहितप्राणयात्रांश्च कृतागमविचारणान् ।। 4.2.74.१० ।। <br>
स्वस्थोपविष्टान्स्वपुरोरग्रतोऽचलमानसान् ।। <br>
प्रणम्योपाविशत्तत्र तदाचार्यस्य सन्निधौ ।। ११ ।। <br>
प्रबद्धहस्तयुगलः प्रणमतरकंधरः ।। <br>
अथ पाशुपताचार्यो गर्गो नाम महामुनिः ।। १२ ।। <br>
वार्धकेन समाक्रांतस्तपसा कृशविग्रहः ।। <br>
शंभोराराधनेनिष्ठः श्रेष्ठः सर्वतपस्विषु ।।१३।। <br>
पप्रच्छ दमनं चेति कस्त्वं कस्मादिहागतः ।। <br>
तरुणोपि विरक्तोसि कुतस्तद्वद सत्तम ।।।१४।।। <br>
इति प्रणयपूर्वं स निशम्य दमनोऽब्रवीत् ।। <br>
भगोः पाशुपताचार्य सर्वज्ञाराधनप्रिय ।। १५ ।। <br>
कथयामि यथार्थं ते निजचेतोविचेष्टितम् ।। <br>
अहं ब्राह्मणदायादो वेदशास्त्रकृतश्रमः ।। १६ ।। <br>
संसारासारतां ज्ञात्वा वानप्रस्थमशिश्रियम् ।। <br>
अनेनैव शरीरेण महासिद्धिमभीप्सता ।।१७।। <br>
स्नातं बहुषु तीर्थेषु मंत्रा जप्तास्तु कोटिशः ।। <br>
देवताः सेविता बह्व्यो हवनं च कृतं बहु ।। १८ ।। <br>
शुश्रूषिताश्च गुरवो बहवो बह्वनेहसम् ।। <br>
महाश्मशानेषु निशा भूयस्योप्यतिवाहिताः ।। १९ ।। <br>
शिखराणि गिरींद्राणां मया चाध्युषितान्यहो ।। <br>
दिव्यौषधि सहस्राणि मया संसाधितान्यपि ।।4.2.74.२०।। <br>
रसायनानि बहुशः सेवितानि मया पुनः ।। <br>
महासाहसमालंब्य सिद्धाध्युषितकंदराः ।। २१ ।। <br>
मया प्रविष्टा बहुशः कृतांतवदनोपमाः ।। <br>
तपश्चापि महत्तप्तं बहुभिर्नियमैर्यमैः ।। २२ ।। <br>
परं किंचित्क्वचिन्नैक्षि सिद्ध्यंकुरमपि प्रभो ।। <br>
इदानीं त्वामनुप्राप्य महीं पर्यटता मया ।। २३ ।। <br>
मनसः स्थैर्यमापन्नमिव संप्राप्तसिद्धिना ।। <br>
अवश्यं त्वन्मुखांभोजाद्यद्वचो निःसरिष्यति ।। ।। २४ ।। <br>
तेनैव महती सिद्धिर्भवित्री मम नान्यथा ।। <br>
तद्ब्रूहि सूपदेशं च कथं सिद्धिर्भवेन्मम ।। २५ ।। <br>
अनेनैव शरीरेण पार्थिवेन प्रथीयसी ।। <br>
दमनस्य निशम्येति गर्गाचार्यो वचस्तदा ।। २६ ।। <br>
प्रत्यक्षदृष्टं प्रोवाच महदाश्चर्यमुत्तमम् ।। <br>
सर्वेषां शृण्वतां तत्र शिष्याणां स्थिरचेतसाम् ।। <br>
मुमुक्षूणां धृतवतां महापाशुपतं व्रतम् ।।२७।। <br>
।। गर्ग उवाच ।। ।। <br>
अनेनैवेह देहेन यदि त्वं सिद्धिकामुकः ।। <br>
शृणुष्वावहितो भूत्वा तदा ते कथयाम्यहम् ।।२८।। <br>
अविमुक्ते महाक्षेत्रे सर्वसिद्धिप्रदे सताम् ।। <br>
धर्मार्थकाममोक्षाख्य रत्नानां परमाकरे ।। २९ ।।<br>
समाश्रितानां जंतूनां सर्वेषां सर्वकर्मणाम् ।। <br>
शलभानां प्रदीपाभे तमःस्तोम महाद्विपि ।। 4.2.74.३० ।। <br>
कर्मभूरुह दावाग्नौ संसाराब्ध्यौर्वशोचिपि ।। <br>
निर्वाणलक्ष्मी क्षीराब्धौ सुखसंकेतसद्मनि ।। ३१ ।। <br>
दीर्घनिद्रा प्रसुप्तानां परमोद्बोधदायिनि ।। <br>
यातायातश्रमापन्नप्राणिमार्गमहीरुहि ।। ३२ ।। <br>
अनेकजन्मजनित महापापाद्रिवज्रिणि ।। <br>
नामोच्चारकृतां पुंसां महाश्रेयो विधायिनि ।। ३३ ।। <br>
विश्वेशितुः परेधाम्नि सीम्नि स्वर्गापवर्गयोः ।। <br>
स्वर्धुनी लोलकल्लोला नित्यक्षालित भूतले ।। ३४ ।। <br>
एवंविधे महाक्षेत्रे सर्वदुःखौघहारिणि ।। <br>
प्रत्यक्षं मम यद्वृत्तं तद्ब्रवीमि महामते ।। ३५ ।। <br>
यत्र कालभयं नास्ति यत्र नास्त्येनसो भयम् ।। <br>
तत्क्षेत्रमहिमानं कः सम्यग्वर्णयितुं क्षमः ।। ३६ ।। <br>
तीर्थानि यानि लोकेस्मिञ्जंतूनामघहान्यहो ।। <br>
तानि सर्वाणि शुद्ध्यर्थं काशीमायांति नित्यशः ।। ३७ ।। <br>
अपि काश्यां वसेद्यस्तु सर्वाशी सर्वविक्रयी ।। <br>
स यां गतिं लभेन्मर्त्यो यज्ञैर्दानैर्न सान्यतः ।। ३८ ।। <br>
रागबीजसमुद्भूतः संसारविटपो महान् ।। <br>
दीर्घस्वाप कुठारेण च्छिन्नः काश्यां न वर्धते ।। ३९ ।। <br>
सर्वेषामूषराणां तु काशी परम ऊषरः ।। <br>
वप्तुर्बीजमिदं तस्मिन्नुप्तं नैव प्ररोहति ।। 4.2.74.४० ।। <br>
स्मरिष्यंतीह ये काशीमवश्यं तेपि साधवः ।। <br>
तेप्यघौघ विनिर्मुक्ता यास्यंति गतिमुत्तमाम् ।। ४१ ।। <br>
विभूतिः सर्वलोकानां सत्यादीनां सुभंगुरा ।। <br>
अभंगुरा विमुक्तस्य सा तु लभ्या शिवाज्ञया ।। ४२ ।। <br>
कृमिकीटपतंगानामविमुक्ते तनुत्यजाम् ।। <br>
विभूतिर्दृश्यते या सा क्वास्ति ब्रह्मांडमंडले ।। ४३ ।। <br>
वाराणसी यदा प्राप्ता कदाचित्कालपर्ययात् ।। <br>
स उपायो विधातव्यो येन नो निष्क्रमो बहिः ।। ४४ ।। <br>
पूर्वतो मणिकर्णीशो ब्रह्मेशो दक्षिणे स्थितः ।। <br>
पश्चिमे चैव गोकर्णो भारभूतस्तथोत्तरे ।।४५।।<br>
इत्येतदुत्तमं क्षेत्रमविमुक्ते महाफलम् ।। <br>
मणिकर्णी ह्रदे स्नात्वा दृष्ट्वा विश्वेश्वरंविभुम् ।।४६।। <br>
क्षेत्रं प्रदक्षिणीकृत्य राजसूयफलं लभेत् ।। <br>
तत्र श्राद्धप्रदातुश्च मुच्यंते प्रपितामहाः ।। ४७ ।।<br>
अविमुक्त समं क्षेत्रमपि ब्रह्मांडगोलके ।। <br>
न विद्यते क्वचित्सत्यं सत्यं साधकसिद्धिदम् ।।४८।।<br>
रक्षंति सततं क्षेत्रं यत्र पाशासिपाणयः ।। <br>
महापारिषदा उग्राः क्रूरेभ्योऽक्रूरबुद्धयः ।। ४९ ।। <br>
प्राग्द्वारमट्टहासश्च गणकोटिपरीवृतः ।। <br>
रक्षेदहर्निशं क्षेत्रं दुर्वृत्तेभ्यो विभीषणः ।। 4.2.74.५० ।। <br>
तथैव भूतधात्रीशः क्षेत्रदक्षिणरक्षकः ।। <br>
गोकर्णः पश्चिमद्वारं पाति कोटिगणावृतः ।। ५१ ।। <br>
उदग्द्वारं तथा रक्षेद्घंटाकर्णो महागणः ।। <br>
ऐशंकोणं छागवक्त्रो भीषणो वह्निदिग्दलम् ।।५२ ।। <br>
रक्षः काष्ठां शंकुकर्णो दृमिचंडो मरुद्दिशम् ।। <br>
इत्थं क्षेत्रं सदा पांति गणा एतेऽति भास्वराः ।।८५३।। <br>
कालाक्षोरण भद्रस्तु कौलेयः कालकंपनः ।। <br>
एते पूर्वेण रक्षंति गंगापारे स्थिता गणाः ।। ५४ ।। <br>
वीरभद्रो नभश्चैव कर्दमालिप्तविग्रहः ।। <br>
स्थूलकर्णो महाबाहुरसिपारे व्यवस्थिताः ।। ५५ ।। <br>
विशालाक्षो महाभीमः कुंडोदरमहोदरौ ।। <br>
रक्षंति पश्चिमद्वारं देहलीदेशसंस्थिताः ।।५६।। <br>
नंदिसेनश्च पंचालः खरपादकरंटकः ।। <br>
आनंदोगोपको बभ्रू रक्षंति वरणातटे ।।।। ५७ ।। <br>
तस्मिन्क्षेत्रे महापुण्ये लिंगमोंकारसंज्ञकम्।। <br>
तत्र सिद्धिं परां प्राप्ता देहेनानेन साधकाः ।। ५८ ।। <br>
कपिलश्चैव सावर्णिः श्रीकंठः पिगलोंशुमान् ।। <br>
एते पाशुपताः सिद्धास्तल्लिंगाराधनेन हि ।। ५९ ।। <br>
एकदा तस्य लिंगस्य कृत्वा पंचापिपूजनम् ।। <br>
नृत्यतः सहुडुत्कारं तस्मिँल्लिंगे लयं ययुः ।। 4.2.74.६० ।। <br>
अन्यच्च ते प्रवक्ष्यामि तत्र यद्वृत्तमद्भुतम् ।। <br>
निशामय महाबुद्धे दमन द्विजसत्तम ।। ६१ ।। <br>
एका भेकी मुने तत्र चरंती लिंग सन्निधौ ।। <br>
प्रदक्षिणं सदा कुर्यान्निर्माल्याक्षतभक्षिणी ।। ६२ ।। <br>
सा तत्र मृत्युं न प्राप शिवनिर्माल्यभक्षणात् ।। <br>
क्षेत्रादन्यत्र मरणं जातं तस्यास्तदेनसः ।। ६३ ।। <br>
वरं विषमपिप्राश्यं शिवस्वं नैव भक्षयेत् ।। <br>
विषमेकाकिनं हंति थिवस्वं पुत्रपौवकम् ।। ६४।। <br>
शिवस्य परिपुष्टांगाः स्पर्शनीया न साधुभिः ।। <br>
तेन कर्मविपाकेन ततस्ते रौरवौकसः ।।६५।।  <br>
कश्चित्काकः समालोक्य मंडूकीं तामितस्ततः ।। <br>
पोप्लूयमानामादाय चंच्वा क्षेत्राद्बहिर्गतः ।।६६ ।।<br>
वर्षाभ्वी तेन सा क्षिप्ता काकेन क्षेत्रबाह्यतः ।। <br>
अथ सा कालतो भेकी तत्रैव क्षेत्रसत्तमे ।। ६७ ।। <br>
प्रदक्षिणीकरणतो लिंगस्यस्पर्शनादपि।। <br>
पुण्यापुण्यवतीजाता कन्यापुष्पबटोर्गृहे ।। ६८ ।। <br>
शुभावयवसंस्थाना शुभलक्षणलक्षिता ।। <br>
परं गृध्रमुखी जाता निर्माल्याक्षतभक्षणात् ।। ६९ ।। <br>
सम्यग्गीतरहस्यज्ञा नितरां मधुरस्वरा ।। <br>
सप्तस्वरास्त्रयो ग्रामा मूर्च्छनास्त्वैकविंशतिः ।।4.2.74.७० ।। <br>
ताना एकोनपंचाश ताला एकोत्तरंशतम् ।। <br>
रागाः षडेव तेषां तु पंचपंचापि चांगनाः।।७१ ।।<br>
षड्विंशद्रागरागिण्य इति रागि मुदावहाः ।। <br>
देशकाल विभेदेन पंचषष्टिस्तथा पराः ।। ७२ ।। <br>
यावंत एव तालाः स्यु रागास्तावंत एव हि ।। <br>
इति गीतोपनिषदा प्रत्यहं सा शुभव्रता ।। ७३ ।। <br>
माधवी मधुरालापा सदोंकारं समर्चयेत् ।। <br>
प्राप्याप्यनर्घ्यतारुण्यं सा तु पुष्पबटोः सुता ।। ७४ ।। <br>
प्राग्जन्मवासनायोगादोंकारं बह्वमंस्त वै ।। <br>
स्वभाव चंचलं चेतस्तस्यास्तल्लिंग सेवनात् ।। ७५ ।। <br>
दमनस्थैर्यमगमद्योगेनेव महात्मनः ।। <br>
न दिवा बाधयांचक्रे क्षुत्तृण्निद्रा क्षपा सुताम् ।। ७६ ।। <br>
अतंद्रितमना आसीत्सा तल्लिंग निरीक्षणे ।। <br>
अक्ष्णोर्निमेषा यावंतस्तस्या आसन्दिवानिशम् ।। ७७ ।। <br>
तावत्कालस्तया साध्व्या महान्विघ्नोऽनुमीयते ।। <br>
निमेषांतरितः कालो यो यो व्यथोंगतो मम ।। <br>
लिंगानवेक्षणात्तत्र प्रायश्चित्तं कथं भवेत ।। ७८ ।। <br>
इति संचितयंत्येव सेवां तत्याज नोंकृतेः ।। <br>
जलाभिलाषिणी सा तु लिंगनामामृतं पिबेत् ।। ७९ ।। <br>
नान्य द्दिदृक्षिणी तस्या अक्षिणी श्रुतिगे अपि ।। <br>
विहाय लिंगमोंकारं हृद्विहायः स्थितं सताम् ।। 4.2.74.८० ।। <br>
तस्याः शब्दग्रहौ नान्य शब्दग्रहणतत्परौ ।। <br>
अतीव निपुणौ जातौ तत्सन्माल्यकरौकरौ ।। ८१ ।। <br>
नान्यत्र चरणौ तस्याश्चरतः सुखवांछया ।। <br>
त्यक्त्वोंकाराजिरक्षोणीं क्षुण्णां निर्वाणपद्मया ।। ८२ ।। <br>
ओंकारं प्रणवं सारं परब्रह्मप्रकाशकम् ।। <br>
शब्दब्रह्मत्रयीरूपं नादबिंदुकलालयम् ।। ८३ ।। <br>
सदक्षरं चादिरूपं विश्वरूपं परावरम् ।। <br>
वरं वरेण्यं वरदं शाश्वतं शांतमीश्वरम् ।। ८४ ।।<br>
सर्वलोकैकजनकं सर्वलोकैकरक्षकम् ।। <br>
सर्वलोकैकसंहर्तृ सर्वलोकैकवंदितम् ।। ८५ ।। <br>
आद्यंतरहितं नित्यं र्शिवं शंकरमव्ययम् ।। <br>
एकगुणत्रयातीतं भक्तस्वांतकृतास्पदम् ।। ८६ ।। <br>
निरुपाधिं निराकारं निर्विकारं निरंजनम् ।। <br>
निर्मलं निरहंकारं निष्प्रपंचं निजोदयम् ।। ८७ ।। <br>
स्वात्माराममनंतं च सर्वगं सर्वदर्शिनम् ।। <br>
सर्वदं सर्वभोक्तारं सर्वं सर्वसुखास्पदम् ।।८८।। <br>
वागिंद्रियं तदीयं च प्रोच्चरत्तदहर्निशम् ।। <br>
नामांतरं न गृह्णाति क्वचिदन्यस्यकस्यचित्।।८९।। <br>
एतन्नामाक्षररसं रसयंती दिवानिशम् ।। <br>
रसना नैव जानाति तस्या अन्यद्रसांतरम् ।। 4.2.74.९० ।। <br>
संमार्जनं रंगमालाः प्रासादं परितः सदा ।। <br>
विदध्यान्माधवी तत्र तथार्चा पात्रशोधनम् ।। ९१ ।। <br>
तत्र पाशुपता ये वै प्रणवेशार्चने रताः ।। <br>
तांश्च शुश्रूषयेन्नित्यं पितृबुद्ध्याति भक्तितः ।। ९२ ।। <br>
वैशाखस्य चतुर्दश्यामेकदा सा तु माधवी ।। <br>
रात्रौ जागरणं कृत्वा दिवोपवसान्विता ।। ९३ ।। <br>
यात्रामिलितभक्तेषु प्रातर्यातेषु सर्वतः ।। <br>
संमार्जनादिकं कृत्वा लिंगमभ्यर्च्य हर्षतः ।। ९४ ।। <br>
गायंती मधुरं गीतं नृत्यंती निजलीलया।। <br>
ध्यायंती लिंगमोंकारं तत्र लिंगे लयं ययौ ।। ९५ ।। <br>
अनेनैव शरीरेण पार्थिवेन महामतिः ।। <br>
अस्मदाचार्यमुख्यानां पश्यतां च तपस्विनाम् ।। ९६ ।। <br>
प्रादुर्बभूव यल्लिंगाज्ज्योतिर्जटिलितांबरम् ।। <br>
तत्र ज्योतिषि सा बाला ज्योतिर्मय्यपि साप्यभूत् ।। ९७ ।। <br>
राधशुक्लचतुर्दश्यामद्यापि क्षेत्रवासिनः ।। <br>
तत्र यात्रां प्रकुर्वंति महोत्सवपुरःसराः ।। ९८ ।। <br>
तत्र जागरणं कृत्वा चतुर्दश्यामुपोषिताः ।। <br>
प्राप्नुवंति परं ज्ञानं यत्रकुत्रापि वै मृताः ।। ९९ ।। <br>
ब्रह्मांडोदर मध्ये तु यानि तीर्थानि सर्वतः ।। <br>
तानि वैशाखभूतायामायांत्योंकृति दर्शने ।।4.2.74.१००।। <br>
लिंगाग्रे श्रीमुखी नाम्नी गुहास्ति परमोत्तमा ।। <br>
पातालस्य च तद्द्वारं तत्र सिद्धा वसंति हि ।। १ ।। <br>
तिष्ठेयुः  पंचरात्रं ये गुहायां तत्र सुव्रताः ।। <br>
ते नागकन्याः पश्यंति ब्रूयुस्ताश्च शुभाशुभम् ।। २ ।। <br>
कंदरोत्तरदिग्भागे तत्र कूपो रसोदकः ।। <br>
आषण्मासं च तत्पीत्वा पिबेद्ब्रह्मरसायनम् ।। ३ ।। <br>
तत्र नादेश्वरं लिंगं दृष्ट्वा नादनिदानभूः ।। <br>
सर्वनादात्मकं विश्वं तच्छ्रवो गोचरी भवेत् ।। ४ ।। <br>
तत्र मत्स्योदरीं स्नात्वा स्वर्धुनीं वरुणाप्लुताम् ।। <br>
कृतकृत्यो भवेज्जंतुर्नैव शोचति कुत्रचित् ।। ५ ।। <br>
असंख्याता गताः सिद्धिमोंकारेश्वरसेवकाः ।। <br>
पार्थिवेनैव देहेन दिव्यभूतेन तत्क्षणात् ।। ६ ।। <br>
अविमुक्तं परं क्षेत्रं ब्रह्मांडादपि सर्वतः ।। <br>
ततोपि पर ओंकार उक्तो मत्स्योदरी तटे ।। ७ ।। <br>
प्रणवेशोंऽग यैः काश्यां न नतो नापि चार्चितः ।। <br>
किमर्थं ते समुत्पन्ना मातृतारुण्यहारिणः ।। ८ ।। <br>
यदा प्रभृति विश्वेशो मंदरादागतोऽभवत् ।। <br>
तस्मिन्नानंद गहने तदाप्रभृति सत्तम ।। ९ ।। <br>
सर्वाण्यायतनान्याशु साब्धीनि स गिरीण्यपि ।। <br>
स नदीनि स तीर्थानि स द्वीपानि ययुस्ततः ।। ।। 4.2.74.११० ।। <br>
इदानीं मम भाग्येन स्मारितोहं त्वया मुने ।। <br>
अहमप्यागमिष्यामि यामः काशीं शनैः शनैः ।। ११ ।। <br>
एतेपि मम शिष्या ये महापाशुपतव्रताः ।। <br>
काशीं यियासवस्तेपि यतः सर्वे मुमुक्षवः ।। १२ ।। <br>
अपि वार्धकमासाद्य यैः काशी नैव शीलिता ।। <br>
मानुषे दुर्लभे नष्टे कुतस्तेषां महासुखम् ।। १३ ।। <br>
यावन्नेंद्रिय वैकल्यं यावन्नैवायुषः क्षयः ।। <br>
तावत्सेव्यं प्रयत्नेन शंभोरानंदकाननम्।। १४ ।। <br>
य आनंदवनं शंभोः शिश्रियुः श्रीनिकेतनम् ।। <br>
अचलाश्रीर्न मुंचेत्तान्महासौख्यैकशेवधीन् ।। १५ ।। <br>
इत्याख्याय कथां रम्यां गर्गः पाशुपतोत्तमः ।। <br>
भारद्वाजेन सहितः प्राप वाराणसीं पुरीम् ।। १६ ।। <br>
दमनोपि हि धर्मात्मा गर्गाचार्येण संयुतः ।। <br>
आराध्य श्रीमदोंकारं तस्मिँल्लिंगे लयं गतः ।। १७ ।। <br>
।। स्कंद उवाच ।। ।। <br>
इल्वलारे परं स्थानमोंकारमविमुक्तके ।। <br>
तत्र सिद्धिपरां जग्मुः साधका बहुशो मुने ।। १८ ।। <br>
कलौ कलुषचित्तानां पुरो नाख्येयमेव हि ।। <br>
प्रणवेश्वरमाहात्म्यं नास्तिकानां विशेषतः ।। १९ ।। <br>
ये निंदंति महादेवं क्षेत्रं निंदंति येऽधियः ।। <br>
पुराणं ये च निंदंति ते संभाष्या न कुत्रचित् ।। 4.2.74.१२० ।। <br>
ओंकारसदृशं लिंगं न क्वचिज्जगतीतले ।। <br>
इति गौर्यै समाख्यातं देवदेवेन निश्चितम् ।। १२१ ।। <br>
इममध्यायमाकर्ण्य नरस्तद्गतमानसः ।। <br>
विमुक्तः सर्वपापेभ्यः शिवलोकमवाप्नुयात् ।। १२२ ।। ।। <br>
इति श्रीस्कांदे महापुराण एकाशीति साहस्र्यां संहितायां चतुर्थेकाशीखंड उत्तरार्ध ओंकारमाहात्म्यं नाम चतुःसप्ततितमोऽध्यायः ।। ७४ ।। <br>
<br>
<br>
</span>
