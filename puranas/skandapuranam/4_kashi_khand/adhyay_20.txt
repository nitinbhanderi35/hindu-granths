<span style="font-size: 14pt; line-height: 200%">॥ गणावूचतुः ॥ ॥ <br>
औत्तानपादिर्निर्गत्य ततः काननतो द्विज ॥ <br>
रम्यं मधुवनं प्राप यमुनायास्तटे महत ॥ १ ॥ <br>
आद्यं भगवतः स्थानं तत्पुण्यं हरिमेधसः ॥ <br>
पापोपि जंतुस्तत्प्राप्य निष्पापो जायते ध्रुवम् ॥ २ ॥ <br>
जपन्स वासुदेवाख्यं परंब्रह्म निरामयम् ॥ <br>
अपश्यत्तन्मयं विश्वं ध्यानस्तिमितलोचनः ॥ ३ ॥ <br>
हरिर्हरित्सु सर्वासु हरिर्हरिमरीचिषु ॥ <br>
शिवामृगमृगेंद्रादि रूपः काननगो हरिः ॥ ४ ॥ <br>
जले शालूरकूर्मादि रूपेण भगवान्हरिः ॥ <br>
हरिरश्वादिरूपेण मंदुरास्वपि भूभुजाम् ॥ ५ ॥ <br>
अनंतरूपः पाताले गगनेऽनंतसंज्ञकः ॥ <br>
एकोप्यनंततां यातो रूपभेदैरनंतकैः ॥ ६ ॥ <br>
देवेषु यो वसेन्नित्यं देवानां वसतिर्हि यः ॥ <br>
स वासुदेवः सर्वत्र दीव्येद्यद्वासनावशात् ॥ ७ ॥ <br>
विष्लृव्याप्तावयंधातुर्यत्रसार्थकतां गतः॥ <br>
ते विष्णुनाम स्वरूपे हि सर्वव्यापनशीलिनि ॥ ८ ॥ <br>
सर्वेषां च हृषीकाणामीशनात्परमेश्वरः ॥ <br>
हृषीकेश इति ख्यातो यः स सर्वत्रसंस्थितः ॥ ९ ॥<br>
न च्यवंतेपि यद्भक्ता महति प्रलये सति ॥ <br>
अतोऽच्युतोऽखिले लोके स एकः सर्वगोऽव्ययः ॥ 4.1.20.१० ॥ <br>
इदं चराचरं विश्वं यो बभार स्वलीलया ॥ <br>
भृत्यास्वरूपसंपत्त्या सोऽत्र विश्वंभरोऽखिलम् ॥ ११ ॥ <br>
तस्येक्षणे समीक्षेते नान्यद्विप्णुपदादृते ॥ <br>
निरीक्ष्यः पुंडरीकाक्षो नान्यो नियमतो ह्यतः ॥ १२ ॥ <br>
नान्य शब्दग्रहौ तस्य जातौ शब्दग्रहावपि ॥ <br>
विना मुकुंद गोविंद दामोदर चतुर्भुज ॥ १३ ॥ <br>
गोविंदचरणार्थार्चां तत्प्रियंकर्मवै विना ॥ <br>
शंखचक्रांकितौ तस्य नान्यकर्मकरौकरौ ॥ १४ ॥ <br>
निर्द्वंद्वचरणद्वंद्वं तन्मनो मनुते हरेः ॥ <br>
हित्वान्यन्मननं सर्वं निश्चलत्वमवाप ह ॥ १५ ॥ <br>
चरणौ विष्णुशरणौ हित्वा नारायणांगणम् ॥ <br>
तस्य नो चरतोन्यत्र  चरतो विपुलं तपः ॥ १६ ॥ <br>
वाणीप्रमाणी क्रियते गोविंदगुणवर्णने ॥ <br>
जोषं समासता तेन महासारं तपस्यता ॥ १७ ॥ <br>
नितांतकमलाकांत नामधेयसुधारसम् ॥ <br>
रसयंती न रसना तस्यान्यरसस्पृहा ॥ १८ ॥ <br>
श्रीमुकुंद पदद्वंद्व पद्मामोदप्रमोदितम् ॥ <br>
गंधांतरं न तद्घ्राणं परिजिघ्रत्यशीघ्रगम् ॥ १९ ॥ <br>
त्वगिंद्रियं मधुरिपोः परिस्पृश्य पदद्वयम् ॥ <br>
सर्वस्पर्शसुखं प्राप तस्य भूजानिजन्मनः ॥ 4.1.20.२० ॥<br>
शब्दादिविषयाधारं सारं दामोदरं परम् ॥ <br>
ध्रुवेंद्रियाणि संप्राप्य कृतार्थान्यभवंस्तदा ॥ २१ ॥ <br>
लुप्तानि सर्वतेजांसि तत्तपस्तपनोदये ॥ <br>
चंद्रसूर्यानलर्क्षाणां प्रदीपित जगत्त्रये ॥ २२ ॥ <br>
इंद्र चंद्राग्नि वरुण समीरण धनाधिपाः ॥ <br>
यम नैर्ऋतमुख्याश्च जाताः स्वपदशंकिताः ॥ २३ ॥ <br>
वैमानिकास्तथाऽन्येपि वसुमुख्या दिवौकसः ॥ <br>
ततो धुवात्समुत्त्रेसुः स्वाधिकारैधिताधयः ॥२४॥ <br>
यत्र यत्र ध्रुवः पादं मिनोति पृथिवीतले ॥ <br>
धरा तस्य भराक्रांता विनमेत्तत्र तत्र वै ॥२५॥ <br>
अहो तदंगसंगीनि त्यक्त्वा जाड्यं जलान्यपि ॥ <br>
रसवंति पदस्थानि स्फुरंत्यन्यत्र तद्भयात् ॥ २६ ॥ <br>
यावंति विष्वक्तेजांसि सिद्धरूपगुणानि च ॥ <br>
नेत्रातिथीनि तावंति तत्तपस्तेजसाऽभवन् ॥ २७ ॥ <br>
अहो निजगुणस्पर्शः सततं मातरिश्वना ॥ <br>
दूरदेशांतरस्थोपि तत्त्वचो विषयीकृतः ॥ २८ ॥ <br>
व्योम्नापि शब्दगुणिना ध्रुवाराधनबुद्धिना ॥ <br>
शब्दजातस्त्वशेषोपि तत्कर्ण शरणीकृतः ॥२९॥ <br>
आराधितोऽनुदिवसं सभूतैरपि पंचभिः ॥ <br>
तप एव परं मेने गोविंदार्पित मानसः ॥ 4.1.20.३० ॥ <br>
कौस्तुभोद्भासितहृदः पीतकौशेयवाससः ॥ <br>
ध्यानात्तेजोमयं विश्वं तेनैक्षि नृपसूनुना ॥ ३१ ॥<br>
मरुत्वतातिमहती चिंताऽप्ता तत्तपोभयात् ॥ <br>
मत्पदं चेदकांक्षिष्यदहरिष्यद्ध्रुवं धुवः ॥ ३२ ॥ <br>
समर्थस्त्वप्सरोवर्गो नियंतुं यमिनां यमान् ॥ <br>
स तु यूनि प्रभवति नात्र बाले करोमि किम् ॥ ३३ ॥ <br>
तपस्विनां तपो हंतुं द्वौ मत्साहाय्यकारिणौ ॥ <br>
कामक्रौधौ न तावस्मिन्प्रभवेतां शिशौ ध्रुवे ॥ ३४ ॥ <br>
एक एव किलोपायो बाले मे प्रभविष्यति ॥ <br>
भूतालिं भीषणाकारां प्रहिणोमीह तद्भिये ॥ ३५ ॥ <br>
बालत्वाद्भीषितो भूतैस्तपस्त्यक्ष्यत्यसौ ध्रुवम् ॥<br>
इति निश्चित्य भूतालिं प्रेषयामास वासवः ॥ ३६ ॥ <br>
भल्लूकाकारसर्वांग उष्ट्रलंबशिरोधरः ॥ <br>
कश्चिद्दुर्दर्शदशनस्त्वभ्यधावत्तमर्भकम् ॥ ३७ ॥ <br>
तं व्याघ्रवदनः कश्चिद्व्यादाय विकटाननम् ॥ <br>
द्विपोच्च देहसंस्थानो मुहुर्गर्जन्समभ्यगात् ॥ ३८ ॥ <br>
रयात्तु मांसकं भुंजन्कश्चिद्विकटदंष्ट्रकः ॥ <br>
रोषात्तमभिदुद्राव दृष्ट्वा संतर्जयन्निव ॥ ३९ ॥<br>
अतितीक्ष्णैर्विषाणाग्रैस्तटानुच्चान्विदारयन् ॥ <br>
खुराग्रैर्दलयन्भूमिं महोक्षोऽभिजगर्जतम् ॥ 4.1.20.४० ॥ <br>
कश्चिद्धि पन्नगी भूय फटाटोपभयानकः ॥ <br>
अतिलोलद्विरसनः पुस्फूर्जनिकषाचितम् ॥ ४१ ॥ <br>
कश्चिच्च महिषाकारः क्षिपञ्शृंगाग्रतो गिरोन् ॥ <br>
लांगूलताडितधरः श्वसन्वेगात्तमाप्तवान्॥ ४२ ॥ <br>
कश्चिद्दावानलालीढ खर्जूरद्रुमसन्निभम् ॥ <br>
बिभ्रदूरुद्वयंभूतो व्यात्तास्यस्तमभीषयत् ॥ ४३ ॥ <br>
मौलिजैरभ्रसंघर्षं कुर्वन्दीर्घकृशोदरः ॥ <br>
निमग्नपिंगनयनः कश्चिद्भीषयति स्म तम् ॥ ४४ ॥ <br>
कृपाणपाणिर्भग्नास्यो वामहस्तकपालधृत् ॥ <br>
प्रचंडं क्ष्वेडयन्कश्चिदभ्यधावत्तमर्भकम् ॥ ४५ ॥ <br>
विशाल सालमादाय कुर्वन्किल किलारवम् ॥ <br>
कश्चित्तमभितो याति कालो दंडधरो यथा ॥ ४६ ॥ <br>
तमः संकेतसदनं व्याघ्रं वै वदनं महत्॥ <br>
कृतांतकं दराकारं बिभ्रत्कश्चित्तमभ्यगात्॥ ४७ ॥ <br>
उलूकाकारतां धृत्वा फूत्कारैरतिदारुणैः ॥ <br>
हृदयाकंपनैः कश्चिद्भीषयामास तं ध्रुवम् ॥ ४८ ॥<br>
यक्षिणी काचिदानीय रुदंतं कस्यचिच्छिशुम् ॥ <br>
अपिबद्रुधिरं कोष्ठाच्चखादास्थि मृणालवत् ॥ ४९ ॥ <br>
पिपासिताद्य रुधिरं तेपि पास्याम्यहं धुव ॥ <br>
यथास्य बालस्य तथा चर्वित्वास्थीनि वादिनी ॥ 4.1.20.५० ॥ <br>
अनीय तृणदारूणि परिस्तीर्य समंततः ॥ <br>
दावाग्निं ज्वालयामास काचिद्वात्याविवर्धितम् ॥ ५१ ॥ <br>
वेताली रूपमास्थाय भंक्त्वा काचित्तरून्गिरीन् ॥ <br>
रुरोध गगनाध्वानं कंपयंती च तं भृशम् ॥ ५२ ॥ <br>
अन्या सुनीतिरूपेण तमभिप्रेक्ष्य दूरतः ॥ <br>
रुरोदातीवदुःखार्ता वक्षोघातं मुहुर्मुहुः ॥ ५३ ॥ <br>
उवाच च वचश्चाटु बहुमाया विनिर्मितम् ॥ <br>
कारुण्यपूर्ण वात्सल्यमतीवातन्वती सती ॥ ५४ ॥ <br>
त्वदेकशरणां वत्स बत मृत्युर्जिघांसति ॥ <br>
रक्षरक्ष गतासुं मां शरणागतवत्सल ॥ ५५ ॥ <br>
प्रतिग्रामं प्रतिपुरं प्रत्यध्वं प्रतिकाननम् ॥ <br>
प्रत्याश्रमं प्रतिगिरिं श्रांता त्वद्वीक्षणातुरा ॥ ५६ ॥ <br>
यदा प्रभृति रे बाल निरगात्तपसे भवान् ॥ <br>
तदेव दिनमारभ्य निर्गताऽहं त्वदीक्षणे ॥ ५७ ॥ <br>
तैस्तैः सपत्नीदुर्वाक्यैर्दुनोपि त्वं यथार्भक ॥ <br>
तथाऽहमपि दूनास्मि नितरां तद्वचोऽग्निना ॥ ५८ ॥ <br>
न निद्रामि न जागर्मि नाश्नामि न पिबाम्यहम् ॥ <br>
ध्यायामि केवलं त्वाऽहं योगिनीव वियोगिनी ॥५९॥ <br>
निद्रादरिद्रनयना स्वप्नेपि न तवाननम् ॥ <br>
आनंदि सर्वथा यन्मे मंदभाग्या विलोकये ॥ 4.1.20.६० ॥<br>
त्वदाननप्रतिनिधिर्विधुर्विधुरया मया ॥ <br>
उदित्वरोपिनालोकि तापं वै त्यक्तुकामया ॥ ६१ ॥ <br>
त्वदालापसमालापं कलयन्किलकाकलीम् ॥ <br>
कोकिलोपि मयाकर्णि नालकाकीर्णकर्णया ॥६२॥ <br>
त्वदंगसंगमधुरो ध्रुवधूपितयामया ॥ <br>
नानिलोपि मयालिंगि क्वचिद्विश्रांतया भृशम् ॥ ६३ ॥<br>
के देशाः काश्च सरितः के शैलास्त्वत्कृते ध्रुव ॥ <br>
मया चरणचारिण्या राजपत्न्या न लंघिताः ॥ ६४ ॥  <br>
अध्रुवं सर्वमेवैतत्पश्यंत्यंधीकृतास्म्यहम् ॥ <br>
धात्रीं त्रायस्व मां पुत्र प्राप्य त्वंमेंऽधयष्टिताम् ॥ ६५ ॥ <br>
मृदुलानि तवांगानि क्वेमानि क्व तपस्त्विदम् ॥ <br>
परुषं पुरुषैः साध्यं परुषांगैर्नरर्षभ ॥ ६६ ॥ <br>
अनेन तपसा वत्स त्वयाऽऽप्यं किमनेनसा ॥ <br>
धराधीशतनूजत्वादधिकं तद्वदाधुना ॥ ६७ ॥ <br>
अनेन वयसा बाल खेलनीयं त्वयाऽनिशम् ॥ <br>
बालक्रीडनकैरन्यैः सवयः शिशुभिः समम् ॥ ६८ ॥ <br>
ततः कौमारमासाद्य वयोऽभिध्यानशीलिना ॥ <br>
भवता सर्वविद्यानां भाव्यं वै पारदृश्वना ॥ ६९ ॥ <br>
वयोथ चतुरं प्राप्य योषास्रक्चंदनादिकान् ॥ <br>
निर्वेक्ष्यसि बहून्भोगानिंद्रियार्थान्कृतार्थयन् ॥ 4.1.20.७० ॥ <br>
उत्पाद्याथ बहून्पुत्रान्गुणिनो धर्मवत्सलान् ॥ <br>
परिसंक्रामितश्रीकस्तेष्वथो त्वं तपश्चर ॥ ७१ ॥ <br>
इदानीमेव तपसि बाल्ये वयसि कः श्रमः ॥ <br>
पादांगुष्ठकरीषाग्निः कदा मौलिमवाप्स्यति ॥ ७२ ॥ <br>
विपक्षपरिभूतेन हृतमानेन केनचित् ॥ <br>
परिभ्रष्टश्रिया वापि तप्तव्यं तेषु को भवान् ॥ ७३ ॥ <br>
हृतमानेन तप्तव्यं निशम्येति वचो ध्रुवः ॥ <br>
दीर्घमुष्णं हि निःश्वस्य पुनर्दध्यौ हरिं हृदि ॥ ७४ ॥ <br>
जनयित्रीमनाभाष्य भूतभीतिं विहाय च ॥ <br>
ध्रुवोऽच्युतध्यानपरः पुनरेव बभूव ह ॥ ७५ ॥ <br>
सापि भूतावली भीतिंबहुभीषणभूषणा ॥ <br>
दर्शयंती तमभितोऽद्राक्षीच्चक्रं सुदर्शनम् ॥ ७६ ॥ <br>
परितः परिवेषाभं सूर्यस्योच्चैः स्फुरत्प्रभम् ॥ <br>
रक्षणाय च रक्षोभ्यस्तस्याधोक्षज निर्मितम् ॥ ७७ ॥ <br>
भूतावली तमालोक्य स्फुरच्चक्रसुदर्शनम् ॥ <br>
ज्वालामालाकुलं तीव्रं रक्षंतं परितो ध्रुवम् ॥ ७८ ॥ <br>
अतीव निष्कंपहृदं गोविदार्पितचेतसम् ॥ <br>
तपोंकुरमिवोद्भिद्य मेदिनीं समुदित्वरम् ॥ ७९ ॥ <br>
सापि प्रत्युतभीतातं ध्रुवं ध्रुवविनिश्चयम् ॥ <br>
नमस्कृत्य यथायातं याताव्यर्थमनोरथा ॥ 4.1.20.८० ॥ <br>
गर्जत्कादंबिनीजालं व्योम्नि वै व्याकुलं यथा ॥ <br>
वृथा भवति संप्राप्य मनागनिललोलताम् ॥ ८१ ॥ <br>
अथ जंभारिणा सार्धं भीताः सर्वे दिवौकसः ॥ <br>
संमंत्र्य त्वरिता जग्मुर्ब्रह्माणं शरणं द्विज ॥ ८२ ॥ <br>
नत्वा विज्ञापयामासुः परिष्टुत्या पितामहम् ॥ <br>
वच्रोऽवसरमालोक्य पृष्टागमनकारणाः ॥ ८३ ॥<br>
॥ देवा ऊचुः ॥ ॥ <br>
धातरुत्तानपादस्य तनयेन सुवर्चसा ॥ <br>
तपता तापिताः सर्वे त्रिलोकी तलवासिनः ॥ ८४ ॥ <br>
सम्यक्संविद्महे तात धुवस्य न मनीषितम् ॥ <br>
पदं परिजिहीर्षुः स कस्यास्मासु महातपाः ॥ ८५ ॥ <br>
इति विज्ञापितो देवैर्विहस्य चतुराननः ॥ <br>
प्रत्युवाचाथ तान्सर्वान्ध्रुवतो भीतमानसान् ॥ ८६ ॥ <br>
॥ ब्रह्मोवाच ॥ ॥ <br>
न भेतव्यं सुरास्तस्माद्ध्रुवाद्ध्रुवपदैषिणः ॥ <br>
व्रजंतु विज्वराः सर्वे न स वः पदमिच्छति ॥ ८७ ॥ <br>
न तस्माद्भगवद्भक्ताद्भेतव्यं केनचित्क्वचित् ॥ <br>
निश्चितं विष्णुभक्ता ये न ते स्युः परतापिनः ॥ ८८ ॥ <br>
आराध्य विष्णुं देवेशं लब्ध्वा तस्मात्स्वकांक्षितम् ॥ <br>
भवतामपि सर्वेषां पदानि स्थिरयिष्यति ॥ ८९ ॥ <br>
निशम्येति च गीर्वाणाः प्रणीतं ब्रह्मणो वचः ॥ <br>
प्रणिपत्य स्वधिष्ण्यानि प्रहृष्टाः परिवव्रजुः ॥ 4.1.20.९० ॥ <br>
अथ नारायणो देवस्तं दृष्ट्वा दृढमानसम् ॥ <br>
अनन्यशरणं बालं गत्वा तार्क्ष्यरथोऽब्रवीत् ॥ ९१ ॥ <br>
श्रीविष्णुरुवाच ॥ ॥ <br>
प्रसन्नोस्मि महाभाग वरं वरय सुव्रत ॥ <br>
तपसोऽस्मान्निवर्तस्व चिरं खिन्नोसि बालक ॥ ९२ ॥ <br>
वचोऽमृतं समाकर्ण्य पर्युन्मील्य विलोचने ॥ <br>
इंद्रनीलमणिज्योतिः पटलीं पर्यलोकयत् ॥ ९३ ॥ <br>
प्रत्यग्रविकसन्नीलोत्पलानां निकुरंबकैः ॥ <br>
प्रोत्फुल्लितां समंताच्च रोदसी सरसीमिव ॥ ९४ ॥ <br>
लक्ष्मीदेवीकटाक्षोघैः कटाक्षितमिवाखिलम् ॥ <br>
धुवस्तदानिरैक्षिष्ट द्यावाभूम्योर्यदंतरम् ॥ ९५ ॥ <br>
प्रोद्यत्कादंबिनीमध्य विद्युद्दामसमानरुक् ॥ <br>
पुरः पीतांबरः कृष्णस्तेन नेत्रातिथीकृतः ॥ ९६ ॥ <br>
नभो निकष पाषाणो मेरुकांचन रेखितः ॥ <br>
यथातथा ध्रुवेणैक्षि तदा गरुडवाहनः ॥ ९७ ॥ <br>
सुनीलगगनं यद्वद्भूषितं तु कलावता ॥ <br>
पीतेन वाससा युक्तं स ददर्श हरिं तदा ॥ ९८ ॥ <br>
दंडवत्प्रणिपत्याथ परितः परिलुठ्य च ॥ <br>
रुरोद दृष्ट्वेव चिरं पितरं दुःखितः शिशुः ॥९९॥ <br>
नारदेन सनंदेन सनकेन सुसंस्तुतः ॥ <br>
अन्यैः सनत्कुमाराद्यैर्योगिभिर्योगिनां वरः ॥4.1.20.१००॥ <br>
कारुण्यवाष्पनीरार्द्र पुंडरीकविलोचनः॥<br>
ध्रुवमुत्थापयांचक्रे चक्री धृत्वा करेण तम्॥१॥ <br>
हरिस्तु परिपस्पर्श तदंगं धूलिधूसरम् ॥ <br>
कराभ्यां सुकठोराभ्यां नित्यं शास्त्रपरिग्रहात्॥।२॥<br>
स्पर्शनाद्देवदेवस्य सुसंस्कृतमयी शुभा ॥ <br>
वाणी प्रवृत्ता तस्यास्यात्तुष्टावाथ ध्रुवो हरिम् ॥ १०३ ॥ ॥ <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे पूर्वार्द्धे ध्रुवाख्याने भगवद्दर्शननाम विंशतितमोऽध्यायः ॥ २० ॥ <br>
<br>
</span>
