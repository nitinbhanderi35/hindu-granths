<span style="font-size: 14pt; line-height: 200%">॥ अगस्त्य उवाच ॥<br>
श्रुत्वा स्कंद न तृप्तोस्मि तव वक्त्रेरितां कथाम् ॥ <br>
अत्याश्चर्यकरं प्रोक्तमाख्यानं बैंदुमाधवम् ॥ १ ॥<br>
इदानीं श्रोतुमिच्छामि देवदेवसमागमम् ॥ <br>
तार्क्ष्यात्त्र्यक्षः समाकर्ण्य दिवोदासस्य चेष्टितम् ॥२ ॥<br>
विष्णुमायाप्रपंचं च किमाह गरुडध्वजम् ॥ <br>
के के च शंभुना सार्धं समीयुर्मंदराद्गिरेः ॥३॥<br>
ब्रह्मणेशः कथं दृष्टस्त्रपाकुलित चक्षुषा ॥ <br>
किमाह देव ब्रह्माणं किमुक्तं भास्वतापि च ॥ ४ ॥<br>
योगिनीभिः किमाख्यायि गणाह्रीणाः किमब्रुवन् ॥ <br>
एतदाख्याहि मे स्कंद महत्कौतूहलं मयि ॥५॥<br>
इमं प्रश्नं निशम्यैशिर्मुनेः कलशजन्मनः ॥ <br>
प्रत्युवाच नमस्कृत्य शिवौ प्रणतसिद्धिदौ॥६॥<br>
॥ स्कंद उवाच ॥ ॥<br>
मुने शृणु कथामेतां सर्वपातकनाशिनीम्॥ <br>
अशेषविघ्नशमनीं महाश्रेयोभिवर्धिनीम्॥ ७ ॥<br>
अथ देवोऽसुररिपुः श्रुत्वा शंभुसमागमम् ॥ <br>
द्विजराजाय स मुदा समदात्पारितोषिकम् ॥ ८ ॥<br>
आयानं शंसते शंभोरुपवाराणसिप्रियम् ॥ <br>
ब्रह्माणमग्रतः कृत्वा ततश्चाभ्युद्ययौ हरिः ॥ ९ ॥<br>
विवस्वता समेतश्च तैर्गणैः परितो वृतः ॥ <br>
योगिनीभिरनूद्यातो गणेशमुपसंस्थितः ॥ 4.2.62.१० ॥<br>
अथनेत्रातिथीकृत्य देवदेवं वृषध्वजम् ॥ <br>
मंक्षु तार्क्ष्यादवारुह्य प्रणनाम श्रियः पतिः ॥ ११ ॥<br>
पितामहोपि स्थविरो भृशं नम्रशिरोधरः ॥ <br>
प्रणतेन मृडेनैव प्रणमन्विनिवारितः ॥ १२ ॥<br>
स्वस्त्यभ्युदितपाणिश्च रुद्रसूक्तैरमंत्रयत् ॥ <br>
अक्षतान्यथ सार्द्राणि दर्शयन्सफलान्यजः ॥ १३॥<br>
मौलिं पादाब्जयोः कृत्वा गणेशः सत्वरो नतः ॥ <br>
मूर्ध्न्युपाजिघ्रयांचक्रे हरो हर्षाद्गजाननम् ॥ १४ ॥<br>
अभ्युपावेशयच्चापि परिष्वज्य निजासने ॥ <br>
सोमनंदि प्रभृतयः प्रणेमुर्दंडवद्गणाः ॥ १५ ॥<br>
योगिन्योपि प्रणम्येशं चक्रुर्मंगलगायनम् ॥ <br>
तरणिः प्रणनामाथ प्रमथाधिपतिं हरम् ॥ १६ ॥<br>
खंडेंदुशेखरश्चाथ उपसिंहासनं हरिम् ॥ <br>
समुपावेशयद्वामपार्श्वे मानपुरःसरम् ॥ १७ ॥<br>
ब्रह्माणं दक्षिणे भागे परिविश्राणितासनम् ॥ <br>
दृष्ट्वा संभाविताः सर्वे शर्वेण प्रणता गणाः ॥ १८॥<br>
मौलिचालनमात्रेण योगिन्योपि प्रसादिताः ॥ <br>
संतोषितो रविश्चापि विशेति करसंज्ञया ॥ १९ ॥<br>
अथ शंभुं शतधृतिः प्रबद्धकरसंपुटः ॥ <br>
परिविज्ञापयांचक्रे प्रसन्नवदनांबुजम् ॥ 4.2.62.२० ॥<br>
॥ ब्रह्मोवाच ॥ ॥<br>
भगवन्देवदेवेश क्षंतव्यं गिरिजापते ॥ <br>
वाराणसीं समासाद्य यदहं नागतः पुनः ॥ २१ ॥<br>
प्रसंगतोपि कः काशीं प्राप्य चंद्रविभूषण ॥ <br>
किंचिद्विधातुं शक्तोपि त्यजेत्स्थविरतां दधत्॥ २२ ॥<br>
स्वरूपतो ब्राह्मणत्वादपाकर्तुं न शक्यते ॥ <br>
अथ शक्तो व्यपाकर्तुं कः पुण्ये संचिकीर्षति ॥ २३॥<br>
विभोरपि समाज्ञेयं धर्मवर्त्मानुसारिणि ॥ <br>
न किंचिदपकर्तव्यं जानता केनचित्क्वचित ॥ २४॥<br>
कस्तादृशि महीजानौ पुण्यवर्त्मन्यतंद्रिते ॥ <br>
काशीपाले दिवोदासे मनागपि विरुद्धधीः ॥२५॥<br>
निशम्येति वचस्तुष्टः श्रीकंठोति विशुद्धधीः ॥ <br>
हसन्प्रोवाच धातारं ब्रह्मन्सर्वमवैम्यहम् ॥२६॥<br>
॥ देवदेव उवाच ॥ ॥<br>
आदौ तावददोषं हि ब्रह्मत्वं ब्राह्मणस्य ते ॥ <br>
वाजिमेधाध्वराणां च ततोपि दशकं कृतम् ॥ २७ ॥<br>
ततोपि विहितं ब्रह्मन्भवता परमं हितम् ॥ <br>
अपराधसहस्राणि यल्लिंगं स्थापितं मम ॥२८॥<br>
येनैकमपि मे लिंगं स्थापितं यत्र कुत्रचित् ॥ <br>
तस्यापराधलेशोपि नास्ति सर्वापराधिनः ॥ २९॥<br>
अपराधसहस्रेपि ब्राह्मणं योपराध्नुयात् ॥ <br>
दिनैः कतिपयैरेव तस्यैश्वर्यं विनश्यति ॥ 4.2.62.३० ॥<br>
इति ब्रुवति देवेशेप्यंतरुच्छ्वसितं गणैः ॥ <br>
समातृभिः समंताच्च विलोक्यास्यं परस्परम् ॥ ३१ ॥<br>
अर्कोप्यवसरं ज्ञात्वा नत्वा शंभुं व्यजिज्ञपत् ॥ <br>
प्रसन्नास्यमुमाकांतं दृष्ट्वा दृष्टचराचरः ॥ ३२ ॥<br>
॥ अर्क उवाच ॥ ॥<br>
नाथ काशीमितो गत्वा यथाशक्ति कृतोपधिः ॥ <br>
अकिंचित्करतां प्राप्तः सहस्रकरवानपि ॥ ३३ ॥<br>
स्वधर्मपालके तस्मिन्दिवोदासे धरापतौ ॥ <br>
निश्चितागमनं ज्ञात्वा देवस्याहमिह स्थितः ॥३४॥<br>
प्रतीक्षमाणो देवेश त्वदामनमुत्तमम्॥<br>
विभज्य बहुधात्मानं त्वदाराधनतत्परः ॥ ३५ ॥<br>
मनोरथद्रुमश्चाद्य फलितः श्रीमदीक्षशात् ॥ <br>
किंचिद्भक्तिलवांभोभिः सिक्तो ध्यानेन पुष्पितः ॥ ३६ ॥<br>
इत्युदीरितमाकर्ण्य रवेर्वैरविलोचनः ॥ <br>
प्रोवाच देवदेवेशो नापराध्यसि भास्कर ॥३७॥<br>
ममैव कार्यं विह्तिं त्वं यदत्र व्यवस्थितः ॥ <br>
यस्यां सुरप्रवेशो न तस्मिन्राजनि शासति ॥ ३८ ॥<br>
इति सूरं समाश्वास्य देवदेव कृपानिधिः ॥ <br>
गणानाश्वासयामास व्रीडा नम्रशिरोधरान् ॥३९॥<br>
योगिन्योपि सुदृष्ट्वाथ शंभुना संप्रसादिताः ॥ <br>
त्रपाभरसमाक्रांत कंधरा इव सं गताः ॥ 4.2.62.४० ॥<br>
ततो व्यापारयांचक्रे त्र्यक्षो नेत्राणि चक्रिणि ॥ <br>
हरिर्न किंचिदप्यूचे सर्वज्ञाग्रे  महामनाः ॥ ४१ ॥<br>
ईशोपि श्रुतवृत्तांतस्तार्क्ष्याद्गणप शार्ङ्गिणोः ॥ <br>
मनसैव प्रसन्नोभून्न किंचित्पर्यभाषत ॥ ४२ ॥<br>
एतस्मिन्नंतरे प्राप्ता गोलोकात्पंच धेनवः ॥ <br>
सुनंदा सुमनाश्चापि सुशीला सुरभिस्तथा ॥ ॥ ४३ ॥<br>
पंचमी कपिला चापि सर्वाघौघविघट्टिनी ॥ <br>
वात्सल्यदृष्ट्या भर्गस्य तासामूधांसि सुस्रुवुः॥४४॥<br>
ववर्षुः पयसां पूरैस्तदूधांसि पयोधराः ॥ <br>
धारासारैरविच्छिन्नैस्तावद्यावद्ध्रदोऽभवत् ॥४५॥<br>
पयःपयोधिरिव स द्वितीयः प्रैक्षि पार्षदैः ॥ <br>
देवेश समधिष्ठानात्तत्तीर्थमभवत्परम् ॥४६॥<br>
कपिला ह्रद इत्याख्यां चक्रे तस्य महेश्वरः ॥ <br>
ततो देवाज्ञया सर्वे स्नातास्तत्र दिवौकसः ॥ ४७ ॥<br>
आविरासुस्ततस्तीर्थादथ दिव्यपितामहाः ॥ <br>
तान्दृष्ट्वा ते सुराः सर्वे तर्पयांचक्रिरे मुदा ॥ ४८ ॥<br>
अग्निष्वात्ता बर्हिषद आज्यपाः सोमपास्तथा ॥ <br>
इत्याद्या दिव्यपितरस्तृप्ताः शंभुं व्यजिज्ञपन् ॥४९॥<br>
देवदेव जगन्नाथ भक्तानामभयप्रद ॥ <br>
अस्मिंस्तीर्थे त्वदभ्याशाज्जाता नस्तृप्तिरक्षया ॥ 4.2.62.५० ॥<br>
तस्माच्छंभो वरं देहि प्रसन्नेनांतरात्मना ॥ <br>
इति दिव्यपितॄणां स श्रुत्वा वाक्यं वृषध्वजः ॥ ५१ ॥<br>
शृण्वतां सर्वदेवानामिदं वचनमब्रवीत् ॥ <br>
शर्वः सर्वपितॄणां वै परतृप्तिकरं परम् ॥ ५२ ॥<br>
॥ श्रीदेवदेव उवाच ॥ ॥<br>
शृणु विष्णो महाबाहो शृणु त्वं च पि तामह ॥ <br>
एतस्मिन्कापिले तीर्थे कापिलेय पयोभृते ॥ ५३ ॥<br>
ये पिंडान्निर्वपिष्यंति श्रद्धया श्राद्धदानतः ॥ <br>
तेषां पितॄणां संतृप्तिर्भविष्यति ममाज्ञया ॥५४॥<br>
अन्यं विशेषं वक्ष्यामि महातृप्तिकरं परम् ॥ <br>
कुहूसोमसमायोगे दत्तं श्राद्धमिहाक्षयम्॥५५॥<br>
संवर्तकाले संप्राप्ते जलराशिर्जलान्यपि ॥ <br>
क्षीयंते न क्षयत्यत्र श्राद्धं  सोमकुहू कृतम् ॥ ५६॥<br>
अमासोमसमायोगे श्राद्धं यद्यत्र लभ्यते ॥ <br>
तीर्थे कापिलधारेस्मिन्गयया पुष्करेण किम् ॥ ५७ ॥<br>
गदाधरभवान्यत्र यत्र त्वं च पितामह ॥ <br>
वृषध्वजोस्म्यहं यत्र फल्गुस्तत्र न संशयः ॥ ५८ ॥<br>
दिव्यांतरिक्षभौमानि यानि तीर्थानि सर्वतः ॥ <br>
तान्यत्र निवसिष्यंति दर्शे सोमदिनान्विते ॥ ९९ ॥<br>
कुरुक्षेत्रे नैमिषे च गंगासागरसंगमे ॥ <br>
ग्रहणे श्राद्धतो यत्स्यात्तत्तीर्थे वार्षभध्वजे ॥ 4.2.62.६० ॥<br>
अस्य तीर्थस्य नामानि यानि दिव्य पितामहाः ॥ <br>
तान्यहं कथयिष्यामि भवतां तृप्तिदान्यलम् ॥६१॥<br>
मधुस्रवेति प्रथममेषा पुष्करिणी स्मृता ॥ <br>
कृतकृत्या ततो ज्ञेया ततोऽसौ क्षीरनीरधिः ॥ ६२ ॥<br>
वृषभध्वजतीर्थं च तीर्थं पैतामहं ततः ॥ <br>
ततो गदाधराख्यं च पितृतीर्थं ततः परम् ॥ ॥ ६३ ॥<br>
ततः कापिलधारं वै सुधाखनिरियं पुनः ॥ <br>
ततः शिवगयाख्यं च ज्ञेयं तीर्थमिदं शुभम् ॥६४॥<br>
एतानि दश नामानि तीर्थस्यास्य पितामहाः ॥ <br>
भवतां तृप्तिकारीणि विनापि श्राद्धतर्पणैः ॥ ६५ ॥<br>
सूर्येंदु संगमे येत्र पितॄणां तृप्तिकामुकाः ॥ <br>
ब्राह्मणान्भोजयिष्यंति तेषां श्राद्धमनंतकम् ॥ ६६ ॥<br>
श्राद्धे पितॄणां संतृप्त्यै दास्यंति कपिलां शुभाम् ॥ <br>
येत्र तेषां पितृगणो वसेत्क्षीरोदरोधसि ॥ ६७ ॥<br>
वृषोत्सर्गः कृतो यैस्तु तीर्थेस्मिन्वार्षभध्वजे ॥ <br>
अश्वमेधपुरोडाशैः पितरस्तेन तर्पिताः ॥ ६८ ॥<br>
गयातोष्टगुणं पुण्यमस्मिंस्तीर्थे पितामहाः ॥ <br>
अमायां सोमयुक्तायां श्राद्धैः कापिलधारिके ॥ ६९ ॥<br>
येषां गर्भेऽभवत्स्रावो येऽ दंतजननामृताः ॥ <br>
तेषां तृप्तिर्भवेन्नूनं तीर्थे कापिलधारिके॥ 4.2.62.७० ॥<br>
अदत्तमौंजीदाना ये ये चादारपरिग्रहाः ॥ <br>
तेभ्यो निर्वापितं पिंडमिह ह्यक्षयतां व्रजेत् ॥ ॥ ७१ ॥<br>
अग्निदाहमृता ये वै नाग्निदाहश्च येषु वै ॥ <br>
ते सर्वे तृप्तिमायांति तीर्थे कापिलधारिके ॥ ७२ ॥<br>
और्द्ध्वदैहिकहीना ये षोडश श्राद्धवर्जिताः ॥ <br>
ते तृप्तिमधिगच्छंति घृतकुल्यां निवापतः ॥ ७३ ॥<br>
अपुत्राश्च मृता ये वै येषां नास्त्युकप्रदः ॥ <br>
तेपि तृप्तिं परां यांति मधुस्रवसि तर्पिताः ॥ ७४ ॥<br>
अपमृत्युमृता ये वै चोरविद्युज्जलादिभिः ॥ <br>
तेषामिह कृतं श्राद्धं जायते सुगतिप्रदम् ॥ ७५ ॥<br>
आत्मघातेन निधनं यैषामिहविकमर्णाम् ॥ <br>
तेपि तृप्तिं लभंतेत्र पिंडैः शिवगयाकृतैः॥ ॥ ७६ ॥<br>
पितृगोत्रे मृता ये वै मातृपक्षे च ये मृताः ॥ <br>
तेषामत्र कृतः पिंडो भवेदक्षयतृप्तिदः ॥ ७७ ॥<br>
पत्नीवर्गे मृता ये वै मित्रवर्गे च ये मृताः ॥ <br>
ते सर्वे तृप्तिमायांति तर्पिता वार्षभध्वजे ॥ ७८ ॥<br>
ब्रह्मक्षत्रविशां वंशे शूद्रवंशेंऽत्यजेषु च ॥ <br>
येषां नामगृहीत्वात्र दीयते ते समुद्धृताः ॥ ९ ॥<br>
तिर्यग्योनि मृता ये वै ये पिशाचत्वमागताः ॥ <br>
तेप्यूर्ध्वगतिमायांति तृप्ताः कापिलधारिके ॥ 4.2.62.८० ॥<br>
ये तु मानुषलोकेस्मिन्पितरो मर्त्ययोनयः ॥ <br>
ते दिव्ययोनयः स्युर्वै मधुस्रवसि तर्पिताः ॥ ॥ ८१ ॥<br>
ये दिव्यलोके पितरः पुण्यैर्देवत्वमागताः ॥ <br>
ते ब्रह्मलोके गच्छंति तृप्तास्तीर्थे वृषध्वजे ॥ ८२॥<br>
कृते क्षीरमयं तीर्थं त्रेतायां मधुमत्पुनः ॥ <br>
द्वापरे सर्पिषा पूर्णं कलौ जलमयं भवेत्॥ ८३ ॥<br>
सीमाबहिर्गतमपि ज्ञेयं तीर्थमिदं शुभम् ॥ <br>
मध्ये वाराणसि श्रेष्ठं मम सान्निध्यतो नरैः ॥ ८४ ॥<br>
काशीस्थितैर्यतो दर्शि ध्वजो मेषवृषलांछनः  ॥ <br>
वृषध्वजेन नाम्नातः स्थास्याम्यत्र पितामहाः॥ ८५ ॥<br>
पितामहेन सहितो गदाधरसमन्वितः ॥ <br>
रविणा पार्षदैः सार्धं तुष्टये वः पितामहाः ॥ ८६ ॥<br>
इति यावद्वरं दत्ते पितृभ्यो वृषभध्वजः ॥ <br>
तावन्नदी समागत्य प्रणम्येशं व्यजिज्ञपत् ॥८७॥<br>
॥ नंदिकेश्वर उवाच ॥ ॥<br>
विहितः स्यदनः सज्जस्ततोस्तु विजयोदयः ॥ <br>
अष्टौ कंठीरवा यत्र यत्रोक्ष्णामष्टकं शुभम् ॥ ८८ ॥<br>
यत्रेभाः परिभांत्यष्टौ यत्राष्टौ जविनो हयाः ॥ <br>
मनः संयमनं यत्र कशापाणि व्यवस्थितम् ॥ ८९ ॥<br>
गंगायमुनयोरीषे चक्रे पवनदेवता ॥ <br>
सायंप्रातर्मये चक्रे छत्रं द्यौर्मंडलं शुचि ॥4.2.62.९०॥<br>
तारावलीमयाः कीला आहेया उपनायकाः ॥ <br>
श्रुतयो मार्गदर्शिन्यः स्मृतयो रथगुप्तयः ॥ ९१ ॥<br>
दक्षिणाधूर्दृढा यत्र मखा यत्राभिरक्षकाः ॥ <br>
आसनं प्रणवो यत्र गायत्रीपादपीठभूः ॥ ९२ ॥<br>
सांगा व्याहृतयो यत्र शुभा सोपानवीथिकाः ॥ <br>
सूर्याचंद्रमसौ यत्र सततं द्वाररक्षकौ ॥९३॥<br>
अग्निर्मकरतुंडश्च रथभूः कौमुदीमयी ॥ <br>
ध्वजदंडो महामेरुः पताका हस्करप्रभा ॥ ९४ ॥<br>
स्वयं वाग्देवता यत्र चंचच्चामरधारिणी ॥<br>
॥ स्कंद उवाच ॥ ॥<br>
शैलादिनेति विज्ञप्तो देवदेव उमापतिः ॥ ९५ ॥<br>
कृतनीराजनविधिरष्टभिर्देवमातृभिः ॥ <br>
पिनाकपाणिरुत्तस्थौ दत्तहस्तोथ शार्ङ्गिणा ॥ ९६ ॥<br>
निनादो दिव्यवाद्यानां रोदसी पर्यपूरयत् ॥ <br>
गीतमंगलगीर्भिश्च चारणैरनुवर्धितः ॥ ९७ ॥<br>
तेन दिव्यनिनादेन बधिरीकृतदिङ्मुखाः ॥ <br>
आहूता इव आजग्मुर्विष्वग्भुवनवासिनः ॥ ९८ ॥<br>
देवाकोट्यस्त्रयस्त्रिंशद्गणाः कोट्ययुतद्वयम् ॥ <br>
नवकोट्यस्तु चामुंडा भैरव्यः कोटिसंमिताः ॥ ९९ ॥<br>
षडाननाः कुमाराश्च मयूरवरवाहनाः ॥ <br>
ममानुगाः समायाताः कोटयोष्टौ महाबलाः ॥ 4.2.62.१०० ॥<br>
आययुः कोटयः सप्त स्फुरत्परशुपाणयः ॥ <br>
पिचंडिला महावेगा विघ्नविघ्ना गजाननाः ॥ १ ॥<br>
षडशीतिसहस्राणि मुनयो ब्रह्मवादिनः ॥ <br>
तावतोपि समाजग्मुस्तत्रत्ये गृहमेधिनः ॥ २ ॥<br>
नागानां कोटयस्तिस्रः पातालतलवासिनाम् ॥ <br>
दानवानां च दैत्यानां द्वे द्वे कोटी शिवात्मनाम् ॥ ३ ॥<br>
गंधर्वा नियुतान्यष्टौ कोट्यर्धं यक्षरक्षसाम् ॥ <br>
विद्याधराणामयुतं नियुतद्वयसंयुतम् ॥ ४ ॥<br>
तथा षष्टिसहस्राणि दिव्याश्चाप्सरसः शुभाः ॥ <br>
गोमातरोऽष्टौ लक्षाणि सुपर्णान्ययुतानि षट् ॥ ५ ॥<br>
सागराः सप्त संप्राप्ता नानारत्नोपदप्रदाः ॥ <br>
सरितां च सहस्राणि त्रीणि पंचायुतानि च ॥ ६ ॥<br>
गिरयोऽष्टौ सहस्राणि वनस्पतिशतत्रयम्॥ <br>
आजग्मुर्दिग्गजा अष्टौ यत्र देवः पिनाकधृक् ॥७॥<br>
एतैः समेतः संतुष्टः परिष्टुत इतस्ततः ॥ <br>
श्रीकंठो रथमारुह्य काशीं प्राविशदुत्तमाम् ॥।७॥।<br>
स गिरींद्रसुतस्त्र्यक्षो मुदां धाम मुदां खनिः ॥ <br>
काशीं प्रैक्षिष्ट संहृष्टस्त्रिविष्टप समुत्कटाम् ॥९॥<br>
॥ स्कंद उवाच ॥ ॥<br>
श्रुत्वाख्यानमिदं पुण्यं कोटिजन्माघनाशनम् ॥ <br>
पठित्वा पाठयित्वा च शिवसायुज्यमाप्नुयात् ॥ 4.2.62.११० ॥<br>
श्राद्धकाले विशेषेण पठनीयं प्रयत्नतः ॥ <br>
अक्षयं तद्भवेच्छ्राद्धं पितृतुष्टिकरं परम् ॥ ११ ॥<br>
वृषभध्वज माहात्म्यं पठित्वा शिवसन्निधौ ॥ <br>
प्रत्यहं वर्षमात्रं तु ह्यपुत्रः पुत्रवान्भवेत् ॥ १२ ॥<br>
विश्वेशितुः संप्रवेशो यः काश्यां समुदाहृतः ॥ <br>
परमानंदकंदस्य बीजमेतत्सुनिश्चितम् ॥ १३ ॥<br>
पठित्वैतन्मुदाख्यानं प्रविशेद्यो नवं गृहम् ॥ <br>
स सर्वसौख्यनिलयो भवेदेव न संशयः ॥१४॥<br>
त्रैलोक्यानंदजनकमेतदाख्यानमुत्तमम् ॥ <br>
अस्य श्रवणमात्रेण विश्वेशः संप्रसीदति ॥ १५ ॥<br>
अलभ्यलाभो देवस्य जातोत्र हि यतः परः ॥ <br>
ततः काशी प्रवेशाख्यं जप्यमाख्यानमुत्तमम् ॥ ११६ ॥ ॥<br>
इति श्रीस्कांदे महापुराण एकाशीति साहस्र्यां संहितायां चतुर्थे काशीखंडे  उत्तरार्द्धे वृषभध्वजप्रादुर्भावोनाम द्विषष्टितमोऽध्यायः ॥ ६२ ॥ ॥<br>
<br>
<br>
</span>
