<span style="font-size: 14pt; line-height: 200%">।। व्यास उवाच।। ।।<br>
शृणु सूत महाभाग यथा स्कंदेन भाषितः।। <br>
महामहोत्सवः शंभोः पृच्छते कुंभसंभवे ।। १ ।। <br>
।। स्कंद उवाच ।। ।। <br>
निशामय महाप्राज्ञ शंभु प्रावेशिकीं कथाम् ।। <br>
त्रैलोक्यानंदजननीं महापातकतंकिनीम् ।। २ ।। <br>
मंदरादागतः शंभुश्चैत्रे दमनपर्वणि ।। <br>
प्राप्याप्यानंदगहनमितश्चेतश्चचार ह ।। ३ ।। <br>
मोक्षलक्ष्मीविलासेथ प्रासादे सिद्धिमागते ।। <br>
देवो विरजसः पीठादंतर्गेहं विवेश ह ।। ४ ।। <br>
ऊर्जशुक्लप्रतिपदि बुधराधासमायुजि ।। <br>
चंद्रे सप्तमराशिस्थे शेषेषूच्चग्रहेषु च ।। ५ ।। <br>
वाद्यमानेषु वाद्येषु प्रसन्नासु हरित्सु च ।। <br>
ब्राह्मणानां श्रुतिरव न्यक्कृतान्यरवांतरे ।। ६ ।।<br>
प्रतिशब्दित भूर्लोक भुवर्लोकांतराध्वनि ।। <br>
सर्वं प्रमुदितं चासीच्छंभोः प्रावेशिकोत्सवे ।। ७ ।। <br>
जगुर्गंधर्वनिकरा ननृतुश्चाप्सरोगणाः ।। २८ ।। <br>
चारणास्तु स्तुतिं कुर्युर्जर्हृषुर्देवतागणाः ।।८।। <br>
ववुर्गंधवहा वाता ववृषुः कुसुमैर्घनाः ।। <br>
सर्वे मंगलनेपथ्याः सर्वे मंगलभाषिणः ।।९।। <br>
स्थावरा जंगमाः सर्वे जाता आनंदमेदुराः।। <br>
सुरासुरेषु सर्वेषु गंधर्वेषूरगेषु च ।। 4.2.98.१० ।। <br>
विद्याधरेषु साध्येषु किन्नरेषु नरेषु च ।। <br>
स्त्रीपुंजातेषु सर्वेषु रेजुश्चत्वार एव च ।। ११ ।। <br>
निष्प्रत्यूहं च नितरां पुरुषार्थाः पदेपदे ।। <br>
धूपधूमभरैर्व्योम यद्रक्तं तु तदा मुने ।। १२ ।। <br>
नाद्यापि नीलिमानंतं परित्यजति कर्हिचित् ।। <br>
नीराजनाय ये दीपास्तदा सर्वे प्रबोधिताः ।। १३ ।। <br>
तेषां ज्योतींषि खेद्यापि राजंते तारकाच्छलात् ।। <br>
प्रतिसौधं पताकाश्च नानाकारा विचित्रिताः ।। १४ ।। <br>
रम्यध्वजप्रभाधौता रेजुः प्रति शिवालयम् ।। <br>
क्वचिद्गायंति गीतज्ञाः क्वचिन्नृत्यंति नर्तकाः ।। १५ ।। <br>
चतुर्विधानि वाद्यानि वाद्यंते च क्वचित्क्वचित् ।। <br>
प्रत्यध्वं चंदनरसच्छटा पिच्छिलभूमयः ।। १६ ।। <br>
हरित श्वेत मांजिष्ठ नील पीत बहुप्रभाः ।। <br>
प्रत्यंगणं शुभाकारा रंगमालाश्चकाशिरे ।। १७ ।। <br>
रत्नकुट्टिमभूभागा गोपुराग्रेषु रेजिरे ।। <br>
सुधोज्ज्वला हर्म्यमालाः सौधनामप्रपेदिरे ।।१८।। <br>
अचेतनान्यपि तदा चेतनानीव संबभुः ।। <br>
यानि कानीह कीर्त्यंते मंगलानि घटोद्भव ।। १९।। <br>
तेषामेव हि सर्वेषां तत्तु जन्मदिवाभवत् ।। <br>
आगत्य देवदेवोथ मुक्तिमंडपमाविशत् ।। 4.2.98.२० ।। <br>
अथाभिषिक्तश्चतुराननेन महर्षिवृंदैः सह देवदेवः ।। <br>
शुभासनस्थः सहितो भवान्या कुमारवृंदैः परितो वृतश्च।। ।। २१ ।। <br>
रत्नैरसंख्यैर्बहुभिर्दुकूलैर्माल्यैर्विचित्रैर्लसदिष्टगंधैः ।। <br>
अपूपुजन्देवगणा महेशं तदा मुदाते च महोरग्रेंद्राः ।। २२ ।। <br>
रत्नाकरैश्चापि गिरींद्रव्यैर्यथा स्वमन्यैरपि पुण्यधीभिः ।। <br>
संपूजितः कुंभज तत्र शंभुर्नीराजितो मातृगणैरथेशः ।।२३।। <br>
संतोष्य सर्वान्प्रथमं मुनींद्रान्स्वैस्वैर्हृदिस्थैश्च चिराभिलाषैः ।। <br>
ब्रह्माणमाभाष्य शिवोथ विष्णुं जगाद सर्वामरवृंदवंद्यः ।। २४ ।। <br>
इतो निषीदेति समानपूर्वं त्वं मे समस्तप्रभुतैकहेतुः ।।  <br>
दूरेपि तिष्ठन्निकटस्त्वमेव त्वत्तो न कश्चिन्मम कार्यकर्ता ।। २५ ।। <br>
त्वया दिवोदास नरेंद्रवर्यः सदूपदेशैश्च तथोपदिष्टः ।। <br>
यथा स सिद्धिं परमामवाप समीहितं मे निखिलं च सिद्धम् ।। २६ ।। <br>
विष्णो वरं ब्रूहि य ईप्सितस्ते नादेयमत्रास्ति किमप्यहो ते।। <br>
इदं मयाऽऽनंदवनं यदाप्तं हेतुस्तु तत्रत्वमसौ गणेशः ।। २७ ।।<br>
न मे प्रियं किंचन विष्टपत्रये तथा यथेयं परसौख्यभूमिः ।। <br>
वाराणसी ब्रह्मरसायनस्य खनिर्जनिर्यत्र न दीर्घशायिनाम् ।। २८ ।। <br>
श्रुत्वेति वाक्यं जगदीशितुश्च प्रोवाच विष्णुर्वरदं महेशम् ।। <br>
यदि प्रसन्नोसि पिनाकपाणे तदा पदाद्दूरमहं न ते स्याम् ।। २९ ।। <br>
श्रुत्वेति वाक्यं मधुसूदनस्य जगाद तुष्टो नितरां पुरारिः ।। <br>
सदा मुरारे मम सन्निधौ त्वं तिष्ठस्व निर्वाणरमाश्रयेत्र ।। 4.2.98.३० ।। <br>
आदावनाराध्य भवंतमत्र यो मां भजिष्यत्यपि भक्तियुक्तः ।। <br>
समीहितं तस्य न सेत्स्यति ध्रुवं परात्परान्मेंबुज चक्रपाणे ।।३१ ।। <br>
सर्वत्र सौख्यं मम मुक्तिमंडपे संतिष्ठमानस्य भवेदिहाच्युत ।। <br>
न तत्तु कैलासगिरौ सुनिर्मले न भक्तचेतस्यपि निश्चलश्रियि ।। ३२ ।। <br>
निमेषमात्रं स्थिरचित्तवृत्तयस्तिष्ठंति ये दक्षिणमंडपेत्र मे ।। <br>
अनन्यभावा अपि गाढमानसा न ते पुनर्गर्भदशामुपासते ।। ३३ ।। <br>
संस्नाय ये चक्रसरस्यगाधे समस्ततीर्थैक शिरोविभूषणे ।। <br>
क्षणं विशंतीह निरीहमानसा निरेनसस्ते मम पार्षदा हि ।। ३४ ।। <br>
स्मरंति ये मामपवर्गमंडपे किंचिद्यथाशक्ति ददत्यपि स्वम् ।। <br>
शृण्वंति पुण्याश्च कथाः क्षणं स्थिरास्ते कोटिगोदानफलं भजंति ।। ३५ ।। <br>
उपेंद्रतप्तानि तपांसि तैश्चिरं स्नाता हि ते चाखिलतीर्थसार्थकैः ।। <br>
स्नात्वेह ये वै मणिकर्णिका ह्रदे समासते मुक्तिजनाश्रयेक्षणम् ।। ३६ ।। <br>
तीर्थानि संतीह पदेपदे हरे तुला क्व तेषां मणिकर्णिकायाः ।। <br>
कतीहनो संति शुभाश्च मंडपाः परंपरोमुक्तिरमाश्रयोयम् ।। ३७ ।। <br>
कैवल्यमंडपस्यास्य भविष्ये द्वापरे हरे ।। <br>
लोके ख्यातिर्भवित्रीयमेष कुक्कुटमंडपः ।। ३८ ।। <br>
।। हरिरुवाच ।। ।। <br>
भालनेत्रसमाख्याहि कथं निर्वाणमंडपः ।। <br>
तथा ख्यातिमसौ गंता यथा देवेन भाषितम् ।। ३९ ।। <br>
।। देवदेव उवाच ।। ।। <br>
महानंदो द्विजो नाम भविष्योत्र चतुर्भुज ।। <br>
अग्रवेदीसमाचारस्त्यक्ततीर्थप्रतिग्रहः ।। 4.2.98.४० ।। <br>
अदांभिकोऽक्रूरमनाः सदैवातिथिवल्लभः ।। <br>
अथ यौवनमासाद्य पितर्युपरते स हि ।। ४१ ।। <br>
विषमेषु शरैस्तीव्रैः कारितस्त्वपदे पदम् ।। <br>
जहार कस्यचिद्भार्या मैत्रीं कृत्वा तु तेन वै ।। ४२ ।। <br>
तया च प्रेरितोऽपेयं पपौ चापि विमोहितः ।। <br>
अभक्ष्यभक्षणरुचिरभून्मदनमोहितः ।।४३।। <br>
वैष्णवान्धनिनो दृष्ट्वा क्षणं वैष्णववेषभृत् ।। <br>
शैवान्निंदति मूढात्मा नरकत्राणकारणम् ।।४४।। <br>
शिवभक्तान्समालोक्य किंचिच्च  परिदित्सुकान् ।। <br>
गर्हयेद्वैष्णवान्सर्वाञ्शैवलिंगोपजीवकः ।। ४५ ।। <br>
इति पाखंडधर्मज्ञः संध्यास्नानपराङ्मुखः ।। <br>
विशालतिलकः स्रग्वी शुद्धधौतांबरोज्वलः ।। ४६. ।। २७ ।। <br>
शिखी चोपग्रहकरः सर्वेभ्योऽसत्प्रतिग्रही।। <br>
तस्यापत्यद्वयं जातमुन्मत्तपथवर्तिनः ।। ४७ ।।<br>
एवं तस्य प्रवृत्तस्य कश्चित्पर्वतदेशतः ।। <br>
समागमिष्यति धनी तीर्थयात्रार्थसिद्धये ।। ४८ ।। <br>
स्नात्वा स चक्रसरसि कथयिष्यति चेति वै ।। <br>
अहमस्ति धनोदित्सुर्जात्या चांडालसत्तमः ।।४९।। <br>
अस्ति कश्चित्प्रतिग्राही यस्मै दद्यामहं धनम् ।। <br>
इति तस्य वचः श्रुत्वा कैश्चिच्चांगुलिसंज्ञया ।।4.2.98.५०।। <br>
उद्दिष्ट उपविष्टोसौ यो जपेद्ध्यानमुद्रया ।। <br>
एष प्रतिग्रहं त्वत्तो ग्रहीष्यति न चेतरः ।।५१।। <br>
इति तेषां वचः श्रुत्वा स गत्वा तत्समीपतः ।। <br>
दंडवत्प्रणिपत्याथ तं बभाषे तदांत्यजः ।।५२।। <br>
मामुद्धर महाविप्र तीर्थं मे सफलीकुरु ।। <br>
किंचिद्वस्त्वस्ति मे तत्त्वं गृहाणानुग्रहं कुरु ।। ५३ ।। <br>
अथाक्षमालिकां कर्णे कृत्वा ध्यानं विसृज्य च ।। <br>
कियद्धनं तवास्तीह पप्रच्छ करसंज्ञया ।। ५४ ।। <br>
तस्य संज्ञां स वै बुद्ध्वा प्रोवाचाति प्रहृष्टवत् ।। <br>
संतृप्तिर्यावता ते स्यात्तावद्दास्यामि नान्यथा ।। ५५ ।। <br>
इति तद्वचनं श्रुत्वा त्यक्त्वा मौनमुवाच ह ।। <br>
सानंदः स महानंदो निःस्पृहोस्मि प्रतिग्रहे ।। ५६ ।। <br>
परं तेऽनुग्रहार्थं तु करिष्यामि प्रतिग्रहम् ।। <br>
किंच मे वचनं त्वं चेत्करिष्यस्युत्तमोत्तम ।।५७।। <br>
यावदस्त्यखिलं वित्तं तन्मध्ये न्यस्य कस्यचित् ।। <br>
न स्तोकमपि दातव्यं तदाऽऽदास्यामि नान्यथा ।।५८।। <br>
।। चांडाल उवाच ।। ।। <br>
यावदस्ति मयानीतं विश्वेशप्रीतये वसु।। <br>
तावत्तुभ्यं प्रदास्यामि विश्वेशस्त्वं यतो मम।।५९।।<br>
ये वसंतीह विश्वेश राजधान्यां द्विजोत्तम ।। <br>
क्षुद्राक्षुद्रा जंतुमात्रा विश्वेशां शास्त एव हि।।4.2.98.६०।। <br>
परोद्धरणशीला ये ये परेच्छाप्रपूरकाः ।। <br>
परोपकृतिशीला ये विश्वेशां  शास्त एव हि ।। ६१ ।। <br>
इति तद्वचनं श्रुत्वा प्रहृष्टेंद्रियमानसः ।। <br>
उवाच पार्वतीयं तं सोऽग्रजन्मांत्यजं तदा ।। ६२ ।। <br>
आयाहि दर्भानादेहि कुरूत्सर्गं त्वरान्वितः ।। <br>
तथेति स चकाराशु पार्वतीयो महामनाः ।। ३३ ।। <br>
विश्वेशः प्रीयतां चेति प्रोच्य यातो यथागतः ।। <br>
स च द्विजो द्विजैरन्यैर्धिक्कृतोपि वसन्निह ।। ६४ ।। <br>
बहिर्निर्गतमात्रस्तु बहुभिः परिभूयते ।। <br>
चांडालब्राह्मणश्चैष चांडालात्त धनस्त्वसौ ।। ६५ ।। <br>
असावेव हि चांडालः सर्वलोकबहिष्कृतः ।। <br>
इत्थं तमनुधावंति थूत्कुर्वंतः परितो  हरे ।। ६६ ।। <br>
स च तद्भयतो गेहात्काकभीतदिवांधवत् ।। <br>
न निःसरेत्क्वचिदपि लज्जाकृति नतास्यकः।।६७।। <br>
स एकदा संप्रधार्य गृहिण्या लोकदूषितः ।। <br>
जगाम कीकटान्देशांस्त्यक्त्वा वाराणसीं पुरीम् ।।६८।।  <br>
मध्ये मार्गं स गच्छन्वै लक्षितस्तु सकांचनः ।। <br>
अपि कार्पटिकांतस्थः स रुद्धो मार्गरोधिभिः।।६९।। <br>
नीत्वा ते तमरण्यानीं तस्कराः सपरिच्छदम्।। <br>
उल्लुंठ्य धनमादाय समालोच्य परस्परम्।।4.2.98.७०।।<br>
प्रोचुर्भूरिधनं चैतज्जीर्यत्यस्मिन्न जीवति ।। <br>
असौ धनी प्रयत्नेन वध्यः सपरिचारकः ।। ७१ ।। <br>
संप्रधार्येति तेप्राहुः स्मर्तव्यं स्मर पांथिक ।। <br>
त्वां वयं घातयिष्यामो निश्चितं सपरिच्छदम् ।। ७२ ।। <br>
निशम्येति मनस्येव कथयामास स द्विजः ।। <br>
अहो प्रतिगृहीतं मे यदर्थं वसु भूरिशः ।। ७३ ।। <br>
कुटुंबमपि तन्नष्टं नष्टश्चापि प्रतिग्रहः ।।<br>
जीवितं चापि मे नष्टं नष्टा काशीपुरीस्थितिः ।। ७४ ।। <br>
युगपत्सर्वमेवाशु नष्टं दुर्बुद्धिचेष्टया ।। <br>
न काश्यां मरणं प्राप्तं तस्माद्दुष्टप्रतिग्रहात् ।। ७५ ।। <br>
प्रांते कुटुंबस्मरणात्तथाकाशीस्मृतेरपि ।। <br>
चोरैर्हतोपि स तदा कीकटे कुक्कुटोऽभवत् ।।७६।। <br>
सा कुक्कुटी सुतौ तौ तु ताम्रचूडत्वमापतुः ।। <br>
प्रांते काशीस्मरणतो जाता जातिस्मृतिः परा ।। ७७ ।। <br>
इत्थं बहुतिथेकाले गते कार्पटिकोत्तमाः ।। <br>
तस्मिन्नेवाध्वनि प्राप्ताश्चत्वारो यत्र कुक्कुटाः ।।७८।। <br>
वाराणस्याः कथां प्रोच्चैः कुर्वंतोऽन्योन्यमेव हि ।। <br>
काशीकथां समाकर्ण्य तदा ते चरणायुधाः ।। ७९ ।। <br>
जातिस्मृतिप्रभावेण तत्संगेन तु निर्गताः ।। <br>
तैश्च कार्पटिकश्रेष्ठेः पथि दृष्ट्वा कृपालुभिः ।। 4.2.98.८० ।। <br>
तंदुलादिपरिक्षेपैः प्रापिताः क्षेत्रमुत्तमम् ।। <br>
ते तु क्षेत्रं समासाद्य चत्वारश्चरणायुधाः ।। ८१ ।। <br>
चरिष्यंतोऽत्र परितो मुक्तिमंडपमुत्तमम् ।। <br>
जिताहारान्सनियमान्कामक्रोधपराङ्मुखान् ।। ८२ ।। <br>
प्रहासान्मत्कथालापाँल्लाभमोहविवर्जितान् ।। <br>
स्वर्धुनीस्नानसंक्लिन्न सुनिर्मलशिरोरुहान् ।। ९३ ।। <br>
मन्नामोच्चारणपरान्मत्कथार्पितसुश्रुतीन् ।। <br>
मद्दत्तचित्तसद्वृत्तीन्दृष्ट्वा क्षेत्रनिवासिनः ।।८४ ।। <br>
मानयामासुरथ तान्कुक्कुटान्साधुवर्त्मनः ।। <br>
प्राक्तनां वासनायोगात्संप्रधार्य परस्परम् ।। <br>
क्रमेणाहारमाकुंच्य प्राणांस्त्यक्ष्यंति चात्र वै ।। ८५ ।। <br>
पश्यतां सर्वलोकानां विष्णो ते मदनुग्रहात् ।। <br>
विमानमधिरुह्याशु कैलासं प्राप्य मत्पदम् ।।८६।। <br>
निर्विश्य सुचिरं कालं दिव्यान्भोगाननुत्तमान् ।। <br>
ततोऽत्र ज्ञानिनो भूत्वा मुक्तिं प्राप्स्यंति शाश्वतीम् ।। ८७ ।। <br>
ततो लोकास्तददारभ्य कथयिष्यंति सर्वतः ।। <br>
मुक्तिमंडपनामैतदेष कुक्कुटमंडपः ।। ८८ ।। <br>
चरित्रमपि वै तेषां ये स्मरिष्यंति मानवाः ।। <br>
मुक्तिमंडपमासाद्य श्रेयः प्राप्स्यंति तेपि हि ।। ८९ ।। <br>
इति यावत्कथां शंभुर्भविष्यामग्रतो हरेः ।। <br>
अकरोत्तुमुलो नादो घंटानां तावदुद्गतः ।। 4.2.98.९० ।। <br>
अथनंदिनमाहूय देवदेव उमाधवः ।। <br>
प्रोवाच नंदिन्विज्ञायागत्य ब्रूहि कुतो रवः ।।९१।। <br>
अथ नंदी समागत्य प्रोवाच वृषभध्वजम्।। <br>
नमस्कृत्य प्रहृष्टास्यः प्रबद्धकरसंपुटः ।। ९२ ।। <br>
।। नंद्युवाच ।। ।। <br>
देवदेव त्रिनयन किमपूर्वं ब्रवीमि ते ।। <br>
मोक्षलक्ष्मीविलासोऽत्र कैश्चित्कैश्चित्समर्च्यते।।९३।। <br>
अथ स्मित्वाब्रवीच्छंभुः सिद्धं नस्तु समीहितम् ।। <br>
उत्थाय देवदेवेशः सह देव्या सुमंगलः।।९४।।<br>
ब्रह्मणा हरिणा सार्धं ततोऽगाद्रंगमंडपम् ।। <br>
।। स्कंद उवाच ।। ।। <br>
श्रुत्वाध्यायमिमं पुण्यं परमानंदकारणम् ।। <br>
नरः परां मुदं प्राप्य कैलासं प्राप्स्यति ध्रुवम् ।। ९५ ।। <br>
इति श्रीस्कांदे महापुराण एकाशीति साहस्र्यां संहितायां चतुर्थे काशीखंड उत्तरार्धे मुक्तिमंडपगमनं नामाष्टनवतितमोऽध्यायः ।। ९८ ।। <br>
<br>
<br>
</span>
