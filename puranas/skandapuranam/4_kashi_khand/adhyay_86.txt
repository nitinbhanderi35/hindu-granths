<span style="font-size: 14pt; line-height: 200%">॥ पार्वत्युवाच ॥ ॥ <br>
विश्वकर्मेश्वरं लिंगं यत्काश्यां प्रथितं परम् ॥ <br>
तस्य लिंगस्य कथय देवदेव समुद्भवम् ॥ १ ॥ <br>
॥ देवदेव उवाच ॥ ॥ <br>
शृणु देवि प्रवक्ष्यामि कथां पातकनाशिनीम् ॥ <br>
विश्वकर्मेश लिंगस्य प्रादुर्भावं मनोहरम्॥२॥ <br>
विश्वकर्माभवत्पूर्वं ब्रह्मणस्त्वपरा तनुः ॥ <br>
त्वष्टुः प्रजापतेः पुत्रो निपुणः सर्वकर्मसु ॥३॥ <br>
कृतोपनयनः सोथ बालो गुरुकुले वसन् ॥ <br>
चकार गुरुशुश्रूषां भिक्षान्नकृतभोजनः॥४ ॥ <br>
एकदा तद्गुरुः प्राह प्रावृट्काले समागते ॥ <br>
कुरूटजं मदर्थं त्वं यथा प्रावृण्न बाधते ॥ ५ ॥ <br>
यत्कदाचिन्न भज्येत न पुरातनतां व्रजेत्॥ <br>
गुरुपत्न्यात्वभिहितो रे त्वाष्ट्र कुरु कंचुकम् ॥६॥ <br>
ममांगयोग्यं नो गाढं न श्लथं च प्रयत्नतः ॥ <br>
विनैव वाससा चारु वाल्कलं च सदोज्ज्वलम् ॥७॥ <br>
गुरुपुत्रेण चाज्ञप्तो ममार्थं पादुके कुरु ॥ <br>
यदारूढस्य मे पादौ न पंकः संस्पृशेत्क्वचित् ॥ ८ ॥ <br>
चर्मादिबंधनिर्मुक्ते धावतो मे सुखप्रदे ॥ <br>
याभ्यां च संचरे वारि स्थल भूमाविव द्रुतम्॥ ॥ ९ ॥<br>
गुरुकन्यापि तं प्राह त्वाष्ट्र मे श्रवणोचिते ॥ <br>
भूषणे स्वेन हस्तेन कुरु कांचननिर्मिते ॥4.2.86.१०॥<br>
कुमारी क्रीडनीयानि कौतुकानि च देहि मे ॥ <br>
दंतिदंतमयान्येव स्वहस्तरचितानि च ॥ ११ ॥ <br>
गृहोपकरणं द्रव्यं मुसलोलूखलादिकम् ॥ <br>
तथा घटय मेधाविन्यथा त्रुट्यति न क्वचित् ॥ १२ ॥ <br>
अक्षालितान्यपि यथा नित्यं पीठानि सत्तम ॥ <br>
उज्ज्वलानि भवंत्येव स्थालिकाश्च तथा कुरु ॥ १३ ॥ <br>
सूपकर्मण्यपि च मां प्रशाधि त्वष्ट्रनंदन ॥ <br>
यथांगुल्यो न दह्यंते पाकः स्याच्च यथा शुभः ॥ ॥ १४ ॥ <br>
एकस्तंभमयं गेहमेकदारुविनिर्मितम् ॥ <br>
तथा कुरु वरं त्वाष्ट्र यत्रेच्छा तत्र धारये ॥ १५ ॥ <br>
ये सहाध्यायिनोप्यस्य वयोज्येष्ठाश्च तेपि हि ॥ <br>
सर्वेसर्वे समीहंते कर्म तत्कृतमेव हि॥१६॥  <br>
तथेति स प्रतिज्ञाय सर्वेषां पुरतोद्रिजे ॥ <br>
मध्ये वनं प्राविशच्च महाचिंताभयार्दितः ॥१७॥ <br>
किंचित्कर्तुं न जानाति प्रतिज्ञातं च तेन वै॥ <br>
सर्वेषां पुरतः सर्वं करिष्यामीति निश्चितम्॥ १८॥ <br>
किं करोमि क्व गच्छामि को मे साहाय्यमर्पयेत् ॥ <br>
बुद्धेरपि वनस्थस्य शरणं कं व्रजामि च ॥ १९ ॥ <br>
अंगीकृत्य गुरोर्वाक्यं गुरुपत्न्या गुरोः शिशोः ॥ <br>
यो न निष्पादयेन्मूढः स भवेन्निरयी नरः ॥ 4.2.86.२० ॥ <br>
गुरुशुश्रूषणं धर्म एको हि ब्रह्मचारिणाम् ॥ <br>
अनिष्पाद्य तु तद्वाक्यं कथं मे निष्कृतिर्भवेत् ॥ २१ ॥ <br>
गुरूणां वाक्यकरणात्सर्व एव मनोरथाः ॥ <br>
सिद्ध्यंतीतरथा नैव तस्मात्कार्यं हि तद्वचः ॥२२॥ <br>
कथं तद्वचसः सिद्धिं प्राप्स्याम्यत्र वने स्थितः ॥ <br>
कश्च मेत्र सहायी स्याद्धिषणादुर्बलस्य वै ॥ २३ ॥ <br>
आस्तां गुरुकथा दूरं योऽन्यस्यापि लघोरपि ॥ <br>
ओमित्युक्त्वा न कुरुते कार्यं सोथ व्रजत्यधः ॥ २४ ॥ <br>
कथमेतानि कर्माणि करिष्येऽज्ञोऽसहायवान् ॥ <br>
अंगीकृतानि तद्भीत्या नमस्ते भवितव्यते ॥ २५ ॥ <br>
यावदित्थं चिंतयति स त्वाष्ट्रो वनमध्यगः ॥ <br>
तावत्तदेव संप्राप्तस्तेनैकोऽदर्शि तापसः ॥ २६ ॥ <br>
अथ नत्वा स तं प्राह वने दृष्टं तपस्विनम् ॥ <br>
को भवान्मानसं मे यो नितरां सुखयत्यहो ॥२७॥ <br>
त्वद्दर्शनेन मे गात्रं चिंतासंतापतापितम् ॥ <br>
हिमानी गाहनेनेव शीतलं भवति क्षणम् ॥ २८ ॥ <br>
किं त्वं मे प्राक्तनं कर्म प्राप्तं तापसरूपधृक् ॥ <br>
अथवा करुणावार्धिराविर्भूतः शिवो भवान् ॥ २९ ॥ <br>
योसि सोसि नमस्तुभ्यमुपदेशेन युंक्ष्व माम् ॥ <br>
गुरूक्तं गुरुपत्न्युक्तं गुर्वपत्योक्तमेव च ॥ 4.2.86.३० ॥ <br>
कथं कर्तुमहं शक्तः कर्म तत्र दिशाद्भुतम् ॥ <br>
कुरु मे बुद्धिसाहाय्यं निर्जने बंधुतां गतः ॥ ॥ ३१ ॥ <br>
इत्युक्तस्तेन स वने तापसो ब्रह्मचारिणा ॥ <br>
कारुण्यपूर्णहृदयो यथोक्तमुपदिष्टवान् ॥ ३२ ॥ <br>
य आप्तत्वेन संपृष्टो दुर्बुद्धिं संप्रयच्छति ॥ <br>
स याति नरकं घोरं यावदाभूतसंप्लवम् ॥ ३३ ॥ <br>
तापस उवाच ॥ ॥ <br>
ब्रह्मचारिञ्शृणु ब्रूयां किमद्भुततरं त्विदम्॥ <br>
विश्वेशानुग्रहाद्ब्रह्माप्यभवत्सृष्टिकोविदः ॥ ३४ ॥ <br>
यदि त्वं त्वाष्ट्र सर्वज्ञं काश्यामाराधयिष्यसि ॥ <br>
ततस्ते विश्वकर्मेति नाम सत्यं भविष्यति ॥ ३५ ॥ <br>
विश्वेशानुग्रहात्काश्यामभिलाषा न दुर्लभाः ॥ <br>
सुलभो दुर्लभो वै यद्यत्र मोक्षस्तनुत्यजाम् ॥ ३६ ॥<br>
सृष्टेःकरण सामर्थ्यं सृष्टिरक्षाप्रवीणता ॥ <br>
विधिना विष्णुना प्रापि विश्वेशानुग्रहात्परात् ॥ ३७ ॥ <br>
याहि वैश्वेश्वरं सद्म पद्मया समधिष्ठितम् ॥ <br>
निर्वाणसंज्ञया बाला यदीच्छेः स्वान्मनोरथान् ॥ ३८ ॥ <br>
स हि सर्वप्रदः शंभुर्याचितश्चोपमन्युना ॥ <br>
पयोमात्रं ददौ तस्मै सर्वं क्षीराब्धिमेव च ॥ ३९ ॥ <br>
आनंदकानने शंभोः किं किं केन न लभ्यते ॥ <br>
यत्र वासकृतां पुंसां धर्मराशिः पदेपदे ॥ 4.2.86.४० ॥ <br>
स्वर्धुनी स्पर्शमात्रेण महापातकसंततिः ॥ <br>
यत्र संक्षयति क्षिप्रं तां काशीं को न संश्रयेत् ॥ ४१ ॥ <br>
न तादृग्धर्मसंभारो लभ्यते क्रतुकोटिभिः ॥ <br>
यादृग्वाराणसी वीथी संचारेण पदेपदे ॥ ४२ ॥ <br>
धर्मार्थकाममोक्षाणां यद्यत्रास्ति मनोरथः ॥ <br>
तदा वाराणसीं याहि याहि त्रैलोक्यपावनीम् ॥ ४३ ॥ <br>
सर्वकामफलप्राप्तिस्तदैव स्याद्ध्रुवं नृणाम् ॥ <br>
यदैव सर्वदः सर्वः काश्यां विश्वेश्वरः श्रितः ॥ ४४ ॥ <br>
स तापसोक्तमाकर्ण्य त्वाष्ट्र इत्थं सुहृष्टवान् ॥ <br>
काशीसंप्रात्युपायं च तमेव समपृच्छत ॥४५॥ <br>
॥ त्वाष्ट्र उवाच ॥ ॥ <br>
तदानंदवनं शंभोः क्वास्ति तापससत्तम ॥ <br>
यत्र नो दुर्लभं किंचित्साधकानां त्रयीस्थितम् ॥ ४६ ॥ <br>
स्वर्गे वा मर्त्यलोके वा बलिसद्मनि वा मुने ॥ <br>
क्व तदानंदगहनं यत्रानंदपयोब्धिजा ॥ ४७ ॥ <br>
यत्र विश्वेश्वरो देवो विश्वेषां कर्णधारकः ॥ <br>
व्याचष्टे तारकं ज्ञानं येन तन्मयतां ययुः ॥ ४८ ॥ <br>
सुलभा यत्र नियतमानंदवनचारिणः ॥ <br>
अपि नैःश्रेयसी लक्ष्मीः किमन्येल्प मनोरथाः॥४९॥<br>
कस्तां मां प्रापयेच्छंभोः कथं यामि तथा वद ॥<br>
स तपस्वीति तद्वाक्यमाकर्ण्य श्रद्धयान्वितम् ॥4.2.86.५०॥ <br>
प्राहागच्छ नयामि त्वां यियासुरहमप्यहो॥ <br>
दुर्लभं प्राप्य मानुष्यं यदि काशी न सेविता ॥ ५१ ॥ <br>
पुनःक्व नृत्वं श्रेयोभूः क्व काशीकर्मबंधहृत् ॥ <br>
वृथागते हि मानुष्ये काशीप्राप्तिविवर्जनात् ॥ ५२ ॥ <br>
आयुष्यं च भविष्यं च सर्वमेव वृथागतम्॥ <br>
अतोहं सफलीकर्तुं मानुष्यं चातिचंचलम् ॥ ५३ ॥ <br>
यास्यामि काशीमायाहि मायां हित्वा त्वमप्यहो ॥ <br>
इति तेन सह त्वाष्ट्रो मुनिनातिकृपालुना ॥ ५४ ॥ <br>
पुरीं वैश्वेश्वरीं प्राप्तो मनःस्वास्थ्यमवाप च ॥ <br>
ततः प्रापय्य तां काशीं तापसः क्वाप्यतर्कितम् ॥ ५५ ॥ <br>
जगाम कुंभसंभूत स त्वाष्ट्रोपीत्यमन्यत ॥ <br>
अवश्यं स हि विश्वेशः सर्वेषां चिंतितप्रदः॥ ५६॥ <br>
सत्पथस्थिरवृतीनां दूरस्थोपि समीपगः ॥ <br>
यस्मिन्प्रसन्नदृक्त्र्यक्षस्तं दविष्ठमपि ध्रुवम् ॥५७॥। <br>
सुनेदिष्ठं करोत्येव स्वयंवर्त्मोपदेशयन् ॥ <br>
क्वाहं तत्र वने बालश्चिंताकुलितमानसः ॥ <br>
क्व तापसः स यो मां वै सूदिश्येह चानयत् ॥ ५८ ॥ <br>
खेलोयमस्य त्र्यक्षस्य यस्य भक्तस्य कुत्रचित् ॥ <br>
न दुर्लभतरं किंचिदहो क्वाहं क्व काशिका ॥ ५९ ॥ <br>
नाराधितो मया शंभुः प्राक्तने जन्मनि क्वचित् ॥ <br>
शरीरित्वानुमानेन ज्ञातमेतदसंशयम्॥ 4.2.86.६० ॥ <br>
अस्मिञ्जन्मनि बालत्वान्न चैवाराधितः स्फुटम् ॥ <br>
प्रत्यक्षमेव मे वैतत्कुतोनुग्रहधीर्मयि ॥ ६१ ॥ <br>
आज्ञातं गुरुभक्तिर्मे हेतुः शंभुप्रसादने ॥ <br>
ययेहानुगृहीतोस्मि विश्वेशेन कृपालुना ॥ ६२ ॥ <br>
अथवा कारणापेक्षस्त्र्यक्षस्त्वितरदेववत् ॥ <br>
रंकमप्यनुगृह्णाति केवलं कारणं कृपा॥ ६३ ॥ <br>
यदि नो मय्यनुक्रोशः कथं तापससंगतिः ॥ <br>
तद्रूपेण स्वयं शंभुरानिनायेह मां ध्रुवम् ॥६४॥<br>
न दानानि न वै यज्ञा न तपांसि व्रतानि च ॥।<br>
शंभोः प्रसादहेतूनि कारणं  तत्कृपैव हि ॥ ॥ ६५ ॥ <br>
दयामपि तदा कुर्यादसौ विश्वेश्वरः पराम् ॥ <br>
यदाश्रुत्युक्तमध्वानं सद्भिः क्षुण्णं न संत्यजेत् ॥ ६६ ॥ <br>
अनुक्रोशं समर्थ्येति स त्वाष्ट्रः र्शाभवं शुचिः॥ <br>
संस्थाप्य लिंगमीशस्याराधयत्स्वस्थमानसः ॥ ६७ ॥ <br>
आनीय पुष्पसंभारमार्तवं काननाद्बहु ॥ <br>
स्नात्वाभ्यर्चयतीशानं कंदमूलफलाशनः ॥ ६८ ॥ <br>
इत्थं त्वष्टृतनूजस्य लिंगाराधनचेतसः ॥ <br>
त्रिहायनात्प्रसन्नोभूत्तस्येशः करुणानिधिः ॥ ६९ ॥ <br>
तस्मादेव हि लिंगाच्च प्रादुर्भूय भवोऽब्रवीत् ॥ <br>
वरं वरय रे त्वाष्ट्र दृढभक्त्यानया तव ॥ ॥ 4.2.86.७० ॥<br>
प्रसन्नोस्मि भृशं बाल गुर्वर्थकृतचेतसः ॥ <br>
गुरुणा गुरुपत्न्या च गुर्वपत्यद्वयेन च ॥ ७१ ॥ <br>
यथार्थितं तथा कर्तुं ते सामर्थ्यं भविष्यति ॥ ७२ ॥ <br>
अन्यान्वरांश्च ते दद्यां त्वाष्ट्र तुष्टस्त्वदर्चया ॥ <br>
ताञ्शृणुष्व महाभाग लिंगस्यास्याद्भुतश्रियः  ॥ ७३ ॥ <br>
त्वं सुवर्णादिधातूनां दारूणां दृषदामपि ॥ <br>
मणीनामपिरत्नानां पुष्पाणामपि वाससाम् ॥ ७४ ॥ <br>
कर्पूरादिसुगंधीनां द्रव्याणामप्यपामपि ॥ <br>
कंदमूलफलानां च द्रव्याणामपि च त्वचाम्॥ ॥ ७५ ॥ <br>
सर्वेषां वस्तुजातानां कर्तुं कर्म प्रवेत्स्यसि ॥ <br>
यस्य यस्य रुचिर्यत्र सद्म देवालयादिषु ॥ ७६ ॥ <br>
तस्य तस्येह तुष्ट्यै त्वं तथा कर्तुं प्रवेत्स्यसि ॥ <br>
सर्वनेपथ्यरचनाः सर्वाः सूपस्य संस्कृतीः ॥७७॥ <br>
सर्वाणि शिल्पकार्याणि तौर्यत्रिकमथापि च ॥ <br>
सर्वं ज्ञास्यसि कर्तुं त्वं द्वितीय इव पद्मभूः ॥७८॥ <br>
नानाविधानि यंत्राणि नानायुधविधानकम् ॥ <br>
जलाशयानां रचनाः सुदुर्गरचनास्तथा ॥ ७९ ॥ <br>
तादृक्कर्तुं पुरा वेत्सि यादृङ्नान्योऽधियास्यति ॥ <br>
कलाजातं हि सर्वं त्वमवयास्यसि मे वरात् ॥ 4.2.86.८० ॥ <br>
सर्वेंद्रजालिकी विद्या त्वदधीना भविष्यति ॥ <br>
सर्वकर्मसु कौशल्यं सर्वबुद्धिवरिष्ठताम् ॥८१ ॥ <br>
सर्वेषां च मनोवृत्तिं त्वं ज्ञास्यसि वरान्मम ॥ <br>
किं बहूक्तेन यत्स्वर्गे यत्पाताले यदत्र च॥ ८२॥ <br>
अतिलोकोत्तरं कर्म तत्सर्वं वेत्स्यसि स्वयम् ॥ ८३ ॥ <br>
विश्वेषां विश्वकर्माणि विश्वेषु भुवनेषु च ॥ <br>
यतो ज्ञास्यसि तन्नाम विश्वकर्मेति तेऽनघ ॥ ८४ ॥ <br>
अपरः को वरो देयस्तव तं प्रार्थयाश्वहो ॥ <br>
तवादेयं न मे किंचिल्लिंगार्चनरतस्य हि ॥ ८५ ॥ <br>
अन्यत्रापि हि यो लिंगं समर्चयति सन्मतिः ॥ <br>
तस्यापि वांछितं देयं किंपुनर्योविकाशिकम् ॥ ८६ ॥ <br>
येन काश्यां समभ्यर्चि येन काश्यां प्रतिष्ठितम् ॥ <br>
येन काश्यां स्तुतं लिंगं स मे रूपाय दर्पणः॥ ८७ ॥ <br>
तत्त्वं स्वच्छोसि मुकुरो मम नेत्रत्रयस्य हि ॥ <br>
काश्यां लिंगार्चनात्त्वाष्ट्र वरं वरय सुव्रत ॥ ८८ ॥ <br>
काश्यां यो राजधान्यां मे हित्वा मामन्यमर्चयेत् ॥ <br>
स वराकोल्पधीर्मुष्टोऽल्पतुष्टिर्मुक्तिवर्जितः ॥ ८९ ॥ <br>
तदानंदवनेह्यत्र समर्च्योहं  मुमुक्षुभिः ॥ <br>
द्रुहिणोपेंद्रचंद्रेंद्रैरिहान्यो न समर्च्यते ॥ 4.2.86.९० ॥ <br>
यथानंदवनं प्राप्य त्वं मामर्चितवानसि ॥ <br>
तथान्ये पुण्यकर्माणो मामभ्यर्च्यैव  मामिताः ॥ ९१ ॥ <br>
अनुग्राह्योऽसि नितरां ततो वरय दुर्लभम् ॥ <br>
श्राणितं तदवैहि त्वं वद मा चिरयस्व भोः ॥ ९२ ॥ <br>
॥ विश्वकर्मोवाच ॥ ॥<br>
इदं यत्स्थापितं लिंगं मयाज्ञेनापि शंकर ॥ <br>
तल्लिंगमन्येप्याराध्य संतु समृद्धिभाजनम् ॥ ९३ ॥ <br>
अन्यच्च नाथ प्रार्थ्योसि तच्च विश्राणयिष्यसि ॥ <br>
मया विनिर्मापयिता स्वं प्रासादं कदा भवान् ॥ ९४ ॥ <br>
देवदेव उवाच ॥ ॥ <br>
एवमस्तु यदुक्तं ते तव लिंगसमर्चकाः ॥ <br>
समृद्धिभाजनं वै स्युः स्युश्च निर्वाणदीक्षिताः ॥ ९५ ॥ <br>
यदा च राजा भविता दिवोदासो विधेर्वरात्॥  <br>
तदा मे वचनात्तात प्रासादं मे विधास्यति ॥ ९६ ॥ <br>
नवीकृत्य पुनः काशी निर्विष्टा तेन भूभुजा ॥ <br>
गणेशमायया राज्यात्परिनिर्विण्णचेतसा ॥ ९७ ॥ <br>
विष्णोः सदुपदेशाच्च मामेव शरणं गतः ॥ <br>
निर्वाणलक्ष्मीः प्राप्तेह हित्वा राज्यश्रियं चलाम्॥ ९८ ॥ <br>
विश्वकर्मन्व्रज गुरोः शासनाय यतस्व च ॥ <br>
गुरुभक्तिकृतो यस्मान्मद्भक्ता नात्र संशयः ॥ ९९ ॥ <br>
ये गुरुं चावमन्यंते तेवमान्या मयाप्यहो ॥ <br>
तस्माद्गुरूपदिष्टं हि कुरु शिष्यसमीहितम् ॥ 4.2.86.१०० ॥ <br>
तत आगत्य मे पार्श्वं यावन्निर्वाणमेष्यसि ॥ <br>
तावत्स्थास्यसि शुद्धात्मा देवानां हितमाचरन् ॥ १ ॥ <br>
तवात्र लिंगे सततं स्थास्याम्यहमभीष्टदः ॥ <br>
अस्य लिंगस्य भक्तानां निर्वाणश्रीरदूरतः ॥२ ॥ <br>
अंगारेशादुदीच्यां ये त्वल्लिंगस्यसमर्चकाः ॥ <br>
तेषां मनोरथावाप्तिर्भविष्यति पदेपदे ॥ ३ ॥<br>
इत्युक्त्वांतर्दधे देवस्त्वाष्ट्रोपि गुरुमाप्तवान् ॥ <br>
गुरोः समीहितं भूरि विधाय स गृहान्ययौ ॥४॥ <br>
गृहेपि मातापितरौ संतोष्य निजकर्मणा ॥ <br>
तदुक्ताज्ञां समाधाय पुनः काशीं समाययौ ॥ ५ ॥ <br>
स्वलिंगाराधनासक्तो नाद्यापि  त्वष्टृनंदनः ॥ <br>
काशीं त्यजति मेधावी सर्वदेव प्रियं चरन् ॥ ६ ॥ <br>
॥ ईश्वर उवाच ॥ ॥ <br>
पृष्टानि यानि र्लिगानि त्वया देवि गिरींद्रजे ॥ <br>
काशी मुक्तौ समर्थानि तान्युक्तानि मया तव॥ ७ ॥ <br>
लिंगमोंकारसंज्ञं च तथा देवं त्रिविष्टपम् ॥ <br>
महादेवः कृत्तिवासा रत्नेशश्चंद्रसंज्ञकः ॥ ८ ॥ <br>
केदारश्चापि धर्मेशस्तथा वीरेश्वराभिधः ॥ <br>
कामेशविश्वकर्मेशौ मणिकर्णीश्वरस्तथा ॥ ९ ॥ <br>
ममार्च्यमविमुक्ताख्यं ततो देवि ममा ख्यकम् ॥ <br>
विश्वनाथेति विश्वस्मिन्प्रथितं विश्वसौख्यदम्॥ 4.2.86.११० ॥ <br>
अविमुक्तं समासाद्य येन विश्वेश्वरोर्चितः ॥ <br>
न तस्यास्ति पुनर्जन्म कल्पकोटिशतेष्वपि ॥ ११ ॥ <br>
अष्टौ मासान्विहारः स्याद्यतीनां संयतात्मनाम् ॥ <br>
एकत्र चतुरोमासानब्दं नावास इष्यते ॥ १२ ॥ <br>
अविमुक्ते प्रविष्टानां विहारो नैव युज्यते ॥ <br>
मोक्षोप्यसंशयश्चात्र तस्मात्त्याज्या न काशिका ॥ १३ ॥ <br>
आनंदकाननं हित्वा नान्यद्गच्छेत्तपोवनम् ॥ <br>
तपोयोगश्च मोक्षश्च यतोत्रैव मदाश्रयात् ॥ १४ ॥ <br>
कृपया सर्वजंतूनां क्षेत्रमेतन्मया कृतम् ॥ <br>
अवश्यमेव सिद्ध्यंति क्षेत्रेस्मिन्सिद्धिकांक्षिणः ॥ २५ ॥ <br>
अतीतं वर्तमानं च जानतोऽज्ञानतः कृतम् ॥ <br>
यदेनस्तल्लयं यायादानंदवनवीक्षणात् ॥ १६ ॥ <br>
अत्युग्रैश्च तपोभिर्यन्महादानैर्महाव्रतैः ॥ <br>
नियमैश्च यमैः सम्यक्त्वयोगेन महामखैः ॥ १७ ॥ <br>
वेदांतशास्त्राभ्यसनैः सर्वोपनिषदाश्रयात् ॥ <br>
एभिर्वै यदवाप्येत तत्काश्यां हेलयाप्यते ॥१८॥ <br>
कर्मसूत्रेण बद्धा वै भ्राम्यंते तावदेव हि ॥ <br>
यावद्वैश्वेश्वरे धाम्नि मम नैव तनुत्यजः ॥१९॥ <br>
काश्यां स्वलीलया देवि तिर्यग्योनिजुषामपि॥ <br>
ददामि चांते तत्स्थानं यत्र यांति न याज्ञिकाः ॥ 4.2.86.१२० ॥ <br>
भूतग्रामोऽखिलोप्यत्र मुक्तिक्षेत्रे कृतालयः ॥ <br>
कालेन निधनं यातो यात्येव परमां गतिम् ॥ २१ ॥ <br>
विषयासक्तचित्तोपि त्यक्तधर्मरतिस्त्वपि ॥ <br>
कालेनोज्झितदेहोऽत्र न संसारं पुनर्विशेत् ॥ २२ ॥ <br>
प्रयागे यत्फलं देवि माघे चोपनिमज्जनात् ॥ <br>
तत्फलं कोटिगुणितं वाराणस्यां क्षणेक्षणे ॥ २३ ॥ <br>
अस्य क्षेत्रस्य महिमा कोपि वाचामगोचरः ॥ <br>
उद्देशमात्रमाख्यायि मया ते प्रीतिकाम्यया ॥ २४ ॥<br>
चतुर्दशानां लिंगानां श्रुत्वाख्यानानि सत्तमः ॥ <br>
चतुर्दश सुलोकेषु पूजां प्राप्स्यत्यनुत्तमाम् ॥ १२५॥ <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंड उत्तरार्धे विश्वकर्मेश प्रादुर्भावो नाम षडशीतितमोऽध्यायः ॥ ८६ ॥<br>
<br>
<br>
</span>
