<span style="font-size: 14pt; line-height: 200%">॥ स्कंद उवाच ॥ ॥ <br>
कुंभोद्भूत तदाश्चर्यं विलोक्य जगदंबिका ॥ <br>
उवाच शंभुं प्रणता प्रणतार्तिहरं परम् ॥१॥ <br>
॥ अंबिकोवाच॥ ॥ <br>
अस्य पीठस्य माहात्म्यं महादेव महेश्वर ॥ <br>
तिरश्चामपि यज्जातं ज्ञानं संसारमोचनम् ॥ २ ॥ <br>
अतः प्रभावं विज्ञाय धर्मपीठस्य धूर्जटे ॥ <br>
धर्मेश्वरसमीपेहं स्थास्याम्यद्य दिनावधि ॥ ३ ॥<br>
अत्र लिंगे तु ये भक्ताः स्त्रियो वा पुरुषास्तु वा ॥ <br>
तेषामभीष्टां संसिद्धिं साधयिष्याम्यहं सदा ॥ ४ ॥ <br>
॥ ईश्वर उवाच ॥ ॥ <br>
साधुकृतं त्वया देवि कृतवत्या परिग्रहम् ॥ <br>
अस्येह धर्मपीठस्य मनोरथकृतः सताम् ॥ ५ ॥ <br>
त एव विश्वभोक्तारो विश्वमान्यास्त एव हि ॥ <br>
ये त्वां विश्वभुजामत्र पूजयिष्यंति मानवाः ॥ ६ ॥ <br>
विश्वे विश्वभुजे विश्वस्थित्युत्पत्तिलयप्रदे ॥ <br>
नरास्त्वदर्चकाश्चात्र भविष्यंत्यमलात्मकाः ॥७॥ <br>
मनोरथतृतीयायां यस्ते भक्तिं विधास्यति ॥ <br>
तन्मनोरथसंसिद्धिर्भवित्री मदनुग्रहात् ॥ ८ ॥ <br>
नारी वा पुरुषो वाथ त्वद्व्रताचरणात्प्रिये ॥ <br>
मनोरथानिह प्राप्य ज्ञानमंते च लप्स्यते ॥ ९ ॥ <br>
॥ देव्युवाच ॥ ॥ <br>
मनोरथतृतीयायां व्रतं कीदृक्कथा कथम् ॥ <br>
किं फलं कैः कृतं नाथ कथयैतत्कृपां कुरु ॥ 4.2.80.१० ॥ <br>
॥ ईश्वर उवाच ॥ ॥ <br>
शृणु देवि यथा पृष्टं भवत्या भवतारिणि ॥ <br>
मनोरथव्रतं चैतद्गुह्याद्गुह्यतरं परम् ॥ ११ ॥ <br>
पुलोमतनया पूर्वं तताप परमं तपः ॥ <br>
किंचिन्मनोरथं प्राप्तुं न चाप तपसः फलम् ॥ १२ ॥ <br>
अपूपुजत्ततो मां सा भक्त्या परमया मुदा ॥ <br>
गीतेन सरहस्येन कलकंठीकलेन हि ॥ १३ ॥ <br>
तद्गानेनातिसंतुष्टो मृदुना मधुरेण च ॥ <br>
सुतालेन सुरंगेण धातुमात्राकलावता ॥ १४ ॥ <br>
प्रोवाच तां वरं ब्रूहि प्रसन्नोस्मि पुलोमजे ॥ <br>
अनेन च सुगीतेन त्वनया लिंगपूजया ॥ १५ ॥ <br>
॥पुलोमजोवाच ॥ ॥ <br>
यदि प्रसन्नो देवेश तदा यो मे मनोरथः ॥ <br>
तं पूरय महादेव महादेवी महाप्रिय ॥ १६ ॥ <br>
सर्वदेवेषु यो मान्यः सर्वदेवेषु सुंदरः ॥ <br>
यायजूकेषु सर्वेषु यः श्रेष्ठः सोस्तु मे पतिः ॥ १७ ॥ <br>
यथाभिलषितं रूपं यथाभिलषितं सुखम् ॥ <br>
यथाभिलषितं चायुः प्रसन्नो देहि मे भव ॥ १८ ॥ <br>
यदायदा च पत्या मे संगः स्याद्धृत्सुखेच्छया ॥ <br>
तदातदा च तं देहं त्यक्त्वान्यं देहमाप्नुयाम्॥ ॥ १९ ॥ <br>
सदा च लिंगपूजायां मम भक्तिरनुत्तमा ॥ <br>
भव भूयाद्भवहर जरामरणहारिणी ॥ 4.2.80.२० ॥ <br>
भर्तुर्व्ययेपि वैधव्यं क्षणमात्रमपीह न ॥ <br>
मम भावि महादेव पातिव्रत्यं च यातु मा ॥ २१ ॥ <br>
॥ स्कंद उवाच ॥ ॥ <br>
इमं मनोरथं तस्याः पौलोम्याः पुरसूदनः ॥ <br>
समाकर्ण्य क्षणं स्मित्वा प्राहेशो विस्मयान्वितः ॥ २६ ॥ <br>
ईश्वर उवाच ॥ ॥ <br>
पुलोमकन्ये यश्चैष त्वयाकारि मनोरथः ॥ <br>
लप्स्यसे व्रतचर्यातस्तत्कुरुष्व जितेंद्रिये ॥ २३ ॥<br>
मनोरथतृतीयायाश्चरणेन भविष्यति ॥ <br>
तत्प्राप्तये व्रतं वक्ष्ये तद्विधेहि यथोदितम्॥ २४ ॥<br>
तेन व्रतेन चीर्णेन महासौभाग्यदेन तु ॥ <br>
अवश्यं भविता बाले तव चैवं मनोरथः ॥ २५ ॥ <br>
॥ पुलोमकन्यावोच ॥ ॥ <br>
कारुण्यवारिधे शंभो प्रणतप्राणि सर्वद ॥ <br>
किमात्मिकाथ का शक्तिः का पूज्या तत्र देवता ॥ २६ ॥ <br>
कदा च तद्विधातव्यमिति कर्तव्यता च का ॥ <br>
इत्याकर्ण्य शिवो वाक्यं तां तु प्रणिजगाद ह ॥ २७॥ <br>
॥ ईश्वर उवाच ॥ ॥ <br>
मनोरथतृतीयायां व्रतं पौलोमि तच्छुभम्॥ <br>
पूज्या विश्वभुजा गौरी भुजविंशतिशालिनी ॥ २८ ॥ <br>
वरदोऽभयहस्तश्च साक्षसूत्रः समोदकः ॥ <br>
देव्याः पुरस्ताद्व्रतिना पूज्य आशाविनायकः॥२९॥<br>
चैत्रशुक्ल तृतीयायां कृत्वा वै दंतधावनम् ॥ <br>
सायंतनीं च निर्वर्त्य नातितृप्त्या भुजिक्रियाम् ॥4.2.80.३०॥ <br>
नियमं चेति गृह्णीयाज्जितक्रोधो जितेंद्रियः ॥ <br>
संत्यक्तास्पृश्य संस्पर्शः शुचिस्तद्गतमानसः ॥ ३१ ॥ <br>
प्रातर्व्रतं चरिष्यामि मातर्विश्वभुजेनघे ॥ <br>
विधेहि तत्र सांनिध्यं मन्मनोरथसिद्धये ॥ ३२ ॥ <br>
नियमं चेति संगृह्य स्वपेद्रात्रौ शुभं स्मरन्॥ <br>
प्रातरुत्थाय मेधावी विधायावश्यकं विधिम् ॥ ३३ ॥ <br>
शौचमाचमनं कृत्वा दंतकाष्ठं समाददेत् ॥ <br>
अशोकवृक्षस्य शुभं सर्वशोकनिशातनम् ॥३४॥ <br>
नित्यंतनं च निष्पाद्य विधिं विधिविदांवरः ॥ <br>
स्नात्वा शुद्धांबरः सायं गौरीपूजां समाचरेत् ॥ ३५ ॥ <br>
आदौ विनायकं पूज्य घृतपूरान्निवेद्य च ॥ <br>
ततोर्चयेद्विश्वभुजामशोककुसुमैः शुभैः ॥ ३६ ॥ <br>
अशोकवर्तिनैवेद्यैर्धूपैश्चागुरुसंभवैः ॥ <br>
कुंकुमेनानुलिप्यादावेकभक्तं ततश्चरेत् ॥ ३७ ॥ <br>
अशोकवर्तिसहितैर्घृतपूरैर्मनोहरैः ॥ <br>
एवं चैत्रतृतीयायां व्यतीतायां पुलोमजे ॥३८॥ <br>
राधादिफाल्गुनांतासु तृतीयासु व्रतं चरेत् ॥ <br>
क्रमेण दंतकाष्ठानि कथयामि तवानघे ॥३९॥ <br>
अनुलेपनवस्तूनि कुसुमानि तथैव च ॥ <br>
नैवेद्यानि गजास्यस्य देव्याश्चापि शुभव्रते ॥ 4.2.80.४० ॥ <br>
अन्नानि चैकभक्तस्य शृणुतानि फलाप्तये ॥ <br>
जंब्वपामार्ग खदिर जाती चूतकदंबकम्॥४१॥ <br>
प्लक्षोदुंबरखर्जूरी बीजपूरी सदाडिमी ॥ <br>
दंतकाष्ठ द्रुमा एते व्रतिनः समुदाहृताः ॥४२॥ <br>
सिंदूरागुरु कस्तूरी चंदनं रक्तचंदनम् ॥ <br>
गोरोचना देवदारु पद्माक्षं च निशाद्वयम् ॥४३॥ <br>
प्रीत्यानुलेपनं बाले यक्षकर्दमसंभवम् ॥ <br>
सर्वेषामप्यलाभे च प्रशस्तो यक्षकर्दमः ॥४४॥ <br>
कस्तूरिकाया द्वौ भागौ द्वौ भागौ कुंकुमस्य च ॥ <br>
चंदनस्य त्रयो भागाः शशिनस्त्वेक एव हि ॥ ४५ ॥ <br>
यक्षकर्दम इत्येष समस्तसुरवल्लभः ॥ <br>
अनुलिप्याथ कुसुमैरर्चयेद्वच्मि तान्यपि ॥ ४६ ॥<br>
पाटला मल्लिका पद्म केतकी करवीरकः ॥ <br>
उत्पलै राजचंपैश्च नंद्यावर्तैश्च जातिभिः ॥ ४७ ॥ <br>
कुमारीभिः कर्णिकारैरलाभेतच्छदैः सह ॥ <br>
सुगंधिभिः प्रसूनोघैः सर्वालाभेपि पूजयेत् ॥ ४८ ॥ <br>
करंभो दधिभक्तं च सचूतरसमंडकाः ॥ <br>
फेणिका वटकाश्चैव पायसं च सशर्करम् ॥ ४९ ॥ <br>
समुद्गं सघृतं भक्तं कार्त्तिके विनिवेदयेत् ॥ <br>
इंडेरिकाश्च लड्डूका  माघे लंपसिका शुभा ॥ 4.2.80.५० ॥ <br>
मुष्टिकाः शर्करागर्भाः सर्पिषा परिसाधिताः ॥ <br>
निवेद्याः फाल्गुने देव्यै सार्धं विघ्नजिता मुदा ॥ ५१ ॥ <br>
निवेदयेद्यदन्नं हि एकभक्तपि तत्स्मृतम् ॥ <br>
अन्यन्निवेद्य संमूढो भुंजानोऽन्यत्पतेदधः ॥ ५२ ॥ <br>
प्रतिमासं तृतीयायामेवमाराध्य वत्सरम् ॥ <br>
व्रतसंपूर्तये कुर्यात्स्थंडिलेऽग्निसमर्चनम् ॥ ५३ ॥ <br>
जातवेदसमंत्रेण तिलाज्यद्रविणेन च ॥ <br>
शतमष्टाधिकं होमं कारयेद्विधिना व्रती ॥५४॥ <br>
सदैव नक्ते पूजोक्ता सदा नक्ते तु भोजनम् ॥ <br>
नक्त एव हि होमोऽयं नक्त एव क्षमापनम् ॥ ५५ ॥ <br>
गृहाण पूजां मे भक्त्या मातर्विघ्नजिता सह ॥ <br>
नमोस्तु ते विश्वभुजे पूरयाशु मनोरथम् ॥ ५६ ॥ <br>
नमो  विघ्नकृते तुभ्यं नम आशाविनायक ॥ <br>
त्वं विश्वभुजया सार्धं मम देहि मनोरथम् ॥५७॥ <br>
एतौ मंत्रौ समुच्चार्य पूज्या गौरीविनायकौ ॥ <br>
व्रतक्षमापने देयः पर्यंकस्तूलिकान्वितः ॥ ५८ ॥ <br>
उपधान्या समायुक्तो दीपीदपर्णसंयुतः ॥ <br>
आचार्यं च सपत्नीकं पर्यंक उपवेश्य च ॥ ५९ ॥<br>
व्रती समर्चयेद्वस्त्रैः करकर्णविभूषणैः ॥ <br>
सुगंधचंदनैर्माल्यैर्दक्षिणाभिर्मुदान्वितः ॥ 4.2.80.६० ॥ <br>
दद्यात्पयस्विनीं गां च व्रतस्यपरिपूर्तये ॥ <br>
तथोपभोगवस्तूनिच्छत्रोपानत्कमंडलुम् ॥ ६१ ॥ <br>
मनोरथतृतीयाया व्रतमेतन्मया कृतम् ॥ <br>
न्यूनातिरिक्तं संपूर्णमेतदस्तु भवद्गिरा ॥६२॥ <br>
इत्याचार्यं समापृच्छ्य तथेत्युक्तश्च तेन वै ॥ <br>
आसीमांतमनुव्रज्य दत्त्वान्येभ्योपि शक्तितः ॥ ६३ ॥ <br>
नक्तं समाचरेत्पोष्यैः सार्धं सुप्रीतमानसः ॥ <br>
प्रातश्चतुर्थ्यां संभोज्य चतुरश्च कुमारकान् ॥ ६४ ॥ <br>
अभ्यर्च्य गंधमाल्याद्यैर्द्वादशापि कुमारिकाः ॥ <br>
एवं संपूर्णतां याति व्रतमेतत्सुनिर्मलम् ॥६५॥ <br>
कार्यं मनोरथावाप्त्यै सर्वैरेतद्व्रतं शुभम् ॥ <br>
पत्नीं मनोरमां कुल्यां मनोवृत्त्यनुसारिणीम् ॥६६॥ <br>
तारिणीं दुःखसंसारसागरस्य पतिव्रताम् ॥ <br>
कुर्वन्नेतद्व्रतं वर्षं कुमारः प्राप्नुयात्स्फुटम् ॥ ६७ ॥ <br>
कुमारी पतिमाप्नोति स्वाढ्यं सर्वगुणाधिकम् ॥ <br>
सुवासिनी लभेत्पुत्रान्पत्युः सौख्यमखंडितम् ॥ ६८ ॥ <br>
दुर्भगा सुभगास्याच्च धनाढ्या स्याद्दरिद्रिणी ॥ <br>
विधवापि न वैधव्यं पुनराप्नोति कुत्रचित् ॥ ६९ ॥ <br>
गुर्विणी च शुभं पुत्रं लभते सुचिरायुषम् ॥ <br>
ब्राह्मणो लभते विद्यां सर्वसौभाग्यदायिनीम् ॥ 4.2.80.७० ॥<br>
राज्यभ्रष्टो लभेद्राज्यं वैश्यो लाभं च विंदति ॥ <br>
चिंतितं लभते शूद्रो व्रतस्यास्य निषेवणात् ॥ ७ ॥। <br>
धर्मार्थी धर्ममाप्नोति धनार्थी धनमाप्नुयात् ॥ <br>
कामी कामानवाप्नोति मोक्षार्थी मोक्षमाप्नुयात् ॥ ७२ ॥ <br>
यो यो मनोरथो यस्य स तं तं विंदते ध्रुवम् ॥ <br>
मनोरथतृतीयाया व्रतस्य चरणाद्व्रती ॥ ७३ ॥ <br>
॥ स्कंद उवाच ॥ ॥ <br>
इत्थं निशम्य शिवतः शिवा संतुष्टमानसा ॥ <br>
पुनः पप्रच्छ विश्वेशं प्रबद्धकरसंपुटा ॥ ७४ ॥ <br>
अन्यत्र ये व्रतं चैतत्करिष्यंति सदाशिव ॥ <br>
ते कथं पूजयिष्यंति मां च आशाविनायकम् ॥ ७५ ॥ ॥ <br>
शिव उवाच ॥ ॥ <br>
साधु पृष्टं त्वया देवि सर्वसंदेहभेदिनि ॥ <br>
वाराणस्यां समर्च्या त्वं विश्वे प्रत्यक्षरूपिणी ॥७६॥ <br>
आशा विघ्नजिता सार्धं  सर्वाशापूर्तिकारिणा ॥ <br>
हारिणानंतविघ्नानां मम क्षेत्र शुभार्थिना ॥ ७७ ॥ <br>
क्षिप्रमागमयित्वा च नत्वा दूरंगतानपि ॥ <br>
कृतकृत्यान्विधायाथ  चिंतितैः समनोरथैः ॥ ७८ ॥ <br>
अन्यत्र व्रतिभिर्विश्वे कांचनीप्रतिमा तव ॥ <br>
पंचकृष्णलकादूर्ध्वं कार्या विघ्नहृतोपि च ॥ ७९ ॥ <br>
आचार्याय व्रती दद्याद् व्रतांते प्रतिमा द्वयम् ॥ <br>
सकृत्कृते व्रती चास्मिन्कृतकृत्यो व्रती भवेत् ॥ 4.2.80.८० ॥ <br>
ततः पुलोमजा देवि श्रुत्वैतद्व्रतमुत्तमम् ॥ <br>
कृत्वा मनोरथं प्राप यथाभिवांछितं हृदि   ॥८१॥ <br>
अरुंधत्या वसिष्ठोपि लब्धोऽत्रिऽनसूयया ॥ <br>
सुनीत्योत्तानपादाच्च ध्रुवः प्राप्तोंऽगजोत्तमः ॥ ८२ ॥ <br>
सुनीतेदुर्भर्गत्वं च पुनरस्माद्व्रताद्गतम् ॥ <br>
चतुर्भुजः पतिः प्राप्तः क्षीरनीरधिजन्मना ॥ ८३ ॥ <br>
किं बहूक्तेन सुश्रोणि कृतंयेन व्रतं त्विदम् ॥ <br>
व्रतानि तेन सर्वाणि कृतानि व्रतिना ध्रुवम् ॥ ८४ ॥ <br>
श्रुत्वा धीमान्कथां पुण्यां पुनस्तद्गतमानसः ॥ <br>
शुभबुद्धिमवाप्नोति पापैरपि विमुच्यते ॥ ८५ ॥ <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे उत्तरार्धे धर्मेश्वराख्याने विश्वभुजाशाविनायकप्रशंसने मनोरथतृतीयाव्रताख्यानं नामाशीतितमोध्यायः ॥ ८० ॥ <br>
<br>
<br>
</span>
