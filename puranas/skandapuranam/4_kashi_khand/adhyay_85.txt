<span style="font-size: 14pt; line-height: 200%">॥ स्कंद उवाच ॥ ॥ <br>
जगज्जनन्याः पार्वत्याः पुरोगस्ते पुरारिणा ॥ <br>
यथाख्यायि कथा पुण्या तथा ते कथयाम्यहम् ॥ १ ॥ <br>
पुरा महीमिमां सर्वां ससमुद्राद्रिकाननाम् ॥ <br>
ससरित्कां सार्णवां च सग्रामपुरपत्तनाम् ॥ २ ॥ <br>
परिभ्रम्य महातेजा महामर्षो महातपाः ॥ <br>
दुर्वासाः संपरिप्राप्तः शंभोरानंदकाननम् ॥ ३ ॥ <br>
विलोक्याक्रीडमखिलं बहुप्रासादमंडितम्॥ <br>
बहुकुंडतडागं च शंभोस्तोषमुपागमत्॥।<br>
पदेपदे मुनीनां च जितकाल महाभियाम् ॥<br>
दृष्टोटजानि रम्याणि दुर्वासा विस्मितोभवत्॥ ॥ ५ ॥ <br>
सर्वर्तुकुसुमान्वृक्षान्सुच्छायस्निग्धपल्लवान् ॥ <br>
सफलान्सुलताश्लिष्टान्दृष्ट्वा प्रीतिमगान्मुनिः ॥ ६ ॥ <br>
दुर्वासाश्चातिहृष्टोभू्द्दृष्ट्वा पाशुपतोत्तमान् ॥ <br>
भूतिभूषितसर्वांगाञ्जटाजटितमौलिकान् ॥ ७ ॥ <br>
कौपीनमात्र वसनान्स्मरारि ध्यान तत्परान् ॥ <br>
कक्षीकृतमहालाबून्हुडुत्कारजितांबुदान् ॥ ८ ॥ <br>
करंडदंडपानीय पात्रमात्रपरिग्रहान् ॥ <br>
क्वचित्त्रिदंडिनो दृष्ट्वा निःसंगा निष्परिग्रहान् ॥ ९ ॥ <br>
कालादपि निरातंकान्विश्वेशशरणं गतान् ॥ <br>
क्वचिद्वेदरहस्यज्ञानाबाल्यब्रह्मचारिणः ॥ 4.2.85.१० ॥ <br>
नित्यं भागीरथीस्नानपरिपिंगलमूर्धजान् ॥ ५॥ <br>
विलोक्य काश्यां दुर्वासा ब्राह्मणान्मुमुदेतराम् ॥ ११ ॥<br>
पशुष्वपि च या तुष्टिर्मृगेष्वपि च या द्युतिः ॥ <br>
तिर्यक्ष्वपि च या हृष्टिः काश्यां नान्यत्र सा स्फुटम् ॥ १२ ॥ <br>
इदं सुश्रेयसो व्युष्टिः क्वामरेषु त्रिविष्टपे ॥ <br>
यत्रत्येष्वपि तिर्यक्षु परमानंदवर्धिनी॥ १३ ॥ <br>
वरमेतेपि पशव आनंदवनचारिणः ॥   <br>
सदानंदाः पुनर्देवाननंदनवनाश्रिताः ॥ १४ ॥ <br>
वरं काशीपुरीवासी म्लेच्छोपि हि शुभायतिः ॥ <br>
नान्यत्रत्यो दीक्षितोपि स हि मुक्तेरभाजनम्॥ १५ ॥ <br>
वैश्वेश्वरी पुरी चैषा यथा मे चित्तहारिणी ॥ <br>
सर्वापि न तथा क्षोणी न स्वर्गो नैव नागभूः॥१६॥ <br>
स्थैर्यं बबंध न क्वापि भ्रमतो मे मनोगतिः ॥ <br>
सर्वस्मिन्नपि भूभागे यथा स्थैर्यमगादिह ॥ १७ ॥ <br>
रम्या पुरी भवेदेषा ब्रह्मांडादखिलादपि ॥ <br>
परिष्टुत्येति दुर्वासाश्चेतोवृत्तिमवाप ह ॥ १८ ॥ <br>
तप्यमानोपि हि तपः सुचिरं स महातपाः॥<br>
यदा नाप फलं किंचिच्चुकोप च तदा भृशम् ॥ १९ ॥ <br>
धिक्च मां तापसं दुष्टं धिक्च मे दुश्चरं तपः ॥ <br>
धिक्च क्षेत्रमिदं शंभोः सर्वेषां च प्रतारकम् ॥ 4.2.85.२० ॥ <br>
यथा न मुक्तिरत्र स्यात्कस्यापि करवै तथा ॥ <br>
इति शप्तुं यदोद्युक्तः संजहास तदा शिवः ॥२१॥ <br>
तत्र लिंगमभूदेकं ख्यातं प्रहसितेश्वरम् ॥ <br>
तल्लिंगदर्शनात्पुंसामानंदः स्यात्पदेपदे ॥ २२ ॥ <br>
उवाच विस्मयाविष्टो मनस्येव महेशिता ॥ <br>
ईदृशेभ्यस्तपस्विभ्यो नमोस्त्विति पुनःपुनः ॥२३॥ <br>
यत्रैव हि तपस्यंति यत्रैव विहिताश्रमाः ॥ <br>
लब्धप्रतिष्ठा यत्रैव तत्रैवामर्षिणो द्विजाः॥२४॥ <br>
मनाक्चिंतितमात्रं तु चेल्लभंते न तापसाः ॥ <br>
क्रुधा तदैव जीयंते हारिण्या तपसां श्रियः ॥ २५ ॥ <br>
तथापि तापसा मान्याः स्वश्रेयोवृद्धिकांक्षिभिः ॥ <br>
अक्रोधनाः क्रोधना वा का चिंता हि तपस्विनाम् ॥ २६ ॥ <br>
इति यावन्महेशानो मनस्येव विचिंतयेत् ॥ <br>
तावत्तत्क्रोधजो वह्निर्व्यानशे व्योममंडलम् ॥ २७ ॥ <br>
तत्कोधानलधूमोघैर्व्यापितं यन्नभोंगणम् ॥ <br>
तद्दधाति नभोद्यापि नीलिमानं महत्तरम् ॥ २८ ॥ <br>
ततो गणाः परिक्षुब्धाः प्रलयार्णव नीरवत् ॥ <br>
आः किमेतत्किमेतद्वै भाषमाणाः परस्परम् ॥ २९ ॥ <br>
गर्जंतस्तर्जयंतश्च प्रोद्यता युधपाणयः ॥ <br>
प्रमथाः परितस्थुस्ते परितो धाम शांभवम् ॥4.2.85.३०॥ <br>
को यमः कोथवा कालः को मृत्युः कस्तथांतकः॥  <br>
को वा विधाता के लेखाः कुद्धेष्वस्मासु कः परः ॥ ३१ ॥ <br>
अग्निं पिबामो जलवच्चूर्णीकुर्मोखिलान्गिरीन् ॥ <br>
सप्तापि चार्णवांस्तूर्णं करवाम मरुस्थलीम् ॥ ३२ ॥ <br>
पातालं चानयामोर्ध्वमधो दध्मोथवा दिवम् ॥ <br>
एकमेव हि वा ग्रासं गगनं करवामहे ॥ ३३ ॥<br>
ब्रह्मांडभांडमथवा स्फोटयामः क्षणेन हि ॥ <br>
आस्फालयामो वान्योन्यं कालं मृत्युं च तालवत्॥ ३४ ॥ <br>
ग्रसामो वाथ भुवनं मुक्त्वा वाराणसीं पुरीम् ॥ <br>
यत्र मुक्ता भवंत्येव मृतमात्रेण जंतवः ॥ ३५ ॥ <br>
कुतोऽयं धूमसंभारो ज्वालावल्यः कुतस्त्वमूः ॥ <br>
को वा मृत्युंजयं रुद्रं नो विद्यान्मदमोहितः ॥ ३६ ॥ <br>
इति पारिषदाः शंभोर्महाभय भयप्रदाः ॥ जल्पंतः कल्पयामासुः प्राकारं गगनस्पृशम्॥३७॥ <br>
शकलीकृत्य बहुशः शिलावत्प्रलयानलम् ॥ <br>
नंदी च नंदिषेणश्च सोमनंदी महोदरः ॥ ॥ ३८ ॥ <br>
महाहनुर्महाग्रीवो महाकालो जितांतकः ॥ <br>
मृत्युप्रकंपनो भीमो घंटाकर्णो महाबलः ॥३९॥ <br>
क्षोभणो द्रावणो जृंभी पचास्यः पंचलोचनः ॥ <br>
द्विशिरास्त्रिशिराः सोमः पंचहस्तो दशाननः ॥ 4.2.85.४० ॥ <br>
चंडो भृंगिरिटिस्तुंडी प्रचंडस्तांडवप्रियः ॥ <br>
पिचिंडिलः  स्थूलशिराः स्थूलकेशो गभस्तिमान् ॥ ४१ ॥ <br>
क्षेमकः क्षेमधन्वा च वीरभद्रो रणप्रियः ॥ <br>
चंडपाणिः शूलपाणिः पाशपाणिः करोदरः ॥ ४२ ॥ <br>
दीर्घग्रीवोथ पिंगाक्षः पिंगलः पिंगमूर्धजः ॥ <br>
बहुनेत्रो लंबकर्णः खर्वः पर्वतविग्रहः ॥४३॥ <br>
गोकर्णो गजकर्णश्च कोकिलाख्यो गजाननः ॥ <br>
अहं वै नैगमेयश्च विकटास्योट्टहासकः ॥४४॥  <br>
सीरपाणिः शिवारावो वैणिको वेणुवादनः ॥ <br>
दुराधर्षो दुःसहश्च गर्जनो रिपुतर्जनः ॥ ४५ ॥ <br>
इत्यादयो गणेशानाः शतकोटि दुरासदाः ॥ <br>
काश्यां निवारयामासुरपि प्राभंजनीं गतिम् ॥ ४६ ॥ <br>
क्षुब्धेषु तेषु वीरेषु चकंपे भुवनत्रयम् ॥ <br>
दुर्वाससश्च कोपाग्नि ज्वालाभिर्व्याकुलीकृतम् ॥ ४७ ॥ <br>
तदा विविशतुः काश्यां सूर्याचंद्रमसावपि ॥ <br>
न गणैरकृतानुज्ञौ तत्तेजः शमितप्रभौ ॥ ४८ ॥ <br>
निवार्य प्रमथानीकमतिक्षुब्धमुमाधवः ॥ <br>
मदंश एव हि मुनीरानसूये य एष वै ॥ ४९ ॥ <br>
अथो दुर्वाससे लिंगादाविरासीत्कृपानिधिः ॥ <br>
महातेजोमयः शंभुर्मुनिशापात्पुरीमवन् ॥4.2.85.५०॥ <br>
माभूच्छापो मुनेः काश्यां निर्वाणप्रतिबंधकः ॥ <br>
इत्यनुक्रोशतो देवस्तस्य प्रत्यक्षतां गतः॥ ५१ ॥ <br>
उवाच च प्रसन्नोस्मि महाक्रोधन तापस ॥ <br>
वरयस्व वरः कस्ते मया देयो विशंकितः ॥ ५२॥<br>
ततो विलज्जितोगस्त्य शापोद्यतकरो मुनिः ॥ <br>
अपराद्धं बहु मया क्रोधांधेनेति दुर्धिया ॥ ५३ ॥ <br>
उवाच चेति बहुशो धिङ्मां क्रोधवशंगतम् ॥ <br>
त्रैलोक्याभयदां काशीं शप्तुमुद्यतचेतसम् ॥ ५४ ॥<br>
दुःखार्णव निमग्नानां यातायातेति खेदिनाम् ॥ <br>
कर्मपाशितकंठानां काश्येका मुक्तिसाधनम्॥ ५५॥ <br>
सर्वेषां जंतुजातानां जनन्येकैक्काशिका। <br>
महामृतस्तन्यदात्री नेत्री च परमं पदम् ॥ ५६ ॥ <br>
जनन्या सह नो काशी लभेदुपमितिं क्वचित्॥ <br>
धारयेज्जननी गर्भे काशी  गर्भाद्विमोचयेत् ॥५७ ॥ <br>
एवंभूतां तु यः काशीमन्योपि हि शपिष्यति ॥<br>
तस्यैव शापो भविता न तु काश्याः कथंचन ॥ ५८ ॥ <br>
इति दुर्वाससो वाक्यं श्रुत्वा देवस्त्रिलोचनः ॥<br>
अतीव तुषितो जातः काशीस्तवन लब्धमुत् ॥५९॥ <br>
यः काशीं स्तौति मेधावी यः काशीं हृदि धारयेत् ॥ <br>
तेन तप्तं तपस्तीव्रं तेनेष्टं क्रतुकोटिभिः ॥4.2.85.६०॥ <br>
जिह्वाग्रे वर्तते यस्य काशीत्यक्षरयुग्मकम् ॥ <br>
न तस्य गर्भवासः स्यात्क्वचिदेव सुमेधसः ॥ ६१ ॥<br>
यो मंत्रं जपति प्रातः काशी वर्णद्वयात्मकम्॥<br>
स तु लोकद्वयं जित्वा लोकातीतं व्रजेत्पदम् ॥६२॥ <br>
आनुसूयेय ते ज्ञानं काशीस्तवन पुण्यतः ॥ <br>
यथेदानीं समुत्पन्नं तथा न तपसः पुरा ॥ ६३ ॥ <br>
मुने न मे प्रियस्तद्वद्दीक्षितो मम पूजकः ॥ <br>
यादृक्प्रियतरः सत्यं काशीस्तवन लालसः ॥६४॥ <br>
तादृक्तुष्टिर्न मे दानैस्तादृक्तुष्टिर्न मे मखैः ॥ <br>
न तुष्टिस्तपसा तादृग्यादृशी काशिसंस्तवैः ॥ ६५ ॥ <br>
आनंदकाननं येन स्तुतमेतत्सुचेतसा ॥ <br>
तेनाहं संस्तुतः सम्यक्सर्वैः सूक्तैः श्रुतीरितैः ॥ ६६ ॥ <br>
तव कामाः समृद्धाः स्युरानुसूयेय तापस ॥ <br>
ज्ञानं ते परमं भावि महामोहविनाशनम् ॥ ६७ ॥ <br>
अपरं च वरं ब्रूहि किं दातव्यं तवानघ ॥ <br>
त्वादृशा एव मुनयः श्लाघनीया यतः सताम्॥ ६८ ॥ <br>
यस्यास्त्वेव हि सामर्थ्यं तपसः क्रुद्ध्यतीहसः ॥ <br>
कुपितोप्यसमर्थस्तु किं कर्ता क्षीणवृत्तिवत्॥६९॥ <br>
इति श्रुत्वा परिष्टुत्य दुर्वासाः कृत्तिवाससम् ॥ <br>
वरं च प्रार्थयामास परिहृष्ट तनूरुहः ॥ 4.2.85.७० ॥ <br>
॥दुर्वासा उवाच ॥ ॥ <br>
देवदेव जगन्नाथ करुणाकर शंकर ॥ <br>
महापराधविध्वंसिन्नंधकारे स्मरांतक ॥ ७१ ॥ <br>
मृत्युंजयोग्रभूतेश मृडानीश त्रिलोचन ॥ <br>
यदि प्रसन्नो मे नाथ यदि देयो वरो मम ॥ ७२ ॥ <br>
तदिदं कामदं नाम लिगमस्त्विह धूर्जटे ॥ <br>
इदं च पल्वलं मेत्र कामकुंडाख्यमस्तु वै ॥ ७३ ॥ <br>
॥ देवदेव उवाच ॥ ॥ <br>
एवमस्तु महातेजो मुने परमकोपन ॥ <br>
यत्त्वया स्थापितं लिंगं दुर्वासेश्वरसंज्ञितम्॥ ७४ ॥ <br>
तदेव कामकृन्नृणां कामेश्वरमिहास्त्विति ॥ <br>
यः प्रदोषे त्रयोदश्यां शनिवासरसंयुजि ॥ ७५ ॥ <br>
संस्नास्यति नरो धीमान्कामकुंडे त्वदास्पदे ॥ <br>
त्वत्स्थापितं च कामेशं लिंगं द्रक्ष्यति मानवः ॥ ७६ ॥<br>
स वै कामकृताद्दोषाद्यामीं नाप्स्यति यातनाम् ॥ <br>
बहवोपि हि पाप्मानो बहुभिर्जन्मभिः कृताः ॥ ७७ ॥ <br>
कामतीर्थांबु संस्नानाद्यास्यंति विलयं क्षणात् ॥<br>
&nbsp;कामाः समृद्धिमाप्स्यंति कामेश्वर निषेवणात् ॥ ७८ ॥ <br>
इति दत्त्वा वराञ्शंभुस्तल्लिंगे लयमाययौ॥ ॥ <br>
स्कंद उवाच ॥ <br>
तल्लिंगाराधनात्कामाः प्राप्ता दुर्वाससा भृशम् ॥ ७९ ॥ <br>
तस्मात्सर्वप्रयत्नेन काश्यां कामेश्वरः सदा ॥ <br>
पूजनीयः प्रयत्नेन महाकामाभिलाषुकैः ॥4.2.85.८० ॥ <br>
कामकुंडकृतस्नानैर्महापातकशांतये ॥ <br>
इदं कामेश्वराख्यानं यः पठिष्यति पुण्यवान् ॥ <br>
यः श्रोष्यति च मेधावी तौ निष्पापौ भविष्यतः ॥ ८१ ॥ <br>
इति श्रीस्कांदे महापुराण एकाशीतिसाहस्र्यां सहितायां चतुर्थे काशीखंड उत्तरार्धे दुर्वाससो वरप्रदानं नाम पंचाशीतितमोऽध्यायः ॥ ८५ ॥ <br>
<br>
<br>
</span>
