<span style="font-size: 14pt; line-height: 200%">॥ शिवशर्मोवाच ॥ <br>
ध्रुवाख्यानमिदं रम्यं महापातकनाशनम् ॥ <br>
महाश्चर्यकरं पुण्यं श्रुत्वा तृप्तोस्मि भो गणौ ॥ १ ॥ <br>
॥ अगस्त्य उवाच ॥ ॥ <br>
इत्थं यावद्द्विजो ब्रूते विमानं वायुवेगगम् ॥ <br>
तावत्प्राप महर्लोकं स्वर्लोकात्परमाद्भुतम् ॥ २ ॥ <br>
द्विजोऽथ लोकं संवीक्ष्य सर्वतो महसा वृतम् ॥ <br>
तौ गणौ प्रत्युवाचेदं कोयं लोको मनोहरः ॥ ३ ॥ <br>
तावूचतुस्ततो विप्रं निशामय महामते ॥ <br>
अयं स हि महर्लोकः स्वर्लोकात्परमाद्भुतः ॥ ४ ॥ <br>
कल्पायुषो वसंत्यत्र तपसा धूतकल्मषाः ॥ <br>
विष्णुस्मरण संक्षीण समस्तक्लेशसंचयाः ॥५॥ <br>
निर्व्याजप्रणिधानेन दृष्ट्वा तेजोमयं जगत् ॥ <br>
महायोगसमायुक्ता वसंत्यत्र सुरोत्तमाः ॥ ६ ॥<br>
इत्थं कथां कथयतोर्भगवद्गणयोः प्रिये ॥ <br>
क्षणार्धेन विमानं तज्जनलोकं निनायतान् ॥ ७ ॥ <br>
निवसंत्यमला यत्र मानसा बह्मणः सुताः ॥ <br>
सनंदनाद्या योगींद्राः सर्वे ते ह्यूर्ध्वरेतसः ॥ ८ ॥ <br>
अन्ये तु योगिनो ये वै ह्यस्खलद्ब्रह्मचारिणः ॥ <br>
सर्वद्वंद्वविनिर्मुक्तास्ते वसंत्यतिनिर्मलाः ॥९॥ <br>
जनलोकात्तपोलोकस्तेषां लोचनगोचरः ॥ <br>
कृतस्तेन विमानेन मनोवेगेन गच्छता ॥ 4.1.22.१० ॥ <br>
वैराजा यत्र ते देवा वसेयुर्दाहवर्जिताः ॥ <br>
वासुदेवे मनो येषां वासुदेवार्पितक्रियाः ॥ ११ ॥ <br>
तपसा तोष्य गोविंदमभिलाषविवर्जिताः॥<br>
तपोलोकमिमं प्राप्य वसंति विजितेंद्रियाः ॥१२॥ <br>
शिलोंछ वृत्तया ये वै दंतोलूखलिकाश्च ये ॥ <br>
अश्मकुट्टाश्च मुनयः शीर्णपर्णाशिनश्च ये ॥ १३ ॥ <br>
ग्रीष्मे पंचाग्नितपसो वर्षासु स्थंडिलेशयाः ॥ <br>
हेमंतशिशिरार्धे ये क्षपंति सलिले क्षपाः ॥१४॥ <br>
कुशाग्रनीरविप्रूषस्तृषिता यतयोऽपिबन्॥ <br>
वाताशिनोतिक्षुधिताः पादाग्रांगुष्ठ भूस्पृशः ॥ १५ ॥ <br>
ऊर्ध्वदोषो रविदृशस्त्वेकांघ्रि स्थाणु निश्चलाः ॥ <br>
ये वै दिवा निरुच्छ्वासा मासोच्छ्वासाश्च ये पुनः ॥१६॥<br>
मासोपवासव्रतिनश्चातुर्मास्य व्रताश्च ये ॥ <br>
ऋत्वंततोयपाना ये षण्मासोपवासकाः ॥ १७ ॥ <br>
ये च वर्षनिमेषा वै वर्षधारांबु तर्षकाः ॥ <br>
ये च स्थाणूपमां प्राप्ता मृगकंडूति सौख्यदाः ॥ १८ ॥ <br>
जटाटवी कोटरांतः कृतनीडांडजाश्च ये ॥ <br>
प्ररूढवामलूरांगाः स्नायुनद्धास्थिसंचयाः ॥ १९ ॥ <br>
लताप्रतानैः परितो वेष्टितावयवाश्च ये ॥ <br>
सस्यानि च प्ररूढानि यदंगेषु चिरस्थिति ॥ 4.1.22.२० ॥<br>
इत्यादि सुतपः क्लिष्टवर्ष्माणो ये तपोधनाः ॥ <br>
ब्रह्मायुषस्तपोलोके ते वसंत्यकुतोभयाः ॥२१॥ <br>
यावदित्थं स पुण्यात्मा शृणोति गणयोर्मुखात् ॥ <br>
तावन्नेत्रातिथीभूतः सत्यलोको महोज्ज्वलः ॥ २२ ॥ <br>
त्वरावंतौ गणौ तत्र विमानादवरुह्य तौ ॥ <br>
स्रष्टारं सर्वलोकानां तेन सार्धं प्रणेमतुः ॥ २३ ॥ <br>
ब्रह्मोवाच ॥ <br>
गणावसौ द्विजो धीमान्वेदवेदांगपारगः ॥ <br>
स्मृत्युक्ताचारचंचुश्च प्रतीपः पापकर्मसु ॥ २४ ॥ <br>
अयि द्विज महाप्राज्ञ जाने त्वां शिवशर्मक ॥ <br>
साधूकृतं त्वया वत्स सुतीर्थप्राणमोक्षणात् ॥ २५ ॥ <br>
सत्वरं गत्वरं सर्वं यच्चैतद्भवतेक्षितम् ॥ <br>
दैनंदिनप्रलयतः सृजामि च पुनः पुनः ॥ २६ ॥ <br>
आ वैराजं प्रतिपदमुपसंहरते हरः ॥ <br>
का कथा मशकाभानां नृणां मरणधर्मिणाम् ॥ २७ ॥ <br>
चतुर्षु भूतग्रामेषु ह्येक एव गुणो नृणाम् ॥ <br>
तस्मिन्वै भारते वर्षे कर्मभूमौ महीयसि ॥ २८ ॥ <br>
चपलानि विनिर्जित्येंद्रियाणि मनसा सह ॥ <br>
विहाय वैरिणं लोभं विष्वग्गुणगणस्य च ॥ २९ ॥ <br>
धर्मवंशहरं काममर्थसंचयहारिणम् ॥ <br>
जरापलितकर्तारं विनिष्कृत्य विचारतः ॥4.1.22.३०॥ <br>
जित्वा क्रोधरिपुं धैर्यात्तपसो यशसः श्रियः ॥ <br>
शरीरस्यापि हर्तारं नेतारं तामसीं गतिम् ॥ ३१ ॥<br>
सदा मदं परित्यज्य प्रमादैकपदप्रदम् ॥ <br>
प्रमादैकशरण्यं च संपदां विनिवर्तकम् ॥ ३२ ॥ <br>
सर्वत्र लघुता हेतुमहंकारं विहाय च ॥ <br>
दूषणारोपणे यत्नं कुर्वाणं सज्जनेष्वपि ॥ ३३ ॥ <br>
हित्वा मोहं महाद्रोहरोपणं मतिघातिनम् ॥ <br>
अत्यंतमंधीकरणमंधतामिस्रदर्शकम् ॥ ३४ ॥ <br>
श्रुतिस्मृतिपुराणोक्तं परिक्षुण्णं महाजनैः ॥ <br>
धर्मसोपानमारुह्य यदिहायांति हेलया ॥ ३५ ॥ <br>
कर्मभूमिं समीहंते सर्वे स्वर्गौकसो द्विज ॥ <br>
यत्तत्रार्जितभोक्तारः पदेषूच्चावचेष्वमी ॥ ३६ ॥ <br>
नार्यावर्तसुमो देशो न काशी सदृशी पुरी ॥ <br>
न विश्वेश समं लिंगं क्वापि बह्मांडमंडले ॥३७॥ <br>
संति स्वर्गा बहुविधाः सुखेतर विवर्जिता॥ <br>
सुकृतैकफलाः सर्वे युक्ताः सर्वसमृद्धिभिः॥ ॥ ३८ ॥ <br>
स्वर्लोकादधिकं  रम्यं नहि ब्रह्मांडगोलके ॥ <br>
सर्वे यतंते स्वर्गाय तपोदानव्रतादिभिः ॥ ३९ ॥ <br>
स्वर्लोकादपिरम्याणि पातालानीति नारदः ॥ <br>
प्राह स्वर्गसदां मध्ये पातालेभ्यः समागतः ॥ 4.1.22.४० ॥ <br>
आह्लादकारिणः शुभ्रा मणयो यत्र सुप्रभाः ॥ <br>
नागांगाभरणप्रोताः पातालं केन तत्समम् ॥ ४१ ॥ <br>
दैत्यदानवकन्याभिरितश्चेतश्च शोभिते ॥ <br>
पाताले कस्य न प्रीतिर्विमुक्तस्यापि जायते ॥ ४२ ॥ <br>
दिवार्करश्मयस्तत्र प्रभां तन्वंति नातपम्॥ <br>
शशिनश्च न शीताय निशि द्योताय केवलम् ॥ ४३ ॥ <br>
यत्र न ज्ञायते कालो गतोपि दनुजादिभिः ॥ <br>
वनानि नद्यो रम्याणि सदंभांसि सरांसि च ॥ ४४ ॥ <br>
कलाः पुंस्को किलालापाः सुचैलानि शुचीनि च ॥ <br>
भूषणान्यतिरम्याणि गंधाद्यमनुलेपनम् ॥ ४५ ॥ <br>
वीणावेणुमृदंगादि निस्वनाः श्रुतिहारिणः ॥ <br>
हाटकेशं महालिंगं यत्र वै सर्वकामदम् ॥ ४६ ॥ <br>
एतान्यन्यानि रम्याणि भोग्योग्यानि दानवैः ॥ <br>
दैत्योरगैश्च भुज्यंते पातालांतरगोचरैः ॥ ४७ ॥<br>
पातालेभ्योपि वै रम्यं द्विज वर्षमिलावृतम्॥ <br>
रत्नसानुं समाश्रित्य परितः परिसंस्थितम्॥४८॥ <br>
सदा सुकृतिनो यत्र सर्वभोगभुजो द्विज॥ <br>
नवयौवनसंपन्ना नित्यं यत्र मृगीदृशः ॥४९॥ <br>
भोगभूमिरियं प्रोक्ता श्रेयो विनिमयार्जिता ॥ <br>
भुज्यते त्वद्विधैर्लोकैस्तीर्थाभित्यक्त देहकैः ॥ 4.1.22.५० ॥ <br>
अक्लीबभाषिभिश्चापि पुत्रक्षेत्राद्यहीनकैः ॥ <br>
परोपकारसंक्षीणसुखायुर्धनसंचयैः ॥ ५१ ॥ <br>
संति द्वीपा ह्यनेका वै पारावारांतरस्थिताः ॥ <br>
जंबूद्वीपसमो द्वीपो न क्वापि जगतीतले ॥ ५२ ॥ <br>
तत्रापि नववर्षाणि भारतं तत्र चोत्तमम् ॥ <br>
कर्मभूमिरियं प्रोक्ता देवानामपिदुर्लभा ॥५३॥ <br>
अष्टौ किंपुरुषादीनि देवभोग्यानि तानि तु ॥ <br>
तेषु स्वर्गात्समागत्य रमंते त्रिदिवौकसः ॥ ५४ ॥ <br>
योजनानां सहस्राणि नवविस्तारतस्त्विदम् ॥ <br>
भारतं प्रथमं वर्षं मेरोर्दक्षिणतः स्थितम् ॥ ५५ ॥ <br>
तत्रापि हिमविंध्याद्रेरंतरं पुण्यदं परम् ॥ <br>
गंगायमुनयोर्मध्ये ह्यंतर्वेदी भुवः पराः ॥ ५६ ॥ <br>
कुरुक्षेत्रं हि सर्वेषां क्षेत्राणामधिकं ततः ॥ <br>
ततोपि नैमिषारण्यं स्वर्गसाधनमुत्तमम् ॥ ५७ ॥ <br>
नैमिषारण्यतोपीह सर्वस्मिन्क्षितिमंडले ॥ <br>
सर्वेभ्योपि हि तीर्थेभ्यस्तीर्थराजो विशिष्यते ॥ ५८ ॥ <br>
स्वर्गदोमोक्षदश्चैव सर्वकामफलप्रदः ॥ <br>
प्रयागस्तन्महत्क्षेत्रं तीर्थराज इति स्मृतः ॥ ६९ ॥ <br>
यागाः सर्वे मया पूर्वं तुलया विधृता द्विज ॥ <br>
तच्च तीर्थवरं रम्यं कामिकं कामपूरणात ॥ 4.1.22.६० ॥ <br>
दृष्ट्वा प्रकृष्टयागेभ्यः पुष्टेभ्यो दक्षिणादिभिः ॥ <br>
प्रयागमिति तन्नाम कृतं हरिहरादिभिः ॥ ६१ ॥<br>
नाममात्रस्मृतेर्यस्य प्रयागस्य त्रिकालतः ॥ <br>
स्मर्तुः शरीरे नो जातु पापं वसति कुत्रचित् ॥ ६२ ॥ <br>
संति तीर्थान्यनेकानि पापत्राणकराणि च ॥ <br>
न शक्तान्यधिकं दातुं कृतैनः परिशुद्धितः ॥ ६३ ॥ <br>
जन्मांतरेष्वसंख्येषु यः कृतः पापसंचयः ॥ <br>
दुष्प्रणोद्यो हि नितरां व्रतैर्दानैस्तपोजपैः ॥ ६४ ॥ <br>
स तीर्थराजगमनोद्यतस्य शुभजन्मनः ॥ <br>
अंगेषु वेपतेऽत्यंतं द्रुमो वातहतो यथा ॥ ६५ ॥ <br>
ततः क्रांतार्धमार्गस्य प्रयाग दृढचेतसः ॥ <br>
पुंसः शरीरान्निर्यातुमपेक्षेत पदांतरम् ॥ ॥ ६६॥ <br>
भाग्यान्नेत्रातिथीभूते तीर्थराजे महात्मनः ॥ <br>
पलायते द्रुततरं तमः सूर्योदये यथा ॥ ६७ ॥ <br>
सप्तधातुमयी भूततनौ पापानि यानि वै ॥ <br>
केशेषु तानि तिष्ठंति वपनाद्यांति तान्यपि ॥ ६८ ॥ <br>
एवं निष्कलुषीभूय ततः स्नायात्सितासिते ॥ <br>
यंयं काममभिध्यायंस्तं तमाप्नोति नान्यथा ॥ ६९ ॥ <br>
पुण्यराशिं च विपुलं पुण्यान्भोगान्यथेप्सितान् ॥ <br>
स्वर्गं प्राप्नोति तत्पुण्यान्निष्कामो मोक्षमाप्नुयात् ॥ 4.1.22.७० ॥<br>
स्नायाद्योभिलषन्मोक्षं कामानन्यान्विहाय च ॥ <br>
सोपि मोक्षमवाप्नोति कामदात्तीर्थराजतः ॥ ७१ ॥ <br>
तीर्थराजं परित्यज्य योऽन्यस्मात्काममिच्छति ॥ <br>
भारताख्ये महावर्षे स कामं नाप्नुयात्स्फुटम् ॥ ७२ ॥ <br>
सत्यलोके प्रयागे च नांतरं वेद्म्यहं द्विज ॥ <br>
तत्र ये शुभकर्माणस्ते मल्लोकनिवासिनः ॥ ७३ ॥ <br>
तीर्थाभिलाषिभिर्मर्त्यैस्सेव्यं तीर्थांतरं नहि ॥ <br>
अन्यत्र भूमिवलये तीर्थराजात्प्रया गतः ॥७४॥ <br>
यथांतरं द्विजश्रेष्ठ भूपेत्वितरसेवके ॥ <br>
दृष्टांतमात्रं कथितं प्रयागेतर तीर्थयोः ॥७५॥ <br>
यथाकथंचित्तीर्थेऽस्मिन्प्राणत्यागं करोति यः ॥ <br>
तस्यात्मघातदोषो न प्राप्नुयादीप्सितान्यपि ॥ ७६ ॥ <br>
यस्य भाग्यवतश्चात्र तिष्ठंत्यस्थीन्यपि द्विज ॥ <br>
न तस्य दुःखलेशोपि क्वापि जन्मनि जायते ॥ ७७ ॥ <br>
ब्रह्महत्यादि पापानां प्रायश्चित्तं चिकीर्षुणा ॥ <br>
प्रयागं विधिवत्सेव्यं द्विजवाक्यान्न संशयः ॥ ७८ ॥ <br>
किं बहूक्तेन विप्रेंद्र महोदयमभीप्सुना ॥ <br>
सेव्यं सितासितं तीर्थं प्रकृष्टं जगतीतले ॥ ७९ ॥<br>
प्रयागतोपि तीर्थेशात्सर्वेषु भुवनेष्वपि ॥ <br>
अनायासेन वै मुक्तिः काश्यां देहावसानतः ॥4.1.22.८०॥ <br>
प्रयागादपि वै रम्यमविमुक्तं न संशयः ॥ <br>
यत्र विश्वेश्वरः साक्षात्स्वयं समधितिष्ठति ॥ ८१ ॥ <br>
अविमुक्तान्महाक्षेत्राद्विश्वेश समधिष्ठितात् ॥ <br>
न च किंचित्क्वचिद्रम्यमिह ब्रह्मांडगोलके ॥ ८२ ॥ <br>
अविमुक्तमिदं क्षेत्रमपि ब्रह्मांडमध्यगम् ॥ <br>
ब्रह्मांडमध्ये न भवेत्पंचक्रोशप्रमाणतः ॥ ८३ ॥ <br>
यथायथा हि वर्धेत जलमेकार्णवस्य च ॥ <br>
तथातथोन्नयेदीशस्तत्क्षेत्रं प्रलयादपि ॥ ८४ ॥ <br>
क्षेत्रमेतत्त्रिशूलाग्रे शूलिनस्तिष्ठति द्विज ॥ <br>
अंतरिक्षेन भूमिष्ठं नेक्षंते मूढबुद्धयः॥ ८५ ॥ <br>
सदा कृतयुगं चात्र महापर्वसदाऽत्र वै ॥ <br>
न ग्रहाऽस्तोदयकृतो दोषो विश्वेश्वराश्रमे ॥८६॥ <br>
सदा सौम्यायनं तत्र सदा तत्र महोदयः ॥ <br>
सदैव मंगलं तत्र यत्र विश्वेश्वरस्थितिः॥८७॥ <br>
यथाभूमितले विप्र पुर्यः संति सहस्रशः ॥ <br>
तथा काशी न मंतव्या क्वापि लोकोत्तरात्वियम् ॥ ८८ ॥ <br>
मया सृष्टानि विप्रेंद्र भुवनानि चतुर्दश ॥ <br>
अस्याः पुर्या विनिर्माता स्वयं विश्वेश्वरः प्रभुः ॥ ८९ ॥ <br>
पुरा यमस्तपस्तप्त्वा बहुकालं सुदुष्करम् ॥ <br>
त्रैलोक्याधिकृतिं प्राप्तस्त्यक्त्वा वाराणसीं पुरीम् ॥ 4.1.22.९० ॥ <br>
चराचरस्य सर्वस्य यानि कर्माणि तानि वै ॥ <br>
गोचरे चित्रगुप्तस्य काशीवासिकृतादृते ॥ ९१ ॥ <br>
प्रवेशो यमदूतानां न कदाचिद्द्विजोत्तम ॥ <br>
मध्ये काशीपुरी क्वापि रक्षिणस्तत्र तद्गणाः ॥ ९२ ॥ <br>
स्वयं नियंता विश्वेशस्तत्र काश्यां तनुत्यजाम् ॥ <br>
तत्रापि कृतपापानां नियंता कालभैरवः ॥ ९३ ॥ <br>
तत्र पापं न कर्तव्यं दारुणा रुद्रयातना ॥ <br>
अहो रुद्रपिशाचत्वं नरकेभ्योपि दुःसहम् ॥ ९४ ॥<br>
पापमेव हि कर्तव्यं मतिरस्ति यदीदृशी ॥ <br>
सुखेनान्यत्र कर्तव्यं मही ह्यस्ति महीयसी ॥ ९५ ॥ <br>
अपि कामातुरो जंतुरेकां रक्षति मातरम् ॥ <br>
अपि पापकृता काशी रक्ष्या मोक्षार्थिनैकिका ॥ ९६ ॥ <br>
परापवादशीलेन परदाराभिलाषिणा ॥ <br>
तेन काशी न संसेव्या क्व काशी निरयः क्व सः ॥ ९७ ॥ <br>
अभिलष्यंति ये नित्यं धनं चात्र प्रतिग्रहैः ॥ <br>
परस्वं कपटैर्वापि काशी सेव्या न तैर्नरैः ॥ ९८ ॥ <br>
परपीडाकरं कर्म काश्यां नित्यं विवर्जयेत् ॥ <br>
तदेव चेत्किमत्र स्यात्काशीवासो दुरात्मनाम् ॥ ॥ ९९ ॥ <br>
त्यक्त्वा वैश्वेश्वरीं भक्तिं येऽन्यदेवपरायणाः ॥ <br>
सर्वथा तैर्न वस्तव्या राजधानी पिनाकिनः ॥ 4.1.22.१०० ॥ <br>
अर्थार्थिनस्तु ये विप्र ये च कामार्थिनो नराः ॥ <br>
अविमुक्तं न तैः सेव्यं मोक्षक्षेत्रमिदं यतः ॥ १ ॥ <br>
शिवनिंदापरा ये च वेदनिंदा पराश्च ये ॥ <br>
वेदाचारप्रतीपा ये सेव्या वाराणसी न तैः ॥ २ ॥ <br>
परद्रोहधियो ये च परेर्ष्याकारिणश्च ये ॥ <br>
परोपतापिनो ये वै तेषां काशी न सिद्धये ॥ ३ ॥ <br>
मनसापि न ये काशीमभिनंदंति दुर्धियः ॥ <br>
तेषां निर्वाणवार्तापि दूरे दुर्वृत्तचेतसाम् ॥ ४ ॥ <br>
ज्ञानेन न विना मोक्षः क्वचिदस्तीह भूतले ॥ <br>
तज्ज्ञानं न व्रतैर्लभ्यमपि चांद्रायणादिभिः ॥ ५ ॥ <br>
तुलापुरुषमुख्यैश्च दानैश्च श्रद्धयान्वितैः ॥ <br>
देशकाले च विधिना पात्रेभ्यः प्रतिपादितैः ॥ ६ ॥ <br>
न यमैर्ब्रह्मचर्याद्यैर्नियमैर्नार्चनादिभि. ॥ <br>
शरीरशोषणैरुग्रैर्न तपोभिर्द्विजोत्तम ॥ ७ ॥ <br>
न महामंत्रजप्यैश्च गुरुभिः प्रतिपादितैः ॥  <br>
न स्वाध्यायैर्यथोक्तैश्च नाग्निशुश्रूषणैः परैः ॥ ८ ॥ <br>
न सेवया गुरूणां च न श्राद्धैर्देवतार्चनैः ॥ <br>
न नानातीर्थयात्राभिर्ज्ञानं समधिगम्यते ॥ ॥ ९ ॥ <br>
न योगेन विना ज्ञानं योगस्तत्त्वार्थशीलनम् ॥ <br>
गुरूपदिष्टमार्गेण सदाभ्यासवशेन च ॥ 4.1.22.११० ॥ <br>
तस्यांतराया बहवः सुदूरश्रवणादयः ॥ <br>
अतो न प्राप्यते ज्ञानं योगादेकेन जन्मना ॥ ११ ॥<br>
विना तपो जपाद्यैश्च विना योगेन सुव्रत ॥ <br>
निःश्रेयो लभ्यते काश्यामिहैकेनैव जन्मना ॥१२॥ <br>
त्वया शुद्धधिया काश्यां यच्छ्रेयः समुपार्जितम् ॥ <br>
तच्छ्रेयसोप्युदर्कस्ते महानस्ति द्विजोत्तम ॥ १३ ॥ <br>
उक्तेति विररामाजः शृण्वतोर्गणयोस्तयोः ॥ <br>
सोपि प्रमुदितश्चाभूच्छिवशर्मा महामनाः ॥ ११४ ॥ ॥  <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे पूर्वार्द्धे ब्रह्मकृतकाशीप्रशंसानाम द्वाविंशतितमोऽध्यायः ॥ २२ ॥ ॥ <br>
<br>
<br>
</span>
