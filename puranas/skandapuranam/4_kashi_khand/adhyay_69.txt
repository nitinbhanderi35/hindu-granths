<span style="font-size: 14pt; line-height: 200%">॥ स्कंद उवाच ॥ ॥<br>
शृण्वगस्त्य तपोराशे काश्यां लिंगानि यानि वै ॥ <br>
सेवितानि नृणां मुक्त्यै भवेयुर्भावितात्मनाम् ॥ १ ॥<br>
कृत्तिप्रावरणं यत्र कृतं देवेन लीलया ॥ <br>
रुद्रावास इति ख्यातं तत्स्थानं सर्वसिद्धिदम् ॥ २ ॥<br>
स्थिते तत्रोमया सार्धं स्वेच्छया कृत्तिवाससि ॥ <br>
आगत्य नंदी विज्ञप्तिं चक्रे प्रणतिपूर्वकम् ॥ ३ ॥<br>
देवदेवेश विश्वेश प्रासादाः सुमनोहराः ॥ <br>
सर्वरत्नमया रम्याः साष्टाषष्टिरभूदिह ॥ ४ ॥<br>
भूर्भुवःस्वस्तले यानि शुभान्यायतनानि हि ॥ <br>
मुक्तिदान्यपि तानीह मयानीतानि सर्वतः ॥ ५ ॥<br>
यतो यच्च समानीतं यत्र यच्च कृतास्पदम् ॥ <br>
कथयिष्याम्यहं नाथ क्षणं तदवधार्यताम् ॥ ६ ॥<br>
स्थाणुर्नाम महालिंगं देवदेवस्य मोक्षदम् ॥ <br>
कुरुक्षेत्रादिहोद्भूतं कलाशेषोस्ति तत्र वै ॥ ७ ॥<br>
तदग्रे सन्निहत्याख्या महापुष्करिणी शुभा ॥ <br>
लोलार्क पश्चिमे भागे कुरुक्षेत्रस्थली तु सा ॥ ८ ॥<br>
तत्र स्नातं हुतं जप्तं तप्तं दत्तं शुभार्थिभिः ॥ <br>
कुरुक्षेत्राद्भवेत्सत्यं कोटिकोटिगुणाधिकम् ॥ ९ ॥<br>
नैमिषाद्देवदेवोत्र ब्रह्मावर्तेन संयुतः ॥ <br>
तत्रांशमात्रं संस्थाप्य काश्यामाविरभूद्विभो ॥ 4.2.69.१० ॥<br>
ढुंढिराजोत्तरेभागे सिद्धिदं साधकस्य वै ॥ <br>
लिंगं वै देवदेवाख्यं तदग्रे कूप उत्तमः ॥ ११ ॥<br>
ब्रह्मावर्त इति ख्यातः पुनरावृत्तिहृन्नृणाम् ॥ <br>
तत्कूपाद्भिः कृतस्नानो देवदेवं समर्च्य च ॥ १२ ॥<br>
तत्पुण्यं नैमिषारण्यात्कोटिकोटिगुणं स्मृतम् ॥ <br>
गोकर्णायतनादत्र स्वयमाविरभून्महत् ॥ १३ ॥<br>
लिंगं महाबलं नाम सांबादित्यसमीपतः ॥ <br>
दर्शनात्स्पर्शनाद्यस्य क्षणादेनो महाबलम् ॥ १४ ॥<br>
वाताहतस्तूलराशिरिव विद्राति दूरतः ॥ <br>
कपालमोचनपुरो दृष्ट्वा लिंगं महाबलम् ॥ १५ ॥<br>
महाबलमवाप्नोति निवार्णनगरं व्रजेत् ॥ <br>
ऋणमोचनतः प्राच्यां प्रभासात्क्षेत्रसत्तमात् ॥ १६ ॥<br>
शशिभूषणसंज्ञं तु लिंगमत्र प्रतिष्ठितम् ॥ <br>
तल्लिंगसेवनान्मर्त्यः शाशिभूषणतां व्रजेत् ॥ १७ ॥<br>
प्रभासक्षेत्रयात्रायाः पुण्यं प्राप्नोति कोटिकृत् ॥ <br>
उज्जयिन्या महाकालः स्वयमत्रागतो विभुः ॥ १८ ॥<br>
यन्नामस्मरणादेव न भयं कलिकालतः ॥ <br>
प्रणवाख्यान्महालिंगात्प्राच्यां कल्मषनाशनम् ॥ १९ ॥<br>
महाकालाभिधं लिंगं दर्शनान्मोक्षदं परम् ॥ <br>
अयोगंधेश्वरं लिंगं पुष्करात्तीर्थसत्तमात् ॥ 4.2.69.२० ॥<br>
आविरासीदिह महत्पुष्करेण सहैव तु ॥ <br>
मत्स्योदर्युत्तरेभागे दृष्ट्वा ऽयोगंधमीश्वरम् ॥ २१ ॥<br>
स्नात्वाऽयोगंधकुंडे तु भवात्तारयते पितॄन् ॥ <br>
महानादेश्वरं लिंगमट्टहासादिहागतम् ॥ २२ ॥<br>
त्रिलोचनादुदीच्यां तु तद्दृष्टमुक्तये मतम् ॥ <br>
महोत्कटेश्वरं लिंगं मरुत्कोटादिहागतम् ॥<br>
कामेश्वरोत्तरे भागे दृष्टं विमलसिद्धिदम् ॥ २३ ॥ <br>
विश्वस्थानादिहायातं लिंगं वै विमलेश्वरम् ॥<br>
स्वर्लीनात्पश्चिमे भागे दृष्टं विमलसिद्धिदम् ॥ २४ ॥ <br>
महाव्रतं महालिंगं महेंद्रादिह संस्थितम् ॥<br>
स्कंदेश्वर समीपे तु महाव्रतफलप्रदम् ॥ २५ ॥ <br>
वृंदारकर्षिवृंदानां स्तुवतां प्रथमे युगे ॥<br>
उत्पन्नं यन्महालिंगं भूमिं भित्त्वा सुदुर्भिदाम् ॥ २६ ॥ <br>
महादेवेति तैरुक्तं यन्मनोरथपूरणात ॥<br>
वाराणस्यां महादेवस्तदारभ्याभवच्च यत् ॥ २७ ॥ <br>
मुक्तिक्षेत्रं कृतं येन महालिंगेन काशिका ॥<br>
अविमुक्ते महादेवं यो द्रक्ष्यत्यत्रमानवः ॥ २८ ॥ <br>
शंभुलोके गमस्तस्य यत्रतत्र मृतस्य हि ॥<br>
अविमुक्ते प्रयत्नेन तत्संसेव्यं मुमुक्षुभिः ॥ २९ ॥ <br>
कल्पांतरेपि न त्यक्तं कदाप्यानंदकाननम् ॥<br>
येन लिंगस्वरूपेण महादेवेन सर्वथा ॥ 4.2.69.३० ॥<br>
तत्प्रसादोयमतुलः सर्वरत्नमयः शुभः ॥ <br>
हिरण्यगर्भतीर्थाच्च प्रतीच्यां क्षेत्ररक्षकम् ॥ ३१ ॥<br>
वाराणस्यामधिष्ठात्री देवता साभिलाषदा ॥ <br>
महादेवेति संज्ञा वै सर्वलिंगस्वरूपिणी ॥ ३२ ॥<br>
वाराणस्यां महादेवो दृष्टो यैर्लिंगरूपधृक् ॥ <br>
तेन त्रैलोक्यलिंगानि दृष्टानीह न संशयः ॥ ३३ ॥<br>
वाराणस्यां महादेवं समभ्यर्च्य सकृन्नरः ॥ <br>
आभूतसंप्लवं यावच्छिवलोके वसेन्मुदा ॥३४॥<br>
पवित्रपर्वणि सदा श्रावणे मासि यत्नतः ॥ <br>
लिंगे पवित्रमारोप्य महादेवे न गर्भभाक् ॥३५॥<br>
पितामहेश्वरं लिंगं गयातीर्थादिहागतम् ॥ <br>
फल्ग्रुप्रभृतिभिस्तीर्थैः सार्धकोट्यष्टसंमितैः ॥३६॥<br>
धर्मेण यत्र वै तप्तं युगानामयुतं शतम् ॥ <br>
साक्षीकृत्य महालिंगं श्रीमद्धर्मेश्वराभिधम् ॥ ३७ ॥<br>
पितामहेश्वरं लिंगं तत्राभ्यर्च्य नरो मुदा ॥ <br>
त्रिःसप्तकुलसंयुक्तो मुच्यते नात्र संशयः ॥३८॥<br>
प्रयागात्तीर्थराजाच्च शूलटंको महेश्वरः ॥ <br>
तीर्थराजेन सहितः स्थित आगत्य वै स्वयम्॥ ३९ ॥ <br>
निर्वाणमंडपाद्रम्यादवाच्यामतिनिर्मलः ॥ <br>
प्रासादो मेरुणा यस्य स्पर्धते कांचनोज्वलः ॥ 4.2.69.४० ॥<br>
देवेनैव वरो दत्तो यत्र पूर्वं युगांतरे ॥ <br>
पूज्यो महेश्वरः काश्यां प्रथमं कलुषापहः ॥ ४१ ॥<br>
यः प्रयाग इह स्नातो नमस्यति महेश्वरम् ॥ <br>
समभ्यर्च्य विधानेन महासंभारविस्तरैः ॥ ४२ ॥<br>
प्रयागस्नानजात्पुण्याच्छूलटंक विलोकनात् ॥ <br>
स प्राप्नुयान्न संदेहः पुण्यं कोटिगुणोत्तरम् ॥ ४३ ॥<br>
शंकुकर्णान्महाक्षेत्रान्महातेज इतीरितम् ॥ <br>
लिंगमाविरभूदत्र महातेजोविवृद्धिदम् ॥ ४४ ॥<br>
महातेजोनिधिस्तस्य प्रासादोतीवनिर्मलः ॥ <br>
ज्वालाजटिलिताकाशो माणिक्यैरेव निर्मितः ॥ ४५ ॥<br>
तल्लिंगदर्शनात्स्पर्शात्स्तवनाच्च समर्चनात् ॥ <br>
प्राप्यते तत्परं धाम यत्र गत्वा न शोचते ॥ ४६ ॥<br>
विनायकेश्वरात्पूर्वं महातेजः समर्चनात् ॥ <br>
तेजोमयेन यानेन याति माहेश्वरं पदम् ॥ ४७ ॥<br>
रुद्रकोटिसमाख्यातात्तीर्थात्परमपावनात् ॥ <br>
महायोगीश्वरं लिंगमाविश्चक्रे स्वयं परम् ॥ ४८ ॥<br>
पार्वतीश्वर लिंगस्य समीपे सर्वसिद्धिकृत् ॥ <br>
तल्लिंगदर्शनात्पुंसां कोटिलिंग फलं भवेत् ॥ ४९ ॥<br>
तत्प्रासादस्य परितो रुद्राणां कोटिसंमिताः ॥ <br>
प्रासादारम्यसंस्थाना निर्मिता रुद्रमूर्तिभिः ॥ 4.2.69.५० ॥<br>
काश्यां रुद्रस्थली सा तु पठ्यते वेदवादिभिः॥ <br>
रुद्रस्थल्यां मृता ये वै कृमिकीटपतंगकाः ॥ ॥ ५१ ॥<br>
पशुपक्षिमृगा मर्त्या म्लेच्छा वाप्यथ दीक्षिताः ॥ <br>
तेषां तु रुद्रीभूतानां पुनरावृत्तिरत्र न ॥ ५२ ॥<br>
जन्मांतरसहस्रेषु यत्पापं समुपार्जितम् ॥ <br>
रुद्रस्थलीं प्रविष्टस्य तत्सर्वं व्रजति क्षयम् ॥ ५३ ॥<br>
अकामो वा सकामो वा तिर्यग्योनिगतोपि वा ॥ <br>
रुद्रस्थल्यां त्यजन्प्राणान्परं निर्वाणमाप्नुयात् ॥ ५४ ॥ <br>
स्वयमेकांबरात्क्षेत्रात्कृत्तिवासा इहागतः ॥ <br>
कृत्तिवाससि लिंगेत्र स्वयमेव व्यवस्थितः ॥ ५५ ॥<br>
अस्मिन्स्थाने स्वभक्तानां सांबः सर्षिगणो विभुः ॥ <br>
स्वयं चोपदिशेद्ब्रह्म श्रुतौ श्रुतिभिरीडितम् ॥ ५६ ॥<br>
क्षेत्रेत्र सिद्धिदे प्राप्तश्चंडीशो मरुजांगलात् ॥ <br>
प्रचंडपापसंघातं खंडयेच्छतधेक्षणात् ॥ ५७ ॥<br>
पाशपाणिगणाध्यक्ष समीपे यः प्रपश्यति ॥ <br>
चंडीश्वरं महालिंगं स याति परमां गतिम् ॥ ५८ ॥<br>
कालंजरान्नीलकंठस्तिष्ठेदत्र स्वयं विभुः ॥ <br>
गणेशाद्दंतकूटाख्यात्समीपे भवनाशनः ॥ ५९ ॥<br>
नीलकंठेश्वरं लिंगं काश्यां यैः परिपूजितम् ॥ <br>
नीलकंठास्त एव स्युस्तएव शशिभूषणाः ॥ 4.2.69.६० ॥<br>
काश्मीरादिह संप्राप्तं लिंगं विजयसंज्ञितम् ॥ <br>
सदा विजयदं पुंसां प्राच्यां शालकटंकटात् ॥ ६१ ॥<br>
रणे राजकुले द्यूते विवादे सर्वदैव हि ॥ <br>
विजयो जायते पुंसां विजयेश समर्चनात् ॥ ॥ ६२ ॥<br>
ऊर्ध्वरेतास्त्रिदंडायाः संप्राप्तोत्र स्वयं विभुः ॥ <br>
कूश्मांडकं गणाध्यक्षं पुरस्कृत्य व्यवस्थितः ॥ ६३ ॥<br>
ऊर्ध्वां गतिमवाप्नोति वीक्षणादूर्ध्वरेतसः ॥ <br>
ऊर्ध्वरेतसि ये भक्ता न हि तेषामधोगतिः ॥ ६४ ॥<br>
मंडलेश्वरतः क्षेत्राल्लिंगं श्रीकंठसंज्ञितम् ॥ <br>
विनायकान्मंडसंज्ञादुत्तरस्यां व्यवस्थितम् ॥ ६५ ॥<br>
श्रीकंठस्य च ये भक्ताः श्रीकंठा एव ते नराः ॥ <br>
नेह श्रिया वियुज्यंते न परत्र कदाचन ॥ ६६ ॥ <br>
छागलांडान्महातीर्थात्कपर्दीश्ववरसंज्ञितः ॥ <br>
पिशाचमोचने तीर्थे स्वयमाविरभूद्विभुः ॥ ६७ ॥<br>
कपर्दीशं समभ्यर्च्य न नरो निरयं व्रजेत् ॥ <br>
न पिशाचत्वमाप्नोति कृत्वात्राप्यघमुत्तमम् ॥ ६८ ॥<br>
आम्रातकेश्वरात्क्षेत्राल्लिंगं सूक्ष्मेश संज्ञितम् ॥ <br>
स्वयमभ्यागतं चात्र क्षेत्रे वै श्रेयसांपदे ॥ ६९ ॥<br>
विकट द्विजसंज्ञस्य गणेशस्य समीपतः ॥ <br>
दृष्ट्वा सूक्ष्मेश्वरं लिंगं गतिं सूक्ष्मामवाप्नुयात्॥4.2.69.७०॥ ।<br>
संप्राप्तमिह देवेशं जयंतं मधुकेश्वरात् ॥ <br>
लंबोदराद्गणपतेः पुरस्तात्तदवस्थितम् ॥ ७१ ॥<br>
जयंतेश्वरमालोक्य स्नात्वा गंगाजले शुभे ॥ <br>
प्राप्नुयाद्वांछितां सिद्धिं सर्वत्र विजयी भवेत् ॥ ७२ ॥<br>
प्रादुश्चकार देवेशः श्रीशैलात्त्रिपुरांतकः ॥  <br>
श्रीशैलशिखरं दृष्ट्वा यत्फलं समुदीरितम् ॥ ७३ ॥<br>
त्रिपुरांतकमालोक्य तत्फलं हेलयाप्यते ॥ <br>
विश्वेरात्पश्चिमे भागे त्रिपुरांतकमीश्वरम् ॥ ७४ ॥<br>
संपूज्य परया भक्त्या न नरो गर्भमाविशेत् ॥ <br>
सौम्यस्थानादिहायातो भगवान्कुक्कुटेश्वरः ॥ ॥ ७९ ॥<br>
वक्रतुंड गणाध्यक्ष समीपे सोपतिष्ठते ॥ <br>
तद्दर्शनादर्चनाच्च करस्थाः सर्वसिद्धयः ॥७६॥<br>
जालेश्वरात्त्रिशूली च स्वयमीशः समागतः ॥ <br>
कूटदंताद्गणपतेः पुरस्तात्सर्वसिद्धिदः ॥ ७७ ॥<br>
रामेश्वरान्महाक्षेत्राज्जटीदेवः समागतः ॥ <br>
एकदंतोत्तरे भागे सोर्चितः सर्वकामदः ॥ ७८ ॥<br>
त्रिसंध्यात्क्षेत्रतो देवस्त्र्यंबकोस्ति समागतः ॥ <br>
त्रिमुखात्पूर्वदिग्भागे पूजितस्त्र्यंबकत्वकृत् ॥ ७९ ॥<br>
हरेश्वरो हरिश्चंद्रात्क्षेत्रादत्र समागतः ॥ <br>
हरिश्चंद्रेश्वरपुरः पूजितो जयदः सदा ॥ 4.2.69.८० ॥ <br>
इह शर्वः समायातः स्थानान्मध्यमकेश्वरात् ॥ <br>
चतुर्वेदेश्वरं लिंगं पुरोधाय व्यवस्थितम् ॥ ८१ ॥ <br>
शर्वं लिंगं समभ्यर्च्य काश्यां परमसिद्धिकृत् ॥ <br>
न जातु जंतुपदवीं प्राप्नुयात्क्वापि मानवः ॥ ८२ ॥ <br>
स्थलेश्वरान्महालिंगं प्रादुर्भूतं परंत्विह ॥ <br>
यत्र यज्ञेश्वरं लिंगं सर्वलिंगफलप्रदम् ॥ ८३ ॥ <br>
महालिंगं समभ्यर्च्य महाश्रद्धासमन्वितः ॥ <br>
महतीं श्रियमाप्नोति लोकेत्र च परत्र च ॥ ८४ ॥ <br>
इह लिंगं सहस्राक्षं सुवर्णाख्यात्समागतम् ॥ <br>
यस्य संदर्शनात्पुंसां ज्ञानचक्षुः प्रजायते ॥ ८५॥ <br>
शैलेश्वरादवाच्यां तु सहस्राक्षेश्वरं विभुम् ॥ <br>
दृष्ट्वा जन्मसहस्राणां शतानां पातकं त्यजेत् ॥ ८६ ॥ <br>
हर्षिताद्धर्षितं चात्र प्रादुरासीत्तमोहरम् ॥ <br>
लिंगंहर्षप्रदं पुंसां दर्शनात्स्पर्शनादपि ॥ ८७ ॥ <br>
मंत्रेश्वर समीपे तु प्रासादो हर्षितेशितुः ॥ <br>
तद्विलोकनतः पुंसां नित्यं हर्ष परंपरा ॥ ८८ ॥ <br>
इह स्वयं समायातो रुद्रो रुद्रमहालयात् ॥ <br>
यस्य दर्शनतो यांति रुद्रलोके नराः स्फुटम् ॥ ८९ ॥ <br>
यैस्तु रुद्रेश्वरं लिंगं काश्यामत्र समर्चितम् ॥ <br>
ते रुद्ररूपिणो मर्त्या विज्ञेया नात्र संशयः ॥ 4.2.69.९० ॥ <br>
त्रिपुरेश समीपे तु दृष्ट्वा रुद्रेश्वरं विभुम् ॥ <br>
रुद्रास्त इव विज्ञेया जीवंतोपि मृता अपि ॥९१॥ <br>
आगादिह महादेवो वृषेशो वृषभध्वजात् ॥ <br>
बाणेश्वरस्य लिंगस्य समीपे वृषदः सदा ॥९२॥ <br>
इहागतं तु केदारादीशानेश्वर संज्ञितम् ॥ <br>
तद्द्रष्टव्यं प्रतीच्यां च लिंगं प्रह्लादकेशवात्॥ ९३ ॥ <br>
ईशानेशं समभ्यर्च्य स्नात्वोत्तरवहांभसि ॥ <br>
वसेदीशाननगरे ईशानसदृशप्रभः ॥ ९४ ॥ <br>
भैरवाद्भैरवी मूर्तिरत्रायाता मनोहरा ॥ <br>
संहारभैरवो नाम द्रष्टव्यः स प्रयत्नतः ॥ ९५ ॥ <br>
पूजनात्सर्वसिद्ध्यै स प्राच्यां खर्वविनायकात् ॥ <br>
संहारभैरवः काश्यां संहरेदघसंततिम् ॥ ९६ ॥ <br>
उग्रः कनखलात्तीर्थादाविरासेह सिद्धिदः ॥ <br>
तद्विलोकनतो नृणामुग्रं पापं प्रणश्यति ॥ ९७ ॥ <br>
उग्रं लिंगं सदा सेव्यं प्राच्यामर्कविनायकात् ॥ <br>
अत्युग्रा अपि नश्येयुरुपसर्गास्तदर्चनात् ॥ ९८ ॥ <br>
वस्त्रापथान्महाक्षेत्राद्भवो नाम स्वयं विभुः ॥ <br>
भीमचंडी समीपे तु प्रादुरासीदिह प्रभो ॥ ९९ ॥ <br>
भवेश्वरं समभ्यर्च्य भवेनाविर्भवेन्नरः ॥ <br>
प्रभुर्भवति सर्वेषां राज्ञामाज्ञाकृतामिह ॥ 4.2.69.१०० ॥ <br>
देवदारुवनाद्दंडी दंडयन्पातकावलीः ॥ <br>
वाराणस्यां समागत्य स्थितो लिंगाकृतिर्विभुः ॥१॥ <br>
प्राच्यां दंडीश्वरः पूज्यः स देहलिविनायकात् ॥ <br>
तस्यार्चनेन मर्त्त्यानां न पुनर्भव ईक्ष्यते ॥ २ ॥ <br>
भद्रकर्णह्रदादत्र भद्रकर्णह्रदान्वितः॥ <br>
शिवः साक्षादिहायातः सर्वेषां शिवदोर्चितः ॥ ३ ॥<br>
उद्दंडाख्याद्गणपतेः प्राच्यां तत्तीर्थमुत्तमम् ॥ <br>
भद्रकर्णह्रदे स्नात्वाभ्यर्च्य लिंगं शिवाह्वयम् ॥ ४ ॥ <br>
सर्वत्र शिवमाप्नोति भद्रकर्णेश पूजनात् ॥ <br>
शृणुयात्सर्वभूतानां भद्रं पश्यति चाक्षिभिः॥ ५ ॥ <br>
शंकरश्च हरिश्चंद्रात्त्वत्पुरः प्रतिभासते ॥ <br>
तत्पूजनाज्जनानां न जननीजठरे जनिः ॥ ६ ॥<br>
यमलिंगान्महातीर्थात्काललिंगमिह स्थितम् ॥<br>
कलशेश इति ख्यातं चंद्रेशात्पश्चिमेन च ॥ ७ ॥ <br>
यमतीर्थे नरः स्नात्वा मित्रावरुणदक्षिणे ॥ <br>
काललिंगं समालोक्य कलिकाल भयं कुतः ॥ ८ ॥ <br>
तत्र भौमचतुर्दश्यां यस्तु यात्रां करिष्यति ॥ <br>
अपि पातक युक्तः स यमयात्रां न यास्यति ॥ ९ ॥ <br>
नैपालाच्च  महाक्षेत्रादायात्पशुपतिस्त्विह ॥ <br>
यत्र पाशुपतो योग उपदिष्टः पिनाकिना ॥ 4.2.69.११० ॥ <br>
भवता देवदेवेन ब्रह्मादिभ्यो विमुक्तये ॥ <br>
तस्य संदर्शनादेव पशुपाशैर्वियुज्यते ॥ ११ ॥ <br>
करवीरकतीर्थाच्च कपालीश इहागतः ॥ <br>
कपालमोचने तीर्थे द्रष्टव्यः स प्रयत्नतः ॥ १२ ॥ <br>
तद्विलोकनमात्रेण ब्रह्महत्या विलीयते॥ <br>
उमापतिर्देविकाया इहागत्य व्यवस्थितः ॥ १३ ॥ <br>
दृष्टः पशुपतिः प्राच्यां हरेत्पापं चिरार्जितम् ॥ <br>
लिंगं महेश्वरक्षेत्रादिह दीप्तेश संज्ञितम् ॥ १४ ॥ <br>
उपोमापति तिष्ठेत दीप्त्यै चेह परत्र च ॥ <br>
भुक्तिमुक्ति प्र दं लिंगं दीप्तेशं काशिमध्गम् ॥१५॥ <br>
कायारोहणतः क्षेत्रादाचार्यो नकुलीश्वरः ॥ <br>
शिष्यैः परिवृतस्तिष्ठेन्महापाशुपतव्रतैः ॥ १६ ॥ <br>
दक्षिणे हि महादेवादृष्टो ज्ञानं प्रयच्छति ॥ <br>
अज्ञानं नाशयेत्क्षिप्रं गर्भसंसृतिहेतुकम् ॥ १७ ॥ <br>
गंगासागरतश्चायादमरेश इतीरितम् ॥ <br>
लिंगं यद्दर्शनादेव नामरत्वं हि दुर्लभम् ॥१८॥ <br>
सप्तगोदावरीतीर्थाद्देवो भीमेश्वरः प्रभुः ॥ <br>
प्रकाशते लिंगरूपी भुक्त्यै मुक्त्यै नृणामिह ॥ १९ ॥ <br>
नकुलीशात्पुरोभागे दृष्टा भीमेश्वरं प्रभुम्॥ <br>
महाभीमानि पापानि प्रणश्यंति हि तत्क्षणात् ॥ 4.2.69.१२० ॥ <br>
भूतेश्वराद्भस्मगात्रं प्रादुरासीदिह स्वयम् ॥ <br>
भीमेशाद्दक्षिणे भागे तदभ्यर्च्य प्रयत्नतः ॥ २१ ॥ <br>
सम्यक्पाशुपताद्यो गादभ्यस्ताच्च समाः शतम् ॥ <br>
यत्प्राप्यते फलं तत्स्याद्भस्मगात्रविलोकनात् ॥ २२ ॥ <br>
नकुलीश्वरतो देवः स्वयंभूरिति विश्रुतः ॥ <br>
आत्मनाप्रकटीभूतः काश्यां लिंगाकृतिर्हरः ॥ २३ ॥ <br>
स्वयंभु लिंगं संपूज्य स्नात्वा सिद्धिह्रदे नरः ॥ <br>
महालक्ष्मीश्वर पुरो न भूयो जन्मभाग्भवेत् ॥ २४ ॥ <br>
प्रयागतीर्थनिकषा प्रासादो विद्रुमप्रभः ॥ <br>
वाराहस्य महानेष धरणीनाम्न एव हि ॥ २५ ॥<br>
विंध्यपर्वततः प्राप्तो देवं श्रुत्वा समागतम्॥ <br>
सगणं सर्षिदेवं च मंदरादत्र कंदरात्॥२६॥ <br>
काश्यां धरणिवाराहो द्रष्टव्यः स प्रयत्नतः॥ <br>
आपत्समुद्रसंमग्नमुद्धरेच्छरणागतम्॥ २७ ॥ <br>
कर्णिकाराद्गणाध्यक्षः कर्णिकारप्रसूनरुक्॥ <br>
समर्च्योयं गदाहस्त उपसर्गसहस्रहृत् ॥२८॥ <br>
तस्माद्धरणिवाराहात्प्रतीच्यां दिशि संस्थितम् ॥ <br>
पूजयित्वा गणाध्यक्षं गाणपत्यपदं लभेत् ॥ २९ ॥ <br>
हेमकूटाद्विरूपाक्षं लिंगमत्राविरास ह ॥ <br>
महेश्वरादवाच्यां च दृष्टं संसारतारकम् ॥ 4.2.69.१३० ॥ <br>
गंगाद्वाराद्धिमस्थेशं लिंगं हिमसमप्रभम् ॥ <br>
ब्रह्मनालात्प्रतीच्यां च द्रष्टव्यमिह सिद्धिदम् ॥ ३१ ॥ <br>
गणाधिपश्च कैलासाद्गणा अन्ये महाबलाः ॥ <br>
कैलासाद्रेः समायाताः सप्तकोटिमिताः प्रभो ॥ ३२ ॥ <br>
दुर्गाणि तैः कृतानीह सप्तस्वर्गसमानि च ॥ <br>
सद्वाराणि सयंत्राणि कपाटविकटानि च ॥३३॥ <br>
कोटिकोटिभटाढ्यानि सर्वर्द्धिसहितान्यपि ॥ <br>
सुवर्णरूप्यताम्रैश्च कांस्यरीतिकसीसकैः ॥ ३४ ॥ <br>
अयस्कांतेन कांतानि दृढान्यभ्रंलिहान्यपि ॥ <br>
ततः शैलं महादुर्गं तैः काशीपरितः कृतम्॥ ३५ ॥<br>
परिखापि कृता निम्ना मत्स्योदर्याजलाविला ॥ <br>
मत्स्योदरी द्विधा जाता बहिरंतश्चरा पुनः ॥ ३६ ॥ <br>
तच्च तीर्थं महत्ख्यातं मिलितं गांगवारिभिः ॥ <br>
यदा संहारमार्गेण गंगाभः प्रसरेदिह ॥ ३७ ॥ <br>
तदा मत्स्योदरी तीर्थं लभ्यते पुण्यगौरवात् ॥ <br>
सूर्याचंद्रमसोः पर्वतदाकोटिगुणं शतम् ॥ ३८ ॥ <br>
सर्वपर्वाणि तत्रैव सर्वतीर्थानि तत्र वै ॥ <br>
तत्रैव सर्वलिंगानि गंगामत्स्योदरीयतः ॥ ३९ ॥ <br>
मत्स्योदर्यां हि ये स्नाता यत्रकुत्रापि मानवाः ॥ <br>
कृतपिंडप्रदानास्ते न मातुरुदरेशयाः ॥ 4.2.69.१४० ॥ <br>
अविमुक्तमिदं क्षेत्रं मत्स्याकारत्वमाप्नुयात् ॥ <br>
परितः स्वर्धुनीवारि संसारि परिवीक्ष्यते ॥ ४१ ॥ <br>
मत्स्योदर्यां कृतस्नाना ये नरास्ते नरोत्तमाः ॥ <br>
कृत्वापि बहुपापानि नेक्षंते भास्करेः पुरीम् ॥४२॥ <br>
किं स्नात्वा बहुतीर्थेषु किं तप्त्वा दुष्करं तपः ॥ <br>
यदि मत्स्योदरी स्नाता कुतो गर्भभयं ततः॥ ॥ ४३॥ <br>
यत्रयत्र हि लिंगानि नृदेवर्षिकृतान्यपि ॥ <br>
तत्र मत्स्योदरीं प्राप्य सुस्नातो मोक्षभाजनम् ॥४४॥<br>
संति तीर्थान्यनेकानि भूर्भुवःस्वर्गतान्यपि ॥ <br>
न समानि परं तानि कोट्यंशेनापि निश्चितम्॥४५॥ <br>
इत्थं तीर्थं कृतं तेन विभो कैलासवासिना॥ <br>
गणाधिपेन सुमहत्सुमहोदारकर्मणा॥४६ ॥<br>
भूर्भुवःसंज्ञकं लिंगं पर्वताद्गंधमादनात्॥ <br>
स्वयमाविरभूदत्र तस्मात्प्राच्यां गणाधिपात्॥ ४७ ॥ <br>
विलोक्य भूर्भुवं लिंगं भूर्भुवःस्वर्महः परे ॥ <br>
निवसंति जनाः पुण्याः सुचिरं दिव्यभोगिनः ॥ ४८ ॥ <br>
हाटकेशं महालिंगं भोगवत्या समायुतम् ॥ <br>
सप्तपातालतलत इहायातं स्वयं विभो ॥ ४९ ॥ <br>
शेषवासुकिमुख्यैश्च तत्प्रासादो महानिह ॥<br>
मणिमाणिक्यरत्नौघैर्निरमायि प्रयत्नतः ॥ 4.2.69.१५० ॥ <br>
तल्लिंगं हाटकमयं रत्नमालाभिरर्चितम् ॥ <br>
ईशानेश्वरतः प्राच्यां पूजनीय प्रयत्नतः ॥ ॥ ५१ ॥ <br>
भक्तितोऽभ्यर्च्य तल्लिंगं नरः सर्वसमृद्धिमान् ॥ <br>
भुक्त्वा भोगानसंख्यातानंते निवार्णमृच्छति॥५२॥ <br>
आकाशात्तारकाल्लिगं ज्योतीरूपमिहागतम्॥ <br>
ज्ञानवाप्याः पुरोभागे तल्लिंगं तारकेश्वरम् ॥ ॥ ५३॥ <br>
तारकं ज्ञानमाप्येत तल्लिंगस्य समर्चनात् ॥ <br>
ज्ञानवाप्यां नरः स्नात्वा तारकेशं विलोक्य च ॥ ५४ ॥<br>
कृतसंध्यादि नियमः परितर्प्य पितामहान्॥ <br>
धृतमौनव्रतो धीमान्यावल्लिंग विलोकनम् ॥ ५५ ॥ <br>
मुच्यते सर्वपापेभ्यः पुण्यं प्राप्नोति शाश्वतम् ॥ <br>
प्रांते च तारकं ज्ञानं यस्माज्ज्ञानाद्विमुच्यते ॥ ५६ ॥ <br>
किराताच्च किरातेश इहचाविर्बभूव ह ॥ <br>
किरातरूपो भगवान्यत्र देवोऽभवत्पुरा ॥ ५७ ॥ <br>
तत्किरातेश्वरं लिंगं भारभूतेश्वरादनु ॥ <br>
नमस्कृत्य नरो जातु न मातुरुदरेशयः ॥ ५८॥ <br>
लंकापुर्याः समागच्छन्मरुकेश्वरसंज्ञकम् ॥ <br>
लिंगं यदर्चनात्पुंसां न भयं रक्षसां भवेत् ॥ ५९ ॥ <br>
नैर्कत्यां दिशि तल्लिंगं निर्ऋतेश्वरसंज्ञकम् ॥ <br>
पौलस्त्यराघवात्पश्चात्पूजितं सर्वदुष्टहृत् ॥ 4.2.69.१६० ॥ <br>
पुण्यजलप्रियं लिंगं जललिंगस्थलादपि ॥ <br>
आयातं तच्च गङ्गाया जलमध्ये व्यवस्थितम्॥ ६१ ॥ <br>
तत्प्रासादोऽद्भुततरो मध्ये गंगं निरीक्ष्यते ॥<br>
सर्वधातुमयः श्रेष्ठः सर्वरत्नमयः शुभः ॥ ६२ ॥ <br>
अद्यापि दृश्यते कैश्चित्पुण्यसंभारगौरवात् ॥ <br>
श्रेष्ठं लिंगमिहायातं तीर्थात्कोटीश्वरादपि ॥ ६३ ॥ <br>
कोटिलिंगे क्षणे पुण्यं तल्लिंगस्य निरीक्षणात् ॥ <br>
श्रेष्ठं ज्येष्ठेश्वरात्पश्चाच्छ्रेष्ठ सिद्धिप्रदायकम्॥ ६४ ॥ <br>
वडवास्यात्समुद्भूतं लिंगमत्रानलेश्वरम् ॥ <br>
नलेश्वर पुरोभागे पूजितं सर्वसिद्धिदम्॥ ६५ ॥ <br>
आगत्य विरजस्तीर्थाद्देवदेवस्त्रिलोचनः ॥ <br>
लिंगे त्वनादिसंसिद्धे ह्यवतस्थे त्रिविष्टपे ॥ ६६ ॥ <br>
पुण्ये पिलिपिला तीर्थे सर्वेषां तारकप्रदे ॥ <br>
आविश्चक्रे स्वयदेव ओंकारोमरकंटकात् ॥ ६७ ॥<br>
तदाद्यं तारकक्षेत्रं यदा गंगा न चागता ॥ <br>
यदैवाविरभूत्काशी त्रैलोक्योद्धणाय वै ॥६८॥ <br>
तदाकृतिमहल्लिंगं  स्वयमाविरभूत्ततः॥ <br>
महिमानं न तस्यान्यः परिवेत्ति विभोर्ऋते ॥ ६९ ॥ <br>
एतान्यायतनानीश आनिनाय महांति च ॥ <br>
शेषयित्वांशमात्रं च तस्मिन्क्षेत्रे निजे निजे ॥ 4.2.69.१७० ॥ <br>
इहायातानि पुण्यानि सर्वभावेन नान्यथा॥ <br>
प्रासादाः सर्वतश्चैषां रम्या अभ्रंलिहा विभो ॥७१॥ <br>
बहुधातुमयाश्चित्राः सर्वरत्नसमु्ज्ज्वलाः ॥ <br>
येषां कलशमात्रस्य दर्शनान्मुक्तिराप्यते॥७२॥ <br>
श्रुत्वापि नाम चैतेषां लिंगानां सुरसत्तम ॥ <br>
अपि जन्मसहस्रोत्थाः क्षीयंते पापराशयः ॥ ७३ ॥ <br>
इदानीं को निदेशोत्र मयानुष्ठेय ईशितः ॥ <br>
प्रसादी क्रियतांसो पि सिद्धो मंतव्य एव हि ॥ ७४ ॥ <br>
॥ स्कंद उवाच ॥ ॥ <br>
श्रुत्वेति नंदिनो वाक्यं देवदेवेश्वरो हरः ॥ <br>
श्रद्धा प्रसाद्य शैलादिमिदं प्रोवाच कुंभज ॥ ७५ ॥ <br>
॥ श्रीदेवदेव उवाच ॥ ॥ <br>
साधूकृतं त्वया नंदिन्सदानंद विधायक ॥ <br>
विधेहि मे निदेशं च चंडीर्व्यापारयाधुना ॥७६॥ <br>
नवकोट्यस्तु चामुंडायायत्र निवसंति हि ॥ <br>
स्वदेवताभिः सहिता भूतवेताल भैरवैः ॥ ७७ ॥ <br>
ताः पुरी रक्षणार्थाय सवाहनबलायुधाः ॥ <br>
प्रतिदुर्गं दुर्गरूपाः परितः परिवासय ॥ ७८ ॥ <br>
॥ स्कंद उवाच ॥ <br>
नंदिनं संनिदेश्येति मृडान्या सहितो मृडः ॥ <br>
ययौ त्रैविष्टपं क्षेत्रं मुक्तिबीजप्ररोहणम् ॥ ७९ ॥ <br>
शिलादतनयोप्यैशीं मूर्द्धन्याज्ञां विधाय च ॥ <br>
आहूय सर्वतो दुर्गाः प्रतिदुर्गं न्यवेशयत् ॥ 4.2.69.१८० ॥ <br>
निशम्याध्यायमेतं च पुण्यायतन गर्भिणम्॥ <br>
नरः स्वर्गापवर्गौ च प्राप्नुयाच्छ्रद्धया क्रमात् ॥ ८१ ॥ <br>
श्रुत्वाष्टषष्टिमेतां वै महायतन संश्रयाम् ॥ <br>
न जातु प्रविशेन्मर्त्यो जनन्या जाठरीं दरीम् ॥ १८२ ॥ ॥ <br>
इति श्रीस्कांदे महापुराण एकाशीति साहस्र्यां संहितायां चतुर्थे काशीखंडे उत्तरार्धेऽष्टषष्ट्यायतनसमागमो नामैकोनसप्ततितमोध्यायः ॥ ६९ ॥ ॥<br>
<br>
</span>
