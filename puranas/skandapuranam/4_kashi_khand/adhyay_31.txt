<span style="font-size: 14pt; line-height: 200%">।। अगस्त्य उवाच ।। ।। <br>
सर्वज्ञ हृदयानंद स्कंदस्कंदित तारक ।। <br>
न तृप्तिमधिगच्छामि शृण्वन्वाराणसीकथाम् ।। १ ।। <br>
अनुग्रहो यदि मयि योग्योस्मि श्रवणे यदि ।। <br>
तदा कथय मे नाथ काश्यां भैरव संकथाम् ।। २ ।। <br>
कोसौ भैरवनामात्र काशिपुर्यां व्यवस्थितः ।। <br>
किं रूपमस्य किं कर्म कानि नामानि चास्य वै ।।३।। <br>
कथमाराधितश्चैव सिद्धिदः साधकस्य वै ।। <br>
आराधितः कुत्र काले क्षिप्रं सिद्ध्यति भैरवः ।। ४ ।। <br>
।। स्कंद उवाच ।। ।। <br>
वाराणस्यां महाभाग यथा ते प्रेम वर्तते ।। <br>
तथा न कस्यचिन्मन्ये ततो वक्ष्याम्यशेषतः ।। ५ ।। <br>
प्रादुर्भावं भैरवस्य महापातकनाशनम् ।। <br>
यच्छ्रुत्वा काशिवासस्य फलं निर्विघ्रमाप्नुयात् ।। ६ ।। <br>
पाणिभ्यां परितः प्रपीड्य सुदृढं निश्चोत्य निश्चोत्य च ब्रह्मांडं सकलं पचेलिमरसालोच्चैः फलाभं मुहुः ।।<br>
पायंपायमपायतस्त्रिजगतीमुन्मत्तवत्तै रसैर्नृत्यंस्तांडवडंबरेण विधिनापायान्महाभैरवः ।। ७ ।।<br>
कुंभयोने न वेत्त्येव महिमानं महेशितुः ।। <br>
चतुर्भजोपि वैकुंठश्चतुर्वक्त्रोपि विश्वकृत् ।। ८ ।। <br>
न चित्रमत्र भूदेव भवमाया दुरत्यया ।। <br>
तया संमोहिताः सर्वे नावयंत्यपि तं परम् ।। ९ ।। <br>
वेदयेद्यदिचात्मानं स एव परमेश्वरः ।। <br>
तदा विंदंति ब्रह्माद्याः स्वेच्छयैव न तं विदुः ।। 4.1.31.१० ।। <br>
स सर्वगोपि नेक्ष्येत स्वात्मारामो महेश्वरः ।। <br>
देववद्बुध्यते मूढैरतीतो यो मनोगिराम् ।। ११ ।। <br>
पुरा पितामहं विप्र मेरुशृंगे महर्षयः ।। <br>
प्रोचुः प्रणम्य लोकेशं किमेकं तत्त्वमव्ययम् ।। १२ ।। <br>
समा यया महेशस्य मोहितो लोकसंभवः ।। <br>
अविज्ञाय परं भावमात्मानं प्राह वर्पिणम् ।। १३ ।। <br>
जगद्योनिरहं धाता स्वयंभूरेक ईश्वरः ।। <br>
अनादिमदहं ब्रह्म मामनर्च्य न मु च्यते ।। १४ ।। <br>
प्रवर्तको हि जगतामहमेको निवर्तकः ।। <br>
नान्यो मदधिकः सत्यं कश्चित्कोपि सुरोत्तमाः ।। १५ ।। <br>
तस्यैवं ब्रुवतो धातुः क्रतुर्नारायणांशजः ।। <br>
प्रोवाच प्रहसन्वाक्यं रोषताम्रविलोचनः ।। १६ ।। <br>
अविज्ञाय परं तत्त्वं किमेतत्प्रतिपाद्यते ।। <br>
अज्ञानं योगयुक्तस्य न चैतदुचितं तव ।। १७ ।। <br>
अहं कर्ता हि लोकानां यज्ञो नारायणः परः ।। <br>
न मामनादृत्य विधे जीवनं जगतामज ।। १८ ।। <br>
अहमेव परं ज्योतिरहमेव परा गतिः ।। <br>
मत्प्रेरितेन भवता सृष्टिरेषा विधीयते ।। ।। १९ ।। <br>
एवं विप्र कृतौ मोहात्परस्परजयैषिणौ ।। <br>
पप्रच्छतुः प्रमाणज्ञानागमांश्चतुरोपि तौ ।। 4.1.31.२० ।। <br>
।। विधिक्रतू ऊचतुः ।। ।। <br>
वेदाः प्रमाणं सर्वत्र प्रतिष्ठां परमामिताः ।। <br>
यूयमेव न संदेहः किं तत्त्वं प्रतितिष्ठत ।। २१ ।। <br>
श्रुतय ऊचुः ।। ।। <br>
यदि मान्या वयं देवौ सृष्टिस्थितिकरौ विभू ।। <br>
तदा प्रमाणं वक्ष्यामो भवत्संदेहभेदकम् ।। २२ ।।<br>
श्रुत्युक्तमिदमाकर्ण्य प्रोचतुस्तौ श्रुतीः प्रति ।। <br>
युष्मदुक्तं प्रमाणं नौ किं तत्त्वं सम्यगुच्यताम् ।। २३ ।। <br>
ऋगुवाच ।। ।। <br>
यदंतःस्थानि भूतानि यतः सर्वं प्रवर्तते ।। <br>
यदाहुस्तत्परं तत्त्वं स रुद्रस्त्वेक एव हि ।। २४ ।। <br>
।। यजुरुवाच ।। ।। <br>
यो यज्ञैरखिलैरीशो योगेन च समिज्यते ।। <br>
येन प्रमाणं हि वयं स एकः सर्वदृक्छिवः ।।२५।। <br>
।। सामोवाच ।। ।। <br>
येनेदं भ्रश्यते विश्वं योगिभिर्यो विचिंत्यते ।। <br>
यद्भासा भासते विश्वं स एकस्त्र्यंबकः परः ।। २६ ।। <br>
।। अथर्वोवाच ।। ।। <br>
यं प्रपश्यंति देवेशं भक्त्यानुग्रहिणो जनाः ।। <br>
तमाहुरेकं कैवल्यं शंकरं दुःखतस्करम् ।। २७ ।। <br>
श्रुतीरितं निशम्येत्थं तावतीव विमोहितौ ।। <br>
स्मित्वाहतुः क्रतु विधीमोहाध्येनांकितौ मुने ।। २८ ।। <br>
कथं प्रमथनाथोसौ रममाणो निरंतरम्।। <br>
दिगंबरः पितृवने शिवया धूलिधूसरः ।। २९ ।। <br>
विटंकवेशो जटिलो वृषगोव्यालभूषणः ।। <br>
परं ब्रह्मत्वमापन्नः क्व च तत्संगवर्जितम्।। 4.1.31.३० ।। <br>
तदुदीरितमाकर्ण्य प्रणवात्मा सनातनः ।। <br>
अमूर्तो मूर्तिमान्भूत्वा हसमान उवाच तौ ।। ३१ ।। <br>
प्रणव उवाच ।। <br>
न ह्येष भगवाञ्छक्त्या स्वात्मनो व्यतिरिक्तया ।। <br>
कदाचिद्रमते रुद्रो लीलारूपधरो हरः ।। ३२ ।। <br>
असौ हि भगवानीशः स्वयंज्योतिः सनातनः ।। <br>
आनंदरूपा तस्यैषा शक्तिर्नागंतुकी शिवा ।। ३३ ।।<br>
इत्येवमुक्तेपि तदा मखमूर्तेरजस्य हि ।। <br>
नाज्ञानमगमन्नाशं श्रीकंठस्यैव मायया ।। ३४ ।। <br>
प्रादुरासीत्ततो ज्योतिरुभयोरंतरे महत् ।। <br>
पूरयन्निजया भासा द्यावाभूम्योर्यदंतरम्।। ३५ ।। <br>
ज्योतिर्मंडलमध्यस्थो ददृशे पुरुषाकृतिः ।। <br>
प्रजज्वालाथ कोपेन ब्रह्मणः पंचमं शिरः ।। ३६ ।। <br>
आवयोरंतरं कोसौ बिभृयात्पुरुषाकृतिम् ।। <br>
विधिः संभावयेद्यावत्तावत्स हि विलोकितः ।। ३७ ।। <br>
स्रष्टा क्षणेन च महान्पुरुषो नीललोहितः ।। <br>
त्रिशूलपाणिर्भालाक्षो नागोडुपविभूषणः ।। ३८ ।। <br>
हिरण्यगर्भस्तं प्राह जाने त्वां चंद्रशेखरम् ।। <br>
भालस्थलान्ममपुरा रुद्रः प्रादुरभूद्भवान् ।। ३९ ।। <br>
रोदनाद्रुद्रनामापि योजितोसि मया पुरा ।। <br>
मामेव शरणं याहि पुत्र रक्षां करोमि ते ।। 4.1.31.४० ।। <br>
अथेश्वरः पद्मयोनेः श्रुत्वा गर्ववतीं गिरम्।। <br>
सकोपतः समुत्पाद्य पुरुषं भैरवाकृतिम् ।। ४१ ।। <br>
प्राह पंकजजन्मासौ शास्यस्ते कालभैरव ।। <br>
कालवद्राजसे साक्षात्कालराजस्ततो भवान् ।। ४२ ।। <br>
विश्वं भर्तुं समर्थोऽसि भरणाद्भैरवः स्मृतः ।। <br>
त्वत्तो भेष्यति कालोपि ततस्त्वं कालभैरवः ।। ४३ ।। <br>
आमर्दयिष्यति भवांस्तुष्टो दुष्टात्मनो यतः ।। <br>
आमर्दक इति ख्याति ततः सर्वत्र यास्यति ।। ४४ ।। <br>
यतः पापानि भक्तानां भक्षयिष्यति तत्क्षणात् ।। <br>
पापभक्षण इत्येव तव नाम भविष्यति ।। ४५ ।। <br>
या मे मुक्तिपुरी काशी सर्वाभ्योपि गरीयसी ।। <br>
आधिपत्यं च तस्यास्ते कालराज सदैव हि ।।४६।। <br>
तत्र ये पापकर्तारस्तेषां शास्ता त्वमेव हि ।।<br>
शुभाशुभं न तत्कर्म चित्रगुप्तो लिखिष्यति ।। ४७ ।। <br>
एतान्वरान्प्रगृह्याऽथ तत्क्षणात्कालभैरवः ।। <br>
वामांगुलिनखाग्रेण चकर्त च शिरो विधेः ।। ४८ ।। <br>
यदंगमपराध्नोति कार्यं तस्यैव शासनम् ।। <br>
अतो येन कृता निंदा तच्छिन्नं पचमं शिरः ।। ४९ ।। <br>
यज्ञमूर्तिधरो विष्णुस्ततस्तुष्टाव शंकरम् ।। <br>
भीतो हिरण्यगर्भोपि जजाप शतरुद्रियम् ।। 4.1.31.५० ।। <br>
आश्वास्य तौ महादेवः प्रीतः प्रणतवत्सलः ।। <br>
प्राह स्वां मूर्तिमपरां भैरवं तं कपर्दिनम् ।। ५१ ।।<br>
मान्योऽध्वरोसौ भवता तथा शतधृतिस्त्वयम् ।। <br>
कपालं वैधसं चापि नीललोहित धारय ।। ५२ ।। <br>
ब्रह्महत्यापनोदाय व्रतं लोकाय दर्शयन्।। <br>
चर त्वं सततं भिक्षां कापालव्रतमास्थितः ।। <br>
इत्युक्त्वांऽतर्हितो देवस्तेजोरूपस्तदा शिवः ।। ५३ ।। <br>
उत्पाद्य कन्यामेकां तु ब्रह्महत्येति विश्रुताम् ।। <br>
रक्तांबरधरां रक्तां रक्तस्रग्गंधलेपनाम्।। ५४ ।। <br>
दंष्टाकरालवदनां ललज्जिह्वातिभीषणाम् ।। <br>
अंतरिक्षैकपादाग्रां पिबंतीं रुधिरं बहु ।।५५।। <br>
कर्त्रीं कर्परहस्ताग्रां स्फुरत्पिंगोग्रतारकाम् ।। <br>
गर्जयंतीं महावेगां भैरवस्यापिभीषणाम् ।। ५६ ।। <br>
यावद्वाराणसीं दिव्यां पुरीमेष गमिष्यति ।। <br>
तावत्त्वं भीषणे कालमनुगच्छोग्ररूपिणि ।। ५७ ।। <br>
सर्वत्र ते प्रवेशोस्ति त्यक्त्वा वाराणसीं पुरीम्।। <br>
नियोज्यतामिति शिवोप्यंतर्धानं गतस्ततः ।। ५८ ।। <br>
तत्सान्निध्याद्भैरवोपि कालोभूत्कालकालतः ।। <br>
स देवदेववाक्येन बिभ्रत्कापालिकं व्रतम्।। ५९ ।। <br>
कपालपाणिर्विश्वात्मा चचार भुवनत्रयम्।। <br>
नात्याक्षीच्चापि तं देवं ब्रह्महत्या सुदारुणा ।। 4.1.31.६० ।। <br>
सत्यलोकेपि वैकुंठे महेंद्रादि पुरीष्वपि ।। <br>
त्रिजगत्पतिरुग्रोपि व्रती त्रिजगतीश्वरः ।।६१।। <br>
प्रतितीर्थं भ्रमन्नापि विमुक्तो ब्रह्महत्यया ।।६२।। <br>
अनेनैवानुमानेन महिमा त्ववगम्यताम् ।। <br>
ब्रह्महत्यापनोदिन्याः काश्याः कलशसंभव ।। ६३ ।।<br>
संति तीर्थान्यनेकानि बहून्यायतनानि च ।। <br>
अधि त्रिलोकिनो काश्याः कलामर्हंति षोडशीम् ।। ६४ ।। <br>
तावद्गर्जंति पापानि ब्रहत्यादिकान्यलम् ।। <br>
यावन्नाम न शृण्वंति काश्याः पापाचलाशनेः ।। ६५ ।। <br>
प्रमथैः सेव्यमानोऽयं त्रिलोकीं विचरन्हरः ।। <br>
कापालिको ययौ देवो नारायणनिकेतनम् ।। ६६ ।। <br>
अथायांतं महाकालं त्रिनेत्रं सर्पकुंडलम् ।। <br>
महादेवांशसंभूतं भैरवं भीषणाकृतिम् ।। ६७ ।। <br>
पपात दंडवद्भूमौ दृष्ट्वा तं गरुडध्वजः ।। <br>
देवाश्च मुनयश्चैव देवनार्यः समंततः ।। ६८ ।। <br>
निपेतुः प्रणिपत्यैनं प्रणतः कमलापतिः ।। <br>
शिरस्यंजलिमारोप्य स्तुत्वा बहुविधैः स्तवैः ।।६९।। <br>
क्षीरोदमथनो तां प्राह पद्मालयां हरिः ।। <br>
प्रिये पश्याऽब्जनयने धन्याऽसि सुभगेनघे ।। 4.1.31.७० ।। <br>
धन्योऽहं देवि सुश्रोणि यत्पश्यावो जगत्पतिम् ।। <br>
अयं धाता विधाता च लोकानां प्रभुरीश्वरः ।। ७१ ।। <br>
अनादिः शरणः शांतः परः षड्विंशसंमितः ।। <br>
सर्वज्ञः सर्वयोगीशः सर्वभूतैकनायकः ।।७२।। <br>
सर्वभूतांतरात्माऽयं सर्वेषां सर्वदः सदा ।। <br>
यं विनिद्रा विनिःश्वासाः शांता ध्यानपरायणाः ।। ७३ ।। <br>
धिया पश्यंति हृदये सोयमद्य समीक्ष्यताम्।। <br>
यं विदुर्वेदतत्त्वज्ञा योगिनो यतमानसाः ।। ७४ ।। <br>
अरूपो रूपवान्भूत्वा सोयमायाति सर्वगः ।। <br>
अहो विचित्रं देवस्य चेष्टितं परमेष्ठिनः ।।७४।।। <br>
यस्याख्यां ब्रुवतां नित्यं न देहः सोपि देहधृक्।। <br>
यं दृष्ट्वा न पुनर्जन्म लभ्यते मानवैर्भुवि।।७६।। <br>
सोयमायाति भगवांस्त्र्यंबकः शशिभूषणः ।। <br>
पुंडरीकदलायामे धन्येमेऽद्य विलोचने ।। ७७ ।। <br>
धिग्धिक्पदं तु देवानां परं दृष्ट्वाऽत्र शंकरम् ।। <br>
लभ्यते यन्न निर्वाणं सर्वदुःखांतकृत्तु यत् ।। ७८ ।।<br>
देवत्वादशुभं किंचिद्देवलोके न विद्यते ।। <br>
दृष्ट्वापि सर्वदेवेशं यन्मुक्तिं न लभामहे ।। ७९ ।। <br>
एवमुक्त्वा हृषीकेशः संप्रहृष्टतनूरुहः ।। <br>
प्रणिपत्य महादेवमिदमाह वृषध्वजम् ।। 4.1.31.८० ।। <br>
किमिदं देवदेवेन सर्वज्ञेन त्वया विभो ।। <br>
क्रियते जगतां धात्रा सर्वपापहराऽव्यय ।। ८१ ।। <br>
क्रीडेयं तव देवेश त्रिलोचन महामते ।। <br>
किं कारणं विरूपाक्ष चेष्टितं ते स्मरार्दन ।।८२ ।। <br>
किमर्थं भगवत्र्छंभो भिक्षां चरसि शक्तिप ।। <br>
संशयो मे जगन्नाथ नतत्रैलोक्यराज्यद ।। ८३ ।। <br>
एवमुक्तस्ततः शंभुर्विष्णुमेतदुदाहरत् ।। <br>
ब्रह्मणस्तु शिरश्छिन्नमंगु्ल्यग्रनखेन ह ।। ८४ ।। <br>
तदघप्रतिघं विष्णो चराम्येतद्व्रतं शुभम् ।। <br>
एवमुक्तो महेशेन पुंडरीकविलोचनः ।। ८५ ।।  <br>
स्मित्वा किंचिन्नतशिराः पुनरेवं व्यजिज्ञपत् ।। <br>
यथेच्छसि तथा क्रीड सर्वविष्टपनायक ।। ८६ ।। <br>
मायया मां महादेव नच्छादयितुमर्हसि ।। <br>
नाभीकमलकोशात्तु कोटिशः कमलासनान् ।। ८७ ।। <br>
कल्पे कल्पे सृजामीश त्वन्नियोगबलाद्विभो ।। <br>
त्यज मायामिमां देव दुस्तरामकृतात्मभिः ।। ८८ ।। <br>
मदाद्यो महादेव मायया तव मोहिताः ।। <br>
यथावदवगच्छामि चेष्टितं ते शिवापते ।। ८९।। <br>
संहारकाले संप्राप्ते सदेवानखिलान्मुनीन् ।। <br>
लोकान्वर्णाश्रमवतो हरिष्यसि यदा हर ।। 4.1.31.९० ।। <br>
तदा क्व ते महादेव पाप ब्रह्मवधादिकम् ।। <br>
पारतंत्र्यं न ते शंभो स्वैरं क्रीडेत्ततो भवान् ।। ९१ ।। <br>
अतीतब्रह्मणामस्थ्नां स्रक्कंठे तव भासते ।। <br>
तदातदा क्वानुगता ब्रह्महत्या तवानघ ।। ९२ ।। <br>
कृत्वापि सुमहत्पापं त्वां यः स्मरति भावतः ।। <br>
आधारं जगतामीशं तस्य पापं विलीयते ।। ९३ ।। <br>
यथा तमो न तिष्ठेत संनिधावंशुमालिनः ।। <br>
तथा न भवभक्तस्य पापं तस्य व्रजेत्क्षयम् ।। ९४ ।। <br>
यश्चिंतयति पुण्यात्मा तव पादांबुजद्वयम् ।। <br>
ब्रह्महत्यादिकमपि पापं तस्य व्रजेत्क्षयम् ।। ९५ ।। <br>
तव नामानुरक्ता वाग्यस्य पुंसो जगत्पते ।। <br>
अप्यद्रिकूटतुलितं नैनस्तमनुबाधते ।। ९६ ।। <br>
रजसा तमसा विवर्धितं क्व नु पापं परितापदायकम् ।। <br>
क्व च ते शिव नाम मंगलं जनजीवातु जगद्रुजापहम् ।। ९७ ।।<br>
यदि जातुचिदंधकद्विषस्तवनामौष्ठपुटाद्विनिःसृतम् ।। <br>
शिवशंकर चंद्रशेखरेत्यसकृत्तस्य न संसृतिः पुनः ।। ९८ ।।<br>
परमात्मन्परंधाम स्वेच्छा विधृत विग्रह ।। <br>
कुतूहलं तवेशेदं क्व पराधीनतेश्वरे ।। ९९ ।। <br>
अद्य धन्योस्मि देवेश यं न पश्यति योगिनः ।। <br>
पश्यामि तं जगन्मूलं परमेश्वरमक्षयम् ।। 4.1.31.१०० ।। <br>
अद्य मे परमो लाभस्त्वद्य मे मंगलं परम् ।। <br>
त्वद्दृष्ट्यमृततृप्तस्य तृणं स्वर्गापवर्गदम् ।। १ ।। <br>
इत्थं वदति गोविंदे विमला पद्मया तया ।। <br>
मनोरथवती नाम भिक्षापात्रे समर्पिता ।। २ ।। <br>
भिक्षाटनाय देवोपि निरगात्परया मुदा ।। <br>
दृष्ट्वाऽनुयायिनीं तां तु समाहूय जनार्दनः ।। <br>
संप्रार्थयद्ब्रह्महत्यां विमुंच त्वं त्रिशूलिनम्।। ३ ।। <br>
।। ब्रह्महत्योवाच ।। ।। <br>
अनेनापि मिषेणाऽहं  संसेव्यामुं वृषध्वजम् ।। <br>
आत्मानं पावयिष्यामि क्व पुनर्भवदर्शनम् ।। ४ ।। <br>
सा तत्याज न तत्पार्श्वं व्याहृतापि मुरारिणा ।। <br>
तमूचेऽथ हरिं शंभुः स्मेरास्यो वचनं शुभम् ।। ५ ।। <br>
त्वद्वाक्पीयूषपानेन तृप्तोस्मि बहुमानद ।। <br>
वरं वृणीष्व गोविंद वरदोऽस्मि तवानघ ।। ६ ।। <br>
न माद्यंति यथा भैक्षैर्भिक्षवोप्यतिसंस्कृतैः ।। <br>
यथामानसुधापानैर्नुन्न भिक्षाटनज्वराः ।। ७ ।। <br>
महाविष्णुरुवाच ।। ।। <br>
एष एव वरः श्लाघ्यो यदहं देवताधिपम् ।। <br>
पश्यामि त्वां देवदेवं मनोरथपथातिगम् ।। ८ ।। <br>
अनभ्रेयं सुधावृष्टिरनायासो महोत्सवः ।। <br>
अयत्नो निधिलाभो यद्वीक्षणं हरते सताम् ।। ९ ।। <br>
अवियोगोऽस्तु मे देव त्वदंघ्रियुगलेन वै ।। <br>
एष एव वरः शंभो नान्यं कंचिद्वरं वृणे ।। 4.1.31.११० ।। <br>
ईश्वर उवाच ।। ।। <br>
एवं भवतु तेऽनंत यत्त्वयोक्तं महामते ।। <br>
सर्वेषामपि देवानां वरदस्त्वं भविष्यसि ।। ११ ।। <br>
अनुगृह्येति दैत्यारिं केंद्रादि भुवने चरन् ।। <br>
भेजे विमुक्तिजननीं नाम्ना वाराणसीं पुरीम् ।। १२ ।।<br>
यत्र स्थितानां जंतूनां कलां नार्हंति षोडशीम्।। <br>
अपि ब्रह्मादि देवानां पदानि विपदां पदम् ।। १३ ।। <br>
वरं वाराणसी वासी जटी मुंडी दिगंबरः ।। <br>
नान्यत्रच्छत्रसंछन्न वसुधामंडलेश्वरः ।। १४ ।। <br>
वरं वाराणसी भिक्षा न लक्षाधिपतान्यतः ।। <br>
लक्षाधीशो विशेद्गर्भं तद्भिक्षाशी न गर्भभाक् ।। १५ ।। <br>
भिक्षापि यत्र भिक्षुभ्यो दत्तामलकसंमिता ।। <br>
सुमेरुणापि तुलिता वाराणस्यां गुरुर्भवेत् ।। १६।। <br>
वर्षाशनं हि यो दद्यात्काश्यां सीदत्कुटुंबिने ।। <br>
यावंत्यब्दानि तावंति युगानि स दिवीज्यते ।। १७ ।। <br>
वाराणस्यां वर्षभोज्यं यो दद्यान्निरुपायिने ।। <br>
स कदाचित्तृट्क्षुधा नो दुःखं भुंक्ते नरर्षभः ।। १८ ।। <br>
वाराणस्यां निवसतां यत्पुण्यमुपजायते ।। <br>
तदेव संवासयितुः फलं त्वविकलं भवेत् ।। १९ ।। <br>
ब्रह्महत्यादि पापानि यस्या नाम्नोपि कीर्तनात् ।। <br>
त्यजंति पापिनं काशी सा केनेहोपमीयते ।। 4.1.31.१२० ।। <br>
क्षेत्रे प्रविष्टमात्रेऽथ भैरवे भीषणाकृतौ ।। <br>
हाहेत्युक्त्वा ब्रह्महत्या पातालतलमाविशत् ।। २१ ।। <br>
कपालब्रह्मणो रुद्रः सर्वेषामेव पश्यताम्।। <br>
हस्तात्पतितमालोक्य ननर्त परया मुदा ।। २२ ।। <br>
विधेः कपालं नामुंचत्करमत्यंतदुःसहम्।। <br>
हरस्य भ्रमतः क्वापि तत्काश्यां क्षणतोऽपतत् ।। २३ ।। <br>
शूलिनो ब्रह्मणो हत्या नापैति स्म च या क्वचित् ।। <br>
सा काश्यां क्षणतो नष्टा कथं काशी न दुर्लभा ।।२४।। <br>
अतः प्रदक्षिणीकार्या पूजनीया पुरी त्वियम् ।। २५ ।। <br>
वाराणसीति काशीति महामंत्रमिमं जपम् ।। <br>
यावज्जीवं त्रिसंध्यं तु जंतुर्जातु न जायते ।। २६ ।। <br>
अविमुक्तं महाक्षेत्रं स्मरन्प्राणांस्तु यस्त्वजेत् ।। <br>
दूरदेशांतरस्थोपि सोपि जातु न जायते ।। २७ ।। <br>
आनंदकानने यस्य चित्तं संस्मरते सदा ।। <br>
तत्क्षेत्रनामश्रवणान्न स भूयोऽभिजायते ।। २८ ।। <br>
रुद्रावासे वसेन्नित्यं नरो नियतमानसः ।। <br>
एनसामपि संभारं कृत्वा कालाद्विमुच्यते ।। २९ ।।<br>
महाश्मशानमासाद्य यदि देवाद्विपद्यते ।। <br>
पुनः श्मशानशयनं न क्वापि लभते पुमान् ।। 4.1.31.१३० ।। <br>
कपालमोचनं काश्यां ये स्मरिष्यंति मानवाः ।। <br>
तेषां विनंक्ष्यति क्षिप्रमिहान्यत्रापि पातकम् ।। ३१ ।। <br>
आगत्य तीर्थप्रवरे स्नानं कृत्वा विधानतः ।। <br>
तर्पयित्वा पितॄन्देवान्मुच्यते ब्रह्महत्यया ।। ३२ ।। <br>
अशाश्वतमिदं ज्ञात्वा वाराणस्यां वसंति ये ।। <br>
देहांते तत्परं ज्ञानं तेषां दास्यति शंकरः ।। ३३ ।। <br>
इयं काशीपुरी विप्र साक्षाद्रुद्रतनुः परा ।। <br>
अनिर्वाच्या परानंदा दुष्प्राप्येशविरोधिभिः ।। ३४ ।। <br>
अस्यास्तत्त्वमहं जाने शिवभक्तिपरोपि वा ।। <br>
मुच्यंते जंतवोऽत्रैव यथा योगेन योगिनः ।। ३५ ।। <br>
परंपदमियं काशी परानंद इयं पुरी ।। <br>
इयमेव परं ज्ञानं सेव्याऽसौ मोक्षकांक्षिभिः ।। ३६ ।। <br>
अत्रोषित्वापीशभक्तान्विरुणद्धि तु यः कुधीः ।। <br>
पुर्यैद्रुह्यति वा मूढस्तस्यान्यत्रात्र नो गतिः ।। ३७ ।। <br>
कपालमोचनं तीर्थं पुरस्कृत्वा तु भैरवः ।। <br>
तत्रैव तस्थौ भक्तानां भक्षयन्नघसंततिम् ।। ३८ ।। <br>
पापभक्षणमासाद्य कृत्वापापशतान्यपि ।। <br>
कुतो बिभेति पापेभ्यः कालभैरवसेवकः ।। ३९ ।। <br>
आमर्दयति पापानि दुष्टानां च मनोरथान् ।। <br>
आमर्दक इति ख्यातस्ततोऽसौ कालभैरवः।। 4.1.31.४० ।। <br>
कलिकालं कलयति सदा काशी निवासिनाम्।। <br>
अतः ख्यातिं परां प्राप्तः कालभैरवसंज्ञिताम् ।। ४१ ।। <br>
सदैव यस्य भक्तेभ्यो यमदूताः सुदारुणाः ।। <br>
परमां भीरुतां प्राप्तास्ततोसौ भैरवः स्मृतः ।। ४२ ।। <br>
मार्गशीर्षासिताष्टम्यां कालभैरवसंनिधौ ।। <br>
उपोष्य जागरं कुर्वन्महापापैः प्रमुच्यते ।। ४३ ।।<br>
यत्किंचिदशुभं कर्म कृतं मानुषबुद्धितः ।। <br>
तत्सर्वं विलयं याति कालभैरव दर्शनात् ।।४४।।<br>
अनेकजन्मनियुतैर्यत्कृतं जंतुभिस्त्वघम्।। <br>
तत्सर्वं विलयत्याशु कालभैरव दर्शनात् ।। ४५।। <br>
कृत्वा च विविधां पूजां महासंभारविस्तरैः ।। <br>
नरो मार्गासिताष्टम्यां वार्षिकं विघ्नमुत्सृजेत् ।। ४६ ।। <br>
अष्टम्यां च चतुर्दश्यां रविभूमिजवासरे ।। <br>
यात्रां च भैरवीं कृत्वा कृतैः पापैः प्रमुच्यते ।। ४७ ।। <br>
कालभैरव भक्तानां सदा काशीनिवासिनाम् ।। <br>
विघ्नं यः कुरुते मूढः स दुर्गतिमवाप्नुयात् ।। ४८ ।। <br>
विश्वेश्वरेपि ये भक्ता नो भक्ताः कालभैरवे ।। <br>
काश्यां ते विघ्नसंघातं लभंते तु पदे पदे ।। ४९ ।। <br>
तीर्थे कालोदके स्नात्वा कृत्वा तर्पणमत्वरः ।। <br>
विलोक्य कालराजं च निरयादुद्धरेत्पितॄन् ।। 4.1.31.१५० ।। <br>
अष्टौ प्रदक्षिणीकृत्य प्रत्यहं पापभक्षणम् ।। <br>
नरो न पापैर्लिप्येत मनोवाक्कायसंभवैः ।।५१।। <br>
तस्मिन्नामर्दके पीठे जप्त्वास्वाभीष्टदेवताम् ।। <br>
षण्मासं सिद्धिमाप्नोति साधको भैरवाज्ञया ।। ५२ ।। <br>
वाराणस्यामुषित्वा यो भैरवं न भजेन्नरः ।। <br>
तस्य पापानि वर्धंते शुक्लपक्षे यथा शशी ।।५३।। <br>
यं यं संचितयेत्कामं पापभक्षणसेवया ।। <br>
बलिपूजोपहारैश्च तं तं स समवाप्नुयात् ।। ५४ ।। <br>
कालराजं न यः काश्यां प्रतिभूताष्टमीकुजम् ।। <br>
भजेत्तस्यक्षयेत्पुण्यं कृष्णपक्षे यथा शशी ।। ५५ ।। <br>
श्रुत्वाध्यायमिमं पुण्यं ब्रह्महत्यापनोदकम् ।। <br>
भैरवोत्पत्तिसंज्ञं च सर्वपापैः प्रमुच्यते ।। ५६ ।।<br>
बंधनागारसंस्थोपि प्राप्तोपि विपदं पराम् ।। <br>
प्रादुर्भावं भैरवस्य श्रुत्वा मुच्येत संकटात् ।। ५७ ।। <br>
इति श्रीस्कांदे महापुराण एकाशीति साहस्र्यां संहितायां चतुर्थे काशीखंडे पूर्वार्द्धे भैरवप्रादुर्भावोनामेकत्रिंशोध्यायः ।। ३१ ।। <br>
<br>
</span>
