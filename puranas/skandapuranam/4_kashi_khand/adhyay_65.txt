<span style="font-size: 14pt; line-height: 200%">॥ स्कंद उवाच ॥ ॥<br>
ज्येष्ठेश्वरस्य परितो यानि लिंगानि कुंभज॥ <br>
तानि पंचसहस्राणि मुनीनां सिद्धिदान्यलम् ॥ १ ॥<br>
पराशरेश्वरं लिंगं ज्येष्ठेशादुत्तरे महत्॥ <br>
तस्य दर्शनमात्रेण निर्मलं ज्ञानमाप्यते ॥ २ ॥<br>
तत्रैव सिद्धिदं लिंगं मांडव्येश्वरसंज्ञितम् ॥ <br>
न तस्य दर्शनाज्जातु दुर्बुद्धिं प्राप्नुयान्नरः ॥ ३ ॥<br>
लिंगं च शंकरेशाख्यं तत्रैव शुभदं सदा ॥ <br>
भृगुनारायणस्तत्र भक्तानां सर्वसिद्धिदः ॥ ४ ॥<br>
जाबालीश्वर संज्ञं च लिंगं तत्रातिसिद्धिदम् ॥ <br>
तस्य संदर्शनाज्जातु न जंतुर्दुर्गतिं व्रजेत् ॥ ५ ॥<br>
&nbsp;सुमंतु मुनिना श्रेष्ठस्तत्रादित्यः प्रतिष्ठितः ॥ <br>
तस्य संदर्शनादेव कुष्ठव्याधिः प्रशाम्यति ॥ ६ ॥<br>
भैरेवी भीषणा नाम तत्र भीषणरूपिणी ॥ <br>
क्षेत्रस्य भीषणं सर्वं नाशयेद्भावतोर्चिता ॥ ७ ॥<br>
तत्रोपजंघने लिंगं कर्मबंधविमोक्षणम् ॥ <br>
नृभिः संसेवितं भक्त्या षण्मासात्सिद्धिदं परम्॥८॥<br>
भारद्वाजेश्वरं लिंगं लिंगं माद्रीश्वरं वरम् ॥ <br>
एकत्र संस्थिते द्वे तु द्रष्टव्ये सुकृतात्मना ॥९॥<br>
अरुणि स्थापितं लिंगं तत्रैव कलशोद्भव ॥ <br>
तस्य लिंगस्य सेवातः सर्वामृद्धिमवाप्नुयात्॥4.2.65.१०॥<br>
लिंगं वाजसनेयाख्यं तत्रास्त्यतिमनोहृरम् ॥ <br>
तस्य संदर्शनात्पुंसां वाजपेयफलं भवेत्॥११॥<br>
कण्वेश्वरं शुभं लिंगं लिंगं कात्यायनेश्वरम् ॥ <br>
वामदेवेश्वरं लिंगमौतथ्येश्वरमेव च ॥ १२ ॥<br>
हारीतेश्वरसंज्ञं च लिंगं वै गालवेश्वरम् ॥ <br>
कुंभेर्लिंगं महापुण्यं तथा वै कौसुमेश्वरम् ॥ १३ ॥<br>
अग्निवर्णेश्वरं चैव नैध्रुवेश्वरमेव च ॥ <br>
वत्सेश्वरं महालिंगं पर्णादेश्वरमेव च ॥ १४ ॥<br>
सक्तुप्रस्थेश्वरं लिंगं कणादेशं तथैव च ॥ <br>
अन्यत्तत्र महालिंगं मांडूकाय निरूपितम् ॥ १५ ॥<br>
वाभ्रवेयेश्वरं लिंगं शिलावृत्तीश्वरं तथा ॥ <br>
च्यवनेश्वर लिंगं च शालंकायनकेश्वरम् ॥ १६ ॥<br>
कलिंदमेश्वरं लिंगं लिंगमक्रोधनेश्वरम् ॥ <br>
लिंगं कपोतवृत्तीशं कंकेशं कुंतलेश्वरम ॥ १७ ॥<br>
कंठेश्वरं कहोलेशं लिंगं तुंबुरुपूजितम् ॥ <br>
मतगेशं मरुत्तेशं मगधेयेश्वरं तथा ॥ १८ ॥<br>
जातूकर्णेश्वरं लिंगं जंबूकेश्वरमेव च ॥ <br>
जारुधीशं जलेशं च जाल्मेशं  जालकेश्वरम् ॥ १९ ॥<br>
एवमादीनि लिंगानि अयुतार्धानि कुंभज ॥ <br>
स्मरणाद्दर्शनात्स्पर्शादर्चनान्नमनात्स्तुतेः ॥ 4.2.65.२० ॥<br>
न जातु जायते जंतोः कलुषस्य समुद्भवः ॥ <br>
एतेषां शुभलिंगानां ज्येष्ठस्थानेति पावने ॥ २१ ॥<br>
॥ स्कंद उवाच ॥ ॥<br>
एकदा तत्र यद्वृत्तं ज्येष्ठस्थाने महामुने ॥<br>
तदहं ते प्रवक्ष्यामि शृणुष्वाघविनाशनम् ॥ २२ ॥<br>
स्वैरं विहरतस्तत्र ज्येष्ठस्थाने महेशितुः ॥ <br>
कौतुकेनैव चिक्रीड शिवा कंदुकलीलया ॥ २३ ॥<br>
उदंच न्न्यंचदंगानां लाघवं परितन्वती ॥ <br>
निःश्वासामोदमुदित भ्रमराकुलितेक्षणा ॥ २४ ॥<br>
भ्रश्यद्ध म्मिल्लसन्माल्य स्थपुटीकृत भूमिका ॥ <br>
स्विद्यत्कपोलपत्राली स्रवदंबुकणोज्ज्वला ॥ २५ ॥ <br>
स्फुटच्चोलांशुकपथनिर्यदंगप्रभावृता ॥ <br>
उल्लसत्कंदुकास्फालातिशोणितकरांबुजा ॥ २६ ॥<br>
कंदुकानुग सदृष्टि नर्तित भ्रूचलतांचला ॥ <br>
मृडानी किल खेलंती ददृशे जगदंबिका ॥ २७ ॥<br>
अंतरिक्षचराभ्यां च दितिजाभ्यां मनोहरा ॥ <br>
कटाक्षिताभ्यामिव वै समुपस्थितमृत्युना ॥ २८ ॥<br>
&nbsp;विदलोत्पल संज्ञाभ्यां दृप्ताभ्यां वरतो विधेः ॥ <br>
तृणीकृतत्रिजगती पुरुषाभ्यां स्वदोर्बलात् ॥ २९ ॥<br>
देवीं परिजिहीर्षू तौ विषमेषु प्रपीडितौ ॥ <br>
दिवोवतेरतुः क्षिप्रं मायां स्वीकृत्य शांबरीम् ॥ 4.2.65.३० ॥<br>
धृत्वा पारषदीं मूर्तिमायातावंबिकांतिकम् ॥ <br>
तावत्यंतं सुदुर्वृत्तावतिचंचलमानसा ॥ ३१ ॥<br>
सर्वज्ञेन परिज्ञातौ चांचल्याल्लोचनोद्भवात् ॥ <br>
कटाक्षिताथ देवेन दुर्गादुर्गारिघातिनी ॥ ३२॥।<br>
विज्ञाय नेत्रसंज्ञां तु सर्वज्ञार्ध शरीरिणी ॥ <br>
तेनैव कंदुकेनाथ युगपन्निजघान तौ ॥ ३३॥<br>
महाबलौ महादेव्या कंदुकेन समाहतौ॥ <br>
परिभ्रम्य परिभ्रम्य तौ दुष्टौ विनिपेततुः ॥ ३४ ॥<br>
वृंतादिव फले पक्वे तालादनिललोलिते ॥ <br>
दंभोलिना परिहते शृंगेइव महागिरेः ॥ ३५ ॥<br>
तौ निपात्य महादैत्यावकार्यकरणोद्यतौ ॥ <br>
ततः परिणतिं यातो लिंगरूपेण कंदुकः ॥३६॥<br>
कंदुकेश्वरसंज्ञं च तल्लिंगमभवत्तदा ॥ <br>
ज्येष्ठेश्वर समीपे तु सर्वदुष्टनिवारणम् ॥३७॥<br>
कंदुकेश समुत्पत्तिं यः श्रोष्यति मुदान्वितः ॥ <br>
पूजयिष्यति यो भक्तस्तस्य दुःखभयं कुतः ॥ ३८ ॥<br>
कंदुकेश्वर भक्तानां मानवानां निरेनसाम् ॥ <br>
योगक्षेमं सदा कुर्याद्भवानी भयनाशिनी ॥ ३९ ॥<br>
मृडानी तस्य लिंगस्य पूजां कुर्यात्सदैव हि ॥ <br>
तत्रैव देव्या सान्निध्यं पार्वत्या भक्तसिद्धिदम् ॥ 4.2.65.४० ॥<br>
कंदुकेशं महालिंगं काश्यां यैर्न समर्चितम् ॥ <br>
कथं तेषां भवनीशौ स्यातां सर्वेप्सितप्रदौ ॥ ४१ ॥<br>
द्रष्टव्यं च प्रयत्नेन तल्लिंगं कंदुकेश्वरम् ॥ <br>
सर्वोपसर्गसंघातविघातकरणं परम् ॥ ४२ ॥<br>
कंदुकेश्वर नामापि श्रुत्वा वृजिनसंततिः ॥ <br>
क्षिप्रं क्षयमवाप्नोति तमः प्राप्योष्णगुं यथा ॥ ४३ ॥<br>
॥ स्कंद उवाच ॥ ॥<br>
संशृणुष्व महाभाग ज्येष्ठेश्वर समीपतः ॥ <br>
यद्वृत्तांतमभूद्विप्र परमाश्चर्यकृद्ध्रुवम् ॥ ४४ ॥<br>
दंडखाते महातीर्थे देवर्षिपितृतृप्तिदे ॥ <br>
तप्यमानेषु विप्रेषु निष्कामं परमं तपः ॥ ४५ ॥<br>
दैत्यो दुंदुभिनिर्ह्रादो दुष्टः प्रह्लादमातुलः ॥ <br>
देवाः कथं सुजेयाः स्युरित्युपायमचिंतयत् ॥ ४६ ॥<br>
किं बलाश्च किमाहाराः किमाधारा हि देवताः ॥ <br>
विचार्य बहुशो दैत्यस्तत्त्वं विज्ञाय निश्चितम् ॥ ४७ ॥<br>
अवश्यमग्रजन्मानो हेतवोत्र विचारतः ॥ <br>
ब्राह्मणान्हंतुमसकृत्कृतवानुद्यमं ततः ॥ ४८ ॥<br>
यतः क्रतुभुजो देवाः क्रतवो वेदसंभवाः ॥ <br>
ते वेदा ब्राह्मणाधीनास्ततो देवबलं द्विजाः ॥ ४९ ॥<br>
निश्चितं ब्राह्मणाधाराः सर्वे वेदाः सवासवाः ॥ <br>
गीर्वाणा ब्राह्मणबला नात्र कार्या विचारणा ॥ 4.2.65.५० ॥<br>
ब्राह्मणा यदि नष्टाः स्युर्वेदा नष्टास्ततः स्वयम् ॥ <br>
आम्नायेषु प्रणष्टेषु विनष्टाः शततंतवः ॥ ५१ ॥<br>
यज्ञेषु नाशं गच्छत्सु हृताहारास्ततः सुराः ॥ <br>
निर्बलाः सुखजेयाः स्युर्जितेषु त्रिदशेष्वथ ॥ ५२ ॥<br>
अहमेव भविष्यामि मान्यस्त्रिजगतीपतिः ॥ <br>
आहरिष्यामि  देवानामक्षयाः सर्वसंपदः ॥ ५३ ॥<br>
निर्वेक्ष्यामि सुखान्येव राज्ये निहतकंटके ॥ <br>
इति निश्चित्य दुर्बुद्धिः पुनश्चिंतितवान्मुने ॥ ५४ ॥<br>
द्विजाः क्व संति भूयांसो ब्रह्मतेजोतिबृंहिताः ॥ <br>
श्रुत्यध्ययन संपन्नास्तपोबल समन्विताः ॥ ५५ ॥<br>
भूयसां ब्राह्मणानां तु स्थानं वाराणसी भवेत् ॥ <br>
तानादावुपसंहृत्य यामि तीर्थांतरं ततः ॥ ५६ ॥<br>
यत्रयत्र हि तीर्थेषु यत्रयत्राश्रमेषु च ॥ <br>
संति सर्वेऽग्रजन्मानस्ते मयाद्याः समंततः ॥ ५७ ॥<br>
इति दुंदुभिनिर्ह्रादो मतिं कृत्वा कुलोचिताम् ॥ <br>
प्राप्यापि काशीं दुर्वृत्तो मायावी न्यवधीद्द्विजान् ॥ ५८ ॥<br>
समित्कुशान्समादातुं  यत्र यांति द्धिजोत्तमाः ॥ <br>
अरण्ये तत्र तान्सर्वान्स भक्षयति दुर्मतिः ॥ ९॥<br>
यथा कोपि न वेत्त्येव तथाच्छन्नोऽभवत्पुनः ॥ <br>
वने वनेचरो भूत्वा यादोरूपी जलाशये ॥ 4.2.65.६० ॥<br>
अदृश्यरूपी मायावी देवानामप्यगोचरः ॥ <br>
दिवाध्यानपरस्तिष्ठेन्मुनिवन्मुनिमध्यगः ॥ ६१ ॥<br>
प्रवेशमुटजानां च निर्गमं च विलोकयन् ॥ <br>
यामिन्यां व्याघ्ररूपेण ब्राह्मणान्भक्षयेद्बहून् ॥ ६२ ॥<br>
निःशब्दमेव नयति नत्यजेदपि कीकसम् ॥ <br>
इत्थं निपातिता विप्रास्तेन दुष्टेन भूरिशः ॥ ६३ ॥<br>
एकदा शिवरात्रौ तु भक्तस्त्वेको निजोटजे ॥ <br>
सपर्यां देवदेवस्य कृत्वा ध्यानस्थितोभवत् ॥ ६४ ॥<br>
स च दुंदुभिनिर्ह्राद दैत्येंद्रो बलदर्पितः ॥ <br>
व्याघ्र रूपं समास्थाय तमादातुं मतिं दधे ॥६५॥<br>
तं भक्तं ध्यानमापन्नं दृढचित्तं शिवेक्षणे॥ <br>
कृतास्त्रमंत्रविन्यासं तं क्रांतुमशकन्न सः ॥ ६६ ॥<br>
अथ सर्वगतः शंभुर्ज्ञात्वा तस्याशयं हरः ॥ <br>
दैत्यस्य दुष्टरूपस्य वधाय विदधे धियम् ॥ ६७ ॥<br>
यावदादित्सति व्याघ्रस्तावदाविरभूद्धरः ॥ <br>
जगद्रक्षामणिस्त्र्यक्षो भक्तरक्षण दक्षधीः ॥ ६८ ॥<br>
रुद्रमायांतमालोक्य तद्भक्तार्चित लिंगतः ॥ <br>
दैत्यस्तेनैव रूपेण ववृधे भूधरोपमः ॥ ६९ ॥<br>
सावज्ञमथसर्वज्ञं यावत्पश्यति दानवः ॥ <br>
तावदायांतमादाय कक्षायंत्रे न्यपीडयत् ॥ 4.2.65.७० ॥<br>
पंचास्यस्त्वथ पंचास्यं मुष्ट्या मूर्धन्यताडयत् ॥ <br>
स च तेनैव रूपेण कक्षानिष्पेषणेन च  ॥७१ ॥<br>
अत्यार्तमरटद्व्याघ्रो  रोदसी परिपूरयन् ॥ <br>
तेन नादेन सहसा सं प्रवेपितमानसाः ॥७२॥<br>
तपोधनाः समाजग्मुर्निशि शब्दानुसारतः ॥ <br>
तत्रेश्वरं समालोक्य कक्षीकृत मृगेश्वरम्॥७३॥<br>
तुष्टुवुः प्रणता सर्वे शर्वं जयजयाक्षरैः ॥ <br>
परित्राता जगत्त्रातः प्रत्यूहाद्दारुणादितः ॥७४ ॥<br>
अनुग्रहं कुरुध्वेश तिष्ठात्रैव जगद्गुरो ॥ <br>
अनेनैव हि रूपेण व्याघ्रेश इति नामतः ॥ ७५ ॥<br>
कुरु रक्षां महादेव ज्येष्ठस्थानस्य सर्वदा ॥ <br>
अन्येभ्योप्युपसर्गेभ्यो रक्ष नस्तीर्थवासिनः ॥ ७६ ॥<br>
इति श्रुत्वा वचस्तेषां देवश्चंद्रविभूषणः ॥ <br>
तथेत्युक्त्वा  पुनः प्राह शृणुध्वं द्विजपुंगवाः ॥  ७७ ॥<br>
यो मामनेन रूपेण द्रक्ष्यति श्रद्धयात्र वै ॥ <br>
तस्योपसर्गसंघातं घातयिष्याम्यसंशयम् ॥ ७८ ॥<br>
एतल्लिंगं समभ्यर्च्य यो याति पथि मानवः ॥ <br>
चौरव्याघ्रादिसंभूत भयं तस्य कुतो भवेत् ॥ ७९ ॥<br>
मच्चरित्रमिदं श्रुत्वा स्मृत्वा लिंगमिदं हृदि ॥ <br>
संग्रामे प्रविशन्मर्त्यो जयमाप्नोति नान्यथा ॥4.2.65.८०॥<br>
इत्युक्त्वा देवदेवशस्तस्मिँल्लिंगे लयं ययौ ॥ <br>
सविस्मयास्ततो विप्राः प्रातर्याता यथागतम् ॥ ८१ ॥<br>
॥ स्कन्द उवाच ॥ ॥<br>
तदा प्रभृति कुंभोत्थ लिंगं व्याघ्रेश्वराभिधम् ॥ <br>
ज्येष्ठेशादुत्तरेभागे दृष्टं स्पृष्टं भयापहम् ॥ ८२ ॥<br>
व्याघ्रेश्वरस्य ये भक्तास्तेभ्यो बिभ्यति किंकराः ॥ <br>
यामा अपि महाक्रूरा जयजीवेति वादिनः॥ ८३ ॥<br>
पराशरेश्वरादीनां लिंगानामिह  संभवम् ॥ <br>
श्रुत्वा नरो न लिप्येत महापातककर्दमैः॥ ८४ ॥<br>
कंदुकेश समुत्पत्तिं व्याघ्रे शाविर्भवं तथा॥ <br>
समाकर्ण्य नरो जातु नोपसर्गैः प्रदूयते ॥ ८५ ॥<br>
उटजेश्वर लिंगं तु व्याघ्रेशात्पश्चिमे स्थितम् ॥ <br>
भक्तरक्षार्थमुद्भूतं  स्यात्समभ्यर्च्य निर्भयः ॥ ८६ ॥<br>
इति श्रीस्कांदे महापुराण एकाशीति साहस्र्यां संहितायां चतुर्थे काशीखण्डे उत्तरार्धे पराशरेश्वरादिलिंगसंभवोनाम पंचषष्टितमोऽध्यायः ॥ ६५ ॥<br>
<br>
<br>
</span>
