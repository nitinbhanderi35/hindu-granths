<span style="font-size: 14pt; line-height: 200%">॥ अगस्त्य उवाच ॥<br>
किं चकार हरः स्कंद मंदराद्रिगतस्तदा ॥ <br>
विलंबमालंबयति तस्मिन्नपि गजानने ॥ १ ॥ <br>
॥ स्कंद उवाच ॥ ॥ <br>
शृण्वगस्त्य कथां पुण्यां कथ्यमानां मयाधुना॥ <br>
वाराणस्येकविषयामशेषाघौघनाशिनीम् ॥२ ॥ <br>
करींद्रवदने तत्र क्षेत्रवर्येऽविमुक्तके॥ <br>
विलंबभाजित्र्यक्षेण प्रैक्षिक्षिप्रमधोक्षजः ॥ ३ ॥ <br>
प्रोक्तोथ बहुशश्चेति बहुमानपुरःसरम् ॥ <br>
तथा त्वमपि माकार्षीर्यथा प्राक्प्रस्थितैः कृतम् ॥ ४ ॥ <br>
॥ श्रीविष्णुरुवाच ॥ ॥ <br>
उद्यमः प्राणिभिः कार्यो यथाबुद्धि बलाबलम् ॥ <br>
परं फलंति कर्माणि त्वदधीनानि शंकर ॥ ५ ॥ <br>
अचेतनानि कर्माणि स्वतंत्राः प्राणिनोपि न ॥ <br>
त्वं च तत्कर्मणां साक्षी त्वं च प्राणिप्रवर्तकः ॥ ६ ॥ <br>
किंतु त्वत्पादभक्तानां तादृशी जायते मतिः ॥ <br>
यया त्वमेव कथयेः साध्वनेनत्वनुष्ठितम् ॥ ७ ॥ <br>
यत्किंचिदिह वै कर्मस्तोकं वाऽस्तोकमेव वा ॥ <br>
तत्सिद्ध्यत्येव गिरिश त्वत्पादस्मृत्यनुष्ठितम् ॥ ८ ॥<br>
सुसिद्धमपि वै कार्यं सुबुद्ध्यापि स्वनुष्ठितम् ॥ <br>
अत्वत्पदस्मृतिकृतं विनश्यत्येव तत्क्षणात् ॥ ९ ॥ <br>
शंभुना प्रेषितेनाद्य सूद्यमः क्रियते मया ॥ <br>
त्वद्भक्तिसंपत्तिमतां संपन्नप्राय एव नः ॥ 4.2.58.१० ॥ <br>
अतीव यदसाध्यं स्यात्स्वबुद्धिबलपौरुषैः ॥ <br>
तत्कार्यं हि सुसिद्धं स्यात्त्वदनुध्यानतः शिव ॥ ११ ॥ <br>
यांति प्रदक्षिणीकृत्य ये भवंतं भवं विभो ॥ <br>
भवंति तेषां कार्याणि पुरोभूतानि ते भयात् ॥ १२ ॥ <br>
जातं विद्धि महादेव कार्यमेतत्सुनिश्चितम् ॥ <br>
काशीप्रावेशिकश्चिंत्य शुभलग्नोदयः परम् ॥ १३ ॥<br>
अथवा काशिसंप्राप्तौ न चिंत्यं हि शुभाशुभम् ॥ <br>
तदैव हि शुभः कालो यदैवाप्येत काशिका ॥ १४ ॥ <br>
शंभुं प्रदक्षिणीकृत्य प्रणम्य च पुनःपुनः ॥ <br>
प्रतस्थेऽथ सलक्ष्मीको मंदराद्गरुडध्वजः ॥ १५ ॥ <br>
दृशोरतिथितां नीत्वा विष्णुर्वाराणसीं ततः ॥ <br>
पुंडरीकाक्ष इत्याख्यां सफलीकृतवान्मुदा ॥ १६ ॥ <br>
गंगावरणयोर्विष्णुः संभेदे स्वच्छमानसः ॥ <br>
प्रक्षाल्य पाणिचरणं सचैलः स्नातवानथ ॥१७॥ <br>
तदाप्रभृति तत्तीर्थं पादोदकमितीरितम् ॥ <br>
पादौ यदादौ शुभदौ क्षालितौ पीतवाससा ॥ १८ ॥ <br>
तत्र पादोदके तीर्थे ये स्नास्यंतीह मानवाः ॥ <br>
तेषां विनश्यति क्षिप्रं पापं सप्तभवार्जितम् ॥ १९ ॥ <br>
तत्र श्राद्धं नरः कृत्वा दत्त्वा चैव तिलोदकम्॥ <br>
सप्तसप्त तथा सप्त स्ववंश्यांस्तारयिष्यति ॥ 4.2.58.२० ॥ <br>
गयायां यादृशी तृप्तिर्लभ्यते प्रपितामहैः ॥ <br>
तीर्थे पादोदके काश्यां तादृशी लभ्यते ध्रुवम् ॥ २१ ॥ <br>
कृतपादोदक स्नानं पीतपादोदकोदकम् ॥ <br>
दत्तपादोदपानीयं नरं न निरयः स्पृशेत् ॥ २२ ॥ <br>
विष्णुपादोदके तीर्थे प्राश्य पादोदकं सकृत् ॥ <br>
जातुचिज्जननीस्तन्यं न पिबेदिति निश्चितम् ॥ २३ ॥ <br>
सचक्र शालग्रामस्य शंखेन स्नापितस्य च ॥ <br>
अद्भिः पादोदकस्यांबु पिबन्नमृततां व्रजेत् ॥ २४ ॥ <br>
विष्णुपादोदके तीर्थे विष्णुपादोदकं पिबेत् ॥ <br>
यदि तत्सुधया किं नु बहुकालीनयातया ॥ २५ ॥ <br>
काश्यां पादोदके तीर्थे यैः कृता नोदकक्रियाः ॥ <br>
जन्मैव विफलं तेषां जलबुद्बुद सश्रियाम् ॥२६॥ <br>
कृतनित्यक्रियो विष्णुः सलक्ष्मीकः सकाश्यपिः ॥ <br>
उपसंहृत्य तां मूर्तिं त्रैलोक्यव्यापिनीं तथा ॥ २७ ॥ <br>
विधाय दार्षदीं मूर्तिं स्वहस्तेनादिकेशवः ॥ <br>
स्वयं संपूजयामास सर्वसिद्धिसमृद्धिदाम् ॥ २८ ॥ <br>
आदिकेशवनाम्नीं तां श्रीमूर्तिं पारमेश्वरीम् ॥ <br>
संपूज्य मर्त्यो वैकुंठं मन्यते स्वगृहांगणम् ॥ २९ ॥ <br>
श्वेतद्वीप इति ख्यातं तत्स्थानं काशिसीमनि ॥ <br>
श्वेतद्वीपे वसंत्येव नरास्तन्मूर्तिसेवकाः ॥ 4.2.58.३० ॥ <br>
क्षीराब्धिसंज्ञं तत्रान्यत्तीर्थं केशवतोग्रतः ॥ <br>
कृतोदकक्रियस्तत्र वसेत्क्षीराब्धिरोधसि ॥ ३१ ॥ <br>
तत्र श्राद्धं नरः कृत्वा गां दत्त्वा च पयस्विनीम् ॥ <br>
यथोक्तसर्वाभरणां क्षीरोदे वासयेत्पितॄन् ॥ ३२ ॥ <br>
एकोत्तरशतं वंश्यान्नवेत्पायस कर्दमम् ॥ <br>
क्षीरोदरोधः पुण्यात्मा भक्त्या तत्रैकधेनुदः ॥३३॥ <br>
बह्वीश्च नैचिकीर्दत्त्वा श्रद्धयात्र सदक्षिणाः ॥ <br>
शय्योत्तरांश्च प्रत्येकं पितॄंस्तत्र सुवासयेत्॥३४॥ <br>
क्षीरोदाद्दक्षिणे तत्र शंखतीर्थमनुत्तमम् ॥ <br>
तत्रापि संतर्प्यपितॄन्विष्णुलोकेमहीयते ॥ ३५ ॥<br>
तद्याम्यां चक्रतीर्थं च  पितॄणामपि दुर्लभम् ॥ <br>
तत्रापि विहितश्राद्धो मुच्यते पैतृकादृणात् ॥३६॥ <br>
तत्संन्निधौ गदातीर्थं विष्वगाधिनिबर्हणम्   ॥ <br>
तारणं च पितॄणां वै कारणं चैनसां क्षये ॥ ३७ ॥ <br>
पद्मतीर्थं तदग्रे तु तत्र स्नात्वा नरोत्तमः ॥ <br>
पितॄन्संतर्प्य विधिना पद्मयानेव हीयते ॥ ३८ ॥ <br>
तत्रैव च महालक्ष्म्यास्तीर्थं त्रैलोक्यविश्रुतम् ॥ <br>
स्वयं यत्र महालक्ष्मीः स्नाता त्रैलोक्यहर्षदा ॥३९॥ <br>
तत्र तीर्थे कृतस्नानो दत्त्वा रत्नानि कांचनम् ॥ <br>
पट्टांबराणि विप्रेभ्यो न लक्ष्म्या परिहीयते ॥4.2.58.४०॥ <br>
यत्रयत्र हि जायेत तत्रतत्र समृद्धिमान् ॥ <br>
पितरोपि हि सुश्रीकास्तस्य स्युस्तीर्थगौरवात् ॥४१॥ <br>
तत्रास्ति हि महालक्ष्म्या मूर्तिस्त्रैलोक्यवंदिता ॥ <br>
तां प्रणम्य नरो भक्त्या न रोगी जायते क्वचित् ॥ ४२ ॥ <br>
नभस्य बहुलाष्टम्यां कृत्वा जागरणं निशि॥ <br>
समभ्यर्च्य महालक्ष्मीं व्रती व्रतफलं लभेत् ॥ ४३ ॥ <br>
तार्क्ष्य तीर्थं हि तत्रास्ति तार्क्ष्यकेशवसन्निधौ॥ <br>
तत्र स्नात्वा नरो भक्त्या संसाराहिं न पश्यति ॥ ४४ ॥ <br>
तदग्रे नारदं तीर्थं महापातकनाशनम् ॥ <br>
ब्रह्मविद्योपदेशं च प्राप्तवान्यत्र नारदः ॥४५॥ <br>
तत्र स्नातो नरः सम्यग्ब्रह्मविद्यामवाप्नुयात् ॥ <br>
केशवात्तेन तत्रोक्तः काश्यां नारदकेशवः ॥४६ ॥ <br>
अर्चयित्वा नरो भक्त्या देवं नारदकेशवम् ॥ <br>
जनन्या जठरं पीठमध्यास्ते न कदाचन ॥ ४७ ॥ <br>
प्रह्लादतीर्थं तस्याग्रे यत्र प्रह्लादकेशवः ॥ <br>
तत्र श्राद्धादिकं कृत्वा विप्णुलोके महीयते ॥ ४८ ॥ <br>
आंबरीषमहातीर्थमघघ्नं तस्य सन्निधौ ॥ <br>
तत्रौदकीं क्रियां कुर्वन्निष्कालुष्यं लभेन्नरः ॥४९॥ <br>
आदित्यकेशवः पूज्य आदिकेशव पूर्वतः ॥ <br>
तस्य संदर्शनादेव मुच्यते चोच्चपातकैः ॥ ॥ 4.2.58.५० ॥ <br>
दत्तात्रेयेश्वरं तीर्थं तत्रैवादिगदाधरः ॥ <br>
पितॄन्संतर्प्य तत्रैव ज्ञानयोगमवाप्नुयात् ॥५१ ॥ <br>
भृगुकेशवपूर्वेण तीर्थं वै भार्गवं परम् ॥ <br>
तत्र स्नातो नरः प्राज्ञो भवेद्भार्गववत्सुधीः ॥ ५२ ॥ <br>
तत्र वामनतीर्थं च प्राच्यां वामनकेशवात् ॥ <br>
पूजयित्वा च तं विष्णुं वसेद्वामनसन्निधौ ॥ ५३ ॥ <br>
नरनारायणं तीर्थं नरनारायणात्पुरः ॥ <br>
तत्र तीर्थे कृतस्नानो नरो नारायणो भवेत् ॥ ५४ ॥ <br>
यज्ञवाराह तीर्थं च तदग्रे पापनाशनम् ॥ <br>
प्रतिमज्जनतस्तत्र राजसूय क्रतोः फलम् ॥ ५५ ॥ <br>
विदारनारसिंहाख्यं तत्र तीर्थं सुनिर्मलम् ॥ <br>
स्नातो विदारयेत्तत्र पापं जन्मशतार्जितम् ॥ ५६ ॥ <br>
गोपिगोविंद तीर्थं च गोपिगोविंदपूर्वतः ॥ <br>
स्नात्वा तत्र समभ्यर्च्य विष्णुं विष्णुप्रियो भवेत् ॥ ५७ ॥ <br>
तीर्थं लक्ष्मीनृसिंहाख्यं गोपिगोविंद दक्षिणे ॥ <br>
न लक्ष्म्या त्यज्यते क्वापि तत्तीर्थं परिमज्जनात् ॥ ५८ ॥ <br>
तदग्रे शेषतीर्थं च शेषमाधवसन्निधौ ॥ <br>
तर्पितानां पितॄणां च यत्र तृप्तिर्न शिष्यते ॥ ५९ ॥ <br>
शंखमाधवतीर्थं च तदवाच्यां सुनिर्मलम् ॥ <br>
कृतोदको नरस्तत्र भवेत्पापोपि निर्मलः ॥ 4.2.58.६० ॥<br>
तदग्रे च हयग्रीवं तीर्थं परमपावनम् ॥ <br>
तत्र स्नात्वा हयग्रीवं केशवं परिपूज्य च ॥ ६१ ॥ <br>
पिंडं च तत्र निर्वाप्य हयग्रीवस्य सन्निधौ ॥ ॥ <br>
हायग्रीवीं श्रियं प्राप्य समुच्येत सपूर्वजः ॥ ६२ ॥ <br>
॥ स्कंद उवाच ॥ ॥ <br>
प्रसंगतो मयैतानि तीर्थानि कथितानि ते ॥ <br>
भूमौ तिलांतरायां यत्तत्र तीर्थान्यनेशः ॥ ६३ ॥ <br>
उद्दिष्टानां तु तीर्थानामेतेषां कलशोद्भव ॥ <br>
नाममात्रमपि श्रुत्वा निष्पापो जायते नरः ॥ <br>
इदानीं प्रस्तुतं विप्र शृणु वक्ष्यामि तेग्रतः ॥ <br>
वैकुंठनाथो यच्चक्रे शंखचक्रगदाधरः ॥ ६५ ॥ <br>
तस्यां मूर्तौ समावेश्य कैशव्यामथ केशवः ॥ <br>
शंभोः कार्ये कृतमना अंशांशांशेन निर्गतः ॥ ६६ ॥ <br>
॥ अगस्त्य उवाच ॥ ॥ <br>
अंशांशांशेन निश्चक्रे कुतो भोश्चक्रपाणिना ॥ <br>
क्व निर्गतं च हरिणा प्राप्य काशीं षडानन ॥ ६७ ॥ <br>
॥ स्कंद उवाच ॥ ॥ <br>
सामस्त्येन यदर्थं न निर्गतं विष्णुना मुने ॥ <br>
ब्रुवे तत्कारणमिति क्षणमात्रं निशामय ॥ ६८ ॥ <br>
संप्राप्य पुण्यसंभारैः प्राज्ञो वाराणसीं पुरीम् ॥ <br>
न त्यजेत्सर्वभावेन महालाभैरपीरितः ॥ ६९ ॥ <br>
अतः प्रतिकृतिः स्वीया तत्र काश्यां मुरारिणा ॥ <br>
प्रतितस्थे कलशजस्तोकांशेन च निर्गतम् ॥ 4.2.58.७० ॥ <br>
किंचित्काश्या उदीच्यां च गत्वा देवेन चक्रिणा ॥ <br>
स्वस्थित्यै कल्पितं स्थानं धर्मक्षेत्रमितीरितम् ॥ ७१ ॥ <br>
ततस्तु सौगतं रूपं शिश्राय श्रीपतिः स्वयम् ॥ <br>
अतीव सुंदरतरं त्रैलोक्यस्यापिमोहनम् ॥ ७२ ॥ <br>
श्रीः परिव्राजिका जाता नितरां सुभगाकृतिः ॥ <br>
यामालोक्य जगत्सर्वं चित्रन्यस्तमिवास्थितम् ॥ ७३ ॥ <br>
विश्वयोनिं जगद्धात्रीं न्यस्तहस्ताग्रपुस्तकाम् ॥ <br>
गरुत्मानपि तच्छिष्यो जातो लोकोत्तराकृतिः ॥ ७४ ॥ <br>
अत्यद्भुत महाप्राज्ञो निःस्पृहः सर्ववस्तुषु ॥ <br>
गुरुशुश्रूषणपरो न्यस्तहस्ताग्रपुस्तकः ॥ ७५ ॥ <br>
अपृच्छत्परमं धर्मं संसारविनिमोचकम् ॥ <br>
आचार्यवर्यं सौम्यास्यं प्रसन्नात्मानमुत्तमम् ॥ ७६ ॥ <br>
धर्मार्थशास्त्रकुशलं ज्ञानविज्ञानशालिनम् ॥ <br>
सुस्वरं सुपदव्यक्ति सुस्निग्धमृदुभाषिणम् ॥ ७७ ॥ <br>
स्तंभनोच्चाटनाकृष्टि वशीकर्मादिकोविदम् ॥ <br>
व्याख्यानसमयाकृष्ट पक्षिरोमांचकारिणम् ॥ ७८ ॥<br>
पीततद्गीतपीयूष मृगपूगैरुपासितम् ॥ <br>
महामोदभराक्रांत वातचांचल्यहारिणम्॥ ७९ ॥ <br>
वृक्षैरपि पतत्पुष्पच्छलैःकृतसमर्चनम् ॥ <br>
ततःप्रोवाच पुण्यात्मा पुण्यकीर्तिः स सौगतः ॥ 4.2.58.८० ॥ <br>
शिष्यं विनयकीर्तिं तं महाविनयभूषणम्॥८१॥ <br>
॥ पुण्यकीर्तिरुवाच ॥ ॥ <br>
त्वया विनयकीर्ते यो धर्मः पृष्टः सनातनः ॥ <br>
वक्ष्याम्यहमशेषेण शृणुष्व त्वं महामते ॥ ५२ ॥ <br>
अनादिसिद्धः संसारः कर्तृकर्मविवर्जितः ॥ <br>
स्वयं प्रादुर्भवेदेष स्वयमेव विलीयते ॥ ८३ ॥ <br>
ब्रह्मादिस्तंबपर्यंतं यावद्देहनिबंधनम् ॥ <br>
आत्मैवैकेश्वरस्तत्र न द्वितीयस्तदीशिता ॥८४ ॥ <br>
यद्ब्रह्मविष्णुरुद्राद्यास्तथाख्या देहिनामिमाः ॥ <br>
आख्या यथास्मदादीनां पुण्यकीर्त्यादिरुच्यते॥।८५॥<br>
देहो यथा स्मदादीनां स्वकालेन विलीयते ॥ <br>
ब्रह्मादि मशकांतानां स्वकालाल्लीयते तथा ॥८६ ॥ <br>
विचार्यमाणे देहेस्मिन्नकिंचिदधिकं क्वचित् ॥ <br>
आहारो मैथुनं निद्रा भयं सर्वत्र यत्समम्॥ ८७ ॥ <br>
निजाहारपरीमाणं प्राप्य सर्वोपि देहभृत् ॥ <br>
सदृशीमेव संतृप्तिं प्राप्नुयान्नाधिकेतराम् ॥ ८८ ॥ <br>
यथा वितृषिताः स्याम पीत्वा पेयं मुदा वयम् ॥ <br>
तृषितास्तु तथान्येपि न विशेषोल्पकोधिकः ॥८९॥ <br>
संतु नार्यः सहस्राणि रूपलावण्यभूमयः ॥ <br>
परं निधुवने काले ह्येकैवेहोपयुज्यते ॥ 4.2.58.९० ॥ <br>
अश्वाः परः शताः संतु संत्वनेकेप्यनेकषाः ॥ <br>
अधिरोहे तथाप्येको न द्वितीयस्तथात्मनः ॥ ९१ ॥ <br>
पर्यंकशायिनां स्वापे सुखं यदुपपद्यते ॥ <br>
तदेव सौख्यं निद्रायामिह भूशायिनामपि ॥ ९२ ॥ <br>
यथैव मरणाद्भीतिरस्मदादि वपुष्मताम् ॥ <br>
ब्रह्मादिकीटकांतानां तथा मरणतो भयम् ॥ ९३ ॥ <br>
सर्वेतनुभृतस्तुल्या यदि बुद्ध्या विचार्यते ॥ <br>
इदं निश्चित्य केनापि नो हिंस्यः कोपि कुत्रचित् ॥ ९४ ॥ <br>
धर्मो जीवदया तुल्यो न क्वापि जगतीतले ॥ <br>
तस्मात्सर्वप्रयत्नेन कार्या जीवदया नृभिः ॥ ९५ ॥<br>
एकस्मिन्रक्षिते जीवे त्रैलोक्यं रक्षितं भवेत् ॥ <br>
घातिते घातितं तद्वत्तस्माद्रक्षेन्न घातयेत् ॥ ९६ ॥ <br>
अहिंसा परमो धर्म इहोक्तः पूर्वसूरिभिः ॥ <br>
तस्मान्न हिंसा कर्तव्या नरैर्नरकभीरुभिः ॥ ९७ ॥ <br>
न हिंसा सदृशं पापं त्रैलोक्ये सचराचरे ॥ <br>
हिंसको नरकं गच्छेत्स्वर्गं गच्छेदहिंसकः ॥ ९८ ॥ <br>
संति दानान्यनेकानि किं तैस्तुच्छ फलप्रदैः ॥ <br>
अभीति दानसदृशं परमेकमपीह न ॥९९॥ <br>
इह चत्वारि दानानि प्रोक्तानि परमर्षिभिः ॥ <br>
विचार्य नानाशास्त्राणि शर्मणेत्र परत्र च ॥4.2.58.१००॥ <br>
भीतेभ्यश्चाभयं देयं व्याधितेभ्यस्तथौषधम् ॥ <br>
देया विद्यार्थिनां विद्या देयमन्नं क्षुधातुरे ॥ १ ॥ <br>
अविचिंत्य प्रभावं हि मणिमंत्रौषधीबलम् ॥ <br>
तदभ्यस्यं प्रयत्नेन नानार्थोपार्जनाय वै ॥ २ ॥ <br>
अर्थानुपार्ज्य बहुशो द्वादशायतनानि वै ॥ <br>
परितः परिपूज्यानि किमन्यैरिह पूजितैः ॥ ३ ॥ <br>
पंचकर्मेंद्रियाण्येव पंचबुद्धींद्रियाणि च ॥ <br>
मनोबुद्धिरिह प्रोक्तं द्वादशायतनं शुभम् ॥ ४ ॥ <br>
इहैव स्वर्गनरकौ प्राणिनां नान्यतः क्वचित् ॥ <br>
सुखं स्वर्गः समाख्यातो दुःखं नरक एव हि ॥ ५ ॥ <br>
सुखेषु भुज्यमानेषु यत्स्याद्देह विसजर्नम् ॥ <br>
अयमेव परो मोक्षो न मोक्षोऽन्यः क्वचित्पुनः ॥ ६ ॥ <br>
वासनासहितक्लेश समुच्छेदे सति ध्रुवम् ॥ <br>
विज्ञानो परमो मोक्षो विज्ञेयस्तत्त्वचिंतकैः ॥ ७ ॥ <br>
प्रामाणिकी श्रुतिरियं प्रोच्यते वेदवादिभिः ॥ <br>
न हिंस्यात्सर्वभूतानि नान्या हिंसाप्रवर्तिका ॥ ८ ॥<br>
अग्नीषोमीयमिति या भ्रामिका साऽसतामिह॥ <br>
न सा प्रमाणं ज्ञातॄणां पश्वालंभनकारिका ॥ ९ ॥ <br>
वृक्षांश्छित्त्वा पशून्हत्वा कृत्वा रुधिरकर्दमम ॥ <br>
दग्ध्वा वह्नौ तिलाज्यादि चित्रं स्वर्गोऽभिलप्यते ॥ 4.2.58.११० ॥ <br>
इत्येवं धर्मजिज्ञासां पुण्यकीर्तौ प्रकुर्वति ॥ <br>
पारंपर्येण तच्छ्रुत्वा पौरा यात्रां प्रचक्रिरे ॥११॥ <br>
परिव्राजिक याप्येवं समाकृष्टाः पुरांगनाः ॥ <br>
तया विजानकौमुद्या सर्वविद्याविदग्धया ॥ १२ ॥ <br>
ततस्तासां पुरस्तात्सा बौद्धधर्मानवीवदत् ॥ <br>
दृष्टार्थप्रत्ययकरान्देहसौख्यैकसाधनान ॥ १३ ॥ ॥ <br>
विज्ञानकौमुद्युवाच ॥ ॥ <br>
आनंदं ब्रह्मणो रूपं श्रुत्यैवं यन्निगद्यते ॥ <br>
तत्तथैवेह मंतव्यं मिथ्या नानात्वकल्पना ॥१४॥ <br>
यावत्स्वस्थमिदं वर्ष्म यावन्नेंद्रियविक्लवः ॥ <br>
यावज्जरा च दूरेस्ति तावत्सौख्यं प्रसाधयेत् ॥ १५॥ <br>
अस्वास्थ्येंद्रियवैकल्ये वार्धके तु कुतः सुखम् ॥ <br>
शरीरमपि दातव्यमर्थिभ्योतः सुखेप्सुभिः॥ १६ ॥ <br>
याचमानमनोवृत्ति प्रीणनेयस्य नो जनिः ॥ <br>
तेन भूर्भारवत्येषा समुद्रागद्रुमैर्नहि॥ १७ ॥ <br>
सत्वरो गत्वरो देहः संचयाः सपरिक्षयाः ॥ <br>
इति विज्ञाय विज्ञाता देहे सौख्यं प्रसाधयेत् ॥ १८ ॥ <br>
श्व वायस कृमीणां च प्रतिभोज्यमिदं वपुः ॥ <br>
भस्मांतं तच्छरीरं च वेदे सत्यं प्रपद्यते ॥ १९ ॥ <br>
मुधा जातिविकल्पोयं लोकेषु परिकल्प्यते ॥ <br>
मानुष्ये सति सामान्ये कोधमः कोथ चोत्तमः ॥ 4.2.58.१२० ॥ <br>
ब्रह्मादि सृष्टिरेषेति प्रोच्यते वृद्धपूरुषैः ॥ <br>
तस्य स्रष्टुः सुतौ दक्ष मरीची चेति विश्रुतौ ॥ २१ ॥<br>
मारीचिना कश्यपेन दक्षकन्याः सुलोचनाः ॥ <br>
धर्म्येण किल मार्गेण परिणीतास्त्रयोदश ॥ २२ ॥ <br>
अपीदानींतनैर्मर्त्यैरल्पबुद्धिपराक्रमैः॥ <br>
अयं गम्यस्त्वगम्योयं विचारः क्रियते मुधा ॥ २३ ॥ <br>
मुखबाहूरुपज्जातं चातुर्वर्ण्यमिहोदितम् ॥ <br>
कल्पनेयं कृता पूर्वैर्न घटेत विचारतः ॥ २४ ॥ <br>
एकस्यां च तनौ जाता एकस्माद्यदि वा क्वचित् ॥ <br>
चत्वारस्तनयास्तत्किं भिन्नवर्णत्वमाप्नुयुः ॥ २५ ॥ <br>
वर्णावर्णविवेकोयं तस्मान्न प्रतिभासते॥ <br>
अतो भेदो न मंतव्यो मानुष्ये केनचित्क्वचित् ॥ ॥ २६ ॥ <br>
विज्ञानकौमुदीवाणीमित्याकर्ण्य पुरांगनाः ॥ <br>
भर्त्तृशुश्रूषणवतीं विजहुर्मतिमुत्तमाम् ॥ २७ ॥ <br>
अभ्यस्याकर्षणीं विद्यां वशीकृतिमतीमपि ॥ <br>
पुरुषाः सफलीचक्रुः परदारेषु मोहिताः ॥ २८ ॥ <br>
अंतःपुरचरा नार्यस्तथा राजकुमारकाः ॥ <br>
पौराः पुरांगनाश्चापि सर्वे ताभ्यां विमोहिताः ॥ २९ ॥ <br>
वंध्यानां चापि वंध्यात्वं सा परिव्राजिकाहरत् ॥ <br>
तैस्तैश्च कार्मणोपायैरसौ भाग्यवतीः स्त्रियः ॥ 4.2.58.१३० ॥ <br>
सौभाग्यभाग्यसंपन्ना व्यधाद्विज्ञानकौमुदी ॥ <br>
कस्यैचिदंजनं दत्तं कस्यैचित्तिलकौषधम् ॥ ३१ ॥ <br>
वशीकरणमंत्रैश्च तथा बह्व्योपि दीक्षिताः ॥ <br>
मंत्राञ्जपेयुः काश्चिच्च यंत्राण्यन्या लिखंति च ॥३२॥ <br>
काश्चिज्जुह्वति कुंडाग्नौ नानाद्रव्याणि निश्चलाः ॥ <br>
एवं सर्वेषु पौरेषु निजधर्मेषु सर्वथा ॥ <br>
पराङ्मुखेषु जातेषु प्रोल्ललास वृषेतरः ॥ ३३ ॥ <br>
सिद्धयोकृष्टपच्याद्या नष्टा एनः प्रवेशनात् ॥ <br>
आसीत्कुंठितसामर्थ्यो नृपोपि स मनाङ्मनाक् ॥ ३४ ॥ <br>
दूरस्थितोपि विघ्नेशो नृपं निर्विण्णमानसम् ॥ <br>
चकार राज्यकरणे ढुंढिराजो रिपुंजयम् ॥ ३५ ॥ <br>
अजीगणद्दिवोदासोप्यष्टादश दिनावधिम् ॥ <br>
कदा गंता स वै विप्रो यो मां समुपदेक्ष्यति ॥ ३६ ॥ <br>
इत्थमष्टादशे प्राप्ते दिवसे दिवसेश्वरे ॥ <br>
प्राप्ते मध्यं नभोभागं द्वारं प्राप्तो द्विजोत्तमः ॥ ३७ ॥ <br>
स एव पुण्यकीर्त्याख्यो धर्मक्षेत्रादधोक्षजः ॥ <br>
द्विजवेषं समालंब्य समायातो नृपांतिकम् ॥ ३८ ॥ <br>
द्वित्रैः पवित्रैर्बहुधा जयजीवेति वादिभिः ॥ <br>
समेतः स इतो विप्रो मूर्तिमानिव पावकः ॥ ३९ ॥ <br>
विलोक्य तं समायातं दूरादुत्कंठितो नृपः ॥ <br>
मेने भवेद्गुरुरयं युक्तो मदुपदेशने ॥ 4.2.58.१४० ॥ <br>
अभिगम्य च तं राजा प्रणम्य च पुनःपुनः ॥ <br>
गृहीत स्वस्तिवचनो निनायांतःपुरं द्विजम् ॥ ४१ ॥<br>
मधुपर्केण विधिना तं संपूज्य जनाधिपः ॥ <br>
व्यपेताध्वश्रमं स्वस्थं प्रोल्लसन्मुखपंकजम् ॥ ४२ ॥ <br>
निवेद्य खाद्यवस्तूनि कृतकृत्य क्रियाविधिम् ॥ <br>
परितृप्तं सुखासीनं पप्रच्छ ब्राह्मणं नृपः ॥ ४३ ॥ <br>
॥ राजोवाच ॥ ॥ <br>
खिन्नोस्मि विप्रवर्याहं राज्यभारं समुद्वहन् ॥ <br>
खेदो नास्त्येव हि परं वैराग्यमिव जायते ॥ ४४ ॥ <br>
किं करोमि क्व गच्छामि कथं मे निर्वृतिर्भवेत् ॥ <br>
पक्षद्वय्येव यातेति मम चिंतयतो द्विज ॥४५॥ <br>
असीमं सुखसंतानं भुक्तं राज्यं मया द्विज ॥ <br>
परिक्षीणविपक्षं च त्र्यक्षैश्वर्यमिव स्फुटम् ॥ ४६ ॥ <br>
स्वसामर्थ्यादहं जातः पर्जन्याग्न्यनिलात्मकः ॥ <br>
प्रजाश्च पालिताः सम्यक्पुत्रा इव निजौरसाः ॥ ४७॥ <br>
तर्पिताश्चापि भूदेवा वसुभिश्च दिनेदिने॥ <br>
एकमेवापराद्धं च मया राज्यं प्रशासता ॥ ४८ ॥ <br>
देवास्तृणीकृताः सर्वे स्वतपोबलदर्पतः ॥ <br>
तच्च प्रजोपकारार्थं न स्वार्थं भवता शपे ॥ ४९ ॥ <br>
अधुना गुरुरेधित्वं मम भाग्योदयागतः ॥ <br>
राज्यं तु प्रकरोम्येवं न्यक्कृतांतकसाध्वसम् ॥ 4.2.58.१५० ॥ <br>
अकालकालकलनं मम राज्ये न कुत्रचित् ॥ <br>
जराव्याधिदरिद्रेभ्यो ममराज्येपि नो भयम् ॥ ५१ ॥ <br>
कोपि धर्मेतरां वृत्तिं न श्रयेन्मयि शासति ॥ <br>
धर्मोदयाजनाः सर्वे सर्वे संति सुखोदयाः ॥ ५२ ॥ <br>
सद्विद्याव्यसनाः सर्वे सर्वेसन्मार्ग चंचुराः ॥ <br>
अथवा यदि कल्पांतं तिष्ठेदायुस्ततोपि किम् ॥ ५३ ॥ <br>
सर्वे भोग्यास्तथा भांति यथा चर्वित चर्वणम् ॥ <br>
किं पिष्टपेषणेनात्र राज्येन द्विजपुंगव ॥ ५४ ॥ <br>
किमप्युपदिश प्राज्ञ गर्भवासोपशांतये ॥ <br>
अथवा त्वां प्रपन्नस्य मम किं चिंतनैरिमः ॥ ५५ ॥ <br>
यदेव कथयस्यद्य तत्करिष्याम्यसंशयम् ॥ <br>
त्वद्विलोकनमात्रेण सर्व एव मनोरथाः ॥ ५६ ॥ <br>
अन्येषामपि जायंते जातप्राया ममैव तु ॥ <br>
जाने देवविरोधेन के के न प्रलयं गताः ॥ ५७ ॥ <br>
अवंतोपि प्रजाः स्वीया निजधर्ममनुव्रताः ॥ <br>
पुरा ते त्रिपुराः शूराः शिवभक्तिपरा अपि ॥ ५८ ॥ <br>
धरामयं रथं कृत्वा धनुः कृत्वा हिमाचलम् ॥ <br>
वेदांश्च वाजिनः कृत्वा गुणं कृत्वा च वासुकिम् ॥ ५९ ॥ <br>
विरिंचिं सारथिं कृत्वा कृत्वा विष्णुं च पत्त्रिणम्॥ <br>
रथचक्रे पुष्पवंतौ प्रतोदं प्रणवात्मकम् ॥ 4.2.58.१६० ॥<br>
ताराग्रहमयान्कीलान्वरूथं गगनात्मकम् ॥ <br>
ध्वजदंडसुमेरुं च प्रांशुकल्पतरुं ध्वजम् ॥ ६१ ॥ <br>
योक्त्राणि चक्षुःश्रवसश्छंदास्यंगानि रक्षकान् ॥ <br>
भल्लं कालाग्निरुद्राख्यं पुंखीकृत्य प्रभंजनम् ॥ ६२ ॥ <br>
हरेणैकेषुपातेन लीलया भस्मसात्कृताः ॥ <br>
बलिर्यज्ञकृतां श्रेष्ठः कृत्वा कपटखर्वताम् ॥ ६३ ॥ <br>
पातालं गमितः पूर्वं हरिणा विक्रमैस्त्रिभिः ॥ <br>
वृत्तवानपि वै वृत्रः सुत्राम्णा विनिसूदितः ॥६४॥ <br>
दधीचिरपि विप्रेंद्रो देवैरस्थिकृते हतः ॥<br>
पूर्ववैरमनुस्मृत्य जयार्थं युध्यतो हरेः ॥ <br>
कुशास्त्रैर्विजितस्याजौ तेनैव च दधीचिना ॥ ६५ ॥ <br>
शिवभक्तस्य बाणस्य दोःसहस्रं पुरा हरिः ॥ <br>
चिच्छेद संख्ये किं तेनापराद्धं साधुवर्तिना ॥ ६६ ॥ <br>
तस्माद्विरोधो भद्राय न भवेद्देवतैः सह ॥ <br>
देवेभ्यो मद्भयं नास्ति सत्पथीनस्य वै मनाक् ॥ ६७ ॥ <br>
यज्ञैर्देवत्वमापन्ना गीर्वाणा वासवादयः ॥ <br>
यज्ञैर्दानैस्तपोभिश्च तेभ्योप्याधिक्यमस्ति मे ॥ ६८ ॥ <br>
अस्तु न्यूनत्वमाधिक्यं किमनेनाधुना मम ॥ <br>
इंद्रियोपरमः प्राप्तः सुखदस्तवदर्शनात् ॥ ६९ ॥ <br>
इदानीं दिश मे तात कर्मनिर्मूलनक्षमम् ॥ <br>
उपायं त्वमुपायज्ञ येन निर्वृतिमाप्नुयाम् ॥ 4.2.58.१७० ॥ <br>
॥ स्कंद उवाच ॥ ॥ <br>
गणेशावेशवशतो राज्ञेति यदुदीरितम् ॥ <br>
तदाकर्ण्य हृषीकेशः प्राह ब्राह्मणवेषभृत् ॥ ७१ ॥ <br>
॥ श्रीविष्णुरुवाच ॥ ॥ <br>
साधुसाधु महाप्राज्ञ नृपचूडामणेऽनघ ॥ <br>
मया यदुपदेष्टव्यं तत्त्वयैव निरूपितम् ॥ ७२ ॥ <br>
त्वमादावेव निर्वृत्तः परं मे मानदो ह्यसि ॥ <br>
क्षालितेंद्रियपंकश्च सुतपः स्वच्छवारिभिः ॥ ७३ ॥ <br>
यदुक्तं भवता भूप तत्सर्वं  तथ्यमेव हि ॥ <br>
तव शक्तिं च जानामि विरक्तिं च महामते ॥ ७४ ॥ <br>
न भवत्सदृशो राजा भुवि भूतो भविष्यति ॥ <br>
राज्यं भोक्तुं  त्वयाज्ञायि युक्तं यत्तु मुमुक्षसि ॥ ७५ ॥ <br>
विरोधेपि हि देवानां त्वया नापकृतं क्वचित् ॥ <br>
धर्मेतरप्रवेशश्च तव राष्ट्रेपि नोभवत् ॥ ७६ ॥ <br>
प्रवर्तिताभिर्भवता प्रजाभिर्यदनुष्ठितम् ॥ <br>
धर्मे धर्मं स्वधर्मज्ञ तेन तृप्ता दिवौकसः ॥ ७७ ॥ <br>
एक एव हि ते दोषो हृदि मे प्रतिभासते ॥ <br>
काश्या विश्वेश्वरो दूरं यत्कृतो भवता किल ॥ ७८ ॥<br>
महांतमपराधं ते जाने भूजानि सत्तम ॥ <br>
इमं तत्पापशांत्यै च वच्म्युपायं महत्तरम् ॥ ७९ ॥ <br>
संख्यास्ति यावती देहे देहिनो रोमसंभवा ॥ <br>
तावतोप्यपराधा वै यांति लिंग प्रतिष्ठया ॥ 4.2.58.१८० ॥ <br>
एकं प्रतिष्ठितं येन लिंगमत्रेशभक्तितः ॥ <br>
तेनात्मना समं विश्वं जगदेतत्प्रतिष्ठितम् ॥ ८१ ॥ <br>
रत्नाकरे रत्नसंख्या संख्याविद्भिरपीष्यते ॥ <br>
लिंगप्रतिष्ठा पुण्यस्य न तु संख्येति लिख्यते ॥ ८२ ॥ <br>
तस्मात्सर्वप्रयत्नेन कुरु लिंगं प्रतिष्ठितम् ॥ <br>
तया लिंग प्रतिष्ठित्या कृतकृत्यो भविष्यसि ॥८३॥ <br>
इत्युक्त्वा ब्राह्मणो दध्यौ क्षणं निश्चलमानसः ॥ <br>
उवाच च प्रहृष्टास्यो राजानं पाणिना स्पृशन् ॥ ८४ ॥ <br>
॥ श्रीविष्णुरुवाच ॥ ॥ <br>
अन्यच्च किंचित्पश्यामि भूपाल ज्ञानचक्षुषा ॥ <br>
शृणुष्वावहितो भूत्वा तदपि प्राज्ञसत्तम ॥ ८५ ॥ <br>
धन्योसि कृतकृत्योसि मान्योसि महतामपि ॥ <br>
जप्यं च तव नामेह प्रातः शुभफलेप्सुना ॥ ॥ ८६ ॥ <br>
दिवोदास त्वदभ्याशादपि धन्यतरा वयम् ॥ <br>
तेपि धन्यतरा मर्त्ये ये त्वदाख्यां प्रचक्षते ॥८७॥ <br>
स्मायं स्मायं जगौ विप्रो मौलिमांदोलयन्मुहुः ॥ <br>
हृद्येव बहुशो हृष्टः संप्रहृष्टतनूरुहः ॥ ८८ ॥ <br>
अहो भाग्योदयश्चास्य अहो नैर्मल्यमस्य वै ॥ <br>
यदेनमनिशं ध्यायेद्ध्येयो विश्वेश्वरोऽखिलैः ॥ ८९ ॥ <br>
अहो उदर्क एतस्य न कैश्चित्प्रतिपद्यते ॥ <br>
अस्माकमपि यद्दूरमदवीयस्तदस्य यत् ॥ 4.2.58.१९० ॥<br>
हृद्यालोच्येति विप्रोथ वर्णयित्वा क्षितीश्वरम् ॥ <br>
आविश्चकार तत्सर्वं यत्समाधावलोकयत् ॥ ९१ ॥ <br>
॥ ब्राह्मण उवाच ॥ ॥ <br>
राजंस्तवाद्य फलितो मनोरथ महाद्रुमः ॥ <br>
अनेनैव शरीरेण त्वं गतासि परं पदम् ॥ ९२ ॥ <br>
यथा विश्वेश्वरो नित्यं त्वामेव हृदि शीलयेत् ॥ <br>
तथास्मदादीनपि न द्विजांस्तत्पादलोचनान् ॥ ९३ ॥ <br>
कृतलिंगप्रतिष्ठं त्वां सप्तमे ह्यद्य वासरात् ॥ <br>
दिव्यविमानमागत्य नेतुमेष्यति शांभवम् ॥ ९४ ॥ <br>
राजंस्त्वं वेत्सि कस्यायं विपाकः सुकृतस्य ते ॥ <br>
वाराणस्याः पुरः सम्यक्सेवनादित्यवैम्यहम् ॥ ९५ ॥ <br>
एकमप्यत्र यः पायाद्वाराणस्यां स्थितं जनम् ॥ <br>
तस्याप्येवं विपाकोस्ति देहांते राजसत्तम ॥ ९६ ॥ <br>
इति श्रुत्वा स राजर्षिर्दिवोदासः प्रतापवान् ॥ <br>
ब्राह्मणाय सशिष्याय प्रादात्प्रीतोभिवांछितम् ॥९७॥ <br>
अथ संप्रीणितं विप्रं प्रणम्य च मुहर्मुहुः ॥ <br>
प्रोवाच राजा संहृष्टस्तारितोस्मि भवार्णवात् ॥९८॥ <br>
ब्राह्मणोपि प्रहृष्टात्मा परिपूर्णमनोरथः ॥ <br>
समापृच्छ्य महीनाथं स्वेष्टं देशं जगाम ह॥९९॥<br>
विलोक्य काशीं परितो मायाद्विजवपुर्हरिः॥ <br>
भूयोभूयो विचार्यापि किमत्रातीव पावनम्॥4.2.58.२००॥ <br>
स्थानं यच्चाहमध्यास्य निजभक्तानशेषतः ॥ <br>
नेष्यामि परमं धाम विश्वेशानुग्रहात्परात्॥१॥<br>
संप्रधार्येति भगवान्दृष्ट्वा पांचनदं ह्रदम्॥ <br>
तत्र कृत्वा विधिस्नानं ततस्तत्रैव संस्थितः॥२॥<br>
प्रतीक्षमाणो लक्ष्मीशो मंक्षुत्र्यक्षसमागमम् ॥ <br>
तार्क्ष्यं प्रस्थापयांचक्रे राजवृत्तांतवेदिनम् ॥ ३ ॥ <br>
दिवोदासोपि राजेंद्रो विप्रेंद्रं परिवर्णयन् ॥ <br>
आहूय प्रकृतीः सर्वाः सामात्यान्मंडलेश्वरान् ॥ ४ ॥ <br>
अध्यक्षानपि सर्वांश्च कोशाश्वेभादिदेशितान् ॥ <br>
पुत्रान्पंचशतं प्राग्र्यं सुतं च समरंजयम् ॥ ५ ॥ <br>
पुरोहितं प्रतीहारमृत्विजोगणकान्द्विजान् ॥ <br>
सामंतान्राजपुत्रांश्च सूपकारांश्चिकित्सकान् ॥ ६ ॥ <br>
वैदेशिकानपि बहून्नानाकार्यसमागतान् ॥ सांतपुरां च महिषीं वृद्धगोपालबालकान् ॥ ७ ॥ <br>
सर्वान्प्रोवाच हृष्टात्मा प्रबद्धकरसंपुटः ॥ <br>
यथा स ब्राह्मणः प्राह दिनसप्तावधि स्थितिम् ॥ ८ ॥ <br>
आश्चर्यं तेषु शृण्वत्सु विषण्णवदनेषु च ॥ <br>
स्वयं राजगृहं नीत्वा कुमारं समरंजयम् ॥ ९ ॥ <br>
अभिषिच्य महाबुद्धिः पौराञ्जानपदानपि ॥ <br>
प्रसादीकृत्य पुण्यात्मा पुनः काशीमगान्नृपः ॥ 4.2.58.२१० ॥ <br>
आगत्य काशीं मेधावी स भूपालो रिपुंजयः ॥ <br>
प्रासादं कारयामास स्वर्धुन्याः पश्चिमे तटे ॥ ११ ॥ <br>
रिपून्प्रमथ्य समरे यावती श्रीरुपार्जिता ॥ <br>
तावत्या स हि भूपालः शिवालयमचीक्लृपत् ॥ १२ ॥ <br>
भूपाललक्ष्मीरखिला यत्तत्र विनियोजिता ॥ <br>
भूपालश्रीरिति ख्याता ततः साभूरभूच्छुभा ॥ ॥ १३ ॥ <br>
दिवोदासेश्वरं लिंगं प्रतिष्ठाप्य रिपुंजयः ॥ <br>
कृतकृत्यमिवात्मानममन्यत नरेश्वरः ॥ १४ ॥ <br>
अथैकस्मिन्दिने राजा तल्लिंगं विधिपूर्वकम् ॥ <br>
समभ्यर्च्य नमस्कृत्य यावत्तुष्टाव तुष्टिदम् ॥ १५ ॥ <br>
तावन्नभोंगणादाशु दिव्यं यानमवातरत् ॥ <br>
पार्षदैः परितः कीर्णं शूलखट्वांगपाणिभिः ॥ १६ ॥ <br>
अत्यादित्याग्नितेजोभिर्भालनेत्रैः कपर्दिभिः ॥ <br>
शुद्धस्फटिकसंकाशैरंगैर्दीप्तनभोंगणैः ॥ १७ ॥ <br>
विभूषाहि फणारत्न ज्योतिः पूजित विग्रहैः ॥ <br>
नित्यप्रकाशसंत्रस्त तमःश्रित शिरोधरैः ॥ १८ ॥<br>
चामरव्यग्रहस्ताग्र रुद्रकन्याशतावृतम् ॥ <br>
अथ पारिषदै राजा दिव्यस्रगनुलेपनैः ॥१९॥ <br>
दिव्यैर्दुकूलनेपथ्यैरलंचक्रे मुदान्वितैः ॥ <br>
त्रिनेत्रीकृतसद्भाल श्यामीकृतशिरोधरम् ॥ 4.2.58.२२० ॥ <br>
सुगौरीकृतसर्वांगं कपर्दीकृत मौलिजम् ॥ <br>
चतुर्भुजीकृततनुं भूषणीकृतपन्नगम् ॥ २१ ॥ <br>
चंद्रार्धीकृतमूर्धानं निन्युस्तं पार्षदा दिवम्॥ २२ ॥ <br>
तदा प्रभृति तत्तीर्थं भूपालश्रीरिति श्रुतम् ॥ <br>
तत्र श्राद्धादिकं कृत्वा  दानं दत्त्वा स्वशक्तितः ॥ २३ ॥ <br>
दिवोदासेश्वरं दृष्ट्वा समभ्यर्च्य च भक्तितः ॥ <br>
राज्ञश्चाख्यायिकां श्रुत्वा न नरो गर्भमाविशेत् ॥ २४ ॥ <br>
आख्यानमेतन्नृपतेर्दिवोदासस्य पावनम् ॥ <br>
पठित्वा पाठयित्वापि नरः पापैः प्रमुच्यते ॥ २५ ॥ <br>
दिवोदासशुभाख्यानं श्रुत्वा यः समरं विशेत् ॥ <br>
न जातु जायते तस्य भयं वैरिकृतं क्वचित् ॥ २६ ॥ <br>
दिवोदास कथा पुण्या महोत्पात निकृंतनी ॥ <br>
पठनीया प्रयत्नेन सर्वविघ्नोपशांतये ॥ २७ ॥ <br>
नावृष्टिर्जायते तत्र नाकालमरणाद्भयम् ॥ <br>
दैवोदासी कथा यत्र सर्वपातकनाशिनी ॥ २८ ॥ <br>
अस्याख्यानस्य पठनाद्विष्णोरिव मनोरथाः ॥ <br>
संपूर्णतां गमिष्यंति शंभोश्चिंतितकारिणः ॥२२९॥ <br>
इति श्रीस्कांदे महापुराण एकाशीति साहस्र्यां संहितायां चतुर्थे काशीखंडे उत्तरार्द्धे दिवोदासनिर्वाणप्राप्तिर्नामाष्टपंचाशत्तमोऽध्यायः ॥५८॥ <br>
<br>
<br>
</span>
