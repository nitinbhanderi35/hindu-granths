<span style="font-size: 14pt; line-height: 200%">स्कंद उवाच ॥ ॥ <br>
पुनर्विशेषं वक्ष्यामि सदाचारस्य कुंभज ॥ <br>
यं श्रुत्वापि नरो धीमान्नाज्ञानतिमिरं विशेत् ॥ १ ॥ <br>
ब्राह्मणाः क्षत्रिया वैश्यास्त्रयो वर्णा द्विजाः स्मृताः ॥ <br>
प्रथमं मातृतो जाता द्वितीयं चोपनायनात् ॥ २ ॥ <br>
एषां क्रियानिषेकादि श्मशानांता च वैदिकी॥ <br>
आदधीत सुधीर्गर्भमृतौमूलं मघां त्यजेत् ॥ ३ ॥ <br>
स्पंदनात्प्राक्पुंसवनं सीमंतोन्नयनं ततः ॥ <br>
मासि षष्ठेऽष्टमे वापि जातेथो जातकर्म च ॥ ४ ॥ <br>
नामाह्न्येकादशे गेहाच्चतुर्थेमासि निष्क्रमः ॥ <br>
मासेन्नप्राशनं षष्ठे चूडाब्दे वा यथाकुलम् ॥ ५ ॥ <br>
शममेनो व्रजेदेवं बैजं गर्भजमवे च ॥ <br>
स्त्रीणामेताः क्रियास्तूष्णीं पाणिग्राहस्तु मंत्रवान् ॥ ६ ॥ <br>
सप्तमेथाष्टमेवाब्दे सावित्रीं ब्राह्मणोर्हति ॥ <br>
नृपस्त्वेकादशे वैश्यो द्वादशे वा यथाकुलम् ॥ ७ ॥ <br>
ब्रह्मतेजोभिवृद्ध्यर्थं विप्रोब्देपंचमेर्हति ॥ <br>
षष्ठे बलार्थी नृपतिर्मौजीं वैश्योष्टमे ध्रियेत् ॥ ८ ॥ <br>
महाव्याहृतिपूर्वं च वेदमध्यापयेद्गुरुः ॥ <br>
उपनीय च तं शिष्यं शौचाचारे च योजयेत् ॥९॥ <br>
पूर्वोक्तविधिना शौचं कुर्यादाचमनं तथा ॥ <br>
दंताञ्जिह्वां विशोध्याथ कृत्वा मलविशोधनम् ॥4.1.36.१०॥ <br>
स्नात्वांबुदैवतैर्मंत्रैः प्राणानायम्य यत्नतः ॥ <br>
उपस्थानं रवेः कृत्वा संध्ययोरुभयोरपि ॥ ११ ॥ <br>
अग्निकार्यं ततः कृत्वा ब्राह्मणानभिवादयेत् ॥ <br>
ब्रुवन्नमुक गोत्रोहमभिवादय इत्यपि ॥ १२ ॥ <br>
अभिवादनशीलस्य वृद्धसेवारतस्य च ॥ <br>
आयुर्यशोबलं बुद्धिर्वर्धतेऽहरहोधिकम् ॥ १३ ॥ <br>
अधीते गुरुणा हूतः प्राप्तं तस्मै निवेदयेत् ॥ <br>
कर्मणा मनसा वाचा हितं तस्याचरेत्सदा ॥ १४ ॥<br>
अध्याप्याधर्मतोनार्थात्साध्वाप्तज्ञानवित्तदाः ॥ <br>
शक्ताः कृतज्ञाः शुचयोऽद्रोहकाश्चानसूयकाः ॥ १५ ॥<br>
धारयेन्मेखलादंडोपवीताजिनमेव च ॥ <br>
अनिंद्येषु चरेद्भैक्ष्यं ब्राह्मणेष्वात्मवृत्तये ॥ १६ ॥ <br>
ब्राह्मणक्षत्रियविशामादिमध्यावसानतः ॥ <br>
भैक्ष्यचर्या क्रमेण स्याद्भवच्छब्दोपलक्षिता ॥ १७ ॥<br>
वाग्यतो गुर्वनुज्ञातो भुंजीतान्नमकुत्सयन् ॥ <br>
एकान्नं न समश्नीयाच्छ्राद्धेऽश्नीयात्तथापदि ॥ १८ ॥<br>
अनारोग्यमनायुष्यमस्वर्ग्यंचातिभोजनम् ॥ <br>
अपुण्यं लोकविद्विष्टं तस्मात्तत्परिवर्जयेत् ॥ १९ ॥ <br>
न द्विर्भुंजीत चैकस्मिन्दिवा क्वापि द्विजोत्तमः ॥ <br>
सायंप्रातर्द्विजोऽश्नीयादग्निहोत्रविधानवित् ॥ 4.1.36.२० ॥ <br>
मधुमांसं प्राणिहिंसां भास्करालोकनांजने ॥ <br>
स्त्रियं पर्युषितोच्छिष्टंपरिवादं विवजर्येत् ॥ २१ ॥ <br>
औपनायनिकः कालो ब्रह्मक्षत्र विशां परः ॥ <br>
आ षोडशादाद्वाविंशादा चतुर्विंशदब्दतः ॥ २२ ॥ <br>
इतोप्यूर्ध्वं न संस्कार्याः पतिता धर्मवर्जिताः ॥ <br>
व्रात्यस्तोमेन यज्ञेन तत्पातित्यं परिव्रजेत् ॥ २३ ॥ <br>
सावित्रीपतितैः सार्धं संबंधं न समाचरेत् ॥ <br>
ऐणं च रौरवं वास्तं क्रमाच्चर्म द्विजन्मनाम् ॥२४॥ <br>
वसीरन्नानुपूर्व्येण शाण क्षौमाविकानि च॥ <br>
द्विजस्य मेखला मौंजी मौर्वी च भुजजन्मनः ॥ <br>
भवेत्त्रिवृत्समाश्लक्ष्णा विशस्तु शणतांतवी ॥ २५ ॥ <br>
मुंजाभावे विधातव्या कुशाश्मंतकबल्वजैः ॥ <br>
ग्रंथिनैकेन संयुक्ता त्रिभिः पंचभिरेव वा ॥ २६ ॥ <br>
उपवीतक्रमेण स्यात्कार्पासं शाणमाविकम् ॥ <br>
त्रिवृदूर्ध्ववृतं तच्च भवेदायुर्विवृद्धये ॥ २७ ॥ <br>
बिल्वपालाशयोर्दंडो ब्राह्मणस्य नृपस्य तु ॥ <br>
न्यग्रोधबालदलयोः पीलूदुंबरयोर्विशः ॥ २८ ॥ <br>
आमौलिं वाऽऽललाटंवाऽऽनासमूर्ध्वप्रमाणतः ॥ <br>
ब्रह्मक्षत्रविशां दंडस्त्वगाढ्योनाग्निदूषितः ॥ २९ ॥ <br>
प्रदक्षिणं परीत्याग्निमुपस्थाय दिवाकरम् ॥ <br>
दंडाजिनोपवीताढ्यश्चरेद्भैक्ष्यं यथोदितम् ॥ 4.1.36.३० ॥<br>
मातृमातृष्वसृस्वसृपितृस्वसृपुरःसराः ॥ <br>
प्रथमं भिक्षणीयाः स्युरेतायाचन नो वदेत्॥ ३१ ॥<br>
यावद्वेदमधीते च चरन्वेदव्रतानि च ॥ <br>
ब्रह्मचारी भवेत्तावदूर्ध्वं स्नातो गृही भवेत् ॥ ३२ ॥ <br>
प्रोक्तोसावुपकुर्वाणो द्वितीयस्तत्र नैष्ठिकः ॥ <br>
तिष्ठेत्तावद्गुरुकुले यावत्स्यादायुषः क्षयः ॥ ३३ ॥ <br>
गृहाश्रमं समाश्रित्य यः पुनर्ब्रह्मचर्यभाक्॥ <br>
नासौ यतिर्वनस्थो वा स्यात्सर्वाश्रमवर्जितः ॥ ३४ ॥ <br>
अनाश्रमी न तिष्ठेत दिनमेकमपि द्विजः ॥ <br>
आश्रमं तु विना तिष्ठन्प्रायश्चित्ती यतो हि सः ॥३५॥ <br>
जपं होमं व्रतं दानं स्वाध्यायं पितृतर्पणम्॥<br>
कुर्वाणोथाश्रमभ्रष्टो नासौ तत्फलमाप्नुयात् ॥ ॥ ३६॥ <br>
मेखलाजिनदंडाश्च लिंगं स्याद्ब्रह्मचारिणः ॥ <br>
गृहिणो वेदयज्ञादि नखलोमवनस्थितेः ॥ ३७ ॥ <br>
त्रिदंडादि यतेरुक्तमुपलक्षणमत्र वै ॥ <br>
एतल्लक्षणहीनस्तु प्रायश्चित्ती दिने दिने ॥ ३८ ॥ <br>
जीर्णं कमंडलुं दंडमुपवीताजिने अपि ॥ <br>
अप्स्वेव तानि निक्षिप्य गृह्णीतान्यच्च मंत्रवत् ॥ ३९ ॥ <br>
विदध्यात्षोडशे वर्षे केशांतकर्म च क्रमात् ॥ <br>
द्वाविंशे च चतुर्विंशे गार्हस्थ्य प्रतिपत्तये ॥ 4.1.36.४० ॥ <br>
तपो यज्ञ व्रतेभ्यश्च सर्वस्माच्छुभकर्मणः ॥ <br>
द्विजातीनां श्रुतिर्ह्येका हेतुर्निश्रेयस श्रियः ॥ ४१ ॥ <br>
वेदारंभे विसर्गे च विदध्यात्प्रणवं सदा ॥ <br>
अफलोऽनोंकृतो यस्मात्पठितोपि न सिद्धये ॥ ४२ ॥ <br>
वेदस्य वदनं प्रोक्तं गायत्री त्रिपदा परा ॥ <br>
तिसृभिः प्रणवाद्याभिर्महाव्याहृतिभिः सह ॥ ४३ ॥ <br>
सहस्रं साधिकं किंचित्त्रिकमैतज्जपन्यमी ॥ <br>
मासं बहिः प्रतिदिनं महाघादपि मुच्यते ॥ ४४ ॥ <br>
अत्यब्दमिति योभ्यस्येत्प्रतिघस्रमनन्यधीः ॥ <br>
स व्योममूर्तिः शुद्धात्मा परं ब्रह्माधिगच्छति ॥ ४५ ॥ <br>
त्रिवर्णमयमोंकारं भूर्भुवःस्वरिति त्रयम् ॥ <br>
पादत्रयं च सावित्र्यास्त्रयोवेदा अदूदुहन् ॥ ४६ ॥ <br>
एतदक्षरमेनां च जपेद्व्याहृतिपूर्विकाम् ॥ <br>
संध्ययोर्वेदविद्विप्रो वेदपुण्येन युज्यते ॥ ४७ ॥ <br>
विधिक्रतोर्दशगुणं जपस्यफलमश्नुते ॥ <br>
विधिक्रतोर्दशगुणो जपक्रतुरुदीरितः ॥ ४८ ॥ <br>
उपांशुस्तच्छतगुणः सहस्रो मानसस्ततः ॥ ४९ ॥ <br>
अधीत्यवेदान्वेदौ वा वेदं वा शक्तितो द्विजः ॥ <br>
सुवर्णपूर्ण धरणी दानस्य फलमश्नुते ॥ 4.1.36.५० ॥ <br>
श्रुतिमेव सदाभ्यस्येत्तपस्तप्तुं द्विजोत्तमः ॥ <br>
श्रुत्यभ्यासो हि विप्रस्य परमं तप उच्यते ॥ ५१ ॥ <br>
हित्वा श्रुतेरध्ययनं योन्यत्पठितुमिच्छति ॥ <br>
स दोग्ध्रीं धेनुमुत्सृज्य ग्रामक्रोडीं दुधुक्षति ॥ ५२ ॥<br>
उपनीय च वै शिष्यं वेदमध्यापयेद्द्विजः ॥ <br>
सकल्पं सरहस्यं च तमाचार्यं विदु्र्बुधाः ॥ ५३ ॥ <br>
योध्यापयेदेकदेशं श्रुतेरंगान्यथापि वा ॥ <br>
वृत्त्यर्थं स उपाध्यायो विद्वद्भिः परिगीयते ॥ ५४ ॥ <br>
यथाविधि निषेकादि यः कर्म कुरुते द्विजः ॥ <br>
संभावयेत्तथान्नेन गुरुः स इह कीर्त्यते ॥ ५९ ॥ <br>
अग्न्याधेयं पाकयज्ञानग्निष्टोमादिकान्मखान् ॥ <br>
यः करोति वृतो यस्य स तस्यर्त्त्विगिहोच्यते ॥ ५६ ॥ <br>
उपाध्यायाद्दशाचार्य आचार्यात्तु शतं पिता ॥ <br>
सहस्रं तु पितुर्माता गौरवेणातिरिच्यते ॥ ५७ ॥ <br>
विप्राणां ज्ञानतो ज्यैष्ठ्यं बाहुजानां तु वीर्यतः ॥ <br>
वैश्यानां धान्यधनतः पज्जातानां तु जन्मतः ॥ ५८ ॥ <br>
यथा दारुमयो हस्ती यथा कृत्तिमयो मृगः ॥ <br>
तथा विप्रोऽनधीयानस्त्रयोऽमी नामधारिणः ॥ ५९ ॥ <br>
स्वप्ने सिक्त्वा ब्रह्मचारी द्विजः शुक्रमकामतः ॥ <br>
स्नात्वार्कमर्चयित्वा त्रिः पुनर्मामित्यृचं जपेत् ॥ 4.1.36.६० ॥ <br>
स्वधर्मनिरतानां च वेदयज्ञक्रियावताम् ॥ <br>
ब्रह्मचारी चरेद्भैक्ष्यं वेश्मसुप्रयतोऽन्वहम् ॥ ६१ ॥<br>
अकृत्वा भैक्ष्यचरणमसमिध्य हुताशनम् ॥ <br>
अनातुरः सप्तरात्रमवकीर्णि व्रतं चरेत् ॥ ६२ ॥ <br>
यथेष्टचेष्टो नभवेद्गुरोर्नयनगोचरे ॥ <br>
न नामपरिगृह्णीयात्परोक्षेप्यविशेषणम् ॥ ६३ ॥ <br>
गुरुनिंदाभवेद्यत्र परिवादस्तु यत्र च ॥ <br>
श्रुती पिधाय वास्थेयं यातव्यं वा ततोन्यतः ॥ ६४ ॥ <br>
खरो गुरोः परीवादाच्छ्वा भवेद्गुरुनिंदकः ॥ <br>
मत्सरी क्षुद्रकीटःस्यात्परिभोक्ता भवेत्कृमिः ॥ ६५ ॥ <br>
नाभिवाद्या गुरोः पत्नी स्पृष्ट्वांघ्री युवती सती ॥ <br>
क्वापि विंशतिवर्षेण ज्ञातृणा गुणदोषयोः ॥ ६६ ॥ <br>
स्वभावश्चंचलः स्त्रीणां दोषः पुंसामतः स्मृतः ॥ <br>
प्रमदासु प्रमाद्यंति क्वचिन्नैव विपश्चितः ॥ ६७ ॥ <br>
विद्वांसमप्यविद्वांसं यतस्ताधर्षयंत्यलम् ॥ <br>
स्ववशं वापि कुर्वंति सूत्रबद्धशकुंतवत् ॥ ६८ ॥ <br>
न मात्रा न दुहित्रा वा न स्वस्रैकांतशीलता ॥ <br>
बलवंतीद्रियाण्यत्र मोहयंत्यपि कोविदान् ॥ ६९ ॥ <br>
प्रयत्नेन खनन्यद्वद्भूमेर्वार्यधिगच्छति ॥ <br>
शुश्रूषया गुरोस्तद्वद्विद्या शिष्योधिगच्छति॥4.1.36.७०॥ <br>
शयानमभ्युदयते ब्रध्नश्चेद्ब्रह्मचारिणम् ॥ <br>
प्रमादादथ निम्लोचेज्जपन्नपवसेद्दिनम् ॥ ७१ ॥ <br>
सुतस्य संभवे क्लेशं सहेते पितरौ च यत् ॥ <br>
शक्या वर्षशतेनापि नो कर्तुं तस्य निष्कृतिः ॥ ७२ ॥ <br>
अतस्तयोः प्रियं कुर्याद्गुरोरपि च सर्वदा ॥ <br>
त्रिषु तेषु सुतुष्टेषु तपः सर्वं समाप्यते ॥ ७३ ॥ <br>
तेषां त्रयाणां शुश्रूषा परमं तप उच्यते ॥ <br>
तानतिक्रम्य यः कुर्यात्तन्नसिद्ध्येत्कदाचन ॥ ७४ ॥<br>
त्रीनेवामून्समाराध्य त्रीँल्लोकान्स जयेत्सुधीः ॥ <br>
देववद्दिवि दीव्येत तेषां तोषं विवर्धयन् ॥ ७५ ॥ <br>
भूर्लोकं जननी भक्त्या भुवर्लोकं तथा पितुः ॥ <br>
गुरोः शुश्रूषणात्तद्वत्स्वर्लोकं च जयेत्कृती ॥ ७६ ॥ <br>
एतदेव नृणां प्रोक्तं पुरुषार्थचतुष्टयम् ॥ <br>
यदेतेषां हि संतोष उपधर्मोन्य उच्यते ॥ ७७ ॥ <br>
अधीत्य वेदान्वेदौ वा वेदं वापि क्रमाद्द्विजः ॥ <br>
अप्रस्खलद्ब्रह्मचर्यो गृहाश्रममथाश्रयेत् ॥ ७८ ॥ <br>
अविप्लुत ब्रह्मचर्यो विश्वेशानुग्रहाद्भवेत् ॥ <br>
अनुग्रहश्च वैश्वेशः काशीप्राप्तिकरः परः ॥ ७९ ॥ <br>
काशीप्राप्त्या भवेज्ज्ञानं ज्ञानान्निर्वाणमृच्छति ॥ <br>
निर्वाणार्थं प्रयत्नो हि सदाचारस्य धीमताम् ॥ 4.1.36.८० ॥ <br>
सदाचारो गृहे यद्वन्न तथास्त्याश्रमांतरे ॥ <br>
विद्याजातं पठित्वांते गृहस्थाश्रममाश्रयेत् ॥ ८१ ॥ <br>
गृहाश्रमात्परं नास्ति यदि पत्नीवशंवदा ॥ <br>
आनुकूल्यं हि दंपत्योस्त्रिवर्गोदय हेतवे ॥ ८२ ॥ <br>
आनुकूल्यं कलत्रं चेत्त्रिदिवेनापि किं ततः ॥ <br>
प्रातिकूल्यं कलत्रं चेन्नरकेणापि किं ततः ॥ ८३ ॥ <br>
गृहाश्रमः सुखार्थाय भार्यामूलं च तत्सुखम् ॥ <br>
सा च भार्या विनीताया त्रिवर्गो विनयो धुवम् ॥ ८४ ॥ <br>
जलौकयोपमीयंते प्रमदा मंदबुद्धिभिः ॥ <br>
मृगीदृशां जलौकानां विचारान्महदतंरम् ॥ ८५ ॥ <br>
जलौका केवलं रक्तमाददाना तपस्विनी ॥ <br>
प्रमदा सर्वदा दत्ते चित्तं वित्तं बलं सुखम् ॥ ८६ ॥ <br>
दक्षा प्रजावती साध्वी प्रियवाक्च वशंवदा ॥ <br>
गुणैरमीभिः संयुक्ता सा श्रीः स्त्रीरूपधारिणी ॥ ८७॥ <br>
गुरोरनुज्ञया स्नात्वा व्रतं वेदं समाप्य च ॥ <br>
उद्वहेत ततो भार्यां  सवर्णां साधुलक्षणाम् ॥ ८८ ॥ <br>
जने तु रसगोत्राया मातुर्याप्यसपिंडका ॥ <br>
दारकर्मणि योग्या सा द्विजानां धर्मवृद्धये ॥८९॥ <br>
स्त्रीसंबंधेप्यपस्मारि क्षयि श्वित्रि कुलं त्यजेत् ॥ <br>
अभिशस्तिसमायुक्तं तथा कन्याप्रसूं त्यजेत् ॥4.1.36.९०॥ <br>
रोगहीनां भ्रातृमतीं स्वस्मात्किंचिल्लघीयसीम् ॥ <br>
उद्वहेत द्विजो भार्यां सौम्यास्यां मृदुभाषिणीम् ॥९१॥ <br>
न पर्वतर्क्षवृक्षाह्वां न नदीसर्पनामिकाम् ॥ <br>
न पक्ष्यहिप्रेष्यनाम्नीं सौम्याख्यामुद्वहेत्सुधीः ॥९२॥ <br>
न चातिरिक्तहीनांगीं  नातिदीर्घां न वा कृशाम् ॥ <br>
नालोमिकां नातिलोमां नास्निग्धस्थूलमौलिजाम् ॥ ९३ ॥ <br>
मोहात्समुपयच्छेत कुलहीनां न कन्यकाम् ॥ <br>
हीनोपयमनाद्याति संतानमपि हीनताम् ॥९४॥ <br>
लक्षणानि परीक्ष्यादौ ततः कन्यां समुद्वहेत् ॥ <br>
सुलक्षणा सदाचारा पत्युरायुर्विवर्धयेत् ॥९५॥ <br>
ब्रह्मचारि समाचार इति ते समुदी रितः ॥ <br>
घटोद्भव प्रसंगेन स्त्रीलक्षणमथ ब्रुवे॥९६॥<br>
इति श्री स्कांदे महापुराण एकाशीति साहस्र्यां संहितायां चतुर्थे काशीखंडे पूर्वार्द्धे षट्त्रिंशत्तमोऽध्यायः ॥३६॥<br>
<br>
</span>
