<span style="font-size: 14pt; line-height: 200%">॥ अगस्त्य उवाच ॥ ॥ <br>
षडास्य माधवाख्यानं श्रुतं मे पापनाशनम् ॥ <br>
महिमापि श्रुतः श्रेयान्सम्यक्पंचनदस्य वै ॥ १ ॥ <br>
यदग्निबिंदुना पृच्छि माधवो दैत्यसूदनः ॥ <br>
तस्योत्तरं समाख्याहि यथाख्यातं  मधुद्विषा ॥ २ ॥ <br>
॥ स्कंद उवाच ॥ ॥ <br>
शृण्वगस्त्य महर्षे त्वं कथ्यमानं मयाधुना॥ <br>
माधवेन यथाचक्षि मुनये चाग्निबिंदवे ॥३॥ <br>
॥ बिंदुमाधव उवाच ॥ <br>
आदौ पादोदके तीर्थे विद्धि मामादिकेशवम् ॥ <br>
अग्निबिंदो महाप्राज्ञ भक्तानां मुक्तिदायकम् ॥ ४ ॥ <br>
अविमुक्तेऽमृते क्षेत्रे येर्चयंत्यादिकेशवम् ॥ <br>
तेऽमृतत्वं भजंत्येव सर्वदुःखविवर्जिताः ॥ ५ ॥ <br>
संगमेशं महालिंगं प्रतिष्ठाप्यादिकेशवः ॥ <br>
दर्शनादघहं नृणां भुक्तिं मुक्तिं दिशेत्सदा ॥ ६ ॥ <br>
याम्यां पादोदकाच्छ्वेतद्वीपतीर्थं महत्तरम् ॥ <br>
तत्राहं ज्ञानदो नृणां ज्ञानकेशवसंज्ञकः ॥ ७ ॥ <br>
श्वेतद्वीपे नरः स्नात्वा ज्ञानकेशवसन्निधौ ॥ <br>
न ज्ञानाद्भ्रश्यते क्वापि ज्ञानकेशवपूजनात् ॥ ८ ॥ <br>
तार्क्ष्यकेशवनामाहं तार्क्ष्यतीर्थे नरोत्तमैः ॥ <br>
पूजनीयः सदा भक्त्या तार्क्ष्य वत्ते प्रिया मम ॥ ९ ॥ <br>
तत्रैव नारदे तीर्थेस्म्यहं नारदकेशवः ॥ <br>
ब्रह्मविद्योपदेष्टा च तत्तीर्थाप्लुत वर्ष्मणाम् ॥4.2.61.१०॥ <br>
प्रह्लादतीर्थं तत्रैव नाम्ना प्रह्लादकेशवः ॥ <br>
भक्तैः समर्चनीयोहं महाभक्ति समृद्धये ॥ ११ ॥ <br>
तीर्थेंऽबरीषे तत्राहं नाम्नैवादित्यकेशवः ॥ <br>
पातकध्वांतनिचयं ध्वंसयामीक्षणादपि ॥ १२ ॥<br>
दत्तात्रेयेश्वराद्याम्यामहमादिगदाधरः ॥ <br>
हरामि तत्र भक्तानां संसारगदसंचयम् ॥ १३ ॥ <br>
तत्रैव भार्गवे तीर्थे भृगुकेशव नामतः ॥ <br>
काशीनिवासिनः पुंसो बिभर्मि च मनोरथैः ॥ १४ ॥ <br>
वामनाख्येमहातीर्थे मनःप्रार्थितदे शुभे ॥ <br>
पूज्योहं शुभमिच्छद्भिर्नाम्ना वामनकेशवः ॥ १५ ॥ <br>
नरनारायणे तीर्थे नरनारायणात्मकम् ॥ <br>
भक्ताः समर्च्य मां स्युर्वै नरनारायणात्मकाः ॥ १६ ॥ <br>
तीर्थे यज्ञवराहाख्ये यज्ञवाराहसंज्ञकः ॥ <br>
नरैः समर्चनीयोहं सर्वयज्ञफलेप्सुभिः ॥१७॥ <br>
विदारनरसिंहोहं काशीविघ्नविदारणः ॥ <br>
तन्नाम्नि तीर्थे संसेव्यस्तीर्थोपद्रवशांतये ॥ १८ ॥ <br>
गोपीगोविंदतीर्थे तु गोपीगोविंदसंज्ञकम् ॥ <br>
समर्च्य मां नरो भक्त्या मम मायां न संस्पृशेत्॥ १९ ॥ <br>
मुने लक्ष्मीनृसिंहोस्मि तीर्थे तन्नाम्नि पावने ॥ <br>
दिशामि भक्तियुक्तेभ्यः सदानैः श्रेयसीं श्रियम् ॥ 4.2.61.२० ॥ <br>
शेषमाधवनामाहं शेषतीर्थेऽघहारिणि ॥ <br>
विश्राणयाम्यशेषाश्च विशेषान्भक्तचिंतितान् ॥ २१ ॥ <br>
शंखमाधवतीर्थे च स्नात्वा मां शंखमाधवम् ॥ <br>
शंखोदकेन संस्नाप्य भवेच्छंखनिधेः पतिः ॥२२॥ <br>
हयग्रीवे महातीर्थे मां हयग्रीवकेशवम् ॥ <br>
प्रणम्य प्राप्नुयान्नूनं तद्विष्णोः परमंपदम् ॥ २३ ॥ <br>
भीष्मकेशवनामाहं वृद्धकालेशपश्चिमे ॥ <br>
उपसर्गान्हरे भीष्मान्सेवितो भक्तियुक्तितः ॥ २४ ॥ <br>
निर्वाणकेशवश्चाहं भक्तनिर्वाणसूचकः ॥ <br>
लोलार्कादुत्तरेभागे लोलत्वं चेतसो हरे ॥ २५ ॥ <br>
वंद्यस्त्रिलोकसुंदर्या याम्यां यो मां समर्चयेत् ॥ <br>
काश्यां ख्यातं त्रिभुवनकेशवं न स गर्भभाक् ॥ २६ ॥ <br>
ज्ञानवाप्याः पुरोभागे विद्धि मां ज्ञानमाधवम् ॥ <br>
तत्र मां भक्तितोभ्यर्च्य ज्ञानं प्राप्नोति शाश्वतम् ॥ २७ ॥ <br>
श्वेतमाधवसंज्ञोहं विशालाक्ष्याः समीपतः ॥ <br>
श्वेतद्वीपेश्वरं रूपं कुर्यां भक्त्या समर्चितः ॥ २८ ॥ <br>
उदग्दशाश्वमेधान्मां प्रयागाख्यं च माधवम् ॥ <br>
प्रयागतीर्थे सुस्नातो दृष्ट्वा पापैः प्रमुच्यते ॥ २९ ॥ <br>
प्रयागगमने पुंसां यत्फलं तपसि श्रुतम् ॥ <br>
तत्फलं स्याद्दशगुणमत्र स्नात्वा ममाग्रतः ॥ 4.2.61.३० ॥ <br>
गंगायमुनयोः संगे यत्पुण्यं स्नानकारिणाम् ॥ <br>
काश्यां मत्सन्निधावत्र तत्पुण्यं स्याद्दशोत्तरम् ॥ ३१ ॥ <br>
दानानि राहुग्रस्तेर्के ददतां यत्फलं भवेत् ॥ <br>
कुरुक्षेत्रे हि तत्काश्यामत्रैव स्याद्दशाधिकम् ॥ ३२ ॥ <br>
गंगोत्तरवहा यत्र यमुना पूर्ववाहिनी ॥<br>
तत्संभेदं नरः प्राप्य मुच्यते ब्रह्महत्यया ॥ ३३ ॥ <br>
वपनं तत्र कर्तव्यं  पिंडदानं च भावतः ॥ <br>
देयानि तत्र दानानि महाफलमभीप्सुना ॥ ३४ ॥ <br>
गुणाः प्रजापतिक्षेत्रे ये सर्वे समुदीरिताः ॥ <br>
अविमुक्ते महाक्षेत्रेऽसंख्याताश्च भवंति हि ॥ ३५ ॥ <br>
प्रयागेशं महालिंगं तत्र तिष्ठति कामदम् ॥ <br>
तत्सान्निध्याच्च तत्तीर्थं कामदं परिकीर्तितम् ॥ ३६ ॥<br>
काश्यां माघः प्रयागे यैर्न स्नातो मकरार्कगः ॥ <br>
अरुणोदयमासाद्य तेषां निःश्रेयसं कुतः ॥ ३७ ॥ <br>
काश्युद्भवे प्रयागे ये तपसि स्नांति संयताः ॥ <br>
दशाश्वमेधजनितं फलं तेषां भवेद्ध्रुवम् ॥३८॥ <br>
प्रयागमाधवं भक्त्या प्रयागेशं च कामदम् ॥ <br>
प्रयागे तपसि स्नात्वा येर्चयंत्यन्वहं सदा॥३९॥ <br>
धनधान्यसुतर्द्धीस्ते लब्ध्वा भोगान्मनोरमान् ॥ <br>
भुक्त्वेह परमानंदं परं मोक्षमवाप्नुयुः ॥ 4.2.61.४० ॥ <br>
माघे सर्वाणि तीर्थानि प्रयागमवियांति हि ॥ <br>
प्राच्युदीची प्रतीचीतो दक्षिणाधस्तथोर्ध्वतः ॥ ॥ ४१ ॥ <br>
काशीस्थितानि तीर्थानि मुने यांति न कुत्रचित् ॥ <br>
यदि यांति तदा यांति तीर्थत्रयमनुत्तमम् ॥ ४२ ॥ <br>
आयांत्यूर्जे पंचनदे प्रातःप्रातर्ममांतिकम् ॥ <br>
महाघौघप्रशमने महाश्रेयोविधायिनि ॥ ४३ ॥ <br>
प्राप्य माघमघारिं च प्रयागेश समीपतः ॥ <br>
प्रातःप्रयागे संस्नांति सर्वतीर्थानि मामनु ॥ ४४ ॥ <br>
समासाद्य च मध्याह्नमभियांति च नित्यशः ॥ <br>
संस्नातुं सर्वतीर्थानि मुक्तिदां मणिकर्णिकाम् ॥ ४५ ॥ <br>
काश्यां रहस्यं परममेतत्ते कथितं मुने ॥ <br>
यथा तीर्थत्रयीश्रेष्ठा स्वस्वकाले विशेषतः ॥ ४६ ॥ <br>
अन्यद्रहस्यं वक्ष्यामि न वाच्यं यत्रकुत्रचित् ॥ <br>
अभक्तेषु सदा गोप्यं न गोप्यं भक्तिमज्जने ॥ ४७ ॥ <br>
काश्यां सर्वाणि तीर्थानि एकैकादुत्तरोत्तरम् ॥ <br>
महैनांसि प्रहंत्येव प्रसह्य निज तेजसा ॥ ४८ ॥ <br>
एतदेव रहस्यं ते वाराणस्या उदीर्यते॥ <br>
उत्क्षिप्यैकांगुलिं तथ्यं श्रेष्ठैका मणिकर्णिका ॥४९॥ <br>
गर्जंति सर्वतीर्थानि स्वस्वधिष्ण्यगतान्यहो ॥ <br>
केवलं बलमासाद्य सुमहन्माणिकर्णिकम् ॥ 4.2.61.५० ॥ <br>
पापानि पापिनां हत्वा महांत्यपि बहून्यपि ॥ <br>
काशीतीर्थानि मध्याह्ने प्रायश्चित्तचिकीर्षया ॥ ५१ ॥ <br>
पर्वस्वपर्वस्वपि वा नित्यं नियमवं त्यहो ॥ <br>
निर्मलानि भवंत्येव विगाह्य मणिकर्णिकाम् ॥ ५२ ॥ <br>
विश्वेशो विश्वया सार्धं सदोपमणिकर्णिकम् ॥ <br>
मध्यंदिनं समासाद्य संस्नाति प्रतिवासरम् ॥ ५३ ॥ <br>
वैकुंठादप्यहं नित्यं मध्याह्ने मणिकर्णिकाम् ॥ <br>
विगाहे पद्मया सार्धं मुदा परमया मुने ॥ ५४ ॥ <br>
सकृन्ममाख्यां गृणतां निर्हरन्यदघान्यहम् ॥ <br>
हरिनामसमापन्नस्तद्बलान्माणिकर्णिकात् ॥ ५५ ॥ <br>
सत्यलोकात्प्रतिदिनं हं सयानः पितामहः ॥ <br>
माध्याह्निक विधानाय समायान्मणिकर्णिकाम् ॥५६॥ <br>
इंद्राद्या लोकपालाश्च मरीच्याद्या महर्षयः ॥ <br>
माध्याह्निकीं क्रियां कर्तुं समीयुर्मणिकर्णिकाम् ॥ ५७ ॥ <br>
शेषवासुकिमुख्याश्च नागा वै नागलोकतः ॥ <br>
समायांतीह मध्याह्ने संस्नातुं मणिकर्णिकाम् ॥ ५८ ॥<br>
चराचरेषु सर्वेषु यावंतश्च सचेतनाः ॥ <br>
तावंतः स्नांति मध्याह्ने मणिकर्णी जलेमले ॥ ५९ ॥ <br>
के माणिकर्णिकेयानां गुणानां सुगरीयसाम् ॥ <br>
शक्ता वर्णयितुं विप्राऽसंख्येयानां मदादिभिः ॥ 4.2.61.६० ॥ <br>
चीर्णान्युग्राण्यरण्येषु तैस्तपांसि तपोधनैः ॥ <br>
यैरियं हि समासादि मुक्तिभूर्मणिकर्णिका ॥ ६१ ॥ <br>
विश्राणितमहादानास्त एव नरपुंगवाः ॥ <br>
चरमे वयसि प्राप्ता यैरेषा मणिकर्णिका ॥ ६२ ॥ <br>
चीर्णसर्वव्रतास्ते तु यथोक्तविधिना ध्रुवम् ॥ <br>
यैः स्वतल्पीकृता माणिकर्णिकेयी स्थली मृदुः ॥६३॥ <br>
त एव धन्या मर्त्येस्मिन्सर्वक्रतुषु दीक्षिताः ॥ <br>
त्यक्त्वा पुण्यार्जितां लक्ष्मीमैक्षियैर्मणिकर्णिका ॥६४॥ <br>
कृता नानाविधा धर्मा इष्टापूर्तास्तु तैर्नृभिः॥ <br>
वार्धकं समनुप्राप्य प्रापि यैर्मणिकर्णिका ॥ ६५ ॥ <br>
रत्नानि सदुकूलानि कांचनं गजवाजिनः ॥ <br>
देयाः प्राज्ञेन यत्नेन सदोपमणिकर्णिकम् ॥ ६६ ॥ <br>
पुण्येनोपार्जितं द्रव्यमत्यल्पमपि यैर्नरैः ॥ <br>
दत्तं तदक्षयं नित्यं मुनेधिमणिकणिंकम् ॥ ६७ ॥ <br>
कुर्याद्यथोक्तमप्येकं प्राणायामं नरोत्तमः ॥ <br>
यस्तेन विहितो नूनं षडंगो योग उत्तमः ॥ ६८ ॥ <br>
जप्त्वैकामपि गायत्रीं संप्राप्य मणिकर्णिकाम् ॥ <br>
लभेदयुतगायत्रीजपनस्य फलं स्फुटम् ॥ ६९ ॥ <br>
एकामप्याहुतिं प्राज्ञो दत्त्वोपमणिकर्णिकम्॥ <br>
यावज्जीवाग्निहोत्रस्य लभेदविकलं फलम् ॥ 4.2.61.७० ॥ <br>
इति श्रुत्वा हरेर्वाक्यमग्निबिंदुर्महातपाः ॥ <br>
प्रणिपत्य महाभक्त्या पुनः पप्रच्छ माधवम्॥ ॥ ७१ ॥ <br>
॥ अग्निबिंदुरुवाच ॥ <br>
विष्णो कियत्परीमाणा पुण्यैषा मणिकर्णिका ॥ <br>
ब्रूहि मे पुंङरीकाक्ष नत्वत्तस्तत्त्ववित्परः ॥ ७२ ॥ <br>
॥ श्रीविष्णुरुवाच ॥ <br>
आगंगा केशवादा च हरिश्चंद्रस्य मंडपात् ॥ <br>
आमध्याद्देवसरितः स्वर्द्वारान्मणिकर्णिका ॥ ७३ ॥ <br>
स्थूलमेतत्परीमाणं सूक्ष्मं च प्रवदामि ते ॥ <br>
हरिश्चंद्रस्य तीर्थाग्रे हरिश्चंद्रविनायकः ॥ ७४ ॥ <br>
सीमाविनायकश्चात्र मणिकर्णी ह्रदोत्तरे ॥ <br>
सीमाविनायकं भक्त्या पूजयित्वा नरोत्तमः ॥७५ ॥ <br>
मोदकैः सोपचारैश्च प्राप्नुयान्मणिकर्णिकाम्॥ <br>
हरिश्चंद्रे महातीर्थे तर्पयेयुः पितामहान्॥७६॥ <br>
शतं समाःसु तृप्ताः स्युः प्रयच्छंति च वांच्छितम्॥ <br>
हरिश्चंद्रे महातीर्थे स्नात्वा श्रद्धान्वितो नरः ॥ ७७ ॥ <br>
हरिश्चंद्रेश्वरं नत्वा न सत्यात्परिहीयते ॥ <br>
ततः पर्वततीर्थं च पर्वतेश्वर संनिधौ ॥ ७८ ॥ <br>
अधिष्ठानं महामेरोर्महापातकनाशनम् ॥ <br>
तत्र स्नात्वार्चयित्वेशं किंचिद्दत्त्वा स्वशक्तितः ॥ ७९ ॥ <br>
अध्यास्य मेरुशिखरं दिव्यान्भोगान्समश्नुते ॥ <br>
कंबलाश्वतरं तीर्थं पर्वतेश्वर दक्षिणे ॥4.2.61.८०॥ <br>
कंबलाश्वतरेशं च तत्तीर्थात्पश्चिमे शुभम् ॥ <br>
तस्मिंस्तीर्थे कृतस्नानस्तल्लिंगं यः समर्चयेत् ॥ ८१ ॥ <br>
अपि तस्य कुले जाता गीतज्ञाः स्युः श्रियान्विताः ॥ <br>
चक्रपुष्करिणी तत्र योनिचक्र निवारिणी॥। ८२ ॥<br>
संसारचक्रे गहने यत्र स्नातो विशेन्नना ॥ <br>
चक्रपुष्करिणी तीर्थ ममाधिष्ठानमुत्तमम् ॥ ८३ ॥ <br>
समाः परार्धसंख्यातास्तत्र तप्तं महातपः ॥ <br>
तत्र प्रत्यक्षतां यातो मम विश्वेश्वरः परः ॥ ८४॥ <br>
तत्र लब्धं मयैश्वर्यमविनाशि महत्तरम् ॥ <br>
चक्रपुष्करिणी चैव ख्याताभून्मणिकर्णिका ॥ ८५ ॥ <br>
द्रवरूपं परित्यज्य ललनारूपधारिणी ॥ <br>
प्रत्यक्षरूपिणी तत्र मयैक्षि मणिकर्णिका ॥ ८६ ॥ <br>
तस्या रूपं प्रवक्ष्यामि भक्तानां शुभदं परम् ॥ <br>
यद्रूपध्यानतः पुंभिराषण्मासं त्रिसंध्यतः ॥ ८७ ॥ <br>
प्रत्यक्षरूपिणी देवी दृश्यते मणिकर्णिका ॥ <br>
चतुर्भुजा विशालाक्षी स्फुरद्भालविलोचना ॥ ८८ ॥ <br>
पश्चिमाभिमुखी नित्यं प्रबद्धकरसंपुटा ॥ <br>
इंदीवरवतीं मालां दधती दक्षिणे करे ॥ ८९ ॥ <br>
वरोद्यते करे सव्ये मातुलुंग फलं शुभम् ॥ <br>
कुमारीरूपिणी नित्यं नित्यं द्वादशवार्षिकी ॥ 4.2.61.९० ॥ <br>
शुद्धस्फटिककांतिश्च सुनील स्निग्धमूर्द्धजा ॥ <br>
जितप्रवालमाणिक्य रमणीय रदच्छदा ॥ ९१ ॥ <br>
प्रत्यग्रकेतकीपुष्पलसद्धम्मिल्ल मस्तका ॥ <br>
सर्वांग मुक्ताभरणा चंद्रकांत्यंशुकावृता ॥ ॥ ९२ ॥ <br>
पुंडरीकमयीं मालां सश्रीकां बिभ्रती हृदि ॥ <br>
ध्यातव्यानेन रूपेण मुमुक्षुभिरहर्निशम् ॥ ९३ ॥ <br>
निर्वाणलक्ष्मीभवनं श्रीमतीमणिकर्णिका ॥ <br>
मंत्रं तस्याश्च वक्ष्यामि भक्तकल्पद्रुमाभिधम्॥ <br>
यस्यावर्तनतः सिद्ध्येदपि सिद्ध्यष्टकं नृणाम् ॥ ९४ ॥ <br>
वाग्भवमायालक्ष्मीमदनप्रणवान्वदेत्पूर्वम् ॥ <br>
भांत्यं बिंदूपेतं मणिपदमथ कर्णिके सहृत्प्रणवपुटः ॥ ९५ ॥ <br>
मंत्रःसुरद्रुमसमः समस्तसुखसंततिप्रदो जप्यः ॥ <br>
तिथिभिः परिमितवर्णः  परमपदं दिशति निशितधियाम् ॥ ९६ ॥ <br>
तारस्तारतृतीयो बिंद्वंतोमणिपदं ततः कर्णिके ॥ <br>
प्रणवात्मिपदं केन म इति मनुसंख्यवर्णमनुः ॥ ९७ ॥<br>
अयं मंत्रोऽनिशं जप्यः पुंभिर्मुक्तिमभीप्सुभिः ॥ <br>
होमो दशांशकः कार्यः श्रद्धाबद्धादरैर्नृभिः ॥ ९८ ॥ <br>
परिप्लुतैः पुंडरीकैर्गव्येन हविषास्फुटैः ॥ <br>
सशर्करेण मेधावी सक्षौद्रेण सदाशुचिः ॥ ९९ ॥ <br>
त्रिलक्षमंत्र जप्येन मृतो देशांतरेष्वपि ॥ <br>
अवश्यं मुक्तिमाप्नोति मंत्रस्यास्य प्रभावतः ॥ 4.2.61.१०० ॥ <br>
सौवर्णीं प्रतिमा कार्या नवरत्नसमन्विता॥ <br>
पूर्वोक्तरूपसंपन्ना संपूज्या सा प्रयत्नतः ॥ १ ॥ <br>
संपूज्यावा सदा गेहे नरैर्मोक्षैककांक्षिभिः ॥ <br>
मणिकर्ण्यामथाक्षेप्या समभ्यर्च्य प्रयत्नतः ॥ २ ॥ <br>
संसारभीरुभिः पुंभिः श्रद्धाबद्धादरैरिह ॥ <br>
उपायः समनुष्ठेयो ह्यपि दूरनिवासिभिः ॥ ३ ॥ <br>
मणिकर्ण्यां कृतस्नानो मणिकर्णीश वीक्षणात् ॥ <br>
जननी जठरावासे वसतिं न लभेन्नरः ॥४॥ <br>
मणिकर्णीश्वरं लिंगंं पुरासंस्थापितं मया ॥ <br>
प्राग्द्वारेंतर्गृहस्यात्र समर्च्यो मोक्षकांक्षिभिः ॥५॥ <br>
ततः पाशुपतं तीर्थमवाच्यां मणिकर्णितः ॥ <br>
कृतोदकक्रियस्तत्र पश्येत्पशुपतीश्वरम् ॥ ६ ॥ <br>
यत्र पाशुपतो योग उपदिष्टः पिनाकिना ॥ <br>
ममापि विधिमुख्यानां सुराणां पशुपाशहृत् ॥ ॥ ७ ॥ <br>
अतः पशुपतिर्यत्र लिंगरूपधरः स्वयम्॥ <br>
पशुपाशविमोक्षाय नित्यं काश्यां प्रकाशते॥ ८ ॥ <br>
तत्र चैत्र चतुर्दश्यां शुक्लायां शुचिमानसैः ॥ <br>
कार्या यात्रा प्रयत्नेन रात्रौ जागरणं तथा ॥ ९ ॥ <br>
पूजयित्वा पशुपतिमुपोषणपरायणाः ॥ <br>
पशुपाशैर्न बध्यंते दर्शे विहितपारणाः ॥ 4.2.61.११० ॥ <br>
रुद्रावासस्ततस्तीर्थं तीर्थात्पाशुपतात्पुरः ॥ <br>
तत्र स्नात्वा नरैरर्च्यो रुद्रावासेश्वरो हरः ॥ ११ ॥ <br>
मणिकर्णीश्वराद्याम्यां  रुद्रावासेश्वरं नरः ॥ <br>
समाराध्य वसेल्लोके रुद्रावासे न संशयः ॥ १२ ॥ <br>
विश्वतीर्थं ततो याम्यां विश्वैस्तीर्थैरधिष्ठितम् ॥ <br>
तत्र स्नात्वा नरो भक्त्या विश्वनाथं विलोकयेत् ॥ १३ ॥ <br>
विश्वां गौरीं च तदनु पूजयित्वाति भक्तितः ॥ <br>
विश्वस्य पूज्यो भवति ततो विश्वमयो भवेत् ॥ १४ ॥ <br>
मुक्तितीर्थं च तदनु तत्रापि कृतमज्जनः ॥ <br>
मोक्षेश्वरं ततोभ्यर्च्य मोक्षमाप्नोत्यसंशयम् ॥ १५ ॥ <br>
अविमुक्तेश्वरात्पश्चान्मोक्षेशं वीक्ष्य मानवः ॥ <br>
न पुनर्मानवेलोके यातायातं करोत्यहो ॥ १६ ॥ <br>
अविमुक्तेश्वरं तीर्थं मुक्तितीर्थान्मनाक्परे ॥ <br>
तत्राप्लुत्याविमुक्तेशमर्चयित्वा विमुच्यते ॥ १७ ॥<br>
तत्परे तारकं तीर्थं यत्र विश्वेश्वरः स्वयम् ॥ <br>
आचष्टे तारकं ब्रह्ममृतकर्णेमृतात्मकम् ॥ १८ ॥ <br>
सुस्नातस्तारके तीर्थे तारकेश्वर दर्शनात् ॥ <br>
संसारसागरं तीर्त्वा तारयेत्स्वपितॄनपि ॥ १९ ॥ <br>
तत्राभ्याशे स्कंदतीर्थं तत्राप्लुत्य नरोत्तमः ॥ <br>
दृष्ट्वा षडाननं चैव जह्यात्षाट्कौशिकीं तनुम् ॥ 4.2.61.१२० ॥ <br>
तारकेश्वर पूर्वेण दृष्ट्वा देवं षडाननम् ॥ <br>
वसेत्षडानने लोके कौमारं वपुरुद्वहन् ॥ २१ ॥ <br>
ढुंढितीर्थं ततः पुण्यं नरस्तत्र कृतोदकः ॥ <br>
ढुंढिं गणपतिं स्तुत्वा न विघ्नैरभिभूयते ॥ २२ ॥ <br>
भवानीतीर्थमतुलं ढुंढितीर्थस्य दक्षिणे ॥ <br>
तत्र स्नात्वा विधानेन भवानीं परिपूज्य च ॥ २३॥ <br>
दुकूले रत्ननेपथ्यैर्नैवेद्यैर्बहुविस्तरैः ॥ <br>
पुष्पैर्धूपैः प्रदीपैश्च भवानी शो प्रपूज्य च ॥ ५४ ॥ <br>
समस्तमर्चितं तेन त्रैलोक्यं सचराचरम् ॥ <br>
भवानीशंकरौ काश्यामर्चितौ श्रद्धया तु यैः ॥ २५ ॥ <br>
चैत्राष्टम्यां महायात्रां भवान्याः कारयेत्सुधीः ॥ <br>
अष्टाधिकाः प्रकर्तव्याः शतकृत्वः प्रदक्षिणाः ॥ २६ ॥ <br>
प्रदक्ष्रिणीकृतातेन सप्तद्वीपवती मही ॥ <br>
सशैला ससमुद्रा च साश्रमा च सकानना ॥ २७ ॥ <br>
अष्टौ प्रदक्षिणा देयाः प्रत्यहं तुष्टितत्परैः ॥ <br>
नमनीयौ प्रयत्नेन भवानीशंकरौ सदा ॥ २८ ॥ <br>
भक्तानां कामदा नित्यं भवानी वाससां प्रदा ॥ <br>
अतो भवानी संपूज्या काश्यां तीर्थनिवासिभिः ॥ २९ ॥ <br>
योगक्षेमं सदा कुर्याद्भवानी काशिवासिनाम् ॥ <br>
तस्माद्भवानी संसेव्या सततं काशिवासिभिः ॥ 4.2.61.१३० ॥ <br>
भिक्षणीया सदा भिक्षा भिक्षुणा मोक्षकांक्षिणा ॥ <br>
यतो भिक्षाप्रदा काश्यां विश्वेशस्य कुटुंबिनी ॥ ३१ ॥ <br>
गृहमध्येत्र विश्वेशो भवानी तत्कुटुंबिनी ॥ <br>
सर्वेभ्यः काशिसंस्थेभ्यो मोक्षभिक्षां प्रयच्छति ॥ ३२ ॥ <br>
दुष्प्रापमपि यत्किंचित्काशीक्षेत्रनिवासिनाम् ॥ <br>
तत्सुप्राप्यं करोत्येव भवानी पूजिता नृभिः ॥ ३३ ॥ <br>
कुर्याज्जागरणं रात्रौ महाष्टम्यां व्रती नरः ॥ <br>
प्रातर्भवानीमभ्यर्च्य प्राप्नुयाद्वांछितं फलम् ॥ ३४ ॥ <br>
शुक्रेशात्पश्चिमाशायां भवानीं योऽभिवीक्षते ॥ <br>
सर्वे मनोरथास्तस्य सिद्ध्यंतीह न सं शयः ॥ ३५ ॥ <br>
काश्यां सदैव वस्तव्यं स्नातव्योत्तरवाहिनी ॥ <br>
भवानीशंकरौ सेव्यौ प्राप्तव्ये भुक्तिमुक्तिके ॥ ३६ ॥ <br>
मातर्भवानि तव पादरजोभवानि मातर्भवानि तवदासतरो भवानि ॥ <br>
मातर्भवानि नभवानि यथाभवेस्मिंस्त्वद्भाग्भवान्यनुदिनं न पुनर्भवानि ॥ ३७ ॥<br>
तिष्ठता गच्छता वापि स्वपता जाग्रतापि वा ॥ <br>
अयमत्र सदा जप्यः सुखाप्त्यै काशिवासिना ॥ ३८ ॥<br>
ईशानतीर्थं तत्रैव भवानीतीर्थसन्निधौ ॥ <br>
तत्र स्नातो य ईशानमर्चयेन्न स जन्मभाक् ॥ ३९ ॥<br>
ज्ञानतीर्थं च तत्रैव ज्ञानदं सवर्दा नृणाम् ॥ <br>
कृताभिषेकस्तत्तीर्थे दृष्ट्वा ज्ञानेश्वरं शिवम् ॥ 4.2.61.१४० ॥<br>
ज्ञानवापीसमीपस्थो ज्ञानेशो यैः समर्चितः ॥ <br>
ज्ञानभ्रंशो न तेषां स्यादपि पंचत्वमृच्छताम्॥ ४१ ॥<br>
शैलादितीर्थं तत्रैव परमर्द्धि प्रकाशकम् ॥ <br>
तत्र श्राद्धादिकं कृत्वा दत्त्वा दानं स्वशक्तितः ॥ ४२ ॥<br>
शैलादीश्वरमालोक्य ज्ञानवाप्या उदग्दिशि ॥ <br>
लभेद्गणत्वपदवीं नात्र कार्या विचारणा ॥ ४३ ॥<br>
नंदितीर्थादवाच्यां तु विष्णुतीर्थं परं मम ॥ <br>
तत्र पिंडान्विनिर्वाप्य पितॄणामनृणो भवेत् ॥ ४४ ॥<br>
विष्णुतीर्थे कृतस्नानो यो मां विष्णुं विलोकयेत् ॥ <br>
विश्वेशाद्दक्षिणेपार्श्वे विष्णुलोकं स गच्छति ॥ ४५ ॥<br>
यः प्रत्येकादशीं प्राप्य शयनीं बोधिनीं तथा ॥ <br>
कुर्याज्जागरणं रात्रौ मम मूर्तिसमीपतः ॥ ४६ ॥<br>
प्रातः समर्च्य मां भक्त्या भोजयित्वा द्विजानपि ॥ <br>
दत्त्वा गाः कांचनं भूमिं न भूयो भूमिभाग्भवेत् ॥४७॥<br>
कृत्वा तत्र व्रतोत्सर्गं वित्तशाठ्यविवर्जितः ॥ <br>
सम्यग्व्रतफलं धीमान्प्राप्नोत्येव ममाज्ञया ॥४८॥<br>
मम तीर्थादवाच्यां तु ती र्थं पैतामहं शुभम् ॥ <br>
तत्र श्राद्धविधानेन तर्पयित्वा पितामहान्॥४९॥<br>
पितामहेश्वरं लिंगं ब्रह्मनालोपरिस्थितम्॥ <br>
पूजयित्वा नरो भक्त्या ब्रह्मलोकमवाप्नुयात् ॥ ॥ 4.2.61.१५० ॥<br>
ब्रह्मस्रोतः समीपे तु कृतं कर्म शुभाशुभम् ॥ <br>
परामक्षयतामेति शुभमेव ततश्चरेत् ॥ ५१ ॥<br>
अत्यल्पमपि यत्कर्म कृतमत्र शुभाशुभम् ॥ <br>
प्रलयेपि न तस्यास्ति प्रलयो मुनिसत्तम ॥ ५२ ॥<br>
नाभितीर्थमिदं प्रोक्तं नाभिभूतं यतः क्षितेः ॥ <br>
अपि ब्रह्मांडगोलस्य नाभिरेषा शुभोदया ॥५३॥<br>
सा माणिकर्णिकेयीयं नाभिर्गांभीर्यभूमिका ॥ <br>
ब्रह्मांडगोलकं सर्वं यस्यामेति लयोदयम् ॥ ५४ ॥<br>
ब्रह्मनालं परं तीर्थं त्रिषु लोकेषु विश्रुतम् ॥ <br>
तत्संगमे नरः स्नात्वा कोटिजन्म मलं हरेत् ॥ ५५ ॥<br>
ब्रह्मनाले पतेद्येषामपि कीकसमात्रकम् ॥ <br>
ब्रह्मांडमंडपांतस्ते न विशंति कदाचन ॥ ५६ ॥<br>
ततो भागीरथेस्तीर्थं ब्रह्मनालाच्च दक्षिणे ॥ <br>
तत्र स्नात्वा नरः सम्यङ्मुच्यते ब्रह्महत्यया ॥ ५७ ॥<br>
भागीरथीश्वरं लिंगं स्वर्गद्वारस्य सन्निधौ ॥ <br>
दर्शनाद्ब्रह्महत्यायाः पुरश्चरणमुच्यते ॥ ५८ ॥<br>
अशुभां गतिमापन्ना यस्य पूर्वे पितामहाः ॥ <br>
तेन भागीरथी तीर्थे तर्पणीयाः प्रयत्नतः ॥ ५९ ॥<br>
तत्र भागीरथे तीर्थे श्राद्धं कृत्वा विधानतः ॥ <br>
ब्राह्मणान्भोजयित्वा तु ब्रह्मलोके नयेत्पितॄन् ॥ 4.2.61.१६० ॥<br>
तद्दक्षिणे महातीर्थं खुरकर्तरि संज्ञितम् ॥ <br>
गोलोकादागताभिश्च गोभिर्यत्खुरकोटिभिः ॥ ६१ ॥<br>
स्थपुटीकृतभूभागं ततस्तत्खुर कर्तरि ॥ <br>
तस्मिंस्तीर्थे कृतस्नानः कृतपिंडोदकक्रियः ॥ ६२ ॥<br>
खुरकर्तरीशं लिंगं दृष्ट्वा गोलोकमाप्नुयात् ॥ <br>
गोधनैर्न विमुच्येत तल्लिंगस्य समर्चनात् ॥६३॥<br>
दक्षिणे खुरकर्तर्या मार्कंडं तीर्थमुत्तमम्॥ <br>
कृतश्राद्धविधानश्च तस्मिंस्तीर्थेऽघहारिणि ॥ ६४ ॥<br>
मार्कंडेयेश्वरं लिंगं दृष्ट्वायुर्दीर्घमाप्नुयात् ॥ <br>
ब्रह्मतेजोभिवृद्धिं च कीर्तिं च परमां भुवि ॥ ६५ ॥<br>
वसिष्ठतीर्थं परमं महापातकनाशनम् ॥ <br>
तर्पयित्वा पितॄंस्तत्र वसिष्ठेशं विलोक्य च ॥ ६६ ॥<br>
नरो न लिप्यते पापैर्जन्मत्रयसमर्जितैः ॥ <br>
वसिष्ठलोके वसति ब्रह्मतेज समन्वितः ॥ ६७ ॥<br>
तत्रैवारुधंती तीर्थं स्त्रीणां सौभाग्यवधर्नम् ॥ <br>
पतिव्रताभिस्तत्तीर्थं गाहनीयं विशेषतः ॥ ६८ ॥<br>
पौंश्चल्यजनितो दोषस्तत्तीर्थपरिमज्जनात्॥ <br>
क्षणाद्विनाश मागच्छेदरुंधत्याः प्रभावतः ॥ ६९ ॥<br>
मार्कंडेयेश्वरात्प्राच्यां वसिष्ठेश्वर पूजनात् ॥ <br>
निष्पापो जायते मर्त्यो महत्पुण्यमवाप्नुयात् ॥ 4.2.61.१७० ॥<br>
मूर्ती वसिष्ठारुंधत्योस्तत्र पूज्ये प्रयत्नतः॥ <br>
न स्त्री वैधव्यमाप्नोति न पुमान्स्त्री वियोगिताम् ॥७१॥<br>
वसिष्ठतीर्थतो याम्यां नर्मदातीर्थमुत्तमम् ॥ <br>
विधाय श्राद्धं मेधावी नर्मदेशंविलोक्य च ॥ ७२ ॥<br>
तत्र दत्त्वा महादानं पद्मयानविमुच्यते ॥ <br>
ततस्त्रिसंध्यं वै तीर्थं त्रिसंध्येश्वर पूर्वतः ॥ ७३ ॥<br>
तत्र तीर्थे नरः स्नात्वा कृत्वा संध्यां विधानतः ॥ <br>
संध्याकाल विलोपोत्थपातकैर्नाभिभूयते ॥ ७४ ॥<br>
त्रिसंध्येश्वरमालोक्य कृतसंध्यस्त्त्रिकालतः ॥ <br>
त्रिवेदावर्तजं पुण्यं प्राप्नुयाच्छ्रद्धया द्विजः ॥ ७५ ॥<br>
ततोऽनुयोगिनीतीर्थं नरस्तत्र कृताप्लवः ॥ <br>
दृष्ट्वा तु योगिनीपीठं योगसिद्धिमवाप्नुयात् ॥ ७६ ॥<br>
अगस्ति तीर्थे तत्रास्ति महाघौघ विघातकृत् ॥ <br>
तत्र स्नात्वा प्रयत्नेन दृष्ट्वागस्तीचश्वरं विभुम् ॥ ७७ ॥<br>
अगस्तिकुंडे च ततः संतर्प्य च पितामहान् ॥ <br>
अगस्तिना समेतां च लोपामुद्रां प्रणम्य च ॥ ७८ ॥।<br>
सर्वपापविनिर्मुक्तः सर्वक्लेशविवर्जितः ॥ <br>
गच्छेत्स पूर्वजैः सार्धं शिवलोकं नरोत्तमः ॥७९॥<br>
दक्षिणेऽगस्त्यतीर्थाच्च तीर्थमस्त्यतिपावनम्॥<br>
गंगाकेशवसंज्ञं च सर्वपातकनाशनम् ॥ ॥4.2.61.१८०॥<br>
तत्र मे शुभदां मूर्तिं मुने तत्तीर्थसंज्ञिकाम् ॥ <br>
संपूज्य श्रद्धया धीमान्मम लोके महीयते ॥८१॥<br>
तत्र पिंडान्विनिर्वाप्य दत्त्वा दानं स्वशक्तितः ॥ <br>
शतसांवत्सरीं तृप्तिं पितॄणां स समर्पयेत् ॥ ८२ ॥<br>
मणिकर्णी परीमाणमेतत्ते कीर्तितं महत् ॥ <br>
सीमाविनायकाद्याम्यां  सर्वविघ्नविघातनात् ॥ ८३ ॥<br>
वैरोचनेश्वरात्प्राच्यामहं वैकुंठमाधवः ॥ <br>
तत्र मां भक्तितोभ्यर्च्य वैकुंठार्चामवाप्नुयात् ॥ ८४ ॥<br>
वीरमाधवसंज्ञोहं वीरेशात्पश्चिमे मुने ॥ <br>
तत्र व्रती समभ्यर्च्य न यामीं यातनां लभेत् ॥ ८५ ॥<br>
कालमाधवनामाहं कालभैरव सन्निधौ ॥ <br>
कलिः कालो न कलयेन्मद्भक्तमिति निश्चितम् ॥८६॥<br>
मार्गशीर्षस्य शुक्लायामेकादश्यामुपोषितः ॥ <br>
तत्र जागरणं कृत्वा यमं नालोकयेत्क्वचित् ॥ ८७ ॥<br>
निर्वाणनरसिंहोहं पुलस्तीश्वरदक्षिणे ॥ <br>
भक्तो निर्वाणमाप्नोति तन्मृर्तिनमनादपि ॥८८॥<br>
महाबलनृसिंहोहमोंकारात्पूर्वतो मुने ॥ <br>
दूतान्महाबलान्याम्यान्न पश्येत्तु तदर्चकः ॥६९॥<br>
प्रचंडनरसिंहोहं चंडभैरवपूर्वतः ।<br>
प्रचंडमप्यघं कृत्वा निष्पाप्मा स्यात्तदर्चनात् ॥ 4.2.61.१९० ॥<br>
अहं गिरिनृसिंहोस्मि तद्देहलिविनायकात् ॥ <br>
प्राच्यां प्रबलपापौ घगजानां प्रविदारणः ॥ ९१ ॥<br>
महाभयहरश्चाहं नरसिंहो महामुने ॥ <br>
पितामहेश्वरात्पश्चाद्भक्त साध्वससाध्वसः ॥ ९२ ॥<br>
अत्युग्रनरसिंहोहं कलशेश्वरपश्चिमे ॥ <br>
अत्युग्रमपि पापौघं हरामि श्रद्धयार्चितः ॥ ९३ ॥<br>
ज्वालामालीनृसिंहोऽहं ज्वालामुख्याः समीपतः ॥ <br>
संज्वालयामि पापौघ तृणानि परिपूजितः ॥ ॥ ९४ ॥<br>
कोलाहलनृसिंहोस्मि दैत्यदानवमर्दनः ॥ <br>
ममनामसमुच्चारादघकोलाहलो यतः ॥ ९५ ॥<br>
कंकालभैरवो यत्र काशीरक्षणदक्षधीः ॥ <br>
तत्र मां भक्तितोभ्यर्च्य नोपसर्गैर्निरुध्यते ॥ ९६ ॥<br>
विटंकनरसिंहोस्मि नीलकंठेश्वरादनु ॥ <br>
तत्र मां श्रद्धया पूज्य नरो भवति निर्भयः ॥९७॥<br>
अनंतवामनश्चाहमनंतेश्वरसन्निधौ ॥ <br>
अनंतान्यपि भक्तस्य कलुषाणि हरेऽर्चितः ॥ ९८॥<br>
दधिवामनसंज्ञोहं भक्तानां दधिभक्तदः ॥<br>
यन्नामस्मरणादेव न दरिद्रो नरो भवेत् ॥ ९९ ॥<br>
त्रिविक्रमोस्म्यहं काश्यामुदीच्यां च त्रिलोचनात् ॥ <br>
ददामि पूजितो लक्ष्मीं हरामि वृजिनान्यपि ॥4.2.61.२००॥<br>
बलिवामननामाहं बलिना परिपूजितः ॥ <br>
बलिभद्रेश्वरात्प्राच्यां भक्तानां बलवर्धनः ॥ ११ ॥<br>
दक्षिणे भवतीर्थाच्च ताम्रद्वीपादिहागतः ॥ <br>
नाम्ना ताम्रवराहोस्मि भक्तानां चिंतितार्थदः ॥ २ ॥<br>
मुने धरणिवाराहः प्रयागेश्वरसन्निधौ ॥ <br>
स्नात्वा वाराहतीर्थेत्र दृष्ट्वा मां किटि रूपिणम् ॥३॥<br>
संपूज्य बहुभावेन न विशेद्योनिसंकटम् ॥ <br>
तत्राल्पमपि दत्त्वान्नं धरादानफलं लभेत्॥ ॥ ४ ॥<br>
महाकलुषगंभीर सागरे निपतञ्जनः ॥ <br>
मम भक्त्युडुपं प्राप्य प्रलयेपि न मज्जति ॥ ५ ॥<br>
अहं कोकावराहोस्मि किटीश्वरसमीपतः ॥ <br>
तत्र मां पूजयन्मर्त्यो लभते चिंतितफलम् ॥ ६ ॥<br>
नारायणाः शतं पंच शतं च जलशायिनः ॥ <br>
त्रिंशत्कमठरूपाणि मत्स्यरूपाणि विंशतिः ॥ ७ ॥<br>
गोपालाश्च शतं साष्टं बुद्धाः संति सहस्रशः ॥ <br>
त्रिंशतरामाश्च रामा एकोत्तरंशतम् ॥ ८ ॥<br>
विष्णुरूपोस्म्यहं चैको मुक्तिमंडपमध्यतः ॥ <br>
मुनेकृतप्रसादेन विश्वेशेन श्रितः स्वयम् ॥ ९ ॥<br>
नारायणस्वरूपेण गणाश्चक्रगदोद्यताः ॥ <br>
कुर्वंति रक्षां क्षेत्रस्य परितो नियुतानि षट् ॥ 4.2.61.२१० ॥<br>
सोग्निबिंदुरिति श्रुत्वा संप्रहृष्टतनूरुहः ॥ <br>
पुनः पप्रच्छ मेधावी मूर्तिभेदान्वद प्रभो ॥ ११ ॥<br>
हिताय निजभक्तानां मम संदेहशांतये ॥ <br>
कति ते मूर्तयोनंत कथं ज्ञेयास्तथा वद ॥ १२ ॥<br>
इत्याकर्ण्य वचस्तस्याग्निबिंदोस्तपसां निधेः ॥ <br>
उवाच भगवान्विष्णुर्मूर्तिभेदाननुक्रमात ॥ १३ ॥<br>
याञ्श्रुत्वापि हि नो मर्त्यो यमगोचरतां व्रजेत् ॥ <br>
केशवादींश्चतुर्विंशद्भेदानाह प्रजापतिः ॥ १४ ॥<br>
॥ श्रीविष्णुरुवाच ॥ ॥<br>
अग्निबिंदो महाप्राज्ञ शृणु ते कथयाम्यहम् ॥ <br>
आद्यदक्षिणहस्ताच्च विद्धि सृष्टिक्रमान्मुने ॥ १५ ॥<br>
शंखचक्रगदापद्मैर्मूर्तिं जानीहि कैशवीम् ॥ <br>
पूजिता या नृणां कुर्याच्चिंतितार्थमसंशयम्॥ ॥ १६ ॥<br>
मधुहा परिचेतव्यः शंखपद्मगदासिभिः ॥ <br>
वैरिणो नाशमायांति तन्मूर्तिपरिसेवनात् ॥ १७ ॥<br>
संकर्षणः समर्च्योत्र शंखाब्जारिगदायुधः ॥ <br>
तन्मूर्तिपूजनाज्जातु जंतुर्न स्यात्पुनर्भवी ॥ १८ ॥<br>
शंखकौमोदकीचक्रपद्मैर्दामोदरोर्च्यते ॥ <br>
ददाति वित्तं पुत्रांश्च गोधनं धान्यमेव हि ॥ १९ ॥<br>
वामनः शंखचक्राब्जगदाभिरुपलक्षितः ॥ <br>
लक्ष्मीवंतं जनं कुर्याद्गृहेपि परिधारितः ॥ 4.2.61.२२० ॥<br>
पांचजन्यं गदांपद्मं चित्रमूर्ति सुदर्शनम् ॥ <br>
प्रद्युम्नः पूज्यते मर्त्यैर्बहुद्युम्नं प्रयच्छति ॥ २१ ॥<br>
ऊर्ध्ववामकरात्सृष्ट्या विष्ण्वाद्यं षट्कमुच्यते ॥ <br>
यस्य स्मरणमात्रेण विलीयंतेघराशयः ॥ २२ ॥<br>
शंखारिभ्यां गदाब्जाभ्यां पूज्यो विष्णुः श्रिये नरैः ॥ <br>
शंखपद्मगदाचक्रैर्माधवः परमर्द्धिदः ॥ २३ ॥<br>
ध्येयोऽनिरुद्धः संसिद्ध्यै शंखाब्जारिगदोद्यतः ॥ <br>
शंखेन गदया चक्रांबुजाभ्यां पुरुषोत्तमः ॥ ॥ २४ ॥<br>
अधोक्षजो जनिहरः शंखार्यब्जगदो मुने ॥ <br>
शंखकौमोदकीपद्मचक्रैर्ध्येयो जनार्दनः ॥ २५ ॥<br>
अधोवामकरात्सृष्ट्या षडगोंविदादि मूर्तयः ॥ <br>
शंखं चक्रं गदां पद्मं गोविंदो बिभृयात्सदा ॥ २६ ॥<br>
शंखपद्मगदाचक्रैरर्च्यो लक्ष्म्यै त्रिविक्रमः ॥ <br>
शंखाब्जचक्रं बिभ्राणो गदावाञ्श्रीधरः श्रिये ॥ २७ ॥<br>
हृषीकेशश्च शंखेन गदाचक्रांबुजैर्मतः ॥ <br>
नृसिंहः शंखचक्राभ्यां पद्मेन गदयोह्यते ॥२८॥<br>
अच्युत शंखभृन्नित्यं गदापद्मरथांगवान् ॥ <br>
दक्षिणाधः करादूह्या वासुदेवादयश्च षट् ॥२९॥<br>
वासुदेवश्च शंखारि गदाजलजभृत्सदा॥ <br>
शंखांबुज गदाचक्री ध्येयो नारायणो नृभिः ॥4.2.61.२३०॥</span>
