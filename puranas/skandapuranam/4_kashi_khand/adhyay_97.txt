<span style="font-size: 14pt; line-height: 200%">॥ अगस्त्य उवाच ॥ ॥ <br>
एतद्भविष्यं श्रुत्वाहं व्यासस्य शिवनंदन ॥ <br>
आश्चर्यभाजनं जातस्तीर्थानि कथयाधुना ॥ १ ॥ <br>
आनंदकानने यानि यत्र संति षडानन ॥ <br>
तानि लिंगस्वरूपाणि समाचक्ष्व ममाग्रतः ॥ २ ॥ <br>
॥ स्कंद उवाच ॥ ॥ <br>
अयमेव हि वै प्रश्नो देव्यै देवेन भोस्तदा ॥ <br>
यादृशः कथितो वच्मि तादृशं शृणु कुंभज ॥ ३ ॥ <br>
॥ देव्युवाच ॥ ॥ <br>
यानि यानि हि तीर्थानि यत्रयत्र महेश्वर ॥ <br>
तानि तानीह मे काश्यां तत्रतत्र वद प्रभो ॥ ४ ॥ <br>
॥ देवदेव उवाच ॥ ॥ <br>
शृणु देवि विशालाक्षि तीर्थं लिंगमुदाहृतम् ॥ <br>
जलाशयेपि तीर्थाख्या जाता मूर्ति परिग्रहात् ॥ ॥ ५ ॥ <br>
मूर्तयो ब्रह्मविष्ण्वर्कशिवविघ्नेश्वरादिकाः ॥ <br>
लिंगं शैवमिति ख्यातं यत्रैतत्तीर्थमेव तत् ॥६॥ <br>
वाराणस्यां महादेवः प्रथमं तीर्थमुच्यते ॥ <br>
तदुत्तरे महाकूपः सारस्वतपदप्रदः ॥ ७ ॥ <br>
क्षेत्रपूर्वोत्तरेभागे तद्दृष्टं पशुपाशहृत् ॥ <br>
तत्पश्चाद्विग्रहवती पूज्या वाराणसी नरैः ॥ ८ ॥ <br>
सा पूजिता प्रयत्नेन सुखवस्तिप्रदा सदा ॥ <br>
महादेवस्य पूर्वेण गोप्रेक्षं लिंगमुत्तमम् ॥ ९ ॥ <br>
तद्दर्शनाद्भवेत्सम्यग्गोदानजनितं फलम् ॥ <br>
गोलोकात्प्रेषिता गावः पूर्वं यच्छंभुना स्वयम् ॥ 4.2.97.१० ॥ <br>
वाराणसीं समायाता गोप्रेक्षं तत्ततः स्नृतम् ॥ <br>
गोप्रेक्षाद्दक्षिणेभागे दधीचीश्वरसंज्ञितम् ॥१ १॥ <br>
तद्दर्शनाद्भवेत्पुंसां फलं यज्ञसमुद्भवम् ॥ <br>
अत्रीश्वरं तु तत्प्राच्यां मधुकैटभपूजितम् ॥ १२ ॥ <br>
लिंगं दृष्ट्वा प्रयत्नेन वैष्णवं पदमृच्छति ॥ <br>
गोप्रेक्षात्पूर्वदिग्भागे लिंगं वै विज्वरं स्मृतम् ॥१३॥ <br>
तस्य संपूजनान्मर्त्यो विज्वरो जायते क्षणात् ॥ <br>
प्राच्यां वेदेश्वरस्तस्य चतुर्वेदफलप्रदः ॥ १४ ॥ <br>
वेदेश्वरादुदीच्यां तु क्षेत्रज्ञश्चादिकेशवः ॥ <br>
दृष्टं त्रिभुवनं सर्वं तस्य संदर्शनाद्ध्रुवम् ॥ १५ ॥<br>
संगमेश्वरमालोक्य तत्प्राच्याम जायतेनघः ॥ <br>
चतुर्मुखेन विधिना तत्पूर्वेण चतुर्मुखम् ॥ १६ ॥ <br>
प्रयागसंज्ञकम लिंगमर्चितम ब्रह्मलोकदम् ॥ <br>
तत्र शांतिकरी गौरी पूजिता शांतिकृद्भवेत् ॥ १७ ॥ <br>
वरणायास्तटे पूर्वे पूज्यं कुंतीश्वरं नृभिः ॥ <br>
तत्पूजनात्प्रजायंते पुत्रा निजकुलोज्ज्वलाः ॥ १८॥ <br>
कुंतीश्वरादुत्तरतस्तीर्थं वै कापिलो ह्रदः ॥ <br>
तत्र वै स्नानमात्रेण वृषभध्वजपूजनात् ॥ १९ । <br>
राजसूयस्य यज्ञस्य फलं त्वविकलं भवेत् ॥ <br>
रोरवादिषु ये केचित्पितरः कोटिसंमिताः ॥4.2.97.२०॥ <br>
तत्र श्राद्धे कृते पुत्रैः पितृलोकं प्रयांति ते ॥ <br>
आनुसूयेश्वरं लिंगं गोप्रेक्षादुत्तरे मुने॥ २१ ॥ <br>
तद्दर्शनाद्भवेत्स्त्रीणां पातिव्रत्य फलं स्फुटम् ॥ <br>
तल्लिंगपूर्वदिग्भागे पूज्यः सिद्धिविनायकः ॥२२॥ <br>
यां सिद्धिं यः समीहेत स तामाप्नोति तन्नतेः ॥ <br>
हिरण्यकशिपोर्लिंगं गणेशात्पश्चिमे ततः ॥२३॥ <br>
हिरण्यकूपस्तत्रास्ति हिरण्याश्वसमृद्धिकृत् ॥ २४ ॥ <br>
मुंडासुरेश्वरं लिंगं तत्प्रतीच्यां च सिद्धिदम्॥ <br>
अभीष्टदं तु नैर्ऋत्यां गोप्रेक्षाद्वृषभेश्वरम् ॥ २५ ॥ <br>
मुने स्कंदेश्वरं लिंगं महादेवस्य पश्चिमे ॥ <br>
तल्लिंगपूजनान्नृणां भवेन्मम सलोकता ॥ २६ ॥ <br>
तत्पार्श्वतो हि शाखेशो विशाखेशश्च तत्र वै ॥ <br>
नैगमेयेश्वरस्तत्र येन्ये नंद्यादयो गणाः ॥ २७ ॥ <br>
तेषामपि हि लिंगानि तत्र संति सहस्रशः ॥ <br>
तद्दर्शनाद्भवेत्पुंसां तत्तद्गणसलोकता ॥ २८॥ <br>
नंदीश्वरात्प्रतीच्यां च शिलादेशः कुधीहरः ॥ <br>
महाबलप्रदस्तत्र हिरण्याक्षेश्वरः शुभः ॥ २९ ॥ <br>
तद्दक्षिणेट्टहासाख्यं लिंगं सर्वसुखप्रदम् ॥ <br>
प्रसन्नवदनेशाख्यं लिंगं तस्योत्तरे शुभम् ॥4.2.97.३० ॥ <br>
प्रसन्नवदनस्तिष्ठेद्भक्तस्तद्दर्शनाच्छुभात् ॥ <br>
तदुत्तरे प्रसन्नोदं कुंडं नैर्मल्यदं नृणाम् ॥ ३१ ॥ <br>
प्रतीच्यामट्टहासस्य मित्रावरुणनामनी ॥ <br>
लिंगे तल्लोकदे पूज्ये महापातकहारिणी ॥ ३२ ॥ <br>
नैर्ऋत्यां चाट्टहासस्य वृद्धवासिष्ठसंज्ञकम् ॥ <br>
लिंगं तत्पूजनात्पुंसां ज्ञानमुत्पद्यते महत् ॥ ३३ ॥ <br>
वसिष्ठेश समीपस्थः कृष्णेशो विष्णुलोकदः ॥ <br>
तद्याम्यां याज्ञवल्क्येशो ब्रह्मतेजोविवधर्नः ॥ ३४ ॥ <br>
प्रह्लादेश्वरमभ्यर्च्य तत्पश्चाद्भक्तिवर्धनम् ॥ <br>
स्वयंलीनः शिवो यत्र भक्तानुग्रहकाम्यया ॥ ३५ ॥ <br>
अतः स्वलीनं तत्पूर्वे लिंगं पूज्यं प्रयत्नतः ॥<br>
सदैव ज्ञाननिष्ठानां परमानंदमिच्छताम् ॥ <br>
या गतिर्विहिता तेषां स्वलीने सा तनुत्यजाम् ॥ ३६ ॥ <br>
वैरोचनेश्वरं लिंगं स्वलीनात्पुरतः स्थितम्॥ <br>
तदुत्तरे बलीशं च महाबलविवर्धनम् ॥ ३७ ॥ <br>
तत्रैव लिंगं बाणेशं पूजितं सर्वकामदम् ॥ <br>
चंद्रेश्वरस्य पूर्वेण लिंगं विद्येश्वराभिधम् ॥ ३८ ॥<br>
सर्वाविद्याः प्रसन्नाः स्युस्तस्य लिंगस्य सेवनात् ॥ <br>
तद्दक्षिणे तु वीरेशो महासिद्धि विधायकः ॥३९॥ <br>
तत्रैव विकटा देवी सर्वदुःखौघमोचनी ॥ <br>
पंचमुद्रं महापीठं तज्ज्ञेयं सर्वसिद्धिदम् ॥ 4.2.97.४० ॥ <br>
तत्र जप्ता महामंत्राः क्षिप्रं सिध्यंति नान्यथा ॥ <br>
तत्पीठे वायुकोणे तु संपूज्यः सगरेश्वरः ॥४१ ॥ <br>
तदर्चनादश्वमेधफलं त्वविकलं भवेत् ॥ <br>
तदीशाने च वालीशस्तिर्यग्योनि निवारकः ॥ ४२ ॥ <br>
महापापौघविध्वंसी सुग्रीवेशस्तदुत्तरे ॥ <br>
हनूमदीश्वरस्तत्र ब्रह्मचर्यफलप्रदः ॥ ४३ ॥ <br>
महाबुद्धिप्रदस्तत्र पूज्यो जांबवतीश्वरः ॥ <br>
आश्विने येश्वरौ पूज्यौ गंगायाः पश्चिमे तटे ॥ ४४ ॥ <br>
तदुत्तरे भद्रह्रदो गवां क्षीरेण पूरितः ॥ <br>
कपिलानां सहस्रेण सम्यग्दत्तेन यत्फलम् ॥ ४५ ॥ <br>
तत्फलं लभते मर्त्यः स्नातो भद्रह्रदे ध्रुवम् ॥ <br>
पूर्वाभाद्रपदा युक्ता पौर्णमासी यदा भवेत् ॥ ४६ ॥ <br>
तदा पुण्यतमः कालो वाजिमेधफलप्रदः ॥ <br>
ह्रद पश्चिम तीरे तु भद्रेश्वर विलोकनात् ॥ ४७ ॥ <br>
गोलोकं प्राप्नुयात्तस्मात्पुण्यान्नैवात्र संशयः ॥ <br>
भद्रेश्वराद्यातुधान्यामुपशांत शिवो मुने ॥ ४८ ॥ <br>
तस्य लिंगस्य संस्पर्शात्परा शांतिं समृच्छति ॥ <br>
उपशांत शिवं लिंगं दृष्ट्वा जन्मशतार्जितम् ॥४९॥ <br>
त्यजेदश्रेयसो राशिं श्रेयोराशिं च विंदति ॥ <br>
तदुत्तरे च चक्रेशो योनिचक्र निवारकः ॥ 4.2.97.५० ॥ <br>
तदुत्तरे चक्रह्रदो महापुण्यविवर्धनः ॥ <br>
स्नात्वा चक्रह्रदे मर्त्यश्चक्रेशं परिपूज्य च ॥ ५१ ॥ <br>
शिवलोकमवाप्नोति भावितेनांतरात्मना ॥ <br>
तन्नैर्ऋते च शूलेशो द्रष्टव्यश्च प्रयत्नतः ॥ ५२ ॥ <br>
शूलं तत्र पुरा न्यस्तं स्नानार्थं वरवर्णिनि ॥ <br>
ह्रदस्तत्र समुत्पन्नः शूलेशस्याग्रतो महान् ॥ ५३ ॥ <br>
स्नानं कृत्वा ह्रदे तत्र दृष्ट्वा शूलेश्वरं विभुम् ॥ <br>
रुद्रलोकं नरा यांति त्यक्त्वा संसारगह्वरम् ॥५४॥ <br>
तत्पूर्वतो नारदेन तपस्तप्तं महत्तरम्॥ <br>
लिंगं च स्थापितं श्रेष्ठं कुंडं चापि शुभं कृतम् ॥ ५५ ॥ <br>
तत्र कुंडे नरः स्नात्वा दृष्ट्वा वै नारदेश्वरम् ॥ <br>
संसाराब्धिमहाघोरं संतरेन्नात्र संजयः ॥ ५६ ॥ <br>
नारदेश्वर पूर्वेण दृष्ट्वाऽवभ्रातकेश्वरम् ॥ <br>
निर्मलां गतिमाप्नोति पापौघं च विमुंचति ॥ ५७ ॥ <br>
तदग्रे ताम्रकुंडं च तत्र स्नातो न गर्भभाक् ॥ <br>
विघ्नहर्ता गणाध्यक्षस्तद्वायव्ये सुविघ्नहृत् ॥ ५८ ॥ <br>
तत्र विघ्नहरं कुंडं तत्र स्नातो न विघ्नभाक् ॥ <br>
अनारकेश्वरं लिंगं तदुदग्दिशि चोत्तमम् ॥ ५९ ॥ <br>
कुंडं चानारकाख्यं वै तत्र स्नातो न नारकी ॥ <br>
वरणायास्तटे रम्ये वरणेशस्तदुत्तरे ॥ 4.2.97.६० ॥ <br>
तत्र पाशुपतः सिद्धस्त्वक्षपादो महामुने ॥ <br>
अनेनैव शरीरेण शाश्वतीं सिद्धिमागतः ॥ ६१ ॥ <br>
तत्पश्चिमे च शैलेशः परनिर्वाणकामदः ॥ <br>
कोटीश्वरं तु तद्याम्यां लिंगं शाश्वतसिद्धिदम् ॥ ६२ ॥ <br>
कोटितीर्थे ह्रदे स्नात्वा कोटीशं परिपूज्य च ॥ <br>
गवां कोटिप्रदानस्य फलमाप्नोति मानवः ॥ ६३ ॥ <br>
महाश्मशानस्तंभोस्ति कोटीशाद्वह्निदिक्स्थितः ॥ <br>
तस्मिन्स्तंभे महारुद्रस्तिष्ठते चोमया सह ॥ ६४ ॥<br>
तं स्तंभं समलंकृत्य नरस्तत्पदमाप्नुयात् ॥ <br>
तत्रैव तीर्थं परमं कपालेश समीपतः ॥६५॥ <br>
कपालमोचनं नाम तत्र स्नातोऽश्वमेधभाक् ॥ <br>
ऋणमोचनतीर्थं तु तदुदग्दिशि शोभनम् ॥ ६६ ॥ <br>
तत्र तीर्थे नरः स्नात्वा मुक्तो भवति चर्णतः ॥ <br>
तत्रैवांगारकं तीर्थं कुंडं चांगारनिर्मलम् ॥ ६७ ॥ <br>
स्नात्वांगारक तीर्थे तु भवेद्भूयो न गर्भभाक् ॥ <br>
अंगारवारयुक्तायां चतुर्थ्यां स्नाति यो नरः ॥ <br>
व्याधिभिर्नाभि भूयेत न च दुःखी कदाचन ॥ ६८ ॥ <br>
विश्वकर्मेश्वरं लिंगं ज्ञानदं च तदुत्तरे ॥ <br>
महामुंडेश्वरं लिंगं तस्य दक्षिणतः शुभम्॥ ६९ ॥ <br>
कूपः शुभोद नामापि स्नातव्यं तत्र निश्चितम् ॥ <br>
तत्र मुंडमयी माला मया क्षिप्तातिशोभना ॥ 4.2.97.७० ॥ <br>
महामुंडा ततो देवी समुत्पन्नाघहारिणी ॥ <br>
खट्वांगं च धृतं तत्र खट्वांगेशस्ततोभवत् ॥ ७१ ॥ <br>
निष्पापो जायते मर्त्यः खट्वांगेश विलोकनात् ॥ <br>
भुवनेशस्ततो याम्यां कुंडं च भुवनेश्वरम् ॥ ७२ ॥ <br>
तत्र कुंडे नरः स्नातो भुवने शोभवेन्नरः ॥ <br>
तद्याम्यां विमलेशश्च कुंडं च विमलोदकम् ॥ ७३ ॥ <br>
तत्र स्नात्वा विलोक्येशं विमलो जायते नरः ॥ <br>
तत्र पाशुपतः सिद्धस्त्र्यंबको नाम नामतः ॥ ७४ ॥ <br>
अनेनैव शरीरेण रुद्रलोकमवाप्तवान् ॥ <br>
भृगोरायतनं तस्य पश्चिमेऽतीव पुण्यदम् ॥ ७२ ॥ <br>
विधिपूर्वं तदभ्यर्च्य प्राप्नुयाच्छिवमंदिरम् ॥ <br>
शुभेश्वरश्च तद्याम्यां महाशुभफलप्रदः ॥ ७६ ॥ <br>
तत्र सिद्धः पाशुपतः कपिलर्षिर्महातपाः ॥ <br>
तत्रास्ति हि गुहा रम्या कपिलेश्वर संनिधौ ॥ ७७ ॥ <br>
तां गुहां प्रविशेद्यो वै न स गर्भे विशेत्क्वचित् ॥ <br>
तत्र यज्ञोदकूपोस्ति वाजिमेधफलप्रदः ॥ ७८ ॥ <br>
ओंकार एष एवासावादिवर्णमयात्मकः ॥ <br>
मत्स्योदर्युत्तरे कूले नादेशस्त्वहमेव च ॥ ७९ ॥ <br>
नादेशः परमं ब्रह्म नादेशः परमा गतिः ॥ <br>
नादेशः परमं स्थानं दुःखसंसारमोचनम् ॥ 4.2.97.८० ॥ <br>
कदाचित्तस्य देवस्य दर्शने याति जाह्नवी ॥ <br>
मत्स्योदरी सा कथिता स्नानं पुण्यैरवाप्यते ॥ ८१ ॥ <br>
मत्स्योदरी यदा गंगा पश्चिमे कपिलेश्वरम् ॥ <br>
समायाति महादेवि तदा योगः सुदुर्लभः ॥ ८२ ॥ <br>
उद्दालकेश्वरं लिंगमुदीच्यां कपिलेश्वरात् ॥ <br>
तद्दर्शनेन संसिद्धिः परा सर्वैरवाप्यते ॥ ८३ ॥ <br>
तदुत्तरे बाष्कुलीशं लिंगं सर्वार्थसिद्धिदम् ॥ <br>
बाष्कुलीशाद्दक्षिणतो लिंगं वै कौस्तुभेश्वरम् ॥ ८४ ॥ <br>
तस्यार्चनेन रत्नौघैर्न वियुज्येत कर्हिचित् ॥ <br>
शंकुकर्णेश्वरं लिंगं कौस्तुभेश्वरदक्षिणे ॥ ॥ ८५ ॥ <br>
संसेव्य परमं ज्ञानं लभेदद्यापि साधकः ॥ <br>
अघोरेशो गुहाद्वारि कूपस्तस्योत्तरे शुभः ॥ ८६ ॥ <br>
अघोरोद इति ख्यातो वाजिमेधफलप्रदः ॥ <br>
गर्गेशो दमनेशश्च तत्र लिंगद्वयं शुभम् ॥ ८७ ॥<br>
अनेनैवेह देहेन यत्र तौ सिद्धिमापतुः ॥ <br>
तल्लिंगयोः समर्चातः सिद्धिर्भवति वांछिता ॥ ८८ ॥ <br>
तद्दक्षिणे महाकुंडं रुद्रावास इति स्मृतम् ॥ <br>
तत्र रुद्रेशमभ्यर्च्य कोटिरुद्रफलं लभेत् ॥ ८९ ॥ <br>
चतुर्दशी यदापर्णे रुद्रनक्षत्र संयुता ॥ <br>
तदा पुण्यतमः कालस्तस्मिन्कुंडे महाफलः ॥ 4.2.97.९० ॥ <br>
रुद्रकुंडे नरः स्नात्वा दृष्ट्वा रुद्रेश्वरं विभुम् ॥ <br>
यत्रतत्र मृतो वापि रुद्रलोकमवाप्नुयात् ॥ ९१ ॥ <br>
रुद्रस्य नैर्ऋते भागे लिंगं तत्र महालयम् ॥ <br>
तदग्रे पितृकूपोस्ति पितॄणामालयः परः ॥९२॥ <br>
तत्र श्राद्धं नरः कृत्वा पिंडान्कूपे परिक्षिपेत् ॥ <br>
एकविंशकुलोपेतः श्राद्धकृद्रुद्रलोकभाक् ॥ ९३ ॥ <br>
तत्र वैतरणी नाम दीर्घिका पश्चिमानना ॥ <br>
तस्यां स्नातो नरो देवि नरकं नैव गच्छति ॥ ९४ ॥ <br>
बृहस्पतीश्वरं लिंगं रुद्रकुंडाच्च पश्चिमे ॥ <br>
गुरुपुष्यसमायोगे दृष्ट्वा दिव्यां लभेद्गिरम् ॥ ९५ ॥ <br>
रुद्रावासाद्दक्षिणतः कामेशं लिंगमुत्तमम् ॥ <br>
तद्दक्षिणे महाकुंडं स्नानाच्चिंतित कामदम् ॥ ९६ ॥ <br>
चैत्रशुक्ल त्रयोदश्यां तत्र यात्रा च कामदा ॥ <br>
नलकूबर लिंगं च प्राच्यां कामेश्वराच्छुभम् ॥९७॥ <br>
तदग्रे पावनः कूपो धनधान्य समृद्धिदः ॥ <br>
नलकूबरपूर्वेण सूर्याचंद्रमसेश्वरौ ॥ ९६ ॥ <br>
अज्ञानध्वांतपटलीं हरतस्तौ समर्चितौ ॥ <br>
तद्दक्षिणेध्वकेशश्च दृष्टो मोहविनाशनः ॥ ॥९९॥ <br>
तत्र सिद्धीश्वरं लिंगं महासिद्धिसमर्पकम् ॥ <br>
तत्रैव मंडलेशश्च मंडलेशपदप्रदः ॥ 4.2.97.१०० ॥ <br>
कामकुंडस्य पूर्वेण च्यवनेशः समृद्धिदः ॥ <br>
तत्रैव सनकेशश्च राजसूयफलप्रदः ॥ १ ॥ <br>
सनत्कुमार लिंगं च तत्पश्चाद्योगसिद्धिकृत् ॥ <br>
तदुत्तरे सनंदेशो महाज्ञान समर्थकः ॥२॥ <br>
तद्याम्यामाहुतीशश्च दृष्टो होमफलप्रदः ॥ <br>
तद्याम्यां पुण्यजनकं लिंगं पंचशिखेश्वरम् ॥ ३ ॥ <br>
मार्कंडेय ह्रदस्तस्य पश्चिमे पुण्यवर्धनः ॥ <br>
तस्मिन्ह्रदे नरः स्नात्वा किं भूयः परिशोचति ॥ ४॥ <br>
तत्र स्नानं च दानं च भवेदक्षय पुण्यदम् ॥ <br>
तदुत्तरे च कुंडेशः सर्वसिद्धैर्नमस्कृतः ॥५॥ <br>
दीक्षां पाशुपतीं लब्ध्वा द्वादशाब्देन यत्फलम् ॥ <br>
तत्फलं लभते विप्र मर्त्यः कुंडेश दर्शनात् ॥ ॥ ६ ॥ <br>
मार्कंडेय ह्रदात्पूर्वं शांडिल्येशः सुपुण्यदः ॥ <br>
तत्पश्चिमे च चंडेशश्चंडांशु ग्रहणाघहृत् ॥ ७ ॥ <br>
दक्षिणे च कपालेशात्कुंडं श्रीकंठसंज्ञितम् ॥ <br>
तत्र कुंडे नरः स्नात्वा दाता स्याच्छ्रीप्रभावतः ॥ ८ ॥ <br>
महालक्ष्मीश्वरं लिंगं तस्य कुंडस्य सन्निधौ ॥ <br>
महालक्ष्मीं समभ्यर्च्य स्नातस्तत्कुंडवारिषु ॥९॥ <br>
चामरासक्तहस्ताभिर्दिव्यस्त्रीभिश्च वीज्यते ॥ <br>
यदा मत्स्योदरीं यांति स्वर्गलोकाद्दिवौकसः ॥ <br>
तदा तेनैव मार्गेण यांति स्त्रीभिर्वृताः सुखम् ॥4.2.97.११०॥ <br>
स्वर्गद्वारमतः ख्यातं तत्स्थानं मुनिसत्तम ॥ <br>
तत्कुंड दक्षिणेभागे लिंगं ब्रह्मपदप्रदम् ॥ ११ ॥ <br>
गायत्रीश्वर सावित्रीश्वरौ पूज्यौ प्रयत्नतः ॥ <br>
मत्स्योदर्यास्तटे रम्ये लिंगं सत्यवतीश्वरम् ॥१२॥<br>
तयोः पूर्वेण संपूज्य तपःश्री परिवर्धनम् ॥ <br>
उग्रेश्वरं महालिंगं लक्ष्मीशात्पूर्वदिक्स्थितम् ॥१३॥ <br>
जातिस्मरो भवेन्मर्त्यस्तल्लिंगस्य समर्चनात् ॥ <br>
तद्दक्षिणे चोग्रकुंडं स्नानात्कनखलाधिकम् ॥ १४ ॥ <br>
करवीरेश्वरं लिंगंतस्य कुंडंस्य पश्चिमे ॥ <br>
तस्य दर्शनतः पुंसां जायते रोगसंक्षयः ॥ १५ ॥ <br>
तद्वाव्ये मरीचीशं कुंडं चाघौघनाशनम् ॥ <br>
तत्पश्चाच्चेंद्रकुंडं लिंगं चेंद्रेश्वरं मुने ॥ १६ ॥ <br>
इंद्रेशाद्दक्षिणेभागे शुभा कर्कोटवापिका ॥ <br>
तत्र वापीजले स्नात्वा दृष्ट्वा कर्कोटकेश्वरम् ॥ ॥ १७ ॥ <br>
नागानामाधिपत्यं तु जायते नात्र संशयः ॥ <br>
तत्पश्चाद्दृमिचंडेशो ब्रह्महत्याहरो हरः ॥ १८॥ <br>
तद्दक्षिणे महाकुंडं रुद्रलोकफलप्रदम् ॥ <br>
तत्पश्चिमे महालिंगमग्नीश इति विश्रुतम् ॥ १९ ॥ <br>
आग्नेयं नाम कुंडं च तत्पूर्वेग्निसलोकदम् ॥ <br>
आग्नेयेश्वरतः प्राच्यां कुंडं तद्दक्षिणे शुभम्॥ 4.2.97.१२० ॥ <br>
तत्र कुंडे नरः स्नात्वा स्वर्गे वसति पूर्वजैः ॥ <br>
तत्प्राच्यां बालचंद्रेशश्चंद्रलोकगतिप्रदः ॥ २१ ॥ <br>
परितो बालचंद्रेशं गणलिंगान्यनेकशः ॥ <br>
विलोक्य तानि लिंगानि गाणपत्यं पदं लभेत् ॥२२ ॥ <br>
बालचंद्र समीपे तु कूपः पितृगणप्रियः ॥ <br>
तत्र श्राद्धप्रदः स्नात्वा पितॄन्सप्ताऽत्र तारयेत् ॥ २३ ॥ <br>
तदंधोः पूर्वतो लिंगं पुण्यं विश्वेश्वराह्वयम्॥ <br>
विश्वेश्वरस्य पूर्वेण वृद्धकालेश्वरो हरः ॥ २४ ॥ <br>
कालोदो नाम कूपोस्ति तदग्रे सर्वरोगहृत् ॥ <br>
यैस्तु तत्रोदकं पीतं स्त्रीभिः पुंभिः स्वकर्मभिः ॥ २५ ॥ <br>
न तेषां परिवर्तोत्र कल्पकोटिशतैरपि ॥ <br>
तत्पीत्वा जन्मबंधोत्थाद्भयान्मुच्येत मानवः ॥ २६ ॥ <br>
तत्र कूपे तु यद्दत्तं दानं शिवरतात्मनाम् ॥ <br>
संवर्तेपि न तस्यास्ति नाशः कलशसंभव ॥२७॥ <br>
खंडस्फुटितसंस्कारं तत्र कुर्वंति ये नराः ॥ <br>
ते रुद्रलोकमासाद्य मोदंते सुखिनः सदा ॥ २८ ॥ <br>
कालेशाद्दक्षिणे भागे मृत्य्वीशस्त्वपमृत्युहृत् ॥ <br>
लिंगं दक्षेश्वराह्वं च ततः कूपादुदग्दिशि ॥ २९ ॥ <br>
अपराधसहस्रं तु नश्येत्तस्य समर्चनात् ॥ 4.2.97.१३० ॥ <br>
महाकालेश लिंगं च दक्षेशात्पूर्वतो महत् ॥ <br>
महाकुंडे नरः स्नात्वा महाकालं तु योर्चयेत् ॥३१॥ <br>
अर्चितं तेन वै तत्र जगदेतच्चराचरम् ॥<br>
अंतकेश्वरमालोक्य तद्याम्यां नांतकस्य भीः ॥ ३२ ॥ <br>
हस्तिपालेश्वरं लिंगं तस्य दक्षिणतो मुने॥ <br>
तस्य पूजनतो याति पुण्यं वै हस्तिदानजम् ॥ ३३ ॥ <br>
तत्रैरावतकुंडं च लिंगमैरावतेश्वरम् ॥ <br>
तल्लिंगमर्चयन्मर्त्यो धनधान्यसमृद्धिभाक् ॥ ३४ ॥ <br>
तद्दक्षिणे श्रेयसे च लिंगं स्यान्मालतीश्वरम् ॥ <br>
हस्तीश्वरादुत्तरे तु जयंतेशो जयप्रदः ॥ ३५ ॥ <br>
बंदीश्वरो महाकाल कुंडादुत्तरतः शुभः ॥ <br>
बंदिकुंडं च विख्यातं वाराणस्यां महाघहृत्॥ ३६॥ <br>
तत्र स्नानेन दानेन श्राद्धेनाक्षयमश्नुते ॥ <br>
धन्वंतरीश्वरं लिंगं कुंडं तन्नाम चैव हि ॥ ३७ ॥ <br>
तस्य लिंगस्य नामान्यत्कुंडनामान्यदेव हि ॥ <br>
तुंगेश्वरं लिंग नाम कुंडं वैद्येश्वराभिधम् ॥ ३८ ॥ <br>
सुधामय्यो महौषध्यः क्षिप्तास्तत्र महाधियः ॥ <br>
तत्कुंडस्नानतस्तस्मात्तल्लिंग परिवीक्षणात् ॥ <br>
नश्यंति व्याधयः सर्वे सह पापैः सुदारुणैः ॥ ३९ ॥<br>
तदुत्तरे हलीशेशः सर्वव्याधिनिपूदनः ॥ <br>
शिवेश्वरः शिवकरस्तुंगनाम्नश्च दक्षिणे ॥ 4.2.97.१४० ॥ <br>
जमदग्नीश्वरं लिंगं शिवेशाद्दक्षिणे शुभम् ॥ <br>
तत्पश्चिमे भैरवेशः कूपस्तस्योत्तरे शुभः ॥४१ ॥ <br>
तदुदस्पर्शमात्रेण सर्वयज्ञफलं लभेत् ॥ <br>
तत्कूपपश्चिमे भागे सुकेशो योगसिद्धिदः ॥ ४२ ॥ <br>
तन्नैर्ऋत्यां च व्यासेशः कूपश्च विमलोदकः ॥ <br>
व्यासकूपे नरः स्नात्वा तर्पयित्वा सुरान्पितॄन् ॥ ४३ ॥ <br>
अक्षयं लभते लोकं यत्रकुत्राभिकांक्षितम् ॥ <br>
व्यासतीर्थात्पश्चिमतो घंटाकर्णो ह्रदो महान् ॥ ४४ ॥ <br>
घंटाकर्णह्रदे स्नात्वा व्यासंश परिदर्शनात् ॥ <br>
यत्रतत्र मृतो वापि वाराणस्यां मृतो भवेत् ॥ ४५ ॥ <br>
घंटाकर्ण समीपे तु पंचचूडाप्सरः सरः ॥ <br>
पंचचूडाजले स्नात्वा दृष्ट्वा देवं तमीश्वरम् ॥ ४६॥ <br>
स्वर्गलोकं नरो याति पंचचूडाप्रियो भवेत् ॥<br>
गौरीकूपस्ततोवाच्यां सर्वजाड्यविनाशनः ॥ ४७ ॥<br>
पंचचूडोत्तरे भागे तीर्थं चाशोकसंज्ञितम्॥ <br>
मंदाकिनी महातीर्थं तदुदीच्यां महाघहृत् ॥ ४८ ॥ <br>
स्वर्गलोकेपि सा पुण्या किं पुनर्मानवे मुने ॥ <br>
तदुत्तरे मध्यमेशो मध्ये क्षेत्रं स्वपित्यहो ॥४९॥ <br>
तत्र जागरणं कृत्वाऽशोकाष्टम्यां मधौ नरः ॥ <br>
न जातु शोकं लभते सदानंदमयो भवेत्॥4.2.97.१५०॥ <br>
मुक्तिक्षेत्रप्रमाणं च क्रोशं क्रोशं च सर्वतः॥ <br>
आरभ्य लिंगादस्माच्च पुण्यदान्मध्यमेश्वरात् ॥५१॥ <br>
एतदेव सदा प्राहुः सर्वे वै प्रपितामहाः ॥ <br>
कश्चिदस्मत्कुले जातो मंदाकिन्या जलाप्लुतः ॥५२॥ <br>
भोजयेत्प्रयतो विप्रान्यतीन्पाशुपतानपि ॥ <br>
मदाकिन्यां नरः स्नात्वा दृष्ट्वा वै मध्यमेश्वरम् ॥ ५३ ॥ <br>
एकविंशत्कुलोपेतो रुद्रलोके वसेच्चिरम् ॥ <br>
मध्यमेशादवाच्यां च विश्वेदेवेश्वरः शुभः ॥५४॥ <br>
तदर्चनादर्चिताः स्युर्विश्वेदेवास्त्रयोदश ॥ <br>
तत्पूर्वे वीरभद्रेशो महावीरपदप्रदः ॥५५॥ <br>
भद्रदा भद्र्काली च तस्य दक्षिणतः शुभा ॥ <br>
भद्राकाल ह्रदो नाम तत्रातीव शुभप्रदः ॥५६॥ <br>
आपस्तंबेश्वरं लिंगं तत्प्राच्यां ज्ञानदं परम् ॥ <br>
तदुत्तरे पुण्यकूपस्तत्पश्चाच्छौनको ह्रदः ॥ ५७ ॥ <br>
ह्रदपश्चिमतो लिंगं शौनकेशं सुधीप्रदम् ॥ <br>
ह्रदे तत्र नरः स्नात्वा दृष्ट्वा वै शौनकेश्वरम् ॥ ५८ ॥ <br>
ज्ञानं तत्संलभेद्दिव्यं येन मृत्युं तरत्यसौ ॥ <br>
तद्दक्षिणे जंबुकेशस्तिर्यग्योनि निवारकः ॥५९॥ <br>
तदुत्तरे मतंगेशो गानविद्याप्रबोधकः ॥ <br>
मतंगेशस्य वायव्ये नानालिंगानि सर्वतः ॥4.2.97.१६०॥ <br>
मुनिभिः स्थापितानीह सर्वसिद्धिप्रदानि च ॥ <br>
ब्रह्मरातेश्वरं लिंगं मतंगेशाच्च दक्षिणे ॥६१॥ <br>
तल्लिंगदर्शनादायुर्नांतराच्छिद्यते क्वचित् ॥ <br>
तत्राज्यपेश्वरं लिंगं पितृलिंगान्यनेकशः ॥ <br>
तल्लिंगसेवया सर्वे तुष्यंति प्रपितामहाः ॥ ६२ ॥ <br>
तद्दक्षिणे सिद्धकूपः सिद्धाः संति सहस्रशः॥ <br>
वायुरूपास्तु ये सिद्धा ये सिद्धा भानुरश्मिगाः   ॥ ६३ ॥<br>
तैः स्थापितं तु यल्लिंगं तत्सिद्धेश्वरमीरितम् ॥ <br>
तस्य संदर्शनादेव सर्वाः स्युः सिद्धयोऽमलाः ॥ ६४ ॥ <br>
तत्पश्चिमे सिद्धवापी पीता स्नाता च सिद्धिदा ॥ <br>
प्राच्यां च सिद्धकूपाद्वै लिंगं व्याघ्रेश्वराभिधम् ॥ ६५ ॥ <br>
तल्लिंगदर्शनान्नृणां न भयं व्याघ्रचोरजम् ॥ <br>
ज्येष्ठेश्वरं च तद्याम्यां ज्येष्ठस्थानेति सिद्धिदम् ॥६६॥ <br>
तद्दक्षिणे मुदां धाम लिंगं प्रहसितेश्वरम् ॥ <br>
तदुत्तरे निवासेश काशीवासफलप्रदः ॥ ६७ ॥ <br>
चतुःसमुद्रकूपोस्ति तत्राब्धिस्नान पुण्यदः ॥ <br>
ज्येष्ठा देवी तु तत्रास्ति नता ज्येष्ठपदप्रदा ॥ ६८ ॥ <br>
अवाच्यां व्याघ्रलिंगाच्च लिंगं चंडीश्वराभिधम् ॥ <br>
तदुत्तरे दंडखातं सरः पितृमुदावहम् ॥ ६९ ॥ <br>
ग्रहणानंतरे स्नानं दंडखातेति पुण्यदम् ॥ <br>
जैगीषव्य गुहा तत्र तत्र लिंगं तदाह्वयम्॥4.2.97.१७०॥ <br>
त्रिरात्रोपोषितस्तत्र ज्ञानं लभ्येत निर्मलम् ॥ <br>
महापुण्यप्रदं लिंगं तत्पश्चाद्देवलेश्वरम् ॥ ७१ ॥ <br>
शतकालस्तत्समीपे शतं कालानुमापतिः ॥ <br>
तल्लिंगाविर्भवे काश्यां कालयामास कुंभज ॥ ७२ ॥ <br>
तल्लिंगदशर्नादायुः शतवर्षाण्यखंडितम् ॥ <br>
शातातपेशस्तद्याम्यां महाजपफलप्रदः ॥ ७३ ॥ <br>
तत्पश्चिमे हेतुकेशो हेतुभूतो महाफले ॥ <br>
तद्दक्षिणेक्षपादेशो महाज्ञानप्रर्वतकः ॥ ७४ ॥ <br>
तदग्रे च कणादेशस्तत्र पुण्योदकः प्रहिः ॥ <br>
स्नात्वा काणादकूपे यः कणादेशं समर्चयेत् ॥ ७५॥ <br>
न धनेन न धान्येन त्यज्यते स कदाचन ॥ <br>
तस्य दक्षिणतो दृश्यो भूतीशो भूतिकृत्सताम् ॥७६॥ <br>
तत्पश्चिमेऽघसंहर्तृ आषाढीश्वर संज्ञितम् ॥ <br>
दुर्वासेशश्च तत्पूर्वे सर्वकामसमृद्धिकृत् ॥७७ ॥ <br>
तद्याम्यां भारभूतेशः पापभारापहारकः ॥ <br>
व्यासेश्वरस्य पूर्वेण द्वौ शंखलिखितेश्वरौ ॥ <br>
तौ दृश्यौ यत्नतः काश्यां महाज्ञान प्रवर्तकौ ॥ ७८॥ <br>
यत्समाप्याप्यते पुण्यं निष्ठा पाशुपतव्रतम् ॥ <br>
तदाप्यतेत्र विश्वेश सकृदीक्षणतः क्षणात् ॥७९॥ <br>
तदीशानेवधूतेशो योगज्ञानप्रवर्तकः ॥ <br>
तीर्थं चैवावधूतेशं सर्वकल्मषनाशकृत् ॥4.2.97.१८०॥ <br>
अवधूतेश्वरात्पूर्वे लिंगं पशुपतीश्वरम् ॥ <br>
तल्लिंगसेवया पुंसां पशुपाशविमोक्षणम् ॥८१॥ <br>
तद्दक्षिणे गोभिलेशो महाभिलषितप्रदः। <br>
जीमूतवाहनेशश्च तत्पश्चाल्लिंगमुत्तमम् ॥ ८२ ॥ <br>
विद्याधरपदप्राप्तिस्तल्लिंगपरिसेवनात्॥ <br>
मयूखार्कः पंचनदे गभस्तीशश्च तत्र वै ॥ ८३ ॥ <br>
दधिकल्पह्रदो नाम तदुदीच्यां महाप्रहिः ॥ <br>
दुर्लभं तत्प्रहिस्नानं दुर्लभं च तदीक्षणम् ॥ ८४ ॥ <br>
गभस्तीशोत्तरे भागे दधिकल्पेश्वरो हरः ॥ <br>
नरस्तमाशु संवीक्ष्य कल्पं त्र्यक्षपुरे वसेत् ॥ ८५ ॥ <br>
गभस्तीशाद्दक्षिणे तु मंगलां मंगलालयाम् ॥ <br>
उद्दिश्य मंगलां गौरीं भोजयेद्द्विजदंपती ॥ ८६ ॥ <br>
अलंकृत्य यथाशक्ति तत्पुण्यांतो न कर्हिचित् ॥ <br>
क्षितिप्रदक्षिणफला मंगलैका प्रदक्षिणा ॥ ८७ ॥<br>
वदनप्रेक्षणादेवी मुखप्रेक्षेश्वरोत्तरे ॥ <br>
मंगलायाः समीपे तु सर्वसिद्धिकरी शिवा ॥ ८८ ॥ <br>
लिंगे त्वष्ट्रीशवृत्तेशौ मुखप्रेक्षोत्तरे शुभे ॥ <br>
सहेमभूमिदानस्य फलं दर्शनतस्तयोः ॥८९॥ <br>
तदुत्तरे चर्चिकाया देव्याः संदर्शनं शुभम् ॥ <br>
रेवतेश्वर लिंगं च चर्चिकाग्रेण शांतिकृत् ॥ 4.2.97.१९० ॥ <br>
महाशुभायतस्याग्रे लिंगं पंचनदेश्वरम् ॥ <br>
मंगलोदो महाकूपो मंगला पश्चिमे शुभः ॥ ९१ ॥ <br>
उपमन्योर्महालिंगं मंगला पश्चिमे शुभम् ॥ <br>
व्याघ्रपादेश्वरं लिंगं तत्पश्चाद्व्याघ्रभीतिहृत् ॥ ९२ ॥<br>
नैर्ऋत्यां च गभस्तीशाच्छशांकेशोघसंघहृत् ॥ <br>
तत्पश्चिमे चैत्ररथं लिंगं दिव्यगतिप्रदम् ॥ ९३ ॥ <br>
रेवतेशात्पश्चिमतो जैमिनीशो महाघहृत् ॥ <br>
तत्र लिंगान्यनेकानि ऋषीणामृषिसत्तम ॥ ९४ ॥ <br>
जैमिनीशाच्च वायव्ये लिंगं वै रावणेश्वरम् ॥ <br>
न तद्दशर्नतः पुंसां राक्षसानां महाभयम् ॥ ९५ ॥ <br>
तद्दक्षिणे वराहेशो मांडव्येशस्ततो यमे ॥ <br>
तद्दक्षिणे प्रचंडेशो योगेशो दक्षिणे ततः ॥ ९६ ॥ <br>
तद्दक्षिणे च धातेशः सोमेशश्च तदग्रतः ॥ <br>
तन्नैर्ऋत्यां कनकेशो महाकनकदः सताम् ॥ ९७ ॥ <br>
तदुत्तरे पांडवानां पंचलिंगानि सन्मुदे ॥ <br>
संवर्तेशस्तदग्रे च श्वेतेशस्तस्य पश्चिमे ॥ ९८ ॥ <br>
तत्पश्चात्कलशेशश्च लिंगं कालाभयप्रदम् ॥ <br>
कालेन पाशिते श्वेते मुने कुंभात्समुत्थितम् ॥९९॥ <br>
चित्रगुप्तेश्वरं लिंगं तदुदीच्यामघापहम् ॥ <br>
चित्रगुप्तेश्वरात्पश्चाद्यो दृढेशो महाफलः ॥ 4.2.97.२०० ॥ <br>
कलशेशादवाच्यां च ग्रहेशो लिंगमुत्तमम् ॥ <br>
ग्रहबाधां शमयति तल्लिंग परिलोकनम् ॥ १ ॥ <br>
चित्रगुप्तेश्वरात्पश्चाद्यदृच्छेशो महाफलः ॥ <br>
उतथ्यवामदेवेशं लिंगं याम्यां ग्रहेश्वरात् ॥२॥ <br>
कंबलाश्वतरेशौ च तस्य दक्षिणतः शुभे ॥ <br>
तत्रैव निर्मलं लिंगं नलकूबरपूजितम् ॥ ३ ॥ <br>
तद्याम्यां मणिकर्णीशं तदुदक्पलितेश्वरम् ॥ <br>
जराहरं च तत्रैव तत्पश्चात्पापनाशनम् ॥४॥ <br>
तत्पश्चिमे निर्जरेशस्तन्नैर्ऋत्यां पितामहः ॥ <br>
पितामहस्रोतिका च तत्र श्राद्धं महाफलम् ॥५॥ <br>
तद्याम्यां वरुणेशश्च बाणेशस्तस्य दक्षिणे। <br>
पितामहस्रोतिकायां कूश्मांडेशस्तु सिद्धिकृत् ॥ ६ ॥ <br>
तत्पूर्वतो राक्षसेशो गंगेशस्तस्य दक्षिणे ॥ <br>
तदुत्तरे निम्नगेशाः संति लिंगान्यनेकशः ॥ ७ ॥<br>
&nbsp;वैवस्वतेश्वरस्तत्र यमलोकनिवारकः ॥ <br>
तत्पश्चाददितीशश्च चक्रेशस्तस्य चाग्रतः ॥ ८ ॥ <br>
तदग्रे कालकेशाख्यो दृष्टप्रत्ययकृत्परः ॥ <br>
छाया संदृश्यते तत्र निष्पापस्तदवेक्षणात् ॥ ९ ॥ <br>
तदग्रे तारकेशश्च तदग्रे स्वर्णभारदः॥ <br>
तदुत्तरे मरुत्तेशः शक्रेशश्च तदग्रतः ॥ 4.2.97.२१० ॥ <br>
तद्दक्षिणे च रंभेशस्तत्रैव च शशीश्वरः ॥ <br>
तदुत्तरे लोकपेशास्तत्र लिंगान्यनेकशः ॥ ११ ॥ <br>
नागगंधर्वयक्षाणां किन्नराप्सरसामपि ॥ <br>
देवर्षिगणवृदानां नानासिद्धिकराण्यपि ॥ १२ ॥<br>
शक्रेशाद्दक्षिणे भागे फाल्गुनेशो महाघहृत् ॥ <br>
महापाशुपतेशश्च तद्याम्यां शुभकृत्परः ॥ १३ ॥ <br>
तत्पश्चिमे समुद्रेश ईशानेशस्तदुत्तरे॥ <br>
तत्पूर्वे लांगलीशश्च सर्वसिद्धिसमर्पकः ॥ १४ ॥ <br>
रागद्वेषविनिर्मुक्ताः सिद्धिं यांति च पूजकाः ॥ <br>
तेषां मोक्षो मया ख्यातो न तु ते देवि मानवाः ॥ १५ ॥ <br>
मधुपिंगश्वेतकेतू लांगलीशे तपस्विनौ ॥ <br>
अनेनैव शरीरेण जग्मतुः सिद्धिमुत्तमाम् ॥ १६ ॥ <br>
तत्रैव नकुलीशश्च कपिलेशश्च तत्र वै॥<br>
रहस्यं परमं चोभौ मम व्रत निषेविणौ॥ १७ ॥ <br>
तत्सन्निधौ प्रीतिकेशस्तत्र प्रीतिर्मम प्रिये ॥ <br>
तत्रोपवासादेकस्मात्फलमब्दशताधिकम् ॥ १८ ॥ <br>
एकं जागरणं कृत्वा प्रीतिकेश उपोषितः ॥ <br>
गणत्वपदवी तस्य निश्चिता मम पर्वणि ॥ १९ ॥ <br>
देवस्य दक्षिणे भागे तत्र वापी शुभोदका ॥ <br>
तदंबुप्राशनं नृणामपुनर्भवहेतवे ॥ 4.2.97.२२० ॥ <br>
तज्जलात्पश्चिमे भागे दंडपाणिः सदावति ॥ <br>
तत्प्राच्यवाच्युत्तरस्यां तारः कालः शिलादजः॥२१॥ <br>
लिंगत्रयं हृदब्जेयच्छ्रद्धयापी तमर्पयेत् ॥ <br>
यैस्तत्र तज्जलं पीतं कृतार्थास्ते नरोत्तमाः ॥२२॥ <br>
अविमुक्तसमीपेच्यों मोक्षेशो मोक्षबुद्धिदः ॥ <br>
करुणेशो दयाधाम तदुदीच्यां समर्चयेत् ॥२३॥ <br>
स्वर्णाक्षेशस्तु तत्प्राच्यां ज्ञानदस्तस्य चोत्तरे ॥ <br>
सौभाग्यगौरी संपूज्या बहुसौभाग्यसंपदे ॥२४॥ <br>
विश्वेशाद्दक्षिणेभागे निकुंभेशः प्रयत्नतः ॥ <br>
क्षेत्रक्षेमकरः पूज्यस्तत्पश्चाद्विघ्ननायकः ॥ २५ ॥ <br>
सर्वविघ्नच्छिदभ्यर्च्यश्चतुर्थ्यां तु विशेषतः ॥ <br>
विरूपाक्षो निकुंभेशाद्वह्नौ पूज्यः सुसिद्धिदः ॥ २६ ॥ <br>
तद्दक्षिणे च शुक्रेशः पुत्रपौत्रप्रवर्धनः ॥ <br>
तदुदीच्यां महालिंगं देवयानीश्वराभिधम्॥ २७ ॥ <br>
शुक्रेशादग्रतः पूज्यः कचेश इति संज्ञितः ॥ <br>
शुक्रकूपमुपस्पृश्य हयमेधफलं लभेत् ॥ २८ ॥ <br>
भवानीशौ नमस्यौ च शुक्रेशात्पश्चिमे शुभौ ॥ <br>
भक्तपोतप्रदौ तौ तु निजभक्तस्य सर्वदा ॥ २९ ॥ <br>
अलर्केशः समभ्यर्च्यः शुक्रेशात्पूर्वदिक्स्थितः ॥ <br>
मदालसेश्वरस्तत्र तत्पूर्वे सर्वविघ्नहृत् ॥ 4.2.97.२३० ॥ <br>
गणेश्वरेश्वरं लिंगं सर्वसिद्धिकरं परम् ॥ <br>
हत्वा लंकेश्वरं विप्र रघुणाथ प्रतिष्ठितम् ॥३१॥ <br>
तल्लिंगस्पर्शनादाशु ब्रह्महापि विशुध्यति ॥ <br>
महापुण्यप्रदं चान्यत्तत्रार्च्यं त्रिपुरांतकम् ॥ ३२ ॥ <br>
दत्तात्रेयेश्वरं लिंगं तस्य पश्चिमतः शुभम् ॥ <br>
तद्याम्यां हरिकेशेशो गोकर्णेशस्ततः परम् ॥ ३३ ॥ <br>
सरस्तदग्रे पापघ्नं तत्पश्चाच्च ध्रुवेश्वरः ॥ <br>
तदग्रे धुवकुंडं च पितृप्रीतिकरं परम् ॥ ३४ ॥ <br>
तदुत्तरपिशाचेशः पैशाच्य पदहारकः ॥ <br>
पित्रीशस्तद्यमदिशि पितृकुंडं तदग्रतः ॥ ३५ ॥ <br>
तत्र श्राद्धकृतां पुंसां तुष्येयुः प्रपितामहाः॥ <br>
अग्रे ध्रुवेशात्तारेशो वैद्यनाथः स एव हि ॥ ३६ ॥<br>
तन्नैर्ऋत्यां मनोलिंगं वंशवृद्धिकरं परम् ॥ <br>
प्रियव्रतेश्वरं लिंगं वैद्यनाथपुरोगतम्॥ ३७ ॥ <br>
तद्याम्यां मुचुकुंदेशस्तत्पार्श्वे गौतमेश्वरः ॥ <br>
तत्पश्चिमेन भद्रेश्तद्याम्यामृष्यशृंगिणः ॥ ३८ ॥ <br>
ब्रह्मेशस्तत्पुरस्ताच्च पर्जन्येशस्तदीशगः ॥ <br>
तत्प्राच्यां नहुषेशश्च विशालाक्षी च तत्पुरः ॥ ३९ ॥ <br>
विशालाक्षीश्वरं लिंगं तत्रैव क्षेत्रवस्तिदम् ॥ <br>
जरासंधेश्वरं लिंगं तद्याम्यां ज्वरनाशनम् ॥ 4.2.97.२४० ॥ <br>
तत्पुरस्ताद्धिरण्याक्षलिंगं पूज्यं हिरण्यदम् ॥ <br>
तत्पश्चिमे गयाधीशस्तत्प्रतीच्यां भगीरथः ॥ ४१ ॥ <br>
तदग्रे च दिलीपेशो ब्रह्मेशात्पश्चिमे मुने ॥ <br>
तत्र लिंगं सकुंडं च स्नातुरिष्टफलप्रदम् ॥ ४२ ॥ <br>
तत्र विश्वावसोर्लिंगं मुंडेशस्तत्र पूर्वतः ॥ <br>
तद्दक्षिणे विधीशश्च तद्याम्यां वाजिमेधकः ॥४३ ॥ <br>
दशाश्वमेधिके स्नात्वा दृष्ट्वा तल्लिंगमुत्तमम् ॥ <br>
दशानामश्वमेधानां फलं प्राप्नोति मानवः ॥ ४४ ॥ <br>
तदुत्तरे मातृतीर्थं स्नातुर्जन्मभयापहृत् ॥ <br>
तत्र स्नानं तु यकुर्यान्नारी वा पुरुषोपि वा ॥ ४५ ॥ <br>
ईप्सितं फलमाप्नोति मातृणां च प्रसादतः ॥ <br>
दक्षिणे तव कुंडाच्च पुष्पदंतेश्वरः परः ॥ ४६ ॥ <br>
तदग्निदिशि देवर्षि गण लिंगान्यनेकशः ॥ <br>
पुष्पदंताद्दक्षिणतः सिद्धीशः परसिद्धिदः ॥ ४७ ॥ <br>
पंचोपचारपूजातः स्वप्ने सिद्धिं परां दिशेत् ॥ <br>
राज्यप्राप्तिर्भवेत्पुंसां हरिश्चंद्रेशसेवया ॥ ४८ ॥ <br>
तत्पश्चिमे नैर्ऋतेशोंगिरसेशस्ततो यमे ॥ <br>
तद्दक्षिणे च क्षेमेशश्चित्रांगेशस्ततो यमे ॥ ४९ ॥ <br>
तद्दक्षिणे च केदारो रुद्रानुचरताप्रदः ॥ <br>
चंद्रसूर्यान्वयैर्भूपैः केदाराद्दक्षिणापथे ॥ 4.2.97.२५० ॥ <br>
प्रतिष्ठितानि लिंगानि शतशोथ सहस्रशः ॥ <br>
लोलार्काद्दक्षिणाशायां सर्वाशापूरकोर्चितः ॥ ५१ ॥ <br>
करंधमेश्वरं लिंगं तत्प्रतीच्यां महाफलम् ॥ <br>
तत्पश्चिमे महादुर्गा महादुर्गप्रभंजनी ॥ ५२ ॥ <br>
शुष्केश्वरं च तद्याम्यां शुष्कया सरितार्चितम् ॥ <br>
जनकेशस्तत्प्रतीच्यां शंकुकर्णस्तदुत्तरे ॥ ५३ ॥ <br>
महासिद्धीश्वरं लिंगं तत्प्राच्यां सर्वसिद्धिदम् ॥ <br>
सिद्धकुंडे नरः स्नात्वा दृष्ट्वा सिद्धेश्वरं महत् ॥ ५४ ॥<br>
सर्वासामेव सिद्धीनां पारं गच्छति मानवः ॥ <br>
शंकुकर्णेश वायव्ये लिंगं वाडव्यसंज्ञितम् ॥ ५५ ॥ <br>
तदग्रे च विभांडेशः कहोलेशस्तदुत्तरे ॥ <br>
तत्र द्वारेश्वरं लिंगं देवी द्वारेश्वरी शुभा ॥ ५६ ॥ <br>
तत्पूजनाद्भवेत्सिद्धिरानंदारण्य वस्तिदा ॥ <br>
रक्षकाश्च गणास्तत्र नानारूपायुधा मुने ॥ ५७ ॥ <br>
तत्रैव हरिदीशं च लिंगं कात्यायनं ततः ॥ <br>
तत्पार्श्वे जांगलेशश्च तत्पश्चान्मुकुटेश्वरः ॥ ५८ ॥ <br>
तत्रैव कुंडं विमलं सर्वयात्राफलप्रदम् ॥ <br>
स्नात्वा मुकुटकुंडे च दृष्ट्वा वै मुकुटेश्वरम् ॥ ५९ ॥ <br>
यात्रया सर्व लिंगानां यत्फलं तदवाप्यते ॥ <br>
तपसश्चापि योगस्य सिद्धिदा साऽवनीपरा ॥4.2.97.२६०॥ <br>
मुने शतं सहस्राणि तत्र लिंगानि सिद्धये ॥ <br>
एका दिगुत्तरा देवि वाराणस्यां प्रिया मम ॥ ६१ ॥ <br>
तत्रापि पंचायतने रतिर्मे नितरां प्रिये ॥ <br>
उत्पत्तिस्थिति कालेपि तत्राहं सर्वदा स्थितः ॥ ६२ ॥<br>
एवं यस्तु विजानाति न स पापैः प्रलिप्यते ॥ <br>
सत्यं सत्यं पुनः सत्यं त्रिसत्यं नान्यतः प्रिये ॥ ६३ ॥ <br>
शीघ्रं तत्रैव गंतव्यं यदीच्छेन्मामकं पदम् ॥ <br>
उद्देशमात्रं लिगानि कथितानि मया मुने ॥ ६४ ॥ <br>
द्विस्त्रिः कृत्वः स्थापितानि भक्त्या लिंगानि कानिचित् ॥ <br>
न तानि पुनरुक्तानि श्रद्धयार्च्यानि सर्वतः ॥ ६५ ॥ <br>
एतानि यानि लिंगानि यानि कुंडानि येंऽधवः ॥<br>
&nbsp;या वाप्यस्तानि सर्वाणि श्रद्धेयानि मनीषिभिः ॥६६॥ <br>
एतेषां दर्शनात्स्नानात्फलमत्रोत्तरोत्तरम्॥ <br>
अत्रत्यानां च लिंगानां कूपानां सरसामपि ॥६७॥ <br>
वापीनां चापि मूर्तीनां कः संख्यातुं प्रभुर्भवेत् ॥ <br>
आनंदकाननस्थानि तृणान्यपि परं वरम् ॥६८॥ <br>
दिवौकसोपि नान्यत्र यत्पुनर्जन्मभाजनम्॥ <br>
सर्वलिंगमयी काशी सर्वतीर्थेकजन्मभूः ॥६९॥ <br>
स्वर्गापवर्गयोर्दात्री दृष्टा देहांतसेविता ॥ <br>
मम प्रियतमा देवि त्वमेव तपसो बलात् ॥ 4.2.97.२७० ॥ <br>
स्वभावतस्त्वियं काशी सुखविश्रामभूर्मम ॥ <br>
ये काश्यानाम गृह्णंति येनुमोदंत एव हि ॥ ७१ ॥ <br>
ते मे शाखविशाखाभाः स्कंदनंदिगजास्यवत् ॥ <br>
त एव भक्ता मे देवि त एव मम सेवकाः ॥७२॥ <br>
मुमुक्षवस्त एवात्र येचानंदवनौकसः ॥ <br>
तपस्तप्तं महत्तैस्तु कृतं तैस्तु महाव्रतम्॥ ७३ ॥ <br>
तैश्च दत्तं महादानं ये चानंदवनौकसः ॥ <br>
ते स्नातसर्वतीर्था वै तेखिलाध्वरदीक्षिताः ॥ ७४ ॥ <br>
ते चीर्णसर्वधर्माहि ये चानंदवनौकसः ॥ <br>
सुरासुरोरगनरा भूमिभारायतेऽखिलाः ॥ <br>
वयस्यपीह चरमे येनानंदवनौकसः ॥ ७५ ॥ <br>
अंत्यजोपि वरः काश्यां नान्यत्र श्रुतिपारगः ॥ <br>
संसारपारगः पूर्वस्त्वंत्यश्चांत्यजतोप्यधः ॥ ७६ ॥ <br>
स एव नूनं सर्वज्ञः स एव ह्यधिकेक्षणः ॥ <br>
यः पार्थिवीं तनुं हित्वा काश्यां धत्ते सुधामयीम् ॥७७॥ <br>
श्रुत्वाध्यायमिदं पुण्यं सर्वतीर्थरहस्यवत् ॥<br>
काशीदर्शनजं पुण्यं प्राप्नोति नियतं नरः॥७८॥ <br>
यः पठेदिममध्यायं प्रातः प्रातर्दिनेदिने ॥ <br>
दृष्टानि तेन सर्वाणि तीर्थान्येतानि नान्यथा ॥ ७९ ॥ <br>
सर्वलिंगमयाध्यायं योऽमुं नित्यं जपेत्सुधीः ॥ <br>
न तं यमो न तं दूता नैनमंहोपि बाधते ॥ 4.2.97.२८० ॥ <br>
ब्रह्मयज्ञफलं तस्य जायते सुकृतात्मनः ॥ <br>
यो जपेदमुमध्यायं शुचिस्तद्गतमानसः ॥ ८१ ॥ <br>
स स्नातः सर्वकुंडेषु सर्ववाप्यंबुपः स च ॥ <br>
सर्वलिंगार्चकः सोत्र योऽमुमध्यायमाजपेत्॥८२॥ <br>
किमन्यैर्बहुभिः स्तोत्रैरतिस्तोकफलप्रदैः ॥ <br>
मत्प्रेमवद्भिरध्यायो जप्तव्योयं महाफल॥८३॥ <br>
महादानेषु दत्तेषु यत्फलं प्राप्यतेऽत्र वै ॥ <br>
सकृज्जपान्महाध्यायादमुष्मात्तत्समाप्यते ॥ ८४ ॥<br>
स्नात्वा सर्वाणि तीर्थानि दृष्ट्वा लिंगान्यनेकशः ॥ <br>
यत्फलं लभ्यते मर्त्यैस्तदेतज्जपनाद्ध्रुवम् ॥ ८५ ॥ <br>
इदमेव तपोत्युग्रमयमेव जपो महान् ॥ <br>
काशीलिंगावली नामाध्यायो जप्येत यन्मुने ॥ ८६ ॥ <br>
मम द्रुहे नास्तिकाय वेदनिंदारताय च॥ <br>
न दातव्यो न दातव्यो न दातव्यो जपस्त्वयम् ॥ ८७ ॥ <br>
अध्यायस्यास्य जपनात्पापं ब्रह्मवधोद्भवम् ॥ <br>
अगम्यागमनं चापि तथाभक्षस्यभक्षणम् ॥ ८८ ॥ <br>
गुरुदाराभिचारोत्थं हेमस्तेयसमुद्भवम् ॥ <br>
मातापितृवधाज्जातं गोभ्रूणहननोद्भवम् ॥ ८९ ॥ <br>
महापापानि पापानि ज्ञाताज्ञातानि भूरिशः ॥ <br>
उपपापानि पापानि मनोवाक्कायजान्यपि ॥ 4.2.97.२९० ॥ <br>
विलयं यांत्यशेषाणि निःसंदेहं ममाज्ञया ॥ <br>
पुत्रान्पौत्रान्धनं धान्यं कलत्रं क्षेत्रमेव च॥९१॥ <br>
मनःसमीहितं सर्वं स्वर्गं मोक्षसुखान्यपि ॥ <br>
जप्त्वाध्यायमिमं विद्वान्प्राप्स्यत्येव न संशयः॥९२॥ <br>
इति यावत्समाख्याति देवो देवीपुरः कथाम् ॥ <br>
तावन्नंदीसमागत्य प्रणम्येति व्यजिज्ञपत्॥ ९३ ॥ <br>
जाता परिसमाप्तिश्च महाप्रासादनिर्मितेः ॥ <br>
सज्जीकृतो रथश्चायं ब्रह्माद्या मिलिताः सुराः ॥ ९४ ॥ <br>
तार्क्ष्यगः पुंडरीकाक्षो द्वारि तिष्ठति सानुगः ॥ <br>
प्रतीक्षमाणोऽवसरं पुरस्कृत्य मुनीश्वरान्॥ ९५ ॥ <br>
चतुर्दशसु लोकेषु ये ये तिष्ठंति सुव्रताः ॥ <br>
ते निशम्याद्यमिलिताः प्रावेशिक महोत्सवम् ॥ ९६ ॥ <br>
॥ स्कंद उवाच ॥ ॥ <br>
इति नंदिवचः श्रुत्वा देवो देवी समायुतः ॥ <br>
दिव्यं रथं समारुह्य निर्जगाम त्रिविष्टपात् ॥ २९७ ॥ ॥ <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंड उत्तरार्धे क्षेत्रतीर्थवर्णनं नाम सप्तनवतितमोऽध्यायः ॥ ९७॥ <br>
<br>
</span>
