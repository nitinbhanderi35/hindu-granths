<span style="font-size: 14pt; line-height: 200%">स्कंद उवाच ।। <br>
शृण्वगस्त्य महाभाग कथां पापप्रणाशिनीम् ।। <br>
नैःश्रेयस्याः श्रियोहेतुमविमुक्त समाश्रयाम् ।। १ ।। <br>
परं ब्रह्म यदाम्नातं निष्प्रपंचं निरात्मकम् ।। <br>
निर्विकल्पं निराकारमव्यक्तं स्थूलसूक्ष्मवत् ।। २ ।। <br>
तदेतत्क्षेत्रमापूर्य स्थितं सर्वगमप्यहो ।। <br>
किमन्यत्र न शक्तोसौ जंतून्मोचयितुं भवात् ।। ३ ।। <br>
भवो ध्रुवं यदत्रैव मोचयेत्तं निशामय ।। <br>
महत्या योगयुक्त्या वा महादानैरकामिकैः ।। ४ ।। <br>
सुमहद्भिस्तपोभिर्वा शिवोन्यत्र विमोचयेत् ।। <br>
योगयुक्तिं न महतीं न दानानि महांति च ।। ५ ।। <br>
न तपांस्यतिदीर्घाणि काश्यां मुक्त्यै शिवोर्थयेत् ।। <br>
वियुनक्ति न यत्काश्या उपसर्गे महत्यपि ।। ६ ।।<br>
अयमेव महायोग उपयोगस्त्विहा परः ।। <br>
नियमेन तु विश्वेशे पुष्पं पत्रं फलं जलम् ।। ७ ।। <br>
यद्दत्तं सुमनोवृत्त्या महादानं तदत्र वै ।। <br>
मुक्तिमंडपिकायां च क्षणं यत्स्थिरमास्यते ।। ८ ।। <br>
स्नात्वा गंगामृते शुद्धे तप एतदिहोत्तमम् ।। <br>
सत्कृत्य भिक्षवे भिक्षा यत्काश्यां परिदीयते ।। <br>
तुला पुरुष एतस्याः कलां नार्हति षोडशीम् ।। ९ ।। <br>
हृदि संचिंत्य विश्वेशं क्षणं यद्विनिमील्यते।। <br>
देवस्य दक्षिणे भागे महायोगोयमुत्तमः ।। 4.1.39.१० ।। <br>
इदमेव तपोत्युग्रं यदिंद्रिय विलोलताम् ।। <br>
निषिध्य स्थीयते काश्यां क्षुत्तापाद्यवमन्य च ।। ११ ।। <br>
मासि मासि यदाप्येत व्रताच्चांद्रायणात्फलम् ।। <br>
अन्यत्र तदिहाप्येत भूतायां नक्तभोजनात् ।। १२ ।। <br>
मासोपवासादन्यत्र यत्फलं समुपार्ज्यते ।। <br>
श्रद्धयैकोपवासेन तत्काश्यां स्यादसंशयम्।।१३।।<br>
चातुर्मास्य व्रतात्प्रोक्तं यदन्यत्र महाफलम् ।। <br>
एकादश्युपवासेन तत्काश्यां स्यादसंशयम् ।। १४ ।। <br>
षण्मासान्न परित्यागाद्यदन्यत्र फलं लभेत्।।<br>
शिवरात्र्युपवासेन तत्काश्यां जायते ध्रुवम् ।। १५ ।। <br>
वर्षं कृत्वोपवासानि लभेदन्यत्र यद्व्रती ।। <br>
तत्फलं स्यात्त्रिरात्रेण काश्यामविकलं मुने ।। १६ ।। <br>
मासिमासि कुशाग्रांबु पानादन्यत्र यत्फलम् ।। <br>
काश्यामुत्तरवाहिन्यामेकेन चुलुकेन तत् ।। १७ ।। <br>
अनंतो महिमा काश्याः कस्तं वर्णयितुं प्रभुः ।। <br>
विपत्तिमिच्छतो जंतोर्यत्रकर्णे जपः शिवः ।। १८ ।। <br>
शंभुस्तत्किंचिदाचष्टे म्रियमाणस्य जन्मिनः ।। <br>
कर्णेऽक्षरं यदाकर्ण्य मृतोप्यमृततां व्रजेत् ।। १९ ।। <br>
स्मारं स्मारं स्मररिपोः पुरीं त्वमिव शंकरः ।। <br>
अदुनोन्मंदरं यातो बहुशस्तदवाप्तये ।।4.1.39.२०।। <br>
अगस्त्य उवाच ।। <br>
स्वकार्यनिपुणैः स्वामिन्गीर्वाणैरतिदारुणैः ।। <br>
त्याजितोहं पुरीं काशीं हरो त्याक्षीत्कुतः प्रभुः ।। २१ ।। <br>
पराधीनोहमिव किं देवदेवः पिनाकवान् ।। <br>
काशिकां सोऽत्यजत्कस्मान्निर्वाणमणिराशिकाम् ।। २२ ।। <br>
।। स्कंद उवाच ।। ।। <br>
मित्रावरुणसंभूत कथयामि कथामिमाम् ।। <br>
तत्याज च यथा स्थाणुः काशीं विध्युपरोधतः ।। २३ ।। <br>
प्रार्थितस्त्वं यथा लेखैः परोपकृतये मुने ।। <br>
द्रुहिणेन तथा रुद्रः स्वरक्षण विचक्षणः ।। २४ ।।<br>
।। अगस्त्य उवाच ।। ।। <br>
कथं स भगवान्रुद्रो द्रुहिणेन कृपांबुधिः ।। <br>
प्रार्थितोभूत्किमर्थं च तन्मे ब्रूहि षडानन ।। २५ ।। <br>
।। स्कंद उवाच ।। ।। <br>
पाद्मेकल्पे पुरावृत्ते मनोः स्वायंभुवेंतरे ।। <br>
अनावृष्टिरभूद्विप्र सर्वभूतप्रकंपिनी ।। २६ ।। <br>
तया तु षष्टिहायिन्या पीडिताः प्राणिनोऽखिलाः ।। <br>
केचिदंबुधितीरेषु गिरिद्रोणीषु केचन ।। २७ ।। <br>
महानिम्नेषु कच्छेषु मुनिवृत्त्या जनाः स्थिताः ।। <br>
अरण्यान्यवनिर्जाता ग्रामखर्वट वर्जिता ।। २८ ।। <br>
क्रव्यादा एव सर्वेषु नगरेषु पुरेषु च ।। <br>
आसन्नभ्रंलिहो वृक्षाः सर्वत्र क्षोणिमंडले ।। २९ ।। <br>
चौरा एव महाचौरैरुल्लुठ्यंत इतस्ततः ।। <br>
मांसवृत्त्योपजीवंति प्राणिनः प्राणरक्षिणः ।। 4.1.39.३० ।। <br>
अराजके समुत्पन्ने लोकेऽत्याहितशंसिनि ।।<br>
प्रयत्नो विफलस्त्वासीत्सृष्टेः सृष्टिकृतस्तदा ।। ३१ ।। <br>
चिंतामवाप महती जगद्योनिः प्रजाक्षयात् ।। <br>
प्रजासु क्षीयमाणासु क्षीणा यज्ञादिकाः क्रियाः ।। ३२।। <br>
तासु क्षीणासु संक्षीणाः सर्वे यज्ञभुजोऽभवन् ।। <br>
ततश्चिंतयता स्रष्ट्रा दृष्टो राजर्षिसत्तमः ।। ३३ ।। <br>
अविमुक्ते महाक्षेत्रे तपस्यन्निश्चलेंद्रियः ।। <br>
मनोरन्वयजो वीरः क्षात्रो धर्म इवोदितः ।। ३४ ।। <br>
रिपुंजय इति ख्यातो राजा परपुरंजयः ।। <br>
अथ ब्रह्मा तमासाद्य बहुगौरवपूर्वकम् ।। ३५ ।। <br>
उवाच वचनं राजन्रिपुंजय महामते ।। <br>
इलां पालय भूपाल ससमुद्राद्रिकाननाम् ।। ३६ ।। <br>
नागकन्यां नागराजः पत्न्यर्थं ते प्रदास्यति ।। <br>
अनंगमोहिनीं नाम्ना वासुकिः शीलभूषणाम् ।। ३७ ।। <br>
दिवोपि देवा दास्यंति रत्नानि कुसुमानि च ।। <br>
प्रजापालनसंतुष्टा महाराज प्रतिक्षणम् ।। ३८ ।। <br>
दिवोदास इति ख्यातमतो नाम त्वमाप्स्यसि ।। <br>
मत्प्रभावाच्च नृपते दिव्यं सामर्थ्यमस्तु ते ।। ३९ ।। <br>
परमेष्ठिवचः श्रुत्वा ततोसौ राजसत्तमः ।। <br>
वेधसं बहुशः स्तुत्वा वाक्यं चेदमुवाच ह ।। 4.1.39.४० ।।<br>
।।राजोवाच ।। ।। <br>
पितामह महाप्राज्ञ जनाकीर्णे महीतले ।। <br>
कथं नान्ये च राजानो मां कथं कथ्यते त्वया ।। ४१ ।। <br>
।। ब्रह्मोवाच ।। ।। <br>
त्वयि राज्यं प्रकुर्वाणे देवो वृष्टिं विधास्यति।। <br>
पापनिष्ठे च वै राज्ञि न देवो वर्षते पुनः ।। ४२ ।। <br>
।। राजोवाच ।। ।। <br>
पितामह महामान्य त्रिलोकी करणक्षम।। <br>
महाप्रसाद इत्याज्ञां त्वदीयां मूर्ध्न्युपाददे ।। ४३ ।। <br>
किंचिद्विज्ञप्तुकामोहं तन्मदर्थं करोषि चेत् ।। <br>
ततः करोम्यहं राज्यं पृथिव्यामसपत्नवत् ।। ४४ ।। <br>
।। ब्रह्मोवाच ।। <br>
अविलंबेन तद्ब्रूहि कृतं मन्यस्व पार्थिव ।। <br>
यत्ते हृदि महाबाहो तवादेयं न किंचन ।। ४५ ।। <br>
।। राजोवाच ।। ।। <br>
यद्यहं पृथिवीनाथः सर्वलोकपितामह ।। <br>
तदादिविष(प?)दो देवा दिवि तिष्ठंतु मा भुवि ।। ४६ ।। <br>
देवेषु दिवितिष्ठत्सु मयि तिष्ठति भूतले ।। <br>
असपत्नेन राज्येन प्रजासौख्यमवाप्स्यति ।। ४७ ।। <br>
तथेति विश्वसृक्प्रोक्तो दिवोदासो नरेश्वरः ।। <br>
पटहं घोषयांचक्रे दिवं देवा व्रजंत्विति ।। ४८ ।। <br>
मा गच्छंत्विह वै नागा नराः स्वस्था भवंत्वितः ।। <br>
मयि प्रशासति क्षोणीं सुराः स्वस्था भवंत्विति ।। ४९ ।। <br>
एतस्मिन्नंतरे ब्रह्मा विश्वेशं प्रणिपत्य ह ।। <br>
यावद्विज्ञप्तुकामोभूत्तावदीशोब्रवीद्विधिम् ।। 4.1.39.५० ।। <br>
लोकेश्वर समायाहि मंदरो नाम भूधरः ।। <br>
कुशद्वीपादिहागत्य तपस्तप्येत दुष्करम् ।। ५१ ।। <br>
यावस्तस्मै वरं दातुं बहुकालं तपस्यते ।। <br>
इत्युक्त्वा पार्वतीनाथो नंदिभृंगिपुरोगमः ।। ५२ ।। <br>
जगाम वृषमारुह्य मंदरो यत्र तिष्ठति ।। <br>
उवाच च प्रसन्नात्मा देवदेवो वृषध्वज ।।५३।। <br>
उत्तिष्ठोत्तिष्ठ भद्रं ते वरं ब्रूहि धरोत्तम ।। <br>
सोथ श्रुत्वा महेशानं देवदेवं त्रिलोचनम्।। ।। ५४ ।। <br>
प्रणम्य बहुशो भूमावद्रिरेतद्व्यजिज्ञपत् ।। <br>
लीलाविग्रहभृच्छंभो प्रणतैक कृपानिधे ।। ५५ ।। <br>
सर्वज्ञोपि कथं नाम न वेत्थ मम वांछितम् ।। <br>
शरणागतसंत्राण सर्ववृत्तांतकोविद ।। ५६ ।। <br>
सर्वेषां हृदयानंद शर्वसर्वगसर्वकृत् ।। <br>
यदि देयो वरो मह्यं स्वभावादृषदात्मने ।।५७ ।। <br>
याचकायातिशोच्याय प्रणतार्तिप्रभंजक ।। <br>
ततोऽविमुक्तक्षेत्रस्य साम्यं ह्यभिलषाम्यहम् ।। ५८ ।।<br>
&nbsp;कुशद्वीप उमा सार्धं नाथाद्य सपरिच्छदः ।। <br>
मन्मौलौ विहितावासः प्रयात्वेष वरो मम ।। ५९ ।।<br>
सर्वेषां सर्वदः शंभुः क्षणं यावद्विचिंतयेत् ।। <br>
विज्ञातावसरो ब्रह्मा तावच्छंभुं व्यजिज्ञपत्।। <br>
प्रणम्याग्रेसरो भूत्वा मौलौ बद्धकरद्वयः ।। 4.1.39.६० ।। <br>
।। ब्रह्मोवाच ।। ।। <br>
विश्वेश जगतांनाथ पत्या व्यापारितोस्म्यहम् ।। <br>
कृतप्रसादेन विभो सृष्टिं कर्तुं चतुर्विधाम् ।। ६१ ।। <br>
प्रयत्नेन मया सृष्टा सा सृष्टिस्त्वदनुज्ञया ।। <br>
अवृष्ट्या षष्टिहायिन्या तत्र नष्टाऽप्रजा भुवि ।। ६२ ।। <br>
अराजकं महच्चासीद्दुरवस्थमभूज्जगत् ।। <br>
ततो रिपुंजयो नाम राजर्षिर्मनुवंशजः ।। ६३ ।। <br>
मयाभिषिक्तो राजर्षिः प्रजाः पातुं नरेश्वरः ।। <br>
चकार समयं सोपि महावीर्यो महातपाः ।।६४।। <br>
तवाज्ञया चेत्स्थास्यंति सर्वे दिविषदो दिवि ।। <br>
नागलोके तथा नागास्ततो राज्यं करोम्यहम् ।। ।। ६५ ।। <br>
तथेति च मया प्रोक्तं प्रमाणीक्रियतां तु तत् ।। <br>
मंदराय वरो दत्तो भवेदेवं कृपानिधे ।। ६६ ।। <br>
तस्य राज्ञः प्रजास्त्रातुं भूयाच्चैष मनोरथः ।। <br>
मम नाडीद्वयं राज्यं तस्यापि च शतक्रतोः ।। ६७ ।। <br>
मर्त्यानां गणना क्वेह निमेषार्ध निमेषिणाम्।। <br>
देवोपि निर्मलं मत्वा मंदरं चारुकंदरम् ।।६८।। <br>
विधेश्च गौरवं रक्षंस्तथोरी कृतवान्हरः ।। <br>
जंबूद्वीपे यथा काशी निर्वाणपददा सदा ।।६९।। <br>
तथा बहुतिथं कालं द्वीपोभूत्सोपि मंदरः ।। <br>
यियासुना च देवेन मंदरं चित्रकंदरम् ।।4.1.39.७०।। <br>
निजमूर्तिमयं लिंगमविज्ञातं विधेरपि ।। <br>
स्थापितं सर्वसिद्धीनां स्थापकेभ्यः समर्पितुम् ।। ७१ ।। <br>
विपन्नानां च जंतूनां दातुं नैःश्रेयसीं श्रियम् ।। <br>
सर्वेषामिह संस्थानां क्षेत्रं चैवाभिरक्षितुम्।। ७२ ।। <br>
मंदराद्रिगतेनापि क्षेत्रं नैतत्पिनाकिना ।। <br>
विमुक्तं लिंगरूपेण अविमुक्तमतः स्मृतम् ।। ७३ ।। <br>
पुरा नंदवनं नाम क्षेत्रमेतत्प्रकीर्तितम्।। <br>
अविमुक्तं तदारभ्य नामास्य प्रथितं भुवि ।। ७४ ।। <br>
नामाविमुक्तमभवदुभयोः क्षेत्रलिंगयोः ।। <br>
एतद्द्वयं समासाद्य न भूयो गर्भभाग्भवेत् ।। ७५ ।। <br>
अविमुक्तेश्वरं लिंगं दृष्ट्वा क्षेत्रेऽविमुक्तके ।। <br>
विमुक्त एव भवति सर्वस्मात्कर्मबंधनात् ।। ७६ ।। <br>
अर्चंति विश्वे विश्वेशं विश्वेशोर्चति विश्वकृत् ।।<br>
अविमुक्तेश्वरं लिंगं भुविमुक्तिप्रदायकम् ।। ७७ ।। <br>
पुरा न स्थापितं लिंगं कस्यचित्केनचित्क्वचित् ।। <br>
किमाकृति भवेल्लिंगं नैतद्वेत्त्यपि कश्चन ।। ७८ ।।<br>
आकारमविमुक्तस्य दृष्ट्वा ब्रह्माच्युतादयः ।। <br>
लिंगं संस्थापयामासुर्वसिष्ठाद्यास्तथषर्यः ।। ७९ ।। <br>
आदिलिंगमिदं प्रोक्तमविमुक्तेश्वरं महत् ।। <br>
ततो लिंगांतराण्यत्र जातानि क्षितिमंडले ।। 4.1.39.८० ।। <br>
अविमुक्तेश नामापि श्रुत्वा जन्मार्जितादघात् ।। <br>
क्षणान्मुक्तो भवेन्मर्त्यो नात्र कार्या विचारणा ।।८१ ।। <br>
अविमुक्तेश्वरं लिंगं स्मृत्वा दूरगतोपि च ।। <br>
जन्मद्वयकृतात्पापात्क्षणादेव विमुच्यते ।।८२।। <br>
अविमुक्ते महाक्षेत्रेऽविमुक्तमवलोक्य च ।। <br>
त्रिजन्मजनितं पापं हित्वा पुण्यमयो भवेत् ।। ८३ ।। <br>
यत्कृतं ज्ञानविभ्रंशादेनः पंचसु जन्मसु ।। <br>
अविमुक्तेश संस्पर्शात्तत्क्षयेदेव नान्यथा ।। ८४ ।। <br>
अर्चयित्वा महालिंगमविमुक्तेश्वरं नरः ।। <br>
कृतकृत्यो भवेदत्र न च स्याज्जन्मभाक्कुतः ।। ८५ ।। <br>
स्तुत्वा नत्वार्चयित्वा च यथाशक्ति यथामति ।। <br>
अविमुक्ते विमुक्तेशं स्तूयते नम्यतेऽर्च्यते ।।८६।। <br>
अनादिमदिदं लिंगं स्वयं विश्वेश्वरार्चितम् ।। <br>
काश्यां प्रयत्नतः सेव्यमविमुक्तं विमुक्तये ।। ८७ ।। <br>
संति लिंगान्यनेकानि पुण्येष्वायतनेषु च ।। <br>
आयांति तानि लिंगानि माघीं प्राप्य चतुदर्शीम्।। ८८ ।। <br>
कृष्णायां माघभूतायामविमुक्तेश जागरात् ।। <br>
सदा विगतनिद्रस्य योगिनो गतिभाग्भवेत् ।। ८९ ।। <br>
नानायतनलिंगानि चतुर्वर्गप्रदान्यपि ।। <br>
माघकृष्णचतुर्दश्यामविमुक्तमुपासते ।। 4.1.39.९० ।। <br>
किं बिभेति नरो धीरः कृतादघशिलोच्चयात् ।। <br>
अविमुक्तेश लिंगस्य भक्ति वज्रधरो यदि ।। ९१ ।। <br>
क्वाविमुक्तं महालिंगं चतुर्वर्गफलोदयम् ।। <br>
क्व पापि पापशैलोऽल्पो यःक्षयेन्नामसंभृतः ।। ९२ ।। <br>
अविमुक्ते महाक्षेत्रे विश्वेशसमधिष्ठिते ।। <br>
यैर्न दृष्टं विमूढास्तेऽविमुक्तं लिंगमुत्तमम् ।। ९३ ।। <br>
द्रष्टारमविमुक्तस्य दृष्ट्वा दंडधरो यमः ।। <br>
दूरादेव प्रणमति प्रबद्धकरसंपुटः ।। ९४ ।। <br>
धन्यं तन्नेत्रनिर्माणं कृतकृत्यौ तु तौ करौ ।। <br>
अविमुक्तेश्वरं येन याभ्यामैक्षिष्ट यः स्पृशेत् ।। ९५ ।। <br>
त्रिसंध्यमविमुक्तेशं यो जपेन्नियतः शुचिः ।। <br>
दूरदेशविपन्नोपि काशीमृतफलं लभेत् ।। ९६ ।। <br>
अविमुक्तं महालिंगं दृष्ट्वा ग्रामांतरं व्रजेत्।। <br>
लब्धाशुकार्यसंसिद्धिं क्षेमेण प्रविशेद्गृहम्।।९७।। <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशी खंडे पूर्वार्द्धे अविमुक्तेशाविर्भावोनामैकोनचत्वारिंशोध्यायः ।।३९।। <br>
<br>
<br>
</span>
