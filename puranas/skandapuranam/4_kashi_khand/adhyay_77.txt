<span style="font-size: 14pt; line-height: 200%">।। पार्वत्युवाच ।। ।। <br>
नमस्ते देवदेवेश प्रणमत्करुणानिधे ।। <br>
वद केदारमाहात्म्यं भक्तानामनुकंपया ।।१।। <br>
तस्मिँल्लिंगे महाप्रीतिस्तव काश्यामनुत्तमा ।। <br>
तद्भक्ताश्च जना नित्यं देवदेवमहाधियः ।। २ ।। <br>
।। देवदेव उवाच ।। ।। <br>
शृण्वपर्णेभिधास्यामि केदारेश्वर संकथाम् ।। <br>
समाकर्ण्यापि यां पापोप्यपापो जायते क्षणात् ।। ३ ।। <br>
केदारं यातुकामस्य पुंसो निश्चितचेतसः ।। <br>
आजन्मसंचितं पापं तत्क्षणादेव नश्यति ।। ४ ।। <br>
गृहाद्विनिर्गते पुंसि केदारमभिनिश्चितम् ।। जन्मद्वयार्जितं पापं शरीरादपि निर्व्रजेत् ।। ५ ।। <br>
मध्ये मार्गं प्रपन्नस्य त्रिजन्मजनितं त्वघम् ।। <br>
देहगेहाद्विनिःसृत्य निराशं याति निःश्वसत् ।। ६ ।। <br>
सायंकेदारकेदारकेदारेति त्रिरुच्चरन्।। <br>
गृहेपि निवसन्नूनं यात्राफलमवाप्नुयात् ।। ७ ।। <br>
दृष्ट्वा केदारशिखरं पीत्वा तत्रत्यमंबु च ।। <br>
सप्तजन्मकृतात्पापान्मुच्यते नात्र संशयः ।।८।। <br>
हरपापह्रदे स्नात्वा केदारेशं प्रपूज्य च ।। <br>
कोटिजन्मार्जितैनोभिर्मुच्यते नात्र संशयः ।।९।। <br>
सकृत्प्रणम्य केदारं हरपापकृतोदकः ।।<br>
स्थाप्य लिंगं हृदंभोजे प्रांते मोक्षं गमिष्यति।।4.2.77.१०।।<br>
हरपापह्रदे श्राद्धं श्रद्धया यः करिष्यति ।। <br>
उद्धृत्य सप्तपुरुषान्स मे लोकं गमिष्यति ।। ११ ।। <br>
पुरा राथंतरे कल्पे यदभूदत्र तच्छृणु ।। <br>
अपर्णे दत्तकर्णा त्वं वर्णयामि तवाग्रतः ।।१२।। <br>
एको ब्राह्मणदायाद उज्जयिन्या इहागतः ।। <br>
कृतोपनयनः पित्रा ब्रह्मचर्यव्रतेस्थितः ।।१३।। <br>
स्थलीं पाशुपतीं काशीं स विलोक्य समंततः।। <br>
द्विजैः पाशुपतैः कीर्णां जटामुकुटभूषितैः ।। १४ ।। <br>
कृतलिंगसमर्चैश्च भूतिभूषितवर्ष्मभिः ।। <br>
भिक्षाहृतान्नसंतुष्टैः पुष्टैर्गंगामृतोदकैः ।। १५ ।। <br>
बभूवानंदितमना व्रतं जग्राह चोत्तमम्।। <br>
हिरण्यगर्भादाचार्यान्महत्पाशुपताभिधम् ।। १६ ।। <br>
स च शिष्यो वशिष्ठोभूत्सर्वपाशुपतोत्तमः ।। <br>
स्नात्वा ह्रदे हरपापे नित्यप्रातः समुत्थितः ।।१७।। <br>
विभूत्याहरहः स्नाति त्रिकालं लिंगमर्चयन् ।। <br>
नांतरं स विजानाति शिवलिंगे गुरौ तथा ।।१८।। <br>
स द्वादशाब्ददेशीयो वशिष्ठो गुरुणा सह ।। <br>
ययौ केदारयात्रार्थं गिरिं गौरीगुरोर्गुरुम् ।।१९।। <br>
यत्र गत्वा न शोचंति किंचित्संसारिणः क्वचित ।। <br>
प्राश्योदकं लिंगरूपं लिंगरूपत्वमागताः ।।4.2.77.२०।। <br>
असिधारं गिरिं प्राप्य वशिष्ठस्य तपस्विनः ।। <br>
गुरुर्हिरण्यगर्भाख्यः पंचत्वमगमत्तदा ।। २१ ।। <br>
पश्यतां तापसानां च विमाने सार्वकामिके ।। <br>
आरोप्य तं पारिषदाः कैलासमनयन्मुदा ।। २२ ।। <br>
यस्तु केदारमुद्दिश्य गेहादर्धपथेप्यहो ।। <br>
अकातरस्त्यजेत्प्राणान्कैलासे स चिरं वसेत् ।। २३ ।। <br>
तदाश्चर्यं समालोक्य स वशिष्ठस्तपोधनः ।। <br>
केदारमेव लिंगेषु बह्वमंस्त सुनिश्चितम् ।। २४।। <br>
अथ कृत्वा स कैदारीं यात्रां वाराणसीमगात् ।। <br>
अग्रहीन्नियमं चापि यथार्थं चाकरोत्पुनः ।। ।। २५ ।। <br>
प्रति चैत्रं सदा चैत्र्यां यावज्जीवमहं ध्रुवम् ।। <br>
विलोकयिष्ये केदारं वसन्वाराणसीं पुरीम् ।। २६ ।। <br>
तेन यात्राः कृताः सम्यक् षष्टिरेकाधिका मुदा ।। <br>
आनंदकानने नित्यं वसता ब्रह्मचारिणा ।। २७ ।। <br>
पुनर्यात्रां स वै चक्रे मधौ निकटवर्तिनि ।। <br>
परमोत्साहसंतुष्टः पलिता कलितोप्यलम्।। २८ ।। <br>
तपोधनैस्तन्निधनं शंकमानैर्निवारितः ।। <br>
कारुण्यपूर्णहृदयैरन्यैरपि च संगिभिः ।। २९ ।। <br>
ततोपि न तदुत्साहभंगोभूद्दृढचेतसः ।। <br>
मध्ये मार्गं मृतस्यापि गुरोरिव गतिर्मम ।। 4.2.77.३० ।। <br>
इति निश्चितचेतस्के वशिष्ठे तापसे शुचौ ।। <br>
अशूद्रान्न परीपुष्टे तुष्टोहं चंडिकेऽभवम् ।। ३१ ।। <br>
स्वप्रेमया स संप्रोक्तो वशिष्ठस्तापसोत्तमः ।। <br>
दृढव्रत प्रसन्नोस्मि केदारं विद्धि मामिह ।। ३२ ।। <br>
अभीष्टं च वरं मत्तः प्रार्थयस्वाविचारितम् ।। <br>
इत्युक्तवत्यपि मयि स्वप्नो मिथ्येति सोब्रवीत्।। ३३ ।। <br>
ततोपि स मया प्रोक्तः स्वप्नो मिथ्याऽशुचिष्मताम् ।। <br>
भवादृशाममिथ्यैव स्वाख्या सदृशवर्तिनाम् ।। ३४ ।।<br>
वरं ब्रूहि प्रसन्नोस्मि स्वप्नशंकां त्यज द्विज ।। <br>
तव सत्त्ववतः किंचिन्मयादेयं न किंचन ।। ३५ ।। <br>
इत्युक्तं मे समाकर्ण्य वरयामास मामिति ।। <br>
शिष्यो हिरण्यगर्भस्य तपस्विजनसत्तमः ।। ३६ ।। <br>
यदि प्रसन्नो देवेश तदा मे सानुगा इमे ।। <br>
सर्वे शूलिन्नुग्राह्या एष एव वरो मम ।। ३७ ।। <br>
देवि तस्येदमाकर्ण्य परोपकृतिशालिनः ।। <br>
वचनं नितरां प्रीतस्तथेति तमुवाच ह ।। ३८ ।। <br>
पुनः परोपकरणात्तत्तपो द्विगुणीकृतम् ।। <br>
तेन पुण्येन स मया पुनः प्रोक्तो वरं वृणु ।। ३९ ।। <br>
स वशिष्ठो महाप्राज्ञो दृढ पाशुपतव्रतः ।। <br>
देवि मे प्रार्थयामास हिमशैलादिह स्थितिम् ।। 4.2.77.४० ।। <br>
ततस्तत्तपसाकृष्टः कलामात्रेण तत्र हि ।। <br>
हिमशैले ततश्चात्र सर्वभावेन संस्थितः ।। ४१ ।। <br>
ततः प्रभाते संजाते सर्वेषां पश्यतामहम् ।। <br>
हिमाद्रे प्रस्थितः प्राप्तस्तूयमानः सुरर्षिभिः ।।४२।। <br>
वशिष्ठं पुरतः कृत्वा सर्वसार्थसमायुतम् ।। <br>
हरपापह्रदे तीर्थे स्थितोहं तद्नुग्रहात् ।। ४३ ।। <br>
मत्परिग्रहतः सर्वे हरपापे कृतोदकाः ।। <br>
आराध्य मामनेनैव वपुषा सिद्धिमागताः ।। ४४ ।। <br>
तदा प्रभृति लिंगेस्मिन्स्थितः साधकसिद्धये ।। <br>
अविमुक्ते परे क्षेत्रे कलिकाले विशेषतः ।। ४५।। <br>
तुषाराद्रिं समारुह्य केदारं वीक्ष्य यत्फलम् ।। <br>
तत्फलं सप्तगुणितं काश्यां केदारदर्शने ।। ४६ ।। <br>
गौरीकुंडं यथा तत्र हंसतीर्थं च निर्मलम् ।। <br>
यथा मधुस्रवा गंगा काश्यां तदखिलं तथा ।। ४७ ।। <br>
इदं तीर्थं हरपापं सप्तजन्माघनाशनम् ।। <br>
गंगायां मिलितं पश्चाज्जन्मकोटिकृताघहम् ।। ४८ ।। <br>
अत्र पूर्वं तु काकोलौ युध्यतौ खान्निपेततुः ।। <br>
पश्यतां तत्र संस्थानां हंसौ भूत्वा विनिर्गतौ ।।४९।। <br>
गौरि त्वया कृतं पूर्वं स्नानमत्र महाह्रदे ।। <br>
गौरीतीर्थं ततः ख्यातं सर्वतीर्थोत्तमोत्तमम् ।। 4.2.77.५० ।। <br>
अत्रामृतस्रवा गंगा महामोहांधकारहृत् ।। <br>
अनेकजन्मजनित जाड्यध्वंसविधायिनी ।। ५१ ।। <br>
सरसा मानसेनात्र पूर्वं तप्तं महातपः ।। <br>
अतस्तु मानसं तीर्थं जने ख्यातिमिदं गतम् ।।५२।। <br>
अत्र पूर्वं जनः स्नानमात्रेणैव प्रमुच्यते ।। <br>
पश्चात्प्रसादितश्चाहं त्रिदशैर्मुक्तिदुर्दृशैः ।। ५३ ।। <br>
सर्वे मुक्तिं गमिष्यंति यदि देवेह मानवाः ।। <br>
केदारकुंडे सुस्नातास्तदोच्छित्तिर्भविष्यति ।। ५४ ।। <br>
सर्वेषामेव वर्णानामाश्रमाणां च धर्मिणाम्।। <br>
तस्मात्तनुविसर्गेत्र मोक्षं दास्यति नान्यथा ।। ५५ ।। <br>
ततस्तदुपरोधेन तथेति च मयोदितम् ।। <br>
तदारभ्य महादेवि स्नानात्केदारकुंडतः।।।। ५६ ।। <br>
समर्चनाच्च भक्त्या वै मम नाम जपादपि ।। <br>
नैःश्रेयसीं श्रियं दद्यामन्यत्रापि तनुत्यजाम ।। ५७ ।। <br>
केदारतीर्थे यः स्नात्वा पिंडान्दास्यति चात्वरः ।। <br>
एकोत्तरशतं वंश्यास्तस्य तीर्णा भवांबुधिम्।। ५८ ।।<br>
भौमवारे यदा दर्शस्तदा यः श्राद्धदो नरः ।। <br>
केदारकुंडमासाद्य गयाश्राद्धेन किं ततः ।। ५९ ।। <br>
केदारं गंतुकामस्य बुद्धिर्देया नरैरियम् ।। <br>
काश्यां स्पृशंस्त्वं केदारं कृतकृत्यो भविष्यसि ।। 4.2.77.६० ।। <br>
चैत्रकृष्णचतुर्दश्यामुपवासं विधाय च ।। <br>
त्रिगंडूषान्पिबन्प्रातर्हृल्लिंगमधितिष्ठति ।। ६१ ।। <br>
केदारोदकपानेन यथा तत्र फलं भवेत् ।। <br>
तथात्र जायते पुंसां स्त्रीणां चापि न संशयः ।। ६२ ।। <br>
केदारभक्तं संपूज्य वासोन्नद्रविणादिभिः ।। <br>
आजन्मजनितं पापं त्यक्त्वा याति ममालयम् ।। ।। ६३ ।। <br>
आषण्मासं त्रिकालं यः केदारेशं नमस्यति ।। <br>
तं नमस्यंति सततं लोकपाला यमादयः ।। ६४ ।। <br>
कलौ केदारमाहात्म्यं योपि कोपि न वेत्स्यति ।। <br>
यो वेत्स्यति सुपुण्यात्मा सर्वं वेत्स्यति स ध्रुवम् ।। ६५ ।। <br>
केदारेशं सकृद्दृष्ट्वा देवि मेऽनुचरो भवेत् ।। <br>
तस्मात्काश्यां प्रयत्नेन केदारेशं विलोकयेत् ।।६६।। <br>
चित्रांगदेश्वरं लिंगं केदारादुत्तरे शुभम् ।। <br>
तस्यार्चनान्नरो नित्यं स्वर्गभोगानुपाश्नुते ।। ६७ ।। <br>
केदाराद्दक्षिणे भागे नीलकंठ विलोकनात् ।। <br>
संसारोरगदष्टस्य तस्य नास्ति विषाद्भयम् ।। ६८ ।। <br>
तद्वायव्यंबरीषेशो  नरस्तदवलोकनात् ।। <br>
गर्भवासं न चाप्नोति संसारे दुःखसंकुले ।।६९।। <br>
इंद्रद्युम्नेश्वरं लिंगं तत्समीपे समर्च्य च ।। <br>
तेजोमयेन यानेन स स्वर्ग भुवि मोदते ।। 4.2.77.७० ।। <br>
तद्दक्षिणे नरो दृष्ट्वा लिंगं कालंजरेश्वरम् ।। <br>
जरां कालं विनिर्जित्य मम लोके वसेच्चिरम् ।।७१।। <br>
दृष्ट्वा क्षेमेश्वरं लिंगमुद्क्चित्रांगदेश्वरात् ।। <br>
सर्वत्र क्षेममाप्नोति लोकेऽत्र च परत्र च ।।७२।। <br>
।। स्कंद उवाच ।। ।। <br>
देवदेवेन विंध्यारे केदार महिमा महान् ।। <br>
इत्याख्यायि पुरांबायै मया तेपि निरूपितः ।। ७३ ।। <br>
केदारेश्वरलिंगस्य श्रुत्वोत्पत्तिं कृती नरः ।। <br>
शिवलोकमवाप्नोति निष्पापो जायते क्षणात् ।। ७४ ।। ।। <br>
इति श्रीस्कांदे महापुराण एकाशीति साहस्र्यां संहितायां चतुर्थे काशीखंड उत्तरार्धे केदारमहिमाख्यानं नाम सप्तसप्ततितमोऽध्यायः ।।७७।। <br>
<br>
<br>
</span>
