<span style="font-size: 14pt; line-height: 200%">स्कंद उवाच ॥ <br>
विवाहा ब्राह्म दैवार्षाः प्राजापत्यासुरौ तथा ॥ <br>
गांधर्वो राक्षसश्चापि पैशाचोऽष्टम उच्यते ॥ १ ॥ <br>
स ब्राह्मो वरमाहूय यत्र कन्या स्वलंकृता ॥ <br>
दीयते तत्सुतः पूयात्पुरुषानेकविंशतिम् ॥ २ ॥ <br>
यज्ञस्थायर्त्विजे दैवस्तज्जःपाति चतुर्दश ॥ <br>
वरादादाय गोद्वंद्वमार्षस्तज्जः पुनाति षट् ॥ ३ ॥ <br>
सहोभौ चरतां धर्ममित्युक्त्वा दीयतेर्थिने ॥ <br>
यत्र कन्या प्राजापत्यस्तज्जो वंशान्पुनाति षट् ॥ ४ ॥ <br>
चत्वार एते विप्राणां धर्म्याः पाणिग्रहाः स्मृताः ॥ <br>
आसुरः क्रयणाद्द्रव्यैर्गांधर्वोन्योन्य मैत्रतः ॥ ५ ॥ <br>
प्रसह्यकन्याहरणाद्राक्षसो निंदितः सताम् ॥ <br>
छलेन कन्याहरणात्पैशाचो गर्हितोऽष्टमः ॥ ६ ॥ <br>
प्रायः क्षत्रविशोरुक्ता गांधर्वासुरराक्षसाः ॥ <br>
अष्टमस्त्वेष पापिष्ठः पापिष्ठानां च संभवेत् ॥ ७ ॥<br>
सवर्णया करो ग्राह्यो धार्यः क्षत्रियया शरः ॥ <br>
प्रतोदो वैश्यया धार्यो वासोंतः पज्जया तथा ॥ ८ ॥ <br>
असवर्णस्त्वेष विधिः स्मृतो दृष्टश्च वेदने ॥ <br>
सवर्णाभिस्तु सर्वाभिः पाणिर्ग्राह्यस्त्वयं विधिः ॥ ९ ॥ <br>
धर्म्यैर्विवाहैर्जायंते धर्म्या एव शतायुषः ॥ <br>
अधर्म्यैर्धर्मरहिता मंदभाग्यधनायुषः ॥ 4.1.38.१० ॥ <br>
ऋतुकालाभिगमनं धर्मोयं गृहिणः परः ॥ <br>
स्त्रीणां वरमनुस्मृत्य यथाकाम्यथवा भवेत् ॥ ११ ॥ <br>
दिवाभिगमनं पुंसामनायुष्यं परं मतम् ॥ <br>
श्राद्धाहः सर्वपर्वाणि यत्नात्त्याज्यानि धीमता ॥ १२ ॥ <br>
तत्र गच्छन्स्त्रियं मोहाद्धर्मात्प्रच्यवते परात् ॥ १३ ॥ <br>
ऋतुकालाभिगामी यः स्वदारनिरतश्च यः ॥ <br>
स सदा ब्रह्मचारी च विज्ञेयः सद्गृहाश्रमी ॥ १४॥ <br>
ऋतुः षोडशयामिन्यश्चतस्रस्ता सुगर्हिताः ॥ <br>
पुत्रास्तास्वपि या युग्मा अयुग्माः कन्यका प्रजाः ॥ १५ ॥ <br>
त्यक्त्वा चंद्रमसं दुःस्थं मघां पौष्णं विहाय च ॥ <br>
शुचिः सन्निर्विशेत्पत्नीं पुन्नामर्क्षे विशेषतः ॥ <br>
शुचिं पुत्रं प्रसूयेत पुरुषार्थप्रसाधकम् ॥ १६ ॥ <br>
आर्षे विवाहे गोद्वंद्वं यदुक्तं तन्न शस्यते ॥ <br>
शुल्कमण्वपि कन्यायाः कन्या विक्रयपापकृत् ॥ १७ ॥ <br>
अपत्यविक्रयी कल्पं वसेद्विट्कृमिभोजने ॥ <br>
अतो नाण्वपि कन्याया उपजीवेत्पिता धनम् ॥ १८ ॥ <br>
स्त्रीधनान्युपजीवंति ये मोहादिह बांधवाः ॥ <br>
न केवलं निरयगास्तेषामपि हि पूर्वजाः ॥ १९ ॥ <br>
पत्या तुष्यति यत्र स्त्री तुष्येद्यत्र स्त्रिया पतिः ॥ <br>
तत्र तुष्टा महालक्ष्मीर्निवसेद्दानवाऽरिणा ॥ 4.1.38.२० ॥ <br>
वाणिज्यं नृपतेः सेवा वेदानध्यापनं तथा ॥ <br>
कुविवाहः क्रियालोपः कुले पतनहेतवः ॥ २१ ॥<br>
कुर्याद्वैवाहिके वह्नौ गृह्यकर्मान्वहं गृही ॥ <br>
पंचयज्ञक्रियां चापि पक्तिं दैनंदिनीमपि ॥ २२ ॥ <br>
गृहस्थाश्रमिणः पंच सूना कर्म दिने दिने ॥ <br>
कंडनी पेषणी चुल्ली ह्युदकुंभस्तु मार्जनी ॥ २३ ॥ <br>
तासां च पंचसूनानां निराकरणहेतवः ॥ <br>
क्रतवः पंच निर्दिष्टा गृहि श्रेयोभिवर्धनाः ॥ २४ ॥ <br>
पाठनं ब्रह्मयज्ञः स्यात्तर्पणं च पितृ क्रतुः ॥ <br>
होमो दैवो बलिर्भौतोऽतिथ्यर्चा नृक्रतुः क्रमात् ॥ २५ ॥ <br>
पितृप्रीतिं प्रकुर्वाणः कुर्वीत श्राद्धमन्वहम् ॥ <br>
अन्नोदकपयोमूलैः फलैर्वापि गृहाश्रमी॥२६॥ <br>
गोदानेन च यत्पुण्यं पात्राय विधिपूर्वकम् ॥ <br>
सत्कृत्य भिक्षवे भिक्षां दत्त्वा तत्फलमाप्नुयात् ॥ २७ ॥ <br>
तपोविद्यासमिद्दीप्ते हुतं विप्रास्य पावके ॥ <br>
तारयेद्विघ्नसंघेभ्यः पापाब्धेरपि दुस्तरात् ॥ २८ ॥ <br>
अनर्चितोऽतिथिर्गेहाद्भग्नाशो यस्य गच्छति ॥ <br>
आजन्मसंचितात्पुण्यात्क्षणात्स हि बहिर्भवेत् ॥ २९ ॥ <br>
सांत्वपूर्वाणि वाक्यानि शय्यार्थे भूस्तृणोदके ॥ <br>
एतान्यपि प्रदेयानि सदाभ्यागत तुष्टये ॥ 4.1.38.३० ॥ <br>
गृहस्थः परपाकादी प्रेत्य तत्पशुतां व्रजेत् ॥ <br>
श्रेयः परान्नपुष्टस्य गृह्णीयादन्नदो यतः ॥ ३१ ॥ <br>
आदित्योढोऽतिथिः सायं सत्कर्तव्यः प्रयत्नतः ॥ <br>
असत्कृतोन्यतो गच्छन्दुष्कृतं भूरि यच्छति ॥ ३२ ॥<br>
भुंजानोऽतिथिशेषान्नमिहायुर्धनभाग्भवेत् ॥ <br>
प्रणोद्यातिथिमन्नाशी किल्बिषी च गृहाश्रमी ॥ ३३ ॥ <br>
वैश्वदेवांत संप्राप्तः सूर्योढो वातिथिः स्मृतः॥ <br>
न पूर्वकाल आयातो न च दृष्टचरः क्वचित् ॥ ३४ ॥ <br>
बलिपात्रकरे विप्रे यद्यन्योतिथिरागतः ॥ <br>
अदत्त्वा तं बलिं तस्मै यथाशक्त्यान्नमर्पयेत् ॥ ३५ ॥ <br>
कुमाराश्च स्ववासिन्यो गर्भिण्योऽतिरुजान्विताः ॥ <br>
अतिथेरादितोप्येते भोज्या नात्र विचारणा ॥ ३६ ॥ <br>
पितृदेवमनुष्येभ्यो दत्त्वाश्नात्यमृतं गृही ॥ <br>
स्वार्थं पचन्नघं भुंक्ते केवलं स्वोदरंभरिः ॥ ३७ ॥<br>
माध्याह्निकं वैश्वदेवं गृहस्थः स्वयमाचरेत् ॥ <br>
पत्नी सायं बलिं दद्यात्सिद्धान्नैर्मंत्रवर्जितम् ॥ ३८ ॥ <br>
एतत्सायंतनं नाम वैश्वदेवं गृहाश्रमे ॥ <br>
सायंप्रातर्भवेदेव वैश्वदेवं प्रयत्नतः ॥ ३९ ॥ <br>
वैश्वदेवेन ये हीना आतिथ्येन विवर्जिताः ॥<br>
सर्वे ते वृषला ज्ञेयाः प्राप्तवेदा अपि द्विजाः ॥ 4.1.38.४० ॥ <br>
अकृत्वा वैश्वदेवं तु भुंजते ये द्विजाधमाः ॥ <br>
इह लोकेन्नहीनाः स्युः काकयोनिं व्रजंत्यथ ॥ ४१ ॥ <br>
वेदोदितं स्वकं कर्म नित्यं कुर्यादतंद्रितः ॥ <br>
तद्धि कुर्वन्यथाशक्ति प्राप्नुयात्सद्गतिं पराम् ॥ ४२ ॥ <br>
षष्ठ्यष्टम्योर्वसेत्पापं तैले मांसे सदैव हि ॥ <br>
पंचदश्यां चतुर्दश्यां तथैव च भगेक्षुरे ॥ ४३ ॥ <br>
उदयं तं न चेक्षेत नास्तं यंतं न मध्यगम् ॥ <br>
न राहुणोपसृष्टं च नांबुसंस्थं दिवाकरम्॥ ४४ ॥ <br>
न वीक्षेतात्ममनोरूपमाशुधावेन्न वर्षति ॥ <br>
नोल्लंघयेद्वत्सतंत्रीं न नग्नो जलमाविशेत् ॥ ४५ ॥ <br>
देवतायतनं विप्रं धेनुं मधुमृदं घृतम् ॥ <br>
जातिवृद्धं वयोवृद्धं विद्यावृद्धं तपस्विनम् ॥ ४६ ॥ <br>
अश्वत्थं चैत्यवृक्षं च गुरुं जलभृतं घटम् ॥ <br>
सिद्धान्नं दधिसिद्धार्थं गच्छन्कुर्यात्प्रदक्षिणम् ॥ ४७ ॥ <br>
रजस्वलां न सेवेत नाश्नीयात्सह भार्यया॥ <br>
एकवासा न भुंजीत न भुंजीतोत्कटासने॥ ४८ ॥ <br>
नाश्नंतीं स्त्रीं समीक्षेत तेजस्कामो द्विजोत्तमः ॥ <br>
असंतर्प्य पितॄन्देवान्नाद्यादन्नं नवं क्वचित् ॥ ४९ ॥ <br>
पक्वान्नं चापि नो मांसं दीर्घकालं जिजीविषुः ॥ <br>
न मूत्रं गोव्रजे कुर्यान्न वल्मीके न भस्मनि ॥ 4.1.38.५० ॥ <br>
न गर्तेषु ससत्वेषु न तिष्ठन्न व्रजन्नपि ॥ <br>
गोविप्रसूर्यवाय्वग्नि चंद्रर्क्षांबु गुरूनपि ॥ ५१ ॥ <br>
अभिपश्यन्न कुर्वीत मलमूत्रविसर्जनम्॥ <br>
तिरस्कृत्यावनिं लोष्टकाष्ठपर्णतृणादिभिः ॥ ५२ ॥ <br>
प्रावृत्य वाससा मौलिं मौनी विण्मूत्रमुत्सृजेत् ॥ <br>
यथासुखमुखो रात्रौ दिनेच्छायांधकारयोः ॥ ५३ ॥ <br>
भीतिषु प्राणबाधायां कुर्यान्मलविसर्जनम् ॥ <br>
मुखेनोपधमेन्नाग्निं नग्नां नेक्षेत योषितम् ॥ ५४ ॥<br>
नांघ्री प्रतापयेदग्नौ न वस्त्वशुचि निक्षिपेत्॥ <br>
प्राणिहिंसां न कुर्वीत नाश्नीयात्सँध्ययोर्द्वयोः॥५५॥ <br>
न संविशेत संध्यायां प्रत्यक्सौम्यशिरा अपि॥ <br>
विण्मूत्रष्ठीवनं नाप्सु कुर्याद्दीर्घजिजीविषुः॥ ५६॥ <br>
नाचक्षीत धयंतीं गां नेंद्रचापं प्रदर्शयेत्॥ <br>
नैकः सुप्यात्क्वचिच्छून्ये न शयानं प्रबोधयेत्॥ ५७॥ <br>
पंथानं नैकलो यायान्न वार्यंजलिना पिबेत् ॥ <br>
न दिवोद्भूत सारं च भक्षयेद्दधिनो निशि ॥ ५८ ॥ <br>
स्त्रीधर्मिण्या नाभिवदेन्नाद्यादातृप्ति रात्रिषु ॥ <br>
तौर्यत्रिक प्रियो न स्यात्कांस्ये पादौ न धावयेत् ॥ ५९ ॥ <br>
श्राद्धं कृत्वा पर श्राद्धे योऽश्नीयाज्ज्ञानवर्जितः ॥ <br>
दातुः श्राद्धफलं नास्ति भोक्ता किल्बिषभुग्भवेत् ॥ 4.1.38.६० ॥ <br>
न धारयेदन्यभुक्तं वासश्चो पानहावपि ॥ <br>
न भिन्न भाजनेश्नीयान्नासीताग्न्यादि दूषिते॥ ६१॥ <br>
आरोहणं गवां पृष्ठे प्रेतधूमं सरित्तरम्॥ <br>
बालातपं दिवास्वापं द्यजेद्दीर्घं जिजीविषुः॥ ६२॥ <br>
स्नात्वा न मार्जयेद्गात्रं विसृजेन्न शिखां पथि॥ <br>
हस्तौ शिरो न धुनुयान्नाकर्षेदासनं पदा॥ ६३॥ <br>
नोत्पाटयेल्लोमनखं दशनेन कदाचन॥ <br>
करजैः करजच्छेदं तृणच्छेदं विवर्जयेत्॥६४॥ <br>
शुभायन यदायत्यां त्यजेत्तत्कर्म यत्नतः॥ <br>
अद्वारेण न गंतव्यं स्ववेश्मपरवेश्मनोः॥ ६५॥ <br>
क्रीडेन्नाक्षैः सहासीत न धर्मघ्नैर्न रोगिभिः ॥ <br>
न शयीत क्वचिन्नग्नः पाणौ भुंजीत नैव च ॥ ६६ ॥ <br>
आर्द्रपादकरास्योश्नन्दीर्घकालं च जीवति ॥ <br>
संविशेन्नार्द्रचरणो नोच्छिष्टः क्वचिदाव्रजेत् ॥ ६७ ॥ <br>
शयनस्थो न चाश्नीयान्नपिबेन्न जपेद्द्विजः ॥ <br>
सोपानत्कश्चनाचामेन्न तिष्ठन्धारया पिबेत् ॥ ६८ ॥ <br>
सर्वं तिलमयं नाद्यात्सायं शर्माभिलाषुकः॥  <br>
न निरीक्षेत  विण्मूत्रे नोच्छिष्टः संस्पृशेच्छिरः ॥ ६९ ॥<br>
नाधितिष्ठेत्तुषांगार भस्मकेशकपालिकाः ॥ <br>
पतितैः सह संवासः पतनायैव जायते ॥ 4.1.38.७० ॥ <br>
श्रावयेद्वैदिकं मंत्रं न शूद्राय कदाचन ॥ <br>
ब्राह्मण्याद्धीयते विप्रः शूद्रो धर्माच्च हीयते ॥ ७१ ॥ <br>
धर्मोपदेशः शूद्राणां स्वश्रेयः प्रतिघातयेत् ॥ <br>
द्विजशुश्रूषणं धर्मः शूद्राणां हि परो मतः ॥ ७२ ॥ <br>
कंडूयनं हि शिरसः पाणिभ्यां न शुभं मतम् ॥ <br>
आताडनं कराभ्यां च क्रोशनं केशलुंचनम् ॥७३ ॥ <br>
अशास्त्रवर्तिनो भूपाल्लुब्धात्कृत्वा प्रतिग्रहम् ॥ <br>
ब्राह्मणः सान्वयो याति नरकानेकविंशतिम् ॥ ७४ ॥ <br>
अकालविद्युत्स्तनिते वर्षर्तौ पांसुवर्षणे ॥ <br>
महावातध्वनौ रात्रावनध्यायाः प्रकीर्तिताः ॥ ७५ ॥ <br>
उल्कापाते च भूकंपे दिग्दाहे मध्यरात्रिषु ॥ <br>
संध्ययोर्वृषलोपांते राज्ञोराहोश्च सूतके ॥ ७६ ॥ <br>
दर्शाष्टकासु भूतायां श्राद्धिकं प्रतिगृह्य च ॥ <br>
प्रतिपद्यपि पूर्णायां गजोष्ट्राभ्यां कृतांतरे ॥ ७७ ॥ <br>
खरोष्ट्रक्रोष्ट्र विरुते समवाये रुदत्यपि ॥ <br>
उपाकर्मणि चोत्सर्गे नाविमार्गे तरौ जले ॥ ७८ ॥ <br>
आरण्यकमधीत्यापि बाणसाम्नोरपि ध्वनौ ॥ <br>
अनध्यायेषु चैतेषु नाधीयीत द्विजः क्वचित् ॥ ७९ ॥ <br>
कृतांतरायो न पठेद्भेकाखु श्वाहि बभ्रुभिः ॥ <br>
भूताष्टम्योः पंचदश्योर्ब्रह्मचारी सदा भवेत् ॥ 4.1.38.८० ॥ <br>
अनायुष्यकरं चैव परदारोपसर्पणम् ॥ <br>
तस्मात्तद्दूरतस्त्याज्यं वैरिणां चोपसेवनम् ॥ ८१ ॥ <br>
पूर्वर्द्धिभिः परित्यक्तमात्मानं नावमानयेत् ॥ <br>
सदोद्यमवतां यस्माच्छ्रियो विद्या न दुर्लभाः ॥ ८२ ॥ <br>
सत्यं ब्रूयात्प्रियं ब्रूयान्नब्रूयात्सत्यमप्रियम् ॥ <br>
प्रियं च नानृतं ब्रूयादेष धर्मो घटोद्भव ॥ ८३ ॥ <br>
भद्रमेव वदेन्नित्यं भद्रमेव विचिंतयेत् ॥ <br>
भद्रैरेवेह संसर्गो नाभद्रैश्च कदाचन ॥ ८४ ॥ <br>
रूपवित्तकुलैर्हीनान्सुधीर्नाधिक्षिपेन्नरान् ॥ <br>
पुप्पवंतौ न चेक्षेत त्वशुचिर्ज्योतिषां गणम् ॥ ८५ ॥<br>
वाचोवेगं मनोवेगं जिह्वावेगं च वर्जयेत् ॥ <br>
उत्कोच द्यूत दौत्यार्त द्रव्यं दूरात्परित्यजेत् ॥८६॥ <br>
गोब्राह्मणाग्नीनुच्छिष्ट पाणिना नैव संस्पृशेत्॥ <br>
न स्पृशेदनिमित्ते नखानि स्वानि त्वनातुरः ॥ ८७ ॥ <br>
गुह्यजान्यपि लोमानि तत्स्पर्शादशुचिर्भवेत् ॥ <br>
पादधौतोदकं मूत्रमुच्छिष्टान्नोदकानि च॥ ८८॥ <br>
निष्ठीवनं च श्लेष्माणं गृहाद्दूरं विनिक्षिपेत् ॥ <br>
अहर्निशं श्रुतेर्जाप्याच्छौचाचारनिषेवणात् ॥ <br>
अद्रोहवत्या बुद्ध्या च पूर्वं जन्म स्मरेद्द्विजः ॥ ८९ ॥ <br>
वृद्धान्प्रयत्नाद्वंदेत  दद्यात्तेषां स्वमासनम् ॥ <br>
विनम्रधमनिस्तस्मादनुयायात्ततश्च तान् ॥4.1.38.९० ॥ <br>
श्रुति भूदेव देवानां नृप साधु तपस्विनाम्॥ <br>
पतिव्रतानां नारीणां निंदां कुर्यान्न कर्हिचित्॥ ९१ ॥ <br>
न मनुष्यस्तुतिं कुर्यान्नात्मानमपमानयेत् ॥ <br>
अभ्युद्यतं न प्रणुदेत्परमर्माणि नोच्चरेत् ॥ ९२॥ <br>
अधर्मादेधते पूर्वं विद्वेष्टॄनपि संजयेत्॥ <br>
सर्वतोभद्रमाप्यापि ततो नश्येच्च सान्वयः ॥ ९३ ॥ <br>
उद्धृत्य पंच मृत्पिंडान्स्नायात्परजलाशये ॥ <br>
अनुद्धृत्य च तत्कर्तुरेनसः स्यात्तुरीयभाक् ॥ ९४ ॥ <br>
श्रद्धया पात्रमासाद्य यत्किंचिद्दीयते वसु ॥ <br>
देशे काले च विधिना तदानंत्याय कल्पते ॥ ९५ ॥ <br>
भूप्रदो मंडलाधीशः सर्वत्रसुखिनोन्नदाः ॥ <br>
तोयदाता सदा तृप्तो रूपवान्रूप्यदो भवेत् ॥ ९६ ॥ <br>
प्रदीपदो निर्मलाक्षो गोदाताऽर्यमलोकभाक् ॥ <br>
स्वर्णदाता च दीर्घायुस्तिलदः स्यात्तु सुप्रजाः ॥ ९७ ॥ <br>
वेश्मदो ऽत्युच्चसौधेशो वस्त्रदश्चंद्रलो कभाक् ॥ <br>
हयप्रदो दिव्ययानो लक्ष्मीवान्वृषभप्रदः ॥ ९८॥ <br>
सुभार्यः शिबिका दाता सुपर्यंक प्रदोपि च ॥<br>
धान्यैः समृद्धिमान्नित्यमभयप्रद ईशिता ॥९९॥ <br>
ब्रह्मदो ब्रह्मलोकेज्यो ब्रह्मदः सर्वदो मतः ॥ <br>
उपायेनापि यो ब्रह्म दापयेत्सोपि तत्समः ॥ 4.1.38.१०० ॥ <br>
श्रद्धया प्रतिगृह्णाति श्रद्धया यः प्रयच्छति ॥ <br>
स्वर्गिणौ तावुभौ स्यातां पततोऽश्रद्धयात्यधः ॥ १ ॥ <br>
अनृतेन क्षरेद्यज्ञस्तपो विस्मयतः क्षरेत् ॥ <br>
क्षरेत्कीर्तनतोदानमायुर्विप्रापवादतः ॥ २ ॥ <br>
गंधपुष्पकुशाञ्छय्यां शाकं मांसं पयो दधि ॥ <br>
मणि मत्स्य गृहं धान्यं ग्राह्यमेतदुपस्थितम् ॥ ३ ॥ <br>
मधूदकं फलं मूलमेधांस्यभयदक्षिणा ॥ <br>
अभ्युद्यतानि ग्राह्याणि त्वेतान्यपिनिकृष्टतः ॥ ४ ॥ <br>
दास नापित गोपाल कुलमित्रार्धसीरिणः ॥ <br>
भोज्यान्नाः शूद्रवर्गेमी तथात्मविनिवेदकः ॥ ५ ॥ <br>
इत्थमानृण्यमासाद्य देवर्षिपितृजादृणात् ॥ <br>
माध्यस्थ्यमाश्रयेद्गेहे सुते विष्वग्विसृज्य च ॥ ६ ॥<br>
गेहेपि ज्ञानमभ्यस्येत्काशीं वाथ समाश्रयेत् ॥ <br>
सम्यग्ज्ञानेन वा मुक्तिः किंवा विश्वेशवेश्मनि ॥ ७ ॥ <br>
सम्यग्ज्ञानं भवेत्पुंसां कुत एकेन जन्मना ॥ <br>
वाराणस्यां ध्रुवा मुक्तिः शरीरत्यागमात्रतः ॥ ८ ॥ <br>
अद्य श्वो वा परश्वो वा कालाद्वाथ परःशतात् ॥ <br>
सत्वरो गत्वरो देहः काश्यां चेदमृती भवेत् ॥ ९ ॥ <br>
सा च वाराणसी लभ्या सदाचारवता सदा ॥ <br>
मनसापि सदाचारमतो विद्वान्न लंघयेत् ॥ 4.1.38.११० ॥ <br>
आकर्ण्येति ततोगस्त्यः पुनः प्राह षडाननम् ॥ <br>
पुनः काशीं समाचक्ष्व सदाचारेण याप्यते ॥ ॥ ११ ॥ <br>
कानि कानि च लिंगानि स्कंद ज्ञानप्रदानि च ॥ <br>
वाराणस्यां परिब्रूहि तानि मे परिपृच्छतः ॥ १२ ॥ <br>
विना काशीं न मे प्रीतिर्विनाकाशीं न मे रतिः ॥ <br>
चित्रपुत्रकवच्चास्मि विना काशी षडानन ॥ १३ ॥ <br>
न निद्रामि न जागर्मि नाश्नामि न पिबाम्यपः ॥ <br>
काशीं द्व्यक्षरपीयूषं पिबामि हि च केवलम् ॥ १४ ॥ <br>
इति श्रुत्वा वचः स्कंदो मैत्रावरुणिभाषितम् ॥ <br>
अविमुक्तस्य माहात्म्यं वक्तुं समुपचक्रमे ॥ ११५ ॥ <br>
इति श्री स्कांदे महापुराण एकाशीतिसाहस्र्यां संहितायां काशीखंडे पूर्वार्द्धे सदाचारवर्णनं नामाष्टत्रिंशोऽध्यायः ॥ ३८ ॥ <br>
<br>
<br>
</span>
