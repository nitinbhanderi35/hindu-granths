<span style="font-size: 14pt; line-height: 200%">अगस्त्य उवाच ।। ।। <br>
पार्वतीहृदयानंद पार्वतीश समुद्भवम् ।। <br>
कथयेह यदुद्दिष्टं भवता प्रागघापहम् ।। १ ।। <br>
।। स्कंद उवाच ।। <br>
शृण्वगस्ते यदा मेना हिमाचलपतिव्रता ।। <br>
गिरींद्रजां सुतामाह पुत्रि तेस्य महेशितुः ।। २ ।। <br>
किं स्थानं वसतिर्वा का को बंधुर्वेत्सि किंचन ।। <br>
प्रायो गृहं न जामातुरस्य कोपि च कुत्रचित् ।। ३ ।। <br>
निशम्येति वचो मातुरतिह्रीणा गिरींद्रजा ।। <br>
आसाद्यावसरं शंभुं नत्वा गौरी व्यजिज्ञपत् ।। ४ ।। <br>
मया श्वश्रूगृहं कांत गम्यमद्य विनिश्चितम् ।। <br>
नाथात्र नैव वस्तव्यं नय मां स्वं निकेतनम् ।। ५ ।। <br>
गिरींद्रजागिरं श्रुत्वा गिरीश इति तत्त्ववित् ।। <br>
हित्वा हिमगिरिं प्राप्तो निजमानंदकाननम् ।। ६।। <br>
प्राप्यानंदवनं देवी परमानंदकारणम्।। <br>
विस्मृत्य पितृसंवासं जाता चानंदरूपिणी ।। ७ ।। <br>
अथ विज्ञापयांचक्रे गौरी गिरिशमेकदा ।। <br>
अच्छिन्नानंदसंदोहः कुतः क्षेत्रेऽत्र तद्वद ।। ८ ।। <br>
इति गौरीरितं श्रुत्वा प्रत्युवाच पिनाकधृक् ।। <br>
पंचक्रोशपरीमाणे क्षेत्रेस्मिन्मुक्तिसद्मनि ।। ९ ।।<br>
तिलांतरं न देव्यस्ति विना लिंगं हि कुत्रचित् ।। <br>
एकैकं परितो लिंगं क्रोशं क्रोशं च यावनिः ।। 4.2.90.१० ।। <br>
अन्यत्रापि हि सा देवि भवेदानंदकारणम् ।। <br>
अत्रानंदवने देवि परमानंदजन्मनि ।। ११ ।। <br>
परमानंदरूपाणि संति लिंगान्यनेकशः ।। <br>
चतुर्दशसु लोकेषु कृतिनो ये वसंति हि ।। १२ ।। <br>
तैः स्वनाम्नेह लिंगानि कृत्वाऽऽपि कृतकृत्यता ।। <br>
अत्र येन महादेवि लिंगं संस्थापितं मम ।। १३ ।। <br>
वेत्ति तच्छ्रेयसः संख्यां शेषोपि न विशेषवित् ।। १४ ।। <br>
परिच्छेदव्यतीतस्यानंदस्य परकारणम् ।। <br>
अतस्त्विदं परं क्षेत्रं लिर्गैर्भूयोभिरद्रिजे ।। १५ ।। <br>
निशम्येति महादेवी पुनः पादौ प्रणम्य च ।। <br>
देह्यनुज्ञां महादेव लिंगसंस्थापनाय मे।।१६।। <br>
पत्युराज्ञां समासाद्य यच्छेच्छ्रेयः पतिव्रता ।। <br>
न तस्याः श्रेयसो हानिः संवर्तेपि कदाचन ।। १७ ।। <br>
इति प्रसाद्य देवेशमाज्ञां प्राप्य महेशितुः ।। <br>
लिंगं संस्थापितं गौर्या महादेव समीपतः ।। १८ ।। <br>
तल्लिंगदर्शनात्पुंसां ब्रह्महत्यादिपातकम् ।। <br>
विलीयेत न संदेहो देहबंधोपि नो पुनः ।। १९ ।। <br>
तत्र लिंगे वरो दत्तो देवदेवेन यः पुनः ।। <br>
निशामय मुने तं तु भक्तानां हितकाम्यया ।। 4.2.90.२० ।। <br>
लिंगं यः पार्वतीशाख्यं काश्यां संपूजयिष्यति ।। <br>
तद्देहावसितिं प्राप्य काशीलिंगं भविष्यति ।। २१ ।। <br>
काशीलिंगत्वमासाद्य मामेवानुप्रवेक्ष्यति ।। <br>
चैत्रशुक्लतृतीयायां पार्वतीशसमर्चनात् ।। २२ ।। <br>
इह सौभाग्यमाप्नोति परत्र च शुभां गतिम् ।। <br>
पार्वतीश्वरमाराध्य योषिद्वा पुरुषोपि वा ।। २३ ।। <br>
न गर्भमाविशेद्भूयो भवेत्सौभाग्यभाजनम् ।। <br>
पार्वतीशस्य लिंगस्य नामापि परिगृह्णतः ।।२४।। <br>
अपि जन्मसहस्रस्य पापं क्षयति तत्क्षणात् ।। <br>
पार्वतीशस्य माहात्म्यं यः श्रोष्यति नरोत्तमः ।। <br>
ऐहिकामुष्मिकान्कामान्स प्राप्स्यति महामतिः ।। २५ ।। ।। <br>
इति श्रीस्कांदे महापुराण एकाशीति साहस्र्यां संहितायां चतुर्थे काशीखंड उत्तरार्धे पार्वतीशवर्णनं नाम नवतितमोऽध्यायः ।। ९० ।। <br>
<br>
<br>
</span>
