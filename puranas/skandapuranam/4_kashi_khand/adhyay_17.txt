<span style="font-size: 14pt; line-height: 200%">॥ शिवशर्मोवाच ॥ ॥ <br>
शुक्रसंबंधिनी देवौ कथा श्रावि मया शुभा ॥ <br>
यस्याः श्रवणमात्रेण प्रीणिते श्रवणे मम ॥ १ ॥ <br>
कस्य पुण्यनिधेर्लोकः शोकहृत्त्वेष निर्मलः ॥ <br>
एतदाख्यातुमुद्युक्तौ भवंतौ भवतां मम ॥ २ ॥ <br>
धयित्वा श्रोत्रपात्राभ्यां वाणीममृतरूपिणीम् ॥ <br>
न तृप्तिमधिगच्छामि भवन्मुखसुखोद्गताम् ॥३॥ <br>
॥ गणावूचतुः ॥ ॥ <br>
लोहितांगस्य लोकोयं शिवशर्मन्निबोध ह ॥ <br>
उत्पत्तिं चास्य वक्ष्यावो भूसुतोयं यथाभवत् ॥ ४ ॥ <br>
पुरा तपस्यतः शंभोर्दाक्षायण्या वियोगतः ॥ <br>
भालस्थलात्पपातैकः स्वेदबिंदुर्महीतले ॥ ५ ॥ <br>
ततः कुमारः संजज्ञे लोहितांगो महीतलात् ॥ <br>
स्नेहसंवर्धितः सोथ धात्र्या धात्रीस्वरूपया ॥ ६ ॥ <br>
माहेय इत्यतः ख्यातिं परामेष गतः सदा ॥ <br>
ततस्तेपे तपोत्युग्रमुग्रपुर्यां पुरानघ ॥ ७ ॥ <br>
असिश्च वरणा चापि सरितौ यत्र शोभने ॥ <br>
द्युनद्योत्तरवाहिन्या मिलितेऽत्र जगद्धिते ॥ ८ ॥<br>
सर्वगोपि हि विश्वेशो यत्र नित्यं प्रकाशते ॥ <br>
मुक्तये सर्वजंतूनां कालोज्ज्ञित स्ववर्ष्मणाम् ॥ ९ ॥ <br>
अमृतं हि भवंत्येव मृता यत्र शरीरिणः ॥ <br>
अनुग्रहं समासाद्य परं विश्वेश्वरस्य ह ॥ 4.1.17.१० ॥ <br>
अपुनर्भवदेहास्ते येऽविमुक्रेतनुत्यजः ॥ <br>
विना सांख्येन योगेन विना नानाव्रतादिभिः ॥ ११ ॥ <br>
संस्थाप्य लिंगं विधिना स्वनाम्नांगारकेश्वरम् ॥ <br>
पांचमुद्रे महास्थाने कंबलाश्वतरोत्तरे ॥ १२ ॥ <br>
ज्वलदंगारवत्तेजो यावत्तस्यशरीरतः ॥  <br>
विनिर्ययौ तपस्तावत्तेन तप्तं महात्मना ॥ १३ ॥ <br>
ततोंगारक नाम्ना स सर्वलोकेषु गीयते ॥ <br>
तस्य तुष्टो महादेवो ददौ ग्रहपदं महत् ॥ १४ ॥ <br>
अंगारक चतुर्थ्यां ये स्नात्वोत्तरवहांभसि ॥ <br>
अभ्यर्च्यांगारकेशानं नमस्यंति नरोत्तमाः ॥१५ ॥<br>
न तेषां ग्रहपीडा च कदाचित्क्वापि जायते ॥ <br>
अंगांरकेन संयुक्ता चतुर्थी लभ्यते यदि ॥१६॥ <br>
उपरागसमं पर्व तदुक्तं कालवेदिभिः ॥ <br>
तस्यां दत्तं हुतं जप्तं सर्वं भवति चाक्षयम् ॥१७॥ <br>
श्रद्धया श्राद्धदा ये वै चतुर्थ्यंगारयोगतः ॥ <br>
तेषां पितॄणां भविता तृप्तिर्द्वादशवार्षिकी ॥ १८ ॥ <br>
अंगारकचतुर्थ्यां तु पुरा जज्ञे गणेश्वरः ॥ <br>
अतएव तु तत्पर्व प्रोक्तं पुण्यसमृद्धये ॥ १९॥ <br>
एकभक्तव्रती तत्र संपूज्य गणनायकम्॥ <br>
किंचिद्दत्त्वा तमुद्दिश्य न विघ्नैरभिभूयते ॥ 4.1.17.२० ॥ <br>
अंगारेश्वर भक्ता ये वाराणस्यां नरोत्तमाः ॥ <br>
तेऽस्मिन्नंगारके लोके वसंति परमर्द्धयः ॥२१॥ <br>
अगस्त्य उवाच ॥ ॥ <br>
इत्थं कथयतोरेव रम्यां पुण्यवतीं कथाम् ॥ <br>
भगवद्गणयोः प्राप नेत्रातिथ्यं गुरोः पुरी ॥ २२ ॥ <br>
नेत्रानंदकरीं दृष्ट्वा शिवशर्माऽथ तां पुरीम् ॥ <br>
पप्रच्छाचार्यवर्यस्य कस्येयं पूरनुत्तमा ॥ २३ ॥ <br>
॥ गणावूचतुः ॥ ॥ <br>
सखे सुखं समाख्यावो नानाख्येयं तवाग्रतः ॥ <br>
अध्वखेदापनोदाय पुनरस्याः पुरः कथाम्॥ २४ ॥ <br>
विधेर्विधित्सतः पूर्वं त्रिलोकीरचनां मुदा ॥ <br>
आविरासुः सुताः सप्त मानसाः स्वस्यसंनिभाः ॥ २५ ॥ <br>
मरीच्यत्र्यंगिरो मुख्याः सर्वे सृष्टिप्रवर्तकाः ॥ <br>
प्रजापतेरंगिरसस्तेष्वभूद्देवसत्तमः ॥ २६ ॥ <br>
सुतश्चांगिरसो नाम बुद्ध्या विबुधसत्तमः ॥ <br>
शांतो दांतो जितक्रोधो मृदुवाङ्निर्मलाशयः ॥ २७ ॥<br>
वेदवेदार्थतत्त्वज्ञः कलासु कुशलोऽमलः ॥ <br>
पारदृश्वा तु सर्वेषां शास्त्राणां नीतिवित्तमः ॥ २८ ॥ <br>
हितोपदेष्टा हितकृदहितात्यहितः सदा ॥ <br>
रूपवाञ्छीलसंपन्नो गुणवान्देशकालवित् ॥ २९ ॥ <br>
सर्वलक्षणसंभार संभृतो गुरुवत्सलः ॥ <br>
तताप तापसीं वृत्तिं काश्यां स महतीं दधत ॥ 4.1.17.३० ॥ <br>
महल्लिंगं प्रतिष्ठाप्य शांभवं भूरिभावनः ॥ <br>
अयुतं शरदां दिव्यं दिव्यतेजा महातपाः ॥३१॥ <br>
ततः प्रसन्नो भगवान्विश्वेशो विश्वभावनः ॥ <br>
आविर्भूय ततो लिंगान्महसां राशिरब्रवीत् ॥३२॥ <br>
प्रसन्नोस्मि वरं ब्रूहि यत्ते मनसि वर्तते ॥ <br>
इति शंभुं समालोक्य तुष्टावेति स हृष्टवान् ॥ ३३ ॥ <br>
॥ आंगिरस उवाच ॥ ॥ <br>
जय शंकर शांत शशांकरुचे रुचिरार्थद सर्वद सर्वशुचे ॥ <br>
शुचिदत्त गृहीत महोपहृते हृतभक्तजनोद्धततापतते ॥ ३४ ॥<br>
ततसर्वहृदंबर वरदनते नतवृजिनमहावन दाहकृते ॥ <br>
कृतविविधचरित्रतनोसुतनो तनुविशिखविशोषणधैर्यनिधे ॥ ३५ ॥ <br>
निधनादि विवर्जितकृतनतिकृत्कृतिविहितमनोरथपन्नगभृत् ॥ <br>
नगभर्तृसुतार्पितवामवपुः स्ववपुःपरिपूरितसर्वजगत् ॥ ३६ ॥ <br>
त्रिजगन्मयरूपविरूपसुदृग्दृगुदंचनकुंचन कृतहुतभुक् ॥ <br>
भवभूतपतेप्रमथैकपते पतितेष्वपिदत्तकरप्रसृते ॥ ३७ ॥ <br>
प्रसूताखिलभूतलसंवरणप्रणवध्वनिसौधसुधांशुधर ॥ <br>
वरराजकुमारिकया परया परितः परितुष्ट नतोस्मि शिव ॥ ३८ ॥<br>
शिवदेव गिरीश महेश विभो विभवप्रद गिरिश शिवेशमृड ॥ <br>
मृडयोडुपतिध्र जगत्त्रितयं कृतयंत्रणभक्तिविघातकृताम् ॥ ३९ ॥ <br>
न कृतांत त एष बिभेभि हरप्रहराशु महाघममोघमते ॥ <br>
नमतांतरमन्यदवैनि शिवं शिवपादनतेः प्रणतोस्मि ततः ॥ 4.1.17.४० ॥ <br>
विततेऽत्र जगत्यखिलेऽघहरं हर तोषणमेव परं गुणवन् ॥ <br>
गुणहीनमहीन महावलयं प्रलयांतकमीश नतोस्मि ततः ॥ ४१ ॥ <br>
इति स्तुत्वा महादेवं विररामांगिरः सुतः ॥ <br>
व्यतरच्च महेशानः स्तुत्या तुष्टो वरान्बहून् ॥४२॥ <br>
॥ श्रीमहादेव उवाच ॥ ॥ <br>
बृहता तपसानेन बृहतां पतिरेध्यहो ॥ <br>
नाम्ना बृहस्पतिरिति ग्रहेष्वर्च्योभव द्विज ॥ ४३ ॥ <br>
अस्माल्लिंगार्चनान्नित्यं जीवभूतोसि मे यतः ॥ <br>
अतो जीव  इति ख्यातिं त्रिषु लोकेषु यास्यसि ॥४४॥ <br>
वाचां प्रपंचैश्चतुरैर्निष्प्रपंचो यतः स्तुतः ॥ <br>
अतो वाचां प्रपंचस्य पतिर्वाचस्पतिर्भव ॥४५॥<br>
अस्य स्तोत्रस्य पठनादपि वागुदियाच्च यम् ॥ <br>
तस्य स्यात्संस्कृता वाणी त्रिभिर्वर्षैस्त्रिकालतः ॥ ४६ ॥ <br>
समुत्पन्ने महाकार्ये न स बुद्ध्या प्रहीयते ॥ <br>
यः पठिष्यत्यदः स्तोत्रं वायव्याख्यं दिनेदिने ॥ ४७ ॥ <br>
अस्यस्तोत्रस्य पठनान्नियतं मम संनिधौ ॥ <br>
न दुर्वृत्तौ प्रवृत्तिः स्यादविवेकवतां नृणाम् ॥ ४८ ॥ <br>
अदः स्तोत्रं पठञ्जंतुर्जातुपीडां ग्रहोद्भवाम् ॥ <br>
न प्राप्स्यति ततो जप्यमिदं स्तोत्रं ममाग्रतः ॥ ४९ ॥ <br>
नित्यं प्रातः समुत्थाय यः पठिष्यति मानवः ॥ <br>
इमां स्तुतिं हरिष्येऽहं तस्य बाधाः सुदारुणाः ॥ 4.1.17.५० ॥ <br>
त्वत्प्रतिष्ठितलिंगस्य पूजां कृत्वा प्रयत्नतः ॥ <br>
इमां स्तुतिमधीयानो मनोवांछामवाप्स्यति ॥ ५१ ॥ <br>
इति दत्त्वा वराञ्छंभुः पुनर्ब्रह्माणमाह्वयत् ॥ <br>
सेंद्रान्देवगणान्सर्वान्सयक्षोरगकिन्नरान् ॥ ५२ ॥ <br>
तानागतान्समालोक्य शिवो व्रह्माणमब्रवीत् ॥ <br>
विधेविधेहि मद्वाक्यादमुं वाचस्पतिं मुनिम् ॥ ५३ ॥ <br>
गुरुं सर्वसुरेंद्राणां परितः स्वगुणैर्गुरुम् ॥ <br>
अभिषिंच विधानेन देवाचार्य पदे मुदे ॥ ५४ ॥ <br>
अतीव धिषणाधीशो ममप्रीतोभविष्यति ॥ <br>
महाप्रसाद इत्याज्ञां शिरस्याधाय तत्क्षणात् ॥ ५५ ॥ <br>
सुरज्येष्ठः सुराचार्यं चकारांगिरसं तदा ॥ <br>
देवदुंदुभयो नेदुर्ननृतुश्चाप्सरोगणाः ॥ ५६ ॥ <br>
गुरुपूजां व्यधुः सर्वे गीर्वाणा मुदिताननाः ॥ <br>
अभिषिक्तो वसिष्ठाद्यैर्मंत्रपूतेन वारिणा ॥ ५७ ॥ <br>
पुनरन्यं वरं प्रादाद्गिरीशः पतये गिराम् ॥ <br>
शृण्वांगिरस धर्मात्मन् देवेज्यकुलनंदन ॥ ५८ ॥<br>
भवतास्थापितं लिंगं सुबुद्धिपरिवर्धनम् ॥<br>
&nbsp;बृहस्पतीश्वर इति ख्यातं काश्यां भविष्यति ॥ ५९ ॥ <br>
गुरुपुष्यसमायोगे लिंगमेतत्समर्च्य च ॥ <br>
यत्करिष्यंति मनुजास्तत्सिद्धिमधियास्यति ॥ 4.1.17.६० ॥ <br>
बृहस्पतीश्वरं लिंगं मया गोप्यं कलौ युगे ॥ <br>
अस्य संदर्शनादेव प्रतिभा प्रतिलभ्यते ॥६१॥ <br>
चंद्रेश्वराद्दक्षिणतो वीरेशान्नैर्ऋते स्थितम् ॥ <br>
आराध्य धिषणेशं वै गुरुलोके महीयते ॥६२॥ <br>
गुर्वंगना गमनजं पापं षण्मास सेवनात् ॥ <br>
अवश्यं विलयं याति तमः सूर्योदयाद्यथा ॥ ६३ ॥ <br>
अतएव हि गोप्तव्यं महापातकनाशनम् ॥ <br>
बृहस्पतीश्वरं लिंगं नाख्येयं यस्यकस्यचित् ॥६४ ॥ <br>
इति दत्त्वा वरान्देवस्तत्रैवांतर्हितो भवत् ॥ <br>
द्रुहिणो गुरुणा सार्धं सेंद्रोपेंद्रो बृहस्पतिम् ॥ ६५ ॥<br>
अस्मिन्पुरेभिषिच्याथ विसृज्येंद्रादिकान्सुरान् ॥ <br>
अलंचकार स्वं लोकं विष्णुनाऽनुमतो द्विज ॥ ६६ ॥ <br>
॥ अगस्त्य उवाच ॥ ॥ <br>
अतिक्रम्य गुरोर्लोकं लोपामुद्रे ददर्श सः ॥ <br>
शिवशर्मा पुरी सौरेः प्रभामंडल मंडिताम् ॥ ६७ ॥ <br>
पृष्टौ तेन च तौ तत्र तां पुरीं प्रददर्शतुः ॥ <br>
द्विजेन द्विजवर्याय गणवर्यौ शुचिस्मिते ॥६८॥ <br>
गणावूचतुः ॥ ॥ <br>
मारीचेः कश्यपाज्जज्ञे दाक्षायण्यां द्विजोष्णगुः ॥ <br>
तस्यभार्याभवत्संज्ञा पुत्री त्वष्टुः प्रजापतेः ॥ ६९ ॥ <br>
भर्तुरिष्टा ततस्तस्माद्रूपयौवनशालिनी ॥ <br>
संज्ञा बभूव तपसा सुदीप्तेन समन्विता ॥ 4.1.17.७० ॥ <br>
आदित्यस्य हि तद्रूपं मंडलस्य तु तेजसा ॥ <br>
गात्रेषु परिदध्यौ वै नातिकांतमिवाभवत् ॥ ७१ ॥ <br>
न खल्वयमृतोंऽडस्थ इति स्नेहादभाषत ॥ <br>
तदा प्रभृति लोकेयं मार्तंड इति चोच्यते ॥ ७२ ॥ <br>
तेजस्त्वभ्यधिकं तस्य साऽसहिष्णुर्विवस्वतः ॥ <br>
येनातितापयामास त्रैलोक्यं तिग्मरश्मिभृत् ॥ ७३ ॥ <br>
त्रीण्यपत्यानि भो ब्रह्मन्संज्ञायां महसां निधिः ॥ <br>
आदित्यो जनयामास कन्यां द्वौ च प्रजापती ॥ ७४ ॥ <br>
वैवस्वतं मनुं ज्येष्ठं यमं च यमुनां ततः ॥ <br>
नातितेजोमयं रूपं सोढुं साऽलं विवस्वतः ॥ ७५ ॥ <br>
मायामयीं ततश्छायां सवर्णां निर्ममे स्वतः ॥ <br>
प्रांजलिः प्रणता भूत्वा संज्ञां छाया तदाब्रवीत् ॥ ७६ ॥ <br>
तवाज्ञाकारिणीं देवि शाधि मां करवाणि किम् ॥ <br>
संज्ञोवाच ततश्छायां सवर्णे शृणु सुंदरि ॥ ७७ ॥<br>
अहं यास्यामि सदनं त्वष्टुस्त्वं पुनरत्र मे ॥ <br>
भवने वस कल्याणि निर्विशंकं ममाज्ञया ॥ ७८ ॥ <br>
मनुरेष यमावेतौ यमुना यम संज्ञकौ ॥ <br>
स्वापत्यदृष्ट्या द्रष्टव्यमेतद्बालत्रयं त्वया ॥ ७९ ॥ <br>
अनाख्येयमिदं वृत्तं त्वया पत्यौ शुचिस्मिते ॥ <br>
इत्याकर्ण्याथ सा त्वाष्ट्रीं देवीं छाया जगाद ह ॥ 4.1.17.८० ॥ <br>
आकचग्रहणान्नाहमाशापाच्च कदाचन ॥ <br>
आख्यास्यामि चरित्रं ते याहि देवि यथासुखम् ॥ ८१ ॥ <br>
इत्यादिश्य सवर्णां सा तथेत्युक्ता सवर्णया ॥ <br>
पितुरंतिकमासाद्य नत्वा त्वष्टारमब्रवीत् ॥॥ ८२ ॥ <br>
पितः सोढुं न शक्नोमि तेजस्तेजोनिधेरहम् ॥ <br>
तीव्रं तस्यार्यपुत्रस्य काश्यपस्य महात्मनः ॥ ॥ ८३ ॥ <br>
निशम्योदीरितं तस्याः पित्रानिर्भर्त्सिता बहु ॥ <br>
भर्तुः समीपं याहीति नियुक्ता सा पुनःपुनः ॥ ८४ ॥ <br>
चिंतामवाप महतीं स्त्रीणां धिक्चेष्टितं त्विति ॥ <br>
निनिंद बहुधात्मानं स्त्रीत्वं चाति निनिंद सा ॥८५॥ <br>
स्वातंत्र्यं न क्वचित्स्त्रीणां धिगस्वातंत्र्यजीवितम् ॥ <br>
शैशवे यौवने प्रांते पितृभर्तृसुताद्भयम् ॥८६॥ <br>
त्यक्तं भर्तृगृहं मौग्ध्याद्धंत दुवृर्त्तया मया ॥ <br>
अविज्ञातापि चेद्यायामथ पत्युर्निकेतनम् ॥८७ ॥ <br>
तत्रास्ति सा सवर्णा वै परिपूर्णमनोरथा ॥ <br>
अथावतिष्ठे सात्रैव पित्रा निर्भर्त्सिताप्यहम् ॥ ८८ ॥ <br>
ततोति चंडश्चंडाशुः पित्रोरतिभयंकरः ॥ <br>
अहो यदुच्यते लोकैरुपाख्यानमिदं हि तत् ॥ ८९ ॥ <br>
स्फुटं दृष्टं मयाद्येति स्वकरांगारकर्ष(र्प?)णम् ॥ <br>
नष्टं भर्तृगृहं मौग्ध्याच्छ्रेयो वा न पितुर्गृहम् ॥॥ 4.1.17.९० ॥ <br>
वयश्च प्रथमं चारु रूपं त्रैलोक्यकांक्षितम् ॥ <br>
सर्वाभिभवनं स्त्रीत्वं कुलं चातीव निर्मलम् ॥ ९१ ॥ <br>
पतिश्च तादृक्सर्वज्ञो लोकचक्षुस्तमोपहः ॥ <br>
सर्वेषां कर्मणां साक्षी सर्वः सर्वत्रसंचरः ॥ ९२ ॥ <br>
मह्यं श्रेयः कथं वा स्यादिति सा परिचिंत्य च ॥ <br>
अगच्छद्वडवा भूत्वा तपसे पर्यनिंदिता ॥ ९३ ॥ <br>
उत्तरांश्च कुरून्प्राप चरंती नीरसंतृणम् ॥ <br>
व्युत्तेपे च तपस्तीव्रं पतिमाधाय चेतसि ॥ <br>
तपोबलेन तत्पत्युः सहिष्ये तेज इत्यलम् ॥ ९४ ॥<br>
मन्यमानोथ तां संज्ञां सवर्णायां तदा रविः ॥ <br>
सावर्णिं जनयामास मनुमष्टममुत्तमम् ॥ ९५ ॥ <br>
शनैश्चरं द्वितीयं च सुतां भद्रां तृतीयिकाम् ॥ <br>
सवर्णा स्वेष्वपत्येषु सापत्न्यात्स्त्रीस्वभावतः ॥ ९६॥ <br>
चकाराभ्यधिकं स्नेहं न तथा पूर्वजेष्वथ ॥ <br>
मनुस्तत्क्षांतवाञ्ज्येष्ठो भक्ष्यालंकारलालने ॥ ९७ ॥ <br>
कनिष्ठेष्वधिकं दृष्ट्वा सावर्ण्यादिषु नो यमः ॥ <br>
कदाचिद्रोषतो बाल्याद्भाविनोर्थस्य गौरवात् ॥ ९८ ॥ <br>
पदा संतर्जयामास यमः संज्ञासरूपिणीम् ॥ <br>
तं शशाप च सा क्रोधात्सावर्णेर्जननी तदा ॥ ९९ ॥ <br>
जिघांसता त्वया पाप मां यदंघ्रिः समुद्यतः॥<br>
अचिरात्तत्पतत्वेष तवेति भृशदुःखिता ॥ 4.1.17.१०० ॥ <br>
मातृशाप परित्रस्तो यमोपि पितुरग्रतः ॥ <br>
शशंस सर्वं तद्वृत्तं रक्षरक्षेत्युवाच च ॥ १ ॥ <br>
मात्रासु तेषु सर्वेषु वर्तनीयं समं यतः ॥ <br>
तस्यां मयोद्यतः पादो न देहे परिपातितः ॥ २ ॥ <br>
बाल्याद्वा यदि वा मोहात्तद्भवान्क्षंतुमर्हसि ॥ <br>
गोपते शापतो मातुर्मा पतत्वंघ्रिरेष मे ॥३॥ <br>
॥ विवस्वानुवाच ॥ ॥ <br>
अपराधसहस्रेपि जननी न शपेत्सुतम् ॥ <br>
तस्मात्किमपि भो बाल भविष्यत्यत्र कारणम् ॥ ४ ॥ <br>
येन त्वां साऽशपत्क्रोधाद्धर्मज्ञं सत्यवादिनम् ॥ <br>
मातृशापोन्यथाकर्तुं न शक्यः केनचित्क्वचित् ॥ ५ ॥ <br>
कृमयो मांसमादाय यास्यंत्यस्मान्महीतलम् ॥ <br>
इत्थं तु चरितार्थः स्याच्छापस्त्रातो भवानपि ॥ ६ ॥ <br>
इति पुत्रं समाश्वास्य रविरंतःपुरं ययौ ॥ <br>
चिरमालोक्य तां भार्यामुवाच सविता वचः ॥ ७ ॥ <br>
अयि भामिनि बालेषु समेष्वपि कुतस्त्वया ॥ <br>
विधीयतेऽधिकः स्नेहः सावर्ण्यादिष्वनादिषु ॥ ८ ॥ <br>
नाचचक्षे यदासाऽथ भास्वते परिपृच्छते ॥  <br>
तदात्मानं समाधाय सोज्ञासीत्सर्वमेव हि ॥ ९ ॥ <br>
ततो भगवते शप्तुमुद्यते सा शशंस ह ॥ <br>
यथावृत्तं तथा तथ्यं तुतोष भगवानपि ॥ 4.1.17.११० ॥ <br>
तथ्यभाषणतस्तां तु रविर्ज्ञात्वा निरागसम् ॥ <br>
न शशाप च संक्रुद्धो ययौ च त्वष्टुरंतिकम् ॥११॥ <br>
त्वष्टापि च यथान्यायं सान्वयं तिग्मतेजसम्॥ <br>
निर्दग्धुकामं कोपेन प्रागानर्च मुदा तदा ॥ <br>
विज्ञाय तदभिप्रायं त्वष्टोवाचाऽशु तं रविम् ॥ १२ ॥ <br>
त्वष्टोवाच ॥ ॥ <br>
तवातितेजसो भीता प्राप्योत्तरकुरून् रवे ॥ <br>
वडवारूपमास्थाय वने चरति शाद्वले॥ १३ ॥ <br>
द्रष्टा हि तां भवानद्य स्वां भार्यामार्यचारिणीम् ॥ <br>
अधृष्यां सर्वभूतानां तेजसा नियमेन च ॥ १४ ॥<br>
त्वष्ट्रा यत्तक्षितः सूर्यस्तस्यैवानुमतेन च ॥ <br>
भ्रमिमारोप्य यत्नेन सोतिकांततरोऽभवत् ॥ १५ ॥ <br>
लब्धानुज्ञोऽथ सविता गत्वोत्तरकुरूनरम् ॥ <br>
साक्षात्तपोमयीं लक्ष्मीं चरंतीं च तपो महत् ॥ १६ ॥ <br>
ददर्श वडवारूपां वाडवानलतेजसम् ॥ <br>
नीरसा नितृणान्येव वृण्वंतीं योगमायया ॥ १७ ॥ <br>
अनेनसं स विज्ञाय तां त्वाष्ट्रीमश्वरूपिणीम् ॥ <br>
सहरिर्हरिरूपेण मुखेन समभावयद् ॥ १८ ॥ <br>
त्वरमाणा च परितः परपूरुषशंकया ॥ <br>
सा तन्निरवमच्छुक्रं नासिकाभ्यां विवस्वतः ॥ १९ ॥ <br>
देवौ तस्मादजायेतामश्विनौ भिषजांवरौ ॥ <br>
स्वरूपमनुरूपं च द्युमणिस्तामदर्शयत ॥ 4.1.17.१२० ॥ <br>
तुतोष सापि तं दृष्ट्वा मित्रं नेत्रमुदावहम् ॥ <br>
पतिं पतिव्रता कां तं स्वांतसंतापहारिणम् ॥ २१ ॥ <br>
निर्वृत्तिं च परां प्राप दुष्प्रापं तपसाथ किम् ॥ <br>
तप एव परं श्रेयस्तप एव परं धनम् ॥ २२ ॥ <br>
तप एव हि देवत्वे कारणं परमं मतम् ॥ <br>
शिवशर्मन्यदेतद्वै दृश्यते चातिदीप्तिमत् ॥ २३ ॥ <br>
ज्योतिश्चक्रस्वरूपं च व्योम्न्युपर्यध एव च ॥ <br>
तत्सर्वमिह जानीहि सुमहत्तापसं महः ॥२४॥ <br>
एवं शनैश्चरो जज्ञे सवर्णायां विवस्वतः ॥ <br>
सोऽथ वाराणसीं गत्वा सर्वत्रिदशवंदिताम् ॥ २५ ॥ <br>
तप्त्वा तपोऽतिविपुलं लिंगं संस्थाप्य शांकरम् ॥ <br>
इमं लोकमवापोच्चैर्ग्रहत्वं च हरार्चनात ॥२६॥ <br>
शनैश्चरेश्वरं दृष्ट्वा वाराणस्यां सुशोभनम् ॥ <br>
शनिबाधा न जायेत शनिवारे तदर्चनात् ॥२७॥ <br>
विश्वेशाद्दक्षिणेभागे शुक्रेशादुत्तरेण हि ॥ <br>
शनैश्चरेशमभ्यर्च्य लोकेऽत्र परिमोदते ॥ २८ ॥ <br>
श्रुत्वाऽध्यायमिमं पुण्यं ग्रहपीडा न जायते ॥ <br>
नोपसर्गभयं तस्य काश्यां निवसतः सतः ॥ १२९ ॥ <br>
इति श्रीस्कांदे महापुराणे एकाशीतिसाहस्यां संहितायां चतुर्थे काशीखंडे पूर्वार्द्धे भौमगुरुशनिलोकवर्णनं नाम सप्तदशोऽध्यायः ॥ १७ ॥ ॥ <br>
<br>
<br>
</span>
