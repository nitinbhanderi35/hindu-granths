<span style="font-size: 14pt; line-height: 200%">॥ स्कंद उवाच । । ॥ <br>
अन्यान्यपि च लिंगानि कथयामि महामुने ॥ <br>
अमृतेशमुखादीनि यन्नामाप्यमृतप्रदम् ॥ १ ॥ <br>
पुरा सनारु नामासीन्मुनिरत्र गृहाश्रमी ॥ <br>
ब्रह्मयज्ञरतो नित्यं नित्यं चातिथिदैवतः ॥ २ ॥<br>
लिंगपूजारतो नित्यं नित्यं तीर्थाप्रतिग्रही ॥ <br>
तस्यर्षेरभवत्पुत्रः सनारोरुपजंघनिः ॥३॥ <br>
स कदाचिद्गतोरण्यं तत्र दष्टः पृदाकुना ॥ <br>
अथ तत्स वयोभिश्च स आनीतः स्वमाश्रमम् ॥ ४ ॥ <br>
सनारुणा समुच्छ्वस्य नीतः स उपजंघनिः ॥ <br>
महाश्मशानभूभागं स्वर्गद्वारसमीपतः ॥ ५ ॥ <br>
तत्रासीच्छ्रीफलाकारं लिंगमेकं सुगुप्तवत् ॥ <br>
निधाय तत्र तं यावच्छवं संचिंतयेत्सुधीः ॥ ६ ॥ <br>
सर्पदष्टस्य संस्कारः कथं भवति चेति वै ॥ <br>
तावत्स जीवन्नुत्तस्थौ सुप्तवच्चौपजंघनिः ॥ ७ ॥ <br>
अथ तं वीक्ष्य स मुनिः सनारुरुपजंघनिम् ॥<br>
पुनः प्राणितसंपन्नं विस्मयं प्राप्तवान्परम् ॥ ८ ॥ <br>
प्राणितव्येऽत्र को हेतुर्मच्छिशोरुपजंघनेः ॥ <br>
क्षेत्राद्बहिरहिर्यं हि दष्टा नैषीत्परासु ताम् ॥ ९ ॥ <br>
इति यावत्स संधत्ते धियं तज्जीवितैकिकाम्॥ <br>
तावत्पिपीलिका त्वेका मृतं क्वापि पिपीलिकम् ॥ 4.2.94.१० ॥ <br>
आनिनाय च तत्रैव सोप्य नन्निर्गतस्ततः ॥ <br>
अथ विज्ञाय स मुनिस्तत्त्वं जीवितसूचितम्॥ ११ ॥<br>
मृदु हस्ततलेनैव यावत्खनति वै मुनिः ॥ <br>
तावच्छ्रीफलमात्रं हि लिंगं तेन समीक्षितम् ॥ १२ ॥ <br>
सनारुणाथ तल्लिंगं तेन तत्र समर्चितम् ॥ <br>
चिरकालीन लिंगस्य कृतं नामापि सान्वयम् ॥ १३ ॥ <br>
अमृतेश्वरनामेदं लिंगमानंदकानने ॥ <br>
एतल्लिंगस्य संस्पर्शादमृतत्वं लभेद्ध्रुवम् ॥ १४ ॥ <br>
अमृतेशं समभ्यर्च्य जीवत्पुत्रः स वै मुनिः॥ <br>
स्वास्पदं समनुप्राप्तो दृष्टआश्चर्यवज्जनैः ॥ १५ ॥ <br>
तदाप्रभृति तल्लिंगममृतेशं मुनीश्वर ॥ <br>
काश्यां सिद्धिप्रदं नृणां कलौ गुप्तं भवेत्पुनः ॥ १६ ॥ <br>
अमृतेश्वर संस्पर्शान्मृता जीवंति तत्क्षणात् ॥ <br>
अमृतत्वं भजंतेऽत्र जीवंतः स्पर्शमात्रतः ॥ ३७ ॥ <br>
अमृतेश समं लिंगं नास्ति क्वापि महीतले॥ <br>
तल्लिंगं शंभुना तिष्ये कृतं गुप्तं प्रयत्नतः ॥ १८ ॥ <br>
अमृतेश्वर नामापि ये काश्यां परिगृह्णते ॥ <br>
न तेषामुपसर्गोत्थं भयं क्वापि भविष्यति॥१९॥ <br>
मुनेऽन्यच्च महालिंगं करुणेश्वरसंज्ञितम्॥ <br>
मोक्षद्वार समीपे तु मोक्षद्वारेश्वराग्रतः ॥4.2.94.२०॥<br>
दर्शनात्तस्य लिंगस्य महाकारुणिकस्य वै ॥ <br>
न क्षेत्रान्निर्गमो जातु बहिर्भवति कस्यचित् ॥ २१ ॥ <br>
स्नातव्यं मणिकर्ण्यां च द्रष्टव्यः करुणेश्वरः ॥ <br>
क्षेत्रोपसर्गजा भीतिर्हातव्या परया मुदा ॥ २२ ॥ <br>
सोमवासरमासाद्य एकभक्तव्रतं चरेत् ॥ <br>
यष्टव्यः करुणापुष्पैर्व्रतिना करुणेश्वरः ॥ २३ ॥<br>
तेन व्रतेन संतुष्टः करुणेशः कदाचन ॥ <br>
न तं क्षेत्राद्बहिः कुर्यात्तस्मात्कार्यं व्रतं त्विदम् ॥ २४ ॥ <br>
तत्पत्रैस्तत्फलैर्वापि संपूज्यः करुणेश्वरः ॥ <br>
यो न जानाति तल्लिंगं सम्यग्ज्ञानविवर्जितः ॥ २५ ॥ <br>
तेनार्च्यः करुणावृक्षो देवेशः प्रीयतामिति ॥ <br>
यो वर्षं सोमवारस्य व्रतं कुर्यादिति द्विजः ॥ २६ ॥ <br>
प्रसन्नः करुणेशोत्र तस्य दास्यति वांछितम् ॥ <br>
द्रष्टव्यः करुणेशोत्र काश्यां यत्नेन मानवैः ॥ २७ ॥ <br>
इति ते करुणेशस्य महिमोक्तो महत्तरः ॥ <br>
यं श्रुत्वा नोपसर्गोत्थं भयं काश्यां भविष्यति ॥ २८ ॥ <br>
मोक्षद्वारेश्वरं चैव स्वर्गद्वोरेश्वरं तथा ॥ <br>
उभौ काश्यां नरो दृष्ट्वा स्वर्गं मोक्षं च विंदति ॥ २९ ॥ <br>
ज्योतीरूपेश्वरं लिंगं काश्यामन्यत्प्रकाशते ॥ <br>
तस्य संपूजनाद्भक्ता ज्योतीरूपा भवंति हि ॥ 4.2.94.३० ॥ <br>
चक्रपुष्करिणी तीरे ज्योतीरूपेश्वरं परम् ॥ <br>
समभ्यर्च्याप्नुयान्मर्त्यो ज्योतीरूपं न संशयः ॥ ३१ ॥ <br>
यदा भागीरथी गंगा तत्र प्राप्ता सरिद्वरा ॥ <br>
तदारभ्यार्चयेन्नित्यं तल्लिंगं स्वर्धुनी मुदा ॥ ३२ ॥ <br>
पुरा विष्णौ तपत्यत्र तल्लिंगं स्वयमेव हि ॥ <br>
तत्राविरासीत्तेजस्वि तेन क्षेत्रमिदं शुभम् ॥ ३३ ॥ <br>
चक्रपुष्करिणी तीरे ज्योतीरूपेश्वरं तदा ॥ <br>
दूरस्थोपीह यो ध्यायेत्तस्य सिद्धिरदूरतः॥३४॥ <br>
एतेष्वपि च लिंगेषु चतुर्दशसु सत्तम॥ <br>
लिंगाष्टकं महावीर्यं कर्मबीजदवानलम् ॥ ३५ ॥ <br>
ओंकारादीनि लिंगानि यान्युक्तानि चतुर्दश ॥ <br>
तथा दक्षेश्वरादीनि लिंगान्यष्टौ महांति च ॥३६॥ <br>
शैलैशादीनि लिंगानि तथा यानि चतुर्दश ॥ <br>
पुनः षट्त्रिंशदेतानि क्षेत्रसंसिद्धि हेतवे ॥ ३७ ॥ <br>
षदत्रिंशत्तत्त्वरूपोसौ लिगेष्वेषु सदाशिवः ॥ <br>
अस्मिन्क्षेत्रे वसन्नित्यं तारकं ज्ञानमादिशेत् ॥ ३८ ॥ <br>
क्षेत्रस्य तत्त्वमेतद्धि षट्त्रिंशल्लिंगरूप्यहो ॥ <br>
एतेषां भजनात्पुंसां न भवेद्दुर्गतिः क्वचित् ॥३९॥ <br>
मुने रहस्यभूतानि र्लिगान्येतानि निश्चितम्॥ <br>
एतल्लिंगप्रभावाच्च मुक्तिरत्र सुनिश्चिता ॥ 4.2.94.४० ॥ <br>
मोक्षक्षेत्रमिंदं काशी लिंगैरेतैर्मेहामते ॥ <br>
एतान्यन्यानि सिद्धानि संभवंति युगेयुगे ॥ ४१ ॥<br>
आनंदकाननं शंभोः क्षेत्रमेतदनादिमत्॥ <br>
अत्र संस्थितिमापन्ना मुक्ता एव न संशयः ॥ ४२ ॥ <br>
योगसिद्धिरिहास्त्येव तपःसिद्धिरिहैव हि ॥ <br>
व्रतसिद्धिर्मंत्रसिद्धिस्तीर्थसिद्धिः सुनिश्चितम् ॥ ४३ ॥ <br>
सिद्ध्यष्टकं तु यत्प्रोक्तमणिमादि महत्तरम् ॥ <br>
तज्जन्मभूमिरेषैव शंभोरानंदवाटिका ॥४४॥ <br>
निर्वाणलक्ष्म्याः सदनमेतदानंदकाननम् ॥ <br>
एतत्प्राप्य न मोक्तव्यं पुण्यैः संसारभीरुणा ॥ ४५ ॥ <br>
अयमेव महालाभ इदमेव परं तपः ॥ <br>
एतदेव महत्पुण्यं लब्धा वाराणसीह यत् ॥ ॥ ४६ ॥ <br>
अवश्यं जन्मिनो मृत्युर्यत्र कुत्र भविष्यति ॥ <br>
कर्मानुसारिणी लभ्या गतिः पश्चाच्छुभाशुभा ॥ ४७ ॥ <br>
मृत्युं विज्ञाय नियतं गतिकर्मानुसारिणीम् ॥ <br>
अवश्यं काशिका सेव्या सर्वकर्मनिवारिणी ॥ ४८ ॥ <br>
मानुष्यं प्राप्य यं मूढा निमेषमितजीवितम् ॥ <br>
न सेवंते पुरीं काशीं ते मुष्टा मंदबुद्धयः ॥ ४९ ॥ <br>
दुर्लभं जन्म मानुष्यं दुर्लभा काशिकापुरी ॥ <br>
उभयोः संगमासाद्य मुक्ता एव न संशयः ॥ 4.2.94.५० ॥ <br>
क्व च तादृक्तपांसीह क्व तादृग्योग उत्तमः ॥ <br>
यादृग्भिः प्राप्यते मुक्तिः काश्यां मोक्षोत्तमोत्तमः ॥ ५१ ॥ <br>
सत्यं सत्यं पुनः सत्यं सत्यपूर्वं पुनःपुनः ॥<br>
न काशी सदृशी मुक्त्यै भूमिरन्या महीतले॥ ५२ ॥ <br>
विश्वेशो मुक्तिदो नित्यं मुक्त्यै चोत्तरवाहिनी ॥ <br>
आनंदकानने मुक्तिर्मुक्तिर्नान्यत्र कुत्रचित् ॥ ५३ ॥ <br>
एक एव हि विश्वेशो मुक्तिदो नान्य एव हि ॥ <br>
स एव काशीं प्रापय्य मुक्तिं यच्छति नान्यतः ॥ ५४ ॥ <br>
सायुज्यमुक्तिरत्रैव सान्निध्यादिरथान्यतः ॥ <br>
सुलभा सापि नो नूनं काश्यां मोक्षोस्ति हेलया ॥५५॥ <br>
॥ स्कंद उवाच ॥ ॥ <br>
शृण्वगस्त्य महाभाग भविष्यं कथयाम्यहम् ॥ <br>
कृष्णद्वैपायनो व्यासोऽकथयद्यन्महद्वचः ॥ <br>
निश्चिकेतुमनाः पश्चाद्यत्करिष्यति तच्छृणु ॥५६॥ ॥ <br>
इति श्रीस्कांदे महापुराण एकाशीति साहस्र्यां संहितायां चतुर्थे काशीखंड उत्तरार्धेऽमृतेशादिलिंगप्रादुर्भावोनाम चतुर्नवतितमोऽध्यायः ॥ ९४ ॥ <br>
<br>
</span>
