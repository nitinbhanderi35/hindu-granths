<span style="font-size: 14pt; line-height: 200%">अगस्तिरुवाच ।। ।। <br>
इति शृण्वन्कथां रम्यां शिवशर्माऽथ माथुरः ।। <br>
मुक्तिपुर्यां सुसंस्नातो मायापुर्यां गतासुकः ।।१।। <br>
नेत्रयोः प्राघुणी चक्रे ततः सप्तर्षिमंडलम् ।। <br>
व्रजन्स वैष्णवं लोकमंते विष्णुपुरीक्षणात् ।। २ ।।<br>
उवाच च प्रसन्नात्मा स्तुतश्चारणमागधैः ।। <br>
प्रार्थितो देवकन्याभिस्तिष्ठ तिष्ठेति चक्षणम् ।।३।। <br>
स्थिता सुतासु निःश्वसस्य मंदभाग्या वयं त्विति ।। <br>
गतः पुण्यतमाँल्लोकानसौ यत्पुण्यवत्तमः ।। ४ ।। <br>
इति शृणवन्मुखात्तासां वचनानि विमानगः ।। <br>
देवौ कस्यायमतुलो लोकस्तेजोमयः शुभः ।। ५ ।। <br>
इति द्विजवचः श्रुत्वा प्रोचतुर्गणसत्तमौ ।। <br>
शिवशर्मञ्छिवमते सदा सप्तर्षयोमलाः ।।६।। <br>
वसंतीह प्रजाः स्रष्टुं विनियुक्ताः प्रजासृजा ।। <br>
मरीचिरत्रिः पुलहः पुलस्त्यः क्रतुरङ्गिराः ।। ७ ।। <br>
वसिष्ठश्च महाभागो ब्रह्मणो मानसाः सुताः ।। <br>
सप्त ब्रह्माण इत्येते पुराणे निश्चयं गताः ।। ८ ।। <br>
संभूतिरनसूया च क्षमा प्रीतिश्च सन्नतिः ।। <br>
स्मृतिरूर्जा क्रमादेषां पत्न्यो लोकस्य मातरः ।।९।। <br>
एतेषां तपसा चैतद्धार्यते भुवनत्रयम् ।। <br>
उत्पाद्य ब्रह्मणा पूर्वमेते प्रोक्ता महर्षयः ।।4.1.18.१०।। <br>
प्रजाः सृजत रे पुत्रा नानारूपाः प्रयत्नतः।। <br>
ततः प्रणम्य ब्रह्माणं तपसे कृतनिश्चयाः ।। ११ ।। <br>
अविमुक्तं समासाद्य क्षेत्रंक्षेत्रज्ञधिष्ठितम् ।। <br>
मुक्तये सर्वजंतूनामविमुक्तं शिवेन यत् ।। १२ ।। <br>
प्रतिष्ठाप्य च लिंगानि ते स्वनाम्नांकितानि च ।। <br>
शिवेति परया भक्त्या तेपुरुग्रं तपो भृशम।।१३।। <br>
तुष्टस्तत्तपसा शंभुः प्राजापत्यपदं ददौ ।। <br>
लिंगान्यत्रीश्वरादीनि दृष्ट्वा काश्यां प्रयत्नतः ।। ४ ।। <br>
प्राजापत्येऽत्र ते लोके वसंत्युज्ज्वलतेजसः ।।<br>
गोकर्णेशस्य सरसः प्रत्यक्तीरे प्रतिष्ठितम् ।। १५ ।। <br>
लिंगमत्रीश्वरं दृष्ट्वा ब्रह्मतेजोभिवर्धते ।। <br>
कर्कोट वाप्या ईशाने मरीचेः कुंडमुत्तमम् ।। १६ ।। <br>
तत्र स्नात्वा नरो भक्त्त्या भ्राजते भास्करो यथा ।। <br>
मरीचीश्वर संज्ञं तु तत्र लिंगं प्रतिष्ठितम् ।। १७ ।। <br>
तल्लिंगदर्शनाद्विप्र मारीचं लोकमाप्नुयात् ।। <br>
कांत्या मरीचिमालीव शोभते पुरुषर्षभः ।। १८ ।। <br>
पुलहेश पुलस्त्येशौ स्वर्गद्वारस्य पश्चिमे ।। <br>
तौ दृष्ट्वा मनुजो लोके प्राजापत्ये महीयते ।। १९ ।। <br>
हरिकेशवने रम्ये दृष्ट्वैवांगिरसेश्वरम् ।। <br>
इह लोके वसेद्विप्र तेजसापरिबृंहितः ।। 4.1.18.२० ।। <br>
वरणायास्तटे रम्ये दृष्ट्वा वासिष्ठमीश्वम्  ।। <br>
क्रत्वीश्वरं च तत्रैव लभते वसतिं त्विह ।। २१ ।। <br>
काश्यामेतानि लिंगानि सेवितानि शुभैषिभिः।। <br>
मनोभिवांछितं दद्युरिह लोके परत्र च।।२२।।<br>
गणावूचतुः ।। ।। <br>
शिवशर्मन्महाभाग तिष्ठते सात्र सुंदरी ।। <br>
अरुंधती महापुण्या पतिव्रतपरायणा ।। २३ ।। <br>
यस्याः स्मरणमात्रेण गंगास्नान फलं लभेत् ।। <br>
अंतःपुरचरैर्द्वित्रैः पवित्रैः सहितो विभुः ।। २४ ।। <br>
सदा नारायणो देवो यस्याश्चक्रे कथां मुदा ।। <br>
कमलायाः पुरोभागे पातिव्रत्य सुतोषितः ।। २५ ।। <br>
पतिव्रतास्वरुंधत्याः कमले विमलाशयः ।। <br>
यथास्ति न तथाऽन्यस्याः कस्याश्चित्कापि भामिनि ।।२६।। <br>
न तद्रूपं न तच्छीलं न तत्कौलीन्यमेव च ।। <br>
न तत्कलासुकौशल्यं पत्युः शुश्रूषणं न तत् ।। २७ ।। <br>
न माधुर्यं न गांभीर्यं न चार्यपरितोषणम् ।। <br>
अरुंधत्या यथा देवि तथाऽन्यासां क्वचित्प्रिये ।। २८ ।। <br>
धन्यास्ता योषितो लोके सभाग्याः शुद्धबुद्धयः ।। <br>
अरुंधत्याः प्रसंगे या नामापि परिगृह्णते ।। २९ ।। <br>
यदा पतिव्रतानां तु कथास्मद्भवने भवेत् ।। <br>
तदा प्राथमिकीं रेखामेषाऽलंकुरुते सती ।। 4.1.18.३०&nbsp;!। <br>
ब्रुवतोरिति संकथां तथा गणयोर्वैष्णवयोर्मुदावहाम् ।। <br>
ध्रुवलोकउपागतस्ततो नयनातिथ्यमतथ्यवर्जितः ।। ३१ ।। ।। <br>
इति श्रीस्कांदे महापुराण एकाशीतिसाहस्यां संहितायां चतुर्थे काशीखंडे पूर्वार्द्धे सप्तर्षिलोकवर्णनंनामाष्टादशोऽध्यायः ।।१८।। <br>
<br>
<br>
</span>
