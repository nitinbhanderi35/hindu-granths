<span style="font-size: 14pt; line-height: 200%">उमोवाच ॥ ॥ <br>
किंचित्प्रष्टुमना नाथ स्वसंदेहापनुत्तये ॥ <br>
वद खेदो यदि न ते त्रिकालज्ञानकोविद ॥ १ ॥ <br>
तदा भगीरथो राजा क्व क्व भागीरथी तदा ॥ <br>
यदा विष्णुस्तपस्तेपे चक्रपुष्करिणी तटे ॥ २ ॥ <br>
॥ शिव उवाच ॥ ॥ <br>
संदेहोऽत्र न कर्तव्यो विशालाक्षि सदामले ॥ <br>
श्रुतौ स्मृतौ पुराणेषु कालत्रयमुदीर्यते ॥ ॥ ३ ॥ <br>
भूतं भावि भवच्चापि संशयं मा वृथा कृथाः ॥ <br>
इत्युक्त्वा पुनराहेशो गंगामाहात्म्यमुत्तमम् ॥४॥ <br>
॥ अगस्त्य उवाच ॥ <br>
पार्वतीनंदन पुनर्द्युनद्याः परितो वद ॥ <br>
महिमोक्तो हरौ यद्वद्देवदेवेन वै तदा ॥ ५ ॥ <br>
स्कंद उवाच ॥ <br>
<b>मुन</b>ऽत्र मैत्रावरुणे यथा देवेन भाषितम् ॥ <br>
शुणु त्रिपथगामिन्या माहात्म्यं पातकापहम् ॥६॥ <br>
त्रिस्रोतसं समासाद्य सकृत्पिंडान्ददाति यः ॥ <br>
उद्धृताः पितरस्तेन भवांभोधेस्तिलोदकैः ॥ ७ ॥ <br>
यावंतश्च तिला मर्त्यैर्गृहीता पितृकर्मणि॥ <br>
तावद्वर्षसहस्राणि पितरः स्वर्गवासिनः ॥ ८ ॥ <br>
देवाः सपितरो यस्माद्गंगायां सर्वदा स्थिताः ॥ <br>
आवाहनं विसर्गं च तेषां तत्र ततो नहि ॥ ९ ॥ <br>
पितृवंशे मृता ये च मातृवंशे तथैव च ॥ <br>
गुरु श्वशुर बंधूनां ये चान्ये बांधवा मृताः ॥ 4.1.28.१० ॥ <br>
अजातदंता ये केचिद्ये च गर्भे प्रपीडिताः ॥ <br>
अग्निविद्युच्चोरहता व्याघ्रदंष्ट्रिभिरेव च ॥११ ॥ <br>
उद्बंधन मृता ये च पतिता आत्मघातकाः ॥ <br>
आत्मविक्रयिणश्चोरा ये तथाऽयाज्ययाजकाः ॥ १२ ॥ <br>
रसविक्रयिणो ये च ये चान्ये पापरोगिणः ॥ <br>
अग्निदा गरदाश्चैव गोघ्नाश्चैव स्ववंशजाः ॥ १३ ॥ <br>
असिपत्रवने ये च कुंभीपाके च ये गताः ॥ <br>
रौरवेप्यंधतामिस्रे कालसूत्रे च ये गताः ॥१४॥ <br>
जात्यंतरसहस्रेषु भ्राम्यंते ये स्वकर्मभिः ॥ <br>
ये तु पक्षिमृगादीनां कीटवृक्षादि वीरुधाम् ॥ १५ ॥ <br>
योनिं गतास्त्वसंख्याताः संख्यातानामशोभनाः ॥ <br>
प्रापिता यमलोकं तु सुघोरैर्यमकिंकरैः ॥ १६ ॥ <br>
येऽबांधवा बांधवा वा येऽन्यजन्मनि बांधवाः ॥ <br>
येपि चाज्ञातनामानो ये चापुत्राः स्वगोत्रजाः ॥ १७ ॥<br>
विषेण च मृता वै ये ये वै शृंगिभिराहताः ॥ <br>
कृतघ्नाश्च गुरुघ्नाश्च ये च मित्रद्रुहस्तथा ॥ १८ ॥ <br>
स्त्री बालघातका ये च ये च विश्वासघातकाः ॥ <br>
असत्यहिंसानिरता सदा पापरताश्च ये ॥ १९ ॥ <br>
अश्वविक्रयिणो ये च परद्रव्यहराश्च ये ॥ <br>
अनाथाः कृपणा दीना मानुष्यं प्राप्तुमक्षमाः ॥ 4.1.28.२० ॥ <br>
तर्पिता जाह्नवीतोयैर्नरेण विधिना सकृत् ॥ <br>
प्रयांति स्वर्गतिं तेपि स्वर्गिणो मुक्तिमाप्नुयुः ॥२१॥ <br>
एतान्मंत्रान्समुच्चार्य यः कुर्यात्पितृतर्पणम् ॥ <br>
श्राद्धं पिंडप्रदानं च स विधिज्ञ इहोच्यते ॥ २२॥ <br>
कामप्रदानि तीर्थानि त्रैलोक्ये यानि कानिचित् ॥ <br>
तानि सर्वाणि सेवंते काश्यामुत्तरवाहिनीम् ॥ २३ ॥ <br>
स्वःसिंधुः सर्वतः पुण्या ब्रह्महत्यापहारिणी ॥ <br>
काश्यां विशेषतो विष्णो यत्र चोत्तरवाहिनी ॥ २४ ॥ <br>
गायंति गाथामेतां वै दैवर्षिपितरोगणाः ॥ <br>
अपि दृग्गोचरा नः स्यात्काश्यामुत्तरवाहिनी ॥२५॥ <br>
यत्रत्यामृतसंतृप्तास्तापत्रितयवर्जिताः ॥ <br>
स्याम त्वमृतमेवाद्धा विश्वनाथप्रसादतः ॥ २६ ॥ <br>
गंगैव केवला मुक्त्यै निर्णीता परितो हरे ॥ <br>
अविमुक्ते विशेषेण ममाधिष्ठानगौरवात् ॥ २७ ॥ <br>
ज्ञात्वा कलियुगं घोरं गंगाभक्तिः सुगोपिता ॥ <br>
न विंदतिं जना गंगां मुक्तिमागैर्कदायिकाम् ॥ २८ ॥ <br>
अनेकजन्मनियुतं भ्राम्यमाणस्तु योनिषु ॥ <br>
निर्वृतिं प्राप्नुयात्कोत्र जाह्नवीभजनं विना ॥ २९ ॥ <br>
नराणामल्पबुद्धीनामेनो विक्षिप्तचेतसाम् ॥ <br>
गंगेव परमं विष्णो भेषजं भवरोगिणाम् ॥ 4.1.28.३० ॥ <br>
खंडस्फुटितसंस्कारं गंगातीरे करोति यः ॥ <br>
मम लोके चिरं कालं तस्याक्षय सुखं हरे॥ ३१॥ <br>
गंतुमुद्दिश्य यो गंगां परार्थस्वार्थमेव वा ॥ <br>
न गच्छति परं मोहात्स पतेत्पितृभिः सह ॥ ३२ ॥ <br>
सर्वाणि येषां गांगेयैस्तोयैः कृत्यानि देहिनाम् ॥ <br>
भूमिस्था अपि ते मर्त्या अमर्त्या एव वै हरे ॥ ३३ ॥ <br>
चरमेपि वयोभागे स्वःसिंधुं यो निषेवते ॥ <br>
कृत्वाप्येनांसि बहुशः सोपि यायाच्छुभां गतिम् ॥३४॥ <br>
यावदस्थि मनुष्याणां गंगातोयेषु तिष्ठति ॥ <br>
तावदब्दसहस्राणि स्वर्गलोके महीयते॥३५॥ <br>
विष्णुरुवाच ॥ ॥ <br>
देवदेवजगन्नाथ जगतां हितकृत्प्रभो ॥ <br>
कीकसं चेत्पतेद्दैवाद्दुर्वृत्तस्य दुरात्मनः ॥३६॥ <br>
जले द्युनद्या निष्पापे कथं तस्य परा गतिः ॥ <br>
अपमृत्यु विपन्नस्य तदीश विनिवेद्यताम् ॥ ३७ ॥ <br>
॥ महेश्वर उवाच ॥ ॥ <br>
अत्रार्थे कथयिष्यामि पुरावृत्तमधोक्षज ॥ <br>
शृणुष्वैकमना विष्णो वाहीकस्य द्विजन्मनः ॥ ३८ ॥ <br>
पुरा कलिंगविषये द्विजो लवणविक्रयी ॥ <br>
संध्यास्नानविहीनश्च वेदाक्षरविवर्जितः ॥ ३९ ॥ <br>
वाहीको नामतो यज्ञसूत्रमात्रपरिग्रहः ॥ <br>
परिग्रहश्च तस्यासीत्कौविंदी विधवा नवा ॥ 4.1.28.४० ॥<br>
दुर्भिक्षपीडितेनाथ वृषलीपतिना विना ॥ <br>
प्राणाधारं तदा तेन देशाद्देशांतरं ययौ ॥ ४१ ॥ <br>
मध्येऽथ दंडकारण्यं क्षुत्क्षामः संगवर्जितः ॥ <br>
व्याघ्रेण घातितस्तत्र नरमांसप्रियेण सः ॥ ४२ ॥ <br>
तस्य वामपदं गृध्रो गृहीत्वोदपतत्ततः ॥ <br>
मांसाशिनाऽन्य गृध्रेण तस्य युद्धमभूद्दिवि ॥ ४३ ॥ <br>
गृध्रयोरामिषं गृध्न्वोः परस्परजयैषिणोः ॥ <br>
अवापतत्पादगुल्फं कंकचंचुपुटात्तदा ॥ ४४ ॥ <br>
तस्य वाहीक विप्रस्य व्याघ्रव्यापादितस्य ह ॥ <br>
मध्ये गंगं दैवयोगादपतद्द्वंद्वकारिणोः ॥ ४५ ॥ <br>
यदैव हतवान्द्वीपी तं वाहीकमरण्यगम् ॥ <br>
तस्मिन्नेव क्षणे बद्धः स पाशैः क्रूरकिंकरैः ॥ ४६ ॥ <br>
कशाभिर्घातितोत्यंतमाराभिः परितोदितः ॥ <br>
वमन्रुधिरमास्येन नीतस्तैः स यमाग्रतः ॥ ४७॥ <br>
आपृच्छि धर्मराजेन चित्रगुप्तोथ मापते ॥ <br>
धर्माधर्मं विचार्यास्य कथयाशु द्विजन्मनः ॥ ४८ ॥ <br>
वैवस्वतेन पृष्टोथ चित्रगुप्तो विचित्रधीः ॥ <br>
सर्वदा सर्वजंतूनां वेदिता सर्वकर्मणाम् ॥ ४९ ॥ <br>
जगाद यमुनाबंधुं वाहीकस्य द्विजन्मनः ॥ <br>
जन्मकर्मदिनारभ्य दुर्वृत्तस्य शुभेतरम् ॥ 4.1.28.५० ॥ <br>
चित्रगुप्त उवाच ॥ ॥ <br>
गर्भाधानादिकं कर्म प्राक्कृतं नास्य केनचित् ॥ <br>
जातकर्मकृतं नास्य पित्राऽज्ञानवता हरे ॥ ५१ ॥ <br>
गर्भैनः शमने हेतुः समस्तायुः सुखप्रदम् ॥ <br>
एकादशेह्नि नामास्य न कृतं विधिपूर्वकम् ॥५२॥ <br>
ख्यातः स्याद्येन विधिना सर्वत्र विधिपावनम् ॥ <br>
नाकार्षीन्निर्गमं चास्य चतुर्थे मासि मंदधीः ॥५३॥ <br>
जनकः शुभतिथ्यादौ विदेशगमनापहम् ॥ <br>
षष्ठेऽन्नप्राशनंमासि न कृतं विधिपूर्वकम् ॥ ५४ ॥ <br>
सर्वदा मिष्टमश्नाति कर्मणा येन भास्करे ॥ <br>
न चूडाकरणं चास्य कृतमब्दे यथाकुलम् ॥ ५५ ॥ <br>
कर्मणा येन केशाः स्युः स्निग्धाः कुसुमवर्षिणः ॥ <br>
नाकारि कर्णवेधोस्य जनित्रा समये शुभे ॥ ५६ ॥ <br>
सुवर्णग्राहिणौ येन कर्णौ स्यातां च सुश्रुती ॥ <br>
मौंजीबंधोप्यभूदस्य व्यतीतेब्देऽष्टमे हरे ॥ <br>
ब्रह्मचर्याभिवृद्ध्यै यो ब्रह्मग्रहणहेतुकः ॥ ५७ ॥ <br>
मौंजीमोक्षणवार्तापि कृता नास्य जनुःकृता ॥ <br>
गार्हस्थ्यं प्राप्यते यस्मात्कर्मणोऽनंतरं वरम् ॥ ५८ ॥<br>
यथाकथंचिदूढाऽथ पत्नी त्यक्तकुलाध्वगा ॥ <br>
वृषलीपतिना तेन परदारापहारिणा ॥५९॥ <br>
आरभ्य पंचमाद्वर्षात्परस्वस्यापहारकः ॥ <br>
अभूदेष दुराचारो दुरोदरपरायणः ॥ 4.1.28.६० ॥ <br>
रुमायां<sup>1</sup> वसताऽनेन हतागौरेकवार्षिकी ॥ 1.लवणाकरे भूप्रदेशे<br>
एकदा दृढदंडेन लिहंती लवणं मृता ॥ ६१ ॥ <br>
जननीं पादपातेन बहुशोऽसावताडयत् ॥ <br>
कदाचिदपि नो वाक्यं पितुः कृतमनेन वै ॥ ६२ ॥ <br>
विषं भक्षितवानेष बहुशः कलहप्रियः ॥ <br>
जनोपतापशीलोसौ कृतोदरविदारणः ॥ ५३ ॥ <br>
धत्तूरकरवीरादि बहुधोपविषाणि च ॥ <br>
क्रीडाकलहमात्रेण भक्षयच्चैष दुर्मतिः ॥ ६४ ॥ <br>
दग्धोसावग्निना सौरे श्वभिश्च कवलीकृतः ॥ <br>
शृंगिभिः परितः प्रोतो विषाणाग्रैरसौ बहु ॥ ६५ ॥ <br>
दंदशूकैर्भृशं दष्टो दुष्टः शिष्टैर्विगर्हितः ॥ <br>
काष्ठेष्टलोष्टैः पापिष्ठः कृतानिष्टः सदात्मनः ॥ ६६ ॥ <br>
आस्फालितं शिरोनेनासकृच्चापि दुरात्मना ॥ <br>
यदर्च्यते सदा सद्भिरुत्तमांगमनेकधा ॥ ६७ ॥ <br>
असौ हि ब्राह्मणो मंदो गायत्रीमपिवेदन ॥ <br>
कामतो मत्स्यमांसानि जग्धान्येतेन दुर्धिया ॥ ६८ ॥ <br>
आत्मार्थं पायसमसौ पर्यपाक्षीदनेकधा ॥ <br>
लाक्षालवणमांसानां सपयोदधिसर्पिषाम् ॥६९॥ <br>
विषलोहायुधानां च दासीगोवाजिनामपि ॥ <br>
विक्रेताऽसौ सदा मूढस्तथा वै केशचर्मणाम् ॥ 4.1.28.७० ॥ <br>
शूद्रान्न परिपुष्टांगः पर्वण्यहनि मैथुनी ॥ <br>
पराङ्मुखो दैवपित्र्यकर्मण्येष दुरात्मवान् ॥ ७१ ॥ <br>
पक्षिणो घातितानेन मृगाश्चापि परः शतम् ॥ <br>
अकारण द्रुमच्छेदी सदा निर्दयमानसः ॥ ७२ ॥ <br>
उद्वेगजनको नित्यं निजबंधुजनेष्वपि ॥ <br>
असत्यवादी सततं सदा हिंसापरायणः ॥ ७२ ॥ <br>
अदत्तदानः पिशुनः शिश्नोदरपरायणः ॥ <br>
किं बहूक्तेन रविज साक्षात्पातक मूर्तिमान् ॥ ७४ ॥ <br>
रौरवेप्यंधतामिस्रे कुंभीपाकेऽतिरौरवे ॥ <br>
कालसूत्रे कृमिभुजि पूयशोणितकर्दमे ॥ ७५ ॥ <br>
असिपत्रवने घोरे यंत्रपीडे सुदंष्ट्रके ॥ <br>
अधोमुखे पूतिगंधे विष्ठागर्त्तेष्वभोजने ॥७६॥ <br>
सूचीभेद्येऽथ संदंशे लालापे क्षुरधारके ॥ <br>
प्रत्येकं नरके त्वेष पात्यतां कल्पसंख्यया ॥ ७७ ॥ <br>
धर्मराजः समाकर्ण्य चित्रगुप्तमुखादिति ॥ <br>
निर्भर्त्स्य तं दुराचारं किंकरानादिदेश ह ॥ ७८ ॥<br>
भ्रू संज्ञया हृतैर्नीतः स बद्ध्वा निरयालयम् ॥ <br>
आक्रंदरावो यत्रोच्चैः पापिनां रोमहर्षणः ॥ ७९ ॥ <br>
॥ ईश्वर उवाच ॥ ॥ <br>
यातनास्वतितीव्रासु वाहीके संस्थिते तदा ॥ <br>
तत्कालपुण्यफलदे गाङ्गेयांभसि निर्मले ॥ 4.1.28.८० ॥ <br>
पतितं तद्धि गृध्रास्याद्वाहीकस्य द्विजन्मनः ॥ <br>
हरे विमानं तत्कालमापन्नं सुरसद्मतः ॥ ८१ ॥ <br>
घंटावलंबितं दिव्यं दिव्यस्त्रीशतसंकुलम् ॥ <br>
आरुह्य देवयानं स दिव्यवेषधरो द्विजः ॥ ८२ ॥ <br>
वीज्यमानोऽप्सरोवृंदैर्दिव्यगंधानुलेपनः ॥ <br>
जगाम स्वर्गभुवनं गंगास्थिपतनाद्धरे ॥ ८३ ॥ <br>
स्कंद उवाच ॥ ॥ <br>
वस्तुशक्तिविचारोयमद्भुतः कोपि कुंभज ॥ <br>
द्रवरूपेण काप्येषा शक्तिः सादाशिवी परा ॥ ८४ ॥ <br>
करुणामृतपूर्णेन देवदेवेन शंभुना ॥ <br>
एषा प्रवर्तिता गंगा जगदुद्धरणाय वै ॥ ८५ ॥ <br>
यथान्याः सरितो लोके वारिपूर्णाः सहस्रशः ॥ <br>
तथैषानानुमंतव्या सद्भिस्त्रिपथगामिनी॥८६॥ <br>
श्रुत्यक्षराणि निश्चित्य कारुण्याच्छंभुना मुने ॥ <br>
निर्मिता तद्द्रवैरेषा गंगा गंगाधरेण वै ॥ ८७ ॥<br>
योगोपनिषदामेतं सारमाकृष्य शंकरः ॥ <br>
कृपया सर्वजंतूनां चकार सरितां वराम् ॥ ८८ ॥ <br>
अकलानिधयो रात्र्यो विपुष्पाश्चैव पादपाः ॥ <br>
यथा तथैव ते देशा यत्र नास्त्यमरापगा ॥ ८९ ॥ <br>
अनयाः संपदो यद्वन्मखा यद्वददक्षिणाः ॥ <br>
तद्वद्देशा दिशः सर्वा हीना गंगांभसा हरे ॥ 4.1.28.९० ॥ <br>
व्योमांगणमनर्कं च नक्तेऽदीपं यथा गृहम ॥ <br>
अवेदा ब्राह्मणा यद्वद्गंगाहीनास्तथा दिशः ॥ ९१ ॥ <br>
चांद्रायणसहस्रं तु यः कुर्याद्देहशोधनम् ॥ <br>
गंगामृतं पिबेद्यस्तु तयोर्गंगाबुपोऽधिकः ॥ ९२ ॥ <br>
पादेनैकेन यस्तिष्ठेत्सहस्रं शरदां शतम् ॥ <br>
अब्दं गंगांबुपो यस्तु तयोर्गंगांबुपोऽधिकः ॥ ९३ ॥ <br>
अवाक्छिराः प्रलंबेद्यः शतसंवत्सरान्नरः ॥ <br>
भीष्मसूवालुकातल्पशयस्तस्माद्वरो हरे ॥ ९४ ॥ <br>
पापतापाभितप्तानां भूतानामिह जाह्ववी ॥ <br>
पापतापहरा यद्वद्गंगा नान्यत्तथा कलौ ॥ ९५ ॥ <br>
तार्क्ष्यवीक्षणमात्रेण फणिनौ निर्विषा यथा ॥ <br>
निष्प्रभाणि तथेनांसि भागीरथ्यवलोकनात् ॥ ९६ ॥ <br>
गंगातटोद्भवां मृत्स्नां यो मौलौ बिभृयान्नरः ॥ <br>
बिभर्ति सोऽर्कबिंबं वै  तमोनाशाय निश्चितम् ॥ ९७ ॥<br>
व्यसनैरभिभूतस्य धनहीनस्य पापिनः ॥ <br>
गंगैव केवलं तस्य गतिरुक्ता न चान्यथा ॥ ९८ ॥ <br>
श्रुताभिलषिता दृष्टा स्पृष्टा पीताऽवगाहिता ॥ <br>
पुंसां वंशद्वयं गंगा तारयेन्नात्र संशयः ॥ ९९ ॥<br>
कीर्तनाद्दर्शनात्स्पर्शाद्गंगापानावगाहनात् ॥ <br>
दशोत्तरगुणा ज्ञेया पुण्यापुण्यर्द्धिनाशयोः ॥ 4.1.28.१०० ॥ <br>
न सुतैर्न च वा वित्तैर्नान्येनापि सुकर्मणा ॥ <br>
तत्फलं प्राप्यते मर्त्ये गंगामाप्य यदाप्यते ॥ १ ॥ <br>
जात्यंधाः पंगवस्ते वै जीवंतोप्यथ ते मृताः ॥ <br>
समर्था अपि ये गंगां न स्नायुर्मोक्षगर्भिणीम् ॥ २ ॥ <br>
श्रुतिं निशामय हरे गंगामाहात्म्यभाषिणीम् ॥ <br>
विनिश्चितार्थां यां श्रुत्वा श्रयेद्गंगां नरोत्तमः ॥ ३ ॥ <br>
इरावतीं मधुमतीं पयस्विनीममृतरूपामूर्जस्वतीम् ॥ <br>
त्रिदिवप्रसूतां गंगां श्रितासस्त्रिदिवं व्रजंति ॥ ४ ॥ <br>
ऋषिजुष्टां विष्णुपदीं पुराणां सुपुण्यधारां मनसा हि लोके ॥ <br>
सर्वात्मना जाह्नवीं ये प्रपन्नास्ते ब्रह्मणः सदनं संप्रयांति ॥५॥<br>
लोकानिमान्नयति या जननीव पुत्रान्स्वर्गं सदा सर्वगुणोपपन्ना ॥ <br>
स्थानमिष्टं ब्राह्ममभीप्समानैर्गंगा सदैवात्मवशैरुपास्या ॥६॥ <br>
उस्रैर्जुष्टामिषतीं विश्वरूपामिरावतीं जनयित्रीं गुहस्य ॥ <br>
शिष्टैः सेव्याममृतां ब्रह्मकांतां गंगां श्रयेदात्मविशुद्धिकामः ॥ ७ ॥ <br>
गंगायां तु नरः स्नात्वा ब्रह्मचारी समाहितः ॥ <br>
विधूतपापो भवति वाजपेयं च विंदति ॥ ८ ॥ <br>
अशुभैः कर्मभिर्ग्रस्तान्मज्जमानान्महार्णवे ॥ <br>
पततो निरये गंगा संश्रितानुद्धरेत्सदा ॥ ९ ॥ <br>
ब्रह्मलोकस्तु लोकानां सर्वेषामुत्तमो यथा ॥ <br>
सरितां सरसां वापि वरिष्ठा जाह्नवी तथा ॥ 4.1.28.११० ॥ <br>
अन्यत्र सम्यक्संकल्प्य तपः कृत्वा समा त्रयम् ॥ <br>
यत्फलं तद्भवेद्भक्त्या गंगायां घटिकाऽर्धतः ॥ ११ ॥ <br>
स्वर्गस्थस्य न सा प्रीतिर्भुंजतः सुखमक्षयम् ॥ <br>
या स्याद्गंगातटे पुंसां रात्रौ चंद्रोदये सति ॥ १२ ॥ <br>
जरारोगाभिपन्नं तु कुणपं जाह्नवी जले॥ <br>
धैर्येण तृणवत्त्यक्त्वा प्रविशेदमरावतीम्॥ १३॥<br>
वार्योघैः सततं यस्याः प्लाव्यते शशिमंडलम्॥ <br>
भूयोधिकतरां शोभां बिभर्ति तदहः क्षये॥ १४ ॥ <br>
आहुतस्य जले यस्याः सद्यो नश्यंति पातकम् ॥ <br>
महतः श्रेयसः प्राप्तिस्तत्क्षणादेव जायते ॥१५॥ <br>
पितृभ्यः श्रद्धया यत्र दत्तास्त्वापः स्ववंशजैः॥ <br>
प्रयच्छंति परां तृप्तिं शरदां त्रयमच्युत॥ १६॥ <br>
तारयेत्क्षितियान्मर्त्यानधःस्थांश्च सरीसृपान्॥ <br>
स्वर्गे स्वर्गसदो विष्णोर्गं(?)गा त्रिपथगा ततः॥ १७॥<br>
तीर्थानामुत्तमं तीर्थं सरितामुत्तमा सरित् ॥ <br>
स्वर्गदा सर्वजंतूनां महापातकिनामपि ॥ १८ ॥ <br>
अध्युष्टाः कोटयो विष्णो संति तीर्थानि सर्वतः ॥ <br>
दिवि भुव्यंतरिक्षे च जाह्नव्यां तानि कृत्स्नशः ॥ १९ ॥ <br>
ज्ञात्वाज्ञात्वा च गंगायां यः पंचत्वमवाप्नुयात् ॥ <br>
अनात्मघाती स्वर्गी स्यान्नरकान्स न पश्यति ॥ 4.1.28.१२० ॥ <br>
गंगैव सर्वतीर्थानि गंगैव च तपोवनम् ॥ <br>
गंगैव सिद्धिक्षेत्रं हि नात्र कार्या विचारणा ॥ २१ ॥ <br>
यत्र कामफला वृक्षा मही यत्र हिरण्मयी ॥ <br>
जाह्नवी स्नायिनस्तत्र निवसंति घटोद्भव ॥ २२ ॥ <br>
धेनुं भागीरथी तीरे सुशीलां च पयस्विनीम् ॥ <br>
वासोरत्नैरलंकृत्वा ब्राह्मणाय ददाति यः ॥ २३ ॥ <br>
यावंति तस्या लोमानि मुने तत्संततेरपि ॥ <br>
तावद्वर्षसहस्राणि स स्वर्गसुखभुग्भवेत् ॥ १२४ ॥ ॥ <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे पूर्वार्द्धे गंगामहिमानामाष्टाविंशतितमोऽध्याय ॥२८॥ <br>
<br>
<br>
</span>
