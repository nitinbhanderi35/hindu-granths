<span style="font-size: 14pt; line-height: 200%">॥ स्कंद उवाच ॥ ॥ <br>
नर्मदेशस्य माहात्म्यं कथयामि मुने तव  ॥ <br>
यस्य स्मरणमात्रेण महापातकसंक्षयः ॥ १ ॥ <br>
अस्य वाराहकल्पस्य प्रवेशे मुनिपुंगवैः ॥ <br>
आपृच्छि का सरिच्छ्रेष्ठा वद तां त्वं मृकंडज ॥२॥ <br>
मार्कंडेय उवाच ॥ ॥ <br>
शृणुध्वं मुनयः सर्वे संति नद्यः परःशतम् ॥ <br>
सर्वा अप्यघहारिण्यः सर्वा अपि वृषप्रदाः ॥३॥ <br>
सर्वाभ्योपि नदीभ्यश्च श्रेष्ठाः सर्वाः समुद्रगाः॥ <br>
ततोपि हि महाश्रेष्ठाः सरित्सु सरिदुत्तमाः ॥ ४ ॥ <br>
गंगा च यमुनाचाथ नर्मदा च सरस्वती ॥ <br>
चतुष्टयमिदं पुण्यं धुनीषु मुनिपुंगवाः ॥ ५ ॥ <br>
ऋग्वेदमूर्तिर्गंगा स्याद्यमुना च यजुर्ध्रुवम् ॥ <br>
नर्मदा साममूर्तिस्तु स्यादथर्वा सरस्वती ॥ ६ ॥ <br>
गंगा सर्वसरिद्योनिः समुद्रस्यापि पूरणी ॥ <br>
गंगाया न लभेत्साम्यं काचिदत्र सरिद्वरा ॥ ॥ ७ ॥ <br>
किंतु पूर्वं तपस्तप्त्वा रेवया बह्वनेहसम् ॥ <br>
वरदानोन्मुखो धाता प्रार्थितश्चेति सत्तम ॥ ८ ॥ <br>
गंगा साम्यं विधे देहि प्रसन्नोसि यदि प्रभो ॥ <br>
ब्रह्मणाथ ततः प्रोक्ता नर्मदा स्मितपूर्वकम् ॥९॥ <br>
यदि त्र्यक्षसमत्वं तु लभ्यतेऽन्येन केनचित् ॥ <br>
तदा गंगासमत्वं च लभ्यते सरितान्यया ॥4.2.92.१०॥ <br>
पुरुषोत्तम तुल्यः स्यात्पुरुषोन्यो यदि क्वचित ॥ <br>
स्रोतस्विनी तदा साम्यं लभते गंगया परा ॥ ११ ॥ <br>
यदि गौरी समा नारी क्वचिदन्या भवेदिह ॥ <br>
अन्या धुनीह स्वर्धुन्यास्तदा साम्यमुपैष्यति ॥ १२ ॥ <br>
यदि काशीपुरी तुल्या भवेदस्या क्वचित्पुरी ॥ <br>
तदा स्वर्गतरंगिण्याः साम्यमन्या नदी लभेत् ॥ १३ ॥<br>
निशम्येति विधेर्वाक्यं नर्मदा सरिदुत्तमा ॥ <br>
धातुर्वरं परित्यज्य प्राप्ता वाराणसीं पुरीम् ॥ १४ ॥ <br>
सर्वेभ्योपि हि पुण्येभ्यः काश्यां लिंगप्रतिष्ठितेः ॥ <br>
अपरा न समुद्दिष्टा कैश्चिच्छ्रेयस्करी क्रिया ॥ १५ ॥ <br>
अथ सा नर्मदा पुण्या विधिपूर्वां प्रतिष्ठितिम् ॥ <br>
व्यधात्पिलिपिलातीर्थे त्रिविषिष्टपसमीपतः ॥ १६ ॥ <br>
ततः शंभुः प्रसन्नोभूऽत्तस्यै नद्यै शुभात्मने ॥ <br>
वरं वृणीष्व सुभगे यत्तुभ्यं रोचतेऽनघे ॥ १७ ॥ <br>
सरिद्वरा निशम्येति रेवा प्राह महेश्वरम् ॥ <br>
किं वरेणेह देवेश भृशं तुच्छेन धूर्जटे ॥ ॥ १८ ॥ <br>
निर्द्वंद्वा त्वत्पदद्वंद्वे  भक्तिरस्तु महेश्वर ॥ <br>
श्रुत्वेति नितरां तुष्टो रेवागिरमनुत्तमाम् ॥ १९ ॥ <br>
प्रोवाच च सरिच्छेष्ठे त्वयोक्तं यत्तथास्तु तत् ॥ <br>
गृहाण पुण्यनिलये वितरामि वरांतरम् ॥ 4.2.92.२० ॥ <br>
यावंत्यो दृषदः संति तव रोधसि नर्मदे ॥ <br>
तावंत्यो लिंगरूपिण्यो भविष्यंति वरान्मम ॥ २१ ॥ <br>
अन्यं च ते वरं दद्या तमप्याकर्णयोत्तमम् ॥ <br>
दुष्प्रापं यज्ञतपसां राशिभिः परमार्थतः ॥ २२ ॥ <br>
सद्यः पापहरा गंगा सप्ताहेन कलिंदजा ॥ <br>
त्र्यहात्सरस्वती रेवे त्वं तु दर्शनमात्रतः ॥ ॥ २३ ॥ <br>
अपरं च वरं दद्यां नर्मदे दर्शनाघहे ॥ <br>
भवत्या स्थापितं लिंगं नर्मदेश्वरसंजकम् ॥ २४ ॥ <br>
यत्तल्लिंगं महापुण्यं मुक्तिं दास्यति शाश्वतीम ॥ <br>
अस्य लिंगस्य ये भक्तास्तान्दृष्ट्वा सूर्यनंदनः ॥ २५ ॥ <br>
प्रणमिष्यंति यत्नेन महाश्रेयोभिवृद्धये ॥ <br>
संति लिंगान्यनेकानि काश्यां देवि पदेपदे ॥ २६ ॥ <br>
परं हि नर्मदेशस्य महिमा कोपि चाद्भुतः ॥ <br>
इत्युक्त्वा देवदेवेशस्तस्मिँल्लिंगे लयं ययौ ॥ २७ ॥ <br>
नर्मदापि प्रहृष्टासीत्पावित्र्यं प्राप्य चाद्भुतम् ॥ <br>
स्वदेशं च परिप्राप्ता दृष्टमात्राघहारिणी ॥ २८ ॥ <br>
वाक्यं मृकंडजमुनेस्तेपि श्रुत्वा मुनीश्वराः ॥ <br>
प्रहृष्टचेतसो जाताश्चक्रुः स्वं स्वं ततो हितम् ॥ २९ ॥ <br>
॥ स्कंद उवाच ॥ ॥ <br>
नर्मदेशस्य माहात्म्यं श्रुत्वा भक्तियुतो नरः ॥ <br>
पापकंचुकमुत्सृज्य  प्राप्स्यति ज्ञानमुत्तमम् ॥ 4.2.92.३० ॥ ॥ <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंड उत्तरार्धे नर्मदेश्वराख्यानं नाम द्विनवतितमोऽध्यायः ॥ ९२ ॥ <br>
<br>
</span>
