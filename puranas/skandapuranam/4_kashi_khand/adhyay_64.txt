<span style="font-size: 14pt; line-height: 200%">।। अगस्त्य उवाच ।।<br>
दृष्ट्वा भूदेवताः शंभुं किमाचख्युः षडानन ।। <br>
कानिकानि च लिंगानि तत्र तान्यपिचक्ष्व मे ।। १ ।।<br>
ज्येष्ठस्थाने महापुण्ये देवदेवस्य वल्लभे ।। <br>
आश्चर्यं किमभूत्तत्र तदाचक्ष्व षडानन ।।२ ।।<br>
।। स्कंद उवाच ।। ।।<br>
शृण्वगस्त्य यथा पृच्छि भवता तद्ब्रवीम्यहम् ।। <br>
मंदराद्रिं यदा देवो गतवान्ब्रह्मगौरवात् ।। ३ ।।<br>
तदा निराश्रया विप्राः क्षेत्रसंन्यासिनोनघाः ।। <br>
उपाकृताश्चाविरतं महाक्षेत्रप्रतिग्रहात् ।। ४ ।।<br>
खातंखातं च दंडाग्रैर्भूमिं कंदादिवृत्तयः ।। <br>
चक्रुः पुष्करिणीं रम्यां दंडखाताभिधां मुने ।। ५ ।।<br>
तत्तीर्थं परितः स्थाप्य महालिंगान्यनेकशः ।। <br>
महेशाराधनपरास्तपश्चक्रुः प्रयत्नतः ।। ६ ।।<br>
विभूतिधारिणो नित्यं नित्यरुद्राक्षधारिणः ।। <br>
लिंगपूजारता नित्यं शतरुद्रियजापिनः ।। ७ ।।<br>
ते श्रुत्वा देवदेवस्य पुनरागमनं मुने ।। <br>
तपःकृशा अतितरामासुरानंद मेदुराः ।। ८ ।।<br>
द्विजाः पंचसहस्राणि चरतो विपुलं तपः ।। <br>
दंडखातान्महातीर्थादाजग्मुर्देवदर्शने ।। ९ ।।<br>
तीर्थान्मंदाकिनी नाम्नो द्विजाः पाशुपतव्रताः ।। <br>
शिवैकाराधनपराः समेता अयुतोन्मिताः ।। 4.2.64.१० ।।<br>
हंसतीर्थात्परिप्राप्ता अयुतं त्रिशतोत्तरम् ।। <br>
शतदुर्वाससस्तीर्थादेकादश शताधिकम् ।। ११ ।।<br>
मत्स्योदर्याः परापेतुः सहस्राणि षडेव हि ।। <br>
कपालमोचनात्सप्त शतान्यभ्यागता द्विजाः ।। १२।।<br>
ऋणमोचनतस्तीर्थात्सहस्रं द्विशताधिकम् ।। <br>
वैतरण्या अपि मुने द्विजानामयुतार्धकम् ।।१३।।<br>
ततः पृथूदकात्कुंडात्पृथुना परिखानितात् ।। <br>
अयासिषुर्द्विजानां च शतान्येव त्रयोदश ।।१४।।<br>
तथैवाप्सरसः कुंडान्मेनकाख्याच्छतद्वयम् ।। <br>
उर्वशीकुंडतः प्राप्ताः सहस्रं द्विशताधिकम् ।। १५ ।।<br>
तथैरावतकुंडाच्च ब्राह्मणास्त्रिशतानि च ।। <br>
गंधर्वाप्सरसः सप्त शतानि द्विशतानि च ।। १६ ।।<br>
वृषेशतीर्थादाजग्मुर्नवतिः सशतत्रया ।। <br>
यक्षिणीकुंडतः प्राप्ताः सहस्रं त्रिशतोत्तरम् ।। १७ ।।<br>
लक्ष्मीतीर्थात्परं जग्मुः षोडशैव शतानि च ।। <br>
पिशाचमोचनात्सप्त सहस्राणि द्विजोत्तमाः ।। १८ ।।<br>
पितृकुंडाच्छतंसाग्रं ध्रुवतीर्थाच्छतानि षट् ।। <br>
मानसाख्याच्च सरसो द्विशती सशतत्रया ।। १९ ।।<br>
ब्राह्मणा वासुकिहृदात्सहस्राणि दशैव तु ।। <br>
तथैवाष्टशतं द्रष्टुं जानकीकुंडतो द्विजाः ।। 4.2.64.२० ।।<br>
काशीनाथमनुप्राप्ताः परमानंददायिनम् ।। <br>
तथा गौतमकुंडाच्च शतानिनव चागताः ।।२१।।<br>
तीर्थाद्दुर्गतिसंहर्तुर्बाह्मणाः प्रतिपेदिरे ।। <br>
एकादशशतान्येव द्रष्टुं देवमुमापतिम् ।। २२ ।।<br>
असीसंभेदमारभ्य गंगातीरस्थिता द्विजाः ।। <br>
आसंगमेश्वरात्तत्र परिप्राप्ता घटोद्भव ।। २३ ।।<br>
अष्टादशसहस्राणि तथा पंचशतान्यपि ।। <br>
ब्राह्मणाः पंचपंचाशद्गंगातीरात्समागताः ।। २४ ।।<br>
सार्द्रदूर्वाक्षतकरैः सपुष्पफलपाणिभिः ।। <br>
सुगंधमाल्यहस्तैश्च ब्राह्मणैर्जयवादिभिः ।। २५ ।।<br>
स्तुतो मंगलसूक्तैश्च प्रणतश्च पुनःपुनः ।। <br>
तेभ्यो दत्ताभयः शंभुः पप्रच्छ कुशलं मुदा ।। २६ ।।<br>
ततस्ते ब्राह्मणाः प्रोचुः प्रबद्धकरसंपुटाः ।। <br>
क्षेत्रे निवसतां नाथ सदानः कुशलोदयः ।। २७ ।।<br>
विशेषतः कृतोऽस्माभिः साक्षान्नयनगोचरः।। <br>
त्वं यत्स्वरूपं श्रुतयो न विदुः परमार्थतः ।। २८ ।।<br>
सदैवाकुशलं तेषां ये त्वत्क्षेत्रपराङ्मुखाः ।। <br>
चतुर्दशापि वै लोकास्तेषां नित्यं पराङ्मुखाः ।। २९ ।।<br>
येषां हृदि सदैवास्ते काशीत्वाशीविषां गद ।। <br>
संसाराशीविषविषं न तेषां प्रभवेत्क्वचित् ।। 4.2.64.३० ।।<br>
गर्भरक्षामणिर्मंत्रः काशीवर्णद्वयात्मकः ।। <br>
यस्य कंठे सदा तिष्ठेत्तस्याकुशलता कुतः ।। ३१ ।।<br>
सुधां पिबति यो नित्यं काशीवर्णद्वयात्मिकाम् ।। <br>
स नैर्जरीं दशां हित्वा सुधैव परिजायते ।। ३२ ।।<br>
श्रुतं कर्णामृतं येन काशीत्यक्षरयुग्मकम् ।। <br>
न समाकणर्यत्येव स पुनर्गर्भजां कथाम्।। ३३ ।।<br>
काशी रजोपि यन्मूर्ध्नि पतेदप्यनिलाहतम् ।। <br>
चंद्रशेखरतन्मूर्धा भवेच्चंद्रकलांकितः ।। ३४ ।।<br>
प्रसंगतोपि यन्नेत्रपथमानंदकाननम् ।। <br>
यातं तेत्र न जायंते नेक्षेरन्पितृकान(व?)नम् ।।३५।।<br>
गच्छता तिष्ठता वापि स्वपता जाग्रताथवा ।। <br>
काशीत्येष महामंत्रो येन जप्तः सनिर्भयः ।। ३६ ।।<br>
येन बीजाक्षरयुगं काशीति हृदि धारितम् ।। <br>
अबीजानि भवंत्येव कर्मबीजानि तस्य वै ।। ३७ ।।<br>
काशी काशीति काशीति जपतो यस्य संस्थितिः ।। <br>
अन्यत्रापि सतस्तस्य पुरो मुक्तिः प्रकाशते ।। ३८ ।।<br>
क्षेममूर्तिरियं काशी क्षेममूर्तिर्भवान्भव ।। <br>
क्षेममूर्तिस्त्रिपथगा नान्यत्क्षेमत्रयं क्वचित् ।। ३९ ।।<br>
ब्राह्मणानामिति वचः क्षेत्रभक्तिविबृंहितम् ।। <br>
निशम्य गिरिजाकांतस्तुतोष नितरां हरः ।। 4.2.64.४० ।।<br>
प्रोवाच च प्रसन्नात्मा धन्या यूयं द्विजर्षभाः ।। <br>
येषामिहेदृशी भक्तिर्मम क्षेत्रेतिपावने ।। ४१ ।।<br>
जाने सत्त्वमया जाताः क्षेत्रस्यास्य निषेवणात् ।। <br>
नीरजस्का वितमसः संसारार्णवपारगाः ।। ४२ ।।<br>
वाराणस्यास्तु ये भक्तास्ते भक्ता मम निश्चितम्।। <br>
जीवन्मुक्ता हि ते नूनं मोक्षलक्ष्म्या कटाक्षिताः ।। ४३ ।।<br>
यैश्च काशीस्थितो जंतुरल्पकोपि विरोधितः ।। <br>
तैर्वै विश्वंभरा सर्वा मया सह विरोधिता ।। ।। ४४ ।।<br>
वाराणस्याः स्तुतिमपि यो निशम्यानुमोदते ।। <br>
अपि ब्रह्मांडमखिलं ध्रुवं तेनानुमोदितम् ।।४५।।<br>
निवसंति हि ये मर्त्या अस्मिन्नानंदकानने ।। <br>
ममांतःकरणे ते वै निवसेयुरकल्मषाः ।। ४६ ।।<br>
निवसंति मम क्षेत्रे मम भक्तिं प्रकुर्वते ।। <br>
मम लिंगधरा ये तु तानेवोपदिशाम्यहम् ।। ४७ ।।<br>
निवसंति मम क्षेत्रे मम भक्तिं न कुर्वते ।। <br>
मम लिंगधरा ये नो न तानुपदिशाम्यहम् ।।४८।।<br>
काशी निर्वाणनगरी येषां चित्ते प्रकाशते ।। <br>
ते मत्पुरः प्रकाशंते नैःश्रेयस्या श्रिया वृताः ।। ४९ ।।<br>
मोक्षलक्ष्मीरियं काशी न येभ्यः परिरोचते ।। <br>
स्वर्लक्ष्मीं कांक्षमाणेभ्यः पतितास्ते न संशयः ।। 4.2.64.५० ।।<br>
काथीं संकाक्षमाणानां पुरुषार्थचतुष्टयम् ।। <br>
पुरः किंकरवत्तिष्ठेन्ममानुग्रहतो द्विजाः ।। ५१ ।।<br>
आनंदकानने ह्यत्र ज्वलद्दावानलोस्म्यहम् ।। <br>
कर्मबीजानि जंतूनां ज्वालये न प्ररोहये ।। ५२ ।।<br>
वस्तव्यं सततं काश्यां यष्टव्योहं प्रयत्नतः ।। <br>
जेतव्यौ कलिकालौ च रंतव्या मुक्तिरंगना ।५३।।<br>
प्राप्यापि काशीं दुर्बुद्धिर्यो न मां परिसेवते।। <br>
तस्य हस्तगताप्याशु कैवल्यश्रीः प्रणश्यति ।। ५४ ।।<br>
धन्या मद्भक्तिलक्ष्माणो ब्राह्मणाः काशिवासिनः ।। <br>
यूयं यच्चेतसो वृत्तेर्न दूरेहं न काशिका ।। ५५ ।।<br>
दातव्यो वो वरः कोत्र व्रियतां मे यथारुचि ।। <br>
प्रेयांसो मे यतो यूयं क्षेत्रसंन्यासकारिणः ।। ५६ ।।<br>
इति पीत्वा महेशानमुखक्षीराब्धिजां सुधाम् ।। <br>
परितृप्ता द्विजाः सर्वे वव्रुर्वरमनुत्तमम् ।। ५७ ।।<br>
ब्राह्मणा ऊचुः ।। ।।<br>
उमापते महेशान सर्वज्ञ वर एष नः ।। <br>
काशी कदापि न त्याज्या भवता भवतापहृत् ।। ५८ ।।<br>
वचनाद्ब्राह्मणानां तु शापो मा प्रभवत्विह ।। <br>
कदाचिदपि केषांचित्काश्यां मोक्षांतरायकः ।। ५९ ।।<br>
तव पादाबुंजद्वंद्वे निर्द्वंद्वा भक्तिरस्तु नः ।। <br>
आ कलेवरपातं च काशीवासोस्तु नोनिशम् ।।4.2.64.६०।।<br>
किमन्येन वरेणेश देय एष वरो हि नः ।। <br>
अवधेह्यंधकध्वंसिन्वरमन्यं वृणीमहे ।। ६१ ।।<br>
तव प्रतिनिधी कृत्यास्माभिस्त्वद्भक्तिभावितैः ।। <br>
प्रतिष्ठितेषु लिंगेषु सान्निध्यं भवतोऽस्त्विह।।६२।।<br>
श्रुत्वेति  तेषां वाक्यानि तथास्त्विति पिनाकिना ।। <br>
प्रोचेऽन्योपि वरो दत्तो ज्ञानं वश्च भविष्यति ।।६३।।<br>
पुनः प्रोवाच देवेशो निशामयत भो द्विजाः ।। <br>
हितं वः कथयाम्यत्र तदनुष्ठीयतां ध्रुवम् ।। ६४ ।।<br>
सेव्योत्तरवहा नित्यं लिंगमर्च्यं प्रयत्नतः ।। <br>
दमो दानं दया नित्यं कर्तव्यं मुक्तिकांक्षिभिः ।। ६५ ।।<br>
इदमेव रहस्यं च कथितं क्षेत्रवासिनाम् ।। <br>
मतिः परहिता कार्या वाच्यं नोद्वेगकृद्वचः ।।६६।।<br>
मनसापि न कर्तव्यमेनोत्र विजिगीषुणा।। <br>
अत्रत्यमक्षयं यस्मात्सुकृतं सुकृतेतरम् ।। ६७ ।।<br>
अन्यत्र यत्कृतं पापं तत्काश्यां परिणश्यति ।। <br>
वाराणस्यां कृतं पापमंतर्गेहे प्रणश्यति ।। ६८ ।।<br>
अंतर्गेहे कृतं पापं पैशाच्यनरकावहम् ।। <br>
पिशाचनरकप्राप्तिर्गच्छत्येव बहिर्यदि ।। ६९ ।।<br>
न कल्पकोटिभिः काश्यां कृतं कर्म प्रमृज्यते ।। <br>
किंतु रुद्रपिशाचत्वं जायतेऽत्रायुतत्रयम्.।। 4.2.64.७०. ।।<br>
वाराणस्यां स्थितो यो वै पातकेषु रतः सदा ।। <br>
योनिं प्राप्यापि पैशाचीं वर्षाणामयुतत्रयम् ।। ७१ ।।<br>
पुनरत्रैव निवसञ्ज्ञानं प्राप्स्यत्यनुत्तमम् ।। <br>
तेन ज्ञानेथ संप्राप्ते(?) मोक्षमाप्स्यत्यनुत्तमम् ।। ७२ ।। (संप्रांते)<br>
दुष्कृतानि विधायेह बहिः पंचत्वमागताः ।। <br>
तेषां गतिं प्रवक्ष्यामि शृणुत द्विजसत्तमाः ।। ७३ ।।<br>
यामाख्या मे गणाः संति घोरा विकृतमूर्त्तयः ।। <br>
मूषायां ते धमंत्यादौ क्षेत्रदुष्कृतकारिणः ।। ७४ ।।<br>
नयंत्यनूपप्रायां च ततः प्राचीं दुरासदाम् ।। <br>
वर्षाकाले दुराचारान्पातयंति महाजले ।। ७५ ।।<br>
जलौकाभिः सपक्षाभिर्दंदशूकैर्जलोद्भवैः ।। <br>
दुर्निवारैश्च मशकैर्दश्यंते ते दिवानिशम् ।। ७६ ।।<br>
ततो यामैर्हिमर्तौ ते नीयंतेऽद्रौ हिमालये ।। <br>
अशनावरणैर्हीनाः क्लेश्यंते ते दिवानिशम् ।। ७७ ।।<br>
मरुस्थले ततो ग्रीष्मे वारिवृक्षविवर्जिते ।। <br>
दिवाकरकरैस्तीव्रैस्ताप्यंते ते पिपासिताः ।। ७८ ।।<br>
क्लेशितास्ते गणैरुग्रैर्यातनाभिः समंततः ।। <br>
इत्थं कालमसंख्यातमानीयंते ततस्त्विह ।। ७९ ।।<br>
निवेदयंति ते यामाः कालराजांतिके ततः ।। <br>
कालराजोपि तान्द्रष्ट्वा कर्मसंस्मार्य दुष्कृतम् ।। 4.2.64.८० ।।<br>
विवस्त्रान्क्षुत्तृषार्तांश्च लग्नपृष्ठोदरत्वचः ।। <br>
अन्यै रुद्रपिशाचैश्च सहसंयोजयत्यपि ।। ८१ ।।<br>
ततो रुद्रपिशाचास्ते भैरवानुचराः सदा ।। <br>
सहंते क्लममत्यर्थं क्षुत्तृष्णोग्रत्वसंभवम् ।। ८२ ।।<br>
आहारं रुधिरोन्मिश्रं ते लभंते कदाचन ।। <br>
एवं त्र्ययुतसंख्याकं कालं तत्रातिदुःखिताः ।। ८३ ।।<br>
श्मशानस्तंभमभितो नीयंते कंठपाशिताः ।। <br>
पिपासिता अपि न तेंऽबुस्पर्शमपि चाप्नुयुः ।। ८४ ।।<br>
अथ संक्षीणपापास्ते कालभैरवदर्शनात् ।। <br>
इहैव देहिनो भूत्वा मुच्यंते ते ममाज्ञया ।। ८५ ।।<br>
तस्मान्न कामयेतात्र वाङ्मनःकर्मणाप्यघह(?)म् ।। <br>
शुचौ पथि सदा स्थेयं महालाभमभीप्सुभिः ।। ८६ ।।<br>
नाविमुक्ते मृतः कश्चिन्नरकं याति किल्बिषी ।। <br>
ममानुग्रहमासाद्य गच्छत्येव परां गतिम् ।। ८७ ।।<br>
अनाशनं यः कुरुते मद्भक्त इह सुव्रतः ।। <br>
न तस्य पुनरावृत्तिः कल्पकोटिशतैरपि ।। ८८ ।।<br>
अशाश्वतमिदं ज्ञात्वा मानुष्यं बहुकिल्विषम् ।। <br>
अविमुक्तं सदा सेव्यं संसारभयमोचकम् ।। ८९ ।।<br>
नान्यत्पश्यामि जंतूनां मुक्त्वा वाराणसीं पुरीम् ।। <br>
सर्वपापप्रशमनीं प्रायश्चित्तं कलौ युगे ।। 4.2.64.९० ।।<br>
जन्मांतरसहस्रेषु यत्पापं समुपार्जितम् ।। <br>
अविमुक्तं प्रविष्टस्य तत्सर्वं व्रजति क्षयम् ।। ९१ ।।<br>
जन्मांतरसहस्रेषु युंजन्योगी यदाप्नुयात् ।। <br>
तदिहैव परो मोक्षो मरणादधि गम्यते ।। ९२ ।।<br>
तिर्यग्योनिगताः सत्त्वा ये विमुक्तकृतालयाः ।। <br>
कालेन निधनं प्राप्तास्तेपि यांति परां गतिम् ।। ९३ ।।<br>
अविमुक्तं न सेवंते ये मूढास्तमसावृताः ।। <br>
विण्मूत्ररेतसां मध्ये ते वसंति पुनः पुनः ।। ९४ ।।<br>
अविमुक्तं समासाद्य यो लिंगं स्थापयेत्सुधीः ।। <br>
कल्पकोटिशतैर्वापि नास्ति तस्य पुनर्भवः ।। ९५ ।।<br>
ग्रहनक्षत्रताराणां कालेन पतनं ध्रुवम् ।। <br>
अविमुक्ते मृतानां तु पतनं नैव विद्यते।। ९६ ।।<br>
ब्रह्महत्यां नरः कृत्वा पश्चात्संयतमानसः ।। <br>
प्राणांस्त्यजति यः काश्यां स मुक्तो नात्र संशयः ।। ९७ ।।<br>
स्त्रियः पतिव्रता याश्च मम भक्तिसमाहिताः ।। <br>
अविमुक्ते मृता विप्रा यांति ताः परमां गतिम् ।। ९८ ।।<br>
अत्रोत्क्रमणकालेहं स्वयमेव द्विजोत्तमाः ।। <br>
दिशामि तारकं ब्रह्म देही स्याद्येन तन्मयः ।। ९९ ।।<br>
मन्मना मम भक्तश्च मयि सर्वार्पितक्रियः ।। <br>
यथा मोक्षमिहाप्नोति न तथान्यत्रकुत्रचित् ।। 4.2.64.१०० ।।<br>
मरणं निश्चितं ज्ञात्वा गतिं चासुखरूपिणीम् ।। <br>
चलमागंतुकं सर्वं ततः काशीं समाश्रयेत् ।। १ ।।<br>
काशी समाश्रिता यैस्तु मनोवाक्कायकर्मभिः ।। <br>
तानत्र निर्मलधियो निवार्णश्रीः समाश्रयेत् ।। २ ।।<br>
काशीस्थितैकमपि यः प्रीणयेन्न्यायजैर्धनैः ।। <br>
तेन त्रैलोक्यमखिलं प्रीणितं तु मया सह ।। ३ ।। <br>
यः प्रीणयति पुण्यात्मा निर्वाणनगरी नरम् ।। <br>
पुमर्थेन स्थितेर्नित्यं ब्राह्मणाः प्रीणयामि तम् ।। ४ ।।<br>
दिवोदासोपि राजर्षिः काशीं धर्मेण पालयन् ।। <br>
सदेहो मत्पदं प्राप्तो यतो न पुनरागतिः ।। ५।।<br>
अत्र योगस्तथा ज्ञानं मुक्तिरेकेन जन्मना ।। <br>
अतो विमुक्तमासाद्य नान्यद्गच्छेत्तपोवनम् ।। ६ ।।<br>
मोक्षं सुदुर्लभं ज्ञात्वा संसारं चातिभीषणम् ।। <br>
अश्मना चरणौ हत्वा कालमत्र प्रतीक्षयेत् ।। ७ ।।<br>
अविमुक्तं परित्यज्य यदा यास्यंति दुर्धियः ।। <br>
हसिष्यंति तदा भूतान्यन्योन्यकरताडनैः ।। ८ ।।<br>
प्राप्य वाराणसीं पुण्यां सिद्धिक्षेत्रमनुत्तमम् ।। <br>
परिनिष्क्रांतुमन्यत्र कस्य जंतोर्मतिर्भवेत् ।। ९ ।।<br>
महादानेन चान्यत्र यत्फलं लभ्यते नरैः ।। <br>
अविमुक्ते तु काकिण्यां दत्तायां तदवाप्यते ।। 4.2.64.११० ।।<br>
एकं समर्चयेल्लिंगं तपस्तप्येत चापरः ।। <br>
तयोर्मध्ये तु स श्रेष्ठो यो लिंगं पूजयेदिह ।। ११ ।।<br>
तीर्थांतरे गवां कोटिं विधिवद्यः प्रयच्छति।। <br>
एकाहं यो वसेत्काश्यां काशीवासी तयोर्वरः।। ।। १२ ।।<br>
अन्यत्र ब्राह्मणानां तु कोटिं संभोज्य यत्फलम्।। <br>
वाराणस्यां तु चैकेन भोजितेन तदाप्यते।। १३ ।।<br>
सन्निहत्यां कुरुक्षेत्रे राहुग्रस्ते दिवाकरे ।। <br>
तुलापुरुषदानेन काशीभिक्षा समा भवेत्।। १४ ।।<br>
ममेह परमं ज्योतिरापातालाद्व्यवस्थितम् ।। <br>
अतीत्य सप्तलोकादीननंतं लिंगरूपधृक् ।। १५ ।।<br>
पृथिव्यंतेपि ये लिंगमविमुक्तं स्मरंति मे ।। <br>
कलुषैस्ते विमुच्यंते महद्भिरिति निश्चितम् ।। १६ ।।<br>
अस्मिन्क्षेत्रे तु ये नाहं दृष्टः स्पृष्टः समर्चितः ।। <br>
संप्राप्य तारकं ज्ञानं न स भूयोभिजायते ।। १७ ।।<br>
यो मामिह समभ्यर्च्य म्रियतेन्यत्रकुत्रचित् ।। <br>
जन्मांतरेपि मां प्राप्य स विमुक्तो भविष्यति ।।१८।।<br>
इत्युक्त्वा क्षेत्रमाहात्म्यं द्विजानामग्रतो हरः ।। <br>
पश्यतामेव तेषां तु तत्रैवांतर्हितोभवत् ।। १९ ।।<br>
तेपि साक्षाद्विरूपाक्षं प्रत्यक्षीकृत्य वाडवाः ।। <br>
प्रहृष्टमनसोऽत्यंतं प्रययुः स्वस्वमाश्रयम् ।। 4.2.64.१२० ।।<br>
शंभोर्वाक्यं विनिश्चित्य सर्वज्ञस्य कृपानिधेः ।। <br>
त्यक्त्वा कार्यांतरं विप्रा लिंगान्येव समर्चिषुः ।। २१ ।।<br>
।। स्कंद उवाच ।। ।।<br>
पठित्वा पाठयित्वा च रहस्याख्यानमुत्तमम् ।। <br>
श्रद्धालुः पातकैर्मुक्तः शिवलोके महीयते ।। १२२ ।। ।।<br>
इति श्रीस्कांदे महापुराण एकाशीति साहस्र्यां संहितायां चतुर्थे काशीखंड उत्तरार्द्धे  क्षेत्ररहस्यकथनंनाम चतुःषष्टितमोऽध्यायः ।। ६४ ।। <br>
<br>
<br>
</span>
