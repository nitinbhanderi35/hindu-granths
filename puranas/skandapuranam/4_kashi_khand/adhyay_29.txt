<span style="font-size: 14pt; line-height: 200%">।।। अगस्त्य उवाच ।। ।। <br>
विना स्नानेन गंगाया नृणां जन्मनिरथर्कम् ।। <br>
उपायांतरमस्त्यन्यद्येन स्नानफलं लभेत् ।।१।। <br>
अशक्तानां च पंगूनामालस्योपहतात्मनाम् ।। <br>
दूरदेशांतरस्थानां गंगास्नानं कथं भवेत् ।। २ ।। <br>
दानं वाऽथ व्रतंवाऽथ मंत्रःस्तोत्रजपोऽथवा ।। <br>
तीर्थांतराभिषेको वा देवतोपासनं तु वा ।। ३ ।। <br>
यद्यस्तिकिंचित्षड्वक्त्र गंगास्नानफलप्रदम् ।। <br>
विधानांतरमात्रेण तद्वद प्रणताय मे ।। ४ ।। <br>
त्वत्तो न वेदस्कंदान्यो गंगागर्भ समुद्भव ।। <br>
परं स्वर्गतरंगिण्या महिमानं महामते ।। ५ ।। <br>
।। स्कंद उवाच ।। ।। <br>
संति पुण्यजलानीह सरांसि सरितो मुने ।। <br>
स्थाने स्थाने च तीर्थानि जितात्माध्युषितानि च ।।६।। <br>
दृष्टप्रत्ययकारीणि महामहिम भांज्यपि ।। <br>
परं स्वर्गतरंगिण्याः कोट्यंशोपि न तत्र वै ।।७ ।। <br>
अनेनैवानुमानेन बुद्ध्यस्व कलशोद्भव ।। <br>
दध्रे गंगोत्तमांगेन देवदेवेन शंभुना।।८।।<br>
स्नानकालेऽन्य तीर्थेषु जप्यते जाह्नवी जनैः ।। <br>
विना विष्णुपदीं क्वान्यत्समर्थमघमोचने।।९।। <br>
गंगास्नानफलं ब्रह्मन्गंगायामेव लभ्यते।। <br>
यथा द्राक्षाफलस्वादो द्राक्षायामेव नान्यतः ।।4.1.29.१०।। <br>
अस्त्युपाय इह त्वेकः स्याद्येनाविकलं फलम्।। <br>
स्नानस्य देवसरितो महागुह्यतमो मुने।। ११।।<br>
शिवभक्ताय शांताय विष्णुभक्तिपराय च ।। <br>
श्रद्धालवे त्वास्तिकाय गर्भवासमुपुक्षवे ।। १२ ।। <br>
कथनीयं न चान्यस्य कस्यचित्केनचित्क्वचित् ।। <br>
इदं रहस्यं परमं महापातकनाशनम् ।। १३ ।। <br>
महाश्रेयस्करं पुण्यं मनोरथकरं परम् ।। <br>
द्युनदीप्रीतिजनकं शिवसंतोषसंतति ।। १४ ।। <br>
नाम्नां सहस्रगंगायाः स्तवराजेषुशो भनम् ।। <br>
जप्यानां परमं जप्यं वेदोपनिषदासमम् ।। १५ ।। <br>
जपनीयं प्रयन्नेन मौनिना वाचकं विना ।। <br>
शुचिस्थानेषु शुचिना सुस्पष्टाक्षरमेव च ।। १६ ।। <br>
स्कंद उवाच ।। ।। <br>
ॐनमो गंगादेव्यै ।। <br>
ॐकाररूपिण्यजराऽतुलाऽनमताऽमृतस्रवा ।। <br>
अत्युदाराऽभयाऽशोकाऽलकनंदाऽमृताऽमला ।। १७ ।।<br>
अनाथवत्सलाऽमोघाऽपांयोनिरमृतप्रदा ।। <br>
अव्यक्तलक्षणाऽक्षोभ्या ऽनवच्छिन्नाऽपराजिता ।। १८ ।।<br>
अनाथनाथाऽभीष्टार्थसिद्धिदाऽनंगवर्धिनी ।। <br>
अणिमादिगुणाऽधाराग्रगण्याऽलीकहारिणी ।। १९ ।। <br>
अचिंत्यशक्तिरनघाऽद्भुतरूपाऽघहारिणी ।। <br>
अद्रिराजसुताऽष्टांगयोगसिद्धिप्रदाऽच्युता ।। 4.1.29.२० ।।<br>
अक्षुण्णशक्तिरसुदाऽनंततीर्थाऽमृतोदका ।। <br>
अनंतमहिमाऽपाराऽनंतसौख्यप्रदाऽन्नदा ।। २१ ।। <br>
अशेषदेवतामूर्तिरघोराऽमृतरूपिणी ।। <br>
अविद्याजालशमनी ह्यप्रतर्क्यगतिप्रदा ।। २२ ।। <br>
अशेषविघ्नसंहर्त्री त्वशेषगुणगुंफिता ।। <br>
अज्ञानतिमिरज्योतिरनुग्रहपरायणा ।। २३ ।। <br>
अभिरामाऽनवद्यांग्यनंतसाराऽकलंकिनी ।। <br>
आरोग्यदाऽऽनंदवल्ली त्वापन्नार्तिविनाशिनी ।। २४ ।। <br>
आश्चर्यमूर्तिरायुष्या ह्याढ्याऽऽद्याऽऽप्राऽऽर्यसेविता ।। <br>
आप्यायिन्याप्तविद्याऽऽख्यात्वानंदाऽऽश्वासदायिनी ।। २५ ।।<br>
आलस्यघ्न्यापदां हंत्री ह्यानंदामृतवर्षिणी ।। <br>
इरावतीष्टदात्रीष्टा त्विष्टापूर्तफलप्रदा ।। २६ ।। <br>
इतिहासश्रुतीड्यार्था त्विहामुत्रशुभप्रदा।। ।। <br>
इज्याशीलसमिज्येष्ठा त्विंद्रादिपरिवंदिता ।। २७।। <br>
इलालंकारमालेद्धा त्विंदिरारम्यमंदिरा ।। <br>
इदिंदिरादिसंसेव्या त्वीश्वरीश्वरवल्लभा ।। २८ ।। <br>
ईतिभीतिहरेड्या च त्वीडनीय चरित्रभृत् ।। <br>
उत्कृष्टशक्तिरुत्कृष्टोडुपमंडलचारिणी ।।२९।। <br>
उदितांबरमार्गोस्रोरगलोकविहारिणी ।। <br>
उक्षोर्वरोत्पलोत्कुंभा उपेंद्रचरणद्रवा ।।4.1.29.३०।।<br>
उदन्वत्पूर्तिहेतुश्चोदारोत्साहप्रवर्धिनी ।। <br>
उद्वेगघ्न्युष्णशमनी उष्णरश्मिसुता प्रिया ।।३१।। <br>
उत्पत्ति स्थिति संहारकारिण्युपरिचारिणी ।। <br>
ऊर्जं वहंत्यूर्जधरोर्जावती चोर्मिमालिनी ।। ३२ ।। <br>
ऊर्ध्वरेतःप्रियोर्ध्वाध्वा ह्यूर्मिलोर्ध्वगतिप्रदा ।। <br>
ऋषिवृंदस्तुतर्द्धिश्च ऋणत्रयविनाशिनी ।। ३३ ।। <br>
ऋतंभरर्द्धिदात्री च ऋक्स्वरूपा ऋजुप्रिया ।। <br>
ऋक्षमार्गवहर्क्षार्चिर्ऋजुमार्गप्रदर्शिनी ।। ३४ ।। <br>
एधिताऽखिलधर्मार्थात्वेकैकामृतदायिनी ।। <br>
एधनीयस्वभावैज्या त्वेजिता शेषपातका ।। ३५ ।। <br>
ऐश्वर्यदैश्वर्यरूपा ह्यैतिह्यं ह्यैंदवी द्युतिः ।। <br>
ओजस्विन्योषधीक्षेत्रमोजोदौदनदायिनी ।। ३६ ।। <br>
ओष्ठामृतौन्नत्यदात्री त्वौषधं भवरोगिणाम् ।। <br>
औदार्यचंचुरौपेंद्री त्वौग्रीह्यौमेयरूपिणी ।। ३७ ।।<br>
अंबराध्ववहांऽवष्ठां वरमालांबुजेक्षणा ।। <br>
अंबिकांबुमहायोनिरंधोदांधकहारिणी ।। ३८ ।। <br>
अंशुमालाह्यंशुमती त्वंगीकृतषडानना ।। <br>
अंधतामिस्रहंत्र्यंधुरं जनाह्यंजनावती ।। ३९ ।। <br>
कल्याणकारिणी काम्या कमलोत्पलगंधिनी ।। <br>
कुमुद्वती कमलिनी कांतिः कल्पितदायिनी ।। 4.1.29.४० ।। <br>
कांचनाक्षी कामधेनुः कीर्तिकृत्क्लेशनाशिनी ।। <br>
क्रतुश्रेष्ठा क्रतुफला कर्मबंधविभेदिनी ।। ४१ ।। <br>
कमलाक्षी क्लमहरा कृशानुतपनद्युतिः ।। <br>
करुणार्द्रा च कल्याणी कलिकल्मषनाशिनी ।। ४२ ।<br>
कामरूपाक्रियाशक्तिः कमलोत्पलमालिनी ।। <br>
कूटस्था करुणाकांता कर्मयाना कलावती ।। ४३ ।।<br>
कमलाकल्पलतिका कालीकलुषवैरिणी ।। <br>
कमनीयजलाकम्रा कपर्दिसुकपर्दगा ।। ४४ ।। <br>
कालकृटप्रशमनी कदंबकुसुमप्रिया ।। <br>
कालिंदी केलिललिता कलकल्लोलमालिका ।। ४५ ।। <br>
क्रांतलोकत्रयाकंडूः कंडूतनयवत्सला ।। <br>
खड्गिनी खड्गधाराभा खगा खंडेंदुधारिणी ।। ४६ ।। <br>
खेखेलगामिनी खस्था खंडेंदुतिलकप्रिया।। <br>
खेचरीखेचरीवंद्या ख्यातिः ख्यातिप्रदायिनी ।।४७।। <br>
खंडितप्रणताघौघा खलबुद्धिविनाशिनी ।। <br>
खातैनः कंदसंदोहा खड्गखट्वांग(?) खेटिनी।। ।। ४८ ।। <br>
खरसंतापशमनी खनिः पीयूषपाथसाम् ।। <br>
गंगा गंधवती गौरी गंधर्वनगरप्रिया ।। ४९ ।।<br>
गंभीरांगी गुणमयी गतातंका गतिप्रिया ।। <br>
गणनाथांबिका गीता गद्यपद्यपरिष्टुता ।। 4.1.29.५० ।। <br>
गांधारी गर्भशमनी गतिभ्रष्टगतिप्रदा ।। <br>
गोमती गुह्यविद्यागौर्गोप्त्री गगनगामिनी ।। ५१ ।।<br>
गोत्रप्रवर्धिनी गुण्या गुणातीता गुणाग्रणीः ।। <br>
गुहांबिका गिरिसुता गोविंदांघ्रिसमुद्भवा ।। ५२ ।। <br>
गुणनीयचरित्रा च गायत्री गिरिशप्रिया ।। <br>
गूढरूपा गुणवती गुर्वी गौरववर्धिनी ।। ५३ ।। <br>
ग्रहपीडाहरा गुंद्रा गरघ्नी गानवत्सला ।। <br>
घर्महंत्री घृतवती घृततुष्टिप्रदायिनी ।। ५४ ।।<br>
घंटारवप्रिया घोराऽघौघविध्वंसकारिणी ।। <br>
घ्राणतुष्टिकरी घोषा घनानंदा घनप्रिया ।।५५।।<br>
घातुका घृर्णितजला घृष्टपातकसंततिः ।। <br>
घटकोटिप्रपीतापा घटिताशेषमंगला ।। ५६ ।। <br>
घृणावती घृणनिधिर्घस्मरा घूकनादिनी ।। <br>
घुसृणा पिंजरतनुर्घर्घरा घर्घरस्वना ।।५७।। <br>
चंद्रिका चंद्रकांतांबुश्चंचदापा चलद्युतिः।। <br>
चिन्मयी चितिरूपा च चंद्रायुतशनानना ।। ५८ ।। <br>
चांपेयलोचना चारुश्चार्वंगी चारुगामिनी ।। <br>
चार्या चारित्रनिलया चित्रकृच्चित्ररूपिणी ।। ५९ ।। <br>
चंपश्चंदनशुच्यंबुश्चर्चनीया चिरस्थिरा ।। <br>
चारुचंपकमालाढ्या चमिताशेष दुष्कुता ।। 4.1.29.६० ।।<br>
चिदाकाशवहाचिंत्या चंचच्चामरवीजिता ।। <br>
चोरिताशेषवृजिना चरिताशेषमंडला ।। ६१ ।। <br>
छेदिताखिलपापौघा छद्मघ्नी छलहारिणी ।। <br>
छन्नत्रिविष्टप तला छोटिताशेषबंधना ।। ६२ ।। <br>
छुरितामृतधारौघा छिन्नैनाश्छंदगामिनी ।। <br>
छत्रीकृतमरालौघा छटीकृतनिजामृता ।।६३।। <br>
जाह्नवी ज्या जगन्माता जप्या जंघालवीचिका ।। <br>
जया जनार्दनप्रीता जुषणीया जगद्धिता ।।६४।। <br>
जीवनं जीवनप्राणा जगज्ज्येष्ठा जगन्मयी ।। <br>
जीवजीवातुलतिका जन्मिजन्मनिबर्हिणी ।। ।। ६५ ।। <br>
जाड्यविध्वंसनकरी जगद्योनिर्जलाविला ।। <br>
जगदानंदजननी जलजा जलजेक्षणा ।। ६६ ।।<br>
जनलोचनपीयूषा जटातटविहारिणी ।। <br>
जयंती जंजपूकघ्नी जनितज्ञानविग्रहा ।। ६७ ।। <br>
झल्लरी वाद्यकुशला झलज्झालजलावृता ।। <br>
झिंटीशवंद्या झांकारकारिणी झर्झरावती ।। ६८ ।। <br>
टीकिताशेषपाताला टंकिकैनोद्रिपाटने ।। <br>
टंकारनृत्यत्कल्लोला टीकनीयमहातटा ।।६९।। <br>
डंबरप्रवहाडीन राजहंसकुलाकुला।। <br>
डमड्डमरुहस्ता च डामरोक्त महांडका ।।4.1.29.७०।। <br>
ढौकिताशेषनिर्वाणा ढक्कानादचलज्जला ।। <br>
ढुंढिविघ्नेशजननी ढणड्ढुणितपातका ।।७१।। <br>
तर्पणीतीर्थतीर्था च त्रिपथा त्रिदशेश्वरी ।।  <br>
त्रिलोकगोप्त्री तोयेशी त्रैलोक्यपरिवंदिता।। ७२।।  <br>
तापत्रितयसंहर्त्री तेजोबलविवर्धिनी ।। <br>
त्रिलक्ष्या तारणी तारा तारापतिकरार्चिता ।। ७३ ।।<br>
त्रैलोक्यपावनी पुण्या तुष्टिदा तुष्टिरूपिणी ।। <br>
तृष्णाछेत्त्री तीर्थमाता त्त्रिविक्रमपदोद्भवा।। ७४ ।। <br>
तपोमयी तपोरूपा तपःस्तोम फलप्रदा ।। <br>
त्रैलोक्यव्यापिनी तृप्तिस्तृप्तिकृत्तत्त्वरूपिणी ।। ७५ ।। <br>
त्रैलोक्यसुंदरी तुर्या तुर्यातीतपदप्रदा ।। <br>
त्रैलोक्यलक्ष्मीस्त्रिपदी तथ्यातिमिरचंद्रिका ।। ७६ ।। <br>
तेजोगर्भा तपःसारा त्रिपुरारि शिरोगृहा ।। <br>
त्रयीस्वरूपिणी तन्वी तपनांगजभीतिनुत् ।।७७।। <br>
तरिस्तरणिजामित्रं तर्पिताशेषपूर्वजा ।। <br>
तुलाविरहिता तीव्रपापतूलतनूनपात् ।। ।। ७८ ।। <br>
दारिद्र्यदमनी दक्षा दुष्प्रेक्षा दिव्यमंडना ।। <br>
दीक्षावतीदुरावाप्या द्राक्षामधुरवारिभृत् ।। ७९ ।।<br>
दर्शितानेककुतुका दुष्टदुर्जयदुःखहृत् ।। <br>
दैन्यहृद्दुरितघ्नी च दानवारि पदाब्जजा ।। 4.1.29.८० ।। <br>
दंदशूकविषघ्री च दारिताघौघसंततिः ।।<br>
&nbsp;द्रुतादेव द्रुमच्छन्ना दुर्वाराघविघातिनी ।। ८१ ।। <br>
दमग्राह्या देवमाता देवलोकप्रदर्शिनी ।। <br>
देवदेवप्रियादेवी दिक्पालपददायिनी ।। ८२ ।। <br>
दीर्घायुःकारिणी दीर्घा दोग्ध्री दूषणवर्जिता ।। <br>
दुग्धांबुवाहिनी दोह्या दिव्या दिव्यगतिप्रदा ।। ८३ ।। <br>
द्युनदी दीनशरणं देहिदेहनिवारिणी ।। <br>
द्राघीयसी दाघहंत्री दितपातकसंततिः ।। ८४ ।। <br>
दूरदेशांतरचरी दुर्गमा देववल्लभा।। <br>
दुर्वृत्तघ्नी दुर्विगाह्या दयाधारा दयावती ।। ८५ ।।<br>
दुरासदा दानशीला द्राविणी द्रुहिणस्तुता ।।<br>
&nbsp;दैत्यदानवसंशुद्धिकर्त्री  दुर्बुद्धिहारिणी ।।८६।। <br>
दानसारा दयासारा द्यावाभूमिविगाहिनी।। <br>
दृष्टादृष्टफलप्राप्तिर्देवतावृंदवंदिता।।।। ८७ ।। <br>
दीर्घव्रता दीर्घदृष्टिर्दीप्ततोया दुरालभा ।। <br>
दंडयित्री दंडनीतिर्दुष्टदंडधरार्चिता ।। ८८ ।। <br>
दुरोदरघ्नी दावार्चिर्द्रवद्रव्यैकशेवधिः ।। <br>
दीनसंतापशमनी दात्री दवथुवैरिणी ।। ८९ ।। <br>
दरीविदारणपरा दांता दांतजनप्रिया ।। <br>
दारिताद्रितटा दुर्गा दुर्गारण्यप्रचारिणी ।। 4.1.29.९० ।। <br>
धर्मद्रवा धर्मधुरा धेनुर्धीरा धृतिर्ध्रुवा ।। <br>
धेनुदानफलस्पर्शा धर्मकामार्थमोक्षदा ।। ९१ ।।<br>
धर्मोर्मिवाहिनी धुर्या धात्री धात्रीविभूषणम् ।। <br>
धर्मिणी धर्मशीला च धन्विकोटिकृतावना ।। ९२ ।। <br>
ध्यातृपापहरा ध्येया धावनी धूतकल्मषा ।। <br>
धर्मधारा धर्मसारा धनदा धनवर्धिनी ।। ९३ ।। <br>
धर्माधर्मगुणच्छेत्त्री धत्तूरकुसुमप्रिया ।। <br>
धर्मेशी धर्मशास्त्रज्ञा धनधान्यसमृद्धिकृत् ।। ९४ ।। <br>
धर्मलभ्या धर्मजला धर्मप्रसवधर्मिणी ।। <br>
ध्यानगम्यस्वरूपा च धरणी धातृपूजिता ।। ९५ ।।&nbsp;? <br>
धूर्धूर्जटिजटासंस्था धन्या धीर्धारणावती।। <br>
नंदा निर्वाणजननी नंदिनी नुन्नपातका ।। ।। ९६ ।। <br>
निषिद्धविघ्ननिचया निजानंदप्रकाशिनी ।। <br>
नभोंगणचरी नूतिर्नम्या नारायणीनुता ।। ९७ ।। <br>
निर्मला निर्मलाख्याना नाशिनीतापसंपदाम् ।। <br>
नियता नित्यसुखदा नानाश्चर्यमहानिधिः ।। ९८ ।।<br>
नदीनदसरोमाता नायिका नाकदीर्घिका ।। <br>
नष्टोद्धरणधीरा च नंदनानंददायिनी ।। ९९ ।। <br>
निर्णिक्ताशेषभुवना निःसंगा निरुपद्रवा ।। <br>
निरालंबा निष्प्रपंचा निर्णाशितमहामला ।। 4.1.29.१०० ।। <br>
निर्मलज्ञानजननी निःशेषप्राणितापहृत् ।। <br>
नित्योत्सवा नित्यतृप्ता नमस्कार्या निरंजना ।। १ ।। <br>
निष्ठावती निरातंका निर्लेपा निश्चलात्मिका ।। <br>
निरवद्या निरीहा च नीललोहितमूर्धगा ।। २ ।। <br>
नंदिभृंगिगणस्तुत्या नागानंदा नगात्मजा ।। <br>
निष्प्रत्यूहा नाकनदी निरयार्णवदीर्घनौः ।। ३ ।। <br>
पुण्यप्रदा पुण्यगर्भा पुण्या पुण्यतरंगिणी ।। <br>
पृथुः पृथुफला पूर्णा प्रणतार्तिप्रभंजिनी ।। ४ ।। <br>
प्राणदा प्राणिजननी प्राणेशी प्राणरूपिणी ।। <br>
पद्मालया पराशक्तिः पुरजित्परमप्रिया ।। ५ ।।<br>
परापरफलप्राप्तिः पावनी च पयस्विनी ।। <br>
परानंदा प्रकृष्टार्था प्रतिष्ठापालनी परा ।। ६ ।। <br>
पुराणपठिता प्रीता प्रणवाक्षररूपिणी ।। <br>
पार्वतीप्रेमसंपन्ना पशुपाशविमोचनी ।। ७ ।। <br>
परमात्मस्वरूपा च परब्रह्मप्रकाशिनी ।। <br>
परमानंदनिष्पंदा प्रायश्चित्तस्वरूपिणी ।। ८ ।। <br>
पानीयरूपनिर्वाणा परित्राणपरायणा ।। <br>
पापेंधनदवज्वाला पापारिः पापनामनुत् ।। ९ ।। <br>
परमैश्वर्यजननी प्रज्ञा प्राज्ञा परापरा ।। <br>
प्रत्यक्षलक्ष्मीः पद्माक्षी परव्योमामृतस्रवा ।। 4.1.29.११० ।। <br>
प्रसन्नरूपा प्रणिधिः पूता प्रत्यक्षदेवता ।। <br>
पिनाकिपरमप्रीता पग्मेष्ठिकमंडलुः ।। ११ ।। <br>
पद्मनाभपदार्घ्येण प्रसूता पद्ममालिनी ।। <br>
परर्द्धिदा पुष्टिकरी पथ्या पूर्तिः प्रभावती ।। १२ ।। <br>
पुनाना पीतगर्भघ्नी पापपर्वतनाशिनी ।। <br>
फलिनी फलहस्ता च फुल्लांबुजविलोचना ।। १३ ।।<br>
फालितैनोमहाक्षेत्रा फणिलोकविभूषणम् ।। <br>
फेनच्छलप्रणुन्नैनाः फुल्लकैरवगंधिनी ।। १४ ।। <br>
फेनिलाच्छांबुधाराभा फुडुच्चाटितपातका ।। <br>
फाणितस्वादुसलिला फांटपथ्यजलाविला ।। १५ ।। <br>
विश्वमाता च विश्वेशी विश्वा विश्वेश्वरप्रिया ।। <br>
ब्रह्मण्या ब्रह्मकृद्ब्राह्मी ब्रह्मिष्ठा विमलोदका ।। १६ ।। <br>
विभावरी च विरजा विक्रांतानेकविष्टपा ।। <br>
विश्वमित्रं विष्णुपदी वैष्णवी वैष्णवप्रिया ।। १७ ।। <br>
विरूपाक्षप्रियकरी विभूतिर्विश्वतोमुखी ।। <br>
विपाशा वैबुधी वेद्या वेदाक्षररसस्रवा ।। १८ ।। <br>
विद्यावेगवती वंद्या बृंहणी ब्रह्मवादिनी ।। <br>
वरदा विप्रकृष्टा च वरिष्ठा च विशोधनी ।। १९ ।। <br>
विद्याधरी विशोका च वयोवृंदनिषेविता ।। <br>
बहूदका बलवती व्योमस्था विबुधप्रिया ।। 4.1.29.१२० ।।<br>
वाणी वेदवती वित्ता ब्रह्मविद्यातरंगिणी ।। <br>
ब्रह्मांडकोटिव्याप्तांबुर्ब्रह्महत्यापहारिणी ।। २१ ।। <br>
ब्रह्मेशविष्णुरूपा च बुद्धिर्विभववर्धिनी ।। <br>
विलासिसुखदा वैश्या व्यापिनी च वृषारणिः ।। २२ ।। <br>
वृषांकमौलिनिलया विपन्नार्तिप्रभंजिनी ।। <br>
विनीता विनता ब्रध्नतनया विनयान्विता ।। २३ ।। <br>
विपंचीवाद्यकुशला वेणुश्रुतिविचक्षणा ।। <br>
वर्चस्करी बलकरी वलोन्मूलितकल्मषा ।। २४ ।। <br>
विपाप्मा विगतातंका विकल्पपरिवर्जिता ।। <br>
वृष्टिकर्त्री वृष्टिजला विधिर्विच्छिन्नबंधना ।। २५ ।। <br>
व्रतरूपा वित्तरूपा बहुविघ्नविनाशकृत् ।। <br>
वसुधारा वसुमती विचित्रांगी विभावसुः ।। २६ ।। <br>
विजया विश्वबीजं च वामदेवी वरप्रदा ।। <br>
वृषाश्रिता विषघ्नी च विज्ञानोर्म्यंशुमालिनी ।।२७ ।।<br>
भव्या भोगवती भद्रा भवानी भूतभाविनी ।। <br>
भूतधात्री भयहरा भक्तदारिद्र्यघातिनी ।। २८ ।। <br>
भुक्तिमुक्तिप्रदाभेशी भक्तस्वर्गापवर्गदा ।। <br>
भागीरथी भानुमती भाग्यभोगवती भृतिः ।। २९ ।। <br>
भवप्रिया भवद्वेष्टी भूतिदा भूतिभूषणा ।। <br>
भाललोचनभावज्ञा भूतभव्यभवत्प्रभुः ।। 4.1.29.१३० ।। <br>
भ्रांतिज्ञानप्रशमनी भिन्नब्रह्मांडमंडपा ।। <br>
भूरिदा भक्तिसुलभा भाग्यवद्दृष्टिगोचरी ।। ३१ ।। <br>
भंजितोपप्लवकुला भक्ष्यभोज्यसुखप्रदा ।। <br>
भिक्षणीया भिक्षुमाता भावाभावस्वरूपिणी ।। ।। ३२ ।। <br>
मंदाकिनी महानंदा माता मुक्तितंरगिणी ।। <br>
महोदया मधुमती महापुण्या मुदाकरी ।। ३३ ।।<br>
मुनिस्तुता मोहहंत्री महातीर्था मधुस्रवा ।। <br>
माधवी मानिनी मान्या मनोरथपथातिगा ।। ३४ ।। <br>
मोक्षदा मतिदा मुख्या महाभाग्यजनाश्रिता ।। <br>
महावेगवतीमेध्या महामहिमभूषणा ।। ३५ ।। <br>
महाप्रभावा महती मीनचंचललोचना ।। <br>
महाकारुण्यसंपूर्णा महर्द्धिश्च महोत्पला ।। ३६ ।। <br>
मूर्तिमन्मुक्तिरमणी मणिमाणिक्यभूषणा ।। <br>
मुक्ताकलापनेपथ्या मनोनयननंदिनी ।। ३७ ।। <br>
महापातकराशिघ्नी महादेवार्धहारिणी ।। <br>
महोर्मिमालिनी मुक्ता महादेवी मनोन्मनी ।। ३८।। <br>
महापुण्योदयप्राप्या मायातिमिरचंद्रिका।। <br>
महाविद्या महामाया महामेधा महौषधम् ।। ३९ ।। <br>
मालाधरी महोपाया महोरगविभूषणा ।। <br>
महामोहप्रशमनी महामंगलमंगलम्।। 4.1.29.१४०।।<br>
मार्तंडमंडलचरी महालक्ष्मीर्मदोज्झिता ।। <br>
यशस्विनी यशोदा च योग्या युक्तात्मसेविता ।। ४१ ।। <br>
योगसिद्धिप्रदा याज्या यज्ञेशपरिपूरिता ।। <br>
यज्ञेशी यज्ञफलदा यजनीया यशस्करी ।।४२।। <br>
यमिसेव्या योगयोनिर्योगिनी युक्तबुद्धिदा ।। <br>
योगज्ञानप्रदा युक्ता यमाद्यष्टांगयोगयुक् ।।४३।। <br>
यंत्रिताघौघसंचारा यमलोकनिवारिणी।।<br>
यातायातप्रशमनी यातनानामकृंतनी ।।४४।। <br>
यामिनीशहिमाच्छोदा युगधर्मविवर्जिता ।। <br>
रेवतीरतिकृद्रम्या रत्नगर्भा रमा रतिः ।।४५।। <br>
रत्नाकरप्रेमपात्रं रसज्ञा रसरूपिणी।।<br>
रत्नप्रासादगर्भा च रमणीयतरंगिणी।।४६।।<br>
रत्नार्ची रुद्ररमणी रागद्वेषविनाशिनी।।<br>
रमा रामा रम्यरूपा रोगिजीवातुरूपिणी।।४७।।<br>
रुचिकृद्रोचनी रम्या रुचिरा रोगहारिणी ।। <br>
राजहंसा रत्नवती राजत्कल्लोलराजिका ।।४८।। <br>
रामणीयकरेखा च रुजारी रोगरोषिणी।। <br>
राकारंकार्तिशमनी रम्या रोलंबराविणी ।। ४९ ।। <br>
रागिणीरंजितशिवा रूपलावण्यशेवधिः ।। <br>
लोकप्रसूर्लोकवंद्या लोलत्कल्लोलमालिनी ।। 4.1.29.१५० ।। <br>
लीलावती लोकभूमिर्लोकलोचनचंद्रिका ।। <br>
लेखस्रवंती लटभा लघुवेगा लघुत्वहृत् ।। ५१ ।। <br>
लास्यत्तरंगहस्ता च ललिता लयभंगिगा ।। <br>
लोकबंधुर्लोकधात्री लोकोत्तरगुणोर्जिता ।। ५२ ।।.<br>
लोकत्रयहिता लोका लक्ष्मीर्लक्षणलक्षिता ।। <br>
लीलालक्षितनिर्वाणा लावण्यामृतवर्षिणी ।। ५३ ।।<br>
वैश्वानरी वासवेड्या वंध्यत्वपरिहारिणी ।। <br>
वासुदेवांघ्रिरेणुघ्नी वज्रिवज्रनिवारिणी ।। ५४ ।। <br>
शुभावती शुभफला शांतिः शांतनुवल्लभा ।। <br>
शूलिनी शैशववयाः शीतलाऽमृतवाहिनी ।। ५५ ।। <br>
शोभावती शीलवती शोषिताशेषकिल्बिषा ।। <br>
शरण्या शिवदा शिष्टा शरजन्मप्रसूः शिवा ।। ५६ ।।<br>
शक्तिः शशांकविमला शमनस्वसृसंमता ।। <br>
शमा शमनमार्गघ्नी शितिकंठमहाप्रिया ।।५७।। <br>
शुचिः शुचिकरी शेषा शेषशायिपदोद्भवा ।। <br>
श्रीनिवास श्रुतिः श्रद्धा श्रीमती श्रीः शुभव्रता ।। ।। ५८ ।। <br>
शुद्धविद्या शुभावर्ता श्रुतानंदा श्रुतिस्तुतिः ।। <br>
शिवेतरघ्नी शबरी शांबरीरूपधारिणी ।। ५९ ।।<br>
श्मशानशोधनी शांता शश्वच्छतधृतिष्टुता ।। <br>
शालिनी शालिशोभाढ्या शिखिवाहनगर्भभृत् ।। 4.1.29.१६० ।। <br>
शंसनीयचरित्रा च शातिताशेषपातका ।। <br>
षड्गुणैश्वर्यसंपन्ना षडंगश्रुतिरूपिणी ।। ६१ ।। <br>
षंढताहारि सलिलाष्ट्यायन्नदनदीशता ।। <br>
सरिद्वरा च सुरसा सुप्रभा सुरदीर्घिका ।। ६२ ।। <br>
स्वःसिंधुः सर्वदुःखघ्नी सर्वव्याधिमहौषधम् ।। <br>
सेव्यासिद्धिः सती सूक्तिः स्कंदसूश्च सरस्वती ।।६३।। <br>
संपत्तरंगिणी स्तुत्या स्थाणुमौलिकृतालया ।। <br>
स्थैर्यदा सुभगा सौख्या स्त्रीषु सौभाग्यदायिनी ।। ६४ ।। <br>
स्वर्गनिःश्रेणिका सूक्ष्मा स्वधा स्वाहा सुधाजला ।। <br>
समुद्ररूपिणी स्वर्ग्या सर्वपातकवैरिणी ।। ६५ ।। <br>
स्मृताघहारिणी सीता संसाराब्धितरंडिका ।। <br>
सौभाग्यसुंदरी संध्या सर्वसारसमन्विता ।। ६६ ।। <br>
हरप्रिया हृपीकेशी हंसरूपा हिरण्मयी ।। <br>
हृताघसंघा हितकृद्धेला हेलाघगर्वहृत् ।।६७।।<br>
क्षेमदा क्षालिताघौघा क्षुद्रविद्राविणी क्षमा ।। <br>
इति नामसहस्रं हि गंगायाः कलशोद्भव ।। <br>
कीर्तयित्वा नरः सम्यग्गंगास्नानफलं लभेत् ।।६८।। <br>
सर्वपापप्रशमनं सर्वविघ्न विनाशनम् ।। <br>
सर्वस्तोत्रजपाच्छ्रेष्ठं सर्वपावनपावनम् ।।६९।। <br>
श्रद्धयाभीष्टफलदं चतुर्वर्गसमृद्धिकृत् ।।<br>
&nbsp;सकृज्जपादवाप्नोति ह्येकक्रतुफलंमुने ।।4.1.29.१७०।। <br>
सर्वतीर्थेषु यः स्नातः सर्वयज्ञेषु दीक्षितः ।। <br>
तस्य यत्फलमुद्दिष्टं त्रिकालपठनाच्च तत् ।।७१।। <br>
सर्वव्रतेषु यत्पुण्यं सम्यक्चीर्णेषु वाडव ।। <br>
तत्फलं समवाप्नोति त्रिसंध्यं नियतः पठन् ।। ७२ ।। <br>
स्नानकाले पठेद्यस्तु यत्रकुत्र जलाशये ।। <br>
तत्र सन्निहिता नूनं गंगा त्रिपथगा मुने ।। ७३ ।। <br>
श्रेयोर्थी लभते श्रेयो धनार्थी लभते धनम् ।। <br>
कामी कामानवाप्नोति मोक्षार्थी मोक्षमाप्नुयात् ।।७४।। <br>
वर्षं त्रिकालपठनाच्छ्रद्धया शुचिमानसः ।। <br>
ऋतुकालाभिगमनादपुत्रः पुत्रवान्भवेत् ।। ७५ ।। <br>
नाकालमरणं तस्य नाग्निचोराहि साध्वसम् ।। <br>
नाम्नां सहस्रं गंगाया यो जपेच्छ्रद्धया मुने ।। ७६ ।। <br>
गंगा नाम सहस्रं तु जप्त्वा ग्रामांतरं व्रजेत् ।। <br>
कार्यसिद्धिमवाप्नोति निर्विघ्नो गेहमाविशेत् ।।७७।। <br>
तिथिवारर्क्षयोगानां न दोषः प्रभवेत्तदा ।। <br>
यदा जप्त्वा व्रजेदेतत्स्तोत्रं ग्रामांतरं नरः ।। ७८।। <br>
आयुरारोग्यजननं सर्वोपद्रवनाशनम्।। <br>
सर्वसिद्धिकरं पुंसां गंगानामसहस्रकम् ।। ७९ ।। <br>
जन्मांतर सहस्रेषु यत्पापं सम्यगर्जितम् ।। <br>
गंगानामसहस्रस्य जपनात्तत्क्षयं व्रजेत् ।। 4.1.29.१८० ।। <br>
ब्रह्मघ्नो मद्यपः स्वर्णस्तेयी च गुरुतल्पगः ।। <br>
तत्संयोगी भ्रूणहंता मातृहा पितृहा मुने ।। ८१ ।। <br>
विश्वासघाती गरदः कृतघ्नो मित्रघातकः ।। <br>
अग्निदो गोवधकरो गुरुद्रव्यापहारकः ।। ८२ ।। <br>
महापातकयुक्तोपि संयुक्तोप्युपपातकैः ।। <br>
मुच्यते श्रद्धया जप्त्वा गंगा नाम सहस्रकम् ।। ८३ ।।<br>
आधिव्याधिपरिक्षिप्तो घोर ताप परिप्लुतः ।। <br>
मुच्यते सर्वदुःखेभ्यः स्तवस्यास्यानुकीर्तनात् ।। ८४ ।। <br>
संवत्सरेण युक्तात्मा पठन्भक्तिपरायणः ।। <br>
अभीप्सितां लभेत्सिद्धिं सर्वैः पापैः प्रमुच्यते ।। ८५ ।। <br>
संशयाविष्टचित्तस्य धर्मविद्वेषिणोपि च ।। <br>
दांभिकस्यापि हिंस्रस्य चेतो धर्मपरं भवेत् ।।८६।। <br>
वर्णाश्रमपथीनस्तु कामक्रोधविवर्जितः ।। <br>
यत्फलं लभते ज्ञानी तदाप्नोत्यस्य कीर्तनात् ।। ८७ ।। <br>
गायत्र्ययुतजप्येन यत्फलं समुपार्जितम् ।। <br>
सकृत्पठनतः सम्यक्तदशेषमवाप्नुयात् ।।८८।। <br>
गां दत्त्वा वेदविदुषे यत्फलं लभते कृती ।। <br>
तत्पुण्यं सम्यगाख्यातं स्तवराजसकृज्जपात् ।।८९।। <br>
गुरुशुश्रूषणं कुर्वन्यावज्जीवं नरोत्तमः।। <br>
यत्पुण्यमर्जयेत्तद्भाग्वर्षं त्रिषवणं जपन् ।।4.1.29.१९०।। <br>
वेदपारायणात्पुण्यं यदत्र परिपठ्यते ।। <br>
तत्षण्मासेन लभते त्रिसंध्यं परिकीर्तनात् ।। ९१ ।। <br>
गंगायाः स्तवराजस्य प्रत्यहं परिशीलनात् ।। <br>
शिवभक्तिमवाप्नोति विष्णुभक्तोऽथवा भवेत् ।। ९२ ।। <br>
यः कीर्तयेदनुदिनं गंगानामसहस्रकम् ।। <br>
तत्समीपे सहचरी गंगादेवी सदा भवेत् ।। ९३ ।। <br>
सर्वत्र पूज्यो भवति सर्वत्र विजयी भवेत् ।। <br>
सर्वत्र सुखमाप्नोति जाह्नवीस्तोत्रपाठतः ।। ९४ ।। <br>
सदाचारी स विज्ञेयः सशुचिस्तु सदैव हि ।। <br>
कृतसर्वसुरार्चः स कीर्तयेद्य इमां स्तुतिम् ।।९५।। <br>
तस्मिंस्तृप्ते भवेत्तृप्ता जाह्नवी नात्र संशयः ।। <br>
तस्मात्सर्वप्रयत्नेन गंगाभक्तं समर्चयेत् ।। ९६ ।। <br>
स्तवराजमिमं गांगं शृणुयाद्यश्च वै पठेत् ।। <br>
श्रावयेदथ तद्भक्तान्दंभलोभ विवर्जितः ।।९७।। <br>
मुच्यते त्रिविधैः पापैर्मनोवाक्काय संभवैः ।। <br>
क्षणान्निष्पापतामेति पितॄणां च प्रियो भवेत् ।।९८।। <br>
सर्वदेवप्रियश्चापि सर्वर्षिगणसंमतः ।। <br>
अंते विमानमारुह्य दिव्यस्त्रीशतसंवृतः ।। ९९ ।। <br>
दिव्याभरणसंपन्नो दिव्यभोगसमन्वितः ।। <br>
नंदनादिवने स्वैरं देववत्स प्रमोदते ।। 4.1.29.२०० ।। <br>
भुज्यमानेषु विप्रेषु श्राद्धकाले विशेषतः ।। <br>
जपन्निदं महास्तोत्रं पितॄणां तृप्तिकारकम् ।। १ ।। <br>
यावंति तत्र सिक्थानि यावंतोंऽबुकणाः स्थिताः ।। <br>
तावंत्येव हि वर्षाणि मोदंते स्वः पितामहाः ।। २ ।। <br>
यथा प्रीणंति पितरो गंगायां पिंडदानतः ।। <br>
तथैव तृप्नुयुः श्राद्धे स्तवस्यास्यानुसंश्रवात् ।। ३ ।।<br>
एतत्स्तोत्रं गृहे यस्य लिखितं परिपूज्यते ।। <br>
तत्र पापभयं नास्ति शुचि तद्भवनं सदा ।। ४ ।। <br>
अगस्ते किंबहूक्तेन शृणु मे निश्चितं वचः ।। <br>
संशयो नात्र कर्तव्यः संदिग्धे(?)रफलं नहि।।५।। (संदेग्धरि)<br>
यावंति मर्त्ये स्तोत्राणि मंत्रजालान्यनेकशः ।। <br>
तावंति स्तवराजस्य गांगेयस्य समानि न।।६।। <br>
यावज्जन्म जपेद्यस्तु नाम्नामेतत्सहस्रकम्।। <br>
स कीकटेष्वपि मृतो न पुनर्गर्भमाविशेत्   ।।७।। <br>
नित्यं नियमवानेतद्यो जपेत्स्तोत्रमुत्तमम् ।। <br>
अन्यत्रापि विपन्नः स गंगातीरे मृतो भवेत् ।। ८ ।।<br>
एतत्स्तोत्रवरं रम्यं पुरा प्रोक्तं पिनाकिना ।। <br>
विष्णवे निजभक्ताय मुक्तिबीजाक्षरास्पदम्।। ९ ।। <br>
गंगास्नानप्रतिनिधिः स्तोत्रमेतन्मयेरितम्।। <br>
सिस्नासुर्जाह्नवीं तस्मादेतत्स्तोत्रं जपेत्सुधीः ।। २१० ।। <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे पूर्वार्द्धे गंगासहस्रनामकथनंनामैकोनत्रिंशत्तमोऽध्यायः ।। २९ ।। <br>
<br>
<br>
</span>
