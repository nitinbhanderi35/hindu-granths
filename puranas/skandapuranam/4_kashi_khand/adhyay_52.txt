<span style="font-size: 14pt; line-height: 200%">स्कंद उवाच ।। ।। <br>
गभस्तिमालिनिगते काशीं त्रैलोक्यमोहिनीम् ।। <br>
पुनश्चिंतामवापोच्चैर्मंदरस्थो मुने हरः ।। १ ।। <br>
नाद्याप्यायांति योगिन्यो नाद्याप्यायाति तिग्मगुः ।। <br>
प्रवृत्तिरपि मे काश्याश्चित्रमत्यंत दुर्लभा ।।२।। <br>
किमत्र चित्रं यत्काशी मदीयमपिमानसम् ।। <br>
निश्चलं चंचलयति गणना केतरेसुरे ।।३।। <br>
अधाक्षिपमहं कामं त्रिजगज्जित्त्वरंदृशा ।। <br>
अहो काश्यभिलाषोत्र मामेव दुनुयात्तराम्।।४।। <br>
काशीप्रवृत्तिमन्वेष्टुं कं वा प्रहिणुयामितः ।। <br>
ज्ञातुं क एव निपुणो यतः स चतुराननः ।। ५ ।। <br>
इत्याहूय विधातारं बहुमानपुरःसरम् ।। <br>
तत्रोपवेश्य श्रीकंठः प्रोवाच चतुराननम् ।। ६ ।। <br>
योगिन्यः प्रेषिताः पूर्वं प्रेषितोथ सहस्रगुः ।।  <br>
नाद्यापि ते निवर्तंते काश्याः कलशसंभव ।। ७ ।।<br>
सा समुत्सुकयेत्काशी लोकेश मम मानसम् ।। <br>
प्राकृतस्य जनस्येव चंचलाक्षीव काचन ।। ८ ।। <br>
मंदरेत्र रतिर्मे न भृशं सुंदरकंदरे ।। <br>
अनच्छतुच्छपानीये नक्रस्येवाल्पपल्वले ।। ९ ।। <br>
ना बाधिष्ट तथा मां स तापो हालाहलोद्भवः ।। <br>
काशीविरहजन्मात्र यथा मामतिबाधते ।। 4.2.52.१० ।। <br>
शीतरश्मिः शिरःस्थोपि वर्षन्पीयूषसीकरैः ।। <br>
काशीविश्लेषजं तापं नाहो गमयितुं प्रभुः ।। ११ ।। <br>
विधे विधेहि मे कार्यमार्य धुर्य महामते ।। <br>
याहि काशीमितस्तूर्णं यतस्व च ममेहिते ।। १२ ।। <br>
ब्रह्मंस्त्वमेव तद्वेत्सि काशी त्यजनकारणम् ।। <br>
मंदोपि न त्यजेत्काशीं किमु यो वेत्ति किंचन ।।१३।। <br>
अद्यैव किं न गच्छेयं काशीं ब्रह्मन्स्वमायया ।। <br>
दिवोदासं स्वधर्मस्थं न तूल्लंघितुमुत्सहे ।। १४।। <br>
विधे सर्वविधेयानि त्वमेव विदधासि यत् ।। <br>
इति चेति च वक्तव्यं त्वय्यपार्थमतोखिलम् ।।१५।। <br>
अरिष्टं गच्छ पंथास्ते शुभोदर्को भवत्वलम्।। <br>
आदायाज्ञां विधि मूर्ध्नि ययौ वाराणसीं मुदा ।।१६।। <br>
सितहंसरथस्तूर्णं प्राप्य वाराणसीं पुरीम् ।। <br>
कृतकृत्यमिवात्मानममन्यत तदात्मभूः ।। ।। १७ ।। <br>
हंसयानफलं मेद्य जातं काशीसमागमे ।। <br>
काशी प्राप्तौ यतः प्रोक्ता अंतरायाः पदेपदे ।। १८ ।। <br>
दृशि धातुरभूद्य मदृशो प्राप्य सान्वयः ।। <br>
स्पष्टं दृष्टिपथं प्राप्ता यदेषाऽऽनंदवाटिका ।। १९ ।। <br>
स्वयं सिंचति या मद्भिः स्वाभिः स्वर्गतरंगिणी ।। <br>
यत्रानंदमया वृक्षा यत्रानंदमया जनाः।। 4.2.52.२० ।। <br>
निर्विशंति सदा काश्यां फलान्यानंदवंत्यपि।। <br>
सदैवानंदभूः काशी सदैवानंददः शिवः ।। २१ ।। <br>
आनंदरूपा जायंते तेन काश्यां हि जंतवः ।। <br>
चरणौ चरितुं वित्तस्तावेव कृतिनामिह ।। ।। २२ ।। <br>
चरणौ विचरेतांयौ विश्वभर्तृ पुरी भुवि ।। <br>
तावेव श्रवणौ श्रोतुं संविदा ते बहुश्रुतौ ।। २३ ।। <br>
इह श्रुतिमतां पुंसां याभ्यां काशी श्रुता सकृत् ।। <br>
तदेव मनुते सर्वं मनस्त्विह मनस्विनाम ।। २४ ।। <br>
येनानुमन्यते चैषा काशी सर्वप्रमाणभूः ।। <br>
बुद्धिर्बुध्यति सा सर्वमिह बुद्धिमतां सताम् ।। <br>
ययैतद्धूर्जटेर्धाम  धृतं स्व विषयीकृतम् ।। २५ ।। <br>
वरं तृणानि धान्यानि तानि वात्याहतान्यपि ।। <br>
काश्यां यान्या पतंतीह न जनाः काश्यदर्शनाः ।। २६ ।। ।<br>
अद्य मे सफलं चायुः परार्धद्वय संमितम् ।। <br>
यस्मिन्सति मया प्रापि दुष्प्रापा काशिका पुरी ।। २७ ।। <br>
अहो मे धर्मसंपत्तिरहोमे भाग्यगौरवम् ।। <br>
यदद्राक्षिषमद्याहं काशीं सुचिर चिंतिताम् ।। २८ ।। <br>
अद्य मे स्वतपो वृक्षो मनोरथफलैरलम् ।। <br>
शिवभक्त्यंबुना सिक्तः फलितोति बृहत्तरैः ।। २९ ।। <br>
मया व्यधायि बहुधा सृष्टिः सृष्टिं वितन्वता ।। <br>
परमन्यादृशी काशी स्वयं विश्वेश निर्मितिः।। 4.2.52.३० ।। <br>
इति हृष्टमना वेधा दृष्ट्वा वाराणसीं पुरीम् ।। <br>
वृद्धब्राह्मणरूपेण राजानं च ददर्श ह ।। ३१ ।। <br>
जलार्द्राक्षतपाणिश्च स्वस्त्युक्त्वा पृथिवीभुजे ।। <br>
कृतप्रणामो राज्ञाथ भेजे तद्दत्तमासनम् ।।३२।। <br>
कृतमानो नृपतिना सोभ्युत्थानासनादिभिः ।। <br>
विप्रो व्यजिज्ञपद्भूपं पृष्टागमनकारणम् ।। ३३ ।। <br>
।। ब्राह्मण उवाच ।। ।। <br>
भूपाल बहुकालीनोस्म्यहमत्र चिरंतनः ।। <br>
त्वं तु मां नैव जानासि जाने त्वां हि रिपुंजयम् ।। ।। ३४ ।। <br>
परःशता मया दृष्टा राजानो भूरिदक्षिणाः ।। <br>
विजितानेकसंग्रामा यायजूका जितेंद्रियाः ।। ३५ ।। <br>
विनिष्कृतारिषड्वर्गाः सुशीलाः सत्त्वशालिनः ।। <br>
श्रुतस्यपारदृश्वानो राजनीतिविचक्षणाः ।। ३६ ।। <br>
दयादाक्षिण्यनिपुणाः सत्यव्रतपरायणाः ।। <br>
क्षमया क्षमयातुल्या गांभीर्यजितसागराः ।। ३७ ।। <br>
जितरोषरयाः शूराः सौम्यसौंदर्यभूमयः ।। <br>
इत्यादि गुणसंपन्नाः सुसंचितयशोधनाः ।।३८।। <br>
परं द्वित्राः पवित्रा ये राजर्षे तव सद्गुणाः ।। <br>
तेष्वेषु राजसु मम प्रायशो न दृशं गताः ।। ३९ ।। <br>
प्रजानिजकुटुंबस्त्वं त्वं तु भूदेवदैवतः ।। <br>
महातपः सहायस्त्वं पथानान्ये तथा नृपाः ।। 4.2.52.४० ।। <br>
धन्यो मान्योसि च सतां पूजनीयोसि सद्गुणैः ।। <br>
देवा अपि दिवोदास त्वत्त्रासान्न विमार्गगाः ।। ४१ ।। <br>
किं नः स्तुत्या तव नृप द्विजानामस्पृहावताम् ।। <br>
किं कुर्मस्त्वद्गुणग्रामाः स्तावकान्नः प्रकुर्वते ।।४२।। <br>
गोष्ठी तिष्ठत्वियं तावत्प्रस्तुतं स्तौमि सांप्रतम् ।। <br>
यष्टुकामोस्म्यहं राजंस्त्वां सहायमतो वृणे ।।४३।। <br>
त्वया राजन्वती चैषाऽवनिः सर्वर्धिभाजनम् ।। <br>
अहं चास्तिधनो राजन्न्यायोपात्तमहाधनः ।।४४।। <br>
इयं च राजधानी ते कर्मभूमावनुत्तमा ।। <br>
यस्यां कृतानां कार्याणां संवर्तेपि न संक्षयः ।।४९।। <br>
संचितं यद्धनं पुंभिर्नयसन्मार्गगामिभिः ।। <br>
तत्काश्यां विनियुज्येत क्लेशायेतरथा भवेत् ।।४६।। <br>
महिमानं परं काश्याः कोपि वेद न भूपते ।। <br>
ऋते त्रिनयनाच्छंभोः सर्वज्ञानप्रदायिनः ।।४७।।<br>
मन्ये धन्यतरोसि त्वं बहुजन्मशतार्जितैः ।। <br>
सुकृतैः पासि यत्काशीं विश्वभर्तुः परां तनुम् ।। ४८।। <br>
काशी त्रिजगतीसारस्त्रिवेदी सार एव वै ।। <br>
त्रिवर्गोत्तरसारश्च निर्णीतेति महर्षिभिः ।। ४९।। <br>
विश्वेशानुग्रहेणैव त्वयैषा पाल्यते पुरी ।। <br>
एकस्याप्यवनात्काश्यां त्रैलोक्यमवितं भवेत् ।।4.2.52.५०।। <br>
अन्यच्च ते हितं वच्मि यदि ते रोचतेऽनघ ।। <br>
प्रीणनीयः सदैवैको विश्वेशः सर्वकर्मभिः ।। ५१ ।। <br>
अन्यदेवधिया राजन्विश्वेशं पश्य मा क्वचित् ।। <br>
ब्रह्मविष्ण्विंद्र चंद्रार्का क्रीडेयं तस्य धूर्जटेः ।। ।। ५२ ।। <br>
विप्रैरुदर्कमिच्छद्भिः शिक्षणीया यतो नृपाः ।। <br>
अतस्तव हितं ख्यातं किं वा मे चिंतयानया ।। ५३ ।। <br>
इति जोषं स्थितं विप्रं प्रत्युवाच नृपोत्तमः ।। <br>
सर्वं मया हृदि धृतं यत्त्वयोक्तं द्विजोत्तम ।। ५४ ।। <br>
।। राजोवाच ।। ।। <br>
अहं यियक्षमाणस्य तव साहाय्यकर्मणि ।। <br>
दासोस्मि यज्ञसंभारान्नयमेको शतोऽखिलान् ।। ५५ ।। <br>
यदस्ति मेखिलं तत्र सप्तांगेपि भवान्प्रभुः ।। <br>
यजस्वैकमनाब्रह्मन्सिद्धं मन्यस्व वांछितम् ।। ५६ ।। <br>
राज्यं करोमि यद्ब्रह्मन्स्वार्थं तन्न मनागपि ।। <br>
पुत्रैः कलत्रैर्देहेनपरोपकृतये यते ।। ५७।। <br>
राज्ञां क्रतुक्रियाभ्योपि तीर्थेभ्योपि समंततः ।। <br>
प्रजापालनमेवैको धर्मः प्रोक्तो मनीषिभिः ।। ५८ ।। <br>
प्रजासंतापजोवह्निर्वज्राग्नेरपि दारुणः ।। <br>
द्वित्रान्दहति वज्राग्निः पूर्वो राज्यं कुलं तनुम् ।। ५९ ।। <br>
यदावभृथसिस्रासुर्भवेयं द्विजसत्तम ।। <br>
तदा विप्रपदांभोभिरभिषेकं करोम्यहम् ।। 4.2.52.६० ।। <br>
हवनं ब्राह्मणमुखे यत्करोमि द्विजोत्तम ।। <br>
मन्ये क्रतुक्रियाभ्योपि तद्विशिष्टं महामते ।।६१।। <br>
अभिलाषेषु सर्वेषु जागर्त्येको हृदीह मे ।। <br>
अद्यापि मार्गणः कोपि द्रष्टव्यः स्वतनोरपि ।। ६२ ।। <br>
अहो अहोभिर्बहुभिः फलितो मे मनोरथः ।। <br>
यत्त्वं मेद्य गृहे प्राप्तः किंचित्प्रार्थयितुं द्विज ।। ६३ ।। <br>
एकाग्रमानसो विप्र यज्ञान्विपुलदक्षिणान् ।। <br>
बहून्यजकृतं विद्धि साहाय्यं सर्ववस्तुषु ।। ६४ ।। <br>
इति राज्ञो महाबुद्धेर्धर्मशीलस्य भाषितम् ।। <br>
श्रुत्वा तुष्टमनाः स्रष्टा क्रतुसंभारमाहरत् ।। ६५ ।। <br>
साहाय्यं प्राप्य राजर्षेर्दिवोदासस्य पद्मभूः ।। <br>
इयाज दशभिः काश्यामश्वमेधैर्महामखैः ।।६६ ।। <br>
अद्यापि होमधूमोघैर्यद्व्याप्तं गगनांतरम् ।। <br>
तदा प्रभृति न व्योम नीलिमानं जहात्यदः ।। ६७ ।।<br>
तीर्थं दशाश्वमेधाख्यं प्रथितं जगतीतले ।। <br>
तदा प्रभृति तत्रासीद्वाराणस्यां शुभप्रदम् ।। ६८ ।। <br>
पुरा रुद्रसरो नाम तत्तीर्थं कलशोद्भव ।। <br>
दशाश्वमेधिकं पश्चाज्जातं विधिपरिग्रहात् ।। ६९ ।। <br>
स्वर्धुन्यथ ततः प्राप्ता भगीरथसमागमात् ।। <br>
अतीव पुण्यवज्जातमतस्तत्तीर्थमुत्तमम् ।।4.2.52.७०।। <br>
विधिर्दशाश्वमेधेशं लिंगं संस्थाप्य तत्र वै।। <br>
स्थितवान्न गतोद्यापि क्वापि काशीं विहाय तु ।। ७१ ।। <br>
राज्ञो धर्मरतेस्तस्य च्छिद्रं नावाप किंचन ।। <br>
अतः पुरारेः पुरतो व्रजित्वा किं वदेद्विधिः ।। ७२ ।। <br>
क्षेत्रप्रभावं विज्ञाय ध्यायन्विश्वेश्वरं शिवम् ।। <br>
ब्रह्मेश्वरं च संस्थाप्य विधिस्तत्रैव संस्थितः ।। ७३ ।। <br>
परातनुरियं काशी विश्वेशस्येति निश्चितम् ।। <br>
अस्याः संसेवनाच्छंभुर्न कुप्यति पुरो मयि ।। ७४ ।। <br>
कः प्राप्य काशीं दुर्मेधाः पुनस्त्यक्तुमिहेह ते ।। <br>
अनेकजन्मजनितकर्मनिर्मूलनक्षमाम् ।। ७५ ।। <br>
विश्वसंतापसंहर्तुः स्थाने विश्वपतेस्तनुः ।। <br>
संताप्यतेतरां काश्या विश्लेषज महाग्निना ।। ७६ ।। <br>
प्राप्य काशीं त्यजेद्यस्तु समस्ताघौघनाशिनीम्।। <br>
नृपशुः स परिज्ञेयो महासौख्यपराङमुखः ।। ७७ ।। <br>
निर्वाणलक्ष्मीं यः कांक्षेत्त्यक्त्वा संसारदुर्गतिम् ।। <br>
तेन काशी न संत्याज्या यद्याप्तैशादनुग्रहात् ।। ७८ ।। <br>
यः काशीं संपरित्यज्य गच्छेदन्यत्र दुर्मतिः ।। <br>
तस्य हस्ततलाद्गच्छेच्चतुर्वर्गफलोदयः ।। ७९ ।। <br>
निबर्हणी मधौघस्य सुपुण्य परिबृंहिणीम् ।। <br>
कः प्राप्य काशीं दुर्मेधास्त्यजेन्मोक्षसुखप्रदाम्।। 4.2.52.८० ।। <br>
सत्यलोके क्व तत्सौख्यं क्व सौख्यं वैष्णवे पदे ।। <br>
यत्सौख्यं लभ्यते काश्यां निमेषार्धनिषेवणात् ।। ८१ ।। <br>
वाराणसीगुणगणान्निर्णीय द्रुहिणस्त्विति ।। <br>
व्यावृत्य मंदरगिरिं न पुनः प्रत्यगान्मुने ।।८२।। <br>
।। स्कंद उवाच ।। ।। <br>
मित्रावरुणयोः पुत्र महिमानं ब्रवीमि ते ।। ।। <br>
काश्यां दशाश्वमेधस्य सर्वतीर्थशिरोमणेः ।। ८३ ।। <br>
दशाश्वमेधिकं प्राप्य सर्वतीर्थोत्तमोत्तमम् ।। <br>
यत्किंचित्क्रियते कर्म तदक्षयमिहेरितम् ।। ८४ ।। <br>
स्नानं दानं जपो होमः स्वाध्यायो दे वतार्चनम् ।। <br>
संध्योपास्तिस्तर्पणं च श्राद्धं पितृसमर्चनम्।।८५।। <br>
दशाश्वमेधिके तीर्थे सकृत्स्नात्वा नरोत्तमः ।९। <br>
दृष्ट्वा दशाश्वमेधेशं सर्वपापैः प्रमुच्यते ।।८६।। <br>
ज्येष्ठे मासि सिते पक्षे प्राप्य प्रतिपदं तिथिम् ।। <br>
दशाश्वमेधिके स्नात्वा मुच्यते जन्मपातकैः ।। ८७ ।। <br>
ज्येष्ठे शुक्ल द्वितीयायां स्नात्वा रुद्रसरोवरे ।। <br>
जन्मद्वयकृतं पापं तत्क्षणादेव नश्यति ।। ८८ ।।<br>
एवं सर्वासु तिथिषु क्रमस्नायी नरोत्तमः ।। <br>
आशुक्लपक्षदशमि प्रतिजन्माघमुत्सृजेत् ।। ८९ ।। <br>
तिथिं दशहरां प्राप्य दशजन्माघहारिणीम् ।। <br>
दशाश्वमेधिके स्नातो यामीं पश्येन्न यातनाम् ।।4.2.52.९०।। <br>
लिंगं दशाश्वमेधेशं दृष्ट्वा दशहरा तिथौ ।। <br>
दशजन्मार्जितैः पापैस्त्यज्यते नात्र संशयः ।। ९१ ।। <br>
स्नातो दशहरायां यः पूजयेल्लिंगमुत्तमम् ।। <br>
भक्त्या दशाश्वमेधेशं न तं गर्भदशा स्पृशेत् ।।९२।। <br>
ज्येष्ठे मासि सिते पक्षे पक्षं रुद्रसरे नरः ।।<br>
कुर्वन्वै वार्षिकीं यात्रां न विघ्नैरभिभूयते।।९३।। <br>
दशाश्वमेधावभृथैर्यत्फलं सम्यगाप्यते ।। <br>
दशाश्वमेधे तन्नूनं स्नात्वा दशहरा तिथौ ।। ९४ ।। <br>
स्वर्धुन्याः पश्चिमे तीरे नत्वा दशहरेश्वरम् ।। <br>
न दुर्दशामवाप्नोति पुमान्पुण्यतमः क्वचित् ।। ९५ ।। <br>
यत्काश्यां दक्षिणद्वारमंतर्गेहस्य कीर्त्यते ।। <br>
तत्र ब्रह्मेश्वरं दृष्ट्वा ब्रह्मलोके महीयते ।। ९६ ।। <br>
इति ब्राह्मणवेषेण वाराणस्यां महाधिया ।। <br>
द्रुहिणेन स्थितं तावद्यावद्विश्वेश्वरागमः ।। ९७ ।। <br>
दिवोदासोपि राजेंद्रो वृद्धब्राह्मणरूपिणे ।। <br>
ब्रह्मणे कृतयज्ञाय ब्रह्मशालामकल्पयत्।। ९८ ।। <br>
ब्रह्मेश्वरसमीपे तु ब्रह्मशाला मनोहरा ।। <br>
ब्रह्मा तत्रावसद्व्योम ब्रह्मघोषैर्निनादयन् ।। ९९ ।।<br>
इति ते कथितो ब्रह्मन्महिमातिमहत्तरः ।। <br>
दशाश्वमेधतीर्थस्य सर्वाघौघविनाशनः ।। 4.2.52.१०० ।। <br>
श्रुत्वाध्यायमिमं पुण्यं श्रावयित्वा तथैव च ।। <br>
ब्रह्मलोकमवाप्नोति श्रद्धया मानवोत्तमः ।। १०१ ।। ।। <br>
इति श्रीस्कांदे महापुराण एकाशीतिसाहस्र्यां संहितायामुत्तरार्द्धे चतुर्थे काशीखंडे दशाश्वमेधवर्णनंनाम द्विपंचाशत्तमोऽध्यायः ।। ५२ ।। <br>
<br>
<br>
</span>
