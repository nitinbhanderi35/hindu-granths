<span style="font-size: 14pt; line-height: 200%">अगस्त्य उवाच ।। ।। <br>
सर्वज्ञ हृदयानंद गौरीचुंबितमूर्धज ।। <br>
तारकांतक षड्वक्त्र तारिणे भद्रकारिणे ।। ।। १ ।। <br>
सर्वज्ञाननिधे तुभ्यं नमः सर्वज्ञसूनवे ।। <br>
सर्वथा जितमाराय कुमाराय महात्मने ।।२।। <br>
कामारिमर्धनारीशं वीक्ष्य कामकृतं किल ।। <br>
यो जिगाय कुमारोपि मारं तस्मै नमोस्तु ते ।। ३ ।। <br>
यदुक्तं भवता स्कंद मायाद्विजवपुर्हरिः ।। <br>
काश्यां पंचनदं तीर्थमध्यासातीव पावनम्।। ४ ।। <br>
भूर्भुवःस्वः प्रदेशेषु काशीपरमपावनम्।। <br>
तत्रापि हरिणाज्ञायि तीर्थं पंचनदं परम् ।। ५ ।। <br>
कुतः पंचनदं नाम तस्य तीर्थस्य षण्मुख ।। <br>
कुतश्च सर्वतीर्थेभ्यस्तदासीत्पावनं परम् ।। ६ ।। <br>
कथं च भगवान्विष्णुरंतरात्मा जगत्पतिः ।। <br>
सर्वेषां जगतां पाता कर्ता हर्ता च लीलया ।। ७ ।। <br>
अरूपो रूपमापन्नो ह्यव्यक्तो व्यक्ततां गतः ।। <br>
निराकारोपि साकारो निष्प्रपंचः प्रपंचभाक् ।। ८ ।। <br>
अजन्मानेकजन्मा च त्वनामास्फुटनामभृत्।। <br>
निरालंबोऽखिलालंबो निर्गुणोपि गुणास्पदम् ।। ९ ।। <br>
अहृषीकोहृषीकेशो प्यनंघ्रिरपिसर्वगः ।। <br>
उपसंहृत्य रूपं स्वं सर्वव्यापी जनार्दनः ।। 4.2.59.१० ।।<br>
स्थितः सर्वात्मभावेन तीर्थे पंचनदे परे ।। <br>
एतदाख्याहि षड्वक्त्र पंचवक्त्राद्यथा श्रुतम् ।।१ ३।। <br>
स्कंद उवाच ।। ।। <br>
कथयामि कथामेतां नमस्कृत्य महेश्वरम् ।। <br>
सर्वाघौघ प्रशमनीं सर्वश्रेयोविधायिनीम् ।। ३२ ।। <br>
यथा पंचनदं तीर्थं काश्यां प्रथितिमागतम् ।। <br>
यन्नामग्रहणादेव पापं याति सहस्रधा ।। १३ ।। <br>
प्रयागोपि च तीर्थेशो यत्र साक्षात्स्वयं स्थितः ।। <br>
पापिनां पापसंघातं प्रसह्य निजतेजसा ।। १४ ।। <br>
हरंति सर्वतीर्थानि प्रयागस्य बलेन हि ।। <br>
तानि सर्वाणि तीर्थानि माघे मकरगे रवौ ।। १५ ।। <br>
प्रत्यब्दं निर्मलानि स्युस्तीर्थराज समागमात् ।। <br>
प्रयागश्चापि तीर्थेंद्रः सर्वतीर्थार्पितं मलम् ।। १६ ।। <br>
महाघिनां महाघं च हरेत्पांचनदाद्बलात् ।। <br>
यं संचयति पापौघमावर्षं तीर्थनायकः ।। <br>
तमेकमज्जनादूर्जे त्यजेत्पंचनदे ध्रुवम् ।। १७ ।। <br>
यथा पंचनदोत्पत्तिस्तथा च कथयाम्यहम् ।। <br>
निशामय महाभाग मित्रावरुणनंदन ।। १८ ।। <br>
पुरा वेदशिरा नाम मुनिरासीन्महातपाः ।। <br>
भृगुवंश समुत्पन्नो मूर्तो वेद इवापरः ।। १९ ।। <br>
तपस्यतस्तस्य मुनेः पुरोदृग्गोचरं गता ।। <br>
शुचिरप्सरसां श्रेष्ठा रूपलावण्यशालिनी ।। 4.2.59.२० ।। <br>
तस्या दर्शनमात्रेण  परिक्षुब्धं मुनेर्मनः ।। <br>
चस्कंद स  मुनिस्तूर्णं साथ भीता वराप्सराः ।। २१ ।। <br>
दूरादेव नमस्कृत्य तमृषिं साभ्यभाषत ।। <br>
अतीव वेपमानांगी शुचिस्तच्छापभीतितः ।। २२ ।। <br>
नापराध्नोम्यहं किंचिन्महोग्रतपसांनिधे ।। <br>
क्षंतव्यं मे क्षमाधार क्षमारूपास्तपस्विनः ।। २३ ।। <br>
मुनीनां मानसं प्रायो यत्पद्मादपि तन्मृदु ।। <br>
स्त्रियः कठोरहृदयाः स्वरूपेणैव सत्तम ।। २४ ।। <br>
इति श्रुत्वा वचस्तस्याः शुचेरप्सरसो मुनिः ।। <br>
विवेकसेतुना स्तंभीन्महारोषनदीरयम् ।। २५ ।। <br>
उवाच च प्रसन्नात्मा शुचे शुचिरसि ध्रुवम् ।। <br>
न मेऽल्पोपि हि दोषोत्र न ते दोषोस्ति सुंदरि ।। ।। २६ ।। <br>
वह्निस्वरूपा ललना नवनीत समः पुमान् ।। <br>
अनभिज्ञा वदंतीति विचारान्महदंतरम् ।। २७ ।। <br>
स्निह्येदुद्धृतसारोपि वह्नेः संस्पर्शमाप्य वै ।। <br>
चित्रं स्त्र्याख्या समादानात्पुमान्स्निह्यति दूरतः ।। २८ ।। <br>
अतः शुचे न भेतव्यं त्वया शुचि मनोगते ।। <br>
अतर्कितोपस्थितया त्वया च स्खलितं मया ।। २९ ।।<br>
स्खलनान्न तथा हानिरकामात्तपसो मुनेः ।। <br>
यथा क्षणांधीकरणाद्धानिः कोपरयादरेः ।। 4.2.59.३० ।। <br>
कोपात्तपः क्षयं याति संचितं यत्सुकृच्छ्रतः ।। <br>
यथाभ्रपटलं प्राप्य प्रकाशः पुष्पवंतयोः ।। ३१ ।। <br>
अनर्थकारिणः क्रोधात्क्वार्थानांपरिजृभणम् ।। <br>
क्व वा खलजनोत्सेधात्साधूनां परिवर्धनम् ।। ३२ ।। <br>
अमर्षे कर्षति मनो मनोभू संभवः कुतः ।। <br>
विधुंतुदे तुदत्युच्चैर्विधुं कुत्रास्ति कौमुदी ।। ३३ ।। <br>
ज्वलतो रोषदावाग्नेः क्व वा शांतितरोः स्थितिः ।। <br>
दृष्टा केनापि किं क्वापि सिंहात्कलभसुस्थता ।। ३४ ।। <br>
तस्मात्सर्वप्रयत्नेन प्रतीपः प्रतिघातुकः ।। <br>
चतुर्वर्गस्य देहस्य परिहेयो विपश्चिता ।। ३५ ।। <br>
इदानीं शृणु कल्याणि कर्तव्यं यत्त्वया शुचे ।। <br>
अमोघबीजा हि वयं तद्बीजमुररी कुरु ।। ३६ ।। <br>
एतस्मिन्रक्षिते वीर्ये परिस्कन्ने त्वदीक्षणात् ।। त्वया तव भवित्रेकं कन्यारत्नं महाशुचि ।। ३७ ।। <br>
इत्युक्ता तेन मुनिना पुनर्जातेव साप्सराः ।। <br>
महाप्रसाद इत्युक्त्वा मुनेः शुक्रमजीगिलत् ।। ३८ ।। <br>
अथ कालेन दिव्यस्त्री कन्यारत्नमजीजनत् ।। <br>
अतीव नयनानंदि निधानं रूपसंपदाम् ।। ३९ ।। <br>
तस्यैव वेदशिरस आश्रमे तां निधाय सा ।। <br>
शुचिरप्सरसां श्रेष्ठा जगाम च यथेप्सितम् ।।4.2.59.४०।। <br>
तां च वेदशिराः कन्यां स्नेहेन समवर्धयत् ।। <br>
क्षीरेण स्वाश्रमस्थाया हरिण्या हरिणीक्षणाम् ।।४१।। <br>
मुनिर्नाम ददौ तस्यै धूतपापेति चार्थवत् ।। <br>
यन्नामोच्चारणेनापि कंपते पातकावली ।।४२।। <br>
सर्वलक्षणशोभाढ्यां सर्वावयव सुंदरीम् ।। <br>
मुनिस्तत्याज नोत्संगात्क्षणमात्रमपि क्वचित् ।। ४३ ।। <br>
दिनेदिने वर्धमानां तां पश्यन्मुमुदे भृशम् ।। <br>
क्षीरनीरधिवद्रम्यां निशि चांद्रमसीं कलाम् ।। ४४ ।। <br>
अथाष्टवार्षिकीं दृष्ट्वा तां कन्यां स मुनीश्वरः ।। <br>
कस्मै देयेति संचित्य तामेव समपृच्छत ।। ४५।। <br>
।। वेदशिरा उवाच ।। ।। <br>
अयि पुत्रि महाभागे धूतपापे शुभेक्षणे ।। <br>
कस्मै दद्यावराय त्वां त्वमेवाख्याहि तं वरम् ।। ४६ ।। <br>
अतिस्नेहार्द्रचित्तस्य जनेतुश्चेति भाषितम् ।। <br>
निशम्य धूतपापा सा प्रोवाच विनतानना ।। ४७ ।। <br>
।। धूतपापोवाच।। ।। <br>
जनेतर्यद्यहं देया सुंदराय वराय ते ।। <br>
तदा तस्मै प्रयच्छ त्वं यमहं कथयामि ते ।। ४८ ।। <br>
तुभ्यं च रोचते तात शृणोत्ववहितो भवान् ।। <br>
सर्वेभ्योतिपवित्रो यो यः सर्वेषां नमस्कृतः ।। ४९ .।।<br>
सर्वे यमभिलष्यंति यस्मात्सर्वसुखोदयः ।। <br>
कदाचिद्यो न नश्येत यः सदैवानुवर्तते ।। 4.2.59.५० ।। <br>
इहामुत्रापि यो रक्षेन्महापदुदयाद्ध्रुवम् ।। <br>
सर्वे मनोरथा यस्मात्परिपूर्णा भवंति हि ।। ५१ ।। <br>
दिनेदिने च सौभाग्यं वर्धते यस्य सन्निधौ ।। <br>
नैरंतर्येण यत्सेवां कुर्वतो न भयं क्वचित् ।। ५२ ।। <br>
यन्नामग्रहणादेव केपि वाधां न कुर्वते ।। <br>
यदाधारेण तिष्ठंति भुवनानि चतुर्दश ।। ५३ ।। <br>
एवमाद्या गुणा यस्य वरस्य वरचेष्टितम् ।। <br>
तस्मै प्रयच्छ मां तात मम तेपीहशर्मणे ।। ५४ ।। <br>
एतच्छ्रुत्वापि ता तस्या भृशं मुदमवाप ह ।। <br>
धन्योस्मि धन्या मे पूर्वे येषामैषा सुतान्वये ।। ५५ ।। <br>
ध्रुवा हि धूतपापासौ यस्या ईदृग्विधा मतिः ।। <br>
ईदृग्विधैर्गुणगणैर्गरिम्णा कोत्र वै भवेत् ।। ५६ ।। <br>
अथवा स कथं लभ्यो विना पुण्यभरोदयम् ।। <br>
इति क्षणं समाधाय मनः स मुनिपुंगवः ।। ५७ ।। <br>
ज्ञानेन तं समालोच्य वरमीदृग्गुणोदयम् ।। <br>
धन्यां कन्यां बभाषेथ शृणु वत्से शुभैषिणि ।। ५८ ।। <br>
।। पितोवाच ।। ।। <br>
वरस्य ये त्वया प्रोक्ता गुणा एते विचक्षणे ।। <br>
एषां गुणानामाधारो वरोस्तीति विनिश्चितम् ।। ५९ ।। <br>
परं स सुखलभ्यो न नितरां सुभगाकृतिः ।। <br>
तपः पणेन स क्रय्यः सुतीर्थविपणौ क्वचित् ।। 4.2.59.६० ।। <br>
तीर्थभारैः स सुलभो न कौलीन्येन कन्यके ।। <br>
न वेदशास्त्राभ्यसनैर्न चैश्वर्यबलेन वै ।। ६१ ।।<br>
न सौंदर्येण वपुषा न बुद्ध्या न पराक्रमैः ।। <br>
एकयैव मनः शुद्ध्या करणानां जयेन च ।। ६२ ।। <br>
महातपः सहायेन दमदानदयायुजा ।। <br>
लभ्यते स महाप्राज्ञो नान्यथा सदृशः पतिः ।। ६३ ।। <br>
इति श्रुत्वाथ सा कन्या पितरं प्रणिपत्य च ।। <br>
अनुज्ञां प्रार्थयामास तपसे कृतनिश्चया ।। ६४ ।। <br>
।। स्कंद उवाच ।। ।। <br>
कृतानुज्ञा जनेत्रा सा क्षेत्रे परमपावने ।। <br>
तपस्तताप परमं यदसाध्यं तपस्विभिः ।। ६५ ।। <br>
क्व सा बालातिमृद्वंगी क्व च तत्तादृशं तपः ।। <br>
कठोरवर्ष्मसंसाध्यमहो सच्चेतसो धृतिः ।। ६६ ।। <br>
धारासारा सुवर्षासु महावातवतीष्वलम् ।। <br>
शिलासु सावकाशासु सा बह्वीरनयन्निशाः ।। ६७ ।। <br>
श्रुत्वा गर्जरवं घोरं दृष्ट्वा विद्युच्चमत्कृतीः ।। <br>
आसारसीकरैः क्लिन्ना न चकंपे मनाक्च सा ।। ६८ ।। <br>
तडित्स्फुरंतीत्वसकृत्तमिस्रासु तपोवने ।। <br>
यातायातं करोतीव द्रष्टुं तत्तपसः स्थितिम् ।।६९।। <br>
तपर्तुरेव साक्षाच्च कुमारी कैतवात्किल।।<br>
पंचाग्नीन्परिधायात्र तपस्यति तपोवने।।4.2.59.७०।। <br>
जलाभिलाषिणी बाला न मनागपि सा पिबत्।। <br>
कुशाग्रतोयपृषतं पंचाग्निपरितापिता।।७१।।<br>
रोमांच कंचुकवती वेपमानतनुच्छदा।। <br>
पर्यक्षिपत्क्षपाः क्षामा तपसा हैमनीश्च सा ।।७२।।<br>
निशीथिनीषु शिशिरे श्रयंती सारसं रसम् ।। <br>
मेने सा सारसैः केयमुद्यताद्येति पद्मिनी ।। ७३ ।। <br>
मनस्विनामपि मनोरागतां सृजते मधौ ।। <br>
तदोष्ठपल्लवाद्रागो जह्रे माकंदपल्लवैः ।। ७४ ।। <br>
वसंते निवसंती सा वने बालाचलंमनः ।। <br>
चक्रे तपस्यपि श्रुत्वा कोकिला काकलीरवम् ।। ७५ ।। <br>
बंधुजीवेऽधररुचिं कलहंसे कलागतीः ।। <br>
निक्षेपमिव सा क्षिप्त्वा शरद्यासीत्तपोरता।। ७६ ।। <br>
अपास्तभोगसंपर्का भोगिनां वृत्तिमाश्रिता ।। <br>
क्षुदुद्बोधनिरोधाय धूतपापा तपस्विनी ।। ।। ७७ ।। <br>
शाणेन मणिवल्लीढा कृशाप्यायादनर्घताम् ।। <br>
तथापि तपसा क्षामा दिदीपे तत्तनुस्तराम् ।। ७८ ।। <br>
निरीक्ष्य तां तपस्यंतीं विधिः संशुद्धमानसाम् ।। <br>
उपेत्योवाच सुप्रज्ञे प्रसन्नोस्मि वरं वृणु ।। ७९ ।। <br>
सा चतुर्वक्त्रमालोक्य हंसयानोपरिस्थितम् ।। <br>
प्रणम्य प्रांजलिः प्रीता प्रोवाचाथ प्रजापतिम् ।। 4.2.59.८० ।। <br>
।। धूतपापोवाच ।। ।। <br>
पितामह वरो मह्यं यदि देयो वरप्रद ।। <br>
सर्वेभ्यः पावनेभ्योपि कुरु मामतिपावनीम् ।। ८१ ।। <br>
स्रष्टा तदिष्टमाकर्ण्य नितरां तुष्टमानसः ।। <br>
प्रत्युवाचाथ तां बालां विमलां विमलेषिणीम् ।। ८२ ।। <br>
।। ब्रह्मोवाच ।। ।। <br>
धूतपापे पवित्राणि यानि संत्यत्र सर्वतः ।। <br>
तेभ्यः पवित्रमतुलं त्वमेधि वरतो मम ।। ८३ ।। <br>
तिस्रः कोट्योऽर्धकोटी च संति तीर्थानि कन्यके ।। <br>
दिवि भुव्यंतरिक्षे च पावनान्युत्तरोत्तरम् ।। ८४ ।। <br>
तानि सर्वाणि तीर्थानि त्वत्तनौ प्रतिलोम वै ।। <br>
वसंतु मम वाक्येन भव सर्वातिपावनी ।। ८५ ।। <br>
इत्युक्त्वांतर्दधे वेधाः सापि निर्धूतकल्मषा ।। <br>
धूतपापोटजं प्राप्ताथो वेदशिरसः पितुः ।। ८६ ।।<br>
कदाचित्तां समालोक्य खेलंतीमुटजाजिरे ।। <br>
धर्मस्तत्तपसाकृष्टः प्रार्थयामास कन्यकाम् ।। ८७ ।। <br>
।।धर्म उवाच ।। ।। <br>
पृथुश्रोणि विशालाक्षि क्षामोदरि शुभानने ।। <br>
क्रीतः स्वरूपसंपत्त्या त्वयाहं देहि मे रहः ।। ८८ ।। <br>
नितरां बाधते कामस्त्वत्कृते मां सुलोचने ।। <br>
अज्ञातनाम्ना सा तेन प्रार्थितेत्यसकृद्ग्रहः ।। ८९ ।। <br>
उवाच सा पिता दाता तं प्रार्थय सुदुर्मते ।। <br>
पितृप्रदेया यत्कन्या श्रुतिरेषा सनातनी ।। 4.2.59.९० ।। <br>
निशम्येति वचो धर्मो भाविनोर्थस्य गौरवात् ।। <br>
पुनर्निबंधयांचक्रे ऽपधृतिर्धृतिशालिनीम् ।। ९१ ।। <br>
।। धर्म उवाच ।। ।। <br>
न प्रार्थयेहं सुभगे पितरं तव सुंदरि ।। <br>
गांधर्वेण विवाहेन कुरु मे त्वं समीहितम् ।। ९२ ।। <br>
इति निर्बंधवद्वाक्यं सा निशम्य कुमारिका ।। <br>
पितुः कन्याफलंदित्सुः पुनराहेति तं द्विजम् ।। ९३ ।। <br>
अरे जडमते मा त्वं पुनर्ब्रूहीति याह्यतः ।। <br>
इत्युक्तोपि कुमार्या स नातिष्ठन्मदनातुरः ।। ९४ ।। <br>
ततः शशाप तं बाला प्रबला तपसो बलात् ।। <br>
जडोसि नितरां यस्माज्जलाधारो नदो भव ।। ९५ ।। <br>
इति शप्तस्तया सोथ तां शशाप क्रुधान्वितः ।। <br>
कठोरहृदये त्वं तु शिला भव सुदुर्मते ।। ९६ ।। <br>
।। स्कंद उवाच ।। ।। <br>
इत्यन्योन्यस्य शापेन मुने धर्मो नदोऽभवत् ।। <br>
अविमुक्ते महाक्षेत्रे ख्यातो धर्मनदो महान् ।। ९७ ।। <br>
साप्याह पितरं त्रस्ता स्वशिलात्वस्य कारणम्।। <br>
ध्यानेन धर्मं विज्ञाय मुनिः कन्यामथाब्रवीत् ।। ९८ ।। <br>
मा भैः पुत्रि करिष्यामि तव सर्वं शुभोदयम् ।। <br>
तच्छापो नान्यथा भूयाच्चंद्रकांतशिला भव ।। ९९ ।। <br>
चंद्रोदयमनुप्राप्य द्रवीभूततनुस्ततः ।। <br>
धुनी भव सुते साध्वि धूतपापेति विश्रुता ।। 4.2.59.१०० ।। <br>
स च धर्मनदः कन्ये तव भर्ता सुशोभनः ।। <br>
तैर्गुणैः परिपूर्णांगो ये गुणाः प्रार्थितास्त्वया ।। १ ।। <br>
अन्यच्च शृणु सद्बुद्धे ममापि तपसो बलात् ।। <br>
द्वैरूप्यं भवतोर्भावि प्राकृतं च द्रवं च वै ।। २ ।। <br>
इत्याश्वास्य पिता कन्यां धूतपापां परंतप ।। <br>
चंद्रकांतशिलाभूतामनुजग्राह बुद्धिमान् ।।३।। <br>
तदारभ्य मुने काश्यां ख्यातो धर्मनदो ह्रदः ।। <br>
धर्मो द्रवस्वरूपेण महापातकनाशनः ।। ४ ।। <br>
धुनी च धूतपापा सा सर्वतीर्थमयी शुभा ।। <br>
हरेन्महाघसंघातान्कूलजानिव पादपान् ।। ।। ५ ।। <br>
तत्र धर्मनदे तीर्थे धूतपापा समन्विते ।। <br>
यदा न स्वर्धुनी तत्र तदा ब्रध्नस्तपो व्यधात् ।। ६ ।। <br>
गभस्तिमाली भगवान्गभस्तीश्वर सन्निधौ ।। <br>
शीलयन्मंगलां गौरीं तप उग्रं चचार ह ।। ७ ।। <br>
नाम्ना मयूखादित्यस्य तीर्थे तत्र तपस्यतः ।। <br>
किरणेभ्यः प्रववृते महास्वेदोतिखेदतः ।। ८ ।। <br>
किरणेभ्यः प्रवृत्ताया महास्वेदस्य संततिः ।।  <br>
ततः सा किरणानाम जाता पुण्या तरंगिणी।।९।। <br>
महापापांधतमसं किरणाख्या तरंगिणी।। <br>
ध्वंसयेत्स्नानमात्रेण मिलिता धूतपापया ।।4.2.59.११०।।<br>
आदौ धर्मनदः पुण्यो मिश्रितो धूतपापया ।। <br>
यया धूतानि पापानि सर्वतीर्थीकृतात्मना ।। ११ ।। <br>
ततोपि मिलितागत्य किरणा रविणैधिता ।। <br>
यन्नामस्मरणादेव महामोहोंधतां व्रजेत्।।१२।। <br>
किरणा धूतपापे च तस्मिन्धर्मनदे शुभे ।। <br>
स्रवंत्यौ पापसंहर्त्र्यौ वाराणस्यां शुभद्रवे ।। १३ ।। <br>
ततो भागीरथी प्राप्ता तेन दैलीपिना सह ।। <br>
भागीरथी समायाता यमुना च सरस्वती ।। १४ ।। <br>
किरणा धूतपापा च पुण्यतोया सरस्वती ।। <br>
गंगा च यमुना चैव पंचनद्योत्र कीर्तिताः ।। १५ ।। <br>
अतः पंचनदं नाम तीर्थं त्रैलोक्यविश्रुतम् ।। <br>
तत्राप्लुतो न गृह्णीयाद्देहं ना पांचभौतिकम् ।। १६ ।। <br>
अस्मिन्पंचनदीनां च संभेदेघौघभेदिनि ।। <br>
स्नानमात्रात्प्रयात्येव भित्त्वा ब्रह्मांडमंडपम् ।। १७ ।। <br>
तीर्थानि संति भूयांसि काश्यामत्र पदेपदे ।।<br>
&nbsp;न पंचनदतीर्थस्य कोट्यंशेन समान्यपि ।। १८ ।। <br>
प्रयागे माघमासे तु सम्यक्स्नातस्य यत्फलम् ।।<br>
तत्फलं स्याद्दिनैकेन काश्यां पंचनदे ध्रुवम् ।। १९ ।। <br>
स्नात्वा पंचनदे तीर्थे कृत्वा च पितृतर्पणम् ।। <br>
बिंदुमाधवमभ्यर्च्य न भूयो जन्मभाग्भवेत् ।। 4.2.59.१२० ।। <br>
यावत्संख्यास्तिलादत्ताः पितृभ्यो जलतर्पणे ।। <br>
पुण्ये पंचनदे तीर्थे तृप्तिः स्यात्तावदाब्दिकी ।। २१ ।। <br>
श्रद्धया यैः कृतं श्राद्धं तीथें पंचनदे शुभे  ।। <br>
तेषां पितामहा मुक्ता नानायोनि गता अपि ।। २२ ।। <br>
यमलोके पितृगणैर्गाथेयं परिगीयते ।। <br>
महिमानं पांचनदं दृष्ट्वा श्राद्धविधानतः ।।२३।। <br>
अस्माकमपि वंश्योत्र कश्चिच्छ्राद्धं करिष्यति ।। <br>
काश्यां पंचनदं प्राप्य येन मुच्यामहे वयम्।। २४ ।। <br>
इयं गाथा प्रतिदिनं श्राद्धदेवस्य सन्निधौ ।। <br>
पितृभिः परिगीयेत काश्यां पंचनदं प्रति ।। २५ ।। <br>
तत्र पंचनदे तीर्थे यत्किंचिद्दीयते वसु ।। <br>
कल्पक्षयेपि न भवेत्तस्य पुण्यस्य संक्षयः ।।२६।। <br>
वंध्यापि वर्षपर्यंतं स्नात्वा पंचनदे ह्रदे ।। <br>
समर्च्य मंगलां गौंरीं पुत्रं जनयति ध्रुवम् ।। २७ ।। <br>
जलैः पांचनदैः पुण्यैर्वाससा पारिशोधितैः ।। <br>
महाफलमवाप्नोति स्नपयित्वेष्टदेवताम् ।। २८ ।। <br>
पंचामृतानां कलशैरष्टोत्तरशतोन्मितैः ।। <br>
तुलितोधिकतां यातो बिंदुः पंचनदांभसः ।।२९।। <br>
पंचकूर्चेन पीतेन यात्र शुद्धिरुदाहृता ।। <br>
सा शुद्धिः श्रद्धया प्राश्य बिंदुं पांचनदांभसः ।। 4.2.59.१३० ।। <br>
भवेदवभृथस्नानाद्राजसूयाश्वमेधयोः ।। <br>
यत्फलं तच्छतगुणं स्नानात्पांचनदांभसा ।।३१।। <br>
राजसूयाश्वमेधौ च भवेतां स्वर्गसाधनम् ।। <br>
आब्रह्मघटिकाद्वंद्वं मुक्त्यै पांचनदाप्लुतिः ।।३२।। <br>
स्वर्गराज्याभिषेकोपि न तथा संमतः सताम् ।। <br>
अभिषेकः पांचनदो यथानल्पसुखप्रदः ।।३३।। <br>
वरं वाराणसीं प्राप्य भृत्यः पंचनदोक्षिणाम् ।। <br>
नान्यत्र सेवकीभूत भूपकोटिर्नरेश्वरः ।। ३४ ।।<br>
यैर्न पंचनदे स्नातं कार्तिके पापहारिणि ।। <br>
तेऽद्यापि गर्भे तिष्ठंति पुनस्ते गर्भवासिनः ।। ३५ ।। <br>
कृते धर्मनदं नाम त्रेतायां धूतपापकम् ।। <br>
द्वापरे बिंदुतीर्थं च कलौ पंचनदं स्मृतम्।। ३६ ।। <br>
शतं समास्तपस्तप्त्वा कृते यत्प्राप्यते फलम् ।। <br>
तत्कार्तिके पंचनदे सकृत्स्नानेन लभ्यते ।। ३७ ।। <br>
इष्टापूर्तेषु धर्मेषु यावजन्मकृतेषु यत् ।। <br>
अन्यत्र स्यात्फलं तत्स्यादूर्जे धर्मनदाप्लवात् ।। ३८ ।। <br>
न धूतपाप सदृशं तीर्थं क्वापि महीतले ।। <br>
यदेकस्नानतो नश्येदघं जन्मत्रयार्जितम् ।। ३९ ।। <br>
बिंदुतीर्थे नरो दत्त्वा कांचनं कृष्णलोन्मितम् ।। <br>
न दरिद्रो भवेत्क्वापि न स्वर्णेन वियुज्यते ।। 4.2.59.१४० ।। <br>
गोभूतिलहिरण्याश्व वासोन्नस्रग्विभूषणम् ।। <br>
यत्किंचिद्बिंदुतीर्थेत्र दत्त्वाक्षयमवाप्नुयात् ।। ४१ ।। <br>
एकामप्याहुतिं दत्त्वा समिद्धेग्नौ विधानतः ।। <br>
पुण्ये धर्मनदे तीर्थे कोटिहोमफलं लभेत् ।। ४२ ।। <br>
न पंचनदतीर्थस्य महिमानमनंतकम् ।। <br>
कोपि वर्णयितुं शक्तश्चतुर्वर्ग शुभौकसः ।। ४३ ।। <br>
श्रुत्वाख्यानमिदं पुण्यं श्रावयित्वापि भक्तितः ।। <br>
सर्वपापविशुद्धात्मा विष्णुलोके महीयते ।। ४४ ।। <br>
इति श्रीस्कांदे महापुराण एकाशीतिसाहस्र्यां संहितायां चतुर्थें काशीखंड उत्तरार्धे पंचनदाविर्भावो नामैकोनषष्टितमोऽध्यायः ।। ५९ ।। <br>
<br>
<br>
</span>
