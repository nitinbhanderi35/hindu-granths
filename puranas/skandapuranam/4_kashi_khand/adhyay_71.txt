<span style="font-size: 14pt; line-height: 200%">।। अगस्त्य उवाच ।। ।। <br>
कथं दुर्गेति वै नाम देव्या जातंमुमासुत ।। <br>
कथं च काश्यां सा सेव्या समाचक्ष्वेति मामिह ।। १।। ।।<br>
स्कंद उवाच ।। ।। <br>
कथयामि महाबुद्धे यथा कलशसंभव ।। <br>
दुर्गा नामाभवद्देव्या यथा सेव्या च साधकैः ।। २ ।। <br>
दुर्गो नाम मदादैत्यो रुरु दैत्यांगजोभवत्।। <br>
यश्च तप्त्वा तपस्तीव्रं पुंभ्योजेयत्वमाप्तवान् ।। ३ ।। <br>
ततस्तेनाखिला लोका भूर्भुवःस्वर्मुखा अपि ।। <br>
स्वसात्कृता विनिर्जित्य रणे स्वभुजसारतः ।। ४ ।। <br>
स्वयमिंद्रः स्वयं वायुः स्वयं चंद्रः स्वयं यमः ।। <br>
स्वयमग्निः स्वयं पाशी धनदोभूत्स्वयं बली ।। ५ ।। <br>
स्वयमीशानरुद्रार्क वसूनां पदमाददे ।। <br>
तत्साध्वसाद्विमुक्तानि तपांस्यति तपस्विभिः।।६ ।। <br>
न वेदाध्ययनं चक्रुर्ब्राह्मणास्तद्भयादिताः ।। <br>
यज्ञवाटा विनिर्ध्वस्तास्तद्भटैरतिदुःसहैः ।। ७ ।। <br>
विध्वस्ता बहुशः साध्व्यस्तैरमार्गकृतास्पदैः ।। <br>
प्रसभं च परस्वानि अपहृत्य दुरासदाः ।। ८ ।। <br>
अभोक्षिषुर्दुराचाराः क्रूरकर्मपरिग्रहाः ।। <br>
नद्यो विमार्गगा आसञ्ज्वलंति न तथाग्नयः।।९।।<br>
ज्योतींषि न प्रदीप्यंति तद्भयाकुलितान्यहो ।। <br>
दिग्वधूवसनन्यासन्विच्छायानि समंततः ।। 4.2.71.१० ।। <br>
धर्मक्रियाविलुप्ताश्च प्रवृत्ताः सुकृतेतराः ।। <br>
त एव जलदीभूय ववृषुर्निज लीलया ।। ११ ।।<br>
सस्यानि तद्भयात्सूते त्वनुप्तापि वसुंधरा।। <br>
सदैव फलिनो जातास्तरवोप्यवकेशिनः ।।१२।। <br>
बंदीकृताः सुरर्षीणां पत्न्यस्तेनातिदर्पिणा ।। <br>
दिवौकसः कृतास्तेन समस्ताः काननौकसः ।। १३ ।। <br>
मर्त्या अमर्त्यान्स्वगृहं प्राप्तानपि भयार्दिताः ।। <br>
अपि संभाषमात्रेण नार्च्चयंति विपज्जुषः ।। १४ ।। ।। <br>
स्कंद उवाच ।। <br>
न कौलीन्यं न सद्वृत्तं महत्त्वाय प्रकल्पते ।। <br>
एकमेव पदं श्रेयः पदभ्रंशो हि लाघवम् ।। १५ ।। <br>
विपद्यपि हि ते धन्या न ये दैन्यप्रणोदिताः ।। <br>
धनैर्मलिनचित्तानामालभंतेंगणं क्वचित् ।। १६ ।। <br>
पंचत्वमेव हि वरं लोके लाघववर्ज्जितम् ।। <br>
नामरत्वमपि श्रेयो लाघवेन समन्वितम् ।। १७ ।। <br>
त एव लोके जीवंति पुण्यभाजस्त एव वै ।। <br>
विपद्यपि न गांभीर्यं यच्चेतोब्धिः परित्यजेत् ।। १८ ।। <br>
कदाचित्संपदुदयः कदाचिद्विपदुद्गमः ।। <br>
दैवाद्द्वयमपि प्राप्य धीरो धैर्यं न हापयेत् ।। १९ ।। <br>
उदयानुदयौ प्राज्ञैर्द्रष्टव्यौ पुष्पवंतयोः ।।<br>
सदैकरूपताऽत्याज्या हर्षाहर्षौ ततोऽध्रुवौ ।। 4.2.71.२० ।। <br>
यस्त्वापदं समासाद्य दैन्यग्रस्तो विपद्यते ।। <br>
तस्य लोकद्वयं नष्टं तस्माद्दैन्यं विवर्जयेत् ।। २१ ।। <br>
आपद्यपि हि ये धीरा इह लोके परत्र च ।। <br>
न तान्पुनः स्पृशेदापत्तद्धैर्येणावधीरिता ।। २२ ।। <br>
भ्रष्टराज्याश्च विबुधा महेशं शरणं गताः ।। <br>
सर्वज्ञेन ततो देवीप्रेरिताऽसुरमर्दने ।।२३।। <br>
माहेश्वरीं समासाद्य भवान्याज्ञां प्रहृष्टवत् ।। <br>
अमर्त्यायाऽभयं दत्त्वा समरायोपचक्रमे ।।२४।। <br>
कालरात्रीं समाहूय कांत्या त्रैलोक्यसुंदरीम् ।। <br>
प्रेषयामास रुद्राणी तमाह्वातुं सुरद्रुहम् ।। २५ ।। <br>
कालरात्री समासाद्य तं दैत्यं दुष्टचेष्टितम् ।। <br>
उवाच दैत्याधिपते त्यज त्रैलोक्यसंपदम् ।। २६ ।। <br>
त्रिलोकीं लभतामिंद्रस्त्वं तु याहि रसातलम् ।। <br>
प्रवर्तंतां क्रियाः सर्वा वेदोक्ता वेदवादिनाम् ।। २७ ।। <br>
अथ चेद्गर्वलेशोऽस्ति तदायाहि समाजये ।। <br>
अथवा जीविताकांक्षी तदिंद्रं शरणं व्रज ।। २८ ।।<br>
इति वक्तुं महादेव्या महामंगलरूपया ।।<br>
त्वदंतिके प्रेषिताहं मृत्युस्ते तदुपेक्षया ।।२९।। <br>
अतो यदुचितं कर्तुं तद्विधेहि महासुर ।। <br>
परं हितं चेच्छृणुयाज्जीवग्राहं ततो व्रज ।। 4.2.71.३० ।। <br>
इत्याकर्ण्य वचो देव्या महाकाल्याः स दैत्यराट् ।। <br>
प्रजज्वाल तदा क्रोधाद्गृह्यतां गृह्यतामियम् ।। ३१ ।। <br>
त्रैलोक्यमोहिनी ह्येषा प्राप्ता मद्भाग्यगौरवैः ।। <br>
त्रैलोक्यराज्यसंपत्ति वल्ल्याः फलमिदं महत् ।। ३२ ।। <br>
एतदर्थं हि देवर्षि नृपा बंदी कृता मया ।। <br>
अनायासेन मे प्राप्ता गृहमेषा शुभोदयात् ।। ३३ ।। <br>
अवश्यं यस्य योग्यं यत्तत्तस्येहोपतिष्ठते ।। <br>
अरण्ये वा गृहे वापि यतो भाग्यस्य गौरवात् ।। ३४ ।। <br>
अंतःपुरचरा एतां नयंत्वंतःपुरं महत् ।। <br>
अनया सदलं कृत्या मम राष्ट्रमलंकृतम् ।। ३५ ।। <br>
अहो महोदयश्चाद्य जातो मम महामते ।। <br>
केवलं न ममैकस्य सर्वदैत्यान्वयस्य च ।। ३६ ।। <br>
नृत्यंतु पितरश्चाद्य मोदंतां बांधवाः सुखम् ।। <br>
मृत्युः कालोंऽतको देवाः प्राप्नुवंत्वद्य मे भयम् ।। ३७ ।। <br>
इति यावत्समायातास्तां नेतुं सौविदल्लकाः ।। <br>
तावत्तया कालरात्र्या प्रत्युक्तो दैत्यपुंगवः।। ।। ३८ ।। ।। <br>
कालरात्र्युवाच ।। ।। <br>
दैत्यराज महाप्राज्ञ नैतद्युक्तं भवादृशाम् ।। <br>
वयं दूत्यः परवशा राजनीतिविदुत्तम ।। ३९ ।। <br>
अल्पोपि दूतसंबाधां न विदध्यात्कदाचन ।। <br>
किं पुनर्ये भवादृक्षा महांतो बलिनोऽधिपाः ।। 4.2.71.४० ।। <br>
दूतीषु कोनुरागोयं महाराजाल्पिकास्विह ।। <br>
अनायासेन च वयमायास्यामस्तदागमात् ।। ४१ ।। <br>
विजित्य समरे तां तु स्वामिनीं मम दैत्यप ।। <br>
मादृशीनां सहस्रणि परिभुंक्ष्व यथेच्छया ।।४२।। <br>
अद्यैव ते महासौख्यं भावितस्याविलोकनात्।। <br>
बांधवानां सुखं तेद्य भविता सह पूर्वजैः ।। ४३ ।। <br>
संपत्स्यंतेऽद्य ते कामाः सर्वे ये चिरचिंतिताः ।। <br>
अबला सा च मुग्धा च तस्यास्त्राता न कश्चन ।। ४४ ।। <br>
सर्वरूपमयी चैव तां भवान्द्रष्टुमर्हति ।। <br>
अहं हि दर्शयिष्यामि यत्र साऽस्ति जगत्खनिः ।। ४५ ।। <br>
धृतायामपि चैकस्यां कस्ते कामो भविष्यति ।। <br>
अहं ते सन्निधिं नैव त्यक्ष्याम्यद्य दिनावधि ।। ४६ ।। <br>
ततो निवारयैतान्मामादित्सून्सौविदल्लकान् ।। <br>
इति श्रुत्वा वचस्तस्याः स कामक्रोधमोहितः ।। ४७ ।।<br>
तामेव बह्वमंस्तैकां दूतीं मृत्योरिवासुरः ।। <br>
शुद्धांतरक्षिणश्चैतां शुद्धां तं प्रापयंत्वरम् ।। ४८ ।। <br>
इति तेन समादिष्टाः सर्वे वर्पवरा मुने ।। <br>
तां धर्तुमुद्यमं चक्रुर्बलेन बलवत्तराः ।। ४९ ।। <br>
सा तान्भस्मीचकाराशु हुंकारजनिताग्निना ।। <br>
ततो दैत्यपतिः क्रुद्धो दृष्ट्वा तान्भस्मसात्कृतान् ।। 4.2.71.५० ।। <br>
क्षणेनैव तया दूत्या दैत्त्यास्त्र्ययुतसंमितान् ।। <br>
दृशा व्यापारयामास दुर्धरं दुर्मुखं खरम् ।। ५१ ।। <br>
सीरपाणिं पाशपाणिं सुरेंद्रदमनं हनुम् ।। <br>
यज्ञारिं खङ्गलोमानमुग्रास्यं देवकंपनम् ।। ।। ५२ ।। <br>
बद्ध्वा पाशैरिमां दुष्टामानयंत्वाशु दानवाः ।। <br>
विध्वस्तकेशवेशां च विस्त्रस्तांबरभूषणाम् ।। ५३ ।। <br>
इति दैत्याधिपादेशाद्दुर्धरप्रमुखास्ततः ।। <br>
पाशासिमुद्गरधरास्तामादातुं कृतोद्यमाः ।। ५४ ।। <br>
गिरींद्रगुरुवर्ष्माणः शस्त्रास्त्रोद्यतपाणयः ।। <br>
दिगंतं ते परिप्राप्तास्तदुच्छ्वासानिलाहताः ।। ५५ ।। <br>
तेषूड्डीनेषु दैत्येषु शतकोटिमितेषु च ।। <br>
निर्जगाम ततः सा तु कालरात्रिर्नभोध्वगा ।। ५६ ।। <br>
ततस्तां तु विनिर्यांतीमनुजग्मुर्महासुराः।। <br>
कोटिकोटिसहस्राणि पूरयित्वा तु रोदसी ।। ५७ ।। <br>
दुर्गोनाम महादैत्यः शतकोटि रथावृतः ।। <br>
गजानामर्बुदशतद्वयेनपारिवारितः ।। ५८ ।। <br>
कोट्यर्बुदेन सहितो हयानां वातरंहसाम् ।। <br>
पदातिभिरसंख्यातैः पच्चूर्णितशिलोच्चयैः ।। ५९ ।। <br>
उदायुधैर्महाभीमैःकृतत्रिजगतीभयैः ।। <br>
समेतः स महादैत्यो दुर्गः क्रुद्धो विनिर्ययौ ।। 4.2.71.६० ।। <br>
अथ दृष्ट्वा महादेवी विंध्याचलकृतालयाम् ।। <br>
आगत्य कालरात्र्यां च निवेदित तदागसम् ।। ६१ ।। <br>
महाभुजसहस्राढयां महातेजोभिबृंहिताम् ।। <br>
तत्तद्घोरप्रहरणां रणकौतुकसादराम् ।। ६२ ।। <br>
प्रौद्यच्चंद्रसहस्रांशु निर्मार्जित शुभाननाम् ।। <br>
लावण्यवार्धि निर्गच्छच्चंचच्चंद्रैकचंद्रिकाम् ।। ६३ ।।<br>
महामाणिक्यनिचय रोचिःखचितविग्रहाम् ।। <br>
त्रैलोक्यरम्यनगरी सुप्रकाशप्रदीपिकाम् ।।६४।। <br>
हरनेत्राग्निनिर्दग्ध कामजीवातुवीरुधम् ।। <br>
लसत्सौंदर्यसंभार जगन्मोहमहौषधिम् ।। ६५ ।। <br>
विषमेषु शरैर्भिन्नहृदयो दैत्यपुंगवः ।। <br>
आदिष्टवान्महासैन्यनायकानुप्रशासनः ।। ६६ ।। <br>
अयि जंभ महाजंभ कुजंभ विकटानन ।। <br>
लंबोदर महाकाय महादंष्ट्र महाहनो ।। ६७ ।। <br>
पिंगाक्ष महिषग्रीव  महोग्रात्युग्रविग्रह ।। <br>
क्रूराक्ष क्रोधनाक्रंद संक्रंदन महाभय ।। ६८ ।। <br>
जितांतक महाबाहो महावक्त्र महीधर ।। <br>
दुंदुभे दुंदुभिरव महादुंदुभिनासिक ।। ६९ ।। <br>
उग्रास्य दीर्घदशनमेवकेश वृकानन ।। <br>
सिंहास्य सूकरमुख शिवाराव महोत्कट ।। 4.2.71.७० ।। <br>
शुकतुंड प्रचंडास्य भीमाक्ष क्षुदमानस ।। <br>
उलूकनेत्र कंकास्य काकतुंड करालवाक् ।।७१।। <br>
दीर्घग्रीव महाजंघ क्रमेलक शिरोधर ।। <br>
रक्तबिंदो जपानेत्र विद्युज्जिह्वाग्नितापन ।। ७२ ।। <br>
धूम्राक्ष धूमनिःश्वास चंडचंडांशुतापन ।। <br>
महाभीषणमुख्याश्च शृण्वंत्वाज्ञां ममादरात् ।। ७३ ।। <br>
भवत्स्वेतेषु चान्येषु एतां विंध्यवासिनीम्।। <br>
धृत्यानेष्यति बुद्ध्या वा बलेनापि च्छलेन वा ।।७४।। <br>
तस्याहमिंद्रपदवीमद्य दास्याम्यसंशयम्।। <br>
दृष्ट्वैतां सुंदरीमद्य मनो मे व्याकुलं भवेत् ।। ७२।। <br>
यांतु क्षिप्रं नयावन्मे पंचेषु शरपीडितम् ।। <br>
मनोविह्वलतां गच्छेदेतत्प्राप्तेरभावतः ।।७६।। <br>
इत्याकर्ण्य वचस्तस्य दुर्गस्य दनुजेशितुः ।। <br>
प्रोचुः सर्वे तदा दैत्याः प्रबद्धकरसंपुटाः ।। ७७ ।। <br>
अवधेहि महाराज किमेतत्कर्मदुष्करम् ।। <br>
अनाथायास्तथैकस्या अबलया विशेषतः ।। ७८।। <br>
अस्या आनयने कोयं महायत्नविधिः प्रभो ।। <br>
कोऽस्मान्प्रलयकालाग्निमहाज्वालावलीसमान् ।। ७९ ।।<br>
सहेत त्रिषु लोकेषु त्वत्प्रसादात्कृतोद्यमान् ।। <br>
यद्यादेशो भवेदद्य तदेंद्रं स मरुद्गणम् ।। 4.2.71.८० ।। <br>
सांतःपुरं समानीय क्षिप्नुमस्त्वत्पदाग्रतः ।। <br>
भूर्भुवःस्वरिदं सर्वं त्वदाज्ञावशवर्तितम् ।। ८१ ।। <br>
महर्जनस्तपःसत्यलोकास्त्वदधिकारिणः ।।  <br>
तत्राप्यसाध्यं नास्माकं त्वन्निदेशान्महासुर ।। ८२ ।। <br>
वैकुंठनायको नित्यं त्वदाज्ञापरिपालकः ।। <br>
यानि रम्याणि रत्नानि तानि संप्रेषयन्मुदा ।।८३।।<br>
अस्माभिरेव संत्यक्तः कैलासाधिपतिः स वै ।। <br>
विपाशी चातिनिःस्वत्वाद्भस्मकृत्त्यहिभूषणः।। ८४ ।। <br>
अर्धांगेनास्मद्भयतो योषिदेका निगूहिता ।। <br>
तस्य ग्रामेपि सकले द्वितीयो न चतुष्पदः ।। ८५ ।। <br>
एकोऽजरद्गवः सोपि नान्यस्मात्परिजीवति ।। <br>
श्मशानवासिनः सर्वे सर्वे कौपीनवाससः ।।८६।। <br>
सर्वे विभूतिधवला सर्वेप्येक कपर्द्दिनः ।। <br>
समस्ते नगरे तस्य वसंत्येवंविधा गणाः।।८७।। <br>
तेषां गणानां किं कुर्मो दरिद्राणां वयं विभो ।। <br>
समुद्रा रत्नसंभारं प्रत्यहं प्रेषयंति च ।। ८८ ।। <br>
नागा वराकाश्चास्माकं सायंसायं स्वयं प्रभो ।। <br>
प्रदीपयंति सततं फणा रत्नप्रदीपकान् ।। ८९ ।। <br>
कल्पद्रुमः कामगवी चिंतामणिगणा बहु ।। <br>
तव प्रसादादस्माकमपि तिष्ठंति वेश्मसु ।। 4.2.71.९० ।। <br>
वायुर्व्यजनतां यातस्त्वां सेवेत प्रयत्नतः ।। <br>
स्वच्छान्यंबूनि वरुणः प्रत्यहं पूरयत्यहो ।। ९१ ।। <br>
वासांसि क्षालयेदग्निश्चंद्रश्छत्रधरः स्वयम् ।। <br>
सूर्यः प्रकाशयेन्नित्यं क्रीडावाप्यंबुजानि च ।।९२।। <br>
कस्त्वत्प्रसादं नेक्षेत मर्त्यामर्त्योरगेषु च ।।<br>
सर्वे त्वामुपजीवंति सुराऽसुरखगादयः ।। ।। ९३ ।।<br>
पश्य नः पौरुषं राजन्नानयामो बलादिमाम्।। <br>
इत्युक्त्वा युगपत्सर्वे क्षुब्धास्तोयधयो यथा ।।९४।।<br>
संवर्तकालमासाद्य प्लावितुं जगतीमिमाम्।।<br>
रणतूर्य निनादश्च समुत्तस्थौ समंततः ।। ९५ ।। <br>
रोमांचिता यच्छ्रवणात्कातरा अप्यकातराः ।।<br>
ततो देवा भयत्रस्ताश्चकंपे च वसुंधरा ।। ९६ ।। <br>
क्षुब्धा अंबुधयः सर्वे पेतुर्नक्षत्रमालिकाः ।। <br>
रोदसीमंडलं व्याप्तं तेन तूर्यरवेण वै ।। ९७ ।। <br>
ततो भगवती देवी स्वशरीरसमुद्भवाः ।। <br>
शक्तीरुत्पादयामास शतशोऽथ सहस्रशः ।।९८।। <br>
ताभिः शक्तिभिरेतेषां बलिनां दितिजन्मनाम् ।। <br>
प्रत्येकं परितो रुद्ध उद्वेलः सैन्यसागरः ।। ९९ ।।<br>
शस्त्रास्त्राणि महादैत्यैर्यान्युत्सृष्टानि संगरे।। <br>
ताभिः शक्तिभिरुग्राणि तृणीकृत्योज्झितान्यरम् ।। 4.2.71.१०० ।। <br>
ततोतिकोपपूर्णास्ते जंभमुख्याः सुरारयः ।। <br>
असि चक्र भुशुंडीभिर्गदामुद्गरतोमरैः ।। १ ।। <br>
भिंदिपालैश्च परिघैः कुंतैः शल्यैश्च शक्तिभिः ।। <br>
अर्धचंद्रैः क्षुरप्रैश्च नाराचैश्च शिलीमुखैः ।। २ ।। <br>
महाभल्लैः परशुभिर्भिंदुरैर्मर्मभेदिभिः ।। <br>
वृक्षोपलमहावर्षैर्ववृषुर्जलदा इव ।। ३ ।। <br>
अथ सा विंध्यनिलया महामाया महेश्वरी ।। <br>
आदायोद्दंडकोदंडं वायव्यास्त्रेण हेलया ।। ४ ।। <br>
दैत्यास्त्रशस्त्रजालानि परिचिक्षेप दूरतः ।। <br>
ततो महासुरो दुर्गो वीक्ष्य सैन्यं निरायुधम् ।। ५ ।। <br>
ज्वलंतीं शक्तिमादाय तां देवीं प्रति सोऽक्षिपत् ।। <br>
तां तु शक्तिं समायांतीं महावेगवतीं रणे ।। ६ ।। <br>
निजचापविनिर्मुक्तैर्बाणैश्चूर्णी चकार सा ।। <br>
भग्नां शक्तिं समालोक्य ततो दुर्गो महासुरः ।। ७ ।।<br>
चक्रं च प्रेषयामास दैत्यचक्रातिहर्षदम् ।। <br>
तच्च देव्या शरशतैरंतरैवाणुवत्कृतम् ।। ८ ।। <br>
ततः शार्ङ्गं समादाय धनुः शक्रधनुर्यथा ।। <br>
हृदि विव्याध बाणेन तां देवीममरार्दनः ।। ९ ।। <br>
स च बाणस्तया देव्या निज बाणैर्महाजवैः ।। <br>
निवारितोपि वेगेन तां देवीमभ्यगान्मुने ।। 4.2.71.११० ।। <br>
ततः  कोदंडदंडेन आषुगेन तमाशुगम्  ।। <br>
हत्वा निवारयामास कालदंडमिवापरम् ।। ११ ।। <br>
तस्मिन्विमुखतां याते मार्गणे दुर्गमासुरः ।। <br>
क्रुद्धः शूलं समादाय संवर्तानलसुप्रभम् ।। १२ ।। <br>
महावेगन चिक्षेप तां देवीमभि दैत्यपः ।। <br>
परापतच्च तच्छूलं निजशूलेन चंडिका ।। १३ ।। <br>
अंतरैव प्रचिच्छेद सह दैत्यजयाशया ।।<br>
तस्मिन्नपि महाशूले देवीशूलावहेलिते ।। १४ ।।<br>
गदामादाय दैत्येंद्रः सहसाभिपपात ह ।। <br>
आजघान च तं देवीं भुजमूले महाबलः ।। १५ ।। <br>
सापि देवी भुजं प्राप्य गिरींद्रशिखराकृतिः ।। <br>
गदाशुपरिपुस्फोट शतधा च सहस्रधा ।। १६ ।। <br>
तदा देव्या स दैत्येंद्रो वामपादतलेन हि ।। <br>
आताडितः पपातोर्व्यां हृदि गाढं प्रपीडितः ।।१७।। <br>
तत्क्षणादेव दैत्येंद्रः पतित्वा पुनरुत्थितः ।। <br>
बभूव सहसा दृश्यो दीपो वातहतो यथा ।। १८ ।। <br>
तावञ्जगज्जनन्याताः प्रेरिता निज शक्तयः ।। <br>
विचेरुर्दैत्यसैन्येषु संवर्ते मृत्युसैन्यवत् ।। ११९ ।। <br>
इति श्रीस्कांदे महापुराण एकाशीति साहस्र्यां संहितायां चतुर्थे काशीखंड उत्तरार्धे दुर्गपराक्रमो नामैकसप्ततितमोऽध्यायः ।। ७१ ।।<br>
<br>
<br>
</span>
