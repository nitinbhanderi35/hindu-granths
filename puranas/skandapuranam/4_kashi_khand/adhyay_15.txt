<span style="font-size: 14pt; line-height: 200%">अगस्तिरुवाच ।। <br>
शृणु पत्नि महाभागे लोपामुद्रे सधर्मिणि ।। <br>
कथा विष्णुगणाभ्यां च कथितां शिवशर्मणे ।। १ ।। <br>
शिवशर्मोवाच ।। <br>
अहो गणौ विचित्रेयं श्रुता चांद्रमसी कथा ।। <br>
उडुलोककथां ख्यातं विष्वगाख्यानकोविदौ ।। २ ।। <br>
गणावूचतुः ।। <br>
पुरा सिसृक्षतः सृष्टिं स्रष्टुरंगुष्ठपृष्ठतः ।। <br>
दक्षः प्रजाविनिर्माणे दक्षो जातः प्रजापतिः।। <br>
षष्टिर्दुहितरस्तस्य तपोलावण्यभूषणाः ।। <br>
सर्वलावण्यरोहिण्यो रोहिणीप्रमुखाः शुभाः ।। ४ ।। <br>
ताभिस्तप्त्वा तपस्तीव्रं प्राप्य वैश्वेश्वरीं पुरीम् ।। <br>
आराधितो महादेवः सोमः सोमविभूपणः ।। ५ ।। <br>
यदा तुष्टोयमीशानो दातुं वरमथाययौ ।। <br>
उवाच च प्रसन्नात्मा याचध्वं वरमुत्तमम् ।। ६ ।। <br>
शंभोर्वाक्यमथाकर्ण्य ऊचुस्ताश्च कुमारिकाः ।। <br>
यदि देयो वरोऽस्माकं वरयोग्याः स्म शंकर ।। ७ ।। <br>
भवतोपि महादेव भवतापहरो हि यः ।। <br>
रूपेण भवता तुल्यः स नो भर्ता भवत्विति ।। ८ ।। <br>
लिंगं संस्थाप्य सुमहन्नक्षत्रेश्वर संज्ञितम् ।। <br>
वारणायास्तटे रम्ये संगमेश्वरसन्निधौ। ।। ९ ।।<br>
दिव्यं वर्ष सहस्रं तु पुरुषायितसंज्ञितम् ।। <br>
तपस्तप्तं महत्ताभिः पुरुषैरपि दुष्करम् ।। 4.1.15.१० ।। <br>
ततस्तुष्टो हि विश्वेशो व्यतरद्वरमुत्तमम् ।। <br>
सर्वासामेकपत्नीनामकत्रे(?) स्थिरचेतसाम् ।। ११ ।। <br>
श्री विश्वेश्वर उवाच ।। ।। <br>
न क्षांतं हि तपोत्युग्रमेतदन्याभिरीदृशम् ।। <br>
पुराऽबलाभिस्तस्माद्वो नाम नक्षत्रमत्र वै ।। १२ ।। <br>
पुरुषायितसंज्ञेन तप्तं यत्तपसाधुना ।। <br>
भवतीभिस्ततः पुंस्त्वमिच्छया वो भविष्यति ।। १३ ।। <br>
ज्योतिश्चक्रे समस्तेऽस्मिन्नग्रगण्या भविष्यथ ।। <br>
मेषादीनां च राशीनां योनयो यूयमुत्तमाः ।। १४ ।। <br>
ओषधीनां सुधायाश्च ब्राह्मणानां च यः पतिः ।। <br>
पतिमत्यो भवत्योपि तेन पत्या शुभाननाः।। १५ ।। <br>
भवतीनामिदं लिंगं नक्षत्रेश्वर संज्ञितम् ।। <br>
पूजयित्वा नरो गंता भवतीलोकमुत्तमम् ।। १६ ।। <br>
उपरिष्टान्मृगांकस्य लोको वस्तु भविष्यति ।। <br>
सर्वासां तारकाणां च मध्ये मान्या भविष्यथ ।। १७ ।। <br>
नक्षत्रपूजका ये च नक्षत्रव्रतचारिणः ।। <br>
ते वो लोके वसिष्यंति नक्षत्र सदृशप्रभाः ।। १८ ।। <br>
नक्षत्रग्रहराशीनां बाधास्तेषां कदाचन ।। <br>
न भविष्यंति ये काश्यां नक्षत्रेश्वरवीक्षकाः ।। १९ ।। <br>
अगस्त्य उवाच ।। ।। <br>
अतिथित्वमवाप नेत्रयोर्बुधलोकः शिवशर्मणस्त्वथ ।। <br>
गणयोर्भगणस्य संकथां कथयित्रो रिति विष्णुचेतसोः ।। 4.1.15.२० ।।<br>
शिवशर्मोवाच ।। ।। <br>
कस्य लोकोयमतुलो ब्रूतं श्रीभगवद्गणौ ।। <br>
पीयूषभानोरिव मे मनः प्रीणयतेतराम् ।। २१ ।। <br>
।। गणावूचतुः ।। ।। <br>
शिवशर्मञ्छृणु कथामेतां पापापहारिणीम्।। <br>
स्वर्गमार्गविनोदाय तापत्रयविनाशिनीम् ।। २२ ।। <br>
योसौ  पूर्वं महाकांतिरावाभ्यां परिवर्णितः ।। <br>
साम्राज्यपदमापन्नो द्विजराजस्तवाग्रतः ।। २३ ।। <br>
दक्षिणा राजसूयस्य येन त्रिभुवनं कृता ।। <br>
तपस्तताप योत्युग्रं पद्मानां दशतीर्दश ।।२४।। <br>
अत्रिनेत्रसमुद्भूतः पौत्रो वै द्रुहिणस्य यः ।। <br>
नाथः सर्वौषधीनां च ज्योतिषां पतिरेव च ।। २५ ।।<br>
निर्मलानां कलानां च शेवधिर्यश्च गीयते ।। <br>
उद्यन्परोपतापं यः स्वकरैर्गलहस्तयेत् ।। २६ ।। <br>
मुदंकुमुदिनीनांयस्तनोति जगता सह ।। <br>
दिग्वधू चारु शृंगारदर्शनादर्शमंडलः ।। २७ ।। <br>
किमन्यैर्गुणसंभारैरतोपि न समं विधोः ।। <br>
निजोत्तमांगे सर्वज्ञः कलां यस्यावतंसयेत् ।। २८ ।। <br>
बृहस्पतेस्स वै भार्यामैश्वर्यमदमोहितः ।। <br>
पुरोहितस्यापिगुरोर्भ्रातुरांगिरसस्य वै ।। २९ ।। <br>
जहार तरसा तारां रूपवान्रूपशालिनीम्।। <br>
वार्यमाणोपि गीर्वाणैर्बहुदेवर्षिभिः पुनः ।। 4.1.15.३० ।। <br>
नायं कलानिधेर्दोषो द्विजराजस्य तस्य वै ।। <br>
हित्वा त्रिनेत्रं कामेन कस्य नो खडितं मनः ।।३१।। <br>
ध्वांतमेतदभितः प्रसारियत्तच्छमाय विधिनाविनिर्मितम्।। <br>
दीपभास्करकरामहौषधं नाधिपत्य तमसस्तुकिंचन ।। ३२ ।।<br>
आधिपत्यमदमोहितं हितं शंसितं स्पृशति नो हरेर्हितम् ।। <br>
दुर्जनविहिततीर्थमज्जनैः शुद्धधीरिव विरुद्धमानसम्।। ३३ ।। <br>
धिग्धिगेतदधिकर्द्धि चेष्टितं चंक्रमेक्षणविलक्षितं यतः ।।<br>
वीक्षते क्षणमचारुचक्षुषा घातितेन विपदःपदेन च ।। ३४ ।।<br>
कः कामेन न निर्जितस्त्रिजगतां पुष्पायुधेनाप्यहो कः क्रोधस्यवशंगतो ननच को लोभेन संमोहितः ।। <br>
योषिल्लोचनभल्लभिन्नहृदयः को नाप्तवानापदं को राज्यश्रियमाप्यनांधपदवीं यातोपि सल्लोचनः ।। ३५ ।।<br>
आधिपत्यकमलातिचंचला प्राप्यतां च यदिहार्जितं किल ।। <br>
निश्चलं सदसदुच्चकैर्हितं कार्यमार्यचरितैः सदैव तत् ।। ३६ ।। <br>
न यदांगिरसे तारां स व्यसर्जयदुल्बणः ।। <br>
रुद्रोथ पार्ष्णिं जग्राह गृहीत्वाजगवं धनुः ।। ३७ ।। <br>
तेन ब्रह्मशिरोनाम परमास्त्रं महात्मना ।। <br>
उत्सृष्टं देवदेवायतेन तन्नाशितं ततः ।। ३८ ।। <br>
तयोस्तद्युद्धमभवद्घोरं वै तारकामयम् ।। <br>
ततस्त्वकांड ब्रह्मांड भंगाद्भीतोभवद्विधिः ।।३९।।<br>
निवार्य रुद्रं समरात्संवर्तानलवर्चसम् ।। <br>
ददावांगिरसे तारां स्वयमेव पितामहः ।।4.1.15.४०।। <br>
अथांतर्गर्भमालोक्य तारां प्राह बृहस्पतिः ।। <br>
मदीयायां न ते योनौ गर्भो धार्यः कथंचन ।।४१।।<br>
इषीकास्तंबमासाद्य गर्भं सा चोत्ससर्ज ह ।। <br>
जातमात्रः स भगवान्देवानामाक्षिपद्वपुः ।। ४२ ।। <br>
ततः संशयमापन्नास्तारामूचुः सुरोत्तमाः ।। <br>
सत्यं बूहि सुतः कस्य सोमस्याथ बृहस्पतेः ।। ४३ ।। <br>
पृच्छमाना यदा देवै र्नाह ताराऽतिसत्रपा ।। <br>
तदा सा शप्तुमारब्धा कुमारेणातितेजसा ।। ४४ ।। <br>
तं निवार्य तदा ब्रह्मा तारां पप्रच्छ संशयम्।। <br>
प्रोवाच प्रांजलिः सा तं सोमस्येति पितामहम् ।। ४५ ।। <br>
तदा स मूर्ध्न्युपाघ्राय राजा गर्भं प्रजापतिः ।। <br>
बुध इत्यकरोन्नाम तस्य बालस्य धीमतः ।। ४६ ।। <br>
ततश्च सर्वदेवेभ्यस्तेजोरूपबलाधिकः ।। <br>
बुधः सोमं समापृच्छय तपसे कृतनिश्चयः ।।४७।। <br>
जगाम काशीं निर्वाणराशिं विश्वेशपालिताम् ।। <br>
तत्र लिगं प्रतिष्ठाप्य स स्वनाम्ना बुधेश्वरम् ।। ४८ ।। <br>
तपश्चचार चात्युग्रमुग्रं संशीलयन्हृदि ।। <br>
वर्षाणामयुतं बालो बालेंदुतिलकं शिवम् ।। ४९ ।। <br>
ततो विश्वपतिः श्रीमान्विश्वेशो विश्वभावनः ।। <br>
बुधेश्वरान्महालिंगादाविरासीन्महोदयः ।। 4.1.15.५० ।। <br>
उवाच च प्रसन्नात्मा ज्योतीरूपो महेश्वरः ।। <br>
वरं ब्रूहि महाबुद्धे बुधान्य विबुधोत्तमः ।। ५१ ।। <br>
तवानेनाति तपसा लिंगसंशीलनेन च ।। <br>
प्रसन्नोस्मि महासौम्य नादेयं त्वयि विद्यते ।। ५२ ।। <br>
इति श्रुत्वा वचः सोथ मेघगंभीर निःस्वनम्।। <br>
अवग्रहपरिम्लान सस्यसंजीवनोपमम्।। ५३ ।। <br>
उन्मील्यलोचने यावत्पुरः पश्यति बालकः ।। <br>
तावल्लिंगे ददर्शाथ त्र्यंबकं शशिशेखरम्।।५४।। <br>
बुध उवाच ।। ।। <br>
नमः पूतात्मने तुभ्यं ज्योतीरूप नमोस्तु ते ।। <br>
विश्वरूप नमस्तुभ्यं रूपातीताय ते नमः ।।५५ ।। <br>
नमः सर्वार्ति नाशाय प्रणतानां शिवात्मने ।। <br>
सर्वज्ञाय नमस्तुभ्यं सर्वकर्त्रे नमोस्तु ते ।। ५६ ।।<br>
कृपालवे नमस्तुभ्यं भक्तिगम्याय ते नमः ।। <br>
फलदात्रे च तपसां तपोरूपाय ते नमः ।। ५७ ।। <br>
शंभो शिवशिवाकांत शांतश्री कंठशूलभृत् ।। <br>
शशिशेखरशर्वेश शंकरेश्वर धूर्जटे ।। ५८ ।। <br>
पिनाकपाणे गिरिश शितिकंठ सदाशिव ।। <br>
महादेव नमस्तुभ्यं देवदेव नमोस्तु ते ।। ५९ ।। <br>
स्तुतिकर्तुं न जानामि स्तुतिप्रिय महेश्वर ।। <br>
तव पादांबुजद्वंद्वे निर्द्वंद्वा भक्तिरस्तु मे ।। 4.1.15.६० ।। <br>
अयमेव वरो नाथ प्रसन्नोसि यदीश्वर ।। <br>
नान्यं वरं वृणे त्वत्तः करुणामृतवारिधे ।। ६१ ।। <br>
ततः प्राह महेशानस्तत्स्तुत्या परितोषितः ।। <br>
रौहिणेय महाभाग सौम्यसौम्यवचोनिधे ।। ६२ ।। <br>
नक्षत्रलोकादुपरि तव लोको भविष्यति ।। <br>
मध्ये सर्वग्रहाणां च सपर्यां लप्स्यसे पराम् ।। ६३ ।। <br>
त्वयेदं स्थापितं लिंगं सर्वेषां बुद्धिदायकम् ।। <br>
दुर्बुद्धिहरणं सौम्य त्वल्लोकवसतिप्रदम् ।। ६४ ।। <br>
इत्युक्त्वा भगवाञ्छंभुस्तत्रैवांतरधीयत ।। <br>
बुधः स्वर्लोकमगमद्देवदेवप्रसादतः ।। ६५ ।। <br>
गणावूचतुः ।। ।। <br>
काश्यां बुधेश्वरसमर्चनलब्धबुद्धिः संसारसिंधुमधिगम्य नरो ह्यगाधम् ।। <br>
मज्जेन्न सज्जनविलोचन चंद्रकांतिः कांताननस्त्वधिवसेच्च बुधेऽत्र लोके ।। ६६ ।।<br>
चंद्रेश्वरात्पूर्वभागे दृष्ट्वा लिंगं बुधेश्वरम् ।।<br>
न बुद्ध्या हीयते जंतुरंतकालेपि जातुचित् ।।६७।। <br>
गणौ यावत्कथामित्थं चक्राते बुधलोकगाम् ।। <br>
तावद्विमानं संप्राप्तं शुक्रलोकमनुत्तमम् ।। ६८ ।। ।। <br>
इति श्री स्कांदे महापुराण एकाशीतिसाहस्र्यां संहितायां चतुर्थे काशीखंडे पूर्वार्द्धे नक्षत्रबुधलोकयोर्वर्णनं नाम पंचदशोध्यायः ।। १५ ।। <br>
<br>
<br>
</span>
