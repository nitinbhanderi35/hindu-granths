<span style="font-size: 14pt; line-height: 200%">।। अगस्त्य उवाच ।। <br>
पार्वतीहृदयानंद स्कंद सर्वज्ञनंदन ।। <br>
काः कास्तु शक्तयस्ता वै तासां नामानि मे वद ।।१।। ।। <br>
स्कंद उवाच ।। ।।<br>
तासां परमशक्तीनामुमावयवसंभुवाम् ।। <br>
आख्याम्याख्यां शृणु मुने कुंभसंभव तत्त्वतः ।। २ ।।<br>
त्रैलोक्यविजया तारा क्षमा त्रैलोक्यसुंदरी ।। <br>
त्रिपुरा त्रिजगन्माता भीमा त्रिपुरभैरवी ।। ३ ।। <br>
कामाख्या कमलाक्षी च धृतिस्त्रिपुरतापनी ।। <br>
जया जयंती विजया जलेशी चापराजिता ।४।। <br>
शंखिनी गजवक्त्रा च महिषघ्नी रणप्रिया ।। <br>
शुभानंदा कोटराक्षी विद्युज्जिह्वा शिवारवा ।। ५ ।। <br>
त्रिनेत्रा च त्रिवक्त्रा च त्रिपदा सर्वमंगला ।। <br>
हुंकारहेतिस्तालेशी सर्पास्या सर्वसुंदरी ।। ६ ।। <br>
सिद्धिर्बुद्धिः स्वधा स्वाहा महानिद्रा शराशना ।। <br>
पाशपाणिः खरमुखी वज्रतारा षडानना।। ७ ।। <br>
मयूरवदना काकी शुकी भासी गरुत्मती ।। <br>
पद्मावती पद्मकेशी पद्मास्या पद्मवासिनी ।। ८ ।। <br>
अक्षरा त्र्यक्षरा तंतुः प्रणवेशी स्वरात्मिका ।। <br>
त्रिवर्गा गर्वरहिता अजपा जपहारिणी ।। ९ ।। <br>
जपसिद्धिस्तपःसिद्धिर्योगसिद्धिः परामृता ।। <br>
मैत्रीकृन्मित्रनेत्रा च रक्षोघ्नी दैत्यतापनी ।। 4.2.72.१० ।। <br>
स्तंभनी मोहनीमाया बहुमाया बलोत्कटा ।। <br>
उच्चाटनी महोल्कास्या दनुजेंद्रक्षयंकरी ।।११।। <br>
क्षेमकरी सिद्धिकरी छिन्नमस्ता शुभानना ।। <br>
शाकंभरी मोक्षलक्ष्मीस्त्रिवर्गफलदायिनी ।। १२ ।। <br>
वार्ताली जंभली क्लिन्ना अश्वारूढा सुरेश्वरी ।। <br>
ज्वालामुखी प्रभृतयो नवकोट्यौ महाबलाः ।। १३ ।। <br>
बलानि बलिनां ताभिर्दानवानां स्वलीलया ।। <br>
संक्षिप्ता निजगंतीव प्रलयानलहेतेभिः ।। १४ ।।<br>
तावत्स दुर्गो दैत्येंद्रः पयोदांतरतो बली ।। <br>
चकार करकावृष्टिं वात्या वेगवतीं बहु ।।१५।। <br>
ततो भगवती देवी शोषणास्त्र प्रयोगतः ।। <br>
वृष्टिं निवारयामास सवर्षोपलमयी क्षणात् ।। १६ ।। <br>
योषिन्मनोरथवती षंढं प्राप्य यथाऽफला ।। <br>
सा दैत्यकरकावृष्टिर्देवीं प्राप्य तथाभवत् ।। १७ ।। <br>
अथ दैतेयराजेन बाहुसंकर्षकोपतः ।। <br>
उत्पाट्य शैलशिखरं परिक्षिप्तं नभोंगणात् ।। १८ ।। <br>
अद्रेः शृंगं सुविस्तीर्णमापतत्परिवीक्ष्य सा ।। <br>
शतकोटिप्रहारेण कोटिशः सकलं व्यधात् ।। १९ ।। <br>
आंदोल्य मौलिमसकृत्कुंडलाभ्यां विराजितम्।। <br>
गजीभूयाशु दुद्राव तां देवीं समरेऽसुरः ।।4.2.72.२०।। <br>
शैलाकारं तमायांतं दृष्ट्वा भगवती गजम् ।। <br>
बद्ध्वा पाशेन जवतः खङ्गेन करमच्छिनत् ।। २१ ।। <br>
ततोत्यंतं स चीत्कृत्य देव्याकृत्तकरःकरी ।। <br>
अकिंचित्करतां प्राप्य माहिषं वपुराददे ।। २२ ।। <br>
अचलां सचलां सर्वां स चक्रे सुरघाततः ।। <br>
शिलोच्चयांश्च बहुशः शृंगाभ्यां सोक्षिपद्बली ।।२३।। <br>
निःश्वासवातनिहताः पेतुरुर्व्यां महाद्रुमाः ।। <br>
उद्वेलिताः समभवन्सप्तापि जलराशयः ।।५४।। <br>
महामहिषरूपेण तेन त्रैलोक्यमंडपः ।। <br>
आंदोलितोति बलिना युगांते वात्यया यथा ।। २५ ।। <br>
ब्रह्मांडमप्यकांडेन तद्भयेन समाकुलम् ।। <br>
दृष्ट्वा भगवती क्रुद्धा त्रिशूलेन जघान तम् ।। २६ ।। <br>
त्रिशूलघातविभ्रांतः पतित्वा पुनरुत्थितः ।। <br>
तं त्यक्त्वा माहिषं वेषमभूद्बाहुसहस्रभृत् ।। २७ ।। <br>
स दुर्गो नितरां दुर्गो विबभौ समराजिरे।। <br>
आयुधानां सहस्राणि बिभ्रत्कालांतकोपमः ।। २८ ।। <br>
अथ तूर्णं स दैत्येंद्रस्तां देवीं रणकोविदाम् ।। <br>
महाबलः प्रगृह्याशु नीतवानान्गगनांगणम् ।। ।। २९ ।। <br>
ततो नभोंगणाद्दूरात्क्षिप्त्वा स जगदंबिकाम् ।। <br>
क्षणात्कलंबजालेन च्छादयामास वेगवान् ।। 4.2.72.३० ।। <br>
अथांतरिक्षगा देवी तस्य मार्गणमध्यगा ।। <br>
विद्युन्मालेव विबभौ महाभ्रपटलीधृता ।।३१।। <br>
तं विधूय शरत्रातं निजेषु निकरैरलम् ।। <br>
महेषुणाथ विव्याध सा तं दैत्यजनेश्वरम् ।। ३२ ।। <br>
हृदि विद्धस्तया देव्या स च तेन महेषुणा ।। <br>
व्याघूर्णमाननयनः क्षितिमापाति विह्वलः ।।३३।। <br>
महारुधिरधाराभिः स्रवंतीं च प्रवर्तयन् ।। <br>
तस्मिन्निपतिते दुर्गे महादुर्गपराक्रमे।। ।।३४ ।। <br>
देवदुंदुभयो नेदुः प्रहृष्टानि जगंति च ।। <br>
सूर्याचंद्रमसौ साग्नी तेजो निजमवापतुः ।। ३५ ।। <br>
पुष्पवृष्टिं प्रकुर्वंतः प्राप्ता देवा महर्षिभिः ।। <br>
तुष्टुवुश्च महादेवीं महास्तुतिभिरादरात् ।। ३६ ।। ।। <br>
देवा ऊचुः ।। ।। <br>
नमो देवि जगद्धात्रि जगत्रयमहारणे ।। <br>
महेश्वर महाशक्ते दैत्यद्रुमकुठारके ।। ३७ ।।<br>
त्रैलोक्यव्यापिनि शिवे शंखचक्रगदाधरि ।। <br>
स्वशार्ङ्गव्यग्रहस्ताग्रे नमो विष्णुस्वरूपिणि ।। ३८ ।। <br>
हंसयाने नमस्तुभ्यं सर्वसृष्टिविधायिनि।। <br>
प्राचां वाचां जन्मभूमे चतुराननरूपिणि।। ३९ ।। <br>
त्वमैंद्री त्वं च कौबेरी वायवी त्वं त्वमंबुपा ।। <br>
त्वं यामी नैर्ऋती त्वं च त्वमैशी त्वं च पावकी ।। 4.2.72.४० ।। <br>
शशांककौमुदी त्वं च सौरी शक्तिस्त्वमेव च ।। <br>
सर्वदेवमयी शक्तिस्त्वमेव परमेश्वरी ।। ४१ ।। <br>
त्वं गौरी त्वं च सावित्री त्वं गायत्री सरस्वती ।। <br>
प्रकृतिस्त्वं मतिस्त्वं च त्वमहंकृतिरूपिणी ।। ।। ४२ ।। <br>
चेतः स्वरूपिणी त्वं वै त्वं सर्वेंद्रियरूपिणी ।। <br>
पंचतन्मात्ररूपा त्वं महाभूतात्मिकेंबिके ।। ४३ ।। <br>
शब्दादि रूपिणी त्वं वै करणानुग्रहा त्वमु ।। <br>
ब्रह्मांडकर्त्री त्वं देवि ब्रह्मांडांतस्त्वमेव हि ।। ४४ ।। <br>
त्वं परासि महादेवि त्वं च देवि परापरा ।। <br>
परापराणां परमा परमात्मस्वरूपिणी ।। ४५ ।। <br>
सर्वरूपा त्वमीशानि त्वमरूपासि सर्वगे ।। <br>
त्वं चिच्छक्तिर्महामाये त्वं स्वाहा त्वं स्वधामृते ।। ४६ ।। <br>
वषड्वौषट्स्वरूपासि त्वमेव प्रणवात्मिका ।। <br>
सर्वमंत्रमयी त्वं वै ब्रह्माद्यास्त्वत्समुद्भवाः ।। ४७ ।।<br>
चतुर्वर्गात्मिका त्वं वै चतुर्वर्गफलोदये ।। <br>
त्वत्तः सर्वमिदं विश्वं त्वयि सर्वं जगन्निधे ।। ४८ ।। <br>
यद्दृश्यं यददृश्यं च स्थूलसूक्ष्मस्वरूपतः ।। <br>
तत्र त्वं शक्तिरूपेण किंचिन्न त्वदृते क्वचित् ।। ४९ ।। <br>
मातस्त्वयाद्य विनिहत्य महासुरेंद्रं दुर्गं निसर्गविबुधार्पितदैत्यसैन्यम् ।। <br>
त्राताः स्म देवि सततं नमतां शरण्ये त्वत्तोऽपरः क इह यं शरणं व्रजामः ।। 4.2.72.५० ।। <br>
लोके त एव धनधान्यसमृद्धिभाजस्ते पुत्रपौत्रसुकलत्र सुमित्रवंतः ।। <br>
तेषां यशः प्रसरचंद्रकरावदातं विश्वं भवेद्भवसि येषु सुदृक्त्वमीशे ।। ।। ५१ ।। <br>
त्वद्भक्तिचेतसि जनेन विपत्तिलेशः क्लेशः क्व वानुभवती नतिकृत्सु पुंसु ।। <br>
त्वन्नामसंसृतिजुषां सकलायुषां क्व भूयः पुनर्जनिरिह त्रिपुरारिपत्नि ।। ५२ ।। <br>
चित्रं यदत्र समरे स हि दुर्गदैत्यस्त्वद्दृष्टिपातमधिगम्य सुधानिधानम्।। <br>
मृत्योर्वशत्वमगमद्विदितं भवानि दुष्टोपि ते दृशिगतः कुगतिं न याति ।। ५३ ।। <br>
त्वच्छस्त्रवह्निशलभत्वमिता अपीह दैत्याः पतंगरुचिमाप्य दिवं व्रजंति ।। <br>
संतः खलेष्वपि न दुष्टधियो यतः स्युः साधुष्विव प्रणयिनः स्वपथं दिशंति ।। ५४ ।। <br>
प्राच्यां मृडानि परिपाहि सदा नतान्नो याम्यामव प्रतिपदं विपदो भवानि ।। <br>
प्रत्यग्दिशि त्रिपुरतापन पत्नि रक्ष त्वं पाह्युदीचि निजभक्तजनान्महेशि ।। ५५ ।। <br>
ब्रह्माणि रक्ष सततं नतमौलिदेशं त्वं वैष्णवि प्रतिकुलं परिपालयाधः ।। <br>
रुद्राग्नि नैर्ऋति सदागति दिक्षु पांतु मृत्युंजया त्रिनयना त्रिपुरा त्रिशक्त्यः ।। ५६ ।। <br>
पातु त्रिशूलममले तव मौलिजान्नो भालस्थलं शशिकला मृदुमाभ्रुवौ च ।। <br>
नेत्रे त्रिलोचनवधूर्गिरिजा च नासामोष्ठं जया च विजयात्वधरप्रदेशम् ।। ५७ ।। <br>
श्रोत्रद्वयं श्रुतिरवा दशनावलिं श्रीश्चंडी कपोलयुगलं रसनां च वाणी ।। <br>
पायात्सदैव चिबुकं जयमंगला नः कात्यायनी वदनमंडलमेव सर्वम् ।। ५८ ।। <br>
कंठप्रदेशमवतादिह नीलकंठी भूदारशक्तिरनिशं च कृकाटिकायाम् ।। <br>
कौर्म्यं सदेशमनिशं भुजदंडमैंद्री पद्मा च पाणिफलकं नतिकारिणां नः ।। ५९ ।।<br>
हस्तांगुलीः कमलजा विरजा नखांश्च कक्षांतरं तरणिमंडलगा तमोघ्नी ।। <br>
वक्षःस्थलं  स्थलचरी हृदयं धरित्री कुशिद्वयं त्ववतु नः क्षणदाचरघ्नी ।।4.2.72.६०।। <br>
अव्यात्सदा दरदरीं जगदीश्वरी नो नाभिं नभोगतिरजात्वथ पृष्ठदेशम् ।। <br>
पायात्कटिं च विकटा परमास्फिचौ नो गुह्यं गुहारणिरपानमपाय हंत्री ।।६१ ।। <br>
ऊरुद्वयं च विपुला ललिता च जानू जंघे जवाऽवतु कठोरतरात्र गुल्फौ।।  <br>
पादौ रसातलचरांगुलिदेशमुग्रा चांद्री नखान्त्पदतलं तलवासिनी च ।।६२।। <br>
गृहं रक्षतु नो लक्ष्मीः क्षेत्रं क्षेमकरी सदा ।। <br>
पातु पुत्रान्प्रियकरी पायादायुः सनातनी ।। ६३ ।। <br>
यशः पातु महादेवी धर्मं पातु धनुर्धरी ।। <br>
कुलदेवी कुलं पातु सद्गतिं सद्गतिप्रदा ।। ६४ ।। <br>
रणे राजकुले द्यूते संग्रामे शत्रुसंकटे ।। <br>
गृहे वने जलादौ च शर्वाणी सर्वतोऽवतु ।। ६५ ।। <br>
इति स्तुत्वा जगद्धात्रीं प्रणेमुश्च पुनःपुनः ।। <br>
सर्वे सवासवा देवाः सर्षिगंधर्वचारणाः ।। ६६ ।। <br>
ततस्तुष्टा जगन्माता तानाह सुरसत्तमान् ।। <br>
स्वाधिकारान्सुराः सर्वे शासतु प्राग्यथायथा ।। ६७।। <br>
तुष्टाहमनया स्तुत्या नितरां तु यथार्थया ।। <br>
वरमन्यं प्रदास्यामि तच्छृणुध्वं सुरोत्तमाः ।। ६८ ।। ।। <br>
दुर्गोवाच ।। ।। <br>
यः स्तोष्यति तु मां भक्त्या नरः स्तुत्यानया शुचिः ।। <br>
तस्याहं नाशयिष्यामि विपदं च पदे पदे ।।६९।।<br>
एतत्स्तोत्रस्य कवचं परिधास्यति यो नरः ।। <br>
तस्य क्वचिद्भयं नास्ति वज्रपंजरगस्य हि ।।4.2.72.७०।। <br>
अद्यप्रभृति मे नाम दुर्गेति ख्यातिमेष्यति ।। <br>
दुर्गदैत्यस्य समरे पातनादति दुर्गमात्।।७१।।<br>
ये मां दुर्गां शरणगा न तेषां दुर्गतिः क्वचित् ।। <br>
दुर्गास्तुतिरियं पुण्या वज्रपंजरसंज्ञिका ।।७२।। <br>
अनया कवचं कृत्वा मा बिभेतु यमादपि ।। <br>
भूतप्रेतपिशाचाश्च शाकिनीडाकिनी गणाः।।७३।।<br>
झोटिंगा राक्षसाः क्रूरा विष सर्पाग्नि दस्यवः ।। <br>
वेतालाश्चापि कंकाल ग्रहा बालग्रहा अपि।।७४।।<br>
वातपित्तादि जनितास्तथा च विषमज्वराः ।। <br>
दूरादेव पलायंते श्रुत्वा स्तुतिमिमां शुभाम् ।।७५।। <br>
वज्रपंजर नामैतत्स्तोत्रं दुर्गाप्रशंसनम् ।। <br>
एतत्स्तोत्रकृतत्राणे वज्रादपि भयं नहि ।। ७६ ।। <br>
अष्टजप्तेन चानेन योभिमंत्र्य जलं पिबेत् ।। <br>
तस्योदरगतापीडा क्वापि नो संभविष्यति।।७७।। <br>
गर्भपीडा तु नो जातु भविष्यत्यभिमंत्रणात् ।। <br>
बालानां परमा शांतिरेतत्स्तोत्रांबुपानतः ।। ७८ ।। <br>
यत्र सान्निध्यमेतस्य स्तवस्येह भविष्यति ।। <br>
एतास्तु शक्तयः सर्वा सर्वत्र सहिता मया ।। ७९ ।। <br>
रक्षां परिकरिष्यंति मद्भक्तानां ममाज्ञया ।। <br>
इति दत्त्वा वरान्देवी देवेभ्यो तर्हि ता तदा ।। 4.2.72.८० ।। <br>
तेपि स्वर्गौकसः सर्वे स्वंस्वं स्वर्गं ययुर्मुदा ।। ।। <br>
स्कंद उवाच ।। <br>
इत्थं दुर्गाभवन्नाम तया देव्या महामुने ।। <br>
काश्यां सेव्या यथा सा च तच्छृणुष्व वदामि ते ।।८१।। <br>
अष्टम्यां च चतुर्दश्यां भौमवारे विशेषतः ।। <br>
संपूज्या सततं काश्यां दुर्गा दुर्गतिनाशिनी ।। ८२ ।। <br>
नवरात्रं प्रयत्नेन प्रत्यहं सा समर्चिता ।। <br>
नाशयिष्यति विघ्नौघान्सुमतिं च प्रदास्यति ।। ८३ ।। <br>
महापूजोपहारैश्च महाबलिनिवेदनैः ।। <br>
दास्यत्यभीष्टदा सिद्धिं दुर्गा काश्यां न संशयः ।। ८४ ।। <br>
प्रतिसंवत्सरं तस्याः कार्या यात्रा प्रयत्नतः ।। <br>
शारदं नवरात्रं च सकुटुंबैः शुभार्थिभिः ।।८५।। <br>
यो न सांवत्सरीं यात्रां दुर्गायाः कुरुते कुधीः ।। <br>
काश्यां विघ्न सहस्राणि तस्य स्युश्च पदेपदे ।। ८६ ।। <br>
दुर्गाकुंडे नरः स्नात्वा सर्वदुर्गार्तिहारिणीम् ।। <br>
दुर्गां संपूज्य विधिवन्नवजन्माघमुत्सृजेत् ।। ८७ ।।<br>
सा दुर्गाशक्तिभिः सार्धं काशीं रक्षति सर्वतः ।। <br>
ताः प्रयत्नेन संपूज्या कालरात्रिमुखा नरैः ।।८८।। <br>
रक्षंति क्षेत्रमेतद्वै तथान्या नवशक्तयः ।। <br>
उपसर्गसहस्रेभ्यस्ता वैदिग्देवताक्रमात् ।। ८९ ।। <br>
शतनेत्रा सहस्रास्या तथायुतभुजापरा ।।<br>
अश्वारूढा गजास्या च त्वरिता शववाहिनी ।। 4.2.72.९० ।। <br>
विश्वा सौभाग्यगौरी च सृष्टाः प्राच्यादिमध्यतः ।। <br>
एता यत्नेन संपूज्याः क्षेत्ररक्षणदेवताः ।।९१।। <br>
तथैव भैरवाश्चाष्टौ दिक्ष्वष्टासु प्रतिष्ठिताः ।। <br>
रक्षंति सततं काशीं निर्वाणश्रीनिकेतनम् ।। ९२ ।। <br>
रुरुश्चंडोसितांगश्च कपाली क्रोधनस्तथा ।। <br>
उन्मत्तभैरवस्तद्वत्क्रमात्संहारभीषणौ ।। ९३ ।। <br>
चतुःषष्टिस्तु वेताला महाभीषणमूर्तयः ।। <br>
रुंडमुंडस्रजः सर्वे कर्त्रीखर्परपाणयः ।। ९४ ।। <br>
श्ववाहना रक्तमुखा महादंष्ट्रा महाभुजाः ।। <br>
नग्ना विमुक्तकेशाश्च प्रमत्ता रुधिरासवैः ।। ९५ ।।<br>
नानारूपधराः सर्वे नानाशस्त्रास्त्र पाणयः ।। <br>
तदाकारैश्च तद्भृत्यैः कोटिशः परिवारिताः ।। ९६ ।। <br>
विद्युज्जिह्वो ललज्जिह्वः क्रूरास्यः क्रूरलोचनः।। <br>
उग्रो विकटदंष्ट्रश्च वक्रास्यो वक्रनासिकः ।। ९७ ।। <br>
जंभको जृंभणमुखो ज्वालानेत्रो वृकोदरः ।। <br>
गर्तनेत्रो महानेत्रस्तुच्छनेत्रोंऽत्रमण्डनः ।। ९८ ।। <br>
ज्वलत्केशः कंबुशिराः खर्वग्रीवो महाहनुः ।। <br>
महानासो लंबकर्णः कर्णप्रावरणोनसः ।।९९।। <br>
इत्यादयो मुने क्षेत्रं दुर्वृत्तरुधिरप्रियाः ।। <br>
त्रासयंतो दुराचारान्रक्षंति परितः सदा ।।4.2.72.१००।। <br>
त्रैलोक्यविजयाद्याश्च ज्वालामुख्यंतगाश्च याः ।। <br>
शक्तयोऽत्र मया ख्याता मुने कलशसंभव ।। १ ।। <br>
ताः काशीं परिरक्षंति चतुर्दिक्षूद्यतायुधाः ।। <br>
ताः समर्च्याः प्रयत्नेन महाविघ्न प्रशांतये ।।२।। <br>
भैरवा रुरुमुख्याश्च महाभयनिवारकाः ।। <br>
संपूज्याः सर्वदा काश्यां सर्वसंपत्तिहेतवः ।।३।। <br>
विद्युज्जिह्वप्रभृतयो वेताला उग्ररूपिणः ।। <br>
अत्युग्रानपि विघ्नौघान्हरिष्यंत्यर्चिता इह ।। ४ ।। <br>
तथा भूतावली चात्र नानाभीषणरूपिणी ।। <br>
उदायुधाऽवति पुरीं शतकोटिमिता मुने ।। ५ ।। <br>
निर्वाणलक्ष्मीक्षेत्रस्य पालयित्री पदेपदे ।। <br>
एता वै देवताः पूज्याः काश्यां निर्वाणकांक्षिभिः ।। ६ ।। <br>
श्रुत्वाध्यायमिमं पुण्यं नरो दुर्गजयाभिधम् ।। <br>
नानाशक्तिसमायुक्तं दुर्गमाशु तरिष्यति ।। ७ ।। <br>
य एते भैरवाः प्रोक्ता ये वेताला उदाहृताः ।। <br>
तेषां नामानि चाकर्ण्य नरो विप्रैर्न दूयते ।। ८ ।। <br>
अदृष्टा अपि ते भूता एतदाख्यानपाठकम् ।। <br>
रक्षिष्यंति प्रयत्नेन सह श्रोतृजनेन च ।। ९ ।। <br>
तस्मात्सर्वप्रयत्नेन काशीभक्तिपरैर्नरैः ।। <br>
श्रोतव्यमिदमाख्यानं महाविघ्ननिवारणम् ।। ।। 4.2.72.११० ।। <br>
गृहेपि यस्य लिखितमेतत्स्थास्यति पूजितम् । <br>
तस्यापदां सहस्राणि नाशयिष्यंति देवताः ।। ११ ।। <br>
काश्यां यस्यास्ति वै प्रेम तेन कृत्वाऽऽदरं गुरुम् ।। <br>
श्रोतव्यमिदमाख्यानं वज्रपंजरसन्निभम् ।।११२ ।। ।। <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंड उत्तरार्धे दुर्गाविजयो नाम द्विसप्ततितमोऽध्यायः ।। ७२ ।। <br>
<br>
</span>
