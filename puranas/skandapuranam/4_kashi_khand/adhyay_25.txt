<span style="font-size: 14pt; line-height: 200%">।। व्यास उवाच ।। ।। <br>
शृणु सूत प्रवक्ष्यामि कथां कलशजन्मनः ।। <br>
यामाकर्ण्य नरो भूयाद्विरजा ज्ञानभाजनम् ।। १ ।। <br>
गिरिं प्रदक्षिणीकृत्य श्रीसंज्ञं कलशोद्भवः ।। <br>
सपत्नीको ददर्शाथ रम्यं स्कंदवनं महत् ।। २ ।। <br>
सर्वर्तं कुसुमाढ्यं च रसवत्फलपादपम् ।। <br>
सुसेव्य कंदमूलाढ्यं सुवल्कलमहीरुहम्।। ३ ।। <br>
निवीतश्वापदगणं ससरित्पल्वलावृतम् ।। <br>
स्वच्छ गंभीरकासारं सारं सर्वभुवः परम् ।। ४ ।। <br>
नानापतत्रिसंघुष्टं नानामुनिजनोषितम् ।। <br>
तपःसंकेतनिलयमिवैकं संपदां पदम् ।। ५ ।। <br>
लोहितो नाम तत्रास्ति गिरिः स्वर्णगिरिप्रभः ।। <br>
सुकंदरप्रस्रवणः स्वसानु शिखरप्रभः ।।६।।<br>
कैलासस्यैकशकलं कर्मभूमाविहागतम् ।। <br>
तपस्तप्तुमिव प्रोच्चैर्नानाश्चर्यसमन्वितम्।। ७ ।। <br>
तत्राद्राक्षीन्मुनिश्रेष्ठोऽगस्त्यः साक्षात्षडाननम् ।। <br>
प्रणम्य दंडवद्भूमौ सपत्नीको महातपाः ।। ८ ।। <br>
तुष्टाव गिरिजासूनुं सूक्तैः श्रुतिसमुद्भवैः ।। <br>
तथा स्वकृतया स्तुत्या प्रबद्ध करसंपुटः ।। ९ ।। <br>
अगस्तिरुवाच ।। ।। <br>
नमोस्तु वृंदारकवृंदवंद्य पादारविंदाय सुधाकराय ।। <br>
षडाननायामितविक्रमाय गौरीहृदानंदसमुद्भवाय ।।4.1.25.१०।। <br>
नमोस्तु तुभ्यं प्रणतार्तिहंत्रे कर्त्रे समस्तस्य मनोरथानाम् ।। <br>
दात्रे रथानां परतारकस्य हंत्रे प्रचंडासुर तारकस्य ।। ११ ।। <br>
अमूर्तमूर्ताय सहस्रमूर्तये गुणाय गुण्याय परात्पराय ।। <br>
अपारपाराय परापराय नमोस्तु तुभ्यं शिखिवाहनाय ।। १२ ।। <br>
नमोस्तु ते ब्रह्मविदांवराय दिगंबरायांबर संस्थिताय ।। <br>
हिरण्यवर्णाय हिरण्यबाहवे नमो हिरण्याय हिरण्यरेतसे ।। १३ ।।<br>
तपःस्वरूपाय तपोधनाय तपःफलानां प्रतिपादकाय ।। <br>
सदा कुमाराय हिमारमारिणे तणीकृतैश्वर्य विरागिणे नमः ।। १४ ।। <br>
नमोस्तु तुभ्यं शरजन्मने विभो प्रभातसूर्यारुणदंतपंक्तये ।। <br>
बालाय चाबालपराक्रमाय षाण्मातुरायालमनातुराय ।। १५ ।। <br>
मीढुष्टमायोत्तरमीढुषे नमो नमो गणानां पतये गणाय ।। <br>
नमोस्तु ते जन्मजरातिगाय नमो विशाखाय सुशक्तिपाणये ।। १६ ।। <br>
सर्वस्य नाथस्य कुमारकाय क्रौंचारये तारकमारकाय ।। <br>
स्वाहेय गांगेय च कार्तिकेय शैवेय तुभ्यं सततं नमोऽस्तु ।। १७ ।। <br>
इत्थं परिष्टुत्य स कार्तिकेयं नमो नमस्त्वित्यभिभाषमाणः ।। <br>
द्विस्त्रिःपरिक्रम्य पुरो विवेश स्थितो मुनीशोपविशेति चोक्तः ।। १८ ।। <br>
।। कार्तिकेय उवाच ।। ।। <br>
क्षेमोस्ति कुंभज मुने त्रिदशैकसहायकृत् ।। <br>
जाने त्वामिह संप्राप्तं तथा विंध्याचलोन्नतिम् ।। १९ ।। <br>
अविमुक्ते महाक्षेत्रे क्षेमं त्र्यक्षेण रक्षिते ।। <br>
यत्र क्षीणायुषां साक्षाद्विरूपाक्षोऽस्ति मोक्षदः ।। 4.1.25.२० ।।<br>
भूर्भुवः स्वस्तले वापि न पातालतले मलम् ।। <br>
नोर्ध्वलोके मया दृष्टं तादृक्क्षेत्रं क्वचिन्मुने ।। २१ ।। <br>
अहमेकचरोप्यत्र तत्क्षेत्रप्राप्तये मुने ।। <br>
तप्ये तपांसिनाद्यापि फलेयुर्मे मनोरथाः ।। २२ ।। <br>
न तत्पुण्यैर्न तद्दानैर्न तपोभिर्न तज्जपैः ।। <br>
न लभ्यं विविधैर्यज्ञैर्लभ्यमैशादनुग्रहात् ।। २३ ।। <br>
ईश्वरानुग्रहादेव काशीवासः सुदुर्लभः ।। <br>
सुलभः स्यान्मुने नूनं न वै सुकृतकोटिभिः ।। २४ ।। <br>
अन्यैव काचित्सा सृष्टिर्विधातुर्याऽतिरेकिणी ।। <br>
न तत्क्षेत्रगुणान्वक्तुमीश्वरोऽपीश्वरो यतः ।। २५ ।। <br>
अहो मतेः सुदौर्बल्यमहोभाग्यस्य दौर्विधम् ।। <br>
अहो मोहस्य माहात्म्यं यत्काशीह न सेव्यते ।।२६।। <br>
शरीरं जीर्यते नित्यं संजीर्यंतींद्रियाण्यपि ।। <br>
आयुर्मृगो मृगयुना कृतलक्ष्यो हि मृत्युना ।। २७ ।। <br>
सापदं संपदं ज्ञात्वा सापायं कायमुच्चकैः ।। <br>
चपला चपलं चायुर्मत्वा काशीं समाश्रयेत् ।। २८ ।। <br>
यावन्नैत्यायुषश्चांतस्तावत्काशी न मुच्यते ।। <br>
कालः कलालवस्यापि संख्यातुं नैव विस्मरेत् ।। २९ ।। <br>
जरानिकटनिक्षिप्ता बाधंते व्याधयो भृशम् ।। <br>
तथापि देहो नानेहो नाहो काशीं समीहते ।। 4.1.25.३० ।। <br>
तीर्थस्नानेन जप्येन परोपकरणोक्तिभिः ।। <br>
विनार्थं लभ्यते धर्मो धर्मादर्थः स्वयं भवेत् ।। ३१ ।। <br>
विनैवार्थार्जनोपायं धर्मादर्थो भवेद्ध्रुवम् ।। <br>
अतोऽर्थचिंतामुत्सृज्य धर्ममेकं समाश्रयेत् ।। ३२ ।। <br>
धर्मादर्थोऽर्थतः कामः कामात्सर्वसुखोदयः ।। <br>
स्वर्गोपि सुलभो धर्मात्काश्ये का दुर्लभा परम् ।। ३३ ।। <br>
उपायत्रयमेवात्र स्थाणुर्निर्वाणकारणम्।। <br>
शर्वाण्यग्रेव भाणाद्धा परिनिर्णीय सर्वतः ।। ३४ ।।<br>
पूर्वं पाशुपतो योगस्ततस्तीर्थं सितासितम् ।। <br>
ततोप्येकमनायासमविमुक्तं विमुक्तिदम् ।। ३५ ।। <br>
श्रीशैल हिमशैलाद्या नानान्यायतनानि च ।। <br>
त्रिदंडधारणंचापि संन्यासः सर्वकर्मणाम् ।। ३६ ।।<br>
तपांसि नानारूपाणि व्रतानि नियमा यमाः ।। <br>
सिंधूनामपि संभेदा अरण्यानि बहून्यपि ।। ३७ ।। <br>
मानसान्यपि भौमानि धारातीर्थादिकानि च ।। <br>
ऊषराश्चापि पीठानि ह्यच्छिन्नाम्नायपाठनम्।। ३८ ।। <br>
जपश्चापि मनूनां च तथाऽग्निहवनानि च ।। <br>
दानानि नानाक्रतवो देवतोपासनानि च ।। ३९ ।। <br>
त्रिरात्रं पंचरात्राणि सांख्ययोगादयस्तथा ।। <br>
विष्णोराराधनं श्रेष्ठं मुक्तयेऽभिहितं किल ।। 4.1.25.४० ।। <br>
पुर्यश्चापि समाख्यातानृतजंतु विमुक्तिदा ।। <br>
कैवल्यसाधनानीह भवंत्येव विनिश्चितम् ।। ४१ ।। <br>
एतानि यानि प्रोक्तानि काशीप्राप्तिकराणि च ।। <br>
प्राप्य काशीं भवेन्मुक्तो जंतुर्नान्यत्रकुत्रचित् ।। ४२ ।। <br>
अतएव हि तत्क्षेत्रं पवित्रमतिचित्रकृत् ।। <br>
विश्वेशितुः प्रियनित्यं विष्वग्ब्रह्माण्डमंडले ।। ४३ ।। <br>
इदमेव हि तत्क्षेत्रं कुशलप्रश्नकारणम् ।। <br>
एह्येहि देहि मे स्पर्शं निजगात्रस्य सुव्रत ।। ४४ ।।<br>
अपि काश्याः समागच्छत्स्पर्शवत्स्पर्श इष्यते ।। <br>
मयात्र तिष्ठता नित्यं किंतु त्वं तत आगतः ।। ४५८ ।। <br>
त्रिरात्रमपिये काश्यां वसंति नियतेंद्रियाः ।। <br>
तेषां पुनंति नियतं स्पृष्टाश्चरणरेणवः ।। ४६ ।। <br>
त्वं तु तत्र कृतावासः कृतपुण्यमहोच्चयः ।। <br>
उत्तरप्रवहा स्नान जातपिंगलमूर्धजः ।। ४७ ।। <br>
तव तत्र तु यत्कुंडमगस्तीश्वरसन्निधौ ।। <br>
तत्र स्नात्वा च पीत्वा च कृतसर्वोदकक्रियः ।। ४८ ।। <br>
पितॄन्पिंडैः समभ्यर्च्य श्रद्धाश्राद्धविधानतः ।। <br>
कृत्यकृत्यो भवेज्जंतुर्वाराणस्याः फलं लभेत् ।। ४९ ।।<br>
इत्युक्त्वा सर्वगात्राणि स्पष्ट्वा कुंभोद्भवस्य च ।। <br>
स्कंदोऽमृतसरोवारि विगाह्य सुखमाप्तवान् ।।4.1.25.५०।। <br>
जय विश्वेश नेत्राणि विनिमील्य वदन्नपि ।। <br>
ततः किंचित्क्षणं दध्यौ गुहः स्थाणुसुनिश्चलः ।। ५१ ।। <br>
स्कंदे विसर्जितध्याने सुप्रसन्नमनोमुखे ।। <br>
प्रतीक्ष्य वागवसरं पप्रच्छाथ मुनिर्गुहम् ।। ५२ ।। <br>
।। अगस्तिरुवाच ।। ।। <br>
स्वामिन्यथा भगवता भगवत्यै पुराऽकथि ।। <br>
वाराणस्यास्तु महिमा हिमशैलभुवे मुदा ।। ५३ ।। <br>
त्वया यथा समाकर्णि तदुत्संगनिवासिना ।। <br>
तथा कथय षड्वक्त्र तत्क्षेत्रं मेऽतिरोचते ।। ५४ ।। <br>
।। स्कंद उवाच ।। ।। <br>
शृणुष्व मैत्रावरुणे यथा भगवताऽकथि ।। <br>
तत्क्षेत्रस्याविमुक्तस्य मम मातुः पुरः पुरा ।। ५५ ।। <br>
श्रुतं च यत्तदुत्संगे स्थितेन स्थिरचेतसा ।। <br>
माहात्म्यं तच्छृणु मुने कथ्यमानं मयाऽनघ ।। ५६ ।। <br>
गुह्यानां परमं गुह्यमविमुक्तमिहेरितम् ।। <br>
तत्र संनिहिता सिद्धिस्तत्र नित्यं स्थितो विभुः ।। ५७ ।।<br>
&nbsp;भूर्लोके नैव संलग्नं तत्क्षेत्रं त्वंतरिक्षगम् ।। <br>
अयोगिनो न वीक्षंते पश्यंत्येव च योगिनः ।। ।। ५८ ।। <br>
यस्तत्र निवसेद्विप्र संयतात्मा समाहितः ।। <br>
त्रिकालमपि भुंजानो वायुभक्षसमो भवेत् ।। ५९ ।। <br>
निमेषमात्रमपि यो ह्यविमुक्तेऽतिभक्तिभाक् ।। <br>
ब्रह्मचर्यसमायुक्तं तेन तप्तं महत्तपः ।। 4.1.25.६० ।।<br>
यस्तु मासं वसेद्धीरो लघ्वाहारो जितेंद्रियः ।। <br>
सर्वं तेन व्रतं चीर्णं दिव्यं पाशुपतं भवेत् ।। ६१ ।। <br>
संवत्सरं वसंस्तत्र जितक्रोधो जितेंद्रियः ।। <br>
अपरस्वविपुष्टांगः परान्नपरिवर्जकः ।। ६२ ।। <br>
परापवादरहितः किंचिद्दानपरायणः ।। <br>
समाः सहस्रमन्यत्र तेन तप्तं महत्तपः ।। ६३ ।। <br>
यावज्जीवं वसेद्यस्तु क्षेत्रमाहात्म्यविन्नरः ।। <br>
जन्ममृत्यु भयं हित्वा स याति परमां गतिम् ।। ६४ ।। <br>
न योगैर्या गतिर्लभ्या जन्मांतरशतैरपि ।। <br>
अन्यत्रहेलया साऽत्र लभ्येशस्य प्रसादतः ।।६५।। <br>
ब्रह्महा योऽभिगच्छेद्वै दैवाद्वाराणसीं पुरीम् ।। <br>
तस्य क्षेत्रस्य माहात्म्याद्ब्रह्महत्या निवर्तते ।। ६६ ।। <br>
आदेहपतनं यावद्योविमुक्तं न मुंचति ।। <br>
न केवलं ब्रह्महत्या प्रकृतिश्च निवर्तते ।। ६७ ।। <br>
अनन्यमानसो भूत्वा तत्क्षेत्रं यो न मुंचति ।। <br>
स मुंचति जरामृत्युं गर्भवासं सुदुःसहम् ।। ६८ ।। <br>
अविमुक्तं निषेवेत देवर्षिगणसेवितम् ।। <br>
यदीच्छेन्मानवो धीमान्न पुनर्जननं भुवि ।। ६९ ।। <br>
अविमुक्तं न मुंचेत संसारभयमोचनम् ।। <br>
प्राप्य विश्वेश्वरं देवं न स भूयोऽभिजायते ।। 4.1.25.७० ।। <br>
कृत्वा पापसह्स्राणि पिशाचत्वं वरंत्विह ।। <br>
न तु क्रतुशतप्राप्यः स्वर्गः काशीपुरीं विना ।। ७१ ।। <br>
अंतकाले मनुष्याणां भिद्यमानेषु मर्मसु ।। <br>
वातेनातुद्यमानानां स्मृतिर्नैवोपजायते ।। ७२ ।। <br>
तत्रोत्क्रमणकाले तु साक्षाद्विश्वेश्वरः स्वयम् ।। <br>
व्याचष्टे तारकं ब्रह्म येनासौ तन्मयो भवेत् ।। ७३ ।। <br>
अशाश्वतमिदं ज्ञात्वा मानुष्यं बहुकिल्बिषम् ।। <br>
अविमुक्तं निषेवेत संसारभयनाशनम् ।। ७४ । <br>
विघ्रैरालोड्यमानोपि योऽविमुक्तं न मुंचति ।। <br>
नैःश्रेयसी श्रियं प्राप्य दुःखांतं सोधिगच्छति ।। ७५ ।। <br>
महापापौघशमनीं पुण्योपचयकारिणीम् ।। <br>
भुक्तिमुक्तिप्रदामंते को न काशीं सुधीः श्रयेत् ।। ७६ ।। <br>
एवं ज्ञात्वा तु मेधावी नाविमुक्तं त्यजेन्नरः ।। <br>
अविमुक्तप्रसादेन विमुक्तो जायते यतः ।। ७७ ।। <br>
अविमुक्तस्य माहात्म्यं षड्भिर्वक्त्रैः कथं मया ।। <br>
वक्तुं शक्यं न शक्नोति सहस्रास्योपि यत्परम् ।। ७८ ।। ।। <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे पूर्वार्द्धे स्कंदागस्त्यदर्शनं नाम पंचविशतितमोऽध्यायः ।। २५ ।। ।। <br>
<br>
<br>
</span>
