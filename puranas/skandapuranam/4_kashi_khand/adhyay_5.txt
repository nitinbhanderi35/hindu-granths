<span style="font-size: 14pt; line-height: 200%">पराशर उवाच ।। ।। <br>
ततो ध्यानेन विश्वेशमालोक्य स मुनीश्वरः ।। <br>
सूत प्रोवाच तां पुण्यां लोपामुद्रामिदं वचः ।। १ ।। <br>
अयि पश्य वरारोहे किमेतत्समुपस्थितम् ।। <br>
क्व तत्कार्यं क्व च वयं मुनिमार्गानुसारिणः ।। २ ।। <br>
येन गोत्रभिदा गोत्रा विपक्षा हेलया कृताः ।। <br>
भवेत्कुंठितसामर्थ्यः स कथं गिरिमात्रके ।। ३ ।।<br>
कल्पवृक्षोंऽगणे यस्य कुलिशं यस्य चायुधम् ।। <br>
सिद्ध्यष्टकं हि यद्द्वारि स सिद्ध्यै प्रार्थयेद्द्विजम्।। ४ ।। <br>
क्रियंते व्याकुलाः शैला अहो दावाग्निना प्रिये ।। <br>
तद्वृद्धिस्तंभने शक्तिः क्व गतासाऽऽशुशुक्षणेः ।।५।।<br>
नियन्ता सर्वभूतानां योसौ दण्डधरः प्रभुः ।।<br>
स किं दंडयितुं नालमेकं तं ग्रावमात्रकम् ।। ६ ।। <br>
आदित्या वसवो रुद्रास्तुषिताः स मरुद्गणाः ।। <br>
विश्वेदेवास्तथा दस्रौ ये चान्येपि दिवौकसः ।। ७ ।। <br>
येषां दृक्पातमात्रेण पतंति भुवनान्यपि।। <br>
ते किं समर्था नो कांते नगवृद्धिनिषेधने ।।८।। <br>
आज्ञातं कारणं तच्च स्मृतं वाक्यं सुभाषितम्।। <br>
काशीमुद्दिश्य यद्गीतं मुनिभिस्तत्त्वदर्शिभिः ।।९।। <br>
अविमुक्तं न मोक्तव्यं सर्वथैव मुमुक्षुभिः ।। <br>
किंतु विघ्ना भविष्यंति काश्यां निवसतां सताम् ।। 4.1.5.१० ।। <br>
उपस्थितोयं कल्याणि सोंऽतरायो महानिह ।। <br>
न शक्यतेऽन्यथाकर्तुं विश्वेशो विमुखो यतः ।। ११ ।। <br>
काशीद्विजाशीर्भिरहो यदाप्ता कस्तां मुमुक्षुर्यदिवामुमुक्षुः ।। <br>
ग्रासं करस्थं स विसृज्य हृद्यं स्वकूर्परं लेढि विमूढचेताः ।। १२ ।।<br>
अहो जना बालिशवत्किमेतां काशीं त्यजेयुः सुकृतैकराशिम् ।। <br>
शालूककंदः प्रतिमज्जनं किं लभेत तद्वत्सुलभा किमेषा ।। १३ ।। <br>
भवांतरा वर्जित पुण्यराशिं कृच्छैर्महद्भिर्ह्यवगम् यकाशीम् ।। <br>
प्राप्यापि किं मूढधियोन्यतो वै यियासवो दुर्गतिमुद्यियासवः ।। १४ ।। <br>
क्व काशिका विश्वपदप्रकाशिका क्व कार्यमन्यत्परितोतिदुःखम् ।। <br>
तत्पंडितोन्यत्र कुतः प्रयाति किं याति कूष्मांडफलं ह्यजास्ये ।। १५ ।।<br>
काशीं प्रकाशीं कृतपुण्यराशिं हा शीघ्रनाशी विसृजेन्नरः किम् ।। <br>
नूनं स्वनूनं सुकृतं तदीयं मदीयमेवं विवृणोति चेतः ।। १६ ।। <br>
नरो न रोगी यदिहाविहाय सहायभूतां सकलस्य जंतोः।।। <br>
काशीमनाशी सुकृतैकराशिमन्यत्र यातुं यततां न चान्यः ।। १७ ।।<br>
वित्रस्तपापां त्रिदशैर्दुरापां गंगां सदापां भवपाशशापाम् ।। <br>
शिवाविमुक्ताममृतैकशुक्तिं भुक्ताविमुक्तानपरित्यजन्ति ।। १८ ।। <br>
हंहो किमंहो निचिताः प्रलब्धा बंहीयसायास भरेण काशीम् ।। <br>
प्रभूतपुण्यद्रविणैकपण्यां प्राप्यापि हित्वा क्व च गंतुमुद्यताः ।। १९ ।। <br>
अहो जनानां जडता विहाय काशीं यदन्यत्र न यंति चेतः ।। <br>
परिस्फुरद्गांगजलाभिरामां कामारिशूलाग्रधृतां लयेपि ।। 4.1.5.२० ।।<br>
&nbsp;रेरे भवे शोकजलैकपूर्णे पापेस्मलोकाः पतिताब्धिमध्ये।। <br>
विद्राणनिद्राणविरोधिपापां काशीं परित्यज्यतरिं किमर्थम्।।२१।। <br>
न सत्पथेनापि न योगयुक्त्या दानैर्नवा नैव तपोभिरुग्रैः ।। <br>
काशी द्विजाशीर्भिरहो सुलभ्या किंवा प्रसादेन च विश्वभर्तुः ।।२२।।<br>
धर्मस्तु संपत्तिभरैः किलोह्यतेप्यर्थो हि कामैर्बहुदानभोगकैः।। <br>
अन्यत्रसर्वं स च मोक्ष एकः काश्यां न चान्यत्र तथायथात्र।।२३।। <br>
क्षेत्रं पवित्रं हि यथाऽविमुक्तं नान्यत्तथायच्छ्रुतिभिः प्रयुक्तम्।। <br>
न धर्मशास्त्रैर्न च तैःपुराणैस्तस्माच्छरण्यं हि सदाऽविमुक्तम्।।२४।। <br>
सहोवाचेति जाबालिरारुणेसिरिडामता।। <br>
वरणापिंगला नाडी तदंतस्त्वविमुक्तकम्।।२५।। <br>
सा सुषुम्णा परानाडी त्रयं वाराणसीत्वसौ।। <br>
तदत्रोत्क्रमणे सर्वजंतूनां हि श्रुतौ हरः।।२६।। <br>
तारकं ब्रह्मव्याचष्टे तेन ब्रह्म भवंति हि।। <br>
एवं श्लोको भवत्येष आहुर्वै वेदवादिनः।।२७।। <br>
भगवानंतकालेऽत्र तारकस्योपदेशतः।। <br>
अविमुक्तेस्थिताञ्जन्तून्मोचयेन्नात्र संशयः।।२८।।<br>
नाविमुक्तसमंक्षेत्रं नाविमुक्तसमा गतिः ।।<br>
नाविमुक्तसमं लिंगं सत्यं सत्यं पुनःपुनः ।। २९ ।। <br>
अविमुक्तं परित्यज्य योन्यत्र कुरुते रतिम् ।। <br>
मुक्तिं करतलान्मुक्त्वा सोन्यां सिद्धिं गवेषयेत् ।।4.1.5.३०।। <br>
इत्थं सुनिश्चित्य मुनिर्महात्मा क्षेत्रप्रभावं श्रुतितः पुराणात्।। <br>
श्रीविश्वनाथेन समं न लिंगं पुरी न काशी सदृशी त्रिकोट्याम्।।३१।। <br>
श्रीकालराजं च ततः प्रणम्य विज्ञापयामास मुनीशवर्यः ।। <br>
आपृच्छनायाहमिहागतोस्मि श्रीकाशिपुर्यास्तु यतः प्रभुस्त्वम् ।।३२ ।। <br>
हा कालराजप्रति भूतमत्र प्रत्यष्टमिप्रत्यवनीसुतार्कम् ।। <br>
नाराधये मूलफलप्रसूनैः किं मय्यनागस्यपराधदृक्स्याः ।। ३३ ।। <br>
हा कालभैरव भवानभितो भयार्तान्माभैष्ट चे तिभणनैः स्वकरं प्रसार्य ।। <br>
मूर्तिं विधाय विकटां कटुपापभोक्त्रीं वाराणसीस्थितजनान्परिपाति किं न ।।३४ ।। <br>
हे यक्षराज रजनीकर चारुमूर्ते श्रीपूर्णभद्रसुतनायक दंडपाणे ।। <br>
त्वं वै तपोजनितदुःखमवैपि सर्वं किं मां बहिर्नयसि काशिनिवासिरक्षिन् ।। ३५ ।। <br>
त्वमन्नदस्त्वं किल जीवदाता त्वं ज्ञानदस्त्वं किल मोक्षदोपि ।। <br>
त्वमंत्यभूषां कुरुषे जनानां जटाकलापैरुरगेंद्रहारैः ।। ३६ ।। <br>
गणौ त्वदीयौ किल संभ्रमोद्भ्रमावत्रस्थवृत्तांत विचारकोविदौ ।। <br>
संभ्रांतिमुत्पाद्यपरामसाधून्क्षेत्रात्क्षणं दूरयतस्त्वमुष्मात् ।। ३७ ।। <br>
शृणु प्रभो ढुंढिविनायक त्वं वाचं मदीयां तुरटाम्यनाथवत् ।। <br>
त्वत्स्थाः समस्ताः किल विघ्नपूगाः किमत्र दुर्वृत्तवदास्थितोहम् । ३८ ।।<br>
शृण्वंत्वमी पंच विनायकाश्च चिंतामणिश्चापि कपर्दिनामा ।। <br>
आशागजाख्यौ च विनायकौ तौ शृणोत्वसौ सिद्धिविनायकश्च।।३९।।<br>
परापवादो न मया किलोक्तः परापकारोपि मया कृतो न ।। <br>
परस्वबुद्धिः परदारबुद्धिः कृता मया नात्र क एष पाकः ।।4.1.5.४०।। <br>
गंगा त्रिकालं परिसेविता मया श्रीविश्वनाथोपि सदा विलोकितः ।। <br>
यात्राः कृतास्ताः प्रतिपर्वसर्वतः कोयंविपाको मम विघ्नहेतुः ।। ४१ ।। <br>
मातर्विशालाक्षि भवानिमंगले ज्येष्ठेशिसौभाग्यविधानसुंदरि।। <br>
विश्वेविधे विश्वभुजे नमोस्तु ते श्रीचित्रघंटे विकटे च दुर्गिके ।। ४२ ।। <br>
साक्षिण्य एता किलकाशिदेवताः शृण्वंतु न स्वार्थमहं व्रजाम्यतः ।। <br>
अभ्यर्थितो देवगणैः करो मि किं परोपकाराय न किं विधीयते ।। ४३ ।। <br>
दधीचिरस्थीनि न किं पुरा ददौ जगत्त्रयं किं न ददेऽर्थिने बलिः ।। <br>
दत्तः स्म किं नो मधुकैटभौ शिरो बभूव तार्क्ष्योपि च विष्णुवाहनम् ।। ४४ ।।<br>
आपृच्छ्य सर्वान्समुनीन्मुनीश्वरः सबालवृद्धानपि तत्रवासिनः ।। <br>
तृणानि वृक्षांश्चलताः समस्ताः पुरीं परिक्रम्य च निर्ययौ च।।४५।।<br>
प्रोषितस्य परितोपि लक्षणैर्नीचवर्त्मपरिवर्तिनोपि वा ।। <br>
चंद्रमौलिमवलोक्य यास्यतः कस्य सिद्धिरिह नो परिस्फुरेत् ।।४६।। <br>
वरं हि काश्यां तृणवृक्षगुल्मकाश्चरंति पापं न चरंति नान्यतः ।। <br>
वयं चराणां प्रथमा धिगस्तु नो वाराणसींहाद्य विहाय गच्छतः ।। ४७ ।। <br>
असिं ह्युपस्पृश्य पुनःपुनर्मुनिः प्रासादमालाः परितो विलोकयन् ।। <br>
उवाच नेत्रे सरले प्रपश्यतं काशीं युवां क्वक्व पुरी त्वियं बत ।। ४८ ।। <br>
स्वैरं हसंत्वद्य विधाय तालिकां मिथःकरेणापि करं प्रगृह्य ।। <br>
सीमाचरा भूतगणा व्रजाम्यहं विहाय काशीं सुकृतैकराशिम् ।। ४९ ।। <br>
इत्थं विलप्य बहुशः स मुनिस्त्वगस्त्यस्तत्क्रौंचयुग्मवदहो अबलासहायः ।।<br>
मूर्च्छामवाप महतीं विरही वजल्पन्हाकाशिकाशि पुनरेहि च देहि दृष्टिम्।। 4.1.5.५० ।।<br>
स्थित्वा क्षणं शिवशिवेति शिवेति चोक्त्वा यावःप्रियेति कठिनाहि दिवौकसस्ते।। <br>
किं न स्मरेस्त्रिजगती सुखदानदक्षं त्र्यक्षं प्रहित्यमदनं यदकारितैस्तु ।। ५१ ।। <br>
यावद्व्रजेत्त्रिचतुराणि पदानि खेदात्स्वेदोदबिंदुकणिकांचितभालदेशः ।। <br>
प्रत्युद्गमाऽकरणतः किल मे विनाशस्तावद्धराभयवरादिव संचुकोच ।। ५२ ।। <br>
तपोयानमिवारुह्य निमेषार्धेन वै मुनिः ।। <br>
अग्रे ददर्श तं विंध्यं रुद्धांबरमथोन्नतम् ।। ५३।। <br>
चकंपे चाचलस्तूर्णं दृष्ट्वैवाग्रस्थितम मुनिम् ।। <br>
तमगस्त्यं सपत्नीकं वातापील्वल वैरिणम् ।। ५४ ।। <br>
तपःक्रोधसमुत्थाभ्यां काशीविरहजन्मना ।। <br>
प्रलयानलवत्तीव्रं ज्वलंतं त्रिभिरग्निभिः ।।५५ ।। <br>
गिरिः खर्वतरो भूत्वा विविक्षुरवनीमिव ।। <br>
आज्ञाप्रसादः क्रियतां किंकरोस्मीति चाब्रवीत।। ५६ ।। <br>
।। अगस्त्य उवाच ।। ।। <br>
विंध्य साधुरसि प्राज्ञ मां च जानासि तत्त्वतः ।। <br>
पुनरागमनं चेन्मे तावत्खर्वतरो भव ।। ५७ ।। <br>
इत्युक्त्वा दक्षिणामाशां सनाथामकरोन्मुनिः ।। <br>
निजैश्चरणविन्यासैस्तया साध्व्या तपोनिधिः ।। ५८ ।। <br>
गते तस्मिन्मुनिवरे वेपमानस्तदा गिरिः ।। <br>
पश्यत्युत्कंठमिव च गतश्चेत्साध्वभूत्ततः ।। ५९ ।। <br>
अद्याजातः पुनरहं न शप्तो यदगस्तिना ।। <br>
न मया सदृशो धन्य इति मेने स वै गिरिः ।। 4.1.5.६० ।। <br>
अरुणोपि च तत्काले कालज्ञो ऽश्वानकालयत् ।। <br>
जगत्स्वास्थ्यमवापोच्चैः पूर्ववद्भानुसंचरैः ।। ६१ ।। <br>
अद्य श्वो वा परश्वो वाप्यागमिप्यति वै मुनिः ।।<br>
इति चिंतामहाभारैर्गिरिराक्रांतवत्स्थितः ।। ६२ ।। <br>
नाद्यापि मुनिरायाति नाद्यापिगिरिरेधते ।।<br>
यथा खलजनानां हि मनोरथमहीरुहः ।। ६३ ।। <br>
विवर्धिषति यो नीचः परासूयां समुद्वहन् ।। <br>
दूरे तद्वृद्धिवार्ताऽस्तां प्राग्वृद्धेरपि संशयः ।। ६४ ।।<br>
मनोरथा न सिद्ध्येयुः सिद्धा नश्यंत्यपि ध्रुवम् ।।<br>
खलानां तेन कुशलि विश्वं विश्वेशरक्षितम् ।। ६५ ।। <br>
विधवानां स्तना यद्वद्धृद्येव विलयंति च ।। <br>
उन्नम्योन्नम्य तत्रोच्चैस्तद्वत्खलमनोरथाः ।। ६६ ।। <br>
भवेत्कूलंकपा यद्वदल्पवर्षेणकन्नदी ।।<br>
खलर्धिरल्पवर्षेण तद्वत्स्यात्स्वकुलंकपा ।। ६७ ।। <br>
अविज्ञायान्य सामर्थ्यं स्वसामर्थ्यं प्रदर्शयेत ।।<br>
उपहासमवाप्नोति तथैवायमिहाचलः ।। ६८ ।। <br>
।। व्यास उवाच ।। ।। <br>
गोदावरीतटं रम्यं विचरन्नपि वै मुनिः ।। <br>
न तत्याज च तं तापं काशीविरहजं परम् ।। ६९ ।। <br>
उदीची दिक्स्पृशमपि स मुनिर्मातरिश्वनम् ।। <br>
प्रसार्य बाहू संश्लिष्य काश्याः पृच्छेदनामयम् ।। 4.1.5.७० ।। <br>
लोपामुद्रे न सा मुद्रा कापीह जगतीतले ।। <br>
वाराणस्याः प्रदृश्येत तत्कर्ता न यतो विधिः ।। ७१ ।।<br>
क्वचित्तिष्ठन्क्वचिज्जल्पन्क्वचिद्धावन्क्वचित्स्खलन् ।। <br>
क्वच्चिचोपविशंश्चेति बभ्रामेतस्ततो मुनिः ।।७२ ।। <br>
ततो व्रजन्ददर्शाग्रे पुण्यराशिस्तपोधनः।। <br>
चंचच्चंद्रगताभासां भाग्यवानिव सुश्रियम् ।। ७३ ।। <br>
विजित्यभानु नाभानुं दिवापि समुदित्वराम् ।। <br>
निर्वापयंतीमिव तां स्वचेतस्तापसंततिम् ।। ७४ ।।<br>
तत्रागस्त्यो महालक्ष्मीं ददृशे सुचिरं स्थिताम्।। ७५।। <br>
रात्रावब्जेषु संकोचो दर्शेष्वब्जः क्वचिद्व्रजेत्।। <br>
क्षीरोदे मंदरत्रासात्तदत्राध्युषितामिव।। ७६।। <br>
यदारभ्य दधारैनां माधवो मानतः किल ।।<br>
तदारभ्य स्थितां नूनं सपत्नीर्ष्यावशादिव ।।७७।।<br>
त्रैलोक्यं कोलरूपेण त्रासयंतं महासुरम्।। <br>
विनिहत्य स्थितां तत्र रम्ये कोलापुरे पुरे ।।७८।। <br>
संप्राप्याथ महालक्ष्मीं मुनिवर्यः प्रणम्य च।। <br>
तुष्टाव वाग्भिरिष्टाभिरिष्टदां हृष्टमानसः ।। ७९ ।। <br>
अगस्तिरुवाच।। <br>
मातर्नमामि कमले कमलायताक्षि श्रीविष्णुहृत्कमलवासिनि विश्वमातः ।। <br>
क्षीरोदजे कमलकोमलगर्भ गौरि लक्ष्मि प्रसीद सततं नमतां शरण्ये ।। 4.1.5.८० ।। <br>
त्वं श्रीरुपेंद्रसदने मदनैकमातर्ज्योत्स्नासि चंद्रमसि चंद्रमनोहरास्ये। <br>
सूर्ये प्रभासि च जगत्त्रितये प्रभासि लक्ष्मि प्रसीद सततं नमतां शरण्ये।। ८१ ।।<br>
त्वं जातवेदसि सदा दह्नात्मशक्तिर्वेधास्त्वया जगदिदं विविधं विदध्यात् ।। <br>
विश्वंभरोपि बिभृयादखिलं भवत्या लक्ष्मि प्रसीद सततं नमतां शरण्ये ।। ८२ ।। <br>
त्वत्त्यक्तमेतदमले हरते हरोपि त्वं पासि हंसि विदधासि परावरासि ।। <br>
ईड्यो बभूव हरिरप्यमले त्वदाप्त्या लक्ष्मि प्रसीद सततं नमतां शरण्ये ।। ८३ ।।<br>
शूरः स एव स गुणी , बुधः धन्यो मान्यः स एव कुलशील कलाकलापैः ।। <br>
एकः शुचिः स हि पुमान्सकलेपि लोके यत्रापतेत्तव शुभे करुणाकटाक्षः ।। ८४ ।। <br>
यस्मिन्वसेः क्षणमहोपुरुषे गजेऽश्वे स्त्रैणे तृणे सरसि देवकुले गृहेऽन्ने।। <br>
रत्ने पतत्त्रिणि पशौ शयने धरायां सश्रीकमेव  सकले तदिहास्तिनान्यत् ।। ८५ ।। <br>
त्वत्स्पृष्टमेव सकलं शुचितां लभेत त्वत्त्यक्तमेव सकलं त्वशुचीह लक्ष्मि ।। <br>
त्वन्नाम यत्र च सुमंगलमेव तत्र श्रीविष्णुपत्नि कमले कमलालयेऽपि ।। ८६ ।।<br>
लक्ष्मीं श्रियं च कमलां कमलालयां च पद्मां रमां नलिनयुग्मकरां च मां च। <br>
क्षीरोदजाममृतकुंभकरामिरां च विष्णुप्रियामिति सदाजपतां क्व दुःखम् ।। ८७ ।। <br>
इति स्तुत्वा भगवतीं महालक्ष्मीं हरिप्रियाम् ।। <br>
प्रणनाम सपत्नीकः साष्टांगं दंडवन्मुनिः।।८८।। <br>
श्रीरुवाच।। <br>
उत्तिष्ठोत्तिष्ठ भद्रं ते मित्रावरुणसंभव ।। <br>
पतिव्रते त्वमुत्तिष्ठ लोपामुद्रे शुभव्रते ।। ८९ ।। <br>
स्तुत्यानया प्रसन्नोहं व्रियतां यद्धृदीप्सितम् ।। <br>
राजपुत्रि महाभागे त्वमिहोपविशामले ।। 4.1.5.९० ।। <br>
त्वदंगलक्षणैरेभिः सुपवित्रैश्च ते व्रतैः।। <br>
निर्वापयितुमिच्छामि दैत्यास्त्रैस्तापितां तनुम्।।९१।। <br>
इत्युक्त्वा मुनिपत्नीं तां समालिंग्य हरिप्रिया।। <br>
अलंचकार च प्रीत्या बहुसौभाग्यमंडनैः ।। ९२ ।। <br>
पुनराह मुने जाने तव हृत्तापकारणम् ।। <br>
सचेतनं दुनोत्येव काशीविश्लेषजोऽनलः ।। ९३ ।। <br>
यदा स देवो विश्वेशो मंदरं गतवान्पुरा।। <br>
तदा काशीवियोगेन जाता तस्येदृशी दशा।।९४।।<br>
तत्प्रवृत्तिं पुनर्ज्ञातुं ब्रह्माणं केशवं गणान्।। <br>
गणेश्वरं च देवांश्च प्रेषयामास शूलधृक्।।९५।। <br>
ते च काशीगुणान्सर्वे विचार्य च पुनःपुनः।। <br>
व्रजंत्यद्यापि न क्वापि तादृगस्ति क्व वा पुरी।।९६।। <br>
इति श्रुत्वाथ स मुनिः प्रत्युवाच श्रियं ततः।। <br>
प्रणिपत्य महाभागो भक्तिगर्भमिदं वचः ।। ९७ ।। <br>
यदि देयो वरो मह्यं वरयोग्योस्म्यहं यदि ।। <br>
तदा वाराणसी प्राप्तिः पुनरस्त्वेष मे वरः ।। ९८ ।। <br>
ये पठिष्यंति च स्तोत्रं त्वद्भक्त्या मत्कृतं सदा।। <br>
तेषां कदाचित्संतापो मास्तु मास्तु दरिद्रता।।९९।। <br>
मास्तु चेष्टवियोगश्च मास्तु संपत्ति संक्षयः।। <br>
सर्वत्र विजयश्चास्तु विच्छेदो मास्तु संततेः ।। 4.1.5.१०० ।। <br>
।। श्रीरुवाच ।। ।। <br>
एवमस्तु मुने सर्वं यत्त्वया परिभाषितम् ।। <br>
एतत्स्तोत्रस्य पठनं मम सान्निध्य कारणम् ।। १ ।।<br>
अलक्ष्मीः कालकर्णी च तद्गेहे न विशेत्क्वचित् ।। <br>
गजाश्वपशुशांत्यर्थमेतत्स्तोत्रं सदा जपेत् ।। २ ।। <br>
बालग्रहाभिभूतानां वालानांशांतिकृत्परम् ।। <br>
भूर्जपत्रे लिखित्वा तु बध्नीयात्कंठदेशतः ।।३।। <br>
इदं बीजरहस्यं मे रक्षणीयं प्रयत्नतः ।। <br>
श्रद्धाहीने न दातव्यं न देयं चाशुचौ क्वचित् ।। ४ ।। <br>
अन्यच्च शृणु विप्रेंद्र भविष्ये द्वापरे भवान् ।। <br>
एकोनत्रिंशके ब्रह्मन्सत्यव्यासो भविष्यति ।। ५ ।। <br>
तदा वाराणसीं प्राप्य सिद्धिं प्राप्स्यस्यभीप्सिताम् ।। <br>
व्यस्य वेदान्पुराणानि धर्मा न्समुपदिश्य च ।। ६ ।। <br>
हितं च ते वदाम्येकं सांप्रतं तत्समाचर ।। <br>
पश्य किंचिदितो गत्वा स्कंदमग्रे स्थितं प्रभुम् ।। ७ ।। <br>
वाराणस्या रहस्यं च यथाव च्छिवभाषितम् ।। <br>
तव तुष्टिकरं ब्रह्मन्कथयिष्यति षण्मुखः ।। ८ ।। <br>
इति लब्ध्वा वरं सोथ महालक्ष्मीं प्रणम्य च ।। <br>
ययावगस्तिर्यत्रास्ति कुमारशिखिवाहनः ।। १०९ ।। ।। <br>
इति श्रीस्कान्दे महापुराण एकाशीतिसाहरुयां संहितायां चतुर्थे काशीखंडे पूर्वार्द्धे अगस्त्यप्रस्थानं नाम पंचमो ऽध्यायः  ।। ५ ।।<br>
<br>
<br>
</span>
