<span style="font-size: 14pt; line-height: 200%">।। अगस्त्य उवाच ।। ।। <br>
बर्हियान समाचक्ष्व हरिकेशसमुद्भवम् ।। <br>
कोसौ कस्य सुतः श्रीमान्कीदृगस्य तपो महत् ।। १ ।। <br>
कथं च देवदेवस्य प्रियत्वं समुपेयिवान् ।। <br>
काशीवासिजनीनोभूत्कथं वा दंडनायकः ।। २ ।। <br>
एतदिच्छाम्यहं श्रोतुं प्रसादं कुरु मे विभो ।। <br>
अन्नदत्वं च संप्राप्तः कथमेष महामतिः ।। ३ ।।<br>
संभ्रमो विभ्रमश्चोभौ कथं तदनुगामिनौ ।। <br>
विभ्रांतिकारिणौ क्षेत्रवैरिणां सर्वदा नृणाम् ।। ४ ।। <br>
।। स्कंद उवाच ।। ।। <br>
सम्यगापृच्छि भवता काशीवासिसमाहितम् ।। <br>
कुंभसंभव विप्रर्षे दंडपाणि कथानकम् ।। ५ ।। <br>
यदाकर्ण्य नरः प्राज्ञ काशीवासस्य यत्फलम् ।। <br>
निष्प्रत्यूहं तदाप्नोति विश्वभर्त्तुरनुग्रहात् ।। ६ ।। <br>
रत्नभद्र इति ख्यातः पर्वते गंधमादने ।। <br>
यक्षः सुकृतलक्षश्रीः पुरा परम धार्मिकः ।। ७ ।। <br>
पूर्णभद्रं सुतं प्राप्य सोऽभूत्पूर्णमनोरथः ।। <br>
वयश्चरममासाद्य भुक्त्वा भोगाननेकशः ।। ८ ।। <br>
शांभवेनाथ योगेन देहमुत्सृज्य पार्थिवम् ।। <br>
आससादाशवं शांतं शांतसर्वेंद्रियार्थकः ।। ९ ।। <br>
पितर्युपरतेसोऽथ पूर्णभद्रो महायशाः ।। <br>
सुकृतोपात्तविभव भवसंभोगभुक्तिभाक् ।। 4.1.32.१० ।। <br>
सर्वान्मनोरथाँल्लेभे विना स्वर्गैकसाधनम् ।। <br>
गार्हस्थ्याश्रम नेपथ्यं पथ्यं पैतामहं महत् ।। ११ ।। <br>
संसारतापसंतप्तावयवामृतसीकरम् ।। <br>
अपत्यं पततां पोतं बहुक्लेशमहार्णवे ।। १२ ।। <br>
पूर्णभद्रोऽथ संवीक्ष्य मंदिरं सर्वसुंदरम् ।। <br>
तद्बालकोमलालाप विकलं त्यक्तमंगलम्।। १३ ।। <br>
शून्यं दरिद्रहृदिव जीर्णारण्यमिवाथवा ।। <br>
पांथवत्प्रांतरमिव खिन्नोऽतीवानपत्यवान् ।। १४ ।।<br>
आहूय गृहिणी सोऽथ यक्षः कनककुंडलाम् ।। <br>
उवाच यक्षिणीं श्रेष्ठां पूर्णभद्रो घटोद्भव ।। १५ ।। <br>
न हर्म्यं सुखदं कांते दर्पणोदरसुंदरम् ।। <br>
मुक्ता गवाक्षसुभगं चंद्रकांतशिलाजिरम् ।। १६ ।। <br>
पद्मरागेंद्रनीलार्चिरर्चिताट्टालकं क्वणत् ।। <br>
विद्रुमस्तंभशोभाढ्यं स्फुरत्स्फटिककुड्यवत् ।। १७ ।।<br>
प्रेंखत्पताकानिकरं मणिमाणिक्यमालितम्।। <br>
कृष्णागुरुमहाधूप बहुलामोदमोदितम् ।। १८ ।। <br>
अनर्घ्यासनसंयुक्तं चारुपर्यंकभूषितम् ।। <br>
रम्यार्गलकपाटाढ्यं दुकूलच्छन्नमंडपम् ।। १९ ।। <br>
सुरम्यरतिशालाढ्यं वाजिराजिविराजितम् ।। <br>
दासदासीशताकीर्णं किंकिणीनादनादितम् ।। 4.1.32.२० ।। <br>
नूपुरारावसोत्कंठ केकिकेकारवाकुलम् ।। <br>
कूजत्पारावत कुलं गुरुसारीकथावरम् ।। २१ ।। <br>
खेलन्मरालयुगलं जीवं जीवककांतिमत् ।। <br>
माल्याहूत द्विरेफाणां मंजुगुंजारवावृतम् ।। २२ ।। <br>
कर्पूरैण मदामोद सोदरानिलवीजितम् ।। <br>
क्रीडामर्कटदंष्ट्राग्री कृतमाणिक्यदाडिमम् ।। २३ ।। <br>
दाडिमीबीजसंभ्रांतशुकतुंडात्तमौक्तिकम् ।। <br>
धनधान्यसमृद्धं च पद्मालयमिवापरम् ।। २४ ।। <br>
कमलामोदगर्भं च गर्भरूपं विना प्रिये ।। <br>
गर्भरूपमुखं प्रेक्ष्ये कथं कनककुडले ।। २५ ।। <br>
यद्युपायोऽस्ति तद्ब्रूहि धिगपुत्रस्य जीवितम् ।। <br>
सर्वशून्यमिवाभाति गृहमेतदनंगजम् ।। २६ ।। <br>
धिगेतत्सौधसौंदर्यं धिगेतद्धनसंचयम् ।। <br>
विनापत्यं प्रियतमे जीवितं च धिगावयोः ।। २१७ ।। <br>
प्रलपंतमिव प्रोच्चैः प्रियं कनककुंडला ।। <br>
बभाषेंऽतर्विनिःश्वस्य यक्षिणी सा पतिव्रता ।। २८ ।। <br>
।। कनककुंडलोवाच ।। ।। <br>
किमर्थं खिद्यसे कांत ज्ञानवानसि यद्भवान् ।। <br>
अत्रोपायोऽस्त्यपत्याप्त्यै विस्रब्धमवधारय ।। २९ ।। <br>
किमुद्यमवतां पुंसां दुर्लभं हि चराचरे ।। <br>
ईश्वरार्पितबुद्धीनां स्फुंरंत्यग्रे मनोरथाः ।। 4.1.32.३० ।। <br>
दैवं हेतुं वदंत्येवं भृशं कापुरुषाः पते ।। <br>
स्वयं पुराकृतं कर्म दैवं तच्च न हीतरत् ।।३१।। <br>
ततः पौरुषमालंब्य तत्कर्म परिशांतये ।। <br>
ईश्वरं शरणं यायात्सर्वकारणकारणम् ।। ३२ ।।<br>
अपत्यं द्रविणं दारा हारा हर्म्य हया गजाः ।। <br>
सुखानि स्वर्गमोक्षौ च न दूरे शिवभक्तितः ।। ३३ ।। <br>
विधातुः शांभवीं भक्तिं प्रिय सर्वे मनोरथाः ।। <br>
सिद्धयोष्टौ गृहद्वारं सेवंते नात्र संशयः ।। ३४ ।। <br>
नारायणोपि भगवानंतरात्मा जगत्पतिः ।। <br>
चराचराणामविता जातः श्रीकंठसेवया ।। ३५ ।। <br>
ब्रह्मणः सृष्टिकर्त्तृत्वं दत्तं तेनैव शंभुना ।। <br>
इंद्रादयो लोकपाला जाता शंभोरनुग्रहात् ।। ३६ ।। <br>
मृत्युंजयं सुतं लेभे शिलादोप्यनपत्यवान् ।। <br>
श्वेतकेतुरपि प्राप जीवितं कालपाशतः ।। ३७ ।। <br>
क्षीरार्णवाधिपतितामुपमन्युरवाप्तवान् ।। <br>
अंधकोप्यभवद्भृंगी गाणपत्यपदोर्जितः ।। ३८ ।।<br>
जिगाय शार्ङ्गिणं संख्ये दधीचिः शंभुसेवया ।। <br>
प्राजापत्यपदं प्राप दक्षः संशील्य शंकरम्।। ३९ ।।<br>
मनोरथपथातीतं यच्च वाचामगोचरम्।। <br>
गोचरो गोचरीकुर्यात्तत्पदं क्षणतो मृडः ।। 4.1.32.४० ।। <br>
अनाराध्य महेशानं सर्वदं सर्वदेहिनाम् ।। <br>
कोपि क्वापि किमप्यत्र न लभेतेति निश्चितम् ।। ४१ ।। <br>
तस्मात्सर्वप्रयत्नेन शंकरं शरणं व्रज ।। <br>
यदिच्छसि प्रियं पुत्रं प्रियसर्वजनीनकम् ।। ४२ ।। <br>
इति श्रुत्वा वचः पत्न्याः पूर्णभद्रः स यक्षराट् ।। <br>
आराध्य श्रीमहादेवं गीतज्ञो गीतविद्यया ।। ४३ ।। <br>
दिनैः कतिपयैरेव परिपूर्णमनोरथः ।। <br>
पुत्रकाममवापोच्चैस्तस्यां पत्न्यां दृढव्रतः ।। ४४ ।। <br>
नादेश्वरं समभ्यर्च्य कैः कैर्नापि स्वचिंतितम् ।। <br>
तस्मात्काश्यां प्रयत्नेन सेव्यो नादेश्वरो नृभिः ।। ४५ ।। <br>
अंतर्वत्न्यथ कालेन तत्पत्नी सुषुवे सुतम् ।। <br>
तस्य नाम पिता चक्रे हरिकेश इति द्विज ।। ४६ ।। <br>
प्रीतिदायं ददौ चाथ भूरिपुत्राननेक्षणात् ।। <br>
पूर्णभद्रस्तथागस्त्य हृष्टा कनककुंडला ।। ४७ ।। <br>
बालोऽपि पूर्णचंद्राभ वदनो मदनोपमः ।। <br>
वृद्धिं प्रतिक्षणं प्राप शुक्लपक्ष इवोडुराट् ।। ४८ ।। <br>
यदाष्टवर्षदेशीयो हरिकेशोऽभवच्छिशुः ।। <br>
नित्यं तदाप्रभृत्येवं शिवमेकममन्यत ।। ४९ ।। <br>
पांसुक्रीडनसक्तोपि कुर्याल्लिंगं रजोमयम् ।। <br>
शाद्वलैः कोमलतृणैः पूजयेच्च स कौतुकम् ।। 4.1.32.५० ।। <br>
आकारयति मित्राणि शिवनाम्नाऽखिलानि सः ।। <br>
चंद्रशेखरभूतेश मृत्युंजय मृडेश्वरः ।। ५१ ।। <br>
धूर्जटे खंडपरशो मृडानीश त्रिलोचन ।। <br>
भर्गशंभोपशुपते पिनाकिन्नुग्रशंकर ।। ५२ ।। <br>
श्रीकंठनीलकंठेश स्मरारे पार्वतीपते ।। <br>
कपालिन्भालनयन शूलपाणे महेश्वर ।। ५३ ।। <br>
अजिनांबरदिग्वासः स्वर्धुनी क्लिन्नमौलिज ।। <br>
विरूपाक्षाहिनेपथ्य गृणन्नामावलीमिमाम् ।। ५४ ।। <br>
सवयस्कानिति मुहुः समाह्वयति लालयन् ।। <br>
शब्दग्रहौ न गृह्णीतस्तस्यान्याख्यां हरादृते ।। ५५ ।। <br>
पद्भ्यां न पद्यते चान्यदृते भूतेश्वराजिरात् ।। <br>
द्रष्टुं रूपांतरं तस्य वीक्षणेन विचक्षणे ।। ५६ ।।<br>
रसयेत्तस्य रसना हरनामाक्षरामृतम्।। <br>
शिवांघ्रिकमलामोदाद्घ्राणं नैव जिघृक्षति ।। ५७ ।। <br>
करौ तत्कौतुककरौ मनो मनति नापरम् ।। <br>
शिवसात्कृत्यपेयानि पीयते तेन सद्धिया ।। ५८ ।। <br>
भक्ष्यते सर्वभक्ष्याणि त्र्यक्षप्रत्यक्षगान्यपि ।। <br>
सर्वावस्थासु सर्वत्र न स पश्येच्छिवं विना ।। ५९ ।।<br>
गच्छन्गायन्स्वपंस्तिष्ठञ्च्छयानोऽदन्पिबन्नपि ।। <br>
परितस्त्र्यक्षमैक्षिष्ट नान्यं भावं चिकेति सः ।। 4.1.32.६० ।। <br>
क्षणदासु प्रसुप्तोपि क्व यासीति वदन्मुहुः ।। <br>
क्षणं त्र्यक्ष प्रतीक्षस्व बुध्यतीति स बालकः ।। ६१ ।। <br>
स्पष्टां चेष्टां विलोक्येति हरिकेशस्य तत्पिता ।। <br>
अशिक्षयत्सुतं सोऽथ गृहकर्मरतो भव ।। ६२ ।। <br>
एते तुरंगमा वत्स तवैतेऽश्वकिशो रकाः ।। <br>
चित्राणीमानि वासांसि सुदुकूलान्यमूनि च ।। ६३ ।। <br>
रत्नान्याकरशुद्धानि नानाजातीन्यनेकशः ।। <br>
कुप्यं बहुविधं चैतद्गोधनानि महांति च ।।६४।। <br>
अमत्राणि महार्हाणि रौप्य कांस्यमयानि च ।। <br>
पणनीयानि वस्तूनि नानादेशोद्भवान्यपि ।। ६५ ।। <br>
चामराणि विचित्राणि गंधद्रव्याण्यनेकशः ।। <br>
एतान्यन्यानि बहुशस्त्वनेके धान्यराशयः ।। ६६ ।। <br>
एतत्त्वदीयं सकलंवस्तुजातं समंततः ।। <br>
अर्थोपार्जनविद्याश्च सर्वाः शिक्षस्व पुत्रक ।। ६७ ।। <br>
चेष्टास्त्यज दरिद्राणां धूलिधूसरिणाममूः ।। <br>
अभ्यस्यविद्याः सकला भोगान्निर्विश्य चोत्तमान् ।। ६८ ।। <br>
तां दशां चरमां प्राप्य भक्तियोगं ततश्चर ।। <br>
असकृच्छिक्षितः पित्रेत्यवमन्य गुरोर्गिरम्।। ६९ ।। <br>
रुष्टदृष्टिं च जनकं कदाचिदवलोक्य सः ।। <br>
निर्जगाम गृहाद्भीतो हरिकेश उदारधीः ।। 4.1.32.७० ।।<br>
ततश्चिंतामवापोच्चैर्दिग्भ्रांतिमपि चाप्तवान् ।। <br>
अहो बालिशबुद्धित्वात्कुतस्त्यक्तं गृहं मया ।। ७१ ।। <br>
क्व यामि क्व स्थिते शंभो मम श्रेयो भविष्यति ।। <br>
पित्रा निर्वासितश्चाहं न च वेद्म्यथ किंचन ।। ७२ ।। <br>
इति श्रुतं मया पूर्वं पितुरुत्संगवर्तिना ।। <br>
गदतस्तातपुरतः कस्यचिद्वचनं स्फुटम् ।। ७३ ।।<br>
मात्रा पित्रा परित्यक्ता ये त्यक्ता निजबंधुभिः ।। <br>
येषां क्वापि गतिर्नास्ति तेषां वाराणसी गतिः ।। ७४ ।। <br>
जरया परिभूता ये ये व्याधिविकलीकृताः ।। <br>
येषां क्वापि गतिर्नास्ति तेषां वाराणसी गतिः ।। ७५ ।। <br>
पदे पदे समाक्रांता ये विपद्भिरहर्निशम् ।। <br>
येषां क्वापि गतिर्नास्ति तेषांवाराणसी गतिः ।। ७६ ।। <br>
पापराशिभिराक्रांता ये दारिद्र्य पराजिताः ।। <br>
येषां क्वापि गतिर्नास्ति तेषां वाराणसी गतिः ।। ७७ ।। <br>
संसार भयभीताय ये ये बद्धाः कर्मबंधनैः ।। <br>
येषां क्वापि गतिर्नास्ति तेषां वाराणसी गतिः ।। ७८ ।। <br>
श्रुतिस्मृतिविहीना ये शौचाचारविवर्जिताः ।। <br>
येषां क्वापि गतिर्नास्ति तेषां वाराणसी गतिः ।। ७९ ।। <br>
ये च योगपरिभ्रष्टास्तपो दान विवर्जिताः ।। <br>
येषां क्वापि गतिर्नास्ति तेषां वाराणसी गतिः ।। 4.1.32.८० ।। <br>
मध्ये बंधुजने येषामपमानं पदे पदे ।। <br>
तेषामानंददं चैकं शंभोरानंदकाननम् ।।८१।। <br>
आनंदकानने येषां रुचिर्वै वसतां सताम् ।। <br>
विश्वेशानुगृहीतानां तेषामानंदजोदयः ।। ८२ ।। <br>
भर्ज्यते कर्मबीजानि यत्र विश्वेशवह्निना ।। <br>
अतो महाश्मशानं तदगतीनां परा गतिः ।। ८३ ।। <br>
हरिकेशो विचार्येति यातो वाराणसीं पुरीम् ।। <br>
यत्राविमुक्ते जंतूनां त्यजतां पार्थिवीं तनुम् ।। ८४ ।। <br>
पुनर्नो तनुसंबंधस्तनुद्वेषिप्रसादतः ।। <br>
आनंदवनमासाद्य स तपः शरणं गतः ।। ८५ ।। <br>
अथ कालांतरे शंभुः प्रविश्यानंदकानमम् ।। <br>
पार्वत्यै दर्शयामास निजमाक्रीडकाननम् ।। ८६ ।। <br>
अमंदामोदमंदारं कोविदारपरिष्कृतम् ।। <br>
चारुचंपकचूताढ्यं प्रोत्फुल्लनवमल्लिकम् ।। ८७ ।। <br>
विकसन्मालतीजालं करवीरविराजितम् ।। <br>
प्रस्फुटत्केतकिवनं प्रोद्यत्कुरबकोर्जितम् ।। ८८ ।।<br>
जृंभद्विचकिलामोदं लसत्कंकेलिपल्लवम्।। <br>
नवमल्लीपरिमलाकृष्टषट्पदनादितम् ।। ८९ ।। <br>
पुष्प्यपुन्नागनिकरं बकुलामोदमोदितम् ।। <br>
मेदस्विपाटलामोद सदामोदित दिङ्मुखम् ।। 4.1.32.९० ।। <br>
बहुशोलंबिरोलंब मालामालितभूतलम् ।। <br>
चलच्चंदनशाखाग्र रममाणपि काकुलम् ।। ९१ ।। <br>
गुरुणाऽगुरुणामत्त भद्रजातिविहंगमम् ।। <br>
नागकेसरशाखास्थ शालभंजि विनोदितम् ।। ९२ ।। <br>
मेरुतुंग नमेरुस्थच्छायाक्रीडितकिंनरम् ।। <br>
किंनरीमिथुनोद्गीतं गानवच्छुककिंशुकम् ।। ९३ ।। <br>
कदंबानां कदंबेषु गुंजद्रोलंबयुग्मकम् ।। <br>
जितसौवर्णवर्णोच्च कर्णिकारविराजितम् ।। ९४ ।। <br>
शालतालतमालाली हिंताली लकुचावृतम् ।। <br>
लसत्सप्तच्छदामोदं खर्जूरीराजिराजितम् ।। <br>
नारिकेल तरुच्छन्न नारंगीरागरंजितम् ।। ९५ ।। <br>
फलिजंबीरनिकरं मधूकमधुपाकुलम् ।। <br>
शाल्मली शीतलच्छायं पिचुमंद महावनम्।। ९६ ।। <br>
मधुरामोद दमनच्छन्नं मरुबनोदितम् ।। <br>
लवलीलोललीलाभृन्मंदमारुतलोलितम् ।। ९७ ।। <br>
भिल्ली हल्लीसकप्रीति झिल्लीरावविराविणम् ।। <br>
क्वचित्सरः परिसरक्रीडत्क्रोडकदंबकम् ।। ९८ ।।<br>
मरालीगलनालीस्थ बिसासक्तसितच्छदम् ।। <br>
विशोककोकमिथुनक्रीडाक्रेंकारसुंदरम् ।। ९९ ।। <br>
बकशावकसंचारं लक्ष्मणासक्त सारसम् ।। <br>
मत्तबर्हिणसंघुष्टं कपिंजलकुलाकुलम् ।। 4.1.32.१०० ।। <br>
जीवंजीवलसज्जीवं क्वणत्कारंडवोत्कटम् ।। <br>
दीर्घिकावारिसंचारि शीतमारुत वीजितम्।। १ ।। <br>
मदांदोलितकह्लार परागपरिपिंगलम् ।। <br>
उल्लसत्पंकजमुखं नीलेंदीवरलोचनम् ।। २ ।। <br>
तमालकबरीभारं विलसद्दाडिमीरदम् ।। <br>
भ्रमरालीलसद्भ्रूकं शुकनासाविराजितम् ।। ३ ।। <br>
महांधुश्रवणं दूर्वा श्मश्रुभिः परिशोभितम् ।। <br>
कमलामोदनिःश्वासं बिंबीफल रदच्छदम् ।। ४ ।। <br>
सुपद्मपत्रवसनं कर्णिकारविभूषणम् ।। <br>
कम्रकंबु लसत्कंठं शंकरस्कंध बंधुरम् ।। ५ ।। <br>
गंधसारसमासक्ता हीन दोर्दंडमंडितम् ।। <br>
अशोकपल्लवांगुष्ठं केतकीनखरोज्ज्वलम् ।। ६ ।।<br>
लसत्कंठीरवोरस्कं गंडशैलपृथूदरम् ।। <br>
जलावर्तलसन्नाभि तरुजंघा युगान्वितम् ।। ७ ।। <br>
स्थलभाक्पद्मचरणं मत्तमातंगगामिनम् ।। <br>
लसत्कदलिकेदारदलच्चीनांशुकावृतम् ।। ८ ।। <br>
नानासुकुममालाभिर्मालितं च समंततः ।। <br>
अकंटकितरुच्छन्नं महिष श्वापदावृतम् ।। ९ ।। <br>
चंद्रकांतशिलासुप्तकृष्णैणहरितोडुपम् ।। <br>
तरुप्रकीर्णकुसुम जितस्वर्लोकतारकम् ।। <br>
दर्शयन्नित्थमाक्रीडं देव्यै देवोविशद्वनम् ।। 4.1.32.११० ।। <br>
।। देवदेव उवाच ।। ।। <br>
यथाप्रियतमा देवि मम त्वं सर्वसुंदरि ।। <br>
तथा प्रियतरं चैतन्मे सदानंदकाननम् ।। ११ ।। <br>
अत्रानंदवने देवि मृतानां मदनुग्रहात् ।। <br>
वपुस्त्वमृततां प्राप्तमपुनर्भविनस्तु ते ।। १२ ।। <br>
भविनो ये विपद्यंते वाराणस्यां ममाज्ञया ।। <br>
तेषां बीजानि दग्धानि श्मशानज्वलदग्निना ।। १३ ।। <br>
महाश्मशाने ये प्राप्ता दीर्घनिद्रां गिरींद्रजे ।। <br>
न पुनर्गर्भशयने ते स्वपंति कदाचन ।। १४ ।। <br>
ब्रह्मज्ञानेन मुच्यंते नान्यथा जंतवः क्वचित् ।। <br>
ब्रह्मज्ञानमये क्षेत्रे प्रयागे वा तनुत्यजः ।। १५ ।। <br>
ब्रह्मज्ञानं तदेवाहं काशीसंस्थितिभागिनाम् ।। <br>
दिशामि तारकं प्रांते मुच्यंते ते तु तत्क्षणात् ।। १६ ।। <br>
गृह्णीयुः पापकर्माणि काशीमृतविनिंदकाः ।। <br>
सुकृतानि स्तुतिकृतो मुच्यंते तेऽत्र जंतवः ।। १७ ।।<br>
ब्रह्मज्ञानं कुतो देवि कलिनोपहतात्मनाम् ।। <br>
स्वभावचंचलाक्षाणां तद्ब्रह्मेह दिशाम्यहम् ।। १८ ।। <br>
योगिनो योगविभ्रष्टाः पतंत्यैश्वर्यमोहिताः ।। <br>
काश्यां पतित्वा न पुनः पतंत्यपि महालये ।। १९ ।। <br>
ब्रह्मज्ञानं न विंदंति योगैरेकेन जन्मना ।। <br>
जन्मनैकेन मुच्यंते काश्यामंतकृतो जनाः ।। 4.1.32.१२० ।। <br>
यथेह मुच्यते जंतुर्गिरिजे मदनुग्रहात् ।। <br>
अविमुक्ते महाक्षेत्रे न तथान्यत्र कुत्रचित् ।। २१ ।। <br>
बहुजन्मसमभ्यासाद्योगी मुच्येत वा न वा ।। <br>
मृतमात्रो विमुच्येत काश्यामेकेन जन्मना ।। २२ ।। <br>
न सिध्यति कलौ योगो न सिध्यति कलौ तपः ।। <br>
न्यायार्जितधनोत्सर्गः सद्यः सिध्येत्कलौ नरः ।। २३ ।। <br>
न व्रतं न तपो नेज्या न जपो न सुरार्चनम् ।। <br>
दानमेव कलौ मुक्त्यै काशीदानैरवाप्यते ।। २४ ।। <br>
कलौ विश्वेश्वरो देवः कलौ वाराणसी पुरी ।। <br>
कलौ भागीरथी गंगा कलौ दानं विशिष्यते ।। २५ ।। <br>
गंगोत्तरवहाकाश्यां लिंगं विश्वेश्वरं मम ।। <br>
उभे विमुक्तिदे पुंसां प्राप्ये दानबलात्कलौ ।। २६ ।। <br>
पुण्यवानितरो वापि मम क्षेत्रस्य सेवया ।। <br>
मुक्तो भवति देवेशि नात्र कार्या विचारणा ।। २७ ।। <br>
अविमुक्तस्य माहात्म्यात्पुण्यपापेन कर्मणा ।। <br>
देवि प्रभवतः पुंसामपिजन्मशतार्जिते ।। २८ ।। <br>
अविमुक्तं न मोक्तव्यं तस्माद्देवि मुमुक्षुणा ।। <br>
हन्यमानेन बहुधा ह्युपसर्गशतैरपि ।। २९ ।। <br>
विधाय क्षेत्रसंन्यासं ये वसंतीह मानवाः ।। <br>
जीवन्मुक्तास्तु ते देवि तेषां विघ्नं हराम्यहम् ।। 4.1.32.१३० ।। <br>
न योगिनां हृदाकाशे न कैलासे न मंदरे ।। <br>
तथा वासरतिर्मेऽस्ति यथा काश्यां रतिर्मम ।। ३१ ।। <br>
काशीवासि जनो देवि मम गर्भे वसेत्सदा ।। <br>
अतस्तं मोचयाम्यंते प्रतिज्ञेयं यतो मम ।। ३२ ।। <br>
तामसीं प्रकृतिं प्राप्य कालो भूत्वा चराचरम् ।। <br>
ग्रसामि लीलया देवि काशीं रक्षामि यत्नतः ।। ३३ ।।<br>
प्रेमपात्रद्वयं देवि नितरां नेतरन्मम ।। <br>
त्वं वा तपोधने गौरि काशी वानंदभूमिका ।। ३४ ।। <br>
विना काशी न मे स्थानं विना काशी न मे रतिः ।। <br>
विना काशी न निर्वाणं सत्यं सत्यं वदाम्यहम् ।। ३५ ।। <br>
ब्रह्मांडगोलके यद्वन्मुक्तिः काश्यां व्यवस्थिता ।। <br>
अष्टांगयोगयुक्त्या वा न तथा हेलयाऽन्यतः ।। ३६ ।। <br>
इति ब्रुवाणो देवेशो हरिकेशमवैक्षत ।। <br>
मध्ये वनं तपस्यंतमशोकतरुमूलगम्।। ३७ ।। <br>
शुष्कस्नायुपिनद्धास्थि संचयं निश्चलाकृतिम् ।। <br>
वल्मीककीटकाकोटिशोषितासृगसृग्धरम् ।।३८।। <br>
निर्मांसकीकसचयं स्फटिकोपलनिश्चलम् ।। <br>
शंखकुंदेंदुतुहिन महाशंखलसच्छ्रियम्।। ३९ ।। <br>
सत्वावलंबितप्राणमायुःशेषेणरक्षितम् ।। <br>
निःश्वासोच्छासपवनवृत्तिसूचितजीवितम् ।। 4.1.32.१४० ।। <br>
निमेषोन्मेषसंचार पिशुनीकृतजंतुकम् ।। <br>
पिंगतारस्फुरद्रश्मि नेत्रदीपित दिङ्मुखम् ।। ४१ ।। <br>
तत्तपोग्निशिखादाव चुंबितम्लानकाननम्।। <br>
तत्सौम्यदृक्सुधावर्ष संसिक्ताऽखिलभूरुहम् ।। ४२ ।।<br>
साक्षात्तपस्यंतमिव तपो धृत्वा नराकृतिम् ।। <br>
निराकृतिं निराकांक्षं कृत्वा भक्तिं च कांचन ।।४३।। <br>
कुरंगशावैर्गणशो भ्रमद्भिः परिवारितम् ।। <br>
नितांतभीषणास्यैश्च पंचास्यैः परिरक्षितम् ।। ४४ ।। <br>
तं तथाभूतमालोक्य देवी देवं व्यजिज्ञपत् ।। <br>
वरेणच्छंदयेशामुं निजभक्तं तपस्विनम् ।। ४५ ।। <br>
त्वदेकचित्तं त्वदधीनजीवितं त्वदेककर्माणममुं त्वदाश्रयम् ।। <br>
तीव्रैस्तपोभिः परिशुष्कविग्रहं कुरुष्व यक्षस्य वैररनुग्रहम् ।। ४६ ।। <br>
देवो वृषेंद्रादवरुह्य देव्या शैलादिना दत्तकरावलंबः ।। <br>
समाधिसंकोचितनेत्रपत्रं पस्पर्श हस्तेन दयार्द्रचेताः ।। ४७ ।। <br>
ततः स यक्षो विनिमील्य चक्षुषी त्र्यक्षं पुरो वीक्ष्य समक्षमात्मनः ।। <br>
उद्यत्सहस्रांशु सहस्रतेजसं जगाद हर्षाकुल गद्गदाक्षरम् ।। ४८ ।। <br>
जयेश शंभो गिरिजेश शंकर त्रिशूलपाणे शशिखंडशेखर ।। <br>
स्पर्शत्कृपालो तव पाणिपंकजं प्राप्यामृतीभूततनूलतोऽभवम् ।। ४९ ।। <br>
श्रुत्वोदितां तस्य महेश्वरो गिरं मृद्वीकया साम्यमुपेयुषीं मृदु ।। <br>
भक्तस्य धीरस्य महातपोनिधे ददौ वराणां निकर तदा मुदा ।। 4.1.32.१५० ।। <br>
क्षेत्रस्य यक्षास्य मम प्रियस्य मे भवाधुना दंडधरो वरान्मम ।। <br>
स्थिरस्त्वमद्यादि दुरात्मदंडकः सुपालकः पुण्यकृतां च मत्प्रियः ।। ५१ ।। <br>
त्वं दंडपाणिर्भव नामतोऽधुना सर्वान्गणाञ्छाधि ममाज्ञयोत्कटान् ।। <br>
गणाविमौ त्वामनुयायिनौ सदा नाम्ना यथार्थौ नृषु संभ्रमोद्भ्रमौ ।। ५२ ।।<br>
त्वमंत्यभूषां कुरु काशिवासिनां गले सुनीलां भुजगेंद्र कंकणाम् ।। <br>
भालेसु नेत्रां करिकृत्तिवाससं वामेक्षणालक्षित वामभागाम् ।। ५३ ।। <br>
मौलौ लसत्पिंगकपर्दभारिणी विभूतिसंक्षालित पुण्यविग्रहाम् ।। <br>
अहोहिमांशोः कलया लसच्छ्रियं वृषेंद्रलीला गतिमंदगामिनीम् ।। ५४ ।। <br>
त्वमन्नदः काशिनिवासिनां सदा त्वं प्राणदो ज्ञानद एक एव हि ।। <br>
त्वं मोक्षदो मन्मुखसूपदेशतस्त्वं निश्चलां सद्वसतिं  विधास्यसि ।। ५५ ।। <br>
त्वं विघ्नपूगैः परिपीड्य पापिनः संभ्रातिमुत्पाद्य विनेष्यसे बहिः ।। <br>
आनीय भक्तान्क्षणतोपिदूरतो मुक्तिं परां दापयितासि पिंगल ।। ५६ ।। <br>
त्वत्सात्कृते क्षेत्रवरे हि यक्षराट्कस्त्वामनाराध्य विमुक्तिभाजनम् ।। <br>
सभाजनं पूर्वत एव ते चरेत्ततः समर्चां मम भक्त आचरेत् ।। ५७ ।। <br>
त्वं ग्रामवासप्रद एव मे पुरेऽध्यक्षस्त्वमेधीह च दंडनायकः ।। <br>
दुष्टान्समुद्घाटय काशिवैरिणः काशीं पुरीं रक्ष सदा मुदान्वितः ।। ५८ ।। <br>
पूर्णभद्रसुतदंडनायक त्र्यक्षयक्षहरिकेश पिंगल ।। <br>
काशिवास वसतां सदान्नदज्ञानमोक्षदगणाग्रणीर्भव ।। ५९ ।। <br>
मद्भक्तियुक्तोपि विना त्वदीयां भक्तिं न काशी वसतिं लभेत ।। <br>
गणेषु देवेषु हि मानवेषु तदग्रमान्यो भव दंडपाणे ।। 4.1.32.१६० ।। <br>
ज्ञानोदतीर्थे विहितोदकक्रियो यस्त्वां समाराधयिता गणेशम् ।। <br>
स एव लोके कृतकृत्यतामगान्ममातुलानुग्रहतोऽत्र पुण्यवान् ।। ६१ ।। <br>
त्वं दक्षिणस्यां दिशि दंडपाणे सदैव मे नेत्रसमक्षमत्र ।। <br>
त्वं दंडयन्प्राणभृतो दुरीहानिहास्वनॄन्स्वानभयं दिशन्वै ।। ६२ ।।<br>
।। स्कंद उवाच ।। ।। <br>
इति दत्त्वा वरान्विप्र गिरीशो दंडपाणये ।। <br>
वृषेंद्रमधिरुह्याथ विवेशानंदकाननम् ।। ६३ ।। <br>
कुंभोद्भव तदारभ्य यक्षराड्दंडनायकः ।। <br>
पुरीं वाराणसीं सम्यगनुशास्ति निदेशतः ।। ६४ ।। <br>
अहमप्यत्र वसतिं चक्रे तदनुसूयया ।। <br>
वसन्नपि मया काश्यां यतः संभावितो न सः ।। ६९ ।। <br>
मुने क्षेत्रं यदत्याक्षीस्त्वमप्येवंविधो वशी ।। <br>
शंके तत्राहमेवाद्धा कामं तस्यैव विक्रियाम् ।। ६६ ।। <br>
मनाग्विरुद्धाचरणं यदि द्विज विलक्षयेत् ।। <br>
हरिकेशस्तदा काश्यां क्व स्थितिः क्व च निर्वृतिः ।। ६७ ।। <br>
दंडपाणिमनाराध्य कः काश्यां सुखमाप्नुयात् ।। <br>
प्रविविक्षुरहं काशीं दूरगोपि भजामि तम् ।। ६८ ।। <br>
रत्नभद्रांगजोद्भूतं पूर्णभद्रसुतो त्तम ।। <br>
निर्विघ्नं कुरु मे यक्ष काशीवासं शिवाप्तये ।। ६९ ।। <br>
धन्यो यक्षः पूर्णभद्रो धन्या कांचनकुंडला ।। <br>
ययोर्जठरपीठेभूर्दंडपाणे महामते ।। 4.1.32.१७० ।। <br>
जय यक्षपते धीर जय पिंगललोचन ।। <br>
जय र्पिगजटाभार जय दंड महायुध ।। ७१ ।। <br>
अविमुक्त महाक्षेत्र सूत्रधारोग्रतापस ।। <br>
दंडनायक भीमास्य जय विश्वेश्वरप्रिय ।। ७२ ।। <br>
सौम्यानां सौम्यवदन भीषणानां भयानक ।। <br>
क्षेत्रपापधियां काल महाकालमहाप्रिय ।। ७३ ।। <br>
जयप्राणद यक्षेंद्र काशीवासान्नमोक्षद ।। <br>
महारत्नस्फुरद्रश्मि चयचर्चित विग्रह ।। ७४ ।। <br>
महासंभ्रातिजनक महोद्भ्रांति प्रदायक ।। <br>
अभक्तानां च भक्तानां संभ्रात्युद्भ्रांति नाशक ।। ७५ ।। <br>
प्रांतनेपथ्यचतुर जयज्ञाननिधिप्रद ।। <br>
जयगौरीपदाब्जाले मोक्षेक्षणविचक्षण ।। ७६ ।।<br>
यक्षराजाष्टकं पुण्यमिदं नित्यं त्रिकालतः ।। <br>
जपामि मैत्रावरुणे वाराणस्याप्तिकारणम् ।। ७७ ।। <br>
दंडपाण्यष्टकं धीमाञ्जपन्विघ्नैर्न जातुचित् ।। <br>
श्रद्धया परिभूयेत काशीवासफलं लभेत ।। ७८ ।। <br>
प्रादुर्भावं दंडपाणेः शृण्वन्तोत्रमिदं गृणन् ।। <br>
विपत्तिमन्यतः प्राप्य काशीं जन्मांतरे लभेत् ।। ७९ ।। <br>
श्रुत्वाध्यायमिमं पुण्यं दंडपाणिसमुद्भवम् ।। <br>
पठित्वा पाठयित्वापि न र्विघ्रैरभिभूयतै ।। 4.1.32.८० ।। <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे पूर्वार्द्धे दंडपाणिप्रादुर्भावो नाम द्वात्रिंशोऽध्यायः ।। ३२ ।। <br>
<br>
</span>
