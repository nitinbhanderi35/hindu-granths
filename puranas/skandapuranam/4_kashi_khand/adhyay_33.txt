<span style="font-size: 14pt; line-height: 200%">।। अगस्त्य उवाच ।। ।। <br>
स्कंदज्ञानोदतीर्थस्य माहात्म्यं वद सांप्रतम् ।। <br>
ज्ञानवापीं प्रशंसंति यतः स्वर्गौकसोप्यलम् ।।१।। <br>
।। स्कंद उवाच ।। ।। <br>
घटोद्भव महाप्राज्ञ शृणु पापप्रणोदिनीम् ।। <br>
ज्ञानवाप्याः समुत्पत्तिं कथ्यमानां मयाधुना ।।२।। <br>
अनादिसिद्धे संसारे पुरा देवयुगे मुने ।। <br>
प्राप्तः कुतश्चिदीशानश्चरन्स्वैरमितस्ततः ।। ३ ।। <br>
न वर्षंति यदाभ्राणि न प्रावर्तंत निम्रगाः ।। <br>
जलाभिलाषो न यदा स्नानपानादि कर्मणि ।। ४ ।। <br>
क्षारस्वादूदयोरेव यदासीज्जलदर्शनम् ।। <br>
प्रथिव्यां नरसंचारे वतर्माने क्वचित्क्वचित् ।। ५ ।। <br>
निर्वाणकमलाक्षेत्रं श्रीमदानंदकाननम् ।। <br>
महाश्मशानं सर्वेषां बीजानां परमूषरम् ।। ६ ।। <br>
महाशयनसुप्तानां जंतूनां प्रतिबोधकम् ।। <br>
संसारसागरावर्त पतज्जंतुतरंडकम् ।। ७ ।। <br>
यातायातातिसंखिन्न जंतुविश्राममंडपम ।। <br>
अनेकजन्मगुणित कर्मसूत्रच्छिदाक्षुरम् ।। ८।। <br>
सच्चिदानंदनिलयं परब्रह्मरसायनम् ।। <br>
सुखसंतानजनकं मोक्षसाधनसिद्धिदम् ।। ९ ।। <br>
प्रविश्य क्षेत्रमेतत्स ईशानो जटिलस्तदा ।। <br>
लसत्त्रिशूलविमलरश्मिजालसमाकुलः ।। 4.1.33.१० ।।<br>
आलुलोके महालिंगं वैकुंठपरमेष्ठिनोः ।। <br>
महाहमहमिकायां प्रादुरास यदादितः ।। ११ ।। <br>
ज्योतिर्मयीभिर्मालाभिः परितः परिवेष्टितम् ।। <br>
वृंदैर्वृंदारकर्षीणां गणानां च निरंतरम् ।। १२ ।। <br>
सिद्धानां योगिनां स्तोमैरर्च्यमानं निरंतरम् ।। <br>
गीयमानं च गंधर्वैः स्तूयमानं च चारणैः ।। १३ ।। <br>
अंगहारैरप्सरोभिः सेव्यमानमनेकधा ।। <br>
नीराज्यमानं सततं नागीभिर्मणिदीपकैः ।। १४ ।। <br>
विद्याधरीकिन्नरीभिस्त्रिकालं कृतमंडनम् ।। <br>
अमरीचमरीराजि वीज्यमानमितस्ततः ।। १५ ।। <br>
अस्येशानस्य तल्लिंगं दृष्ट्वेच्छेत्यभवत्तदा ।। <br>
स्नपयामि महल्लिंगं कलशैः शीतलैर्जलैः ।। १६ ।। <br>
चखान च त्रिशूलेन दक्षिणाशोपकंठतः ।। <br>
कुंडं प्रचंडवेगेन रुद्रोरुद्रवपुर्धरः ।। १७ ।। <br>
पृथिव्यावरणांभांसि निष्क्रांतानि तदा मुने ।। <br>
भूप्रमाणाद्दशगुणैर्यैरियं वसुधावृता ।। १८ ।। <br>
तैर्जलैः स्नापयांचक्रे त्वत्स्पृष्टैरन्यदेहिभिः <br>
तुषारैर्जाड्यविधुरैर्जंजपूकौघहारिभिः ।। १९ ।। <br>
सन्मनोभिरिवात्यच्छैरनच्छैर्व्योमवर्त्मवत् ।। <br>
ज्योत्स्नावदुज्ज्वलच्छायैः पावनैः शंभुनामवत् ।। 4.1.33.२० ।। <br>
पीयूषवत्स्वादुतरैः सुखस्पर्शैर्गवांगवत् ।। <br>
निष्पापधीवद्गंभीरैस्तरलैः पापिशर्मवत् ।। २१ ।। <br>
विजिताब्जमहागंधैः पाटलामोदमोदिभिः ।। <br>
अदृष्टपूर्वलोकानां मनोनयनहारिभिः ।। २२ ।।<br>
अज्ञानतापसंतप्त प्राणिप्राणैकरक्षिभिः ।। <br>
पंचामृतानां कलशैः स्नपनातिफलप्रदैः ।। २३ ।। <br>
श्रद्धोपस्पर्शि दृदयलिंग त्रितयहेतुभिः ।। <br>
अज्ञानतिमिरार्काभैर्ज्ञानदान निदायकैः।।२४।। <br>
विश्वभर्तुरुमास्पर्शसुखातिसुखकारिभिः ।। <br>
महावभृथसुस्नान महाशुद्धिविधायिभिः ।। २५ ।। <br>
सहस्रधारैः कलशैः स ईशानो घटोद्भव ।। <br>
सहस्रकृत्वः स्नपयामास संहृष्टमानसः ।। २६।। <br>
ततः प्रसन्नो भगवान्विश्वात्मा विश्वलोचनः ।।<br>
तमुवाच तदेशानं रुद्रं रुद्रवपुर्धरम् ।। २७ ।। <br>
तव प्रसन्नोस्मीशान कर्मणानेन सुव्रत ।। <br>
गुरुणानन्यपूर्वेण ममातिप्रीतिकारिणा ।। २८ ।। <br>
ततस्त्वं जटिलेशान वरं ब्रूहि तपोधन ।। <br>
अदेयं न तवास्त्यद्य महोद्यमपरायण ।। २९ ।। <br>
।। ईशान उवाच ।। ।। <br>
यदि प्रसन्नो देवेश वरयोग्योस्म्यहं यदि ।। <br>
तदेतदतुलं तीर्थं तव नाम्नास्तु शंकर ।। 4.1.33.३० ।। <br>
।।विश्वेश्वर उवाच ।। <br>
त्रिलोक्यां यानि तीर्थानि भूर्भुवःस्वः स्थितान्यपि ।। <br>
तेभ्योखिलेभ्यस्तीर्थेभ्यः शिवतीर्थमिदं परम् ।। ३१ ।। <br>
शिवज्ञानमिति ब्रूयुः शिवशब्दार्थचिंतकाः ।। <br>
तच्च ज्ञानं द्रवीभूतमिह मे महिमोदयात् ।। ३२ ।। <br>
अतो ज्ञानोद नामैतत्तीर्थं त्रैलोक्यविश्रुतम् ।। <br>
अस्य दर्शनमात्रेण सर्वपापैः प्रमुच्यते। ।। ३३ ।। <br>
ज्ञानोदतीर्थसंस्पर्शादश्वमेधफलं लभेत् ।। <br>
स्पर्शनाचमनाभ्यां च राजसूयाश्वमेधयोः ।। ३४ ।। <br>
फल्गुतीर्थे नरः स्नात्वा संतर्प्य च पितामहान् ।। <br>
यत्फलं समवाप्नोति तदत्र श्राद्धकर्मणा ।। ३५ ।। <br>
गुरुपुष्यासिताष्टम्यां व्यतीपातो यदा भवेत् ।। <br>
तदात्र श्राद्धकरणाद्गयाकोटिगुणं भवेत् ।। ३६ ।। <br>
यत्फलं समवाप्नोति पितॄन्संतर्प्य पुष्करे ।। <br>
तत्फलं कोटिगुणितं ज्ञानतीर्थे तिलोदकैः ।। ३७ ।। <br>
सन्निहत्यां कुरुक्षेत्रे तमोग्रस्ते विवस्वति ।। <br>
यत्फलं पिंडदानेन तज्ज्ञानोदे दिने दिने।।३८।। <br>
पिंडनिर्वपणं येषां ज्ञानतीर्थे सुतैः कृतम्।। <br>
मोदंते शिवलोके ते यावदाभूतसंप्लवम् ।। ३९ ।। <br>
अष्टम्यां च चतुर्दश्यामुपवासी नरोत्तमः ।। <br>
प्रातः स्नात्वाथ पीतांभस्त्वंतर्लिंगमयो भवेत् ।। 4.1.33.४० ।।<br>
एकादश्यामुपोष्यात्र प्राश्नाति चुलुकत्रयम् ।। <br>
हृदये तस्य जायंते त्रीणि लिंगान्यसंशयम् ।।४१।। <br>
ईशानतीर्थे यः स्नात्वा विशेषात्सोमवासरे ।।।<br>
संतर्प्य देवर्षि पितॄन्दत्त्वा दानम स्वशक्तितः ।। ४२ ।। <br>
ततः समर्च्य श्रीलिंगं महासंभारविस्तरैः ।। <br>
अत्रापि दत्त्वा नानार्थान्कृतकृत्योभवेन्नरः ।। ४३ ।। <br>
उपास्य संध्यां ज्ञानोदे यत्पापं काललोपजम् ।<br>
क्षणेन तदपाकृत्य ज्ञानवाञ्जायते द्विजः ।। ४४ ।। <br>
शिवतीर्थमिदं प्रोक्तं ज्ञानतीर्थमिदं शुभम् ।। <br>
तारकाख्यमिदं तीर्थं मोक्षतीर्थमिदं धुवम् ।। ४५ ।। <br>
स्मरणादपि पापौघो ज्ञानोदस्य क्षयेद्ध्रुवम् ।। <br>
दर्शनात्स्पर्शनात्स्नानात्पानाद्धर्मादिसंभवः ।। ४६ ।। <br>
डाकिनीशाकिनी भूतप्रेतवेतालराक्षसाः ।। <br>
ग्रहाः कूष्मांडझोटिंगाः कालकर्णी शिशुग्रहाः ।। ४७ ।।<br>
ज्वरापस्मारविस्फोटद्वितीयकचतुर्थकाः ।। <br>
सर्वे प्रशममायांति शिवर्तार्थजलेक्षणात्।। ।। ४८ ।। <br>
ज्ञानोदतीर्थपानीयैर्लिंगं यः स्नापयेत्सुधीः ।। <br>
सर्वतीर्थोदकैस्तेन ध्रुवं संस्नापितं भवेत् ।। ४९ ।। <br>
ज्ञानरूपोह मेवात्र द्रवमूर्तिं विधाय च ।। <br>
जाड्यविध्वंसनं कुर्यां कुर्यां ज्ञानोपदेशनम् ।। 4.1.33.५० ।।<br>
इति दत्त्वा वराञ्छंभुस्तत्रैवांतरधीयत ।। <br>
कृतकृत्यमिवात्मानं सोप्यमंस्तत्रिशूलभृत् ।। ५१ ।। <br>
ईशानो जटिलो रुद्रस्तत्प्राश्य परमोदकम्।। <br>
अवाप्तवान्परं ज्ञानं येन निर्वृतिमाप्तवान्।। ५२ ।। <br>
।। स्कंद उवाच ।। ।। <br>
कलशोद्भव चित्रार्थमितिहासं पुरातनम् ।। <br>
ज्ञानवाप्यां हि यद्वृत्तं तदाख्यामि निशामय ।। ५३ ।। <br>
हरिस्वामीति विख्यातः काश्यामासीद्विजः पुरा ।। <br>
तस्यैका तनया जाता रूपेणाऽप्रतिमा भुवि ।। ५४ ।। <br>
न समा शीलसंपत्त्या तस्या काचन भूतले ।। <br>
कलाकलापकुशला स्वरेणजितकोकिला ।। ५५ ।। <br>
न नारी तादृगस्तीह ना भरी किन्नरी न च [।। <br>
विद्याधरी न नो नागी गंधर्वी नासुरी न च ।। ५६ ।। <br>
सर्वसौंदर्यनिलया सर्वलक्षणसत्खनिः ।। <br>
अधिशेते ध्रुवं ध्वांतं तन्मौलिं ब्रध्न साध्वसात् ।।९७।। <br>
तदास्य शरणं यातो मन्ये दर्शभयाच्छशी ।। <br>
दिवापि न त्यजेत्तां तु त्रस्तश्चंडमरीचितः ।। ५८ ।। <br>
तद्भ्रूर्भ्रमरराजीव गंडपत्रलतांतरे ।। <br>
उदंचन्न्यंचदुड्डीन गतेरभ्यासभाजिनी ।। ५९ ।।<br>
तच्चारुलोचनक्षेत्रे विचरंतौ च खंजनौ ।। <br>
सदैव शारदीं प्रीतिं निर्विशेते निजेच्छया ।। 4.1.33.६० ।। <br>
सुदत्या रदनश्रेणी छेदेषु विषमेषुणा ।। <br>
विहिता कांचनी रेखा क्वेंदावेतावती कला ।। ६१ ।। <br>
प्रायो मदन भूपाल हर्म्य रत्नांतरे शुभे ।। <br>
जितप्रवालसुच्छाये तस्या रदनवाससी ।।६२।। <br>
स्वर्गे मर्त्ये च पाताले नैषा रेखा क्वचित्स्त्रियाम्।। <br>
तत्कंठरेखात्रितय व्याजेन शपते स्मरः ।। ६३ ।। <br>
शंके चित्त भुवो राज्ञो लसत्पटकुटीद्वयम् ।। <br>
अनर्घ्यरत्नकोशाढ्यं तम्या वक्षोरुहद्वयम् ।। ६४ ।। <br>
अनंगभू नियमतोऽदृश्ये मध्ये नतभ्रुवः ।। <br>
रोमालीलक्षिकामूर्ध्वामिव यष्टिं विधिर्व्यधात् ।। ६५ ।। <br>
तस्या नाभीदरीं प्राप्य कंदर्पोऽनंगता गतः ।। <br>
पुनः प्राप्तुमिवांगानि तप्यते परमं तपः ।। ६६ ।। <br>
गुरुणैतन्नितंबेन महामन्मथ दीक्षया ।। <br>
भुवि के के युवानो न स्वाधीना प्रापितादृशाम् ।। ६७ ।। <br>
ऊरुस्तंभेन चैतस्याः स्तंभवत्कस्यनो मनः ।। <br>
तस्तंभेन मुने वापि सुवृत्तेन सुवर्तनम् ।। ६८ ।। <br>
पादांगुष्ठनखज्योतिः प्रभया कस्य न प्रभा ।। <br>
विवेकजनिताऽध्वंसि मुने तस्या मृगीदृशः ।। ।। ६९ ।। <br>
सा प्रत्यहं ज्ञानवाप्यां स्नायं स्नायं शिवालये ।। <br>
संमार्जनादि कर्माणि कुरुतेऽनन्यमानसा ।। 4.1.33.७० ।। <br>
तत्पादप्रतिबिंबेषु रेखा शष्पांकुरं चरन् ।। <br>
नान्यद्वनांतरं याति काश्यां यूनां मनोमृगः ।। ७१ ।।<br>
तदास्य पंकजं हित्वा यूनां नेत्रालिमालया ।। <br>
न लतांतरमासेवि अप्यामोदप्रसूनयुक् ।। ७२ ।। <br>
सुलोचनापि सा कन्या प्रेक्षेतास्यं न कस्यचित् ।। <br>
सुश्रवा अपि सा बाला नादत्ते कस्यचिद्वचः ।। ७३ ।। <br>
सुशीला शीलसंपन्ना रहस्तद्विरहातुरैः ।। <br>
प्रार्थितापि सुरूपाढ्यैर्नाभिलाषं बबंध सा ।। ७४ ।। <br>
धनैस्तस्याजनेतापि युवभिः प्रार्थितो बहु ।। <br>
नाशकत्तां सुलीलां सदातुं शीलोर्जितश्रियम् ।। ७५ ।। <br>
ज्ञानोदतीर्थभजनात्सा सुशीला कुमाग्किा ।। <br>
बहिरंतस्तदाऽद्राक्षीत्सर्वलिंगमयं जगत ।। ७६ ।। <br>
कदाचिदेकदा तां तु प्रसुप्तां सदनांगणे ।। <br>
मोहितो रूपसंपत्त्या कश्चिद्विद्याधरोऽहरत् ।। ७७ ।। <br>
व्योमवर्त्मनितां रात्रौ यावन्मलयपर्वतम् ।। <br>
स निनीषति तावच्च विद्युन्माली समागतः ।। ७८ ।। <br>
राक्षसो भीषणवपुः कपालकृतकुंडलः ।। <br>
वसारुधिरलिप्तांगः श्मश्रुलः पिंगलोचनः ।। ७९ ।। <br>
राक्षस उवाच ।। ।। <br>
ममदृग्गोचरं यातो विद्याधरकुमारक ।। <br>
अद्य त्वामेतया सार्धं प्रेषयामि यमालयम्।।4.1.33.८०।। <br>
इति श्रुत्वाथ सा वाक्यं व्याघ्राघ्राता मृगी यथा ।। <br>
चकंपेऽतीव संभीता कदलीदलवन्मुहुः ।। ८१ ।। <br>
निजघान त्रिशूलेन रक्षो विद्याधरं च तम् ।। <br>
विद्याधरकुमारोपि नितरां मधुराकृतिः ।। ८२ ।। <br>
तद्भीषणत्रिशूलेन भिन्नोस्को महाबलः ।। <br>
जघान मुष्टिघातेन वज्रपातोपमेन तम् ।। ८३ ।। <br>
नरमांसवसामत्तं विद्युन्मालिनमाहवे ।। <br>
चूर्णितो मुष्टिपातेन सोऽपतद्वसुधातले ।। ८४ ।। <br>
राक्षसो मृत्युवशगो वज्रेणेव महीधरः ।। <br>
विद्याधरोपि तच्छूलघातेन विकलीकृतः ।। ८५ ।। <br>
उवाच गद्गदं वाक्यं विघूर्णित विलोचनः ।। <br>
प्रिये मुधा समानीता सुशित्यर्धोक्तिमुच्चरन् ।। ८६ ।। <br>
जहौ प्राणान्रणे वीरस्तां प्रियां परितः स्मरन् ।। ८७ ।। <br>
अनन्यपूर्वसंस्पर्श सुखं समनुभूय सा ।। <br>
तमेव च पतिं मत्वा चक्रे शोकाग्निसात्तनुम् ।। ८८ ।।<br>
लिंगत्रयशरीरिण्यास्तस्याः सान्निध्यतः स हि ।। <br>
दिव्यं वपुः समासाद्य राक्षसस्त्रिदिवं ययौ ।। ८९ ।। <br>
रणे पणीकृतप्राणो विद्याधरसुतोपि सः ।। <br>
अंते प्रियां स्मरन्प्राप जनुर्मलयकेतुतः ।। 4.1.33.९० ।। <br>
ध्यायंती सापि तं बाला विद्याधरकुमारकम्।। <br>
विरहाग्नौ विसृष्टासुः कर्णाटे जन्मभागभूत् ।।९१।। <br>
सुतो मलयकेतोस्तां कालेन परिणीतवान् ।। <br>
माल्यकेतुरनंगश्रीः पित्रा दत्तां कलावतीम् ।। ९२ ।। <br>
सापि प्राग्वासनायोगाल्लिंगार्चनरता सती ।। <br>
हित्वा मलयजक्षोदं विभूतिं बह्वमंस्त वै।। ।। ९३ ।। <br>
मुक्ता वैदूर्य माणिक्य पुष्परागेभ्य एव सा ।। <br>
मेने रुद्राक्षनेपध्यमनर्घ्यं गर्भसुंदरी ।। ९४ ।। <br>
कलावती माल्यकेतुं पतिं प्राप्य पतिव्रता ।। <br>
अपत्यत्रितयं लेभे दिव्यभोगसमृद्धिभाक् ।। ९५ ।। <br>
एकदा कश्चिदौदीच्यो माल्यकेतुं नरेश्वरम् ।। <br>
चित्रकृच्चित्रपटिकां चित्रां दर्शितवानथ ।। ९६ ।। <br>
तां तु चित्रपटीं राजा कलावत्यै समर्पयत् ।। <br>
साथ चित्रपटीं रम्यां संप्रहृष्टतनूरुहा ।। ९७ ।। <br>
मुहुर्मुहुः प्रपश्यंती रहसि प्राणदेवताम् ।। <br>
विसस्मार स्वमपि च समाधिस्थेव योगिनी ।। ९८ ।। <br>
क्षणमुन्मील्य नयने कृत्वा नेत्रातिथिं पटीम् ।। <br>
तर्जन्यग्रमथोत्क्षिप्य स्वात्मानं समबोधयत् ।।९९।। <br>
संभेदोयमसे रम्य उपलोलार्कमग्रतः ।। <br>
उपश्रीकेशवपदं वरणैषा सरिद्वरा ।।4.1.33.१००।। <br>
स्वगें प्रार्थितसंस्पर्शा सैषा स्वर्गतरंगिणी ।। <br>
उदग्वहाभिलष्यंति यां दिवोद्युसदः सदा ।।१।। <br>
अलक्ष्यामोक्षलक्ष्मी र्या वेदांते परिपठ्यते ।। <br>
विमुक्तये सतां सैषा श्रीमती मणिकर्णिका ।। २ ।। <br>
मरणं मंगलं यत्र सफलं यत्र जीवितम् ।। <br>
स्वर्गस्तृणायते यत्र सैषा श्रीमणिकर्णिका।। ।। ३ ।। <br>
यत्र संपत्तिसंभारान्विश्राण्य निधनेच्छया ।। <br>
यतिव्रतं समालंब्य तिष्ठते मूलकंदभुक् ।। ४ ।।<br>
यत्र त्रिमार्गं गांगं गां मार्गमाणोमृतान्हरः ।। <br>
स्वमौलिबालचंद्रेण मुक्तिमार्गं प्रदर्शयन् ।। ५ ।। <br>
संसारं यत्र दुर्वारं प्रतारयति शंकरः ।। <br>
मृता अप्यमृतायंते कर्णधाराद्यतो नराः ।। ६ ।। <br>
संसारासारपदवी यत्र स्याददवीयसी ।। <br>
कर्णे जपान्महेशानात्करुणा वरुणालयात् ।। ७ ।। <br>
अनेक भवसंभूत प्रभूत सुकृतैर्नराः ।। <br>
कर्णे जपं भवं यत्र लभंते ते भवापहम् ।। ८ ।। <br>
स्वीकृत्य क्षेत्रसंन्यासं यद्बलेन महाधियः ।। <br>
तृणं कृतातं मन्यंते सेयं श्रीमणिकर्णिका ।। ९ ।। <br>
तृणीकृत्य निजं देहं यत्र राजर्षिसत्तमः ।। <br>
हरिश्चंद्रः सपत्नीको व्यक्रीणाद्भूरयं हि सा ।। 4.1.33.११० ।। <br>
अभिलष्यंति यत्रत्यमपि वैकुण्ठवासिनः ।। <br>
सैकतं मृदुलं तल्पं सैषा श्रीमणिकर्णिका ।। ।। ११ ।। <br>
अनेक जन्म जनित कर्मसूत्रनियंत्रणम् ।। <br>
उन्मुच्य यत्र मुक्ताः स्युः सैषा श्रीमणिकर्णिका ।। १२ ।। <br>
सत्यलोकेऽपि ये लोकास्तेऽर्थयंति निरंतरम् ।। <br>
यामहो दीर्घनिद्रायै सेयं श्रीमणिकर्णिका ।। १३ ।। <br>
अयं हि स कुलस्तंभो यत्र श्रीकालभैरवः ।। <br>
क्षेत्रपापकृतः शास्ति दर्शयंस्तीव्रयातनाम् ।। १४ ।। <br>
अन्यत्र विहितं पापं नश्येत्काशीनिरीक्षणात् ।। <br>
काश्यां कृतानां पापानां दारुणेयं तु यातना ।।१५।। <br>
कपालमोचनं तीर्थमेतत्तदपि पावनम् ।। <br>
कपालं पतितं यत्र विधेर्भैरवपाणितः ।। १६ ।। <br>
ऋणत्रयाद्विमुच्यंते यत्र स्नाता नरोतमाः ।। <br>
तीर्थं विशुद्धिजनकं तदेतदृणमोचनम् ।। १७ ।।<br>
प्रणवाख्यं परंब्रह्म यत्र नित्यं प्रकाशते ।। <br>
सपंचायतनोपेत ॐकारेशोयमद्भुतः ।। १८ ।। <br>
अश्च उश्च मकारश्च नादोबिंदुश्च पंचमः ।। <br>
पंचात्मकं परंब्रह्म यत्र नित्यं प्रकाशते ।।१९।।<br>
एषा मत्स्योदरी रम्या यत्स्नातो मानवोत्तमः ।। <br>
मातुर्जातूदरदरीं न विशेदेष निश्चयः ।।4.1.33.१२०।। <br>
त्रिलोचनोयं भगवान्कुर्यादेव त्रिलोचनम्।। <br>
निजभक्तं कृपायुक्तस्त्वपि देशातंर स्थितम् ।। २१ ।। <br>
असौ कामेश्वरो देवो यः कामान्पूरयेत्सताम् ।। <br>
दुर्वासा अपि यत्राप निजकाममहोदयम् ।। २२ ।। <br>
स्वयं लीनो महेशोत्र भक्तकामसमृद्धये ।। <br>
तस्मात्स्वर्लीनसंज्ञास्य देवदेवस्य शूलिनः ।। २३ ।। <br>
वाराणस्यां महादेवो यः पुराणेषु पठ्यते ।। <br>
क्षेत्राभिमानी भगवांस्तत्प्रासादोयमद्भुतः ।। २४ ।। <br>
असौ स्कंदेश्वरो देवः श्रद्धया यद्विलोकनात् ।। <br>
आजन्मब्रह्मचर्यस्य फलमाप्नोति मानवः ।। २५ ।। <br>
विनायकेश्वरश्चायं सर्वसिद्धि प्रदायकः ।। <br>
यत्सेवया प्रणश्यंति नृणां सर्वे विनायकाः ।।२६।। <br>
इयं वाराणसी देवी साक्षान्मूर्त्तिमयी शुभा ।। <br>
यस्या विलोकनात्पुंसां भूयो नो गर्भसंभवः।। ।।२७।। <br>
पार्वतीश्वरलिंगस्य महदायतनं त्विदम् ।। <br>
यत्र नित्यं महेशानो गौर्या सह विमुक्तिदः ।।२८।। <br>
एष भृंगीश्वरः श्रीमान्महापातकनाशनः ।। <br>
जीवन्मुक्तोऽभवद्भृंगी यस्य लिंगस्य सेवया ।। २९ ।। <br>
चतुर्वेदेश्वरश्चैष चतुर्वेदधरो विधिः ।। <br>
लभेद्यद्वीक्षणाद्विप्रो वेदाध्ययनजं फलम् ।। 4.1.33.१३० ।। <br>
यज्ञैः संस्थापितं चैतल्लिंगं यज्ञेश्वराभिधम् ।। <br>
यदर्चनाल्लभेन्मर्त्यः सर्वयागफलं महत् ।। ३१ ।। <br>
पुराणेश्वर नामैतल्लिंगमष्टादशांगुलम् ।। <br>
अष्टादशानां विद्यानां स्यादाधारो यदीक्षणात् ।। ३२ ।। <br>
धर्मशास्त्रेश्वरश्चायं स्मृतिभिश्च प्रतिष्ठितः ।। <br>
स्मृत्यध्ययनजं पुण्यं यद्विलोकनतो भवेत् ।। ३३ ।।<br>
सारस्वतमिदं लिंगं सर्वजाड्यविनाशकृत् ।। <br>
सर्वतीर्थेश्वरं लिंगमेतत्सद्यो विशुद्धिदम् ।।३४।। <br>
शैलेश्वरस्य लिंगस्य मंडपोयं महाद्भुतः ।। <br>
सर्वेषां रत्नजातानां यो बिभर्ति परां श्रियम् ।। ३५ ।। <br>
सप्तसागरसंज्ञं वै लिंगमेतन्मनोहरम् ।। <br>
यद्वीक्षणाल्लभेन्मर्त्यः सप्ताब्धिस्नानजं फलम् ।। ३६ ।। <br>
असौ मंत्रेश्वरः श्रीमान्मंत्रजाप्यफलप्रदः ।। <br>
सप्तकोटिमहामंत्रैः स्थापितो यः पुरा युगे ।।३७।। <br>
त्रिपुरेशस्य लिंगस्य पुरः कुंडमिदं महत् ।। <br>
त्रिपुरैः खानितं पूर्वं त्रिपुरारिप्रियं परम् ।।३८।।<br>
&nbsp;इदं वाणेश्वरं लिंगं सहस्रभुजपूजितम् ।। <br>
द्विभुजस्यापि बाणस्य सहस्रभुजहेतुकम् ।। ३९ ।। <br>
वैरोचनेश्वरश्चैष पुरः प्रह्लादकेशवात् ।। <br>
बलिकेशवनामासावेष नारदकेशवः ।। 4.1.33.१४० ।। <br>
आदिकेशव पूर्वेण त्वयमादित्यकेशवः ।। <br>
भीष्मकेशवनामासौ दत्तात्रेयेश्वरस्त्वयम् ।। ४१ ।। <br>
दत्तात्रेयेश्वरात्पूर्वमेष आदि गदाधरः ।। <br>
भृगुकेशवनामासावेष वामनकेशवः ।। ४२ ।। <br>
नरनारायणावेतौ यज्ञवाराहकेशवः ।। <br>
विदारनारसिंहोयं गोपीगोविंद एष ह ।। ४३ ।। <br>
एष लक्ष्मीनृसिंहस्य प्रासादो रत्नकेतनः ।। <br>
यस्य प्रसादात्प्रह्लादः पदमैंद्रमवाप्तवान् ।। ४४ ।। <br>
अखर्वसिद्धिदः पुंसामेष खर्वविनायकः ।। <br>
शेषमाधवनामासौ शेषेण स्थापितः पुरा ।।४५।। <br>
यस्य भक्ता न दह्यंते त्वपि संवर्तवह्निना ।। <br>
शंखमाधवनामासौ शंखं हत्वात्र संस्थितः ।।४६।। <br>
इदं सारस्वतं स्रोतः परं ब्रह्मरसायनम् ।। <br>
सरस्वत्या महानद्याः संगमो यत्र गंगया ।। ४७ ।। <br>
यत्राप्लुता नरा भूयः संभवंति न भूतले ।। <br>
श्रीबिंदुमाधवस्त्वेष साक्षाल्लक्ष्मीपतिः परः ।। ४८ ।। <br>
श्रद्धया यं नमन्मर्त्यो न वसेद्गर्भवेश्मनि ।। <br>
न दारिद्र्यमवाप्नोति व्याधिभिर्नाभिभूयते ।। ४९ ।। <br>
बिंदुमाधवभक्तो यस्तं यमोपि नमस्यति ।। <br>
प्रणवात्मा य एकोऽस्ति नादबिंदु स्वरूपधृक् ।।4.1.33.१५०।। <br>
अमूर्तं यत्परं ब्रह्म बिंदुमाधव एव सः ।। <br>
एतत्पंचनदं तीर्थं पंचब्रह्मात्मसंज्ञकम् ।।५१।। <br>
यत्र स्नातो न गृह्णीयाच्छरीरं पांचभौतिकम् ।। <br>
एषा सा मंगलागौरी काश्यां परममंगलम् ।। ५२ ।। <br>
यत्प्रसादादवाप्नोति नरोऽत्र च परत्र च ।। <br>
मयूखादित्यसंज्ञोयं रश्मिमाली तमोपहः ।। ५३ ।।<br>
गभस्तीशो महालिंगमेतद्दिव्यमहःप्रदम् ।। <br>
मृकंडुसूनुनाप्यत्र तपस्तप्तं पुरा महत् ।। ५४ ।। <br>
लिंगं संस्थाप्य परमं स्वनाम्नायुःप्रदं परम् ।। <br>
किरणेश्वरनामैतल्लिंगं त्रैलोक्यविश्रुतम् ।। ५५ ।। <br>
सकृन्न तमिदं लोकं नयेत्किरणमालिनः ।। <br>
धौतपापेश्वरं लिंगमेतत्पातकधावनम् ।। ५६ ।। <br>
निर्वाणनरसिंहोयं भक्तनिर्वाणकारणम् ।। <br>
मणिप्रदीपनागोयं महामणिविभूषणः ।। ५७ ।। <br>
यदर्चनान्नरो जातु न नागैः परिभूयते ।। <br>
कपिलेशमिदं लिंगं कपिलेन प्रतिष्ठितम्।। ।। ५८ ।। <br>
मुच्यंते कपयोप्यस्य दर्शनात्किमु मानवाः ।। <br>
प्रियव्रतेश्वरं लिंगं महदेतत्प्रकाशते ।।५९ ।। <br>
यस्यार्चनाल्लभेज्जंतुः प्रियत्वं सर्वजन्तुषु ।। <br>
इदमायतनं श्रेष्ठं मणिमाणिक्यनिर्मितम् ।। 4.1.33.१६० ।। <br>
श्रीमतः कालराजस्य कलिकालार्तिहारिणः ।। <br>
निजभक्तं जनं पाति यः पापात्पापभक्षणः ।। ६१ ।।<br>
क्षेत्रविघ्नकरान्पापान्यातयन्यातना शतैः ।। <br>
इयं मंदाकिनी रम्या तपस्तप्तुमिहागता ।। ६२ ।। <br>
काशीवाससुखं प्राप्य नाद्यापि दिवमीहते ।। <br>
स्नात्वात्र संतर्प्य पितॄञ्छ्राद्धं कृत्वा विधानतः ।। ६३ ।। <br>
नरो न नरकं पश्येदपि दुष्कृतकर्मकृत् ।। <br>
यानि कानि च लिंगानि काश्यां संति सहस्रशः ।। ६४ ।। <br>
रत्नभूतमिदं तेषु लिंगं रत्नेश्वराभिधम् ।। <br>
रत्नेश्वरप्रसादेन भुक्त्वा रत्नान्यनेकशः ।। ६५ ।। <br>
पुरुषार्थमहारत्नं निर्वाणं को न लब्धवान् ।। <br>
कृत्तिवासेश्वरस्यैषा महाप्रासादनिर्मितिः ।। ।। ६६ ।। <br>
यां दृष्ट्वापि नरो दूरात्कृत्तिवासः पदं लभेत् ।। <br>
सर्वेषामपि लिंगानां मौलित्वं कृत्तिवाससः ।। ६७ ।। <br>
ॐकारेशः शिखा ज्ञेया लोचनानि त्रिलोचनः ।। <br>
गोकर्णभारभूतेशौ तत्कर्णौ परिकीर्तितौ ।।६८।। <br>
विश्वेश्वराविमुक्तौ च द्वावेतौ दक्षिणौ करौ ।। <br>
धर्मेशमणिकर्णेशौ द्वौ करौ दक्षिणेतरौ ।। ६९ ।। <br>
कालेश्वरकपर्दीशौ चरणावतिनिर्मलौ ।। <br>
ज्येष्ठेश्वरो नितंबश्च नाभिर्वै मध्यमेश्वरः ।। 4.1.33.१७० ।। <br>
कपर्दोस्य महादेवः शिरोभूषा श्रुतीश्वरः ।। <br>
चंद्रेशो हृदयं तस्य आत्मा वीरेश्वरः परः ।। ७१ ।। <br>
लिंगं तस्य तु केदारः शुक्रं शुक्रेश्वरं विदुः ।। <br>
अन्यानि यानि लिंगानि परः कोटि शतानि च ।। ७२ ।। <br>
ज्ञेयानि नखलोमानि वपुषो भूषणान्यपि ।। <br>
यावेतौ दक्षिणौ हस्तौ नित्यनिर्वाणदौ हि तौ ।। ७३ ।।<br>
जंतूनामभयं दत्त्वा पततां मोहसागरे ।। <br>
इयं दुर्गा भगवती पितृलिंगमिदं परम् ।। ७४ ।। <br>
इयं हि चित्रघंटेशी घंटाकर्ण ह्रदस्त्वयम् ।। <br>
इयं सा ललिता गौरी विशालाक्षीयमद्भुता ।। ७५ ।। <br>
आशाविनायकस्त्वेष धर्मकूपोयमद्भुतः ।। <br>
यत्र पिंडान्नरो दत्त्वा पितॄन्ब्रह्मपदं नयेत् ।। ७६ ।। <br>
एषा विश्वभुजा देवी विश्वैकजननी परा ।। <br>
असौ बंदी महादेवी नित्यं त्रैलोक्यवंदिता ।। ७७ ।।<br>
निगडस्थानपि जनान्पाशान्मोचयति  स्मृता।। <br>
दशाश्वमेधिकं तीर्थमेतत्त्रैलोक्यवंदितम् ।। ७८ ।। <br>
यत्राहुतित्रयेणापि अग्निहोत्रफलं लभेत् ।। <br>
प्रयागाख्यमिदं स्रोतः सर्वतीर्थोत्तमोत्तमम्।।७९।। <br>
अशोकाख्यमिदं तीर्थं गंगाकेशव एष वै।। <br>
मोक्षद्वारमिदं श्रेष्ठं स्वर्ग द्वारमिदं विदुः ।। 4.1.33.१८० ।। <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे पूर्वार्द्धे ज्ञानवापीवर्णनं नाम त्रयस्त्रिंशत्तमोऽध्यायः ।।३३।। <br>
<br>
<br>
</span>
