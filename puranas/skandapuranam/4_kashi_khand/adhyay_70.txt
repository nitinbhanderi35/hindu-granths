<span style="font-size: 14pt; line-height: 200%">अगस्त्य उवाच ॥ <br>
कात्यायनेय कथय नंदिना विश्वनंदिना ॥ <br>
यथा व्यापारिता देव्यो देवदेवनिदेशतः ॥ १ ॥ <br>
अविमुक्तस्य रक्षार्थं यत्र या देवताः स्थिताः ॥ <br>
प्रसादं कुरु मे देव ताः समाचक्ष्व तत्त्वतः ॥ २ ॥ <br>
इत्यगस्त्युदितं श्रुत्वा महादेवतनूद्भवः ॥ <br>
कथयामास या यत्र स्थिताऽऽनंदवने मुदा ॥ ३ ॥<br>
स्कंद उवाच ॥ ॥ <br>
वाराणस्यां विशालाक्षी क्षेत्रस्य परमेष्टदा ॥ <br>
विशालतीर्थं गंगायां कृत्वा पृष्ठे व्यवस्थिता ॥ ४ ॥ <br>
स्नात्वा विशालतीर्थे वै विशालाक्षीं प्रणम्य च ॥ <br>
विशालां लभते लक्ष्मीं परत्रेह च शर्मदाम् ॥ ५ ॥<br>
भाद्रकृष्णतृतीयायामुपोषणपरैर्नृभिः ॥ <br>
कृत्वा जागरणं रात्रौ विशालाक्षीसमीपतः ॥ ६ ॥ <br>
प्रातर्भोज्याः प्रयत्नेन चतुर्दशकुमारिकाः ॥ <br>
अलंकृता यथाशक्त्या स्रगंबरविभूषणैः ॥७॥ <br>
विधाय पारणं पश्चात्पुत्रभृत्यसमन्वितैः॥ <br>
सम्यग्वाराणसीवासफलं लभ्येत कुंभज ॥ ८ ॥ <br>
तस्यां तिथौ महायात्रा कार्या क्षेत्रनिवासिभिः ॥ <br>
उपसर्ग प्रशांत्यर्थं निर्वाणकमलाप्तये ॥ ९ ॥ <br>
वाराणस्यां विशालाक्षी पूजनीया प्रयत्नतः ॥ <br>
धूपदीपैः शुभैर्माल्यैरुपहारैर्मनोहरैः ॥4.2.70.१०॥ <br>
मणिमुक्ताद्यलंकारैर्विचित्रोल्लोच चामरैः ॥ <br>
शुभैरनुपभुक्तैश्च दुकूलैर्गंधवासितैः ॥ ११॥ <br>
मोक्षलक्ष्मी समृद्ध्यर्थं यत्रकुत्र निवासिभिः ॥<br>
&nbsp;अप्यल्पमपि यद्दत्तं विशालाक्ष्यै नरोत्तमैः ॥ १२ ॥ <br>
तदानंत्याय जायंत मुने लोकद्वयेपि हि ॥ <br>
विशालाक्षी महापीठे दत्तं जप्तं हुतं स्तुतम् ॥ १३ ॥ <br>
मोक्षस्तस्य परीपाको नात्र कार्या विचाणा ॥ <br>
विशालाक्षी समर्चातो रूपसंपत्तियुक्पतिः ॥१४ ॥ <br>
प्राप्यतेत्र कुमारीभिर्गुणशीलाद्यलंकृतः ॥ <br>
गुर्विणीभिः सुतनयो वंध्याभिगर्भसंभवः ॥ १५ ॥ <br>
असौभाग्यवतीभिश्च सौभाग्यं महदाप्यते ॥ <br>
विधवाभिर्न वैधव्यं पुनर्जन्मांतरे क्वचित्॥ ॥ १६ ॥ <br>
सीमंतिनीभिः पुंभिर्वा परं निर्वाणमिच्छुभिः ॥ <br>
श्रुता दृष्टार्चिता काश्यां विशालाक्ष्यभिलाषदा ॥१७॥ <br>
ततोन्यल्ललितातीर्थं गंगाकेशवसन्निधौ ॥ <br>
तत्रास्ति ललिता देवी क्षेत्ररक्षाकरी परा ॥ १८ ॥ <br>
सा च पूज्या प्रयत्नेन सर्वसंपत्समृद्धये ॥ <br>
ललितापूजकानां च जातु विघ्नो न जायते ॥ १९ ॥ <br>
इषे कृष्णद्वितीयायां ललितां परिपूज्य वै ॥ <br>
नारी वा पुरुषो वापि लभते वांछितं पदम् ॥ 4.2.70.२० ॥ <br>
स्नात्वा च ललिता तीर्थे ललितां प्रणिपत्य वै ॥ <br>
लभेत्सर्वत्र लालित्यं यद्वा तद्वाऽनुलप्य च ॥ २१ ॥ <br>
मुने विश्वभुजा गौरी विशालाक्षी पुरः स्थिता ॥ <br>
संहरंती महाविघ्नं क्षेत्रभक्तिजुषां सदा ॥ २२ ॥ <br>
शारदं नवरात्रं च कार्या यात्रा प्रयत्नतः ॥ <br>
देव्या विश्वभुजाया वै सर्वकामसमृद्धये ॥२३॥ <br>
यो न विश्वभुजां देवीं वाराणस्यां नमेन्नरः ॥ <br>
कुतो महोपसर्गेभ्यस्तस्य शांतिर्दुरात्मनः ॥ २४ ॥ <br>
यैस्तु विश्वभुजा देवी वाराणस्यां स्तुतार्चिता ॥ <br>
न हि तान्विघ्नसंघातो बाधते सुकृतात्मनः ॥ २५ ॥ <br>
अन्यास्ति काश्यां वाराही क्रतुवाराहसन्निधौ ॥ <br>
तां प्रणम्य नरो भक्त्या विपदब्धौ न मज्जति ॥ २६ ॥<br>
शिवदूती तु तत्रैव द्रष्टव्याऽऽपद्विनाशिनी ॥ <br>
आनंदवनरक्षार्थमुद्यच्छूलारितर्जनी ॥ २७ ॥ <br>
वज्रहस्ता तथा चैंद्री गजराज रथास्थिता ॥ <br>
इंद्रेशाद्दक्षिणेभागेऽर्चिता संपत्करी सदा ॥ २८ ॥ <br>
स्कंदेश्वर समीपे तु कौमारी बर्हियानगा ॥ <br>
प्रेक्षणीया प्रयत्नेन महाफलसमृद्धये ॥ २९ ॥ <br>
महेश्वराद्दक्षिणतो देवी माहेश्वरी नरैः ॥ <br>
वृषयानवती पूज्या महावृषसमृद्धिदा ॥ 4.2.70.३० ॥ <br>
निर्वाणनरसिंहस्य समीपे मोक्षकांक्षिभिः ॥ <br>
नारसिंही समर्च्या च समुद्यच्चक्र रम्यदोः ॥ ३१ ॥ <br>
हंसयानवती ब्राह्मी ब्रह्मेशात्पश्चिमे स्थिता ॥ <br>
गलत्कमंडलुजल चुलका ताडिता हिता ॥ ३२ ॥ <br>
ब्रह्मविद्या प्रबोधार्थं काश्यां पूज्या दिनेदिने ॥ <br>
ब्राह्मणैर्यतिभिर्नित्यं निजतत्त्वावबोधिभिः ॥ ३३ ॥<br>
शार्ङ्गचापविनिर्मुक्त महेषुभिरितस्ततः ॥ <br>
उत्सादयंतीं  प्रत्यूहान्काश्यां नारायणीं श्रयेत् ॥ ३४ ॥<br>
प्रतीच्यांगोपिगोविंदाद्भ्राम्यच्चक्रोच्च  तर्जनीम्॥ <br>
नारायणीं यः प्रणमेत्तस्य काश्यां महोदयः॥३५॥ <br>
ततो गौरीं विरूपाक्ष देवयान्या उदग्दिशि ॥ <br>
पूजयित्वा नरो भक्त्या वांछितां लभते श्रियम् ॥ ३६ ॥ <br>
शैलेश्वरी समभ्यर्च्या शैलेश्वर समीपगा ॥ <br>
तर्जयंती च तर्जन्या संसर्गमुपसर्गजम् ॥ ३७ ॥ <br>
चित्रकूपे नरः स्नात्वा विचित्रफलदे नृणाम् ॥ <br>
चित्रगुप्तेश्वरं वीक्ष्य चित्रघंटां प्रपूज्य च ॥ ३८ ॥ <br>
बहुपातकयुक्तोपि त्यक्तधर्मपथोपि वा ॥ <br>
न चित्रगुप्तलेख्यः स्याच्चित्रघंटार्चको नरः ॥ ३९ ॥ <br>
योषिद्वा पुरुषो वापि चित्रघंटां न योर्चयेत् ॥ <br>
काश्यां विघ्नसहस्राणि तं सेवंते पदेपदे ॥4.2.70.४०॥ <br>
चैत्रशुक्लतृतीयायां  कार्या यात्रा प्रयत्नतः ॥ <br>
महामहोत्सवः कार्यो निशि जागरणं तथा ॥ ४१ ॥ <br>
महापूजोपकरणैश्चित्रघंटां समर्च्य च ॥ <br>
शृणोति नांतकस्येह घंटां महिषकंठगाम् ॥ ४२ ॥ <br>
चित्रांगदेश्वरप्राच्यां चित्रग्रीवां प्रणम्य च ॥ <br>
न जातु जंतुर्वीक्षेत विचित्रां यमयातनाम् ॥ ४३ ॥ <br>
भद्रकालीं नरो दृष्ट्वा नाभद्रं पश्यति क्वचित्॥ <br>
भद्रनागस्य पुरतो भद्रवाप्यां कृतोदकः ॥ ४४ ॥ <br>
हरसिद्धिं प्रयत्नेन पूजयित्वा नरोत्तमः ॥ <br>
महासिद्धिमवाप्नोति प्राच्यां सिद्धिविनायकात् ॥ ४५ ॥ <br>
विधिं संपूज्य विधिवद्विविधैरुपहारकैः ॥ <br>
विविधां लभते सिद्धिं विधीश्वरसमीपगाम् ॥ ४६ ॥ <br>
प्रयागतीर्थे सुस्नातो जनो निगडभंजनीम् ॥ <br>
सभाजयित्वा नो जातु निगडैः परिबाध्यते ॥ ४७ ॥ <br>
भौमवारे सदा पूज्या देवीनिगडभंजनी ॥ <br>
कृत्वैकभुक्तं भक्त्यात्र बंदीमोक्षणकाम्यया ॥ ४८ ॥<br>
संसारबंधविच्छित्तिमपि यच्छति सार्चिता ॥ <br>
गणना शृंखलादीनां का च तस्याः समर्चनात् ॥४९॥ <br>
दूरस्थोपि हि यो बंधुः सोपि क्षिप्रं समेष्यति ॥ <br>
बंदी पदजुषां पुंसां श्रद्धया नात्र संशयः ॥ 4.2.70.५० ॥ <br>
किंचिन्नियममालंब्य यदि सा परिषेविता ॥ <br>
कामान्पूरयति क्षिप्रं काशी संदेहहारिणी ॥ ५१ ॥ <br>
घनटंककरा देवी भक्तबंधनभेदिनी ॥ <br>
कं कं न पूरयेत्कामं तीर्थराजसमीपगा ॥ ५२ ॥ <br>
देवी पशुऽपतेः पश्चादमृतेश्वर सन्निधौ ॥ <br>
स्नात्वा चैवामृते कूपे नमनीया प्रयत्नतः ॥ ५३ ॥ <br>
पूजयित्वा नरो भक्त्या देवताममृतेश्वरीम् ॥ <br>
अमृतत्वं भजेदेव तत्पादांबुज सेवनात् ॥ ५४ ॥ <br>
धारयंतीं महामायाममृतस्य कमंडलुम् ॥ <br>
दक्षिणेऽभयदां वामे ध्यात्वा को नाऽमृतत्वभाक् ॥५५॥ <br>
सिद्धलक्ष्मी जगद्धात्री प्रतीच्याममृतेश्वरात् ॥ <br>
प्रपितामह लिंगस्य पुरतः सिद्धिदार्चिता ॥५६॥ <br>
प्रासादं सिद्धलक्ष्म्याश्च विलोक्य कमलाकृतिम् ॥ <br>
लक्ष्मीविलाससंज्ञं च को न लक्ष्मीं समाप्नुयात् ॥५७॥ <br>
ततः कुब्जा जगन्माता नलकूवरलिंगतः ॥ <br>
पूजनीया पुरोभागे प्रपितामहपश्चिमे ॥ ५८ ॥ <br>
उपसर्गा न शेषांश्च कुब्जा हरति पूजिता ॥ <br>
तस्मात्कुब्जा प्रयत्नेन पूज्या काश्यां शुभार्थिभिः ॥ ५९ ॥ <br>
कुब्जांबरेश्वरं लिंगं नलकूबर पश्चिमे ॥ <br>
त्रिलोकसुंदरी गौरी तत्रार्च्याभीष्टदायिनी ॥ 4.2.70.६० ॥ <br>
त्रिलोकसुंदरी सिद्धिं दद्यात्त्रैलोक्यसुंदरीम् ॥ <br>
वैधव्यं नाप्यते क्वापि तस्या देव्याः समर्चनात् ॥ ६१ ॥ <br>
दीप्ता नाम महाशक्तिः सांबादित्यसमीपगा ॥ <br>
देदीप्यमान लक्ष्मीका जायंते तत्समर्चनात् ॥ ६२ ॥ <br>
श्रीकंठ सन्निधौ देवी महालक्ष्मीर्जगज्जनिः ॥ <br>
स्नात्वा श्रीकुंड तीर्थे तु समर्च्या जगदंबिका ॥ ६३ ॥ <br>
पितॄन्संतर्प्य विधिवत्तीर्थे श्रीकुंडसंज्ञिते ॥ <br>
दत्त्वा दानानि विधिवन्न लक्ष्म्या परिमुच्यते ॥ ६४ ॥ <br>
लक्ष्मीक्षेत्रं महापीठं साधकस्यैव सिद्धिदम् ॥ <br>
साधकस्तत्र मंत्रांश्च नरः सिद्धिमवाप्नुयात् ॥ ६५ ॥ <br>
संति पीठन्यनेकानि काश्यां सिद्धिकराण्यपि ॥ <br>
महालक्ष्मीपीठसमं नान्यल्लक्ष्मीकरं परम् ॥ ६६ ॥ <br>
महालक्ष्म्यष्टमीं प्राप्य तत्र यात्रा कृतां नृणाम् ॥ <br>
संपूजितेह विधिवत्पद्मा सद्म न मुंचति ॥ ६७ ॥ <br>
उत्तरे तु महालक्ष्म्या हयकंठीकुठारधृक् ॥ <br>
काशीविघ्रमहावृक्षांश्छिनत्ति प्रतिवासरम् ॥ ६८ ॥ <br>
कौर्मी शक्तिर्महालक्ष्मी दक्षिणे पाशपाणिका ॥ <br>
बध्नाति विघ्नसंघातं क्षेत्रस्यास्य प्रतिक्षणम्॥ ६९ ॥<br>
सा पूजितास्तुता मर्त्यैः क्षेत्रसिद्धिं प्रयच्छति॥<br>
वायव्यां च शिखी चंडी क्षेत्ररक्षाकरी परा ॥ 4.2.70.७० ॥ <br>
खादंती विघ्नसंघातं शिखी शब्दं करोति च ॥ <br>
तस्याः संदर्शनात्पुंसां नश्यंति व्याधयोखिलाः॥ ७१ ॥ <br>
भीमचंड्युत्तरद्वारं सदा रक्षेदतंद्रिता ॥<br>
भीमेश्वरस्य पुरतः पाशमुद्गरधारिणीम् ॥ ७२ ॥ <br>
भीमचंडीं नरो दृष्ट्वा भीमकुंडे कृतोदकः ॥ <br>
भीमाकृतीन्न वै पश्येद्याम्यान्दूतान्क्वचित्कृती ॥७३॥ <br>
छागवक्त्रेश्वरी देवी दक्षिणे वृषभध्वजात् ॥ <br>
अहर्निशं भक्षयति विघ्नौघतरुपल्लवान्॥ ॥ ७४ ॥ <br>
तस्या देव्याः प्रसादेन काशीवासः प्रलभ्यते ॥ <br>
अतश्छागेश्वरीं देवीं महाष्टम्यां प्रपूजयेत् ॥७५॥ <br>
तालजंघेश्वरी देवी तालवृक्षकृतायुधा ॥ <br>
उत्सादयति विघ्नौघानानंदवन मध्यगान् ॥ ७६ ॥ <br>
संगमेश्वर लिंगस्य दक्षिणे विकटाननाम् ॥<br>
तालजंघेश्वरीं  नत्वा न विघ्नैरभिभूयते ॥७७॥ <br>
उद्दालकेश्वराल्लिंगात्तीर्थं उद्दालकाभिधे ॥ <br>
याम्यां च यमदंष्ट्राख्या चर्वयेद्विघ्नसंहतिम् ॥ ७८ ॥ <br>
प्रणता यमदंष्ट्रायैस्तीर्थेचोद्दालकाभिधे ॥ <br>
कृत्वापि पापसंघातं न यमाद्बिभ्यतीहते ॥ ॥ ७९ ॥ <br>
दारुकेश्वर तीर्थे तु दारुकेशसमीपतः ॥ <br>
पातालतालुवदनामाकाशोष्ठीं धराधराम् ॥ 4.2.70.८० ॥ <br>
कपालकर्त्रीं हस्तां च ब्रह्मांडकवलप्रियाम् ॥ <br>
शुष्कोदरीं स्नायुबद्धां चर्ममुंडेति विश्रुताम् ॥ ८१ ॥ <br>
क्षेत्रस्य पूर्वदिग्भागं रक्षंती विघ्नसंघतः ॥ <br>
लसत्सहस्रदोर्दंडां ज्वलत्केकरवीक्षणाम् ॥ ८२ ॥ <br>
पारावारप्रसृमर हस्त न्यस्तारि मोदकाम् ॥ <br>
द्वीपि कृत्तिपरीधानां कटुकाट्टाट्टहासिनीम् ॥ ८३ ॥ <br>
मृणालनालवत्तीव्रं चर्वंतीमस्थि पापिनः ॥ <br>
शूलाग्रप्रोत दुर्वृत्त क्षेत्रद्रोहिकलेवराम् ॥ ८४ ॥ <br>
कपालमालाभरणां महाभीषणरूपिणीम् ॥<br>
चर्ममुंडां नरो नत्वा क्षेत्रविघ्नैर्न बाध्यते ॥ ८५ ॥ <br>
यथैव चर्ममुंडैषा महारुंडापि तादृशी॥ <br>
एतावानेव भेदोस्या रुंडस्रग्भूषणात्वियम् ॥ ८६ ॥ <br>
क्षेत्ररक्षां प्रकुरुत उभेदेव्यौ महाबले ॥ <br>
हसंत्यौ करतालीभिरन्योन्यं दोः प्रसारणात् ॥८७॥ <br>
हयग्रीवेश्वरे तीर्थे लोलार्कादुत्तरे सदा ॥ <br>
महारुंडा प्रचंडास्या तिष्ठते भक्तविघ्नहृत् ॥८८॥ <br>
चर्ममुंडा महारुंडा कथिते ये तु देवते ॥ <br>
तयोरंतरतस्तिष्ठेच्चामुंडा मुंडरूपिणी ॥ ८९ ॥<br>
एतास्तिस्रः प्रयत्नेन पूज्याः क्षेत्रनिवासिभिः ॥ <br>
धनधान्यप्रदाश्चैताः पुत्रपौत्रप्रदा इमाः ॥ 4.2.70.९० ॥ <br>
उपसर्गानमूर्घ्नंति दद्युर्नैःश्रेयसीं श्रियम् ॥ <br>
स्मृता दृष्टा न ताः स्पृष्टाः पूजिताः श्रद्धया नरैः ॥ ९१ ॥ <br>
महारुंडा प्रतीच्यां च देवी स्वप्नेश्वरी शुभा ॥ <br>
भविष्यं कथयेत्स्वप्ने भक्तस्याग्रे शुभाशुभम् ॥ ९२ ॥ <br>
तत्र स्वप्नेश्वरं लिंगं देवीं स्वप्नेश्वरीं तथा॥ <br>
स्नात्वासिसंगमे पुण्ये यस्मिन्कस्मिंस्तिथावपि ॥ ९३ ॥<br>
उपोषणपरो धीमान्नारीवा पुरुषोपि वा ॥ <br>
संपूज्य स्थंडिलशयः स्वप्ने भावि विलोकयेत् ॥९४॥ <br>
अद्यापि प्रत्ययस्तत्र कार्य एष विजानता ॥ <br>
भूतं भावि भवत्सर्वं वदेत्स्वप्नेश्वरी निशि॥९५॥<br>
अष्टम्यां च चतुर्दश्यां नवम्यां निशि वा दिवा॥ <br>
प्रयत्नतः समर्च्या सा काश्यां ज्ञानार्थिभिर्नरैः ॥ ९६ ॥ <br>
स्वप्नेश्वर्याश्च वारुण्यां दुर्गादेवी व्यवस्थिता ॥ <br>
क्षेत्रस्य दक्षिणं भागं सा सदैवाभिरक्षति ॥ ९७ ॥ <br>
इति श्रीस्कादे महापुराण एकाशीतिसाहस्र्यां संहितायां चतुर्थे काशीखंड उत्तरार्धे देवताधिष्ठानंनाम सप्ततितमोऽध्यायः ॥ ७० ॥ <br>
<br>
<br>
</span>
