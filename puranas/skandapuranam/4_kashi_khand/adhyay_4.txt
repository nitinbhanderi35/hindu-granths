<span style="font-size: 14pt; line-height: 200%">।। सूत उवाच ।। ।। <br>
मुनिपृष्टास्तदा देवा भगवंस्ते किमब्रुवन्।।<br>
सर्वलोकहितार्थाय तदाख्याहि महामुने ।।१।। <br>
।। श्रीव्यास उवाच ।। ।। <br>
अगस्तिवचनं श्रुत्वा बहुमानपुरस्सरम् ।। <br>
धिषणाधिपतेरास्यं विबुधा व्यालुलोकिरे ।। २ ।। <br>
वाक्पतिरुवाच ।। <br>
शृण्वगस्ते महाभाग देवागमनकारणम् ।। <br>
धन्योसि कृतकृत्योसि मान्योसि महता मपि ।। ३ ।। <br>
प्रत्याश्रमं प्रतिनगं प्रत्यरण्यं तपोधनाः ।। <br>
किं न संति मुनिश्रेष्ठ काचिदन्यैव ते स्थितिः ।।४।। <br>
तपोलक्ष्मीस्त्वयीहास्ति ब्राह्मतेजस्त्वयि स्थिरम्।। <br>
पुण्यलक्ष्मीस्त्वयि परा त्वय्यौदार्यं मनस्त्वयि ।। ५ ।।<br>
पतिव्रतेयं कल्याणी लोपामुद्रा सधर्मिणी।। <br>
तवांगच्छायया तुल्या यत्कथापुण्यकारिणी ।। ६ ।। <br>
पतिव्रतास्वरुंधत्या सावित्र्याप्यनसूयया ।। <br>
शांडिल्यया च सत्या च लक्ष्म्या च शतरूपया ।। ७ ।। <br>
मेनया च सुनीत्या च संज्ञया स्वाहया तथा ।। <br>
यथैषा वर्ण्यते श्रेष्ठा न तथान्येति निश्चितम ।। ८ ।। <br>
भुंक्ते भुक्ते त्वयि मुने तिष्ठति त्वयि तिष्ठति ।। <br>
विनिद्रिते च निद्राति प्रथमं प्रतिबुध्यते ।। ९।।<br>
अनलंकृतमात्मानं तव नो दर्शयेत्क्वचित्।।<br>
कार्यार्थं प्रोषिते क्वापि सर्वमंडनवर्जिता ।।4.1.4.१०।। <br>
न च ते नाम गृह्णीयात्तवायुष्यविवृद्धये ।। <br>
पुरुषांतरनामापि न गृह्णाति कदाचन ।। ११ ।। <br>
आक्रुष्टापि न चाक्रोशेत्ताडितापि प्रसीदति ।। <br>
इदं कुरु कृतं स्वामिन्मन्यतामिति वक्ति च ।। १२ ।। <br>
आहूता गृहकार्याणि त्यक्त्वा गच्छति सत्वरम् ।। <br>
किमर्थं व्याहृता नाथ सप्रसादो विधीयताम् ।। १३ ।। <br>
न चिरं तिष्ठति द्वारि न द्वारमुपसेवते ।। <br>
अदापितं त्वया किंचित्कस्मैचिन्न ददात्यपि ।। १४ ।। <br>
पूजोपकरणं सर्वमनुक्ता साधयेत्स्वयम् ।। <br>
नियमोदकबर्हींषि पत्रपुप्पाक्षतादिकम् ।। १५ ।। <br>
प्रतीक्षमाणावसरं यथाकालोचितं हि यत् ।। <br>
तदुपस्थापयेत्सर्वमनुद्विग्नातिहृष्टवत् ।। १६ ।। <br>
सेवते भर्त्तुरुच्छिष्टमिष्टमन्नं फलादिकम् ।। <br>
महाप्रसाद इत्युक्त्वा परिदत्तं प्रतीच्छति ।। १७ ।। <br>
अविभज्य न चाश्नीयाद्देवपित्रतिथिष्वपि ।। <br>
परिचारकवर्गेषु गोषु भिक्षुकुलेषु च ।। १८ ।। <br>
संयतोपस्करादक्षा हृष्टा व्यय पराङ्मुखी ।। <br>
कुर्यात्त्वयाननुज्ञाता नोपवासव्रतादिकम् ।। १९ ।। <br>
दूरतो वर्जयेदेषा समाजोत्सवदर्शनम् ।। <br>
न गच्छेत्तीर्थयात्रादि विवाहप्रेक्षणादिषु ।।4.1.4.२० ।। <br>
सुखसुप्तं सुखासीनं रममाणं यदृच्छया ।। <br>
आंतरेष्वपि कार्येषु पतिं नोत्थापयेत्क्वचित्।।२१ ।। <br>
स्त्रीधर्मिणी त्रिरात्रं तु स्वमुखं नैव दर्श येत् ।। <br>
स्ववाक्यं श्रावयेन्नापि यावत्स्नाता न शुद्धितः ।।२२।। <br>
सुस्नाता भर्तृवदनमीहतेन्यस्य न क्वचित् ।। <br>
अथवा मनसि ध्यात्वा पतिं भानुं विलोकयेत्।।२३।।<br>
हरिद्रां कुंकुमं चैव सिंदूर कज्जलं तथा ।। <br>
कूर्पासकं च तांबूलं मांगल्याभरणं शुभम् ।।२४।। <br>
केशसंस्कारकबरी करकर्णादिभूषणम् ।। <br>
भर्त्तुरायुष्यमिच्छंती दूरये न्न पतिव्रता।। २५ ।। <br>
न रजक्या न हैतुक्या तथा श्रमणया न च ।। <br>
न च दुर्भगया क्वापि सखित्वं कुरुते सती ।। २६ ।। <br>
भर्तृविद्वेषिणीं नारीं नैषा संभाषते क्वचित् ।। <br>
नैकाकिनी क्वचिद्भूयान्न नग्ना स्नाति च क्वचित् ।। २७ ।। <br>
नोलूखले न मुसले न वर्द्धन्यां दृषद्यपि ।। <br>
न यंत्रकेन देहल्यां सती चोपविशेत्क्वचित् ।।२८।। <br>
विना व्यवायसमयं प्रागल्भ्यं न क्वचिच्चरेत् ।। <br>
यत्रयत्ररुचिर्भर्त्तुस्तत्र प्रेमवती सदा ।। २९ ।। <br>
इदमेव व्रतं स्त्रीणामयमेवपरो वृषः ।। <br>
इयमेको देवपूजा भर्त्तुर्वाक्यं न लंघयेत ।। 4.1.4.३० ।। <br>
क्लीबं वा दुरवस्थंवा व्याधितं वृद्धमेव वा ।। <br>
सुस्थितं दुःस्थितं वापि पतिमेकं न लंघयेत ।। ३१ ।। <br>
हृष्टाहृष्टेविषण्णास्या विषण्णास्ये प्रिये सदा ।। <br>
एकरूपा भवेत्पुण्या संपत्सु च विपत्सु च ।। ३२ ।। <br>
सर्पिर्लवणतैलादि क्षयेपि च पतिव्रता ।। <br>
पतिं नास्तीति न ब्रूयादायासेषु न योजयेत्।।३३।। <br>
तीर्थस्नानार्थिनी नारी पतिपादोदकं पिबेत् ।। <br>
शंकरादपि विष्णोर्वा पतिरेकोधिकः स्त्रियाः ।। ३४ ।। <br>
व्रतोपवासनियमं पतिमुल्लंघ्य या चरेत् ।। <br>
आयुष्यं हरते भर्त्तुर्मृता निरयमृच्छति।।३५।।  <br>
उक्ता प्रत्युत्तरं दद्याद्या नारी क्रोधतत्परा ।। <br>
सरमा जायते ग्रामे सृगाली निर्जने वने।।३६।। <br>
स्त्रीणां हि परमश्चैको नियमः समुदाहृतः ।।ऽ <br>
अभ्यर्च्य चरणौ भर्त्तुर्भोक्तव्यं कृतनिश्चयम् ।।३७।। <br>
उच्चासनं न सेवेत न व्रजेत्परवेश्मसु ।। <br>
न त्रपाकर वाक्यानि वक्तव्यानि कदाचन ।। ३८ ।। <br>
अपवादो न वक्तव्यः कलहं दूरतस्त्यजेत् ।। <br>
गुरूणां सन्निधौ क्वापि नोच्चैर्ब्रूयान्न वा हसेत् ।। ३९ ।। <br>
या भर्तारं परित्यज्य रहश्चरति दुर्मतिः ।। <br>
उलूकी जायते क्रूरा वृक्षकोटरशायिनी ।। 4.1.4.४० ।। <br>
ताडिता ताडितुं चेच्छेत्सा व्याघ्री वृषदंशिका ।। <br>
कटाक्षयतियाऽन्यं वै केकराक्षी तु सा भवेत ।। ४१ ।। <br>
या भर्तारं परित्यज्य मिष्टमऽश्नाति केवलम् ।। <br>
ग्रामे वासकरी भूयाद्वल्गुर्वापि श्वविट्भुजा ।। ४२ ।।<br>
या त्वं(हुं) कृत्याऽप्रियं ब्रूते मूका सा जायते खलु ।। <br>
या सपत्नीं सदेर्ष्येत दुर्भगा सा पुनःपुन्ः ।। ४३ ।। <br>
दृष्टिं विलुप्य भर्तुर्या कंचिदन्यं समीक्षते ।। <br>
काणा च विमुखी चापि कुरूपा चापि जायते ।। ४४ ।। <br>
बाह्यादायांतमालोक्य त्वरिता च जलाशनैः ।। <br>
तांबूलैर्व्यजनैश्चैव पादसंवाहनादिभिः ।। ४५ ।। <br>
तथैव चाटुवचनैः  खेदसंनोदनैः परैः ।। <br>
या प्रियं प्रीणयेत्प्रीता त्रिलोकी प्रीणिता तया ।। ४६ ।। <br>
मितं ददाति हि पिता मितं भ्राता मितं सुतः ।। <br>
अमितस्य हि दातारं भर्त्तारं पूजये त्सदा ।। ४७ ।। <br>
भर्ता देवो गुरुर्भर्ता धर्म तीर्थ व्रतानि च ।। <br>
तस्मात्सर्वं परित्यज्य पतिमेकं समर्चयेत ।। ४८ ।। <br>
जीवहीनो यथा देहः क्षणादशुचितां व्रजेत् ।। <br>
भर्तृहीना तथा योषित्सुस्नाताप्यशुचिः सदा ।। ४९ ।। <br>
अमंगलेभ्यः सर्वेभ्यो विधवा त्यक्तमंगला ।। <br>
विधवा दर्शनात्सिद्धिः क्वापि जातु न जायते ।। 4.1.4.५० ।। <br>
विहाय मातरं चैकां सर्वमंगलवर्जिताम ।। <br>
तदाशिषमपि प्राज्ञस्त्यजेदाशीविषोपमाम ।। ५१ ।। <br>
कन्याविवाहसमये वाचयेयुरिति द्विजाः ।। <br>
भर्तुः सहचरी  भूयाज्जीवतोऽजीवतोपिवा ।। ५२ ।। <br>
भर्ता सदानुयातव्यो देहवच्छायया स्त्रिया ।। <br>
चंद्रमा  ज्योत्स्नया यद्वद्विद्युत्वान्विद्युता यथा ।। ५३ ।। <br>
अनुव्रजति  भर्तारं गृहात्पितृवनं मुदा ।। <br>
पदेपदेऽश्वमेधस्य फलं प्राप्नोत्यसंशयम ।। ५४ ।। <br>
व्यालग्राही यथा व्यालं बलादुद्धरते बिलात ।। <br>
एवमुत्क्रम्य दूतेभ्यः पतिं स्वर्गं नयेत्सती ।। ५५ ।।  <br>
यमदूताः पलायंते सतीमालोक्य दूरतः ।। <br>
अपि दुष्कृतकर्माणं समुत्सृज्य च तत्पतिम् । । ५६ ।। <br>
न तथा बिभीमो वह्नेर्नतथा विद्युतो यथा ।। <br>
आपतंतीं समालोक्य वयं दूताः पतिव्रताम् ।। ५७ ।। <br>
तपनस्तप्यतेत्यंतं दहनोपि च दह्यते ।। <br>
कंपंते सर्व तेजांसि दृष्ट्वा पातिव्रतं महः ।। ५८ । । <br>
यावत्स्वलोमसंख्यास्ति तावत्कोट्ययुतानि च ।। <br>
भर्त्रा स्वर्गसुखं भुंक्ते रममाणा पतिव्रता ।। ५९ । ।<br>
धन्या सा जननी लोके धन्योसौ जनकः पुनः ।। <br>
धन्यः स च पतिः श्रीमान्येषां गेहे पतिव्रता ।। 4.1.4.६० ।।<br>
पितृवंश्यामातृवंश्याःपतिवंश्यास्त्रयस्त्रयः ।।  <br>
पतिव्रतायाः पुण्येन स्वर्गसौख्यानि भुंजते ।। ६१ ।। <br>
शीलभंगेन दुर्वृत्ताः पातयंति कुलत्रयम् ।। <br>
पितुर्मातुस्तथापत्युरिहामुत्र च दुःखिताः ।। ६२ ।। <br>
पतिव्रतायाश्चरणो यत्र यत्र स्पृशेद्भुवम् ।। <br>
तत्रेति भूमिर्मन्येत नात्र भारोस्तिपावनी ।। ६३ ।। <br>
बिभ्यत्पतिव्रतास्पर्शं कुरुते भानुमानपि ।। <br>
सोमो गंधवहश्चापि स्वपावित्र्याय नान्यथा ।। ६४ ।। <br>
आपः पतिव्रता स्पर्शमभिलष्यंति सर्वदा ।। <br>
अद्य जाड्यविनाशो नो जातास्त्वद्याऽन्यपावनाः ।। ६५ ।। <br>
गृहेगृहे न  किं नार्यो रूपलावण्यगर्विताः ।। <br>
परं विश्वेशभक्त्यैव लभ्यते स्त्री पतिव्रता ।। ६६ ।। <br>
भार्या मूलं गृहस्थस्य भार्या मूलं सुखस्य च ।। <br>
भार्या धर्मफला  भार्या सं  तानवृद्धये ।। ६७ ।। <br>
परलोकस्त्वयं लोको जीयते भार्यया द्वयम् ।। <br>
देवपित्रतिथीज्यादि नाभार्यः कर्म चार्हति ।। ६८ ।। <br>
गृहस्थः स हि विज्ञेयो यस्य गेहे  पतिव्रता ।। <br>
ग्रसतेऽन्या प्रतिपदं राक्षस्या जरयाथवा ।। ६९ ।। <br>
यथा गंगाऽवगाहेन शरीरं पावनं भवेत् ।। <br>
तथा पतिव्रता दृष्ट्या शुभया पावनं भवेत् ।। 4.1.4.७० ।। <br>
अनुयाति न भर्तारं यदि दैवात्कथंचन ।। <br>
तत्रापि शीलं संरक्ष्यं शीलभंगात्पतत्यधः ।। ७१ ।। <br>
तद्वैगुण्यादपिस्वर्गात्पतिः पतति नान्यथा ।। <br>
तस्याः  पिता च माता च भ्रातृवर्गस्तथैव च ।। ७२ ।। <br>
पत्यौ मृते च यायोषिद्वैधव्यं पालयेत्क्वचित् ।। <br>
सा पुनः प्राप्य भर्तारं स्वर्गभोगान्समश्नुते ।। ७३ ।। । <br>
विधवा कबरीबंधो भर्तृबंधाय जायते ।। <br>
शिरसो वपनं तस्मात्कार्यं विधवया सदा ।। ७४ ।।<br>
एकाहारः सदा कार्यो न द्वितीयं कदाचन ।। <br>
त्रिरात्रं पंचरात्रं वा पक्षव्रतमथापि वा ।। ७५ ।। <br>
मासोपवासं वा कुर्याच्चांद्रायणमथापि वा ।। <br>
कृच्छ्रं वराकं वा कुर्यात्तप्तकृच्छ्रमथापि वा ।। ७६ ।। <br>
यवान्नैर्वा फलाहारैः शाकाहारैः पयोव्रतैः ।। <br>
प्राणयात्रां प्रकुर्वीत यावत्प्राणः स्वयं व्रजेत् ।। ७७ ।। <br>
पर्यंकशायिनी नारी वि धवा पातयेत्पतिम् ।। <br>
तस्माद्भूशयनं कार्यं पतिसौख्यसमीहया ।। ७८ ।। <br>
न चांगोद्वर्तनं कार्यं स्त्रिया विधवया क्वचित् ।। <br>
गंधद्रव्यस्य संयोगो नैव कार्यस्तया पुनः ।। ७९ ।। <br>
तर्पणं प्रत्यहं कार्यं भर्तुः कुशतिलोदकैः ।। <br>
तत्पितुस्तत्पितुश्चापि नामगोत्रादिपूर्वकम ।। 4.1.4.८० ।। <br>
विष्णोस्तु पूजनं कार्यं पति बुद्ध्या न चान्यथा ।। <br>
पतिमेव सदा ध्यायेद्विष्णुरूपधरं हरिम् ।। ८१ ।। <br>
यद्यदिष्टतमं लोके यच्च पत्युः समीहितम् ।। <br>
तत्तद्गुणवते देयं पतिप्रीणनकाम्यया ।। ८२ ।। <br>
वैशाखे कार्तिके माघे विशेषनियमांश्चरेत् ।। <br>
स्नानं दानं तीर्थयात्रां विष्णोर्नामग्रहं मुहुः ।। ८३ ।। <br>
वैशाखे जलकुंभांश्च कार्तिके घृतदीपकाः ।। <br>
माघे धान्य तिलोत्सर्गः स्वर्गलोके विशिष्यते ।। ८४ ।। <br>
प्रपा कार्या च वैशाखे देवे देया गलंतिका ।। <br>
उपानद्व्यजनं छत्रं सूक्ष्मवासांसि चन्दनम्   ।। ८५ ।। <br>
सकर्पूरं च तांबूलं पुष्पदानं तथैव च ।। <br>
जलपात्राण्यनेकानि तथा पुष्प गृहाणि च ।। ८६ ।। <br>
पानानि च विचित्राणि द्राक्षा रंभा फलानि च ।। <br>
देयानि द्विजमुख्येभ्यः पतिर्मे प्रीयतामिति ।। ८७ ।। <br>
ऊर्जे यवान्नमश्नीयादेकान्नमथवा पुनः ।। <br>
वृंताकं सूरणं चैव शूकशिंबिं च वर्जयेत् ।। ८८ ।। <br>
कार्तिके वर्जयेत्तैलं कार्तिके वर्जये न्मधु ।। <br>
कार्तिके वर्जयेत्कांस्यं कार्तिके चापिसंधितम् ।। ८९ ।। <br>
कार्तिके मौननियमे घंटां चारु प्रदापयेत ।। <br>
पत्रभोजी कांस्यपात्रं घृतपूर्णं प्रयच्छति ।।4.1.4.९०।। <br>
भूमिशय्याव्रते देया शय्या श्लक्ष्णा सतूलिका ।। <br>
फलत्यागे फलं देयं रसत्यागे च तद्रसम् ।। ९१ ।।<br>
धान्यत्यागे च तद्धान्यमथवा शालयः स्मृताः ।। <br>
धेनूर्दद्यात्प्रयत्नेन सालंकाराः सकांचनाः ।। ९२ ।। <br>
एकतः सर्वदानानि दीपदानं तथैकतः ।। <br>
कार्तिके दीपदानस्य कलां नार्हंति षोडशीम् ।। ९३ ।। <br>
किंचिदभ्युदिते सूर्ये माघस्नानं समाचरेत् ।। <br>
यथाशक्त्या च नियमान्माघस्नायी समाचरेत् ।। ९४ ।। <br>
पक्वान्नैर्भो जयेद्विप्रान्यतिनोपि तपस्विनः ।। <br>
लड्डुकैः फेणिकाभिश्च वटकेंडरिकादिभिः ।। ९५ ।। <br>
घृतपक्वैः समीरचैः शुचिकर्पूरवासितैः ।। <br>
गर्भे शर्करया पूर्णैर्नेत्रानं दैः सुगंधिभिः ।। ९६ ।। <br>
शुष्केंधनानां भारांश्च दद्याच्छीतापनुत्तये ।। <br>
कंचुकं तूलगर्भं च तूलिकां सूपवीतिकाम् ।। ९७ ।। <br>
मंजिष्ठा रक्तवासांसि तथा तूलवतीं पटीम् ।। <br>
जातीफल लवंगैश्च तांबूलानि बहून्यपि ।। ९८ ।। <br>
कंबलानि विचित्राणि निर्वातानि गृहाणि च ।। <br>
मृदुलाः पादरक्षाश्च सुगंध्युद्वर्त्तनानि च।।९९।। <br>
घृतकंबलपूजाभिर्महास्नानपुरःसरम् ।। <br>
कृष्णागुरुप्रभृतिभिर्गर्भागारे प्रधूपनैः ।। 4.1.4.१०० ।। <br>
स्थूलवर्तिप्रदीपैश्च नैवेद्यैर्विविधैस्तथा ।। <br>
भर्तृस्वरूपो भगवान्प्रीयतामिति चोच्चरेत् ।। १ ।। <br>
एवंविधैश्च विधवा विविधैर्नियमैर्व्रतैः ।। <br>
वैशाखान्कार्तिकान्माघानेवमेवातिवाहयेत् ।। २ ।। <br>
नाधिरोहेदनड्वाहं प्राणैः कंठगतैरपि ।। <br>
कंचुकं न परीदध्याद्वासो न विकृतं न्यसेत्।।३।।<br>
अपृष्ट्वा तु सुतान्किंचिन्न कुर्याद्भर्तृतत्परा ।। <br>
एवं चर्यापरा नित्यं विधवापि शुभा मता ।। ४ ।। <br>
एवं धर्मसमायुक्ता विधवापि पतिव्रता ।। <br>
पतिलोकानवाप्नोति नभवेत्क्वापि दुःखभाक् ।।५।। <br>
न गंगया तया भेदो या नारी पतिदेवता ।। <br>
उमाशिवसमा साक्षात्त स्मात्तां पूजयेद्बुधः ।।६।। <br>
बृहस्पतिरुवाच ।। <br>
गंगास्नानफलं त्वेतद्यज्जातं तव दर्शनम् ।। <br>
लोपामुद्रे महामातर्भर्तृपादांबुजेक्षणे ।। ७ ।। <br>
इति स्तुत्वा महाभागां राजपुत्रीं पतिव्रताम् ।। <br>
प्रणम्य च गुरुः प्राह मुनिं सर्वार्थकोविदः ।। ८. ।। <br>
प्रणवस्त्वं श्रुतिरियं क्षमैषा त्वं स्वयं तपः ।। <br>
सत्क्रियेयं फलं त्वं हि धन्योसीति महामुने ।। ९ ।। <br>
इदं पातिव्रतं तेजो ब्रह्मतेजो भवान्परम् ।। <br>
तत्राप्येतत्तपस्तेजः किमसाध्यतमं तव ।। 4.1.4.११० ।।<br>
तव नाविदितं किंचित्तथापि च वदाम्यहम् ।। <br>
यदर्थमागता देवास्तन्मुनेत्र निशामय ।। ११ ।। <br>
अयं शतमखः श्रीमान्वृत्रहा कुलिशायुधः ।। <br>
सिद्ध्यष्टकं हि यद्द्वारि दृक्प्रसादं समीक्षते ।। १२ ।। <br>
यस्यपुर्याः परिसरे कामधेनु व्रजश्चरेत् ।।<br>
यत्पौराः कल्पवृक्षाणां नित्यं छायासु शेरते ।। १३ ।। <br>
यद्रथ्यासु च तिष्ठंति ते चिंतामणिकर्कराः ।। <br>
अयमग्निर्जगद्योनिर्धर्मराजस्त्वयं पुनः ।। १४ ।।<br>
निर्ऋतिर्वरुणोवायुःश्रीदरुद्रादयस्त्वमी ।। <br>
आराध्यंते च चारित्रैः सर्वकामार्थ मीश्वराः ।। १५ ।। <br>
ममभ्यर्थयितारोमी त्वं याच्यस्तु जगत्कृते ।। <br>
वाङ्मात्रोद्यमसाध्यं तत्तवविश्वोपकारकम् । १६ । <br>
कश्चिच्छैलो विंध्यनामा भानुमार्गावरोधकः ।। <br>
वर्धितः स्पर्धया मेरोस्तद्वृद्धिं त्वं निवारय ।।१७।। <br>
ये च स्वभावकठिना ये च मार्गावरोधकाः ।। <br>
ये स्पर्द्धया वृद्धिमंतस्तद्वृद्धिर्वर्धिताऽशुभा ।। १८।। <br>
इति श्रुत्वा गुरोर्वाक्यमविचार्य महामुनिः ।। <br>
क्षणं मुनिःसमाधाय तथेति प्रत्युवाच ह ।। १९ ।। <br>
साधयिष्यामि वः कार्यं विसर्ज्येति दिवौकसः ।। <br>
पुनश्चिंतापरो भूत्वाऽगस्तिर्ध्यानपरोभवत् ।। 4.1.4.१२० ।। <br>
वेदव्यास उवाच ।। ।। <br>
इमं पतिव्रताध्यायं श्रुत्वा स्त्रीपुरुषोपिवा ।। <br>
पापकंचुकमुत्सृज्य शक्रलोकं प्रयास्यति ।। १२१ ।। <br>
इति श्रीस्कांदे महापुराणे एकाशीतिसाहस्र्यां संहितायां चतुर्थै काशीखंडे पूर्वार्द्धे पतिव्रताख्यानंनाम चतुर्थोऽध्यायः ।। ४ ।। <br>
<br>
<br>
</span>
