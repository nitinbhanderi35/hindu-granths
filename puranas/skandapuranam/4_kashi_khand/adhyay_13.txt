<span style="font-size: 14pt; line-height: 200%">गणावूचतुः ।। ।। <br>
इमां गंधवतीं पुण्यां पुरीं वायोर्विलोकय ।। <br>
वारुण्या उत्तरे भागे महाभाग्यनिधे द्विज ।। १ ।। <br>
अस्यां प्रभंजनो नाम जगत्प्राणोदिगीश्वरः ।। <br>
आराध्य श्रीमहादेवं दिक्पालत्वमवाप्तवान् ।। २ ।। <br>
पुरा कश्यपदायादः पूतात्मेति च विश्रुतः ।। <br>
धूर्जटे राजधान्यां स चचार विपुलं तपः ।। ३ ।। <br>
वाराणस्यां महाभागो वर्षाणामयुतं शतम् ।। <br>
स्थापयित्वा महालिंगं पावनं पवनेश्वरम् ।। ४ ।। <br>
यस्य दर्शनमात्रेण पूतात्मा जायते नरः ।। <br>
पापकंचुकमुत्सृज्य स वसेत्पावने पुरे ।। ५ ।। <br>
ततस्तस्योग्रतपसा तपसाफलदः शिवः ।। <br>
आविरासीत्ततो लिंगाज्ज्योतीरूपो महेश्वरः ।। ५ ।। <br>
उवाच च प्रसन्नात्मा करुणामृतसागरः ।। <br>
उत्तिष्ठोत्तिष्ठ पूतात्मन्वरं वरय सुव्रत ।। ७ ।। <br>
अनेन तपसोग्रेण लिंगस्याराधनेन च ।। <br>
तवादेयं न पूतात्मंस्त्रैलोक्ये सचराचरे ।।८।। <br>
।। पूतात्मोवाच ।। <br>
देवदेवमहादेव देवानामभयप्रद ।। <br>
ब्रह्मनारायणेंद्रादि सर्वदेवपदप्रद ।। ९ ।। <br>
वेदास्त्वां न च विंदंति किमात्मक इति प्रभो।। <br>
प्राप्ताः शतपथत्वं च नेतिनेतीतिवादिनः ।।4.1.13.१०।। <br>
ब्रह्मविष्ण्वोपि गिरां गोचरो न च वाक्पतेः।। <br>
प्रमथेशं कथं स्तोतुं मादृशः प्रभवेत्प्रभो ।।११।।<br>
प्रसह्य प्रमिमीतेश भक्तिर्मांस्तुतिकर्मणि ।। <br>
करोमि किं जगन्नाथ न वश्यानींद्रियाणि मे ।। १२ ।। <br>
विश्वं त्वं नास्ति वै भेदस्त्वमेकः सर्वगो यतः ।। <br>
स्तुत्यं स्तोता स्तुतिस्त्वं च सगुणो निर्गुणो भवान् ।।१३।। <br>
सर्गात्पुरा भवानेको रूपनाम विवर्जितः ।। <br>
योगिनोपि न ते तत्त्वं विंदंति परमार्थतः ।। १४ ।। <br>
यदैकलो न शक्नोषि रंतुं स्वैरचर प्रभो ।। <br>
तदिच्छा तवयोत्पन्ना सेव्या शक्तिरभूत्तव ।। १५ ।। <br>
त्वमेको द्वित्वमापन्नः शिवशक्तिप्रभेदतः ।। <br>
त्वं ज्ञानरूपो भगवान्स्वेच्छा शक्तिस्वरूपिणी ।। १६ ।। <br>
उभाभ्यां शिवशक्तिभ्या युवाभ्यां निजलीलया ।। <br>
उत्पादिता क्रियाशक्तिस्ततः सर्वमिदं जगत् ।। १७ ।। <br>
ज्ञानशक्तिर्भवानीश इच्छाशक्तिरुमा स्मृता ।। <br>
क्रियाशक्तिरिदं विश्वमस्य त्वं कारणं ततः ।। १८ ।। <br>
दक्षिणांगं तव विधिर्वामांगं तव चाच्युतः ।। <br>
चंद्रसूर्याग्निनेत्रस्त्वं त्वन्निःश्वासः श्रुतित्रयम् ।। १९ ।। <br>
त्वत्स्वेदादंबुनिधयस्तव श्रोत्रं समीरणः ।। <br>
बाहवस्ते दशदिशो मुखं ते ब्राह्मणाः स्मृताः ।। 4.1.13.२० ।। <br>
राजन्यवर्यास्ते बाहु वैश्या ऊरुसमुद्भवाः ।। <br>
पद्भ्यां शूद्रस्तवेशान केशास्ते जलदाः प्रभो ।। २१ ।।<br>
त्वं पुं प्रकृतिरूपेण ब्रह्मांडमसृजः पुरा।। <br>
मध्ये ब्रह्मांडमखिलं विश्वमेतच्चराचरम्।। २२ ।। <br>
अतस्त्वत्तो न मन्येऽहं किंचिद्भिन्नं जगन्मय ।। <br>
त्वयि सर्वाणि भूतानि सर्वभूतमयो भवान् ।। २३ ।। <br>
नमस्तुभ्यं नमस्तुभ्यं नमस्तुऽभ्यं नमोनमः ।। <br>
अयमेव वरो नाथ त्वयि मेऽस्तु स्थिरा मतिः ।। २४ ।। <br>
इत्युक्तवति देवेश स्तस्मिन्पूतात्मनि प्रभुः ।। <br>
स्वमूर्तित्वं समारोप्य दिक्पालपदमादधे ।। २५ ।। <br>
सर्वगो मम रूपेण सर्वतत्त्वावबोधकः ।। <br>
सर्वेषामायुषोरूपं भवानेव भविष्यति ।। २६ ।। <br>
तव लिंगमिदं दिव्यं ये द्रक्ष्यंतीह मानवाः ।। <br>
सर्वभोगसमृद्धास्ते त्वल्लोकसुखभागिनः ।। २७ ।। <br>
पवमानेश्वरं लिंगं मध्ये जन्मसकृन्नरः ।। <br>
यथोक्तविधिना पूज्य सुगंधस्नपनादिभिः ।। २८ ।। <br>
सुगंधचंदनैः पुष्पैर्मम लोके महीयते ।। <br>
ज्येष्ठेशात्पश्चिमेभागे वायुकुंडोत्तरेण तु ।। २९ ।। <br>
पावमानं समाराध्य पूतो भवति तत्क्षणात् ।। <br>
इति दत्त्वा वरान्देवस्तस्मिँल्लिंगे लयं ययौ ।।4.1.13.३०।। <br>
गणावूचतुः ।। <br>
इति गंधवती पुर्याः स्वरूपं ते निरूपितम् ।। <br>
तस्याः प्राच्यां कुबेरस्य श्रीमत्येषालकापुरी ।। ३१ ।। <br>
शंभोः सखित्वमापेदे नाथोस्या भक्तियोगतः ।। <br>
निधीनां पद्ममुख्यानां दाता भोक्ता हरार्चनात् ।। ३२ ।। <br>
।। शिवशर्मोवाच ।। ।। <br>
कोसौ कस्य पुनः कीदृग्भक्तिरस्य सदाशिवे ।। <br>
यया सखित्वमापन्नो देवदेवस्यधूर्जटेः ।। ३३ ।। <br>
इति श्रोतुं मम मनः श्रुतिगोचरतां गतम् ।। <br>
युवयोर्वाक्सुधास्वाद मेदुरोदरमंथरम् ।। ३४ ।। <br>
गणावूचतुः ।। ।। <br>
शिवशर्मन्महाप्राज्ञ परिशुद्धेंद्रियेश्वर ।। <br>
सुतीर्थक्षालिताशेषजन्मजातमहामल ।। ३५ ।। <br>
सुहृदि प्रेमसंपन्ने त्वय्यनुद्यं न किंचन ।। <br>
साधुभिः सह संवादः सर्वश्रेयोऽभिवृद्धये ।। ३६ ।। <br>
आसीत्कांपिल्यनगरे सोमयाजिकुलोद्भवः ।। <br>
दीक्षितो यज्ञदत्ताख्यो यज्ञविद्याविशारदः ।। ३७ ।। <br>
वेदवेदांगवेदार्थान्वेदोक्ताचारचंचुरः ।। <br>
राजमान्यो बहुधनो वदान्यः कीर्तिभाजनम् ।। ३८ ।। <br>
अग्निशुश्रूषणरतो वेदाध्ययनतत्परः ।। <br>
तस्य पुत्रो गुणनिधिश्चंद्रबिंबसमाकृतिः ।। ३९ ।।<br>
कृतोपनयनः सोथ विद्यां जग्राह भूरिशः ।। <br>
अथ पित्रानभिज्ञातो द्यूतकर्मरतोऽभवत् ।। 4.1.13.४० ।। <br>
आदायादाय बहुशो धनं मातुः सकाशतः ।। <br>
ददाति द्यूतकारेभ्यो मैत्री तैश्च चकार सः ।। ४१ ।। <br>
संत्यक्त ब्राह्मणाचारः संध्यास्नानपराङ्मुखः ।। <br>
निंदको वेदशास्त्राणां देवब्राह्मणनिंदकः ।।।४२।।। <br>
स्मृत्याचारविहीनस्तु गीतवाद्यविनोदभाक् ।। <br>
नटपाखंडिभंडैश्च बद्धप्रेमपरंपरः ।। ४३ ।। <br>
प्रेरितोपि जनन्या स न याति पितुरंतिकम् ।। <br>
गृहकार्यांतरव्यग्रो दीक्षितो दीक्षितायिनीम् ।। ४४ ।। <br>
यदा यदैव तां पृच्छेदयेगुणनिधिः सुतः ।। <br>
न दृश्यते मया गेहे क्व याति विदधाति किम् ।। ४५ ।। <br>
तदा तदेति सा ब्रूयादिदानीं स बहिर्गतः ।। <br>
स्नात्वा समर्च्य वै देवानेतावंतमनेहसम् ।। ४६ ।। <br>
अधीत्याध्ययनार्थं स द्वित्रैर्मित्रैः समं ययौ ।। <br>
एकपुत्रेति तन्माता प्रतारयति दीक्षितम् ।। ४७ ।। <br>
न तत्कर्म च तद्वृत्तं किंचिद्वेत्ति स दीक्षितः ।। <br>
स च केशांतकर्मास्य कृत्वा वर्षेऽथ षोडशे ।। ४८ ।। <br>
गृह्योक्तेन विधानेन पाणिग्राहमकारयत् ।। <br>
प्रत्यहं तस्य जननी सुतं गुणनिधिं मृदु ।। ४९ ।। <br>
शास्ति स्नेहार्द्रहृदया क्रोधनस्ते पितेत्यलम् ।। <br>
यदि ज्ञास्यति ते वृत्तं त्वां च मां ताडयिष्यति ।।4.1.13.५०।। <br>
आच्छादयामि ते नित्यं पितुरग्रे कुचेष्टितम् ।। <br>
लोकमान्योस्ति ते तातः सदाचारैर्न वै धनैः ।। ५१ ।। <br>
ब्राह्मणानां धनं पुत्र सद्विद्या साधुसंगमः ।। <br>
सच्छ्रोत्रियास्त्वनूचाना दीक्षिताः सोमयाजिनः ।। ।। ५२ ।। <br>
इति रूढिमिह प्राप्तास्तव पूर्वपितामहाः ।। <br>
त्यक्त्वा दुर्वृत्तसंसर्गं साधुसंगरतो भव ।। ५३ ।। <br>
सद्विद्या सुमनो धेहि ब्राह्मणाचारमाचर ।। <br>
तवानुरूपारूपेण वयसाकुलशीलतः ।। ५४ ।। <br>
ऊनविंशतिकोऽसि त्वमेषा षोडशवार्षिकी ।। <br>
तव पत्नी गुणनिधे साध्वी मधुरभाषिणी ।। ५५ ।। <br>
एतां संवृणु सद्वृत्तां पितृभक्तियुता भव ।। <br>
श्वशुरोपि हि ते मान्यः सर्वत्र गुणशीलतः ।। ५६ ।। <br>
ततोऽपत्रपसे किं न त्यज दुर्वृत्ततां शिशो ।। <br>
मातुलास्तेऽतुलाः पुत्र विद्याशीलकुलादिभिः।। ।। ५७ ।। <br>
तेभ्योपि न बिभेषि त्वं शुद्धोस्युभय वंशतः ।। <br>
पश्यैतान्प्रतिवेश्मस्थान्ब्राह्मणानां कुमारकान् ।। ५८ ।। <br>
गृहेपि शिष्यान्पश्यैतान्पितुस्ते विनयोचितान् ।। <br>
राजापि श्रोष्यति यदा तव दुश्चेष्टितं सुत ।। ५९ ।। <br>
श्रद्धां विहाय ते ताते वृत्तिलोपं करिष्यति ।। <br>
बालचेष्टितमेवैतद्वदंत्यद्यापि ते जनाः ।। 4.1.13.६० ।।<br>
अनंतरं हसिष्यंति युक्तं दीक्षिततास्त्विति ।। <br>
सर्वेप्याक्षारयिष्यंति तव विप्रं च मां च वै ।।६१।। <br>
मातुश्चरित्रं तनयो धत्ते दुर्भाषणैरिति ।। <br>
पिता पितेन पापीयाञ्च्छ्रुतिस्मृतिपथीनकिम् ।। ६२ ।। <br>
तदंघ्रिलीनमनसो मम साक्षी महेश्वरः ।। <br>
न चर्तुस्नातयापीह मुखं दुष्टस्य वीक्षितम् ।।६३।। <br>
अहो बलीयान्सविधिर्येन जाता भवानिति ।। <br>
प्रतिक्षणं जनन्येति शिक्ष्यमाणोतिदुर्मदः ।। ६४ ।। <br>
न तत्याज च तद्धर्मं दुर्बोधो व्यसनी यतः ।। <br>
मृगया मद्य पैशुन्य वेश्याचौर्यदुरोदरैः ।। ६५ ।। <br>
सपारदारैर्व्यसनैरेभिः कोत्र न खंडितः ।। <br>
यद्यन्मध्ये गृहे पश्येत्तत्तन्नीत्वा सुदुर्मतिः ।। ६६ ।। <br>
अर्पयेद्द्यूतकाराणां सकुप्यं वसनादिकम् ।। <br>
नवरत्नमयीं मातुः करतः पितुरूर्मिकाम ।। ६७ ।। <br>
स्वपंत्यास्त्वेकदाऽऽदाय दुरोदरिकरेऽर्पयत् ।। <br>
एकदा गच्छता राजभवनान्निजमुद्रिका ।। ६८ ।। <br>
दीक्षितेन परिज्ञाता दैवाद्द्यूतकृतः करे ।। <br>
उवाच दीक्षितस्तं च कुतो लब्धा त्वयोर्मिका ।। <br>
पृष्टस्तेनाथ निर्बंधादसकृत्प्रत्युवाच किम् ।। ६९ ।। <br>
ममाक्षिपसि विप्रोच्चैः किं मया चौर्य कर्मणा ।। <br>
लब्धा मुद्रा त्वदीयेन पुत्रेणैषा ममार्पिता ।। 4.1.13.७० ।। <br>
मम मातुर्हि पूर्वे द्युर्जित्वानीतो हि शाटकः ।। <br>
न केवलं ममाप्येतदंगुलीयं समर्पितम् ।। ७१ ।। <br>
अन्येषां द्यूतकर्तृणां भूरि तेनार्पितं वसु ।। <br>
रत्नकुप्यदुकूलानि भृंगारुप्रभृतीनि च ।। ७२ ।। <br>
भाजनानि विचित्राणि कांस्य ताम्रमयानि च ।। <br>
नग्नीकृत्यप्रति दिनं बद्ध्यंते द्यूतकारिभिः ।। ७३ ।। <br>
न तेन सदृशः कश्चिदाक्षिको भूमिमंडले ।। <br>
अद्य यावत्त्वया विप्र दुरोदरशिरोमणिः ।। ७४ ।। <br>
कथं नाज्ञायि तनयो ऽविनयानयकोविदः ।। <br>
इति श्रुत्वा त्रपाभार विनम्रतरकंधरः ।। ७५ ।।<br>
प्रावृत्य वाससा मौलिं प्राविशन्निजमंदिरम् ।। <br>
महापतिव्रतामास्य पत्नीं प्रोवाच तामथ ।। ७६ ।। <br>
दीक्षितायिनि कुत्रासि क्व ते गुणनिधिः सुतः ।। <br>
अथ तिष्ठतु किं तेन क्व सा मम शुभोर्मिका ।। ७७ ।। <br>
अंगोद्वर्तन काले या त्वया मेंऽगुलितो हृता ।। <br>
नवरत्नमयीं शीघ्रं तामानीय प्रयच्छ मे ।। ७८ ।। <br>
इति श्रुत्वाथ तद्वाक्यं भीता सा दीक्षितायिनी ।। <br>
प्रोवाच सा तु माध्याह्नीं क्रियां निष्पादयत्वथ ।। ७९ ।। <br>
व्यग्रास्मि देवपूजार्थमुपहारादि कर्मणि ।। <br>
समयोयमतिक्रामेदतिथीनां प्रियातिथे ।। 4.1.13.८० ।। <br>
इदानीमेव पक्वान्नकरणव्यग्रया मया ।। <br>
स्थापिता भाजने क्वापि विस्मृतेति न वेद्म्यहम् ।। ८१ ।। <br>
दीक्षित उवाच ।। ।। <br>
हंहो सत्पुत्रजननि नित्यं सत्यप्रभाषिणि ।। <br>
यदायदा त्वां संपृच्छे तनयः क्व गतस्त्विति ।। ८२ ।। <br>
तदातदेति त्वं ब्रूया नाथेदानीं स निर्गतः ।। <br>
अधीत्याध्ययनार्थं च द्वित्रैर्मित्रैः सयुग्बहिः ।। ८३ ।। <br>
कुतस्त्वच्छाटकः पत्नि मांजिष्ठो यो मयाऽर्पितः ।। <br>
लंबते वस्त्रधान्यांयस्तथ्यं ब्रूहि भयं त्यज ।। ८४ ।। <br>
सांप्रतं नेक्ष्यते सोपि भृंगारुर्मणिमंडितः ।। <br>
पट्टसूत्रमयीसापि त्रिपटी क्व नृपार्पिता ।। ८५ ।। <br>
क्व दाक्षिणात्यं तत्कांस्यं गौडी ताम्रघटी क्व सा ।। <br>
नागदंतमयी सा क्व सुखकौतुकमंचिका ।। ८६ ।। <br>
क्व सा पर्वतदेशीया चंद्रकांतशिलोद्भवा ।। <br>
दीपिका व्यग्रहस्ताग्रा सालंकृच्छालभंजिका ।। ८७ ।। <br>
किं बहूक्तेन कुलजे तुभ्यं कुप्याम्यहं वृथा ।। <br>
तदाभ्यवहरिष्येहमुपयंस्याम्यहं यदा ।। ८८ ।। <br>
अनपत्योस्मि तेनाहं दुष्टेन कुलदूषिणा ।। <br>
उत्तिष्ठानय दर्भांबु तस्मै दद्यां तिलांजलिम् ।। ८९ ।। <br>
अपुत्रत्वं वरं नृणां कुपुत्रात्कुलपांसनात् ।। <br>
त्यजेदेकं कुलस्यार्थे नीतिरेषा सनातनी ।। 4.1.13.९० ।।<br>
स्नात्वा नित्यविधिं कृत्वा तस्मिन्नेवाह्निकस्यचित् ।। <br>
श्रोत्रियस्य सुतां प्राप्य पाणिं जग्राह दीक्षितः ।। ९१ ।। <br>
श्रुत्वा तथा स वृत्तांतं प्राक्तनं स्वं विनिंद्य च ।। <br>
कांचिद्दिशं समालोच्य निर्ययौ दीक्षितांगजः ।।९२।। <br>
चिंतामवाप महतीं क्व यामि करवाणि किम् ।। <br>
नाहमभ्यस्तविद्योस्मि न चैवास्ति धनोस्म्यहम् ।। ९३ ।। <br>
देशांतरे ह्यस्ति धनः सद्विद्यः सुखमेधते ।। <br>
भयमस्ति धने चौरात्सविद्यः सर्वतोऽभयः ।। ९४ ।। <br>
यायजूके कुले जन्म क्वक्व मे व्यसनं तथा ।। <br>
अहो बलीयान्स विधिर्भाविकर्मानुसंधयेत् ।।९५।। <br>
भिक्षितुं नाधिगच्छामि न मे परिचितः क्वचित् ।। <br>
न च पार्श्वे धनं किंचित्किमत्र शरणं भवेत् ।। ९६ ।।<br>
सदाभ्युदिते भानौ प्रसूर्मे मृष्टभोजनम्।। <br>
दद्यादद्यात्र कं याचे याचेह जननी न मे ।।९७।। <br>
इति चिंतयतस्तस्य भानुरस्ताचलं गतः ।। <br>
एतस्मिन्नेव समये कश्चिन्माहेश्वरो नरः।।९८।। <br>
महोपहारानादाय नगराद्बहिरभ्यगात् ।। <br>
समभ्यर्चितुमीशानं शिवरात्रावुपोषितः ।। ९९ ।। <br>
पक्वान्नगंधमाघ्राय क्षुधितः स तमन्वगात् ।। <br>
इदमन्नं मया ग्राह्यं शिवायोपस्कृतं निशि ।। 4.1.13.१०० ।। <br>
इत्याशामवलंब्याथ द्वारि शंभोरुपाविशत् ।। <br>
ददर्श च महापूजां तेन भक्तेन निर्मिताम् ।। १ ।। <br>
विधाय नृत्यगीतादि भक्ताः सुप्ताः क्षणं यदा ।। <br>
नैवेद्यं स तदाऽऽदातुं गर्भागारं विवेश ह ।। २ ।। <br>
दीपं मंदप्रभं दृष्ट्वा पक्वान्नावेक्षणाय सः ।। <br>
निजचैलांचलाद्वर्तिं दत्त्वा समुददीपयत् ।। ३ ।। <br>
ततः पक्कान्नमादाय त्वरितं गच्छतो बहिः ।। <br>
तस्य पादतलाघातात्प्रसुप्तः कोप्यबुध्यत ।। ४ ।। <br>
कोयंकोयं त्वरापन्नश्चोरोयं गृह्यतामिति ।। <br>
यावद्भूयात्समागत्य तावत्स पुररक्षकैः ।। ५ ।। <br>
पलायमानो निहतः क्षणात्पंचत्वमागतः ।। <br>
अभक्षयच्च नैवेद्यं भाविपुण्यबलान्न सः ।। ६ ।।<br>
अथ बद्धः समागत्य पाशमुद्गरपाणिभिः ।। <br>
निनीषुभिः सयमिनीं यामैः स विकटैर्भटैः ।। ७ ।। <br>
तावत्पारिषदाः प्राप्ताः किंकिणीजालमालितम् ।। <br>
दिव्यंविमानमादाय तं नेतुं शूलपाणयः ।। ८ ।। <br>
शंभोर्गणान्समालोक्य भीतैस्तैर्यमकिंकरैः ।। <br>
अवादिप्रणतैरित्थं दुर्वृत्तोयं गणा द्विजः ।। ९ ।। <br>
कुलाचारप्रतीपोयं पित्रोर्वाक्यपराङ्मुखः ।। <br>
सत्यशौचपरिभ्रष्टःसंध्यास्नानविवर्जितः ।। 4.1.13.११० ।। <br>
आस्तां दूरेऽस्य कर्माणि शिवनिर्माल्यहारकः ।। <br>
प्रत्यक्षतोऽत्र वीक्षध्वमस्पृश्योयं भवादृशाम् ।। ११ ।। <br>
शिवनिर्माल्यभोक्तारः शिवनिर्माल्यलंघकाः(?) ।। <br>
शिवनिर्माल्यदातारः स्पर्शस्तेषां ह्यपुण्यकृत् ।।१२।। <br>
विषमालोड्य वापे यं श्रेयोवाऽनशनं परम् ।। <br>
सेवितव्यं शिवस्वं न प्राणः कंठगतैरपि ।। १३ ।। <br>
यूयं प्रमाणं धर्मेषु  यथा न च तथा वयम् ।। <br>
अस्ति चेद्धर्मलेशोस्य गणास्तच्छृणुमो वयम् ।। १४ ।। <br>
इत्थं तद्वाक्यमाकर्ण्य प्रोचुः पारिषदास्ततः ।। <br>
किंकराः शिवधर्मा ये सूक्ष्मास्ते वै भवादृशैः ।। १५ ।। <br>
स्थूललक्ष्यैः कथं लक्ष्या लक्ष्या ये सूक्ष्मदृष्टिभिः ।। <br>
अनेनानेन सा कर्म यत्कृतं शृणुतेह तत् ।। १६ ।। <br>
पतंती लिंगशिरसि दीपच्छाया निवारिता ।। <br>
स्वचैलांचलतोऽनेन दत्त्वादीपे दशां निशि ।।१७।। <br>
अपरोपि परो धर्मो जातस्तत्रास्य किंकराः ।। <br>
शृण्वता शिवनामानि प्रसंगादपिगृह्णतः ।। १८ ।। <br>
भक्तेन विधिना पूजा क्रियमाणा निरीक्षिता ।। <br>
उपोषिते न भूतायामनेन स्थिरचेतसा ।। १९ ।।<br>
कलिंगराजोभविताऽधुनाविधुतकल्मषः ।। <br>
एष द्विजवरो दूता यूयं यात यथागताः ।। 4.1.13.१२० ।। <br>
पार्षदैर्यमदूतेभ्यो मोचितस्त्विति स द्विजः ।। <br>
अरिंदमस्य तनयः कलिंगाधितेर्दमः ।। २१ ।। <br>
क्रमाद्राज्यमवाप्याथ पितर्युपरते युवा ।। <br>
नान्यं धर्मं विजानाति दुर्दमो भूपतिर्दमः ।।२२।। <br>
शिवालयेषु सर्वेषु दीपदानादृते द्विज।। <br>
ग्रामाधीशान्समाहूय सर्वान्त्स्वविषयस्थितान् ।।२३।। <br>
इत्थमाज्ञापयामास स मे दंड्यो भविष्यति ।। <br>
यस्य यस्याभितो ग्रामं यावंतश्च शिवालयाः ।। २४ ।।<br>
तत्र तत्र सदा दीपो द्योतनीयोऽविचारितम् ।। <br>
ममाज्ञाभंगदोषेण शिरश्छेत्स्याम्यसंशयम् ।। २५ ।। <br>
इति तद्भयतो दीप्ता दीपाः प्रति शिवालयम् ।। <br>
अनेनैव स धर्मेण यावज्जीवं दमो नृपः ।। २६ ।। <br>
धर्मर्द्धि महतीं प्राप्य कालधर्मवशं गतः ।। <br>
सदीपवासनायागोद्बहून्दीपान्प्रदीप्य वै ।। २७ ।। <br>
अलकायाः पतिरभूद्रत्नदीपशिखाश्रयः ।। <br>
एवं फलति कालेन शिवेऽल्पमपि यत्कृतम् ।। २८ ।। <br>
इति ज्ञात्वा शिवे कार्यं भजनं स्वसुखार्थिभिः ।। <br>
क्व स दीक्षितदायादः सर्वधर्म पराङ्मुखः ।। २९ ।। <br>
स्वार्थदीपदशोद्योत लिंगमौलि तमोहरः ।। <br>
कलिंगविषये राज्यं प्राप्तो धर्मरतिः सदा ।। 4.1.13.१३० ।। <br>
शिवालये समुद्दीप्य दीपान्प्राग्वासनोदयात् ।। <br>
क्वैषा दिक्पालपदवी शिवशर्मन्विलोकय ।। <br>
मनुष्यधर्मणानेन सांप्रतं येह भुज्यते ।। ३१ ।। <br>
गणावूचतुः ।। ।। <br>
सर्वदैव शिवेनासौ सखित्वं च यथेयिवान् ।। <br>
तदप्येकमना विप्र संशृणुष्व ब्रवावहै ।। ३२ ।।<br>
पाद्मे कल्पे पुरा विप्र ब्रह्मणो मानसात्सुतात् ।। <br>
पुलस्त्याद्विश्रवा जज्ञे तस्य वैश्रवणः सुतः।।३३।। <br>
तेनेयमलका भुक्ता पुरी विश्वकृता कृता ।। <br>
आराध्यं त्र्यंबकं देवमत्युग्रतपसा पुरा ।। ३४ ।। <br>
व्यतीते तत्र कल्पे वै प्रवृत्ते मेघवाहने ।। <br>
याज्ञदत्तिरसौश्रीदस्तपस्तेपे सुदुःसहम् ।। ३५ ।।<br>
भक्तिप्रभावं विज्ञाय शंभोस्तद्दीपमात्रतः ।। <br>
पुरीं पुरारेः संप्राप्य काशिकां चित्प्रकाशिकाम् ।। ३६ ।। <br>
शिवैकदशमुद्बोध्य चित्ररत्नप्रदीपकम् ।। <br>
अनन्यभक्तिस्नेहाढ्यं तन्महोध्याननिश्चलम् ।। ३७ ।। <br>
शिवैक्यसुमहापात्रं तपोग्निपरिबृंहितम् ।। <br>
कामक्रोधमहाविघ्नपतंगाघातवर्जितम् ।। ३८ ।। <br>
प्राणसंरोधनिर्वातं निर्मलं निर्मलेक्षणात्।।<br>
संस्थाप्य शांभवं लिंगं सद्भावकुसुमार्चितम् ।।३९।। <br>
तावत्तताप स तपस्त्वगस्थिपरिशेषितम्।।<br>
यावद्बभूव तद्वर्ष्म वर्षाणामयुतं शतम्।।4.1.13.१४०।। <br>
ततः सह विशालाक्ष्या देवो विश्वेश्वरः स्वयम् ।। <br>
अलकापतिमालोक्य प्रसन्नेनांतरात्मना ।। ४१ ।। <br>
लिंगे मनः समाधाय स्थितं स्थाणुस्वरूपिणम् ।। <br>
उवाच वरदोस्मीति तप्त्वालमलकापते ।। ४२ ।। <br>
उन्मील्य नयने यावत्स पश्यति तपोधनः ।। <br>
तावदुद्यत्सहस्रांशु सहस्राधिक तेजसम् ।। ४३ ।। <br>
पुरो ददर्श श्रीकंठं चंद्रचूडमुमाधवम् ।। <br>
तत्तेजः परिभूताक्षितेजाः संमील्य लोचने ।। ४४ ।।<br>
उवाच देवदेवेशं मनोरथपथातिगम् ।। <br>
निजांघ्रिदर्शनेनाथ दृक्सामर्थ्यं प्रयच्छ मे ।।४५।। <br>
अयमेव वरो नाथ यत्त्वं साक्षान्निरीक्ष्यसे ।। <br>
किमन्येन वरेणेश नमस्ते शशिशेखर ।। ४६ ।। <br>
इति तद्वचनं श्रुत्वा देवदेव उमापतिः ।। <br>
ददौ दर्शनसामर्थ्यं स्पृष्ट्वा पाणितलेन तम् ।। ४७ ।। <br>
प्रसार्य नयने पूर्वमुमामेव व्यलोकयत् ।। <br>
शंभोः समीपे कायोषिदेषा सर्वांगसुंदरी ।। ४८ ।। <br>
अनया किंतपस्तप्तं ममापि तपसोधिकम् ।। <br>
अहो रूपमहो प्रेम सौभाग्यश्रीरहो भृशम् ।। ४९ ।। <br>
क्रूरदृग्वीक्षते यावत्पुनःपुनरिदं वदन् ।। <br>
तावत्पुस्फोट तन्नेत्रं वामं वामा विलोकनात ।। 4.1.13.१५० ।। <br>
अथ देव्यब्रवीद्देवं किमसौ दुष्टतापसः ।। <br>
असकृद्वीक्ष्य मां वक्ति न्यक्कुर्वन्मे तपःप्रभाम् ।। ५१ ।। <br>
असकृद्दक्षिणेनाक्ष्णा पुनर्मामेवपश्यति ।। <br>
असूयमानो मे रूपं प्रेमसौभाग्यसंपदः ।। ५२ ।। <br>
इति देवीगिरं श्रुत्वा प्रहस्य प्राह तां प्रभुः ।। <br>
उमे त्वदीयः पुत्रोयं न च क्रूरेण चक्षुषा ।। ५३ ।। <br>
संपश्यते तपो लक्ष्मीं तव किं त्वधिवर्णयेत् ।। <br>
इति देवीं समाभाष्य तमीशः पुनरब्रवीत् ।। ५४ ।। <br>
वरान्ददामि ते वत्स तपसानेन तोषितः ।। <br>
निधीनामधिनाथस्त्वं गुह्यकानां भवेश्वरः ।। ५५ ।। <br>
यक्षाणां किन्नराणां च राजा राज्ञां च सुव्रत ।। <br>
पतिः पुण्यजनानां च सर्वेषां धनदो भव ।। ५६ ।। <br>
मया सख्यं च ते नित्यं वत्स्यामि च तवांतिके ।। <br>
अलकां निकषामित्र तव प्रीतिविवृद्धये ।। ५७ ।। <br>
आगच्छ पादयोरस्याः पत ते जननी त्वियम् ।। <br>
इति दत्त्वा वरान्देवः पुनराह शिवां शिवः ।। <br>
प्रसादं कुरु देवेशि तपस्विन्यंगजेऽत्र वै ।। ५८ ।। <br>
देव्युवाच ।। ।। <br>
वत्स ते निश्चला भक्तिर्भवे भवतु सर्वदा ।। <br>
भवैकांषेंगो(?)गोनेत्रेण वामेन स्फुटितेन ह ।। ५९ ।। <br>
देवेन दत्ता ये तुभ्यं वराः संतु तथैव ते ।। <br>
कुबेरो भव नाम्ना त्वं मम रूपेर्ष्यया सुत ।। 4.1.13.१६० ।। <br>
त्वयेदं स्थापितं लिंगं तव नाम्ना भविष्यति ।। <br>
सिद्धिदं साधकानां च सर्वपापहरं परम् ।। ६१ ।। <br>
न धनेन वियुज्येत न सख्या न च बांधवैः ।। <br>
कुबेरेश्वरलिंगस्य कुर्याद्यो दर्शनं नरः ।। ६२ ।। <br>
विश्वेशाद्दक्षिणेभागे कुबेरेशं समर्चयेत् ।। <br>
नरो लिप्येत नो पापैर्न दारिद्र्येण नोऽसुखैः ।। ६३ ।। <br>
इति दत्त्वा वरान्देवो देव्या सह महेश्वरः ।। <br>
धनदाया विवेशाथ धाम वैश्वेश्वरं परम् ।। ६४ ।।<br>
।। गणावूचतुः ।। <br>
इत्थं सखित्वं श्रीशंभोः प्रापैष धनदः परम् ।। <br>
अलकां निकषाचैष कैलासः शंकरालयः ।। ६५ ।। <br>
पुर्यां यक्षेश्वराणां ते स्वरूपमिति वर्णितम् ।। <br>
यच्छ्रुत्वा सर्वपापेभ्यो नरो मुच्येदसंशयम् ।।१६६।। ।। <br>
इति श्रीस्कांदे महापुराणे एकाशीतिसाहस्र्यां संहितायां चतुर्थे काशीखंडे पूर्वार्द्धे गंधवत्यलकावर्णनं नाम त्रयोदशोध्यायः ।। १३ ।। <br>
<br>
</span>
