<span style="font-size: 14pt; line-height: 200%">।। स्कंद उवाच ।। ।। <br>
अथ तद्योगिनीवृंदं दूराद्दृष्टिं प्रसार्य च ।। <br>
स्वनेत्रदैर्घ्यनिर्माणं प्रशशंस फलान्वितम् ।। १ ।। <br>
दिव्यप्रासादमालानां पताकाश्चलपल्लवाः ।। <br>
सादरं दूरमार्गस्थान्पांथानाह्वयतीरिव ।।२।। <br>
चंचत्प्रासादमाणिक्यैर्विजृंभितमरीचिभिः ।। <br>
सुनीलमपि च व्योमवीक्ष्यमाणं सुनिर्मलम् ।। ३ ।। <br>
देवत्वं माययाच्छाद्य वेषं कार्पटिकोचितम् ।। <br>
विधाय काशीमविशद्योगिनीचक्रमक्रमम् ।। ४ ।। <br>
काचिच्चयोगिनी भूता काचिज्जाता तपस्विनी ।। <br>
काचिद्बभूव सैरंध्री काचिन्मासोपवासिनी ।।५।। <br>
मालाकारवधूः काचित्काचिन्नापितसुंदरी ।। <br>
सूतिकर्मविचारज्ञा ऽपरा भैषज्यकोविदा ।। ६ ।। <br>
वैश्या च काचिदभवत्क्रयविक्रयचंचुरा ।। <br>
व्यालग्राहिण्यभूत्काचिद्दासीधात्री च काचन ।। ७ ।। <br>
एका च नृत्यकुशला त्वन्या गानविशारदा ।। <br>
अपरा वेणुवादज्ञा परा वीणाधराभवत् ।। ८ ।। <br>
मृदंगवादनज्ञान्या काचित्ताल कलावती ।। <br>
काचित्कार्मणतत्त्वज्ञा काचिन्मौक्तिकगुंफिका ।। ९ ।। <br>
गंधभागविधिज्ञान्या काचिदक्षकलालया ।। <br>
आलापोल्लासकुशला काचिच्चत्वरचारिणी ।। 4.1.45.१० ।। <br>
वंशाधिरोहणे दक्षा रज्जुमार्गेण चेतरा ।। <br>
काचिद्वातुलचेष्टाऽभूत्पथि चीवरवेष्टना ।। ११ ।। <br>
अपत्यदाऽनपत्यानां परा तत्रपुरेऽवसत् ।। <br>
काचित्करांघ्रिरेखाणां लक्षणानि चिकेति च ।। १२ ।। <br>
चित्रलेखन नैपुण्यात्काचिज्जनमनोहरा ।। <br>
वशीकरणमंत्रज्ञा काचित्तत्र चचार ह ।। १३ ।। <br>
गुटिकासिद्धिदा काचित्काचिदंजनसिद्धिदा ।। <br>
धातुवादविदग्धान्या पादुकासिद्धिदा परा ।। १४ ।। <br>
अग्निस्तंभ जलस्तंभ वाक्स्तंभं चाप्यशिक्षयत् ।। <br>
खेचरीत्वं ददौ काचिददृश्यत्वं परा ददौ ।। १५ ।। <br>
काचिदाकर्पणीं सिद्धिं ददावुच्चाटनं परा ।। <br>
काचिन्निजांगसौंदर्य युवचित्तविमोहिनी ।। १६ ।। <br>
चिंतितार्थप्रदा काचित्काचिज्ज्योतिः कलावती ।। <br>
इत्यादि वेषभाषाभिरनुकृत्य समंततः ।। १७ ।। <br>
प्रत्यंगणं प्रतिगृहं प्राविशद्योगिनीगणः ।। <br>
इत्थमब्दंचरंत्यस्ता योगिन्योऽहर्निशं पुरि ।।१८।। <br>
न च्छिद्रं लेभिरे क्वापि नृपविघ्नचिकीर्षवः ।। <br>
ततः समेत्य ताः सर्वा योगिन्यो वंध्यवांछिताः ।। <br>
तस्थुः संमंत्र्य तत्रैव न गता मंदरं पुनः ।। १९ ।। <br>
प्रभुकार्यमनिष्पाद्य सदः संभावनैधितः ।। <br>
कः पुरः शक्नुयात्स्थातुं स्वामिनो क्षतविग्रहः ।।4.1.45.२०।। <br>
अन्यच्च चिंतितं ताभिर्योगिनीभिरिदं मुने ।।<br>
प्रभुं विनापि जीवामो न तु काशीं विना पुनः ।। २१ ।।<br>
प्रभूरुष्टोपि सद्भृत्ये जीविकामात्रहारकः ।। <br>
काशीहरेत्कराद्भ्रष्टा पुरुषार्थचतुष्टयम् ।। २२ ।। <br>
नाद्यापि काशीं संत्यज्य तदारभ्य महामुने ।। <br>
योगिन्योन्यत्र तिष्ठंति चरंत्योपि जगत्त्रयम्।। २३ ।।<br>
प्राप्यापि श्रीमतीं काशीं यस्तितिक्षति दुर्मतिः ।। <br>
स एव प्रत्युत त्यक्तो धर्मकामार्थमुक्तिभिः ।।२४।। <br>
कः काशीं प्राप्य दुर्बुद्धिरपरत्र यियासति।। <br>
मोक्षनिक्षेप कलशीं तुच्छश्रीकृतमानसः ।। २५ ।। <br>
विमुखोपीश्वरोस्माकं काशीसेवनपुण्यतः ।। <br>
संमुखो भविता पुण्यं कृतकृत्याः स्म तद्वयम् ।। २६ ।। <br>
दिनैः कतिपयैरेव सर्वज्ञोपि समेष्यति ।। <br>
विना काशीं न रमते यतोऽन्यत्र त्रिलोचनः ।। २७ ।। <br>
शंभोः शक्तिरियं काशी काचित्सर्वैरगोचरा ।। <br>
शंभुरेव हि जानीयादेतस्याः परमं सुखम् ।। ।। २८ ।। <br>
इति निश्चित्य मनसि शंभोरानंदकानने ।। <br>
अतिष्ठद्योगिनीवृंदं कयाचिन्माययावृतम् ।। २९ ।। <br>
व्यास उवाच ।। ।। <br>
इत्थं समाकर्ण्य मुनिः पुनः पप्रच्छ षण्मुखम् ।। <br>
कानि कानि च नामानि तासां तानि वदेश्वर ।। 4.1.45.३० ।। <br>
भजनाद्योगिनीनां च काश्यां किं जायते फलम् ।। <br>
कस्मिन्पर्वणि ताः पूज्याः कथं पूज्याश्च तद्वद ।। ३१ ।। <br>
श्रुत्वेतिप्रश्नमौमेयो योगिनीसंश्रयं ततः ।। <br>
प्रत्युवाच मुने वच्मि शृणोत्ववहितो भवान् ।। ३२ ।। <br>
।। स्कंद उवाच ।। ।। <br>
नामधेयानि वक्ष्यामि योगिनीनां घटोद्भव।। <br>
आकर्ण्य यानि पापानि क्षयंति भविनां क्षणात्।।३३।। <br>
गजानना सिंहमुखी गृध्रास्या काकतुंडिका।। <br>
उष्ट्रग्रीवा हयग्रीवा वाराही शरभानना ।।३४।। <br>
उलूकिका शिवारावा मयूरी विकटानना ।। <br>
अष्टवक्त्रा कोटराक्षी कुब्जा विकटलोचना ।।३५।। <br>
शुष्कोदरी ललज्जिह्वा श्वदंष्ट्रा वानरानना ।। <br>
ऋक्षाक्षी केकराक्षी च बृहत्तुंडा सुराप्रिया ।। ३६ ।। <br>
कपालहस्ता रक्ताक्षी शुकी श्येनी कपोतिका ।। <br>
पाशहस्ता दंडहस्ता प्रचंडा चंडविक्रमा ।। ३७ ।। <br>
शिशुघ्नी पापहंत्री च काली रुधिरपायिनी ।। <br>
वसाधया गर्भभक्षा शवहस्तांत्रमालिनी ।।३८।। <br>
स्थूलकेशी बृहत्कुक्षिः सर्पास्या प्रेतवाहना ।। <br>
दंदशूककरा क्रौंची मृगशीर्षा वृषानना ।। ३९ ।। <br>
व्यात्तास्या धूमनिःश्वासा व्योमैकचरणोर्ध्वदृक् ।। <br>
तापनी शोषणीदृष्टिः कोटरी स्थूलनासिका ।। 4.1.45.४० ।। <br>
विद्युत्प्रभा बलाकास्या मार्जारी कटपूतना ।। <br>
अट्टाट्टहासा कामाक्षी मृगाक्षी मृगलोचना ।।४१।। <br>
नामानीमानि यो मर्त्यश्चतुःषष्टिं दिनेदिने ।। <br>
जपेत्त्रिसंध्यं तस्येह दुष्टबाधा प्रशाम्यति ।। ४२ ।। <br>
न डाकिन्यो न शाकिन्यो न कूष्मांडा न राक्षसाः ।। <br>
तस्य पीडां प्रकुर्वंति नामानीमानि यः पठेत् ।। ४३ ।।<br>
शिशूनां शांतिकारीणि गर्भशांतिकराणि च ।। <br>
रणे राजकुले वापि विवादे जयदान्यपि ।। ४४ ।। <br>
लभेदभीप्सितां सिद्धिं योगिनीपीठसेवकः ।। <br>
मंत्रांतराण्यपि जपंस्तत्पीठे सिद्धिभाग्भवेत् ।। ४५ ।। <br>
बलिपूजोपहारैश्च धूपदीपसमर्पणैः ।। <br>
क्षिप्रं प्रसन्ना योगिन्यः प्रयच्छेयुर्मनोरथान् ।। ४६ ।। <br>
शरत्काले महापूजां तत्र कृत्वा विधानतः ।। <br>
हवींषि हुत्वा मंत्रज्ञो महतीं सिद्धिमाप्नुयात् ।। ४७ ।। <br>
आरभ्याश्वयुजःशुक्लां तिथिं प्रतिपदं शुभाम् ।। <br>
पूजयेन्नवमीयावन्नरश्चिंतितमाप्नुयात् ।। ४८ ।। <br>
कृष्णपक्षस्य भूतायामुपवासी नरोत्तमः ।। <br>
तत्र जागरणं कृत्वा महतीं सिद्धिमाप्नुयात् ।। ४९ ।। <br>
प्रणवादिचतुर्थ्यन्तैर्नामभिर्भक्तिमान्नरः ।। <br>
प्रत्येकं हवनं कृत्वा शतमष्टोत्तरं निशि ।। 4.1.45.५० ।। <br>
ससर्पिषा गुग्गुलुना लघुकोलि प्रमाणतः ।। <br>
यां यां सिद्धिमभीप्सेत तांतां प्राप्नोति मानवः ।।५१।। <br>
चैत्रकृष्णप्रतिपदि तत्र यात्रा प्रयत्नतः ।। <br>
क्षेत्रविघ्नशांत्यर्थं कर्तव्या पुण्यकृज्जनैः ।। ५२ ।। <br>
यात्रा च सांवत्सरिकीं यो न कुर्यादवज्ञया ।। <br>
तस्य विघ्नं प्रयच्छंति योगिन्यः काशिवासिनः ।। ५३ ।। <br>
अग्रे कृत्वा स्थिताः सर्वास्ताः काश्यां मणिकर्णिकाम् ।। <br>
तन्नमस्कारमात्रेण नरो विघ्नैर्न बाध्यते ।। ५४ ।। <br>
इति श्रीस्कांदे महापुराण एकाशीति साहस्र्यां संहितायां चतुर्थे काशीखंडे पूर्वार्द्धे षष्टियोगन्यागमनंनाम पंचचत्वारिंशोध्यायः ।। ४५ ।।<br>
</span>
