<span style="font-size: 14pt; line-height: 200%">॥ शिवशर्मोवाच ॥ ॥ <br>
रमयंती मनोतीव केयं कस्येयमीशितुः ॥ <br>
नयनानंदसंदोहदायिनीपूरनुत्तमा ॥ १ ॥ <br>
गणावूचतुः ॥ ॥ <br>
शिवशर्मन्महाभागसुतीर्थफलितद्रुम ॥ <br>
लोकोऽत्र रमते विप्र सहसाक्षपुरी त्वियम् ॥ २ ॥ <br>
तपोबलेन महता विहिता विश्वकमर्णा ॥ <br>
दिवापि कौमुदी यस्याः सौधश्रेणीश्रियं श्रयेत् ॥ ३ ॥<br>
यदाकलानिधिः क्वापि दर्शे ऽदृश्यत्वमावहेत् ॥ <br>
तदा स्वप्रेयसीं ज्योत्स्नां सौधेष्वेषु निगूहयेत् ॥ ४ ॥ <br>
यदच्छभित्तौ वीक्ष्य स्वमन्ययोपिद्विशंकिता ॥ <br>
मुग्धानाशुविशेच्चित्रमपिस्वांचित्रशालिकाम् ॥ ५ ॥ <br>
हर्म्येषु नीलमणिभिर्निर्मितेष्वत्रनिर्भयम् ॥ <br>
स्वनीलिमानमाधाय तमोहःस्वपि तिष्ठति ॥ ६ ॥ <br>
चंद्रकांतशिलाजालस्रुतमात्रामलंजलम् ॥ <br>
तत्र चादाय कलशैर्नेच्छंत्यन्यज्जलं जनाः ॥ ७ ॥ <br>
कुविंदा न च संत्यत्र न च ते पश्यतो हराः ॥ <br>
चैलान्यलंकृतीरत्र यतः कल्पद्रुमोर्पयेत् ॥ ८ ॥ <br>
गणका नात्र विद्यंते चिंताविद्याविशारदाः ॥ <br>
यतश्चिकेति सर्वेषां चिंता चिंतामणिर्द्रुतम् ॥ ९ ॥ <br>
सूपकारा न संत्यत्र रसकर्म विचक्षणाः॥<br>
दुग्धे सर्वरसानेका कामधेनुरतोयतः ॥ 4.1.10.१० ॥ <br>
कीर्तिरुच्चैःश्रवा यस्य सर्वतो वाजिराजिषु ॥ <br>
रत्नमुच्चैःश्रवाः सोत्र हयानां पौरुषाधिकः ॥ ११ ॥ <br>
ऐरावतो दंतिवरश्चतुर्दंतोत्र राजते ॥ <br>
द्वितीय इव कैलासो जंगमस्फटिकोज्ज्वलः ॥ १२ ॥ <br>
तरुरत्नंपारिजातः स्त्रीरत्नं सोर्वशी त्विह ॥ <br>
नंदनं वनरत्नं च रत्नं मंदाकिनी ह्यपाम् ॥ १३ ॥ <br>
त्रयस्त्रिंशत्सुराणां या कोटिः श्रुति समीरिता ॥ <br>
प्रतीक्षते साऽवसरं सेवायै प्रत्यहंत्विह ॥ १४ ॥<br>
स्वर्गेष्विंद्रपदादन्यन्न विशिष्येत किंचन ॥<br>
यद्यत्त्रिलोक्यामैश्वर्यं न तत्तुल्यमनेन हि ॥ १५ ॥ <br>
अश्वमेधसहस्रस्य लभ्यं विनिमयेन यत् ॥ <br>
किं तेन तुल्यमन्यत्स्यात्पवित्रमथवा महत ॥ १६ ॥ <br>
अर्चिष्मती संयमिनी पुण्यवत्यमलावती ॥ <br>
गंधवत्यलकेशी च नैतत्तुल्या महर्धिभिः ॥ १७॥ <br>
अयमेव सहस्राक्षस्त्वयमेव दिवस्पतिः ॥<br>
शतमन्युरयं देवो नामान्येतानि नामतः ॥ १८ ॥ <br>
सप्तापि लोकपाला ये त एनं समुपासते ॥ <br>
नारदाद्यैर्मुनिवरैरयमाशीर्भिरीड्यते ॥ १९ ॥ <br>
एतत्स्थैर्येण सर्वेषां लोकानां स्थैर्यमिष्यते ॥ <br>
पराजयान्महेंद्रस्य त्रैलोक्यं स्यात्पराजितम् ॥ 4.1.10.२० ॥ <br>
दनुजा मनुजा दैत्यास्तपस्यंत्युग्रसंयमाः ॥ <br>
गंधर्व यक्षरक्षांसि महेंद्रपदलिप्सवः ॥ २१ ॥ <br>
सगराद्या महीपाला वाजिमेधविधायकाः ॥ <br>
कृतवंतो महायत्नं शक्रैश्वर्यजिघृक्षवः ॥ २२ ॥ <br>
निष्प्रत्यूहं क्रतुशतं यः कश्चित्कुरुतेऽवनौ ॥ <br>
जितेंद्रियोमरावत्यां स प्राप्नोति पुलोमजाम् ॥ २३ ॥ <br>
असमाप्तक्रतुशता वसंत्यत्र महीभुजः ॥ <br>
ज्योतिष्टोमादिभिर्यागैर्ये यजंत्यपि ते द्विजाः ॥२४॥ <br>
तुलापुरुषदानादि महादानानि षोडश ॥ <br>
ये यच्छंत्यमलात्मानस्ते लभंतेऽमरावतीम् ॥ २५ ॥ <br>
अक्लीबवादिनो धीराः संग्रामेष्वपराङ्मुखाः ॥ <br>
विक्रांता वीरशयने तेऽत्र तिष्ठंति भूभुजः ॥२६॥ <br>
इत्युद्देशात्समाख्याता महेंद्रनगरी स्थितिः ॥ <br>
यायजूका वसंत्यत्र यज्ञविद्याविशारदाः ॥ २७ ॥ <br>
इमामर्चिष्मतीं पश्य वीतिहोत्रपुरीं शुभाम् ॥ <br>
जातवेदसि ये भक्तास्ते वसंत्यत्र सुव्रताः ॥ २८ ॥ <br>
अग्निप्रवेशं ये कुर्युर्दृढसत्त्वा जितेंद्रियाः ॥ <br>
स्त्रियो वा सत्त्वसंपन्नास्ते सर्वे अग्नितेजसः ॥ २९ ॥ <br>
अग्निहोत्ररता विप्रास्तथाग्निब्रह्मचारिणः ॥ <br>
पंचाग्निव्रतिनो ये वै तेऽग्निलोकेग्नितेजसः ॥ 4.1.10.३० ॥<br>
शीते शीतापनुत्यै यस्त्विध्मभारान्प्रयच्छति ॥ <br>
कुर्यादग्निष्टिकां वाऽथ स वसेदग्निसन्निधौ ॥ ३१ ॥ <br>
अनाथस्याग्निसंस्कारं यः कुर्याच्छ्रद्धयान्वितः ॥ <br>
अशक्तः प्रेरयेदन्यं सोग्निलोके महीयते ॥३२॥ <br>
जठराग्निविवृद्ध्यै यो दद्यादाग्नेयमौषधम् ॥ <br>
मंदाग्नये स पुण्यात्मा वह्निलोके वसेच्चिरम् ॥ ३३ ॥ <br>
यज्ञोपस्कर वस्तूनि यज्ञार्थं द्रविणं तु वा ॥ <br>
यथाशक्ति प्रदद्याद्यो ह्यर्चिष्मत्यांवसेत्स वै ॥ ३४ ॥ <br>
अग्निरेको द्विजातीनां निःश्रेयसकरः परः ॥ <br>
गुरुर्देवो व्रतं तीर्थं सर्वमग्निर्विनिश्चितम् ॥ ३५ ॥ <br>
अपावनानि सर्वाणि वह्निसंसर्गतः क्षणात् ॥ <br>
पावनानि भवंत्येव तस्माद्यः पावकः स्मृतः ॥ ३६ ॥ <br>
अपि वेदं विदित्वा यस्त्यक्त्वा वै जातवेदसम् ॥ <br>
अन्यत्र बध्नाति रतिं ब्राह्मणो न स वेदवित् ॥३७॥ <br>
अंतरात्मा ह्ययं साक्षान्निश्चितो ह्याशुशुक्षणिः ॥ <br>
मांसग्रासान्पचेत्कुक्षौ स्त्रीणां नो मांसपेशिकाम् ॥३८॥ <br>
तैजसी शांभवी मूर्तिः प्रत्यक्षा दहनात्मिका ॥ <br>
कर्त्री हंत्री पालयित्री विनैनां किं विलोक्यते ॥ ३९ ॥ <br>
चित्रभानुरयं साक्षान्नेत्रं त्रिभुवनेशितुः ॥ <br>
अंधं तमोमये लोके विनैनं कः प्रकाशकः ॥ 4.1.10.४० ॥ <br>
धूपप्रदीपनैवेद्य पयो दधि घृतैक्षवम् ॥ <br>
एतद्भुक्तं निषेवंते सर्वे दिवि दिवौकसः ॥ ४१ ॥ <br>
शिवशर्मोवाच ॥ ॥ <br>
कोयं कृशानुः कस्यायं सूनुः कथमिदं पदम् ॥ <br>
आग्नेयं लब्धमेतेन ब्रूतमेतन्ममाग्रतः ॥ ४२ ॥ <br>
॥ गणावूचतुः ॥ ॥ <br>
आकर्णय महाप्राज्ञ वर्णयावो यथातथम् ॥ <br>
योयं यस्य यथाऽनेन प्रापि ज्योतिष्मतीपुरी ॥ ४३ ॥ <br>
नर्मदायास्तटे रम्ये पुरे नर्मपुरे पुरा ॥ <br>
पुरारिभक्तः पुण्यात्माऽभवद्विश्वानरो मुनिः ॥४४॥ <br>
ब्रह्मचर्याश्रमे निष्ठो ब्रह्मयज्ञरतःसदा ॥ <br>
शांडिल्यगोत्रः शुचिमान्ब्रह्मतेजो निधिर्वशी ॥ ४५ ॥ <br>
विज्ञाताखिलशास्त्रार्थो लौकिकाचारचंचुरः ॥ <br>
कदाचिच्चिंतयामास हृदि ध्यात्वा महेश्वरम् ॥ ४६ ॥<br>
चतुर्णामप्याश्रमाणां कोतीव श्रेयसे सताम् ॥ <br>
यस्मिन्प्राप्नोति संक्षुण्णे परत्रेह च वा सुखम् ॥४७॥ <br>
इदं श्रेयस्त्विदं श्रेयस्त्विदं तु सुकरं भवेत् ॥ <br>
इत्थं सर्वं समालोड्य गार्हस्थ्यं प्रशशंस ह ॥ ४८ ॥ <br>
ब्रह्मचारी गृहस्थो वा वानप्रस्थोऽथ भिक्षुकः ॥ <br>
एषामाधारभूतोसौ गृहस्थो नान्यथेति च ॥ ४९ ॥ <br>
देवैर्मनुष्यैः पितृभिस्तिर्यग्भिश्चोपजीव्यते ॥ <br>
गृहस्थः प्रत्यहं यस्मात्तस्माच्छ्रेष्ठो गृहाश्रमी ॥4.1.10.५० ॥ <br>
अस्नात्वा चाप्यहुत्वा वाऽदत्त्वा वाश्नाति यो गृही ॥ <br>
देवादीनामृणी भूत्वा नरकं प्रतिपद्यते ॥ ५१ ॥ <br>
अस्नाताशी मलं भुंक्ते त्वजपी पूयशोणितम् ॥ <br>
अहुताशी कृमीन्भुंक्तेप्यदत्त्वाविड्विभोजनः ॥ ५२ ॥ <br>
ब्रह्मचर्यं हि गार्हस्थ्ये यादृक्कल्पनयोज्झितम् ॥ <br>
स्वभावचपले चित्ते क्व तादृग्ब्रह्मचारिणि ॥ ५३ ॥ <br>
हठाद्वा लोकभीत्या वा स्वार्थाद्वा ब्रह्मचर्यभाक् ॥ <br>
संकल्पयति चित्ते चेत्कृतमप्यकृतं तदा ॥ ५४ ॥<br>
परदारपरित्यागात्स्वदारपरितुष्टितः ॥ <br>
ऋतुकालाभिगामित्वाद्ब्रह्मचारी गृहीरितः ॥ ५५ ॥ <br>
विमुक्तरागद्वेषो यः कामक्रोधविवर्जितः ॥ <br>
साग्निः सदारः स गृही वानप्रस्थाद्विशिष्यते ॥ ५६ ॥ <br>
वैराग्याद्गृहमुत्सृज्य गृहधर्मान्हृदि स्मरेत् ॥ <br>
स भवेदुभयभ्रष्टो वानप्रस्थो न वा गृही ॥ ५७ ॥ <br>
अयाचितोपस्थितया यो वृत्त्या वर्तते गृही ॥ <br>
येन केनापि संतुष्टो भिक्षुकात्स विशिष्यते ॥ ५८ ॥ <br>
प्राथयेद्यत्क्वचित्किंचिद्दुष्प्रापं वा भविष्यति ॥ <br>
अशनेषु न संतुष्टः स यतिः पतितो भवेत् ॥ ५९ ॥ <br>
गुणागुणविचार्येत्थं स वै विश्वानरो द्विजः ॥ <br>
उद्ववाह विधानेन स्वोचितां कुलकन्यकाम् ॥ 4.1.10.६० ॥ <br>
अग्निशुश्रूषणरतः पंचयज्ञपरायणः ॥ <br>
षट्कर्मनिरतो नित्यं देवपित्रतिथिप्रियः ॥ ६१ ॥ <br>
धर्मार्थकामान्युक्तात्मा सोर्जयन्स्वस्वकालतः ॥ <br>
परस्परमसंकोचं दंपत्योरानुकूल्यतः ॥ ६२ ॥ <br>
पूर्वाह्णे दैविकं कर्म सोकरोत्कर्मकांडवित् ॥ <br>
मध्यंदिने मनुष्याणां पितॄणामपराह्नके ॥६३॥ <br>
एवं बहुतिथे काले गते तस्याग्रजन्मनः ॥ <br>
भार्या शुचिष्मती नाम कामपत्नी वसुव्रता ॥ ६४ ॥<br>
अपश्यंत्यंकुरमपि संततेः स्वर्गसाधनम् ॥ <br>
विज्ञाय शंकंरं कांतं प्रणिपत्य व्यजिज्ञपत् ॥ ६५ ॥ <br>
शुचिष्मत्युवाच॥ <br>
आर्यपुत्रार्यधिषण प्राणनाथ प्रियव्रत ॥ <br>
न दुर्लभं ममास्तीह किंचित्त्वच्चरणार्चनात् ॥ ६६ ॥ <br>
ये वै भोगाः समुचिताः स्त्रीणां ते त्वत्प्रसादतः ॥ <br>
अलंकृत्य मया भुक्ताः प्रसंगाद्वच्मि तान्यपि ॥६७॥ <br>
सुवासांसि सुवासाश्च सुशय्या सुनितंबिनी॥<br>
स्रक्तांबूलान्नपानाश्च अष्टौ भोगाः स्वधर्मिणाम् ॥ ६८ ॥ <br>
एकं मे प्रार्थितं नाथ चिराय हृदिसंस्थितम् ॥ <br>
गृहस्थानां समुचितं तत्त्वं दातुमिहार्हसि ॥ ६९ ॥ <br>
विश्वानर उवाच ॥<br>
किमदेयं हि सुश्रोणि तव प्रियहितैषिणि ॥ <br>
तत्प्रार्थय महाभागे प्रयच्छाम्यविलंबितम् ॥4.1.10.७०॥ <br>
महेशितुः प्रसादेन मम किंचिन्न दुर्ल्भम् ॥ <br>
इहामुत्र च कल्याणि सर्वकल्याणकारिणः ॥ ७१ ॥ <br>
इति श्रुत्वा वचः पत्युस्तस्य सा पतिदेवता ॥ <br>
उवाच हृष्टवदना यदि देयो वरो मम ॥७२॥ <br>
वरयोग्यास्मि चेन्नाथ नान्यं वरमहं वृणे ॥ <br>
महेशसदृशं पुत्रं देहि माहेश्वरानव ॥ ७३ ॥ <br>
इति तस्या वचः श्रुत्वा शुचिष्मत्याः शुचिव्रतः ॥ <br>
क्षणं समाधिमाधाय हृ(?)द्येतत्समचिंतयत् ॥७४॥ <br>
अहो किमेतया तन्व्या प्रार्थितं ह्यतिदुर्लभम् ॥ <br>
मनोरथपथाद्दूरमस्तुवा स हि सर्वकृत् ॥७५॥ <br>
तेनैवास्या मुखे स्थित्वा वाक्स्वरूपेण शंभुना ॥ <br>
व्याहृतं कोऽन्यथाकर्तुमुत्सहेत भवेदिदम् ॥७६॥ <br>
ततः प्रोवाच तां पत्नीमेकपत्निव्रते स्थितः ॥ <br>
विश्वानरमुनिः श्रीमानिति कांते भविष्यति ॥ ७७ ॥ <br>
इत्थमाश्वास्य तां पत्नीं जगाम तपसे मुनिः ॥ <br>
यत्र विश्वेश्वरः साक्षात्काशीनाथोधितिष्ठति ॥ ७८ ॥ <br>
प्राप्य वाराणसीं तूर्णं दृष्ट्वाथ मणिकर्णिकाम् ॥ <br>
तत्याज तापत्रितयमपिजन्मशतार्जितम् ॥ ७९ ॥ <br>
दृष्ट्वा सर्वाणि लिंगानि विश्वेश प्रमुखानि च ॥ <br>
स्नात्वा सर्वेषु कुंडेषु वापीकूटसरःसु च ॥ 4.1.10.८० ॥ <br>
नत्वा विनायकान्सर्वान्गौरीः सर्वाः प्रणम्य च ॥ <br>
संपूज्य कालराजं च भैरवं पापभक्षणम् ॥ ८१ ॥ <br>
दण्डनायकमुख्यांश्च गणान्स्तुत्वा प्रयत्नतः ॥ <br>
आदिकेशवमुख्यांश्च केशवान्परितोष्य च ॥ ८२ ॥<br>
लोलार्कमुख्य सूर्यांश्च प्रणम्य च पुनः पुनः ॥ <br>
कृत्वा पिण्डप्रदानानि सर्वतीर्थेष्वतंद्रितः ॥ ८३ ॥ <br>
सहस्रभोजनाद्यैश्च यतीन्विप्रान्प्रतर्प्य च ॥ <br>
महापूजोपचारैश्च लिंगान्यभ्यर्च्य भक्तितः ॥ ८४ ॥ <br>
असकृच्चिन्तयामास किं लिंगं क्षिप्रसिद्धिदम् ॥ <br>
यत्र निश्चलतामेति तपस्तनयकाम्यया ॥ ८५ ॥ <br>
श्रीमदोंकारनाथं वा कृत्तिवासेश्वरं किमु ॥ <br>
कालेशं वृद्धकालेशं कलशेश्वरमेव च ॥ ८६ ॥ <br>
केदारेशं तु कामेशं चन्द्रेशं वा त्रिलोचनम् ॥ <br>
ज्येष्ठेशं जंबुकेशं वा जैगीषव्येश्वरं तु वा ॥ ८७ ॥ <br>
दशाश्वमेधमीशानं द्रुमि चंडेशमेव च ॥ <br>
दृक्केशं गरुडेशं च गोकर्णेशं गणेश्वरम् ॥ ८८ ॥ <br>
ढुंढ्याशागजसिद्धाख्यं धर्मेशं तारकेश्वरम् ॥ <br>
नन्दिकेशं निवासेशं पत्रीशं प्रीतिकेश्वरम् ॥ ८९ ॥ <br>
पर्वतेशं पशुपतिं ब्रह्मेशं मध्यमेश्वरम् ॥ <br>
बृहस्पतीश्वरं वाथ विभांडेश्वरमेव च ॥ 4.1.10.९० ॥ <br>
भारभूतेश्वरं किं वा महालक्ष्मीश्वरं तु वा ॥ <br>
मरुत्तेशं तु मोक्षेशं गंगेशं नर्मदेश्वरम् ॥ ९१ ॥ <br>
मार्कंडं मणिकर्णीश रत्नेश्वरमथापि वा ॥ <br>
अथवा योगिनीपीठं साधकस्यैव सिद्धिदम् ॥ ९२ ॥ <br>
यामुनेशं लांगलीशं श्रीमद्विश्वेश्वरं विभुम् ॥ <br>
अविमुक्तेश्वरं वाथ विशालाक्षीशमेव च ॥ ९३ ॥ <br>
व्याघ्रेश्वरं वराहेशं व्यासेशं वृषभध्वजम् ॥ <br>
वरुणेशं विधीशं वा वसिष्ठेशं शनीश्वरम् ॥ ९४ ॥ <br>
सोमेश्वरं किमिन्द्रेशं स्वर्लीनं संगमेश्वरम् ॥ <br>
हरिश्चंद्रेश्वरं किं वा हरिकेशेश्वरं तु वा॥९५॥ <br>
त्रिसंध्येशं महादेवमुपशांति शिवं तथा॥ <br>
भवानीशं कपर्दीशं कंदुकेशं मखेश्वरम् ॥ ९६ ॥ <br>
मित्रावरुणसंज्ञं वा किमेषामाशुपुत्रदम् ॥ <br>
क्षणं विचार्य स मुनिरिति विश्वानरः सुधीः ॥ ९७ ॥ <br>
आज्ञातं विस्मृतं तावत्फलितो मे मनोरथः ॥ <br>
सिद्धैः संसेवितं लिंगं सर्वसिद्धिकरं परम् ॥ ९८ ॥ <br>
दर्शनात्स्पर्शनाद्यस्य मनो निर्वृतिभाग्भवेत् ॥ <br>
उद्घाटितं सदैवास्ते स्वर्गद्वारं हि यत्र वै ॥ ९९ ॥ <br>
दिवानिशं पूजनार्थं विज्ञाप्य त्रिदशेश्वरम् ॥ <br>
पञ्चमुद्रे महापीठे सिद्धिदे सर्वजंतुषु ॥ 4.1.10.१०० ॥ <br>
यत्र सा विकटा देवी प्रकटा सिद्धिरूपिणी ॥ <br>
यत्र स्थितानां भक्तानां साक्षात्सिद्धिविनायकः ॥ १ ॥ <br>
निर्धूय विघ्नजालानि सर्वाः सिद्धीः प्रयच्छति ॥ <br>
अविमुक्ते महाक्षेत्रे सिद्धिक्षेत्रं हि तत्परम् ॥ २ ॥ <br>
यत्र वीरेश्वरं लिंगं महागुह्यतमं मतम् ॥ <br>
तिलांतरापि नो काश्यां भूमिर्लिंगं विना क्वचित् ॥ ३ ॥ <br>
परं वीरेश सदृशं न लिंगं त्वाशुसिद्धिदम् ॥ <br>
धर्मदं चार्थदं सम्यक्कामदं मोक्षदं तथा ॥४॥ <br>
यथा वीरेश्वरं लिंगं काश्यां नान्यत्तथा धुवम् ॥<br>
पंचस्वरोत्र गंधर्वः परां सिद्धिमगात्पुरा॥५॥<br>
विद्याधरः स्वच्छविद्यो वसुपूर्णश्च यक्षराट् ॥ <br>
नृत्यंती निजभावेन पुराह्यत्राप्सरोवरा ॥ ६ ॥ <br>
सदेहा कोकिलालापा लिंगमध्ये लयं गता ॥ <br>
ऋषिर्वेदशिरा नाम जपन्वै शतरुद्रियम् ॥ ७ ॥ <br>
मन्त्रज्योतिर्मये लिंगे सशरीरो विशत्पुरा ॥ <br>
चन्द्रमौलि भरद्वाजावुभौ पाशुपतोत्तमौ ॥ ८ ॥ <br>
वीरेश्वरं समभ्यर्च्य गायमानौ लयं गतौ ॥ <br>
शंखचूडो हि नागेंद्रः स्वफणामणिभिर्निशि ॥ ९ ॥ <br>
षण्मासात्सिद्धिमगमद्बहुनीराजनैरिह ॥ <br>
किन्नरी हंसपद्यत्र भर्त्रा वेणुप्रियेण वै ॥ 4.1.10.११० ॥ <br>
गायंती सुस्वरं याता परां निर्वाणभूमिकाम् ॥ <br>
असंख्याताः सहस्राणि सिद्धाः सिद्धिमिहागताः ॥ ११ ॥ <br>
सिद्धलिंगमिहाख्यातं तस्माद्वीरेश्वरं परम् ॥ १२ ॥ <br>
वीरेश्वरं समाराध्य भ्रष्टराज्यो जयद्रथः ॥ <br>
हत्वा रिपूनस्खलितं राज्यं प्राप विदेहजः ॥ १३ ॥ <br>
विदूरथोऽथ नृपतिरपुत्रः पुत्रवानभूत् ॥ <br>
वीरेश्वरप्रसादेन मगधाधिपतिर्वशी ॥ १४ ॥ <br>
वसुदत्तोत्र च वणिक्सुतां वसुसुतोपमाम् ॥ <br>
अब्दमभ्यर्च्य वीरेशं रत्नदत्तोप्यवाप्तवान् ॥ १५ ॥ <br>
अहमप्यत्र वीरेशं समाराध्यत्रिकालतः ॥ <br>
आशु पुत्रमवाप्स्यामि यथाभिलषितं स्त्रिया ॥ १६ ॥ <br>
इति कृत्वा मतिं धीरो विप्रो विश्वानरः कृती ॥ <br>
चन्द्र्कूपजलैः स्नात्वा जग्राह नियमं व्रती ॥ १७ ॥ <br>
एकाहारोभवन्मासं मासं नक्ताशनोभवत ॥ <br>
अयाचिताशनो मासं मासं त्यक्ताशनः पुनः ॥ १८ ॥ <br>
पयोव्रतोभवन्मासं मासं शाकफलाशनः ॥ <br>
मासं मुष्टितिलाहारो मासं पानीयभोजनः ॥ १९ ॥ <br>
पंचगव्याशनो मासं मासं चांद्रायणव्रती ॥ <br>
मासं कुशाग्रजलभुङ्मासं श्वसनभक्षणः ॥ 4.1.10.१२० ॥ <br>
अथ त्रयोदशे मासि स्नात्वा त्रिपथगांभसि ॥ <br>
प्रत्यूष एव वीरेशं यावदायाति स द्विजः ॥ २१ ॥ <br>
तावद्विलोकयांचक्रे मध्ये लिंगं तपोधनः ॥ <br>
विभूतिभूषितं बालमष्टवर्षाकृतिं शुभम् ॥२२॥ <br>
आकर्णपूर्णनेत्रं च सुरक्तदशनच्छदम् ॥ <br>
चारुपिंगजटामौलिं नग्नं प्रहसिताननम् ॥ २३ ॥ <br>
शैशवोचितनेपथ्यधारिणं चित्तहारिणम् ॥ <br>
पठंतं श्रुतिसूक्तानि हसंतं च स्वलीलया ॥ २४ ॥ <br>
तमालोक्य स्तुतिं चक्रे रोमकंचुकितो मुदा ॥ <br>
प्रोच्चरद्गद्गदालापो नमोस्त्विति पुनः पुनः ॥ २५ ॥ <br>
विश्वानर उवाच ॥ ॥ <br>
एकब्रह्मैवाद्वितीयं समस्तं सत्यं सत्यं नेहनानास्ति किंचित् ॥ <br>
एको रुद्रो न द्वितीयोवतस्थे तस्मादेकं त्वां प्रपद्ये महेशम् ॥ २६ ॥<br>
एकः कर्ता त्वं हि सर्वस्य शंभो नानारूपेष्वेकरूपोस्य रूपः ॥ <br>
यद्वत्प्रत्यप्स्वर्क एकोप्यनेकस्तस्मान्नान्यं त्वां विनेशं प्रपद्ये ॥२७॥ <br>
रज्जौ सर्पः शुक्तिकायां च रूप्यंनैरःपूरस्तन्मृगाख्ये मरीचौ ॥ <br>
यद्वत्तद्वद्विष्वगेष प्रपंचो यस्मिञ्ज्ञाते तं प्रपद्ये महेशम् ॥ २८ ॥<br>
तोये शैत्यं दाहकत्वं च वह्नौ तापो भानौ शीत भानौप्रसादः ॥ <br>
पुष्पे गंधो दुग्धमध्येपि सर्पिर्यत्तच्छंभो त्वं ततस्त्वां प्रपद्ये ॥ २९ ॥ <br>
शब्दं गृह्णास्यश्रवास्त्वं हि जिघ्रेरघ्राणस्त्वं व्यंघ्रिरायासि दूरात् ॥ <br>
व्यक्षः पश्येस्त्वं रसज्ञोप्यजिह्वः कस्त्वां सम्यग्वेत्त्यतस्त्वां प्रपद्ये ॥ 4.1.10.१३० ॥ <br>
नोवेदस्त्वामीश साक्षाद्धिवेदनो वा विष्णुर्नोविधाताऽखिलस्य ॥ <br>
नो योगींद्रानेंद्रमुख्याश्च देवा भक्तो वेद त्वामतस्त्वां प्रपद्ये ॥ ३१ ॥<br>
नो ते गोत्रं नेशजन्मापिनाख्यानो वा रूपं नैव शीलं न देशः ॥ <br>
इत्थंभूतोपीश्वरस्त्वं त्रिलोक्याः सर्वान्कामान्पूरयेस्तद्भजे त्वाम् ॥ ३२ ॥ <br>
त्वत्तः सर्वं त्वं हि सर्वं स्मरारे त्वं गौरीशस्त्वं च नग्नोऽतिशांतः ॥ <br>
त्वं वै वृद्धस्त्वं युवा त्वं च बालस्तत्त्वं यत्किंनास्यतस्त्वां नतोस्मि ॥ ३३ ॥ <br>
स्तुत्वेति भूमौ निपपात विप्रः स दंडवद्यावदतीव हृष्टः ॥ <br>
तावत्स बालोखिलवृद्धवृद्धः प्रोवाच भूदेव वरं वृणीहि ॥ ३४ ॥ <br>
तत उत्थाय हृष्टात्मा मुनिर्विश्वानरः कृती ॥ <br>
प्रत्यब्रवीत्किमज्ञातं सर्वज्ञस्य तव प्रभो ॥ ३५ ॥ <br>
सर्वांतरात्मा भगवान्सर्वः सर्वप्रदो भवान् ॥ <br>
याच्ञां प्रतिनियुंक्ते मां किमीशो दैन्यकारिणीम् ॥ ३६ ॥ <br>
इति श्रुत्वा वचस्तस्य देवो विश्वानरस्य ह ॥ <br>
शुचेः शुचिव्रतस्याशु शुचिस्मित्वाब्रवीच्छिशुः ॥ ३७ ॥ <br>
बाल उवाच ॥ <br>
त्वया शुचे शुचिष्मत्यां योभिलाषः कृतो हृदि ॥ <br>
अचिरेणैवकालेन स भविष्यत्यसंशयः ॥ ३८ ॥ <br>
तव पुत्रत्वमेष्यामि शुचिष्मत्यां महामते ॥ <br>
ख्यातो गृहपतिर्नाम्ना शुचिः सर्वामरप्रियः ॥ ३९ ॥ <br>
अभिलाषाष्टकं पुण्यं स्तोत्रमेतत्त्वयेरितम् ॥ <br>
अब्दं त्रिकालपठनात्कामदं शिवसंनिधौ ॥ 4.1.10.१४० ॥ <br>
एतत्स्तोत्रस्य पठनं पुत्र पौत्र धनप्रदम् ॥ <br>
सर्वशांतिकरं चापि सर्वापत्परिनाशनम् ॥ ४१ ॥ <br>
स्वर्गापवर्ग संपत्तिकारकं नात्र संशयः ॥ <br>
प्रातरुत्थाय सुस्नातो लिंगमभ्यर्च्य शांभवम् ॥ ४२ ॥ <br>
वर्षं जपन्निदं स्तोत्रमपुत्रः पुत्रवान्भवेत् ॥ <br>
वैशाखे कार्तिके माघे विशेषनियमैर्युतः ॥ ४३ ॥ <br>
यः पठेत्स्नानसमये स लभेत्सकलं फलम् ॥ <br>
कार्तिकस्य तु मासस्य प्रसादादहमव्ययः ॥ ४४ ॥ <br>
तव पुत्रत्वमेष्यामि यस्त्वन्यस्तत्पठिष्यति ॥ <br>
अभिलाषाष्टकमिदं न देयं यस्य कस्यचित् ॥ ४५ ॥ <br>
गोपनीयं प्रयत्नेन महावंध्याप्रसूतिकृत् ॥ <br>
स्त्रिया वा पुरुषेणापि नियमाल्लिंग संनिधौ ॥ ४६ ॥ <br>
अब्दं जप्तमिदं स्तोत्रं पुत्रदं नात्र संशयः ॥ <br>
इत्युक्त्वांतर्दधे बालः सोपि विप्रो गृहं गतः ॥ १४७ ॥ <br>
इति श्रीस्कांदे महापुराण एकाशीतिसाहस्यां संहितायां चतुर्थे काशीखण्डे पूवार्द्धे इंद्राग्निलोकवर्णनंनाम दशमोऽध्यायः ॥ १० ॥<br>
<br>
<br>
</span>
