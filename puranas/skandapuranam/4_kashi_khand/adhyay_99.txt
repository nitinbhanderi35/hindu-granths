<span style="font-size: 14pt; line-height: 200%">॥ व्यास उवाच ॥ <br>
शृणु सूत यथा प्रोक्तं कुंभजे शरजन्मना ॥ <br>
देवदेवस्य चरितं विश्वेशस्य परात्मनः ॥ १ ॥ <br>
अगस्त्य उवाच ॥ <br>
सेनानीः कथय त्वं मे ततो निर्वाणमंडपात् ॥ <br>
निर्गत्य देवो देवेंद्रैः सहितः किं चकार ह॥ २ ॥ <br>
स्कंद उवाच ॥ <br>
मुक्तिमंडपतः शंभुर्ब्रह्मविष्णुपुरोगमः ॥ <br>
शृंगारमंडपं प्राप्य यच्चकार वदामि तत् ॥ ३ ॥ <br>
प्राङ्मुखस्तूपविश्येशः सहास्माभिः सहेशया ॥ <br>
ब्रह्मणाधिष्ठितः सव्ये वामपार्श्वेथ शार्ङ्गिणा ॥ ४ ॥ <br>
वीज्यमानो महेंद्रेण ऋषिभिः परितो वृतः ॥ <br>
गणैः पृष्ठप्रदेशस्थैर्जोषं तिष्ठद्भिरादरात् ॥ ५॥ <br>
उदायुधैः सेव्यमानश्चावसन्मानभूरिभिः ॥ <br>
ब्रह्मणे विष्णवे शंभुः पाणिमुत्क्षिप्य दक्षिणम् ॥ ६ ॥ <br>
दर्शयामास देवेशो लिंगं पश्यत पश्यत ॥ <br>
इदमेव परं ज्योतिरिदमेव परात्परम् ॥ ॥ ७ ॥<br>
इदमेव हि मे रूपं स्थावरं चाति सिद्धिदम् ॥ <br>
एते पाशुपता सिद्धा आबाल ब्रह्मचारिणः ॥ ८ ॥ <br>
जितेंद्रियास्तपोनिष्ठाः पंचार्थज्ञाननिर्मलाः ॥ <br>
भस्मकूटशया दाताः सुशीला ऊर्ध्वरेतसः ॥९ ॥ <br>
लिंगार्चनरता नित्यमनन्येंद्रियमानसाः ॥ <br>
सदैव वारुणाग्नेय स्नानद्वय सुनिर्मलाः ॥ 4.2.99.१० ॥ <br>
कंदमूलफलाहाराः परतत्त्वार्पितेक्षणाः ॥ <br>
सत्यवंतो जितक्रोधा निर्मोहा निष्परिग्रहाः ॥ ११ ॥ <br>
निरीहा निष्प्रपंचाश्च निरातंका निरामयाः ॥ <br>
निर्भगा निरुपायाश्च निःसंगा निर्मलाशयाः ॥ १२ ॥ <br>
निस्तीर्णोदग्रसंसारा निर्विकल्पा निरेनसः ॥ <br>
निर्द्वंद्वा निश्चितार्थाश्च निरहंकारवृत्तयः ॥ १३ ॥ <br>
सदैव मे महाप्रीता मत्पुत्रा मत्स्वरूपिणः ॥ <br>
एते पूज्या नमस्याश्च मद्बुद्ध्यामत्परायणैः ॥ १४ ॥ <br>
अर्चितेष्वेष्वहं प्रीतो भविष्यामि न संशयः ॥ <br>
अस्मिन्वैश्वेश्वरे क्षेत्रे संभोज्याः शिवयोगिनः ॥ १५ ॥ <br>
कोटिभोज्यफलं सम्यगेकैक परिसंख्यया ॥ <br>
अयं विश्वेश्वरः साक्षात्स्थावरात्मा जगत्प्रभुः ॥ १६ ॥ <br>
सर्वेषां सर्वसिद्धीनां कर्ता भक्तिजुषामिह ॥ <br>
अहं कदाचिद्दृश्यः स्यामदृश्यः स्यां कदाचन ॥ १७ ॥ <br>
आनंदकानने चात्र स्वैरं तिष्ठामि देवताः ॥ <br>
अनुग्रहाय सर्वेषां भक्तानामिह सर्वदा ॥ १८ ॥ <br>
स्थास्यामि लिंगरूपेण चिंतितार्थफलप्रदः ॥ <br>
स्वयंभून्यस्वयंभूनि यानि लिंगानि सर्वतः ॥ <br>
तानि सर्वाणि चायांति द्रष्टुं लिंगमिदं सदा ॥ १९ ॥ <br>
अहं सर्वेषु लिंगेषु तिष्ठा्म्येव न संशयः ॥ <br>
परं त्वियं परामूर्तिर्मम लिंगस्वरूपिणी ॥ 4.2.99.२० ॥ <br>
येन लिंगमिदं दृष्टं श्रद्धया शुद्धचक्षुषा ॥ <br>
साक्षात्कारेण तेनाहं दृष्ट एव दिवौकसः ॥ २१ ॥ <br>
श्रवणादस्य लिंगस्य पातकं जन्मसंचितम् ॥ <br>
क्षणात्क्षयति शृण्वंतु देवा ऋषिगणैः सह ॥ २२ ॥ <br>
स्मरणादस्य लिंगस्य पापं जन्मद्वयार्जितम् ॥<br>
अवश्यं नश्यति क्षिप्रं मम वाक्यान्न संशयः ॥२३ ॥ <br>
एतल्लिंगं समुद्दिश्य गृहान्निष्क्रमणक्षणात् ॥ <br>
विलीयते महापापमपि जन्मत्रयार्जितम् ॥२४॥ <br>
दर्शनादस्य लिंगस्य हयमेधशतोद्भवम् ॥ <br>
पुण्यं लभेत नियतं ममानुग्रहतोमराः ॥२५॥ <br>
स्वयंभुवोस्य लिंगस्य मम विश्वेशितुः सुराः ॥ <br>
राजसूयसहस्रस्य फलं स्यात्स्पर्शमात्रतः॥२६॥ <br>
पुष्पमात्र प्रदानाच्च चुलुकोदकपूवर्कम् ॥ <br>
शतसौवर्णिकं पुण्यं लभते भक्तियोगतः ॥२७॥ <br>
पूजामात्रं विधायास्य लिंगराजस्य भक्तितः ॥ <br>
सहस्रहेमकमलपूजाफलमवाप्यते ॥ २८ ॥ <br>
विधाय महती पूजां पंचामृतपुरःसराम् ॥ <br>
अस्य लिंगस्य लभते पुरुषार्थचतुष्टयम् ॥ २९ ॥ <br>
वस्त्रपूतजलैर्लिंगं स्नापयित्वा ममामराः ॥ <br>
लक्षाश्वमेधजनितं पुण्यमाप्नोति सत्तमः ॥ 4.2.99.३० ॥<br>
सुगंधचंदनरसैर्लिंगमालिप्य भक्तितः ॥ <br>
आलिप्यते सुरस्त्रीभिः सुगंधैर्यक्षकर्दमैः ॥ ३१ ॥<br>
सामोद धूपदानैश्च दिव्यगंधाश्रयो भवेत् ॥ <br>
घृतदीपप्रबोधैश्च ज्योतीरूप विमानगः ॥ ३२ ॥ <br>
कर्पूरवर्तिदीपेन सकृद्दत्तेन भक्तितः॥ <br>
कर्पूरदेहगौरश्रीर्भवेद्भालविलोचनः ॥ ३३ ॥ <br>
दत्त्वा नैवेद्यमात्रं तु सिक्थेसिक्थे युगंयुगम् ॥ <br>
कैलासाद्रौ वसेद्धीमान्महाभोगसमन्वितः ॥ ३४ ॥ <br>
विश्वेशे परमान्नं यो दद्यात्साज्य सशर्करम् ॥ <br>
त्रैलोक्यं तर्पितं तेन सदेवपितृमानवम्॥ ३५ ॥ <br>
मुखवासं तु  यो दद्याद्दर्पणं चारुचामरम् ॥ <br>
उल्लोचं सुखपर्यंकं तस्य पुण्यफलं महत् ॥ ३६ ॥ <br>
संख्या सागररत्नानां कथंचित्कर्तुमिष्यते ॥ <br>
मुखवासादिदानस्य कः संख्यामत्र कारयेत् ॥ ३७ ॥ <br>
पूजोपकरणद्रव्यं यो घंटा गडुकादिकम् ॥ <br>
भक्त्या मे भवने दद्यात्स वसेदत्र मेंतिके ॥ ३८ ॥ <br>
यो गीतवाद्यनृत्यानामेकं मत्प्रीतये व्यधात् ॥ <br>
तस्याग्रतो दिवारात्रं भवेत्तौर्यत्रिकं महत् ॥ ३९ ॥ <br>
चित्रलेखनकर्मादि प्रासादे मेऽत्र कारयेत् ॥ <br>
यः सचित्रान्महाभोगान्भुंक्ते मत्पुरतः स्थितः ॥4.2.99.४०॥ <br>
सकृद्विश्वेश्वरं नत्वा मध्ये जन्मसुधीर्नरः ॥ <br>
त्रैलोक्यवंदितपदो जायते वसुधापतिः॥ ॥ ४१ ॥ <br>
यस्तु विश्वेवरं दृष्ट्वा ह्यन्यत्रापि विपद्यते ॥ <br>
तस्य जन्मांतरे मोक्षो भवत्येव न संशयः ॥ ४२ ॥ <br>
विश्वेशाख्या तु जिह्वाग्रे विश्वनाथकथाश्रुतौ ॥ <br>
विश्वेशशीलनं चित्ते यस्य तस्य जनिः कुतः ॥ ४३ ॥ <br>
लिंगं मे विश्वनाथस्य दृष्ट्वा यश्चानुमोदते ॥ <br>
स मे गणेषु गण्येत महापुण्यबलाश्रितः ॥ ४४ ॥ <br>
नित्यं विश्वेश विश्वेश विश्वनाथेति यो जपेत् ॥ <br>
त्रिसंध्यं तं सुकृतिनं जपाम्यहमपि ध्रुवम् ॥ १५ ॥ <br>
ममापीदं महालिंगं सदा पूज्यतमं सुराः .॥ <br>
तस्मात्सर्वप्रयत्नेन पूज्यं देवर्षि मानवैः ॥ ४६ ॥ <br>
यैर्न विश्वेश्वरो दृष्टो यैर्न विश्वेश्वरः स्मृतः ॥ <br>
कृतांतदूतैस्ते दृष्टास्तैः स्मृता गर्भवेदना ॥ ४७ ॥<br>
यैरिदं प्रणतं लिंगं प्रणतास्ते सुरासुरैः ॥ <br>
यस्यै केन प्रणामेन दिक्पालपदमल्पकम् ॥ <br>
दिक्पालपदतः पातः पातः शिवनतेर्नहि ॥ ४८ ॥ <br>
शृण्वंतु देवर्षिगणाः समस्तास्तथ्यं ब्रुवे तच्च परोपकृत्यै ॥ <br>
न भूर्भुवः स्वर्गमहर्जनांतर्विश्वेशतुल्यं क्वचिदस्ति लिंगम् ॥ ४९ ॥ <br>
न सत्यलोके न तपस्यहो सुरा वैकुंठकैलासरसातलेषु ॥ <br>
तीर्थं क्वचिद्वै मणिकर्णिकासमं लिंगं च विश्वेश्वरतुल्यमन्यतः ॥ 4.2.99.५० ॥ <br>
न विश्वनाथस्य समं हि लिंगं न तीर्थमन्यन्मणिकर्णिकातः ॥ <br>
तपोवनं कुत्रचिदस्ति नान्यच्छुभं ममानंदवनेन तुल्यम् ॥ ५१ ॥ <br>
वाराणसी तीर्थमयी समस्ता यस्यास्तुनामापि हि तीर्थतीर्थम् ॥ <br>
तत्रापि काचिन्मम सौख्यभूमिर्महापवित्रा मणिकर्णिकासौ ॥ ५२ ॥ <br>
स्थानादमुष्मान्ममराजसौधात्प्राच्यां मनागीशसमाश्रितायाम् ॥ <br>
सव्येपसव्ये च कराः क्रमेण शतत्रयी यापि शतद्वयी च ॥ ५३ ॥<br>
हस्ताः शतं पंच सुरापगायामुदीच्यवाच्योर्मणिकर्णिकेयम् ॥ <br>
सारस्त्रिलोक्याः परकोशभूमिर्यैः सेविता ते मम हृच्छया हि ॥ ५४ ॥ <br>
अस्मिन्ममानंदवने यदेतल्लिंगं सुधाधाम सुधामधाम ॥ <br>
आसप्त पातालतलात्स्वयंभु समुत्थितं भक्तकृपावशेन ॥५५॥ <br>
येस्मिञ्जनाः कृत्रिमभावबुद्ध्या लिंगं भजिष्यंति च हेतुवादैः ॥ <br>
तेषां हि दंडः पर एष एव नगर्भवासाद्विरमंति ते ध्रुवम् ॥ ५६ ॥ <br>
यद्यद्धितं स्वस्य सदैव तत्तल्लिंगेत्र देयं मम भक्तिमद्भिः ॥ <br>
इहाप्यमुत्रापि न तस्य संक्षयो यथेह पापस्य कृतस्य पापिभिः ॥ ५७ ॥ <br>
दूरस्थितैरप्यधिबुद्धिभिर्यैर्लिंगं समाराधि ममेदमत्र ॥ <br>
मयैव दत्तैः शुभवस्तुजातैर्निःश्रेयसः श्रीर्वसं(?)येत्सतस्तान् ॥ ५८ ॥ <br>
शृणुष्व विष्णो शृणु सृष्टिकर्तः शृण्वंतु देवर्षिगणाः समस्ताः ॥ <br>
इदं हि लिंगं परसिद्धिदं सतां भेदो मनागत्र न मत्सकाशतः ॥ ५९ ॥ <br>
अस्मिन्हि लिंगेऽखिलसिद्धिसाधने समर्पितं यैः सुकृतार्जितं वसु ॥ <br>
तेभ्योतिमात्राखिलसौख्यसाधनं ददामि निर्वाणपदं सुनिर्भयम् ॥ 4.2.99.६० ॥ <br>
उत्क्षिप्य बाहुं त्वसकृद्ब्रवीमि त्रयीमयेऽस्मिंस्त्रयमेव सारम् ॥ <br>
विश्वेश लिंगं मणिकर्णिकांबु काशीपुरी सत्यमिदं त्रिसत्यम् ॥ ६१ ॥ <br>
उत्थाय देवोथ स शक्तिरीशस्तस्मिन्हि लिंगे कृतचारुपूजः ॥ <br>
ययौ लयं ते च सुरा जयेति जयेति चोक्त्वा नुनुवुस्तमीशम् ॥ ६२ ॥<br>
स्कंद उवाच ॥ ॥ <br>
क्षेत्रस्य मैत्रावरुणे विमुक्तस्य महामते ॥ <br>
प्रभावस्यैकदेशोयं कथितः कल्मषापहः ॥ ६३ ॥ <br>
तवाग्रे तु यथाबुद्धि काशीविश्लेषतापि नः ॥ <br>
अचिरेणैव कालेन काशीं प्राप्स्यस्यनुत्तमाम् ॥ ६४ ॥ <br>
अस्ताचलस्य शिखरं प्राप्तवानेष भानुमान् ॥ <br>
तवापि हि ममाप्येष मौनस्य समयोऽभवत् ॥ ६५ ॥ <br>
॥ व्यास उवाच ॥ ॥ <br>
श्रुत्वेति स मुनिः सूत संध्योपास्त्यै विनिर्गतः॥ <br>
प्रणम्यौ मेयमसकृल्लोपामुद्रा समन्वितः ॥ ६६ ॥ <br>
रहस्यं परिविज्ञाय क्षेत्रस्य शशिमौलिनः ॥<br>
अगस्त्यो निश्चितमनाः शिवध्यानपरोभवत् ॥ ६७ ॥ <br>
आनंदकाननस्येह महिमानं महत्तरम् ॥ <br>
कोत्र वर्णयितुं शक्तः सूत वर्षशतैरपि ॥ ६८ ॥ <br>
यथा देव्यै समाख्यायि शिवेन परमात्मना ॥ <br>
तथा स्कंदेन कथितं माहात्म्यं कुंभसंभवे ॥ ६९॥<br>
तवाग्रे च समाख्यातं शुकादीनां च सत्तम ॥ <br>
इदानीं प्रष्टुकामोसि किं तत्पृच्छ वदामि ते॥4.2.99.७०॥ <br>
श्रुत्वाध्यायमिमं पुण्यं सर्वकल्मषनाशनम् ॥ <br>
समस्तचिंतितफलप्रदं मर्त्यो भवेत्कृती ॥७१॥ <br>
इति श्रीस्कांदे महापुराण एकाशीति साहस्र्यां संहितायां चतुर्थे काशीखंड उत्तरार्धे विश्वेश्वरलिंगमहिमाख्यो नाम नवनवतितमोऽध्यायः ॥ ९९ ॥ <br>
<br>
<br>
</span>
