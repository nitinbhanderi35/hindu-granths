<span style="font-size: 14pt; line-height: 200%">॥ स्कंद उवाच ॥ ॥ <br>
अथोत्तरस्यामाशायां कुंडमर्काख्यमुत्तमम् ॥ <br>
तत्र नाम्नोत्तरार्केण रश्मिमाली व्यवस्थितः ॥ १ ॥<br>
तापयन्दुःखसंघातं साधूनाप्याययन्रविः ॥ <br>
उत्तरार्को महातेजाः काशीं रक्षति सर्वदा ॥ २ ॥ <br>
तत्रेतिहासो यो वृत्तस्तं निशामय सुव्रत ॥ <br>
विप्रः प्रियव्रतो नाम कश्चिदात्रेय वंशजः ॥ ३ ॥ <br>
आसीत्काश्यां शुभाचारः सदातिथिजनप्रियः ॥ <br>
भार्या शुभव्रता तस्य बभूवातिमनोहरा ॥ ४ ॥ <br>
भर्तृशुश्रूषणरता गृहकर्मसुपेशला ॥ <br>
तस्यां स जनयामास कन्यामेकां सुलक्षणाम् ॥ ५ ॥ <br>
मूलर्क्षप्रथमेपादे तथा केंद्रे बृहस्पतौ ॥ <br>
ववृधे सा गृहे पित्रोः शुक्ले पक्षे यथा शशी ॥ ६ ॥ <br>
सुरूपा विनयाचारा पित्रोश्च प्रियकारिणी ॥ <br>
अतीव निपुणा जाता गृहोपस्करमार्जने ॥ ७ ॥ <br>
यथायथा समैधिष्ट सा कन्या पितृमंदिरे ॥ <br>
तथातथा पितुस्तस्याश्चिंता संववृधेतराम् ॥ ८ ॥ <br>
कस्मै देया वरा कन्या सुरम्येयं सुलक्षणा ॥ <br>
अस्या अनुगुणो लभ्यः क्व मया वर उत्तमः ॥ ९ ॥ <br>
कुलेन वयसा चापि शीलेनापि श्रुतेन च ॥ <br>
रूपेणार्थेनसंयुक्तः कस्मै दत्ता सुखं लभेत् ॥ 4.1.47.१० ॥ <br>
इति चिंतयतस्तस्य ज्वरोभूदतिदारुणः ॥ <br>
यश्चिंताख्यो ज्वरः पुंसामौषधैर्नापि शाम्यति ॥ ११ ॥ <br>
तन्मूलर्क्षविपाकेन चिंताख्येन ज्वरेण च ॥ <br>
स विप्रः पंचतां प्राप्तस्त्यक्त्वा सर्वं गृहादिकम् ॥ १२ ॥ <br>
पितर्युपरते तस्याः कन्यायाः सा जनन्यपि ॥ <br>
शुभव्रता परित्यज्य तां कन्यां पतिमन्वगात् ॥ १३ ॥ <br>
धर्मोयं सहचारिण्या जीवताजीवतापि वा ॥ <br>
पत्या सहैव स्थातव्यं पतिव्रतयुजा सदा ॥ १४ ॥ <br>
नापत्यं पाति नो माता न पिता नैव बांधवाः ॥ <br>
पत्युश्चरणशुश्रूषा पायाद्वै केवलं स्त्रियम् ॥१५॥<br>
सुलक्षणापि दुःखार्ता पित्रोः पंचत्वमाप्तयोः ॥ <br>
और्ध्वदैहिकमापाद्य दशाहं विनिवर्त्य च ॥ ॥ १६ ॥ <br>
चिंतामवाप महतीमनाथा दैन्यमागता ॥ <br>
कथमेकाकिनी पित्रा मात्राहीना भवांबुधेः ॥ १७ ॥ <br>
दुस्तरं पारमाप्स्यामि स्त्रीत्वं सर्वाभिभावि यत् ॥ <br>
न कस्मैचिद्वरायाहं पितृभ्यां प्रतिपादिता ॥ १८ ॥ <br>
तददत्ता कथं स्वैरमहमन्यं वरं वृणे ॥ <br>
वृतोपि न कुलीनश्चेद्गुणवान्न च शीलवान् ॥ १९ ॥ <br>
स्वाधीनोपि न तत्तेन वृतेनापि हि किं भवेत् ॥ <br>
इति संचिंतयंती सा रूपौदार्यगुणान्विता ॥ 4.1.47.२० ॥ <br>
युवभिर्बहुभिर्नित्यं प्रार्थितापि मुहुर्मुहुः ॥ <br>
न कस्यापि ददौ बाला प्रवेशं निज मानसे ॥ २१ ॥ <br>
पित्रोरुपरतिं दृष्ट्वा वात्सल्यं च तथाविधम् ॥ <br>
निनिंद बहुधात्मानं संसारं च निनिंद ह ॥ २२ ॥ <br>
याभ्यामुत्पादिता चाहं याभ्यां च परिपालिता ॥ <br>
पितरौ कुत्र तौ यातौ देहिनो धिगनित्यताम् ॥ २३ ॥<br>
अहो देहोप्यहोंगत्वं यथा पित्रोः पुरो मम ॥ <br>
इति निश्चित्य सा बाला विजितेंद्रिय मानसा ॥ २४ ॥ <br>
ब्रह्मचर्यं दृढं कृत्वा तप उग्रं चचार ह ॥ <br>
उत्तरार्कस्य देवस्य समीपे स्थिरमानसा ॥२५॥ <br>
तस्यां तपस्यमानायामेकाच्छागी लघीयसी ॥ <br>
तत्र प्रत्यहमागत्य तिष्ठेत्तत्पुरतोऽचला ॥२६॥ <br>
तृणपर्णादिकं किंचित्सायमभ्यवहृत्य सा ॥ <br>
तत्कुंडपीतपानीया स्वस्वामिसदनं व्रजेत् ॥ २७ ॥ <br>
तत इत्थं व्यतीतासु पंचषा सुसमासु च ॥ <br>
लीलया विचरन्देवस्तत्र देव्या सहागतः ॥ २८ ॥ <br>
सन्निधावुत्तरार्कस्य तपस्यतीं सुलक्षणाम् ॥ <br>
स्थाणुवन्निश्चलां स्थाणुरद्राक्षीत्तपसा कृशाम् ॥२९॥ <br>
ततो गिरिजया शंभुर्विज्ञप्तः करुणात्मना ॥ <br>
वरेणानुगृहाणेमां बंधुहीनां सुमध्यमाम् ॥ 4.1.47.३० ॥ <br>
शर्वाणीगिरमाकर्ण्य ततः शर्वः कृपानिधिः ॥ <br>
समाधिमीलिताक्षीं तामुवाच वरदो हरः ॥ ३१ ॥ <br>
सुलक्षणे प्रसन्नोस्मि वरं वरय सुव्रते ॥ <br>
चिरं खिन्नासि तपसा कस्तेऽस्तीह मनोरथः ॥३२॥ <br>
सापि शंभोर्गिरं श्रुत्वा मुखपीयूषवर्षिणीम् ॥ <br>
महासंतापशमनीं लोचने उदमीलयत्॥३३॥ <br>
त्र्यक्षं प्रत्यक्षमावीक्ष्य वरदानोन्मुखं पुरः ॥<br>
देवीं च वामभागस्थां प्रणनाम कृतांजलिः ॥ ३४ ॥ <br>
किं वृणे यावदित्थं सा चिंतयेच्चारुमध्यमा ॥ <br>
तावत्तयानिरैक्षिष्ट वराकी बर्करी पुरः ॥ ३५ ॥ <br>
आत्मार्थं जीवलोकेस्मिन्को न जीवति मानवः ॥ <br>
परं परोपकारार्थं यो जीवति स जीवति ॥ ३६ ॥ <br>
अनया मत्तपोवृत्ति साक्षिण्या बह्वनेहसम् ॥ <br>
असेव्यहं तदेतस्यै वरयामि जगत्पतिम् ॥ ३७ ॥ <br>
परामृश्य मनस्येतत्प्राह त्र्यक्षं सुलक्षणा ॥ <br>
कृपानिधे महादेव यदि देयो वरो मम ॥ ॥ ३८ ॥ <br>
अजशावी वराक्येषा तर्हि प्रागनुगृह्यताम् ॥ <br>
वक्तुं पशुत्वान्नोवेत्ति किंचिन्मद्भक्तिपेशला ॥ ३९ ॥ <br>
इति वाचं निशम्येशः परोपकृतिशालिनीम्॥ <br>
सुलक्षणाया नितरां तुतोष प्रणतार्तिहा ॥ 4.1.47.४० ॥ <br>
देवदवस्ततः प्राह देवि पश्य गिरींद्रजे ॥ <br>
साधूनामीदृशी बुद्धिः परोपकरणोर्जिता ॥ ४१ ॥ <br>
ते धन्याः सर्वलोकेषु सर्वधर्माश्रयाश्च ते ॥ <br>
यतंते सर्वभावेन परोपकरणाय ये ॥४२॥ <br>
संचयाः सर्ववस्तूनां चिरं तिष्ठति नो क्वचित् ॥ <br>
सुचिरं तिष्ठते चैकं परोपकरणं प्रिये ॥४३॥ <br>
धन्या सुलक्षणा चैषा योग्याऽनुग्रहकर्मणि ॥ <br>
ब्रूहि देवि वरो देयः कोऽस्यैच्छाग्यै च कः प्रिये ॥ ४४ ॥ <br>
॥ श्रीदेव्युवाच ॥ ॥ <br>
सर्वसृष्टिकृतां कर्तः सर्वज्ञप्रणतार्तिहन् ॥ <br>
सुलक्षणा शुभाचारा सखी मेस्तु शुभोद्यमा ॥ ४५ ॥ <br>
यथा जया च विजया यथा चैव जयंतिका ॥ <br>
शुभानंदा सुनंदा च कौमुदी च यथोर्मिला ॥ ४६ ॥<br>
यथा चंपकमाला च यथा मलयवासिनी ॥ <br>
कर्पूरलतिका यद्वद्गंधधारा यथा शुभा ॥ ४७ ॥ <br>
अशोका च विशोका च यथा मलयगंधिनी ॥ <br>
यथा चंदननिःश्वासा यथा मृगमदोत्तमा ॥ ४८ ॥ <br>
यथा च कोकिलालापा यथा मधुरभाषिणी ॥ <br>
गद्यपद्यनिधिर्यद्वदनुक्तज्ञा यथा च सा ॥ ४९ ॥ <br>
दृगंचलेंगितज्ञा च यथा कृतमनोरथा ॥ <br>
गानचित्तहरा यद्वत्तथास्त्वेषा सुलक्षणा ॥ 4.1.47.५० ॥ <br>
अतिप्रिया भवित्री मे यद्बाल ब्रह्मचारिणी ॥ <br>
अनेनैव शरीरेण दिव्यावयवभूषणा ॥ ॥ ५१ ॥ <br>
दिव्यांबरा दिव्यगंधा दिव्यज्ञानसमन्विता ॥ <br>
समया मां सदैवास्तां चंचच्चामरधारिणी ॥ ५२ ॥ <br>
एषापि काशिराजस्य कुमार्यस्त्विह बर्करी ॥ <br>
अत्रैव भोगान्संप्राप्य मुक्तिं प्राप्स्यत्यनुत्तमाम् ॥ ५३ ॥ <br>
अनया त्वर्ककुंडेस्मिन्पुष्ये मासि रवेर्दिने ॥ <br>
स्नातं त्वनुदिते सूर्ये शीतादक्षुब्धचित्तया ॥ ५४ ॥ <br>
राजपुत्री ततः पुण्यादस्त्वेषा शुभलोचना ॥ <br>
वरदानप्रभावेण तव विश्वेश्वर प्रभो ॥ ५५ ॥ <br>
बर्करीकुंडमित्याख्या त्वर्ककुंडस्य जायताम् ॥ <br>
एतस्याः प्रतिमा पूज्या भविष्यत्यत्र मानवैः ॥ ९६ ॥ <br>
उत्तरार्कस्य देवस्य पुष्ये मासि रवेर्दिने ॥ <br>
कार्या सा वत्सरीयात्रा न तैः काशीफलेप्सुभिः ॥५७॥ <br>
मृडान्याभिहि तं सर्वं कृत्वैतद्विश्वगो विभुः ॥ <br>
विश्वनाथो विवेशाथ प्रासादं स्वमतर्कितः ॥ ५८ ॥ <br>
॥ स्कंद उवाच ॥ ॥ <br>
लोलार्कस्य च माहात्म्यमुत्तरार्कस्य च द्विज ॥ <br>
कथितं ते महाभाग सांबादित्यं निशामय ॥ ५९ ॥ <br>
श्रुत्वैतत्पुण्यमाख्यानं शुभं लोलोत्तरार्कयोः ॥ <br>
व्याधिभिर्नाभिभूयेत न दारिद्र्येण बाध्यते ॥ 4.1.47.६० ॥ <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे पूर्वार्द्धे उत्तरार्कवर्णनं नाम सप्तचत्वारिंशोध्यायः ॥ ४७ ॥ <br>
<br>
<br>
</span>
