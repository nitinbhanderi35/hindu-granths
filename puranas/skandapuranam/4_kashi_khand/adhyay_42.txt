<span style="font-size: 14pt; line-height: 200%">।। अगस्तिरुवाच ।। ।। <br>
कथं निकटतः कालो ज्ञायते हरनंदन ।। <br>
तानि चिह्नानि कतिचिद्ब्रूहि मे परिपृच्छतः ।। १ ।। <br>
।। कुमार उवाच ।। ।। <br>
वदामि कालचिह्नानि जायंते यानि देहिनाम् ।। <br>
मृत्यौ निकटमापन्ने मुने तानि निशामय ।। २।। <br>
याम्यनासापुटे यस्य वायुर्वाति दिवानिशम् ।। <br>
अखंडमेव तस्यायुः क्षयत्यब्दत्रयेण हि ।। ३ ।। <br>
अहोरात्रं त्र्यहोरात्रं रविर्वहति संततम् ।। <br>
अब्दमेकं च तस्येह जीवनावधिरुच्यते ।। ४ ।। <br>
वहेन्नासापुटयुगे दशाहानि निरंतरम् ।। <br>
वातश्चेत्सह संक्रांतिस्तया जीवेद्दिनत्रयम् ।। ५ ।। <br>
नासावर्त्म द्वयं हित्वा मातरिश्वा मुखाद्वहेत् ।। <br>
शंसेद्दिनद्वयादर्वाक्प्रयाणं तस्य चाध्वनि ।। ६ ।। <br>
अकस्मादेवयत्काले मृत्युः सन्निहितो भवेत् ।। <br>
चिंतनीयः प्रयत्नेन स कालो मृत्युभीरुणा ।। ७ ।। <br>
सूर्ये सप्तमराशिस्थे जन्मर्क्षस्थे निशाकरे ।। <br>
पौष्णः स कालो द्रष्टव्यो यदा याम्ये रविर्वहेत् ।। ८ ।।<br>
अकस्माद्वीक्षते यस्तु पुरुषं कृष्णपिंगलम् ।। <br>
तस्मिन्नेव क्षणेऽरूपं स जीवेद्वत्सरद्वयम् ।। ९ ।। <br>
यस्य बीजं मलं मूत्रं क्षुतं मूत्रं मलं तु वा ।। <br>
इहैकदा पतेद्यस्य अब्दं तस्यायुरिष्यते ।। 4.1.42.१० ।। <br>
इंद्रनीलनिभं व्योम्नि नागवृंदं य ईक्षते ।। <br>
इतस्ततः प्रसृमरं षण्मासं न स जीवति ।।।१।। <br>
व्यभ्रेह्नि वारिपूर्णास्यः पृष्ठीकृत्य दिवाकरम् ।। <br>
फूत्कृत्याश्विंद्रचापं न पश्येत्षण्मासजीवितः ।। १२ ।। <br>
अरुंधतीं ध्रुवं चैव विष्णोस्त्रीणिपदानि च ।। <br>
आसन्नमृत्युर्नोपश्येच्चतुर्थं मातृमंडलम् ।।१३।। <br>
अरुंधती भवेज्जिह्वा ध्रुवो नासाग्रमुच्यते ।। <br>
विष्णोः पदानि भ्रूमध्ये नेत्रयोर्मातृमंडलम् ।। १४ ।। <br>
वेत्ति नीलादिवर्णस्य कटम्लादिरसस्यहि ।। <br>
अकस्मादन्यथाभावं षण्मासेन स मृत्युभाक् ।।१५।। <br>
षण्मासमृत्योर्मर्त्यस्य कंठोष्ठरसना रदाः ।। <br>
शुष्यंति सततं तद्वद्विच्छायास्तालुपंचमाः ।।१६।। <br>
रेतः करजनेत्रांता नीलिमानं भजंति चेत् ।। <br>
तर्हि कीनाशनगरीं षष्ठेमासि व्रजेन्नरः ।। १७ ।। <br>
संप्रवृत्ते निधुवने मध्येंते क्षौति चेन्नरः ।। <br>
निश्चितं पंचमे मासि धर्मराजातिथिर्भवेत् ।। १६ ।। <br>
द्रुतमारुह्यशरठस्त्रिवर्णो यस्य मस्तके ।। <br>
प्रयाति याति तस्यायुः षण्मासेन परिक्षयम् ।। १९ ।। <br>
सुस्नातस्यापि यस्याशु हृदयं परिशुष्यति ।। <br>
चरणौ च करौ वापि त्रिमासं तस्य जीवितम् ।। 4.1.42.२० ।। <br>
प्रतिबिंबं भवेद्यस्य पदखंडपदाकृति ।। <br>
पांसौ वा कर्दमे वापि पंचमासान्स जीवति ।। २१ ।। <br>
छाया प्रकंपते यस्य देहबंधेपि निश्चले ।। <br>
कृतांतदूता बध्नंति चतुर्थे मासि तं नरम् ।। २२ ।। <br>
निजस्य प्रतिबिंबस्य नीराज्यमुकुरादिषु ।। <br>
उत्तमांगं न यः पश्येत्समासेन विनश्यति ।। २३ ।। <br>
मतिर्भ्रश्येत्स्खलेद्वाणी धनुरैद्रं निरक्षितै ।। <br>
रात्रौ चंद्रद्वयं चापि दिवा द्वौ च दिवाकरौ ।। २४ ।। <br>
दिवा च तारकाचक्रं रात्रौ व्योमवितारकम् ।। <br>
युगपच्च चतुर्दिक्षु शाक्रं कोदंडमंडलम् ।। २५ ।।<br>
भूरुहे भूधराग्रे च गंधर्वनगरालयम् ।। <br>
दिवापिशाच नृत्यं च एते पंचत्वहेतवः ।।२६।। <br>
सर्वेष्वेतेषु चिह्नेषु यद्येकमपि वीक्षते ।। <br>
तदा मासावधिं मृत्युः प्रतीक्षेत न चाधिकम् ।। २७ ।। <br>
करावरुद्ध श्रवणः शृणोति न यदा ध्वनिम् ।। <br>
स्थूलः कृशः कृशस्थूलस्तदामासान्निवर्तते ।। २८ ।। <br>
यः पश्येदात्मनश्छायां दक्षिणाशा समाश्रिताम् ।। <br>
दिनानि पंच जीवित्वा पंचत्वमुपयाति सः ।। २९ ।। <br>
प्रोह्यते भक्ष्यते वापि पिशाचासुरवायसैः ।। <br>
भूतैः प्रेतैः श्वभिर्गृध्रैर्गोमायुखरसूकरैः ।। 4.1.42.३० ।। <br>
रासभैः करभैः कीशैः श्वेनैरश्वतरैर्बकैः ।। <br>
स्वप्ने स जीवितं त्यक्त्वा वर्षांते यममीक्षते ।। ३१ ।। <br>
गंधपुष्पांशुकैः शोणैः स्वां तनुं भूषितां नरः ।। <br>
यः पश्येत्स्वप्नसमये सोऽष्टौ मासाननित्यहो ।। ३२ ।। <br>
पांसुराशि च वल्मीकं यूपदंडमथापि वा ।। <br>
योधिरोहति वै स्वप्ने स षष्ठे मासि नश्यति ।। ३३ ।। <br>
रासभारूढमात्मानं तैलाभ्यक्तं च मुंडितम् ।। <br>
नीयमानं यमाशां यः स्वप्ने पश्येत्स्वपूर्वजान् ।। ३४ ।। <br>
स्वमौलौ स्वतनौ वापि यः पश्येत्स्वप्नगो नरः ।। <br>
तृणानि शुष्ककाष्ठानि षष्ठे मासि न तिष्ठति ।। ३५ ।। <br>
लोहदंडधरं कृष्णं पुरुषं कृष्णवाससम् ।। <br>
स्वयं योग्रे स्थितं पश्येत्स त्रीन्मासान्न लंघयेत् ।। ३६ ।। <br>
काली कुमारी यं स्वप्ने बद्नीयाद्बाहु पाशकैः ।। <br>
स मासेन समीक्षेत नगरींशमनोषिताम् ।। ३७ ।। <br>
नरो यो वानरारूढो यायात्प्राचीदिशं स्वपन् ।। <br>
दिनैः स पंचभिरेव पश्येत्संयमिनीं पुरीम् ।।३८।। <br>
कृपणोपि वदान्यः स्याद्वदान्यः कृपणो यदि ।। <br>
प्रकृतेर्विकृतिश्चेत्स्यात्तदा पंचत्वमृच्छति ।।३९।। <br>
एतानि कालचिह्नानि संत्यन्यानि बहून्यपि ।। <br>
ज्ञात्वाभ्यसेन्नरो योगमथवाकाशिकां श्रयेत् ।। 4.1.42.४० ।। <br>
न कालवंचनोपायं मुनेन्यमवयाम्यहम् ।। <br>
विना मृत्युजयं काशीनाथं गर्भावरोधकम् ।। ४१ ।। <br>
तावद्गर्जंति पापानि तावद्गर्जेद्यमो नृपः ।। <br>
यावद्विश्वेशशरणं नरो न निरतो व्रजेत् ।। ४२ ।। <br>
प्राप्तविश्वेश्वरावासः पीतोत्तरवहापयाः ।। <br>
स्पृष्ट विश्वेशसल्लिंगः कश्च याति न वंद्यताम् ।। ४३ ।। <br>
करिष्येत्कुपितःकालः किंकाशीवासिनां नृणाम् ।। <br>
काले शिवः स्वयं कर्णे यत्र मंत्रोपदेशकः ।। ४४ ।।<br>
यथा प्रयाति शिशुता कौमारं च यथा गतम् ।। <br>
सत्वरं गत्वरं तद्वद्यौवनं चापि वार्धकम ।। ४५ ।। <br>
यावन्नहि जराक्रांतिर्यावन्नेंद्रियवैक्लवम् ।। <br>
तावत्सर्वं फल्गुरूपं हित्वा काशीं श्रयेत्सुधीः ।। ४६ ।। <br>
अन्यानि काललक्ष्माणि तिष्ठंतु कलशोद्भव ।। <br>
जरैव प्रथमं लक्ष्म चित्रं तत्रापि भीर्नहि ।। ४७ ।। <br>
पराभूतो हि जरया सर्वैश्च परिभूयते ।। <br>
हृततारुण्यमाणिक्यो धनहीनः पुमानिव ।। ४८ ।। <br>
सुतावाक्यं न कुर्वंति पत्नी प्रेमापि मुंचति ।। <br>
बांधवा नैव मन्यंते जरसाश्लेषितं नरम् ।। ४९ ।। <br>
आश्लिष्टं जरया दृष्ट्वा परयोषिद्विशंकिता ।। <br>
भवेत्पराङ्मुखी नित्यं प्रणयिन्यपि कामिनी ।। 4.1.42.५० ।। <br>
न जरा सदृशो व्याधिर्न दुःखं जरया समम् ।। <br>
कारयित्र्यपमानस्य जरैव मरणं नृणाम् ।। ५१ ।। <br>
न जीयते तथा कालस्तपसा योगयुक्तिभिः ।। <br>
यथा चिरेणकालेन काशीवासाद्विजीयते ।। ५२ ।। <br>
विनायज्ञैर्विनादानैर्विना व्रतजपादिभिः ।। <br>
विनातिपुण्यसंभारैः कः काशीं प्राप्तुमीहते ।। ५३ ।। <br>
काशीप्राप्तिरयं योगःकाथीप्राप्तिरिदं तपः ।। <br>
काशीप्राप्तिरिदं दानं काशीप्राप्तिः शिवैकता ।। ५४ ।। <br>
कः कलिकोथवा कालः का जरा किं च दुष्कृतम् ।। <br>
का रुजः केंतराया वा श्रिता वाराणसी यदि ।। ५५ ।। <br>
कलिस्तानेव बाधेत कालस्तांश्च जिघांसति ।। ५६।। <br>
एनांसि तांश्च बाधंते ये न काशीं समाश्रिताः ।। <br>
काशीसमाश्रिता यैश्च यैश्च विश्वेश्वरोर्चितः ।। <br>
तारकं ज्ञानमासाद्य ते मुक्ताः कर्मपाशतः ।। ।। ५७ ।। <br>
धनिनो न तथा सौख्यं प्राप्नुवंति नराः क्वचित् ।। <br>
यथा निधनतः काश्यां लभते सुखमव्ययम् ।। ५८ ।। <br>
वरं काशीसमावासी नासीनो द्युसदां पदम्।। <br>
दुःखांतं लभते पूर्वः सुखांतं लभते परः ।। ५९ ।।<br>
स्थितोपि भगवनीशो मंदरं चारुकंदरम् ।। <br>
काशीं विना रतिं नाऽऽप दिवोदासनृपोषिताम् ।। 4.1.42.६० ।। <br>
इति श्रीस्कांदे महापुराण एकाशीति साहस्र्यां संहितायां चतुर्थे काशीखंडे पूर्वार्द्धे कालवंचनोपायोनाम द्विचत्वारिंशोध्यायः ।। ४२ ।।<br>
<br>
<br>
</span>
