<span style="font-size: 14pt; line-height: 200%">शिवशर्मोवाच ।। <br>
तिष्ठन्नेकेन पादेन कोयं भ्रमति सत्तमौ ।। <br>
अनेकरशनाव्यग्र हस्ताग्रो व्यग्रलोचनः ।।१।। <br>
त्रिलोकीमंडपस्तंभ सन्निभोभाभिरावृतः ।। <br>
अतुलं ज्योतिषां राशिं तुलया तुलयन्निव।।२।।<br>
सूत्रधार इव व्योम व्यायामपरिमापकः ।। <br>
त्रैविक्रमोंघ्रिदंडो वा प्रोद्दंडो गगनांगणे ।। ३ ।। <br>
अथवांबरकासारसारयूपस्वरूपधृक् ।। <br>
कोयं कथय तं देवौ कृपया परया मम ।। ४ ।। <br>
निशम्येति वचस्तस्य वयस्यस्य विमानगौ।। <br>
प्रणयादाहतुस्तस्मै ध्रुवां ध्रुवकथां गणौ ।।५।। <br>
।। गणावूचतुः ।। ।। <br>
मनोः स्वायंभुवस्यासीदुत्तानचरणः सुतः ।। <br>
तस्य क्षितिपतेर्विप्र द्वौ सुतौ संबभूवतुः ।। ६ ।। <br>
सुरुच्यामुत्तमो ज्येष्ठः सुनीत्यां तु ध्रुवो परः ।। <br>
मध्ये सभं नरपतेरुपविष्टस्य चैकदा ।। ७ ।। <br>
सुनीत्या राजसेवायै नियुक्तोऽलंकृतोर्भकः ।। <br>
ध्रुवो धात्रेयिकापुत्रैः समं विनयतत्परः ।। ८ ।। <br>
स गत्वोत्तानचरणं क्षोणीशं प्रणनाम ह ।। <br>
दृष्ट्वोत्तमं तदुत्संगे निविष्टं जनकस्य वै ।। ९ ।। <br>
प्रोच्चसिंहासनस्थस्य नृपतेर्बाल्यचापलात् ।। <br>
आरोढुकामस्त्वभवत्सौनीतेयस्तदा ध्रुवः ।। 4.1.19.१० ।। <br>
आरुरुक्षुमवेक्ष्यामुं सुरुचिर्धुवमब्रवीत् ।। <br>
दौर्भगेय किमारोढुमिच्छेरंकं महीपतेः ।। ११ ।। <br>
बालबालिशबुद्धित्वादभाग्या जठरोद्भव ।। <br>
अस्मिन्सिंहासने स्थातुं न त्वया सुकृतं कृतम् ।। ।। १२ ।। <br>
यदि स्यात्सुकृतं तत्किं दुर्भगोदरगोऽभवः ।। <br>
अनेनैवानुमानेन बुध्यस्व स्वाल्पपुण्यताम् ।। १३ ।। <br>
भूत्वा राजकुमारोपि नालंकुर्या ममोदरम् ।। <br>
सुकुक्षिजममुं पश्य त्वमुत्तममनुत्तमम् ।। १४ ।। <br>
अधिजानुधराजानेर्मानेन परिबृंहितम् ।। <br>
प्रांशोः सिंहासनस्यास्य रुचिश्चेदधिरोहणे ।। १५ ।। <br>
कुक्षिं हित्वा किमवसः सुरुचेश्च सुरोचिषम् ।। <br>
मध्ये भूपसभं बालस्तयेति परिभर्त्सितः ।। १६ ।। <br>
पतन्निपीतबाष्पांबुर्धैर्यात्किंचिन्न चोक्तवान् ।। <br>
उचिताऽनुचितं किंचिन्नोचिवान्सोपि पार्थिवः ।। १७ ।। <br>
नियंत्रितो महिष्याश्च तस्याः सौभाग्यगौरवात् ।। <br>
विमृज्य च सभालोकं शोकं संमृज्य चेष्टितैः ।। १८ ।।<br>
शैशवैः स शिशुर्नत्वा नृपं स्वसदनं ययौ ।। <br>
सुनीतिर्नीतिनिलयमवलोक्याथ बालकम् ।। १९ ।। <br>
सुखलक्ष्म्यैवचाज्ञासीद्ध्रुवं समवमानितम् ।। <br>
अभिसृत्य च तं बालं मूर्ध्न्युपाघ्राय सा सकृत् ।। 4.1.19.२० ।। <br>
किंचित्परिम्लानमिव ससांत्वं परिषस्वजे ।। <br>
अथ दृष्ट्वा सुनीतिं स रहोंतः पुरवासिनीम् ।।२१।। <br>
दीर्घं निःश्वस्य बहुशो मातुरग्रे रुरोद ह ।। <br>
सांत्वयित्वाश्रुनयना वदनं परिमार्ज्य च ।। २२ ।। <br>
दुकूलांचल संपर्कैर्मृदुलैर्मृदुपाणिना ।। <br>
पप्रच्छ तनयं माता वद रोदनकारणम् ।। <br>
विद्यमाने नरपतौ शिशो केनापमानितः ।। २३ ।। <br>
अपोथसमुपस्पृश्य तांबूलं परिगृह्य च ।। <br>
मात्रा पृष्टः सोपरोधं ध्रुवस्तां पर्यभाषत ।।२४ ।। <br>
संपृच्छे जननि त्वाहं सम्यक्शंस ममाग्रतः ।। <br>
भार्यात्वेपि च सामान्ये कथं सा सुरुचिः प्रिया ।। २५ ।। <br>
कथं न भवती मातः प्रिया क्षितिपतेरसि ।। <br>
कथमुत्तमतां प्राप्त उत्तमः सुरुचेः सुतः ।। २६ ।। <br>
कुमारत्वेपि सामान्ये कथं त्वहमनुत्तमः ।। <br>
कथं त्वं मंदभाग्यासि सुकुक्षिः सुरुचिः कथम् ।।२७।। <br>
कथं नृपासनं योग्यमुत्तमस्य कथं न मे ।। <br>
कथं मे सुकृतं तुच्छमुत्तमस्योत्तमं कथम् ।। २८ ।। <br>
इति श्रुत्वा वचस्तस्य सुनीतिर्नीतिमच्छिशोः ।। <br>
किंचिदुच्छ्वस्य शनकैः शिशुकोपोपशांतये ।। २९ ।। <br>
स्वभावमधुरां वाणीं वक्तुं समुपचक्रमे ।। <br>
सापत्नं प्रतिघं त्यक्त्वा राजनीतिविदांवरा ।।4.1.19.३०।। <br>
।। सुनीतिरुवाच ।। ।। <br>
अयि तात महाबुद्धे विशुद्धेनांतरात्मना ।। <br>
निवेदयामि ते सर्वं माऽपमाने मतिं कृथाः ।। ३१ ।। <br>
तया यदुक्तं तत्सर्वं तथ्यमेव न चान्यथा ।। <br>
सापत्युर्महिषीराज्ञो राज्ञीनामति वल्लभा ।। ३२ ।। <br>
तया जन्मांतरे तात यत्पुण्यं समुपार्जितम् ।। <br>
तत्पुण्योपचयाद्राजा सुरुच्यां सुरुचिर्भृशम् ।। ३३ ।। <br>
मादृश्यो मंदभाग्यायाः प्रमदासु प्रतिष्ठिताः ।। <br>
केवलं राजपत्नीत्ववादस्तासु न तद्रुचिः ।। ३४ ।। <br>
महा सुकृतसंभारैरुत्तमश्चोत्तमोदरे ।। <br>
उवास तस्याः पुण्या या नृपसिंहासनोचितः ।। ३५ ।।<br>
आतपत्रं च चंद्राभं शुभे चापि च चामरे ।। <br>
भद्रासनं तथोच्चं च सिंधुराश्च मदोद्धुराः ।। ३६ ।। <br>
तुरंगमाश्च तुरगास्त्वनाधिव्याधिजीवितम् ।। <br>
निःसपत्नं शुभं राज्यं प्राज्यं हरिहरार्चनम् ।। ३७ ।। <br>
विपुलं च कलाज्ञानमधीतमपराजितम् ।। <br>
तथा जयोरिषड्वर्गे स्वभावात्सात्त्विकी मतिः ।। ३८ ।। <br>
दृष्टिः कारुण्यसंपूर्णा वाणी मधुरभाषिणी ।।<br>
अनालस्यं च कार्येषु तथा गुरुजने नतिः ।। ३९ ।। <br>
सर्वत्र शुचिता तात सा परोपकृतिः सदा ।। <br>
और्जस्वला मनोवृत्तिः सदैवादीनवादिता ।। ।। 4.1.19.४० ।। <br>
सदोजिरे च पांडित्यं प्रागल्भ्यं चरणांगणे ।। <br>
आर्जवं बंधुवर्गेषु काठिन्यं क्रयविक्रये ।। ४१ ।। <br>
मार्दवं स्त्रीप्रयोगेषु वत्सलत्वं प्रजासु च ।। <br>
ब्राह्मणेभ्यो भयं नित्यं वृद्धवृत्त्युपजीवनम् ।। ४२ ।। <br>
वासो भागीरथीतीरे तीर्थे वा मरणं रणे ।। <br>
अपराङ्मुखताऽर्थिभ्यः प्रत्यर्थिभ्यो विशेषतः ।। ४३ ।। <br>
भोगः परिजनैः सार्धं दानावंध्यदिनागमः ।। <br>
विद्याव्यसनिता नित्यं नित्यं पित्रोरुपस्थितिः ।। ४४ ।। <br>
यशसः संचयो नित्यं नित्यं धर्मस्य संचयः ।। <br>
स्वर्गापवर्गयोः सिद्धिः सदा शीलस्य मंडनम् ।। ४५ ।। <br>
सद्भिश्च संगतिर्नित्यं मैत्री च पितृमित्रकैः ।। <br>
इतिहासपुराणानामुत्कंठा श्रवणे सदा ।। ४६ ।। <br>
विपद्यपि परं धैर्यं स्थैर्यं संपत्समागमे ।। <br>
गांभीर्यं वाग्विलासेषु औदार्यं पात्रपाणिषु ।। ४७ ।। <br>
देहे परैका कृशता तपोभिर्नियमैर्यमैः ।। <br>
एतैर्मनोरथफलैः फलत्येव तपोद्रुमाः ।। ४८ ।। <br>
तस्मादल्पतपस्त्वाद्वै त्वं चाहं च महामते ।। <br>
प्राप्यापि राजसांनिध्यं राजलक्ष्म्या न भाजनम् ।। ४९ ।।<br>
मानापमानयोस्तस्मात्स्वकृतं कारणं परम् ।। <br>
स्रष्टापि नापमार्ष्टुं तत्परीष्टे स्वकृतां कृतिम् ।। <br>
मा शोचस्त्वमतः पुत्र दिष्टमिष्टं समर्पयेत् ।।4.1.19.५० ।। <br>
इत्याकर्ण्य सुनीत्यास्तन्महावाक्यं सुनीतिमत् ।। <br>
सौनीते यो ध्रुवोवाचमाददे वक्तुमुत्तरम् ।। ५१ ।। <br>
ध्रुव उवाच ।। ।। <br>
जनयित्रि सुनीते मे शृणु वाक्यमनाकुलम् ।। <br>
मा बाल इति मत्वा मामवमंस्थास्तपस्विनि ।। ५२ ।। <br>
यद्यहं मानवे वंशे जातोस्म्यत्यंत पावने ।। <br>
उत्तानपादतनयस्त्वदीयोदर संभवः ।।५३।। <br>
तप एव हि चेन्मातः कारणं सर्वसंपदाम् ।। <br>
तत्तदासादितं विद्विपदमन्यैर्दुरासदम् ।। ५४ ।। <br>
एकमेव हि साहाय्यं कुरु मातरतंद्रिता ।। <br>
अनुज्ञा दानमात्रं च आशीर्भिरभिनंदय ।। ।। ५५ ।। <br>
सापि ज्ञात्वा महावीर्यं कुमारं कुक्षिसंभवम् ।। <br>
महत्योत्साहसं पत्त्या राजमानमुवाच तम् ।। ५६ ।। <br>
अनुज्ञातुं न शक्ताऽहं त्वामुत्तानशयांगज ।। <br>
साष्टैकवर्षदेशीयन्तथापि कथयाम्यहम् ।। ५७ ।। <br>
सपत्नीवाक्यभल्लीभिर्भिन्ने महति मे हृदि ।। <br>
तव बाष्पौघवारीणि न तिष्ठंति करोमि किम् ।। ५८ ।। <br>
तानि मन्येऽत्र मार्गेण स्रवंत्यविरतं शिशो ।। <br>
स्रवंतीश्च चिकीर्षंति प्रतिकूल जलाः किल ।। ५९ ।। <br>
त्वदेकतनया तात त्वदाधारैकजीविता ।। <br>
त्वमंगयष्टिरसि मे त्वन्मुखासक्तलोचना ।। 4.1.19.६० ।। <br>
लब्धोसि कतिभिः कष्टैरिष्टाः संप्रार्थ्य देवताः ।। <br>
त्वन्मुखेंदूदये तात मन्मनः क्षीरनीरधिः ।। ६१ ।। <br>
आनन्दपयसापूर्य कुचावुद्वेलितो भवेत् ।। <br>
त्वदंगसंगसंभूत सुखसन्दोह शीतला ।। ६२ ।।<br>
सुखंशये सुशयने प्रावृत्य पुलकांबरम् ।। <br>
अपोऽथ समुपस्पृश्य तांबूलं परिगृह्य च ।।६३।। <br>
त्वदास्यस्यौष्ठपुटक दुग्धवार्धि विवर्धिताम् ।। <br>
सुधासुधांशुवदनधयत्यपि धिनोमि न ।। ६४ ।। <br>
त्वदीयः शीतलालापः प्राप श्रुतिपथं यदा ।। <br>
सपत्नीवाक्यदवथुस्तदैवत्यात्स वेपथुः ।।६५।। <br>
यदंग निद्रासिचिरं ध्यायंत्यस्मि तदेत्यहम् ।। <br>
कदा निद्रा दरिद्रोसौ भवितार्कोदयेऽब्जवत् ।।६६।। <br>
यदोपेया गृहान्वत्स खेलित्वा बालखेलनैः ।। <br>
तदानर्घ्यार्घ्यमुत्स्रष्टुं स्तनौस्यातामिवोन्मुखौ ।। ।। ६७ ।। <br>
यदा सौधाद्विनिर्यायाः पद्मरेखांकितं पदम् ।। <br>
प्राणानां ते यियासूनां तदा तदवलंबनम् ।। ६८ ।। <br>
यदायदा बहिर्यासि पुत्र त्रिचतुरं पदम् ।। <br>
तदातदा मम प्राणः कंठप्राघुणिकी भवेत् ।। ६९ ।। <br>
चित्रं पुत्र त्वरयति यातुं मे मानसांडजः ।। <br>
सुधाधाराधर इव बहिश्चिरयति त्वयि ।। 4.1.19.७० ।। <br>
अथ तिष्ठंतु कठिनाः प्राणाः कंठाटवीतटे ।। <br>
तपस्यंतोतिसंतप्तास्तपसे त्वयि यास्यति ।। ७१ ।। <br>
इत्यनुज्ञामनुप्राप्य जननी चरणांबुजौ ।। <br>
क्षणं मौलिजजंबाल जडौ कृत्वा ध्रुवो ययौ ।। ७२ ।। <br>
तयापि धैर्यसूत्रेण सुनीत्या परिगुंफ्य च ।। <br>
नेत्रेंदीवरजामाला ध्रुवस्योपायनीकृता ।। ७३ ।। <br>
मात्रातन्मार्गरक्षार्थं तदा तदनुगीकृताः ।। <br>
परैरवार्यप्रसराः स्वाशीर्वादाः परःशताः ।। ७४ ।।<br>
स्वसौधात्स विनिर्गत्य बालोऽबालपराक्रमः ।। <br>
अनुकूलेन मरुता दर्शिताध्वाऽविशद्वनम् ।। ७५ ।। <br>
समरुत्तरुशाखाग्र प्रसारणमिषेण सः ।। <br>
कृताहूतिरिव प्रेम्णा वनेन वनमाविशत् ।। ७६ ।। <br>
समातृदैवतोभिज्ञः केवलं राजवर्त्मनि ।। <br>
न वेद काननाध्वानं क्षणं दध्यौ नृपात्मजः ।। ७७ ।। <br>
यावदुन्मील्य नयने पुरः पश्यति स ध्रुवः ।। <br>
तावद्ददर्श सप्तर्षीनतर्कित गतीन्वने ।। ७८ ।। <br>
वालिशेष्वसहायेषु भवेद्भाग्यं सहायकृत् ।। <br>
अरण्यान्यां रणे गेहे ततो भाग्यं हि कारणम् ।। ।।७९।। <br>
क्व राजतनयो बालो गहनं क्व च तद्वनम् ।। <br>
बलात्स्वसात्प्रत्कुर्वत्यै नमस्ते भवितव्य ते ।।4.1.19.८०।। <br>
यत्र यस्य हि यद्भाव्यं शुभं वाऽशुभमेव च ।। <br>
आकृष्यभाविनी रज्जुस्तत्र तस्य हि दापयेत ।। ८१ ।। <br>
अन्यथा विदधात्येष मानवो बुद्धिवैभवात् ।। <br>
भगवत्या भवित्र्याऽसौ विदध्याद्विधिरन्यथा ।। ८२ ।। <br>
नवयो न च वै चित्र्यं न चित्रं विदधेहितम् ।। <br>
न बलं नोद्यमः पुंसां कारणं प्राक्कृतं कृतम् ।।८३ ।। <br>
अथ दृष्ट्वा स सप्तर्षीन्सप्तसप्त्यतितेजसः ।। <br>
भाग्यसूत्रैरिवाकृष्योपनीतान्प्रमुमोद ह ।। ८४ ।। <br>
तिलकांकित सद्भालान्कुशोपग्रहितांगुलीन् ।। <br>
कृष्णाजिनोपविष्टांश्च यज्ञसूत्रैरलंकृतान् ।। ८५ ।। <br>
साक्षसूत्रकरान्किंचिद्विनिमीलितलो चनान् ।। <br>
सुधौतसूक्ष्मकाषायवासः प्रावरणान्वितान ।। ८६ ।। <br>
अकांडेपि महाभागान्मिलितान्सप्तनीरधीन् ।। <br>
चित्रं विपद्विनिर्मग्नानुद्दिधीर्षूनिव प्रजाः ।। ८७ ।। <br>
उपगम्य विनम्रः स प्रबद्धकरसंपुटः ।। <br>
ध्रुवो विज्ञापयांचक्रे प्रणम्य ललितं वचः ।। ८८ ।। <br>
।। ध्रुव उवाच ।। ।। <br>
अवैत मां मुनिवराः सुनीत्युदरसंभवम्।। <br>
उत्तानपादतनयं ध्रुवं निर्विण्णमानसम् ।। ८९ ।। <br>
इदं वनमनुप्राप्तं सनाथं युष्मदंघ्रिभिः ।। <br>
प्रायोनभिज्ञं सर्वत्र महर्द्ध्युषितमानसम् ।।4.1.19.९०।।<br>
ते दृष्ट्वोर्जस्वलं बालं स्वभाव मधुराकृतिम् ।।<br>
अनर्घ्यनयनेपथ्यं मृदुगंभीरभाषिणम् ।। ९१ ।। <br>
उपोपवेश्य शिशुकं प्रोचुर्वै विस्मिता भृशम् ।। <br>
अहोबालविशालाक्ष महाराज कुमारक ।। ९२ ।। <br>
विचार्यापि न जानीमो वद निर्वेदकारणम् ।। <br>
अद्य ते ह्यर्थचिंता नो क्वापमानः प्रसूर्गृहे ।। ९३ ।। <br>
नीरुक्छरीरसंपत्तिर्निवेदे किं  नु कारणम् ।। <br>
अनवाप्ताभिलाषाणां वैराग्यं जायते नृणाम् ।। ९४ ।। <br>
सप्तद्वीपपतेराज्ञः कुमारस्त्वं तथा कथम् ।। <br>
स्वभावभिन्नप्रकृतौ लोकेस्मिन्न मनोगतम् ।। ९५ ।। <br>
अवगंतुं हि शक्येत यूनो वृद्धस्य वा शिशोः ।। <br>
इति श्रुत्वा वचस्तेषां सहजप्रेमनिर्भरम् ।। ९६ ।। <br>
वाचं जग्राह  स तदा शिशुः प्रांशुमनोरथः <br>
।।ध्रुव उवाच ।। ।। <br>
प्रेषितो राजसेवार्थं जनन्याऽहं मुनीश्वराः ।। ९७ ।। <br>
राजांकमारुरुक्षुर्हि सुरुच्या परिभर्त्सितः ।। <br>
उत्तमं चोत्तमीकृत्य मां च मन्मातरं तथा ।।९८।। <br>
धिक्कृत्य प्रशशंस स्वं निर्वेदे कारणं त्विदम् ।। <br>
निशम्येति शिशोर्वाक्यं परस्परमवेक्ष्य ते ।।९९।। <br>
क्षात्रमेव शशंसुस्तदहो बालेपि न क्षमा।। 4.1.19.१०० ।। <br>
ऋषय ऊचुः ।। ।। <br>
किमस्माभिरहो कार्यं कस्तवास्ति मनोरथः ।। <br>
ज्ञातो भवतु तावत्स नः श्रवो गोचरी कुरु ।। १ ।। <br>
।। ध्रुव उवाच ।। ।। <br>
मुनयो मम यो बंधुरुत्तमश्चोत्तमोत्तमः ।। <br>
पित्रा दत्तं च सोऽध्यास्तां तद्भद्रासनमुत्तमम् ।। २ ।। <br>
भवत्कृतं हि साहाय्यमेतदिच्छामि सुव्रताः ।। <br>
प्रायो जाने न बालत्वादुपदेशस्तदुच्यताम् ।। ३ ।। <br>
अनन्यनृपभुक्तं यद्यदन्येभ्यः समुच्छ्रितम् ।। <br>
इंद्रादिदुरवापं यत्कथं लभ्यं दुरासदम् ।। ४ ।। <br>
पित्रोत्सृष्टं न कांक्षामि कांक्षामि स्वभुजाजितम् ।। <br>
मनोरथपथातीतं भवेद्यत्पितुरप्यहो ।। ५ ।। <br>
पितृसंपत्तिभोक्तारः प्रायशो न यशोधनाः ।। <br>
नरोत्तमास्तु ते ज्ञेया ये पित्राधिक्यदर्शिनः ।। ६ ।। <br>
उपार्जितं हि पित्रा ये नाशयंति यशःश्रुतम् ।। <br>
धनं निधनमेवास्तु तेषां दुर्वृत्तचेतसाम् ।। ७ ।। <br>
इति श्रुत्वा वचस्तस्य मुनयः सुनयोर्जितम् ।। <br>
यथार्थमेव प्रत्यूचुर्मरीच्याद्यास्तथा ध्रुवम् ।। ८ ।।<br>
मरीचिरुवाच ।। ।। <br>
अनर्चिताच्युतपदः पदमापद्यते कथम् ।। <br>
यथातथात्वमात्थांग नातथ्यं कथयाम्यहम् ।। ९ ।। <br>
अत्रिरुवाच ।। <br>
अनास्वादितगोविंदपदांबुजरजोरसः ।। <br>
मनोरथपथातीतं स्फीतं नाकलयेत्पदम् ।। 4.1.19.११० ।। <br>
अंगिरा उवाच ।। ।। <br>
अदवीयः पदं तस्य सर्वासां संपदामिह ।। <br>
कमलाकांतकांतांघ्रि कमले यः सुशीलयेत् ।। ११ ।। <br>
।। पुलस्त्य उवाच ।। ।। <br>
यस्य स्मरणमात्रेण महापातकसंततिः ।। <br>
परमांतमवाप्नोति स विष्णुः सर्वदो ध्रुव ।। १२ ।। <br>
।। पुलह उवाच ।। ।। <br>
यदाहुः परमं ब्रह्म प्रधान पुरुषात्परम् ।। <br>
यन्मायया ततं सर्वं सर्वं दास्यति सोच्युतः ।। १३ ।। <br>
।। क्रतुरुवाच ।। ।। <br>
यो यज्ञपुरुषो विष्णुर्वेदवेद्यो जनार्दनः ।। <br>
अंतरात्माऽस्य जगतः तुष्टः किं न यच्छति ।। १४ ।। <br>
।। वसिष्ठ उवाच ।। ।। <br>
यद्भ्रूनर्तनवर्तिन्यः सिद्धयोऽष्टौ नृपात्मज ।। <br>
तमाराध्य हृषीकेशमपवर्गोप्यदूरतः ।। १५ ।। <br>
ध्रुव उवाच ।। ।। <br>
सत्यमुक्तं मुनीशाना विष्णोराराधनं प्रति ।। <br>
कथं वा भगवानीज्यः सविधिश्चोपदिश्यताम् ।।१६।। <br>
।। मुनय ऊचुः ।। ।। <br>
तिष्ठता गच्छता वापि स्वपता जाग्रता तथा ।। <br>
शयानेनोपविष्टेन जप्यो नारायणः सदा ।।१७।। <br>
द्वादशाक्षरमंत्रेण वासुदेवात्मकेन च।। <br>
ध्यायंश्चतुर्भुजं विष्णुं जप्त्वा सिद्धिं न को गतः ।। १८ ।। <br>
अतसीपुष्पसंकाशं पीतवाससमच्युतम् ।। <br>
क्षणं सर्वात्मकं पश्यन्को न सिध्यति भूतले ।।१९।। <br>
पुत्रान्कलत्रमित्राणि राज्यं स्वर्गापवर्गकम् ।। <br>
वासुदेवं जपन्मर्त्यः सर्वं प्राप्नोत्यसंशयम् ।। 4.1.19.१२० ।।<br>
वासुदेव जपासक्तानपिपापकृतो जनान् ।। <br>
नोपस्पृशंति वै विघ्ना यमदूताश्च दारुणाः ।। २१ ।। <br>
पितामहेन तेप्येष महामंत्र उपासितः ।। <br>
मनुना राज्यकामेन वैष्णवेन महर्द्धिना ।। २२ ।। <br>
त्वमप्येतेन मंत्रेण वासुदेवपरो भव ।। <br>
यथाभिलषितामृद्धिं क्षिप्रमाप्नुहि सत्तम ।। २३ ।। <br>
इत्युक्त्वांऽतर्हिताः सर्वे महात्मानो मुनीश्वराः ।। <br>
वासुदेवमना भूत्वा ध्रुवोपि तपसे गतः ।। १२४ ।। ।।  <br>
इति श्रीस्कांदे महापुराण एकाशीतिसाहस्यां संहितायां चतुर्थे काशीखंडे पूवार्द्धे ध्रुवलोकवर्णने धुवोपदेशोनामैकोनविंशतितमोऽध्यायः ।। १९ ।। <br>
<br>
<br>
</span>
