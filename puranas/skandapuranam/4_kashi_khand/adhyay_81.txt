<span style="font-size: 14pt; line-height: 200%">।। अगस्त्य उवाच ।। ।। <br>
धर्मतीर्थस्य माहात्म्यं कीदृग्देवेन शंभुना ।। <br>
स्कंद देव्यै समाख्यातं तदाख्याहि कृपां कुरु ।। १ ।। <br>
।। स्कंद उवाच ।। ।। <br>
विंध्योन्नतिहृदाख्यामि धर्मतीर्थसमुद्भवम् ।। <br>
आकर्णय महाप्राज्ञ यथा देवेन भाषितम् ।। २ ।।<br>
वृत्रं निहत्य वृत्रारिर्ब्रह्महत्यामवाप्तवान् ।। <br>
अनुतप्तोथ पप्रच्छ प्रायश्चित्तं पुरोहितम् ।। ३ ।। <br>
।। बृहस्पतिरुवाच ।। ।। <br>
यदि त्वं देवराजेमां ब्रह्महत्यां सुदुस्त्यजाम् ।। <br>
अपानुनुत्सुस्तद्याहि काशीं विश्वेशपालिताम् ।। ४ ।। <br>
नान्यत्किंचित्क्वचिद्दृष्टं ब्रह्महत्यामहौषधम् ।। <br>
राजधानीं परित्यज्य शक्र विश्वेशितुः पराम् ।। ५ ।। <br>
भैरवस्यापिहस्ताग्रादपतद्वैधसं शिरः ।। <br>
यत्रानंदवने तत्र वृत्रशत्रो व्रज द्रुतम् ।।६।। <br>
सीमानमपि संप्राप्य शक्रानंदवनस्य हि ।। <br>
ब्रह्महत्या पलायेत वेपमाना निराश्रया ।। ७ ।। <br>
अन्येषामपि पापानां महापापजुषामपि ।। <br>
नाशयित्री परा काशी विश्वेश समधिष्ठिता ।। ८ ।। <br>
महापातकतो मुक्तिः काश्यामे व शतक्रतो ।। <br>
महासंसारतो मुक्तिः काश्यामेव न चान्यतः ।।९।। <br>
निर्वाणनगरी काशी काशी सर्वाघसंघहृत् ।। <br>
विश्वेशितुः प्रिया काशी द्यौः काशी सदृशी नहि ।। ।। 4.2.81.१० ।। <br>
ब्रह्महत्याभयं यस्य यस्य संसारतो भयम्।। <br>
जातुचित्तेन न त्याज्या काशिका मुक्तिकाशिका ।।११।। <br>
जंतूनां कर्मबीजानां यत्र देहविसर्जने ।। <br>
न जातुचित्प्ररोहोस्ति हरदृष्ट्याप्तशुष्मणाम् ।। १२ ।। <br>
तां काशीं प्राप्य वृत्रारे वृत्रहत्यापनुत्तये ।। <br>
समाराधय विश्वेशं विश्वमुक्तिप्रदायकम् ।। १३ ।। <br>
बृहस्पतेरिति वचो निशम्य स सहस्रदृक् ।। <br>
आयाद्द्रुततरं काशीं महापातकघातुकाम् ।। १४ ।। <br>
स्नात्वोत्तरवहायां च धर्मेशं परितः स्थितः ।। <br>
आराधयन्महादेवं ब्रह्मद्वत्याप नुत्तये ।। १५ ।। <br>
महारुद्रजपासक्तः सुत्रामाथ त्रिलोचनम् ।। <br>
ददर्श लिंगमध्यस्थं स्वभासा दीपितांबरम् ।। १६ ।। <br>
पुनस्तुष्टाव वेदोक्तै रुद्रसूक्तैरनेकधा ।। <br>
विनिष्क्रम्य ततो लिंगादाविर्भूय भवोवदत् ।। १७ ।। <br>
शचीपते प्रसन्नोस्मि वरं वरय सुव्रत ।। <br>
किं देयं द्रुतमाख्याहि धर्मपीठकृतास्पद ।। १८ ।। <br>
श्रुत्वेति देवदेवस्य स प्रेमवचनं हरिः ।। <br>
सर्वज्ञ किंतेऽविदितं तमुवाचेति वृत्रहा ।। १९ ।। <br>
ततस्तत्कृपयानुन्नो धर्मपीठनिषेवणात् ।। <br>
निष्पाद्य तीर्थं तत्रेशोऽत्र स्नाहींद्रेति चाब्रवीत् ।।4.2.81.२०।। <br>
तत्रेंद्रः स्नानमात्रेण दिव्यगंधोऽभवत्क्षणात् ।। <br>
अवाप च रुचिं चारुं प्राक्तनीं शातयाज्ञिकीम् ।।२१।। <br>
तदाश्चर्यमथो दृष्ट्वा मुनयो नारदादयः ।। <br>
परिसस्नुर्मुदायुक्ता धर्मतीर्थेऽघहारिणि ।। २२ ।। <br>
अतर्पयन्पितॄन्दिव्यान्व्यधुः श्राद्धानि श्रद्धया ।। <br>
धर्मेशं स्नापयामासुस्तत्तीर्थाम्बुभृतैर्घटैः ।। २३ ।। <br>
तदा प्रभृति तत्तीर्थं धर्मांधुरिति विश्रुतम् ।। <br>
ब्रह्महत्यादि पापानामक्लेशं क्षालनं परम् ।। २४ ।।<br>
यत्फलं तीर्थराजस्य स्नानेन परिकीर्त्यते ।। <br>
सहस्रगुणितं तत्स्याद्धर्मांधु स्नानमात्रतः ।। २५ ।। <br>
गंगाद्वारे कुरुक्षेत्रे गंगासागरसंगमे ।। <br>
यत्फलं लभते मर्त्यो धर्मतीर्थे तदाप्नुयात् ।। २६ ।।<br>
नर्मदायां सरस्वत्यां गौतम्यां सिंहगे गुरौ ।। <br>
स्नात्वा यत्फलमाप्येत धर्मकूपे तदाप्नुयात्।। २७ ।। <br>
मानसे पुष्करे चैव द्वारिके सागरे तथा ।। <br>
तीर्थे स्नात्वा फलं यत्स्यात्तत्स्याद्धर्मजलाशये ।।२८।। <br>
कार्तिक्यां सूकरक्षेत्रे चैत्र्यां गौरीमहाह्रदे ।। <br>
शंखोद्धारे हरिदिने यत्फलं तत्फलं त्विह ।।२९।। <br>
तीर्थद्वयं प्रतीक्षंते सिस्नासून्पितरो नरान् ।। <br>
गंगायां धर्मकूपे च पिंडनिर्वपणाशया ।।4.2.81.३०।। <br>
पितामहसमीपे वा धर्मेशस्याग्रतोथ वा ।। <br>
फल्गौ च धर्मकूपे च माद्यंति प्रपितामहाः ।। ३१ ।। <br>
धर्मकूपे नरः स्नात्वा परितर्प्य पितामहान् ।। <br>
गयां गत्वा किमधिकं कर्ता पितृमुदावहम् ।। ३२ ।। <br>
यथा गयायां तृप्ताः स्युः पिंडदाने पितामहाः ।। <br>
धर्मतीर्थे तथैव स्युर्न न्यूनं नैव चाधिकम् ।। ३३ । <br>
ते धन्याः पितृभक्तास्ते प्रीणितास्तैः पितामहाः।। <br>
पैत्रादृणाद्धर्मतीर्थे निष्कृतिर्यैः कृता सुतैः ।। ।। ३४ ।। <br>
तत्तीर्थस्य प्रभावेण निष्पापोभूत्क्षणेन च ।। <br>
प्रणम्य देवदेवेशमिंद्रोऽगादमरावतीम् ।।३५।। <br>
अपारो महिमा तस्य धर्मतीर्थस्य कुंभज ।। <br>
तत्कूपे स्वं निरीक्ष्यापि श्राद्धदानफलं लभेत् ।। ३६ ।। <br>
तत्रापि काकिणी मात्रं यच्छेत्पितृमुदे नरः ।। <br>
अक्षयं फलमाप्नोति धर्मपीठप्रभावतः ।। ३७ ।। <br>
तत्र यो भोजयेद्विप्रान्यतिनोथ तपस्विनः ।। <br>
सिक्थे सिक्थे लभेत्सोथ वाजपेयफलं स्फुटम् ।। ३८ ।। <br>
प्राप्यामरावतीं शक्रस्ततो दिविषदां पुरः ।। <br>
धर्मपीठस्य माहात्म्यं महत्काश्यामवर्णयत् ।। ३९ ।। <br>
आगत्य पुनरप्यत्र शंभोरानंदकानने ।। <br>
मुनिवृंदारकैः सार्धं लिंगमस्थापयद्धरिः ।।4.2.81.४०।। <br>
तारकेशात्पश्चिमत इंद्रेश्वरमितीरितम् ।। <br>
तस्य संदर्शनात्पुंसामैंद्रलोको न दूरतः ।।४१।। <br>
तद्दक्षिणे शचीशश्च स्वयं शच्या प्रतिष्ठितः ।। <br>
शचीशार्चनतः स्त्रीणां सौभाग्यमतुलं भवेत् ।। ४२ ।। <br>
तत्समीपेस्ति रंभेशो बहुसौख्यसमृद्धिदः ।। <br>
इंद्रेश्वरस्य परितो लोकपालेश्वरो परः ।। ४३ ।। <br>
तदर्चनात्प्रसीदंति लोकपालाः समृद्धिदाः ।। <br>
धर्मेशात्पश्चिमाशायां धरणीशः प्रकीर्तितः ।। <br>
तद्दर्शनेन धैर्यं स्याद्राज्ये राजकुलादिषु ।। ४४ ।। <br>
धर्मेशाद्दक्षिणे पूज्यं तत्त्वेशाख्यं परं नरैः ।। <br>
तत्त्वज्ञानं प्रवर्तेत तल्लिंगस्य  समर्चनात् ।। ४५ ।। <br>
धर्मेशात्पूर्वदिग्भागे वैराग्येशं समर्चयेत् ।। <br>
निवृत्तिश्चेतसस्तस्य लिंगस्य स्पर्शनादपि ।। ४६ ।। <br>
ज्ञानेश्वरं तथैशान्यां ज्ञानदं सर्वदेहिनाम् ।। <br>
ऐश्वर्येशमुदीच्यां च लिंगाद्धर्मेश्वराच्छुभात् ।। ४७ ।। <br>
तद्दर्शनाद्भवेन्नृणामैश्वर्यं मनसेप्सितम् ।। <br>
पंचवक्त्रस्य रूपाणि लिंगान्येतानि कुंभज ।।४८।।<br>
एतान्यवश्यं संसेव्य नरः  प्राप्नोति शाश्वतम् ।। <br>
अन्यत्तत्रैव यद्वृत्तं तदाख्यामि मुने शृणु ।।४९।। <br>
यच्छ्रुत्वापि नरो घोरे संसाराब्धौ न मज्जति ।। <br>
कदंबशिखरो नाम विंध्यपादो महानिह ।। 4.2.81.५० ।। <br>
दमस्य पुत्रस्तत्रासीद्दुर्दमो नाम पार्थिवः ।। <br>
पितर्युपरते राज्यं संप्राप्याविजितेंद्रियः ।। ५१ ।। <br>
हरेत्पुरंध्रीः प्रसभं पौराणां काममोहितः ।। <br>
असाधवः प्रियास्तस्य साधवोऽप्रियतां ययुः ।। ५२ ।। <br>
अदंड्यान्दंडयांचक्रे दंड्येष्वासीत्पराङमुखः ।। <br>
सदैव मृगयाशीलः सोऽभून्मृगयु संगतः ।। ।। ५३ ।। <br>
विवासिताः स्वविषयात्तेन सन्मतिदायिनः ।। <br>
धर्माधिकारिणः शूद्रा ब्राह्मणाः करदीकृताः ।।५४।। <br>
परदारेषुसंतुष्टः स्वदारेषु पराङ्मुखः ।। <br>
आनर्च जातुचिन्नैव देवौ दुःखांतकारिणौ ।। ५५ ।। <br>
हारिणौ सर्वपापानां सर्ववांछितदायिनौ ।। <br>
सर्वेषां जगतीसारौ श्रीकंठश्रीपतीपती ।। ५६ ।। <br>
स्वप्रजास्वेक उदितो धूमकेतुरिवापरः ।। <br>
दुर्दमो नाम भूपालः क्षयाया कांड एव हि ।।५७।। <br>
स कदाचिन्मृगयुभिः पापर्धि व्यसनातुरः ।। <br>
सार्धं विवेशारण्यानि गृष्टिपृष्ठानुगो हयी ।। ।। ५८ ।। <br>
एकाकी दैवयोगेन दुर्दमः सोऽवनीपतिः ।<br>
धन्वी तुरंगमारुढोऽविशदानंदकाननम् ।। ५९ ।। <br>
स विलोक्याथ सर्वत्र पादपा नवकेशिनः ।। <br>
सुच्छायांश्च सुविस्तारान्गतश्रम इवाभवत् ।। 4.2.81.६० ।। <br>
सुगंधेन सुशीतेन सुमदेन सुवायुना ।। <br>
क्षणं संवीजितो राजा पल्लवव्यजनैः कुजैः ।। ६३ ।। <br>
केवलं मृगया जातस्तत्खेदो न व्यपाव्रजत् ।। <br>
आजन्मजनितः खेदो निरगात्तद्वनेक्षणात् ।। ६२ ।। <br>
मध्ये वनं स चापश्यत्प्रासादं चुंबितांबरम् ।। <br>
महारत्नशलाकानां रम्यमेकमिवाकरम् ।।६३।। <br>
अथावरुह्य तुरगात्स भूपालोतिविस्मितः ।। <br>
धर्मेशमंडपं प्राप्य स्वात्मानं प्रशशंस ह ।।६४।। <br>
धन्योस्म्यहं प्रसन्नोस्मि धन्ये मेद्य विलोचने ।। <br>
धन्यमद्यतनं चाहर्यदपश्यमिमां भुवम् ।। ६५ ।। <br>
पुनर्निनिंद चात्मानं धर्मपीठ प्रभावतः ।। <br>
धिङ्मां दुर्जनसंसर्गं त्यक्तसज्जनसंगमम् ।। ६६ ।। <br>
जंतूद्वेगकरं मूढं प्रजापीडनपंडितम् ।। <br>
परदारपरद्रव्यापहृत्यासुखमानिनम् ।।६७।। <br>
अद्ययावन्मम गतं वृथाजन्माल्पमेधस ।। <br>
धर्मस्थानानीदृशानि यद्दृष्टानि न कुत्रचित् ।। ६८ ।। <br>
एवं बहु विनिंद्य स्वं नत्वा धर्मेश्वरं विभुम् ।। <br>
आरुह्याश्वं ययौ राजा दुर्दमो विषयं स्वकम् ।। ६९ ।। <br>
ततोमात्यान्समाहूय क्रमायातांश्चिरंतनान् ।। <br>
नवीनान्परिनिर्वास्य पौरांश्चापि समाह्वयत् ।। 4.2.81.७० ।। <br>
ब्राह्मणांश्चनमस्कृत्य तेभ्यो वृत्तीः प्रदाय च ।। <br>
पुत्रे राज्यं समारोप्य प्रजाधर्मे निवेश्य च ।। ७१ ।। <br>
परिदंड्य च दंडार्हान्साधूंश्च परितोष्य च ।। <br>
दारानपि परित्यज्य विषयेषु पराङ्मुखः ।। ७२ ।।<br>
समागच्छदथैकाकी काशीं श्रेयोविकासिनीम् ।। <br>
धर्मेश्वरं समाराध्य कालान्निर्वाणमाप्तवान् ।। ७३ ।। <br>
धर्मेशदर्शनान्नित्यं तथाभूतः स दुर्दमः ।। <br>
बभूव दमिनां श्रेष्ठः प्रांते मोक्षं च लब्धवान् ।। ७४ ।। <br>
इत्थं धर्मेश माहात्म्यं मया स्वल्पं निरूपितम् ।। <br>
धर्मपीठस्य माहात्म्यं सम्यक्को वेद कुंभज ।। ७९ ।। <br>
इदं धर्मेश्वराख्यानं यः श्रोष्यति नरोत्तमः ।। <br>
आजन्मसंचितात्पापात्स मुक्तो भवति क्षणात् ।।७६।। <br>
श्राद्धकाले विशेषेण धर्मेशाख्यानमुत्तमम्।। <br>
श्रावयेद्ब्राह्मणान्धीमान्पितॄणां तृप्तिकारणम् ।। ७७ ।। <br>
धर्माख्यानमिदं शृण्वन्नपि दूरस्थितः सुधीः ।। <br>
सर्वपापर्विनिर्मुक्तो गंतांते शिवमंदिरम् ।। ७८ ।। ।।<br>
इति श्रीस्कांदे महापुराणे एकाशीतिसाहस्र्यां संहितायां चतुर्थे काशीखंडे उत्तरार्धे धर्मेश्वराख्याननामैकाशीतितमोध्यायः ।। ८१ ।। <br>
<br>
</span>
