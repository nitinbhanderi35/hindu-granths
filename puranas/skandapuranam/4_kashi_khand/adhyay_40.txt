<span style="font-size: 14pt; line-height: 200%">॥ स्कंद उवाच ॥ ॥ <br>
अविमुक्तेश माहात्म्यं वर्णितं तेग्रतो मया ॥ <br>
अथो किमसि शुश्रूषुः कथयिष्यामि तत्पुनः ॥ १ ॥ <br>
॥ अगस्त्य उवाच ॥ ॥ <br>
अविमुक्तेश माहात्म्यं श्रावं श्रावं श्रुती मम ॥ <br>
अतीव सुश्रुते जाते तथापि न धिनोम्यहम् ॥ २ ॥<br>
अविमुक्तेश्वरं लिंगं क्षेत्रं चाप्यविमुक्तकम् ॥ <br>
एतयोस्तु कथं प्राप्तिर्भवेत्षण्मुख तद्वद ॥ ३ ॥ <br>
॥ स्कंद उवाच ॥ ॥ <br>
शृणु कुं भज वक्ष्यामि यथा प्राप्तिर्भवेदिह ॥ <br>
स्वश्रेयो दातुरेतस्या विमुक्तस्य महामते ॥ ४ ॥ <br>
समीहितार्थ संसिद्धिर्लभ्यते पुण्यभारतः ॥ <br>
तच्च पुण्यं भवेद्विप्र श्रुतिवर्त्मसभाजनात् ॥५॥ <br>
श्रुतिवर्त्मजुषः पुंसः संस्पर्शान्नश्यतो मुने ॥ <br>
कलिकालावपि सदा छिद्रं प्राप्य जिघांसतः ॥६॥ <br>
वर्जितस्य विधानेन प्रोक्तस्याकरणेन वै ॥ <br>
कलिकालावपि हतो ब्राह्मणं रंध्रदर्शनात् ॥ ७ ॥ <br>
निषिद्धाचरणं तस्मात्कथयिष्ये तवाग्रतः ॥ <br>
तद्दूरतः परित्यज्य नरो न निरयी भवेत् ॥ ८ ॥ <br>
पलांडुं विड्वराहं च शेलुं लशुन गृंजने ॥ <br>
गोपीयूषं तंडुलीयं वर्ज्यं च कवकं सदा ॥ ९ ॥ <br>
व्रश्चनान्वृक्षनिर्यासान्पायसापूपशष्कुलीः ॥ <br>
अदेवपित्र्यं पललमवत्सागोपयस्त्यजेत् ॥ 4.1.40.१० ॥ <br>
पय ऐकशफं हेयं तथा क्रामेलकाविकम् ॥ <br>
रात्रौ न दधि भोक्तव्यं दिवा न नवनीतकम् ॥ ११ ॥ <br>
टिट्टिभं कलविंकं च हंसं चक्रं प्लवंबकम् ॥ <br>
त्यजेन्मांसाशिनः सर्वान्सारसं कुक्कुटं शुकम् ॥ १२ ॥ <br>
जालपादान्खंजरीटान्बुडित्वा मत्स्यभक्षकान् ॥ <br>
मत्स्याशी सर्वमांसाशी तन्मत्स्यान्सर्वथा त्यजेत्॥ १३ ॥<br>
हव्यकव्यनियुक्तौ तु भक्ष्यौ पाठीनरोहितौ॥ <br>
मांसाशिभिस्त्वमी भक्ष्याः शश शल्लक कच्छपाः ॥१४॥ <br>
श्वाविद्गोधे प्रशस्ते च ज्ञाताश्च मृगपक्षिणः ॥ <br>
आयुष्कामैः स्वर्गकामैस्त्याज्यं मांसं प्रयत्नतः ॥ १५ ॥ <br>
यज्ञार्थं पशुहिंसा या सा स्वर्ग्या नेतरा क्वचित् ॥ <br>
त्यजेत्पर्युषितं सर्वमखंडस्नेह वर्जितम्॥ १६ ॥ <br>
प्राणात्यये क्रतौ श्राद्धे भैषजे विप्रकाम्यया॥ <br>
अलौल्यमित्थं पललं भक्षयन्नैव दोषभाक् ॥ १७ ॥ <br>
न तादृशं भवेत्पापं मृगयावृत्तिकांक्षिणः ॥ <br>
यादृशं भवति प्रेत्य लौल्यान्मांसोपसेविनः ॥ १८ ॥ <br>
मखार्थं ब्रह्मणा सृष्टाः पशु द्रुम मृगौषधीः ॥ <br>
निघ्नन्नहिंसको विप्रस्तासामपि शुभा गतिः ॥ १९ ॥ <br>
पितृदेवक्रतुकृते मधुपर्कार्थमेव च ॥ <br>
तत्र हिंसाप्यहिंसा स्याद्धिंसान्यत्र सुदुस्तरा ॥ 4.1.40.२० ॥ <br>
यो जंतूनात्मपुष्ट्यर्थं हिनस्ति ज्ञानदुर्बलः ॥ <br>
दुराचारस्य तस्येह नामुत्रापि सुखं क्वचित्॥ २१ ॥<br>
भोक्तानुमंता संस्कर्ता क्रयिविक्रयि हिंसकाः ॥ <br>
उपहर्ता घातयिता हिंसकाश्चाष्टधा स्मृताः ॥ २२ ॥ <br>
प्रत्यब्दमश्वमेधेन शतं वर्षाणि यो यजेत् ॥ <br>
अमांसभक्षको यश्च तयोरंत्यो विशिष्यते ॥ २३ ॥ <br>
यथैवात्मा परस्तद्वद्द्रष्टव्यः सुखमिच्छता ॥ <br>
सुखदुःखानि तुल्यानि यथात्मनि तथा परे ॥ २४ ॥ <br>
सुखं वा यदि वा चान्यद्यत्किंचित्क्रियते परे॥  <br>
तत्कृतं हि पुनः पश्चात्सर्वमात्मनि संभवेत् ॥ २५ ॥ <br>
न क्लेशेन विना द्रव्यमर्थहीने कुतः क्रियाः ॥ <br>
क्रियाहीने कुतो धर्मो धर्महीने कुतः सुखम् ॥ ॥ २६ ॥ <br>
सुखं हि सर्वैराकांक्ष्यं तच्च धर्मसमुद्भवम्॥ <br>
तस्माद्धर्मोत्र कर्तव्यश्चातुर्वर्ण्येन यत्नतः ॥ २७ ॥ <br>
न्यायागतेन द्रव्येण कर्तव्यं पारलौकिकम् ॥ <br>
दानं च विधिना देयं काले पात्रे च भावतः ॥ २८ ॥ <br>
विधिहीनं तथाऽपात्रे यो ददाति प्रतिग्रहम् ॥ <br>
न केवलं हि तद्याति शेषं तस्य च नश्यति ॥ २९ ॥ <br>
व्यसनार्थे कुटुंबार्थे यदृणार्थे च दीयते ॥ <br>
तदक्षयं भवेदत्र परत्र च न संशयः ॥4.1.40.३०॥ <br>
मातापितृविहीनं यो मौंजीपाणिग्रहादिभिः ॥ <br>
संस्कारयेन्निजैरर्थैस्तस्य श्रेयस्त्वनंतकम् ॥ ॥३१ ॥ <br>
अग्निहोत्रैर्न तच्छ्रेयो नाग्निष्टोमादिभिर्मखैः ॥ <br>
यच्छ्रेयः प्राप्यते मर्त्यैर्द्विजे चैके प्रतिष्ठिते ॥ ३२ ॥ <br>
यो ह्यनाथस्य विप्रस्य पाणिं ग्राहयते कृती ॥ <br>
इह सौख्यमवाप्नोति सोक्षयं स्वर्गमाप्नुयात् ॥ ३३ ॥ <br>
पितृगेहे तु या कन्या रजः पश्येदसंस्कृता ॥ <br>
भ्रूणहा तत्पिता ज्ञेयो वृषली सापि कन्यका ॥ ३४ ॥ <br>
यस्तां परिणयेन्मोहात्स भवेद्वृषलीपतिः ॥ <br>
तेन संभाषणं त्याज्यमपाङ्क्तेयेन सर्वदा ॥ ३५ ॥<br>
विज्ञाय दोषमुभयोः कन्यायाश्च वरस्य च ॥ <br>
संबंधं रचयेत्पश्चादन्यथा दोषभाक्पिता ॥ ३६ ॥ <br>
स्त्रियः पवित्राः सततं नैता दुष्यंति केनचित् ॥ <br>
मासिमासि रजस्तासां दुष्कृतान्यपकर्षति ॥ ३७ ॥ <br>
पूर्वं स्त्रियः सुरैर्भुक्ताः सोमगंधर्व वह्निभिः ॥ <br>
भुंजते मानुषाः पश्चान्नैतादुष्यं ति केनचित् ॥ ३८ ॥ <br>
स्त्रीणां शौचं ददौ सोमः पावकः सर्वमेध्यताम् ॥ <br>
कल्याणवाणीं गंधर्वास्तेन मेध्याः सदा स्त्रियः ॥ ३९ ॥ <br>
कन्यां भुंक्ते रजःकालेऽग्निः शशी लोमदर्शने ॥ <br>
स्तनोद्भेदेषु गंधर्वास्तत्प्रागेव प्रदीयते ॥4.1.40.४०॥ <br>
दृश्यरोमात्वपत्यघ्नी कुलघ्न्युद्गतयौवना ॥ <br>
पितृघ्न्याविष्कतरजास्ततस्ताः परिवर्जयेत् ॥४१॥ <br>
कन्यादानफलप्रेप्सुस्तस्माद्द द्यादनग्निकाम् ॥ <br>
अन्यथा न फलं दातुः प्रतिग्राही पतेदधः ॥४२॥ <br>
कन्यामभुक्तां सोमाद्यैर्ददद्दानफलं लभेत्॥ <br>
देवभुक्तां ददद्दाता न स्वर्गमधिगच्छति ॥४३॥ <br>
शयनासनयानानि कुणपं स्त्रीमुखं कुशाः॥ <br>
यज्ञपात्राणि सर्वाणि न दुष्यंति बुधाः क्वचित् ॥ ४४ ॥ <br>
वत्सः प्रस्रवणे मध्ये शकुनिः फलपातने ॥ <br>
नार्यो रतिप्रयोगेषु श्वा मृग ग्रहणे शुचिः ॥ ४१।<br>
अजाश्वयोर्मुखं मेध्यं  गावो मेध्यास्तु पृष्ठतः ॥ <br>
पादतो ब्राह्मणा मेध्याः स्त्रियो मेध्यास्तु सर्वतः ॥ ४५ ॥ <br>
बलात्कारोपभुक्ता वा चोरहस्तगतापि वा ॥ <br>
न त्याज्या दयिता नारी नास्यास्त्यागो विधीयते ॥ ४७ ॥ <br>
आम्लेन ताम्रशुद्धिः स्याच्छुद्धिः कांस्यस्य भस्मना ॥ <br>
संशुद्धी रजसा नार्यास्तटिन्या वेगतः शुचिः ॥४८॥ <br>
मनसापि हि या नेह चिंतयेत्पुरुषांतरम् ॥ <br>
सोमया सह सौख्यानि भुंक्ते चात्रापि कीर्तिभाक्॥४९॥ <br>
पिता पितामहो भ्राता सकुल्यो जननी तथा ॥ <br>
कन्याप्रदः पूर्वनाशे प्रकृतिस्थः परःपरः ॥ 4.1.40.५० ॥ <br>
अप्रयच्छन्समाप्नोति भूणहत्यामृतावृतौ ॥ <br>
स्वयं त्वभावे दातॄणां कन्या कुर्यात्स्वयं वरम्॥ ॥ ५१ ॥ <br>
हृताधिकारां मलिनां पिंडमात्रोपजीविनीम्॥ <br>
परिभूतामधःशय्यां वासयेद्व्यभिचारिणीम् ॥ ५२ ॥ <br>
व्यभिचारादृतौ शुद्धिर्गर्भे त्यागो विधीयते ॥ <br>
गर्भभर्तृवधादौ तु महत्यपि च कल्मषे ॥ ५३ ॥ <br>
शूद्रस्य भार्या शूद्रैव सा च स्वा च विशः स्मृते ॥ <br>
ते च स्वा चैव राज्ञस्तु ताश्च स्वाचाग्रजन्मनः ॥ ५४ ॥<br>
आरोप्य शूद्रां शयने विप्रो गच्छेदधोगतिम्॥ <br>
उत्पाद्य पुत्रं शूद्रायां ब्राह्मण्यादेव हीयते॥ ५५ ॥ <br>
दैवपित्र्यातिथेयानि तत्प्रधानानि यस्य तु ॥ <br>
देवाद्यास्तन्न चाश्नंति स च स्वर्गं न गच्छति ॥ ५६ ॥ <br>
जामयो यानि गेहानि शपंत्यप्रतिपूजिताः ॥ <br>
कृत्याभिर्निहतानीव नश्येयुस्तान्यसंशयम् ॥ ५७ ॥ <br>
तदभ्यर्च्याः सुवासिन्यो भूषणाच्छादनाशनैः ॥ <br>
भूतिकामैर्नरैर्नित्यं सत्कारेषूत्सवेषु च ॥५८॥ <br>
यत्र नार्यः प्रमुदिता भूषणाच्छादनाशनैः ॥ <br>
रमंते देवतास्तत्र स्युस्तत्र सफलाः क्रियाः ॥ ५९ ॥ <br>
यत्र तुष्यति भर्त्रा स्त्री स्त्रिया भर्ता च तुष्यति ॥ <br>
तत्र वेश्मनि कल्याणं संपद्येत पदे पदे ॥4.1.40.६०॥<br>
अहुतं च हुतं चैव प्रहुतं प्राशितं तथा ॥ <br>
ब्राह्मं हुतं पंचमं च पंचयज्ञा इमे शुभाः ॥ ६१ ॥ <br>
जपोऽहुतोहुतो होमः प्रहुतो भौतिको बलिः ॥ <br>
प्राशितं पितृसंतृप्तिर्हुतं ब्राह्मं द्विजार्चनम् ॥ ६२ ॥ <br>
पंचयज्ञानिमान्कुर्वन्ब्राह्मणो नावसीदति ॥ <br>
एतेषामननुष्ठानात्पंचसूना अवाप्नुयात् ॥ ६३ ॥ <br>
ब्राह्मणं कुशलं पृच्छेद्बाहुजातमनामयम्॥<br>
वैश्यं सुखं समागम्य शूद्रं संतोषमेव च ॥ ६४ ॥ <br>
जातमात्रः शिशुस्तावद्यावदष्टौ समाः स्मृताः ॥ <br>
भक्ष्याभक्ष्येषु नो दु्ष्येद्यावन्नैवोपनीयते ॥ ६५ ॥ <br>
भरणं पोष्यवर्गस्य दृष्टादृष्टफलोदयम् ॥ <br>
प्रत्यवायो ह्यभरणे भर्तव्यस्तत्प्रयत्नतः ॥ ६६ ॥ <br>
मातापितागुरुपत्नीः त्वपत्यानि समाश्रिताः ॥ <br>
अभ्यागतोतिथिश्चाग्निः पोष्यवर्गा अमी नव ॥ ६७ ॥ <br>
स जीवति पुमान्योऽत्र बहुभिश्चोपजीव्यते ॥ <br>
जीवन्मृतोथ विज्ञेयः पुरुषः स्वोदरंभरिः ॥ ६८ ॥ <br>
दीनानाथविशिष्टेभ्यो दातव्यं भूतिकाम्यया ॥ <br>
अदत्तदाना जायंते परभाग्योपजीविनः ॥६९॥ <br>
विभागशीलसंयुक्तो दयावांश्च क्षमायुतः ॥ <br>
देवतातिथिभक्तस्तु गृहस्थो धार्मिकः स्मृतः ॥4.1.40.७०॥ <br>
शर्वरीमध्य यामौ यौ हुतशेषं च यद्धविः ॥ <br>
तत्र स्वपंस्तदश्नंश्च ब्राह्मणो नावसीदति ॥ ७१ ॥<br>
नवैतानि गृहस्थस्य कार्याण्यभ्यागते सदा ॥ <br>
सुधा व्ययानि यत्सौम्यं वाक्यं चक्षुर्मनोमुखम् ॥ ७२ ॥ <br>
अभ्युत्थानमिहायात सस्नेहं पूर्वभाषणम्॥ <br>
उपासनमनुव्रज्या गृहस्थोन्नति हेतवे ॥ ७३ ॥ <br>
तथेषद्व्यययुक्तानि कार्याण्येतानि वै नव ॥ <br>
आसनं पादशौचं च यथाशक्त्याशनं क्षितिः ॥ ७४ ॥ <br>
शय्यातृणजलाभ्यंग दीपा गार्हस्थ्य सिद्धिदाः ॥ <br>
तथा नव विकर्माणि त्याज्यानि गृहमेधिनाम्॥७५॥ <br>
पैशुन्यं परदाराश्च द्रोहः क्रोधानृताप्रियम् ॥ <br>
द्वेषो दंभश्च माया च स्वर्गमार्गार्गलानि हि ॥ ७६ ॥ <br>
नवावश्यककर्माणि कार्याणि प्रतिवासरम् ॥ <br>
स्नानं संध्या जपो होमः स्वाध्यायो देवतार्चनम् ॥ ७७ ॥ <br>
वेश्वदेवं तथातिथ्यं नवमं पितृतर्पणम् ॥ <br>
नव गोप्यानि यान्यत्र मुने तानि निशामय ॥ ७८ ॥ <br>
जन्मर्क्षं मैथुनं मंत्रो गृहच्छिद्रं च वंचनम् ॥ <br>
आयुर्धनापमानं स्त्री न प्रकाश्यानि सर्वथा ॥ ७९ ॥ <br>
नवैतानि प्रकाश्यानि रहः पापमकुत्सितम् ॥ <br>
प्रायोग्यमृणशुद्धिश्च सान्वयः क्रयविक्रयौ ॥ <br>
कन्यादानं गुणोत्कर्षो नान्यत्केनापि कुत्रचित् ॥ 4.1.40.८० ॥ <br>
पात्र मित्र विनीतेषु दीनानाथोपकारिषु ॥ <br>
मातापितुगुरूष्वेतन्नवकं दत्तमक्षयम् ॥ ८१ ॥ <br>
निष्फलं नवसूत्सृष्टं चाटचारणतस्करे ॥ <br>
कुवैद्ये कितवे धूर्ते शठे मल्ले च बंदिनि ॥ ८२ ॥ <br>
आपस्त्वपि न देयानि नववस्तूनि सर्वथा ॥ <br>
अन्वये सति सर्वस्वं दारांश्च शरणागतान् ॥ ८३ ॥ <br>
न्यासाधीकुलवृत्तिं च निक्षेपं स्त्रीधनं सुतम्॥ <br>
यो ददाति स मूढात्मा प्रायश्चित्तैर्विशुध्यति ॥ ८४ ॥ <br>
एतन्नवानां नवकं ज्ञात्वा प्रियमवाप्नुयात् ॥ <br>
अन्यच्च नवकं वच्मि सर्वेषां स्वर्गमार्गदम् ॥ ८५ ॥<br>
सत्यं शौचमहिंसा च क्षांतिर्दानं दया दमः ॥ <br>
अस्तेयमिंद्रियाकोचः सर्वेषां धर्मसाधनम् ॥ ८६ ॥ <br>
अभ्यस्य नवतिं चैतां स्वर्गमार्गप्रदीपिकाम्॥ <br>
सतामभिमतां पुण्यां गृहस्थो नावसीदति ॥ ८७ ॥ <br>
जिह्वा भार्या सुतो भ्राता मित्र दास समाश्रिताः ॥ <br>
यस्यैते विनयाढ्याश्च तस्य सर्वत्र गौरवम्॥ ८८ ॥ <br>
पानं दुर्जन संसर्गः पत्या च विरहोटनम् ॥ <br>
स्वप्नोन्यगृहवासश्च नारीणां दूषणानि षट् ॥८९॥ <br>
समर्घं धान्यमुद्धत्य महर्घं यः प्रयच्छति॥ <br>
स हि वार्धुषिको नाम तस्यान्नं नैव भक्षयेत् ॥ ॥4.1.40.९०॥ <br>
अग्रे माहिषिकं दृष्ट्वा मध्ये च वृषलीपतिम्॥ <br>
अंते वार्धुषिकं चैव निराशाः पितरो गताः ॥ ९१ ॥ <br>
महिषीत्युच्यते नारी या च स्याद्व्यभिचारिणी ॥ <br>
तां दुष्टां कामयेद्यस्तु स वै माहिषिकः स्मृतः ॥९२॥ <br>
स्व वृषं या परित्यज्य परवृषे वृषायते॥ <br>
वृषली सा हि विज्ञेया न शूद्री वृषली भवेत् ॥ ९३ ॥ <br>
यावदुष्णं भवत्यन्नं यावन्मौनेन भुज्यते ॥ <br>
तावदश्नंति पितरो यावन्नोक्ता हविर्गुणाः ॥ ९४ ॥ <br>
विद्याविनयसंपन्ने श्रोत्रिये गृहमागते ॥ <br>
क्रीडंत्यौषधयः सर्वा यास्यामः परमां गतिम् ॥ ९५॥ <br>
भ्रष्टशौचवताचारे विप्रे वेदविवर्जिते ॥ <br>
रोदित्यन्नं दीयमानं किं मया दुष्कृतं कृतम् ॥ ९६ ॥ <br>
यस्य कोष्ठगतं चान्नं वेदाभ्यासेन जीर्यति ॥ <br>
स तारयति दातारं दशपूर्वान्दशापरान् ॥ ९७ ॥ <br>
न स्त्रीणां वपनं कार्यं न च गाः समनुव्रजेत् ॥ <br>
न च रात्रौ वसेद्गोष्ठे न कुर्याद्वैदिकीं श्रुतिम् ॥ ९८ ॥ <br>
सर्वान्केशान्समुद्धृत्य च्छेदयेदंगुलद्वयम् ॥ <br>
एवमेव तु नारीणां शिरसो मुंडनं भवेत् ॥ ९९ ॥ <br>
राजा वा राजपुत्रो वा ब्राह्मणो वा बहुश्रुतः ॥ <br>
अकारयित्वा वपनं प्रायश्चित्तं विनिर्दिशेत् ॥ ॥ 4.1.40.१०० ॥ <br>
केशानां रक्षणार्थाय द्विगुणं व्रतमादिशेत् ॥ <br>
द्विगुणा दक्षिणा देया ब्राह्मणे वेदपारगे ॥ १ ॥ <br>
योऽगृहीत्वा विवाहाग्निं गृहस्थ इति मन्यते ॥ <br>
अन्नं तस्य न भोक्तव्यं वृथा पाको हि स स्मृतः ॥ २ ॥ <br>
दाराग्निहोत्र दीक्षां च कुरुते योऽग्रजे स्थिते ॥ <br>
परिवेत्ता स विज्ञेयः परिवित्तिस्तु पूर्वजः ॥ ३ ॥<br>
परिवित्तिः परिवेत्ता यया च परिविद्यते ॥ <br>
सर्वे ते नरकं यांति दातृयाजकपंचमाः ॥ ४ ॥ <br>
क्लीबे देशांतरस्थे च मूके प्रत्रजिते जडे ॥ <br>
कुब्जे खर्वे च पतिते न दोषः परिवेदने ॥ ५ ॥ <br>
वेदाक्षरणि यावंति नियुंज्यादर्थकारणे ॥ <br>
तावतीर्वै भ्रूणहत्या वेदविक्रयकृल्लभेत् ॥ ६ ॥ <br>
यस्तु प्रव्रजितो भूत्वा सेवते मैथुनं पुनः ॥ <br>
षष्टिर्वर्षसहस्राणि विष्ठायां जायते कृमिः ॥ ७ ॥ <br>
शूद्रान्नं शूद्रसंपर्कः शूद्रेण च सहासनम् ॥ <br>
शूद्राद्विद्यागमः कश्चिज्ज्वलंतमपि पातयेत् ॥ ८ ॥ <br>
शूद्रादाहृत्य निर्वापं ये पचंत्यबुधा द्विजाः ॥ <br>
ते यांति नरकं घोरं ब्रह्मतेजोविवर्जिताः ॥ ९ ॥ <br>
माक्षिकं फाणितं शाकं गोरसं लवणं घृतम् ॥ <br>
हस्तदत्तानि भुक्तानि दिनमेकमभोजनम् ॥ ॥ 4.1.40.११० ॥ <br>
हस्तदत्ताश्च ये स्नेहा लवणं व्यजनानि च ॥ <br>
दातारं नोपतिष्ठंते भोक्ता भुंक्ते तु किल्बिषम् ॥ ११ ॥ <br>
आयसेनैव पात्रेण यदन्नमुपदीयते ॥ <br>
भोक्ता तद्विट्समं भुंक्ते दाता च नरकं व्रजेत् ॥ १२ ॥ <br>
अंगुल्या दंतकाष्ठं च प्रत्यक्षलवणं च यत् ॥ <br>
मृत्तिकाभक्षणं यच्च समं गोमांसभक्षणैः ॥ १३ ॥ <br>
पानीयं पायसं भैक्षं घृतं लवणमेव च ॥ <br>
हस्तदत्तं न गृह्णीयात्तुल्यगोमांसभक्षणैः ॥ १४ ॥ <br>
अग्रतो निवसेन्मूर्खो दूरतश्च गुणान्वितः ॥ <br>
गुणान्विताय दातव्यं नास्ति मूर्खे व्यतिक्रमः ॥१५॥ <br>
ब्राह्मणातिक्रमो नास्ति विप्रे वेदविवर्जिते ॥ <br>
ज्वलंतमग्निमुत्सृज्य नहि भस्मनि हूयते ॥ १६ ॥ <br>
सन्निकृष्टमधीयानं ब्राह्मणं यो व्यतिक्रमेत् ॥ <br>
भोजने चैव दाने च दहेदासप्तमं कुलम् ॥ १७ ॥ <br>
गोरक्षकान्वाणिजकांस्तथा कारुकुशीलवान् ॥ <br>
प्रेष्यान्वार्धुषिकांश्चैव विप्राञ्शूद्रवदाचरेत् ॥१८॥ <br>
देवद्रव्यविभागेन ब्रह्मस्व हरणेन च ॥ <br>
कुलान्याशु विनश्यंति ब्राह्मणातिक्रमेण च ॥ १९ ॥ <br>
मा देहीति च यो ब्रूयाद्गवाग्निब्राह्मणेषु च ॥ <br>
तिर्यग्योनिशतं गत्वा चांडालेष्वभिजायते ॥ 4.1.40.१२० ॥ <br>
वाचा यच्च प्रतिज्ञातं कर्मणानोपपादितम् ॥ <br>
ऋणं तद्धर्मसंयुक्तमिहलोके परत्र च ॥ २१ ॥<br>
विघसाशी भवेन्नित्यं नित्यं चामृतभोजनः ॥ <br>
यज्ञशेषोऽमृतंभुक्तशेषं तु विघसं विदुः ॥ २२ ॥ <br>
सव्यादंसात्परिभ्रष्टे नाभिदेशे व्यवस्थिते ॥ <br>
वस्त्रे स एकवासास्तं देवे पित्र्ये च वर्जयेत् ॥ २३ ॥ <br>
यदेव तर्पयत्यद्भिः पितॄन्स्नात्वा द्विजोत्तमः ॥ <br>
तेनैव सर्वमाप्नोति पितृयज्ञक्रियाफलम् ॥ २४ ॥ <br>
हस्तौ प्रक्षाल्य गंडूषं यः पिबेद्भोजनोत्तरम्॥ <br>
दैवं पित्र्यं तथात्मानं त्रयं स उपघातयेत् ॥ १५ ॥ <br>
गणान्नं गणिकान्नं च यदन्नं ग्रामयाजके ॥ <br>
स्त्रीणां प्रथमगर्भेषु भुक्त्वा चांद्रायणं चरेत ॥ २६ ॥ <br>
पक्षे वा यदि वा मासे यस्य गेहेत्ति न द्विजः ॥ <br>
भुक्त्वा दुरात्मनस्तस्य चरेच्चांद्रायणव्रतम्॥ २७ ॥ <br>
सत्रिणां दीक्षितानां च यतीनां ब्रह्मचारिणाम् ॥ <br>
एतेषां सूतकं नास्ति ऋत्विजां कर्मकुर्वताम् ॥ २८ ॥ <br>
अजीर्णेऽभ्युदिते वाते श्मश्रुकर्मणि मैथुने ॥ <br>
दुःस्वप्ने दुर्जनस्पर्शे स्नानमेव विधीयते ॥ २९ ॥ <br>
चैत्यवृक्षं चितिं यूपं शिवनिर्माल्यभोजिनम् ॥ <br>
वेदविक्रयिणं स्पृष्ट्वा सचैलो जलमाविशेत् ॥ 4.1.40.१३० ॥ <br>
अग्न्यगारे गवां गोष्ठे देव ब्राह्मणसन्निधौ ॥ <br>
स्वाध्याये भोजने पाने पादुके वै विसर्जयेत् ॥ ३१ ॥ <br>
खलक्षेत्रगतं धान्यं कूपवापीषु यज्जलम् ॥ <br>
अग्राह्यादपि तद्ग्राह्यं यच्च गोष्ठगतं पयः ॥ ३२ ॥ <br>
यद्वेष्टितशिरा भुंक्ते यो भुंक्ते दक्षिणामुखः ॥ <br>
सोपानत्कश्च यद्भुंक्ते तद्वै रक्षांसि भुंजते ॥ ३३ ॥ <br>
यातुधानाः पिशाचाश्च राक्षसाः क्रूरकर्मिणः ॥ <br>
हरंति रसमन्नस्य मंडलेन विवर्जितम् ॥३४॥ <br>
ब्रह्माद्याश्च सुराः सर्वे वसिष्ठाद्या महर्षयः ॥ <br>
मंडलं चोपजीवंति ततः कुर्वीत मंडलम् ॥ ३५ ॥ <br>
ब्राह्मणे चतुरस्रं स्यात्त्र्यस्रं वै बाहुजन्मनः ॥ <br>
वर्तुलं च विशः प्रोक्तं शूद्रस्याभ्युक्षणं स्मृतम् ॥ ३६ ॥ <br>
नोत्संगे भोजनं कृत्वा नो पाणौ नैव कर्पटे ॥ <br>
नासनेन च शय्यायां भुंजीत न मलार्दितः ॥ ३७ ॥ <br>
धर्मशास्त्र रथारूढा वेदखड्गधरा द्विजाः ॥ <br>
क्रीडार्थमपि यद्ब्रूयुः स धर्मः परमः स्मृतः ॥ ३८ ॥ <br>
रात्रौ धाना दधियुतं धर्मकामो न भक्षयेत् ॥ <br>
अश्नतो धर्महानिः स्याद्व्याधिभिश्चोपपीड्यते ॥ ३९ ॥ <br>
फाणितं गोरसं तोयं लवणं मधुकांजिकम् ॥ <br>
हस्तेन ब्राह्मणो दत्त्वा कृच्छ्रं चांद्रायणं चरेत् ॥ 4.1.40.१४० ॥ <br>
गंधाभरणमाल्यानि यः प्रयच्छति धर्मवित् ॥ <br>
ससुगंधिः सदा हृष्टो यत्रयत्रोपजायते ॥ ४१ ॥ <br>
नीलीरक्तं तु यद्वस्त्रं दूरतः परिवर्जयेत् ॥ <br>
स्त्रीणां क्रीडार्थसंयोगे शयनीयेन दुष्यति ॥ ४२ ॥<br>
पालनाद्विक्रयाच्चैव तद्वृत्तेरुपजीवनात् ॥ <br>
अपवित्रो भवेद्विप्रस्त्रिभिः कृच्छ्रैर्विशुध्यति ॥ ४३ ॥ <br>
स्नानं दानं तपो होमः स्वाध्यायः पितृतर्पणम् ॥ <br>
वृथा तस्य महायज्ञा नीली वासो बिभर्ति यः ॥ ४४ ॥ <br>
नीलीरक्तं यदावस्त्रं विप्रः स्वांगेषु धारयेत् ॥ <br>
तं तु संततिसंख्याके नरके स वसेद्ध्रुवम् ॥ ४५ ॥ <br>
अहोरात्रोषितो भूत्वा पंचगव्येन शुध्यति ॥ ४६ ॥ <br>
नीलीरक्तेन वस्त्रेण यदन्नमुपकल्पयेत् ॥ <br>
भोक्ता विष्ठासमं भुंक्ते दाता च नरकं व्रजेत् ॥ ४७ ॥ <br>
अमृतं ब्राह्मणस्यान्नं क्षत्त्रियान्नं पयः स्मृतम् ॥ <br>
वैश्यस्य चान्नमेवान्नं शूद्रस्य रुधिरं स्मृतम् ॥ ४८ ॥ <br>
वैश्वदेवेन होमेन देवताभ्यर्चनैर्जपैः ॥ <br>
अमृतं तेन विप्रान्नमृग्यजुःसामसंस्कृतम् ॥ ४९ ॥ <br>
व्यवहारानुरूपेण न्यायेन तु यदर्जनम् ॥ <br>
क्षत्रियस्य पयस्तेन प्रजापालनतो भवेत् ॥ 4.1.40.१५० <br>
प्रहरानद्धवाहाद्यदन्नमुत्पाद्य यच्छति ॥ <br>
सीतायज्ञविधानेन वैश्यान्नं तेन संस्कृतम् ॥ ५१ ॥ <br>
अज्ञानतिमिरांधस्य मद्यपानरतस्य च ॥ <br>
रुधिरं तेन शूद्रान्नं वेदमंत्रविवर्जितम् ॥ ५२ ॥ <br>
न वृथा शपथं कुर्यात्स्वल्पेप्यर्थे नरोत्तमः ॥<br>
वृथा हि शपथं कुर्वन्प्रेत्य चेह विनश्यति ॥ ५३ ॥ <br>
कामिनीषु विवाहे च गवां भुक्ते धनक्षये ॥ <br>
ब्राह्मणाभ्युपपत्तौ च शपथैर्नास्ति पातकम् ॥५४॥ <br>
सत्येन शापयेद्विप्रं क्षत्रियं वाहनायुधैः ॥ <br>
गोबीजकांचनैर्वैश्यं शूद्रं सर्वैस्तु पातकैः ॥५५॥ <br>
अग्निं वा हारयेदेनमप्सु चैनं निमज्जयेत् ॥ <br>
स्पर्शयेत्पुत्रदाराणां शिरांस्येनं च वा पृथक् ॥ ५६ ॥ <br>
न यमं यममित्याहुरात्मा वै यम उच्यत ॥ <br>
आत्मा संयमितो येन तं यमः किं करिष्यति ॥ ५७ ॥ <br>
न निस्त्रिंशस्तथा तीक्ष्णः फणी वा दुरतिक्रमः ॥ <br>
रिपुर्वा नित्यसंकुद्धो यथात्मा दुरधिष्ठितः ॥ ५८ ॥ <br>
एकः क्षमावतां दोषो न द्वितीयः कथंचन ॥ <br>
यदेनं क्षमया युक्तमशक्तं मन्यते जनः ॥ ५९ ॥<br>
न शब्दशास्त्राभिरतस्य मोक्षो न चैव रम्या वसथप्रियस्य ॥ <br>
न भोजनाच्छादन तत्परस्य न लोकवित्त ग्रहणे रतस्य ॥ 4.1.40.१६० ॥ <br>
एकांतशीलस्य सदैव तस्य सर्वेंद्रियप्रीति निवर्तकस्य ॥ <br>
स्वाध्याययोगे गतमानसस्य मोक्षो धुवं नित्यमहिंसकस्य ॥ ६१ ॥ <br>
क्वैकांतशीलत्वमिहास्ति पुंसः क्व चेंद्रियप्रीतिनिवृत्तिरस्ति ॥ <br>
क्व योगयुक्तिः क्व च दैवतेज्या काश्यां विनैभिः सहजेन मुक्तिः ॥६२ ॥ <br>
विश्वेश संशीलनमेवयोगस्तपश्च विश्वेशपुरीनिवासः ॥ <br>
व्रतानि दानं नियमा यमाश्च स्नानं द्युनद्यां यदुदग्वहायाम् ॥६३॥ <br>
॥ स्कंद उवाच ॥ ॥ <br>
न्यायागतधनस्तत्त्वज्ञाननिष्ठोतिथिप्रियः ॥ <br>
श्राद्धकृत्सत्यवादी च गृहस्थोपीह मुच्यते ॥६४॥<br>
दीनांधकृपणार्थिभ्यो दत्त्वान्नानि विशेषतः ॥ <br>
कृत्वा गार्ह्याणि कर्माणि गृहस्थः श्रेय आप्नुयात् ॥ ६५ ॥ <br>
इत्थमाचरतां पुंसां काशीनाथः प्रसीदति ॥ <br>
काशीनाथप्रसादेन काशीप्राप्तिस्तु मोक्षकृत् ॥ ६६ ॥ <br>
स सर्वतीर्थसुस्नातः स सर्वक्रतुदीक्षितः ॥ <br>
स दत्तसर्वदानस्तु काशी येन निषेविता ॥ १६७ ॥ <br>
इति श्रीस्कांदे महापुराण एकाशीति साहस्र्यां संहितायां चतुर्थे काशीखंडे पूर्वाद्धे गृहस्थधर्माख्यानंनाम चत्वारिंशोध्यायः ॥४०॥ <br>
<br>
<br>
</span>
