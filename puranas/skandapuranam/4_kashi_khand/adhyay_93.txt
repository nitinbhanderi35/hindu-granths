<span style="font-size: 14pt; line-height: 200%">॥ अगस्त्य उवाच ॥ ॥ <br>
नर्मदेशस्य माहात्म्यं श्रुतं कल्मषनाशनम् ॥ <br>
इदानीं कथय स्कंद सतीश्वर समुद्भवम् ॥ १ ॥<br>
स्कंद उवाच ॥ ॥ <br>
मित्रावरुणसंभूत कथयामि कथां शृणु ॥ यथा सतीश्वरं लिंगं काश्यामाविर्बभूव ह ॥ २ ॥ <br>
पुरा तताप सुमहत्तपः शतधृतिर्मुने ॥ <br>
तपसा तेन देवेशः संतुष्टो वरदोऽभवत् ॥ ३ ॥ <br>
उवाच चापि ब्रह्माणं नितरां ब्राह्मणप्रियः ॥ <br>
सर्वज्ञनाथो लोकात्मा वरं वरय लोककृत् ॥ ४ ॥ <br>
॥ ब्रह्मोवाच ॥ ॥ <br>
यदि प्रसन्नो देवेश वरं दास्यसि वांछितम् ॥ <br>
तदा त्वं मे भव सुतो देवी दक्षसुताऽस्तु च ॥ ५ ॥ <br>
इति श्रुत्वा महादेवः सर्वदो ब्रह्मणो वरम् ॥ <br>
स्मित्वा देवीमुखं वीक्ष्य प्रोवाच चतुराननम् ॥ ६ ॥ <br>
ब्रह्मंस्त्वद्वांछितं भूयात्किमदेयं पितामह ॥ <br>
इत्युक्त्वा ब्रह्मणो भालादाविरासीच्छशांकभृत् ॥ ७ ॥ <br>
रुदन्स उत्तानशयो ब्रह्मणो मुखमैक्षत ॥ <br>
ततो ब्रह्मापि तं बालं रुदंतं प्रविलोक्य च ॥ ८ ॥ <br>
किं मां जनकमाप्यापि त्वं रोदिषि मुहुर्मुहुः ॥ <br>
श्रुत्वेति पृथुकः प्राह यथोक्तं परमेष्ठिना ॥ ९ ॥ <br>
नाम्ने रोदिमि मे स्रष्टुर्नाम देहि पितामह ॥ <br>
रोदनाद्रुद्र इत्याख्यां समाया डिंभको लभत् ॥4.2.93.१०॥ <br>
॥ अगस्त्य उवाच ॥ ॥ <br>
अर्भकत्वं गतोपीशः किं रुरोद षडानन ॥ <br>
यदि वेत्सि तदाचक्ष्व महत्कौतूहलं हि मे ॥ ११ ॥ <br>
॥ स्कंद उवाच ॥ ॥ <br>
सर्वज्ञस्य कुमारत्वात्किंचित्किंचिदवैम्यहम् ॥ <br>
रोदने कारणं वच्मि शृणु कुंभसमुद्भव ॥ १२ ॥ <br>
मनसीति विचारोभूद्देवस्य परमात्मनः ॥ <br>
बुद्धिवैभवमस्याहो वीक्षितुं परमेष्ठिनः ॥१३॥ <br>
सत्यलोकाधिनाथस्य चतुरास्यस्य वेधसः ॥ <br>
इत्यानंदात्समुद्भूतो वाष्पपूरो महेशितुः ॥१४॥ <br>
॥ अगस्त्य उवाच ॥ ॥ <br>
किं बुद्धिवैभवं धातुः शंभुना मनसीक्षितम् । <br>
येनानंदाश्रु संभारो बाल्येप्यभवदीशितुः ॥१५॥ <br>
एतत्कथय मे प्राज्ञ सर्वज्ञानंदवर्धन ॥ <br>
श्रुत्वागस्त्युदितं वाक्यं तारकारिरुवाच ह ॥१६॥ <br>
देवे न मनसि ध्यातमिति कुंभजने मुने ॥ <br>
विनापत्यं जनेतारं क उद्धर्तुमिह प्रभुः ॥ १७ ॥ <br>
एको मनोरथश्चायं द्वितीयोयं सुनिश्चितम् ॥ <br>
अपत्यत्वं गते चास्मिन्स्मर्तुरुत्पत्तिहारिणि ॥ १८ ॥ <br>
क्षणंक्षणं समालोक्यमंगस्पर्शे क्षणंक्षणम् ॥ <br>
एकशय्यासनाहारं लप्स्यतेऽनेन क्षणेक्षणे&nbsp;!। १९ ॥ <br>
योयं न गोचरः क्वापि वाणीमनसयोरपि ॥ <br>
स मेऽपत्यत्वमासाद्य किं न दास्यति चिंतितम् ॥ 4.2.93.२० ॥<br>
योऽमुं सकृत्स्पृशेज्जंतुर्योमुं पश्येत्सकृन्मुदा ।<br>
न स भूयोभिजायेत भवेच्चानंदमेदुरः ॥ २१ ॥ <br>
गृहक्रीडनकं मे सौ यदि भूयात्कथंचन ॥ <br>
तदापरस्य सौख्यस्य निधानं स्यामसंशयम् ॥ २२ ॥ <br>
विधेः समीहितं चेति नूनं ज्ञात्वा स सर्ववित् ॥ <br>
आनंदवाष्पकलितं चक्षुस्त्रयमदीधरत् ॥ २३ ॥<br>
श्रुत्वैत्यगस्तिः स्कंदस्य भाषितं पर्यमूमुदत् ॥ <br>
ननाम चांघ्री प्रोवाच जयसर्वज्ञनंदन ॥ २४ ॥ <br>
विधेरपि मनोज्ञातं शंभोरपि मनोगतम् । । <br>
सम्यक्चित्तं त्वया ज्ञातं नमस्तुभ्यं चिदात्मने ॥ २५ ॥ <br>
स्कंदोपि नितरां तुष्टःश्रोतुरानंददर्शनात् ॥ <br>
धन्योस्यगस्त्य धन्योसि श्रोतुं जानासि तत्त्वतः ॥ २६ ॥ <br>
न मे श्रमो वृथा जातो ब्रुवतस्ते पुरः कथाम् ॥ <br>
इत्यगस्तिं समाभाष्य पुनः प्राह षडाननः ॥ २७ । । <br>
देवे रुद्रत्वमापन्ने देवी दक्षसुताभवत् ॥ <br>
सापि तप्त्वा तपस्तीव्रं सती काश्यां  वरार्थिनी ॥ २८ ॥ <br>
ददर्श लिंगरूपेण प्रादुर्भूतं हरं पुरः ॥ <br>
अलं तप्त्वा महादेवि प्रोक्तवंतमिति स्फुटम् ॥ २१ ॥ <br>
इदं सतीश्वरं लिंगं तव नाम्ना भविष्यति .॥ <br>
यथा मनोरथस्तेऽत्र फलितो दक्षकन्यके ॥ 4.2.93.३० ॥ <br>
तथैतल्लिंगमाराध्यान्यस्यापि हि फलिष्यति ॥ <br>
कुमारी प्राप्स्यति पतिं मनसोपि समुच्छ्रितम् ॥ ३१ ॥ <br>
एतल्लिंगं समाराध्य कुमारोपि वरांगनाम् ॥ <br>
यस्य यस्य हि यः कामस्तस्य तस्य हि स ध्रुवम् ॥ ३२ ॥ <br>
भविष्यति न संदेहः सतीश्वरसमर्चगात् ॥ <br>
सतीश्वरं समभ्यर्च्य यो यो यं यं समीहते ॥ ३३ ॥ <br>
तस्य तस्य स स क्षिप्रं भविष्यति मनोरथः ॥ ३४ ॥ <br>
इतोष्टमे च दिवसे त्वज्जनेता प्रजापतिः ॥ <br>
मह्यं दास्यति कन्यां त्वां सफलस्ते मनोरथः ॥ <br>
इत्युक्त्वा देवदेवेशस्तत्रैवांतर्हितोभवत् ॥ ३५ । । <br>
सापि स्वभवनं याता सती दाक्षायणी मुदा । । <br>
पितापि तस्मै प्रादात्तां रुद्राय दिवसेष्टमे ॥ ३६ ॥ <br>
॥ स्कंद उवाव  ॥ ॥ <br>
इत्थं सतीश्वरं लिंगं काश्यां प्रादुरभून्मुने ॥ <br>
स्मरणादपि लिंगं च दद्यात्सत्त्वगुणं परम् ॥ ३७ ॥ <br>
रत्नेशात्पूर्वतो भागे दृष्ट्वा लिंगं सतीश्वरम् । । <br>
मुच्यते पातकैः सद्यः क्रमाज्ज्ञानं च विंदति ॥ ३८ ॥ ॥ <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंड उत्तरार्धे सतीश्वरप्रादुर्भावो नाम त्रिनवतितमोऽध्यायः ॥ ९३ ॥<br>
<br>
<br>
</span>
