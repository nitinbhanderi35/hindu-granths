<span style="font-size: 14pt; line-height: 200%">।। अगस्त्य उवाच ।। ।। <br>
श्रुत्वोंकारकथामेतां महापातकनाशिनीम् ।। <br>
न तृप्तोस्मि विशाखाथ ब्रूहि त्रैविष्टपीं कथाम् ।। १ ।।<br>
कथं च कथिता देव्यै देवदेवेन षण्मुख ।। <br>
आविर्भूतिर्महाबुद्धे पुण्या त्रैलोचनी परा ।। २ ।।<br>
स्कंद उवाच ।। ।। <br>
आकर्णय मुने वच्मि कथां श्रमनिवारिणीम् ।। <br>
यथा देवेन कथितां त्रिविष्टपसमुद्भवाम् ।। ३ ।। <br>
विरजाख्यं हि तत्पीठं तत्र लिंगं त्रिविष्टपम् ।। <br>
तत्पीठदर्शनादेव विरजा जायते नरः ।। ४ ।। <br>
तिस्रस्तु संगतास्तत्र स्रोतस्विन्यो घटोद्भव ।। <br>
तिस्रः कल्मषहारिण्यो दक्षिणे हि त्रिलोचनात् ।। ५ ।। <br>
स्रोतोमूर्तिधराः साक्षाल्लिंगस्नपनहेतवे ।। <br>
सरस्वत्यथ कालिंदी नर्मदा चातिशर्मदा ।। ६ ।। <br>
तिस्रोपि हि त्रिसंध्यं ताः सरितः कुंभपाणयः ।। <br>
स्नपयंति महाधाम लिंगं त्रैविष्टपं महत् ।। ७ ।। <br>
लिंगानि परितस्ताभिः स्वनाम्नास्थापि तान्यपि ।। <br>
तेषां संदर्शनात्पुंसां तासां स्नानफलं भवेत् ।। ८ ।। <br>
सरस्वतीश्वरं लिंगं दक्षिणेन त्रिविष्टपात् ।। <br>
सारस्वतं पदं दद्याद्दृष्टं स्पृष्टं च जाड्यहृत् ।। ९ ।। <br>
यमुनेशं प्रतीच्यां च नरैर्भक्त्या समर्चितम् ।। <br>
अपि किल्बिषवद्भिश्च यमलोकनिवारणम् ।। 4.2.75.१०।।। <br>
दृष्टं त्रिलोचनात्प्राच्यां नर्मदेशं सुशर्मदम् ।। <br>
तल्लिंगार्चनतो नृणां गर्भवासो निषिध्यते ।। ११ ।। <br>
स्नात्वा पिलिपिला तीर्थे त्रिविष्टपसमीपतः ।। <br>
दृष्ट्वा त्रिलोचनं लिंगं किं भूयः परिशोचति ।। १२ ।। <br>
त्रिविष्टपस्य लिंगस्य स्मरणादपि मानवः ।। <br>
त्रिविष्टप पतिर्भूयान्नात्र कार्या विचारणा ।। १३ ।। <br>
त्रिविष्टपस्य द्रष्टारः स्रष्टारः स्युर्न संशयः ।। <br>
कृतकृत्यास्त एवात्र त एवात्र महाधियः ।। १४ ।। <br>
आनंदकानने लिंगं प्रणतं यैस्त्रिविष्टपम् ।। <br>
त्रिलोचनस्य नामापि यैः श्रुतं शुद्धबुद्धिभिः ।। १५ ।। <br>
सप्तजन्मार्जितात्पापात्ते पूता नात्र संशयः ।। <br>
पृथिव्यां यानि लिंगानि तेषु दृष्टेषु यत्फलम् ।। १६ ।। <br>
तत्स्यात्रिविष्टपे दृष्टे काश्यां मन्ये ततोधिकम् ।। <br>
काश्यां त्रिविष्टपे दृष्टे दृष्टं सर्वं त्रिविष्टपम् ।। १७ ।। <br>
क्षणान्निर्धूत पापोसौ न पुनर्गर्भभाग्भवेत ।। <br>
स स्नातः सर्वतीर्थेषु सर्वावभृथवान्स च ।। १८ ।। <br>
यो वै पिलिपिला तीर्थे स्नात्वोत्तरवहांभसि ।। <br>
सरित्त्रयं महापुण्यं यत्र साक्षाद्वसेत्सदा ।। १९ ।। <br>
तत्र श्राद्धादिकं कृत्वा गयायां किं करिष्यति ।। <br>
स्नात्वा पिलिपिला तीर्थे कृत्वा वै पिंडपातनम् ।। 4.2.75.२० ।। <br>
दृष्ट्वा त्रिविष्टपं लिंगं कोटितीर्थफलं लभेत् ।। <br>
यदन्यत्रार्जितं पापं तत्काशी दर्शनाद्व्रजेत् ।। २१ ।। <br>
काश्यां तु यत्कृतं पापं तत्पैशाचपदप्रदम् ।। <br>
प्रमादात्पातकं कृत्वा शंभोरानंदकानने ।। २२।। <br>
दृष्ट्वा त्रिविष्टपं लिंगं तत्पापमपि हास्यति ।। <br>
सर्वस्मिन्नपि भूपृष्ठे श्रेष्ठमानंदकाननम् ।। २३ ।। <br>
तत्रापि सर्वतीर्थानि ततोप्योंकारभूमिका ।। <br>
ओंकारादपि सल्लिंगान्मोक्षवर्त्म प्रकाशकात् ।। २४ ।। <br>
अतिश्रेष्ठतरं लिंगं श्रेयोरूपं त्रिलोचनम् ।। २५ ।। <br>
तेजस्विषु यथा भानुर्दृश्येषु च यथा शशी ।। <br>
तथा लिंगेषु सर्वेषु परं लिंगं त्रिलोचनम् ।। २६ ।। <br>
त्रिलोचनार्चकानां सा पदवी न दवीयसी ।। <br>
परं निर्वाणपद्माया महासौख्यैकशेवधेः ।।२७।। <br>
सकृत्त्रिलोचनार्चातो यच्छ्रेयः समुपार्ज्यते ।।<br>
न तदा जन्मसंपूंज्य लिंगान्यन्यानि लभ्यते ।।२८।। <br>
काश्यां त्रिलोचनं लिंगं येर्चयंति महाधियः ।। <br>
तेर्च्यास्त्रिभुवनौकोभिर्ममप्रीतिमभीप्सुभिः ।। २९ ।।<br>
कृत्वापि सर्वसंन्यासं कृत्वा पाशुपतव्रतम् ।। <br>
नियमेभ्यः स्खलित्वापि कुतो बिभ्यति मानवाः ।। 4.2.75.३० ।। <br>
विद्यमाने महालिंगे महापापौघहारिणि।। <br>
त्रिविष्टपे पुण्यराशौ मोक्षनिक्षेपसद्मनि ।।३१।। <br>
समभ्यर्च्य महालिंगं सकृदेव त्रिलोचनम् ।।ऽ <br>
मुच्यते कलुषैः सर्वैरपिजन्मशतार्जितैः।।। ३२ ।। <br>
ब्रह्महापि सुरापो वा स्तेयी वा गुरुतल्पगः ।। <br>
तत्संयोग्यपि वा वर्षं महापापी प्रकीर्तितः ।। ३३ ।। <br>
परदाररतश्चापि परहिंसा रतोपि वा ।। <br>
परापवादशीलोपि तथा विस्रंभघातकः ।। ३४ । <br>
कृतघ्नोपि भ्रूणहापि वृषलीपतिरेव वा ।। <br>
मातापितृगुरुत्यागी वह्निदो गरदोपि वा ।। ३५ ।। <br>
गोघ्नः स्त्रीघ्नोपि शूद्रघ्नः कन्यादूषयितापि च ।। <br>
क्रूरो वा पिशुनो वापि निजधर्मपराङ्मुखः ।। ३६।। <br>
निंदको नास्तिको वापि कूटसाक्ष्यप्रवादकः।। <br>
अभक्ष्यभक्षको वापि तथाऽविक्रेय विक्रयी ।। ३७ ।। <br>
इत्यादि पापशीलोपि मुक्त्वैकं शिवनिंदकम ।।<br>
पापान्निष्कृतिमाप्नोति नत्वा लिंगं त्रिलोचनम् ।। ३८ ।। <br>
शिवनिंदारतो मूढः शिवशास्त्रविनिंदकः ।। <br>
तस्य नो निष्कृतिर्दृष्टा क्वापि शास्त्रेपि केनचित् ।। ३९ ।। <br>
आत्मघाती स विज्ञेयः सदा त्रैलोक्यघातकः ।। <br>
शिवनिंदां विधत्ते यः स नाभाष्योऽधमाधमः।। 4.2.75.४०।। <br>
शिवनिंदारता ये च शिवभक्तजनेष्वपि।। <br>
ते यांति नरके घोरे यावच्चंद्रदिवाकरौ।।४१।। <br>
शैवाः पूज्याः प्रयत्नेन काश्या मोक्षमभीप्सुभिः।। <br>
तेष्वर्चितेष्वपि  शिवः प्रीतो भवत्यसंशयः ।। ४२ ।। <br>
सर्वेषामिह पापानां प्रायश्चित्तचिकीर्षया ।। <br>
निःशंकैरेव वक्तव्यं प्रमाणज्ञैरिदं वचः ।। ४३ ।।<br>
पुरश्चरणकामश्चेद्भीतोसि यदि पापतः ।। <br>
मन्यसे यदि नः सत्यं वाक्यशास्त्रप्रमाणतः ।। ४४ ।। <br>
ततः सर्वं परित्यज्य कृत्वा मनसि निश्चयम् ।। <br>
आनंदकाननं याहि यत्र विश्वेश्वरः स्वयम् ।। ४५ ।। <br>
यत्र क्षेत्रप्रविष्टानां नराणां निश्चितात्मनाम् ।। <br>
न बाधतेऽघनिचयः प्राप्येत च परोवृषः ।। ४६ ।। <br>
तत्राद्यापि महातीर्थं त्रिस्रोतस्यतिनिर्मले ।। <br>
पुण्ये पिलिपिलानाम्नि  त्रिसरित्परिसेविते ।। ४७ ।। <br>
त्रिलोचनाक्षिविक्षेप परिक्षिप्त महैनसि ।। <br>
स्नात्वा गृह्योक्तविधिना  तर्पणीयान्प्रतर्प्य च ।। ४८ ।। <br>
दत्त्वा देयं यथाशक्ति वित्तशाठ्यविवर्जितः ।। <br>
दृष्ट्वा त्रिविष्टपं लिंगं समभ्यर्च्यातिभक्तितः ।। ४९ ।।<br>
गंधाद्यैर्विविधैर्माल्यैः पंचामृतपुरःसरैः ।। <br>
धूपैर्दीपैः सनैवेद्यैर्वासोभिर्बहुभूषणैः ।। 4.2.75.५० ।। <br>
पूजोपकरणैर्द्रव्यैर्घंटादर्पणचामरैः ।। <br>
चित्रध्वजपताकाभिर्नृत्यवाद्यसुगायनैः ।। ५१ ।। <br>
जपैः प्रदक्षिणाभिश्च नमस्कारैर्मुदायुतैः ।। <br>
परिचारकसंतोषैः कृत्वेति परिपूजनम् ।। ५२ ।। <br>
ब्राह्मणान्वाचयेत्पश्चान्निष्पापोहमिति ब्रुवन् ।। <br>
एवं कुर्वन्नरः प्राज्ञो निरेना जायते क्षणात् ।। ५३ ।। <br>
ततः पंचनदे स्नात्वा मणिकर्णी ह्रदे ततः ।। <br>
ततो विश्वेशमभ्यर्च्य प्राप्नोति सुकृतं महत् ।।५४ ।। <br>
प्रायश्चित्तमिदं प्रोक्तं महापापविशोधनम् ।। <br>
नास्तिके न प्रवक्तव्यं काशीमाहात्म्य निंदके ।। ५५ ।। <br>
ददच्च द्रव्यलोभेन प्रायश्चित्तमिदं शुभम्।। <br>
दाता नरकमाप्नोति सत्यंसत्यं घटोद्भव ।। ५५ ।। <br>
क्षमां प्रदक्षिणीकृन्य यत्फलं सम्यगाप्यते ।। <br>
प्रदोषे तत्फलं काश्यां सप्तकृत्वस्त्रिलोचने ।। ५७ ।। <br>
भुजंगमेखलं लिंगं काश्यां दृष्ट्वा त्रिविष्टपम् ।। <br>
जन्मांतरेपि मुक्तः स्यादन्यत्र मरणे सति ।। ५८ ।। <br>
अन्यत्र सर्वलिंगेषु पुण्यकालो विशिष्यते ।। <br>
त्रिविष्टपे पुण्यकालः सदा रात्रिदिवं नृणाम् ।। ५९ ।। <br>
लिंगान्योंकारमुख्यानि सर्वपापप्रकृंत्यलम् ।। <br>
परं त्रैलोचनी शक्तिः काचिदन्यैव पार्वति ।। 4.2.75.६० ।। <br>
यतः सर्वेषु लिंगेषु लिंगमेतदनुत्तमम् ।। <br>
तत्कारणं शृण्व पर्णे कर्णे कुरु वदाम्यहम् ।। ६१ ।। <br>
पुरा मे योगयुक्तस्य लिंगमेतद्भुवस्तलात् ।। <br>
उद्भिद्य सप्तपातालं निरगात्पुरतो महत् ।। ६२ ।। <br>
अस्मिँल्लिगे पुरा गौरि सुगुप्तं तिष्ठता मया ।। <br>
तुभ्यं नेत्रत्रयं दत्तं निरैक्षिष्ठास्तथोत्तमम् ।। ६३ ।। <br>
तदा प्रभृति देवेशि लिंगमेतत्त्रिलोचनम ।। <br>
विष्टपत्रितयांतस्थैर्गीयते ज्ञानदृष्टिदम् ।। ५४ ।। <br>
त्रिलोचनस्य ये भक्तास्तेपि सर्वे त्रिलोचनाः ।। <br>
मम पारिषदास्ते तु जीवन्मुक्ताऽस्त एव हि ।। ६५ ।। <br>
त्रिलोचनस्य लिंगस्य महिमानं न कश्चन ।। <br>
सम्यग्वेत्ति महेशानि मयैव परिगोपितम् ।।६६।। <br>
शुक्लराधतृतीयायां स्नात्वा पैलिपिले ह्रदे ।। <br>
उपोषणपरा भक्त्या रात्रौ जागरणान्विताः ।।६७।। <br>
त्रिलोचनं पूजयित्वा प्रातः स्नात्वापि तत्र वै ।। <br>
पुनर्लिंगं समभ्यर्च्य दत्त्वा धर्मघटानपि ।। ६८ ।। <br>
सान्नान्सदक्षिणान्देवि पितॄनुद्दिश्य हर्षिताः ।। <br>
विधाय पारणं पश्चाच्छिवभक्तजनैः सह ।। ६९ ।। <br>
विसृज्य पार्थिवं देहं तेन पुण्येन नोदिताः ।। <br>
भवंति देवि नियतं गणा मम पुरोगमाः ।। 4.2.75.७० ।। <br>
तावद्धमंति संसारे देवा मर्त्या महोरगाः ।। <br>
गौरि यावन्न पश्यंति काश्यां लिंगं त्रिलोचनम् ।।७१।। <br>
सकृत्त्रिविष्टपं दृष्ट्वा स्नात्वा पैलिपिले ह्रदे ।। <br>
न जातुः मातुस्तनपो जायते जंतुरत्र हि ।।७२।।<br>
प्रतिमासं सदाष्टम्यां चतुर्दश्यां च भामिनि ।। <br>
आयांति सर्वतीर्थानि द्रष्टुं देवं त्रिविष्टपम् ।।७३।। <br>
त्रिविष्टपाद्दक्षिणतः स्नातः पैलिपिलेंऽभसि ।। <br>
तत्र संध्यामुपास्यैकां राजसूयफलं लभेत् ।। ७४ ।। <br>
पादोदकाख्यस्तत्रैव कूपः पापविनाशकः ।। <br>
प्राश्य तस्योदकं मर्त्यो न मर्त्यो जायते पुनः ।।७५ ।। <br>
तस्य लिंगस्य पार्श्वे तु संति लिंगान्यनेकशः ।। <br>
कैवल्यदानि तान्यत्र दर्शनात्स्पर्शनादपि।।७६।। <br>
तत्र शांतनवं लिंगं गंगातीरे प्रतिष्ठितम् ।। <br>
तद्दृष्ट्वा शांतिमाप्नोति नरः संसारतापितः ।।७७।। <br>
तद्दक्षिणे महालिंगं मुने भीष्मेश संज्ञितम् ।। <br>
कलिः कालश्च कामश्च बाधंते न तदीक्षणात् ।। ७८ ।। <br>
तत्प्रतीच्यां महालिंगं द्रोणेश इति कीर्तितम् ।। <br>
यल्लिंगपूजनाद्द्रोणो ज्योतीरूपं पुनर्दधौ ।। ७९ ।। <br>
अश्वत्थामेश्वरं लिंगं तदग्रे चातिपुण्यदम् ।। <br>
यदर्चनवशाद्द्रौणिर्न बिभेत्यपि कालतः ।। 4.2.75.८० ।। <br>
द्रोणेशाद्वायु दिग्भागे वालखिल्येश्वरं परम् ।। <br>
तल्लिंगं श्रद्धया दृष्ट्वा सर्वक्रतुफलं लभेत् ।। ८१ ।। <br>
तद्वामे लिंगमालोक्य वाल्मीकेश्वरसंज्ञितम् ।। <br>
तस्य संदर्शनादेव विशोको जायते नरः ।। ८२ ।। <br>
अन्यच्चात्रैव यद्वृत्तं तद्ब्रवीमि घटोद्भव ।। <br>
त्रिविष्टपस्य माहात्म्यं देव्यै देवेन भाषितम् ।। ८३ ।। ।। <br>
इति श्रीस्कांदे महापुराण एकाशीति साहस्र्यां संहितायां चतुर्थे काशीखंड उत्तरार्धे पंचसप्ततितमोऽध्यायः ।। ७५ ।। <br>
<br>
<br>
</span>
