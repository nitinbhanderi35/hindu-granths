<span style="font-size: 14pt; line-height: 200%">।। स्कंद उवाच ।। <br>
आकर्णय क्षोणिसुर यथा स्थाणुरचीकरत् ।। <br>
गंगावरणयोः पुण्यात्संभेदात्तीर्थभूमिकाम्।। १ ।।<br>
संगमे तत्र निष्णातः संगमेशं समर्च्य च ।। <br>
नरो न जातु जननी गर्भसंगमवाप्नुयात् ।। २ ।। <br>
तत्र पादोदकं तीर्थं यत्र देवेन शार्ङ्गिणा ।। <br>
आदौ पादौ क्षलितौ तु मंदराच्चागतेन यत् ।। ३ ।। <br>
विप्णुपादोदके तीर्थे वारिकार्यं करोति यः ।। <br>
व्यतीपातेन नियतं भूयः सांसारिकी गतिः ।।४।। <br>
कृतपादोदक स्नानः कृतकेशवपूजनः ।। <br>
वीतसंसारवसतिः काश्यामासीन्नरोत्तमः ।। ५ ।। <br>
काश्यां सा भूमिरुद्दिष्टा श्वेतद्वीप इति द्विजैः ।। <br>
तत्र पुण्यार्जनं  कृत्वा श्वेतद्वीपाधिपो भवेत् ।। ६ ।। <br>
ततः पादोदकात्तीर्थात्तीर्थं क्षीराब्धिसंज्ञकम् ।। <br>
तत्रार्जित महापुण्यो वसेत्क्षीराब्धिरोधसि ।। ७ ।। <br>
क्षीरोदाद्दक्षिणेभागे तीर्थं शंखाख्यनुत्तमम् ।। <br>
तत्र स्नातो भवेन्नूनं नाशंखादिनिधेः पतिः ।। ८ ।। <br>
अर्वाक्च शंखतीर्थाद्वै चक्रतीर्थमनुत्तमम् ।। <br>
संसारचक्रे न पतेत्तत्तीर्थजलमज्जनात् ।। ९।। <br>
गदातीर्थं तदग्रे तु संसारगदनाशनम् ।। <br>
तत्र श्राद्धादिकरणात्पश्येद्देवं गदाधरम् ।। 4.2.84.१० ।। <br>
पद्माकृत्पद्मतीर्थं च तदग्रे पितृतृप्तिकृत् ।। <br>
तत्र स्नानादिकरणात्प्राप्नुयादघसंक्षयम् ।। ११ ।। <br>
ततस्तीर्थं महालक्ष्म्या महापुण्यफलप्रदम् ।। <br>
तत्राभ्यर्च्य महालक्ष्मीं निर्वाणकमलां लभेत् ।। १२ ।। <br>
ततो गारुत्मतं तीर्थं संसारगरनाशनम् ।। <br>
कृतोदकक्रियस्तत्र वैकुंठे वसतिं लभेत् ।। १३ ।। <br>
ततो नारदतीर्थं च ब्रह्मविद्यैककारणम् ।। <br>
तत्र स्नानेन मुक्तः स्याद्दृष्ट्वा नारदकेशवम् ।। १४ ।। <br>
प्रह्लादतीर्थं तद्याम्ये महाभक्तिफलप्रदम् ।। <br>
तत्र वै स्नानमात्रेण विष्णोः प्रियतरो भवेत् ।। १५ ।। <br>
अंबरीषं ततस्तीर्थं महापातकनाशनम् ।। <br>
तत्र वै शुभकर्माणो जना नो गर्भभाजनम् ।। ।। १६ ।। <br>
आदित्यकेशवं नाम तदग्रे तीर्थमुत्तमम् ।। <br>
कृताभिषेकस्तत्रापि लभेत्स्वर्गाभिषेचनम् ।। १७ ।। <br>
दत्तात्रेयस्य तत्रास्ति तीर्थं त्रैलोक्यपावनम् ।। <br>
योगसिद्धिं लभे तत्र स्नानमात्रेण भावतः ।। १८ ।। <br>
तदग्रे भार्गवं तीर्थं महाज्ञानसमर्पकम् ।। <br>
तत्र स्नानविधानेन भवेद्भार्गव लोकभाक् ।। १९ ।। <br>
ततो वामनतीर्थं च विष्णुसान्निध्यहेतुकम् ।। <br>
तत्र श्राद्धविधानेन मुच्यते पितृजादृणात् ।। 4.2.84.२० ।। <br>
नरनारायणाख्यं हि ततस्तीर्थं शुभप्रदम् ।। <br>
तत्तीर्थमज्जनात्पुंसां गर्भवासः सुदुर्लभः ।। २१ ।।<br>
यज्ञवाराहतीर्थं च ततो दक्षिणतः शुभम् ।। <br>
यत्र स्नातस्य वै पुंसां राजसूयफलं ध्रुवम्।। २२ ।। <br>
विदारनारसिंहाख्यं तीर्थं तत्रास्ति पावनम् ।। <br>
यत्रैकस्नानतो नश्येदघ जन्मशतार्जितम् ।। २३ ।। <br>
गोपीगोविंदतीर्थं च ततो वैष्णवलोकदम् ।। <br>
यस्मिन्स्नातो नरो विद्वान्न विंद्याद्गर्भवेदनम् ।। २४ ।। <br>
लक्ष्मीनृसिंहतीर्थं च गोपीगोविंद दक्षिणे ।। <br>
निर्वाणलक्ष्म्या यत्रत्यो व्रियते तु नरोत्तमः ।। २५ ।। <br>
तद्दक्षिणायां काष्ठायां शेषतीर्थमनुत्तमम्।। <br>
महापापौघ शेषोपि न तिष्ठेद्यन्निमज्जनात् ।। ।। २६ ।। <br>
शंखमाधवतीर्थं च तद्याम्यां दिशि चोत्तमम् ।। <br>
तत्तीर्थसेवनान्नृणां कुतः पापभयं महत् ।। २७ ।। <br>
ततोपि पावनतरं तीर्थं तत्क्षणसिद्धिदम् ।। <br>
नीलग्रीवाख्यमतुलं तत्स्नायी सर्वदा शुचिः ।। २८ ।। <br>
तत्रोद्दालकतीर्थं च सर्वाघौघ विनाशनम् ।। <br>
ददाति महतीमृद्धिं स्नानमात्रेण तन्नृणाम् ।। २९ ।। <br>
ततः सांख्याख्य तीर्थं च सांख्येश्वर समीपतः ।। <br>
तत्तीर्थसेवनात्पुंसां सांख्ययोगः प्रसीदति ।। 4.2.84.३० ।। <br>
स्वर्लोकाद्यत्र संलीनः स्वयं देव उमापतिः ।। <br>
अतः स्वर्लीनतीर्थं च स्वर्लीनेश्वर सन्निधौ ।। ३१ ।। <br>
तत्र स्नानेन दानेन श्रद्धया द्विजभोजनैः ।। <br>
जपहोमार्चनैः पुंसामक्षयं सर्वमेव हि ।। ३२ ।। <br>
महिषासुरतीर्थं च तत्समीपेति पावनम् ।। <br>
यत्र तप्त्वा स दैत्येंद्रो विजिग्ये सकलान्सुरान् ।। ३३ ।। <br>
तत्तीर्थसेवकोद्यापि नारिभिः परिभूयते ।। <br>
न पातकैर्महद्भिश्च प्रार्थितं च फलं लभेत् ।। ३४ ।। <br>
बाणतीर्थं च तस्यारात्तत्सहस्रभुजप्रदम् ।। <br>
तत्र स्नातो नरो भक्तिं प्राप्नुयाच्छांभवीं स्थिराम् ।। ३५ ।। <br>
गोप्रतारेश्वरं नाम तदग्रे तीर्थमुत्तमम् ।। <br>
अपुत्रोपि तरेद्यत्र स्नातो वैतरणीं सुखम् ।। ३६ ।। <br>
तीर्थं हिरण्यगर्भाख्यं तद्याम्ये सर्वपापहृत्।।<br>
तत्र स्नातो हिरण्येन मुच्यते न कदाचन ।।३७।। <br>
ततः प्रणवतीर्थं च सर्वतीर्थोत्तमोत्तमम् ।। <br>
जीवन्मुक्तो भवेत्तत्र स्नानमात्रेण मानवः ।। ३८ ।। <br>
ततः पिशंगिला तीर्थं दर्शनादपि पापहृत् ।। <br>
मुने ममाधिष्ठानं वै तदगस्तेऽति सिद्धिदम् ।। ३९ ।। <br>
स्नात्वा पिशंगिला तीर्थे दत्त्वा दानं च किंचन ।। <br>
किं शोचति कृतात्पापादन्यत्रापि मृतो यदि ।। 4.2.84.४० ।। <br>
यो वै पिशंगिला तीर्थे स्नात्वा मामर्चयिष्यति ।। <br>
भविष्यति स मे मित्त्रं मित्रतेजः समप्रभम् ।। ४१ ।। <br>
ततस्त्रैविष्टपीदृष्टि निर्मलीकृत पुष्कलम्।। <br>
तीर्थं पिलिपिलाख्यं वै मनोमलविनाशनम् ।। ४२ ।। ।।<br>
तत्र श्राद्धादिकरणाद्दीनानाथ प्रतर्पणात् ।। <br>
महतीं श्रियमाप्नोति मानवोतीव निश्चलाम् ।। ४३ ।। <br>
ततो नागेश्वरं तीर्थं महाघपरिशोधनम् ।। <br>
तत्तीर्थमज्जनादेव भवेत्सर्वाघसंक्षयः ।। ४४ ।। <br>
तद्दक्षिणे महापुण्यं कर्णादित्याख्यमुत्तमम् ।। <br>
तीर्थं यत्राप्लुतो मर्त्यो भास्करीं श्रियमावहेत् ।। ४५ ।। <br>
ततो भैरवतीर्थं च महाघौघक्षयप्रदम् ।। <br>
चतुरर्थोदयकरं सर्वविघ्ननिवारणम् ।। ४६ ।। <br>
भौमाष्टम्यां तत्र नरः स्नात्वा संतर्पयेत्पितॄन् ।। <br>
दृष्ट्वा च भैरवं कालं कलिं कालं च संजयेत् ।। ४७ ।। <br>
तीर्थं खर्वनृसिंहाख्यं तीर्थाद्भरवतः पुरः ।। <br>
तत्र स्नातस्य वै पुंसः कुतोघजनितं भयम् ।। ४८ ।। <br>
मृकंडस्य मुनेस्तीर्थं तद्याम्यामतिनिर्मलम ।। <br>
तत्र स्नानेन मर्त्यानां नापायमरणं क्वचित् ।। ४९ ।। <br>
ततः पंचनदाख्यं वै सर्वतीर्थनिषेवितम् ।। <br>
तीर्थं यत्र नरः स्नात्वा न संसारी पुनर्भवेत् ।। 4.2.84.५० ।। <br>
ब्रह्मांडोदरवर्तीनि यानि तीर्थानि सर्वतः ।। <br>
ऊर्जे यत्र समायांति स्वाघौघ परिनुत्तये ।। ५१ ।। <br>
सर्वदा यत्र सर्वाणि दशम्यादिदिनत्रयम् ।। <br>
तिष्ठंति तीर्थवर्याणि निजनैर्मल्यहेतवे ।। ।। ५२ ।। <br>
भूरिशः सर्वतीर्थानि मध्य काशि पदेपदे ।। <br>
परं पांचनदः कैश्चिन्महिमानापि कुत्रचित् ।। ५३ ।। <br>
अप्येकं कार्तिकस्याहस्तत्र वै सफलीकृतम् ।। <br>
जपहोमार्चनादानैः कृतकृत्यास्त एव हि ।। ५४ ।। <br>
सर्वाण्यपि च तीर्थानि युगपत्तुलितान्यपि ।। <br>
नाधिजन्मुः पंचनद्याः कलाया अपि तुल्यताम् ।। ५५ ।। <br>
स्नात्वा पांचनदे तीर्थे दृष्ट्वा वै बिंदुमाधवम् ।। <br>
न जातु जायते धीमाञ्जननी जठराजिरे ।। ५६ ।। <br>
ततो ज्ञानहदं तीर्थं जडानामपि जाड्यहृत् ।। <br>
तत्र स्नातो नरो जातु ज्ञानभ्रंशं न चाप्नुयात् ।। ५७ ।। <br>
तत्र ज्ञानह्रदे स्नात्वा दृष्ट्वा ज्ञानेश्वरं नरः ।। <br>
ज्ञानं तदधिगच्छेद्वै येन नो बाध्यते पुनः ।। ५८ ।। <br>
ततोस्ति मंगलं तीर्थं सर्वामंगलनाशनम् ।। <br>
तत्रावगाहनं कृत्वा भवेन्मंगलभाजनम् ।। ५९ ।। <br>
अमंगलानि नश्येयुर्भवेयुर्मंगलानि च ।। <br>
स्नातुर्वै मंगले तीर्थे नमस्कर्तुश्च मंगलम् ।। ।। 4.2.84.६० ।। <br>
मयूखमालिनस्तीर्थं तदग्रे मलनाशनम् ।। <br>
तत्राप्लुतो गभस्तीशं विलोक्य विमलो भवेत् ।। ६१ ।। <br>
मखतीर्थं तु तत्रैव मखैश्वर समीपतः ।। <br>
मखजं पुण्यमाप्नोति तत्र स्नातो नरोत्तमः ।। ६२ ।। <br>
तत्पार्श्वे बिंदुतीर्थं च परमज्ञानकारणम् ।। <br>
तत्र श्राद्धादिकं कृत्वा लभेत्सुकृतमुत्तमम् ।। ६३ ।। <br>
पिप्पलादस्य च मुनेस्तीर्थं तद्याम्यदिक्स्थितम् ।। <br>
स्नात्वा शनेर्दिने तत्र दृष्ट्वावै पिप्पलेश्वरम् ।। ६४ ।। <br>
पिप्पलं तत्र सेवित्वा अश्वत्थ इति मंत्रतः ।। <br>
शनिपीडां न लभते दुःस्वप्नं चापि नाशयेत् ।। ६५ ।।<br>
ततस्ताम्रवराहाख्यं तीर्थं चैवातिपावनम् ।। <br>
यत्र स्नानेन दानेन न मज्जेदघसागरे ।। ६६ ।। <br>
तदग्रे कालगंगा च कलिकल्मषनाशिनी ।। <br>
तस्यां स्नात्वा नरो धीमांस्तत्क्षणान्निरघो भवेत् ।।६७।। <br>
इंद्रद्युम्नं महातीर्थमिंद्रद्युम्नेश्वराग्रतः ।। <br>
तोयकृत्यं तत्र कृत्वा लोकमैंद्रमवाप्नुयात।। ६८।। <br>
ततस्तु रामतीर्थं च वीररामेश्वराग्रतः।। <br>
तत्तीर्थस्नानमात्रेण वैष्णवं लोकमाप्नुयात् ।। ६९ ।। <br>
तत ऐक्ष्वाकवं तीर्थं सर्वाघौघविनाशनम् ।। <br>
तत्र स्नानेन पूतात्मा जायते मनुजोत्तमः ।। 4.2.84.७० ।। <br>
मरुत्ततीर्थं तत्प्रांते मरुत्तेश्वरसन्निधो ।। <br>
तत्र स्नात्वा तमर्च्येशं महदैश्वर्यमाप्नुयात् ।। ७१ ।। <br>
मैत्रावरुणतीर्थं च ततः पातकनाशनम् ।। <br>
तत्र पिंडप्रदानेन पितॄणां भवति प्रियः ।। ७२ ।। <br>
ततोग्नितीर्थविमलमग्नीश पुरतो महत् ।। <br>
अग्निलोकमवाप्नोति तत्तीर्थपरिमज्जनात् ।। ७३ ।। <br>
अंगारतीर्थं तत्रैव अंगारेश्वरसन्निधौ ।। <br>
तत्रांगार चतुर्थ्यां नु स्नात्वा निष्पापतामियात् ।। ७४ ।। <br>
ततो वै कलितीर्थं च कलशेश्वरसन्निधौ ।। <br>
स्नात्वा तल्लिंगमभ्यर्च्य कलिकालान्न बिभ्यति  ।।७५।। <br>
चंद्रतीर्थं च तत्रैव चंद्रेश्वरसमीपतः ।। <br>
तत्र स्नात्वार्च्य चंद्रेशं चंद्रलोकमवाप्नुयात् ।। ७६ ।। <br>
तदग्रे वीरतीर्थं च वीरेश्वर समीपतः ।। <br>
यदुक्तं प्राक्तवपुरस्तीर्थानामुत्तमं परम् ।। ७७ ।। <br>
विघ्नेशतीर्थं च ततः सर्वविघ्नविघातकृत् ।। <br>
जातुचित्तत्र संस्नातो न विघ्नैरभिभूयते ।। ७८ ।। <br>
हरिश्चंद्रस्य राजर्षस्ततस्तीर्थमनुत्तमम् ।। <br>
यत्र स्नातो नरो जातु न सत्याच्चयवते कचित् ।। ७९ ।। <br>
हरिश्चंद्रस्य तीर्थे तु यच्छ्रेयः समुपार्जितम् ।। <br>
तदक्षयफलं वीर इह लोके परत्र च ।। 4.2.84.८० ।। <br>
ततः पर्वततीर्थं च पर्वतेश समीपतः ।। <br>
सर्वपर्वफलं तस्य स्नात्वा पर्वण्यपर्वणि ।।८१।। <br>
कंबलाश्वतरं तीर्थं तत्र सर्वविषापहम् ।। <br>
तत्र स्नातो भवेन्मर्त्यो गीतविद्याविशारदः ।। ८२ ।। <br>
ततः सारस्वतं तीर्थं सर्वविद्योपपादकम् ।। <br>
तिष्ठेयुः पितरस्तत्र सह देवर्षिमानवैः ।। ८३ ।। <br>
उमातीर्थं तु तत्रैव सर्वशक्तिसमन्वितम् ।। <br>
औमेयलोकप्राप्त्यै स्यात्स्नानमात्रेण निश्चितम् ।। ८४ ।। <br>
ततस्त्रिलोकी विख्यातं त्रिलोक्युद्धरणक्षमम् ।। <br>
तीर्थं श्रेष्ठतरं वीर यदाख्या मणिकर्णिका ।। ८५ ।। <br>
चक्रपुष्करिणीतीर्थं तदादौ विष्णुना कृतम् ।। <br>
तदाख्या कर्णनादेव सर्वैः पापैः प्रमुच्यते ।। ८६ ।। <br>
स्वर्गौकसस्त्रिसंध्यं वै जपंति मणिकर्णिकाम् ।। <br>
यन्नामग्रहणं पुंसां श्रेयसं परमाय हि ।। ८७ ।। <br>
यैः श्रुता यैः स्मृता वीर यैर्दृष्टा मणिकर्णिका ।। <br>
त एव कृतिनो लोके कृतकृत्यास्त एव हि ।। ८८ ।। <br>
त्रिलोके ये जपंतीह मानवा मणिकर्णिकाम् ।। <br>
जपामि तानहं वीर त्रिकालं पुण्यकर्मणः ।। ८९ ।।<br>
इष्टं तेन महायज्ञैः सहस्रशतदक्षिणैः ।। <br>
पंचाक्षरी महाविद्या येनोक्ता मणिकर्णिका ।। 4.2.84.९० ।। <br>
महादानानि दत्तानि तेन वै पुण्यकर्मणा ।। <br>
येनाहमर्चितो वीर संप्राप्य मणिकर्णिकाम् ।। ९१ ।। <br>
मणिकर्ण्यंबुभिर्येन तर्पिताः प्रपितामहाः ।। <br>
तेन श्राद्धानि दत्तानि गयायां मधुपायसैः ।। ९२ ।। <br>
मणिकर्णीजलं येन संपीतं शुद्धबुद्धिना ।। <br>
किं तस्य सोमपानैस्तैः पुनरावृत्तिलक्षणैः ।। ९३ ।। <br>
ते स्नाताः सर्वतीर्थेषु महापर्वसुभूरिशः ।। <br>
तथा च सर्वावभृथैर्यैः स्नाता मणिकर्णिका ।। ।। ९४ ।। <br>
तैः सुराः पूजिताः सर्वे ब्रह्मविष्णुमुखा मखैः ।। <br>
यैः स्वर्णकुसुमैरत्नैरर्चिता मणिकर्णिका ।।९५।। <br>
अहं तेनोमया सार्धं दीक्षां संप्राप्य शांभवीम् ।। <br>
अर्चितः प्रत्यहं येन पूजिता णिकर्णिका ।। ९६ ।। <br>
तपांसि तेन तप्तानि शीर्णपर्णादिना चिरम् ।। <br>
सेविता श्रद्धया येन श्रीमती मणिकर्णिका ।। ९७ ।। <br>
दत्त्वा दानानि भूरीणि मखानिष्ट्वा तु भूरिशः ।। <br>
चिरं तप्त्वाप्यरण्येषु स्वर्गैश्वर्यान्महीं पुनः ।। ९८ ।। <br>
विपुलेत्र महीपृष्ठे पंचक्रोश्यां मनोहरा ।। <br>
संश्रिता मणिकर्णीयैस्ते याताश्चानिवर्तकाः ।। ९९ ।। <br>
दानानां च व्रतानां च क्रतूनां तपसामपि ।। <br>
इदमेव फलं मन्ये यदाप्या मणिकर्णिका ।। 4.2.84.१०० ।। <br>
मोक्षलक्ष्मीरियं साक्षाच्छ्रीमती मणिकर्णिका ।। <br>
प्रायोस्या महिमानं वै नवेद्म्यहमपि स्फुटम् ।। १ ।। <br>
अवाच्यां मणिकर्ण्याश्च तीर्थं पाशुपतं परम् ।। <br>
तीर्थं तु रुद्रवासाख्यं विश्वतीर्थमतः परम् ।। २ ।। <br>
मुक्तितीर्थं ततो रम्यमविमुक्तमथोत्तमम् ।। <br>
तीर्थं च तारकं स्कांदं ढुंढेस्तीर्थं ततोपि च ।। ३ ।। <br>
भवानेयमथैशानं ज्ञानतीर्थमथोत्तमम् ।। <br>
नंदितीर्थं विष्णुतीर्थं तीर्थं पैतामहं ततः ।। ४ ।। <br>
नाभितीर्थमिदं चैव ब्रह्मनालमतः परम् ।। <br>
ततो भागीरथं तीर्थं यत्तवाग्रे पुराकथि ।।५।। <br>
तीर्थात्युत्तरवाहिन्यां स्वर्धुन्यां काशिसन्निधौ ।। <br>
संत्यनेकानि पुण्यानि मयोक्तान्यल्पशः पुनः ।। ६ ।। <br>
तत्रापि नितरां श्रेष्ठा पंचतीर्थी(?) नृपांगज ।। <br>
यस्यां स्तात्वा नरो भूयो गर्भवासं न संस्मरेत् ।। ७ ।। <br>
प्रथमं चासिसंभेदं तीर्थानां प्रवरं परम्।। <br>
ततो दशाश्वमेधाख्यं सर्वतीर्थनिषेवितम् ।। ८ ।। <br>
ततः पादोदकं तीर्थमादिकेशवसन्निधौ ।। <br>
ततः पंचनदं पुण्यं स्नानमात्रादघौघहृत् ।। ९ ।। <br>
एतेषामपि तीर्थानां चतुर्णामपि सत्तम ।। <br>
पंचमं मणिकर्ण्याख्यं मनावेयवशुद्धिदम् ।।4.2.84.११०।। <br>
अहं स्नाम्यत्र सततमुमया सह पर्वसु ।। <br>
ब्रह्मणा विष्णुना सार्धं सहेंद्रादिसुरर्षिभिः ।। ११ ।।<br>
अतएवात्र गीयेत गाथेयं श्रुतिसंमता।। <br>
नागलोककृतावासैः स्वर्गौकोभिश्च संततम् ।। १२ ।। <br>
सत्यं सत्यं पुनः सत्यं सत्यपूर्वमिदं वचः ।। <br>
मणिकर्णी समं तीर्थं नास्ति ब्रह्मांडगोलके ।। १३ ।। <br>
पंचतीर्थ्यां नरः स्नात्वा न देहं पांचभौतिकम् ।। <br>
गृह्णाति जातुचित्काश्यां पंचास्योवाथ जायते ।। १४ ।। <br>
इति दत्त्वा वरान्देवो वीरस्यांतर्दधे हरः ।। <br>
स च वीरोपि वीरेशं प्रार्च्य प्राप्तः समीहितम् ।। १५ ।। <br>
।। स्कंद उवाच।। ।। <br>
तीर्थाध्यायमिमं पुण्यमगस्ते यो निशामयेत् ।। <br>
तस्याघसंक्षयं यायादपि जन्मशतार्जितम् ।। १६ ।। <br>
इति वीरेश्वराख्यानं तीर्थाख्यानप्रसंगतः ।। <br>
कथितं ते पुरागस्ते कामेशं कथयाम्यतः ।।११७।। ।। <br>
इति श्रीस्कांदे महापुराण एकाशीति साहस्र्यां संहितायां चतुर्थे काशीखंड उत्तरार्धे वीरेश्वराख्यानं नाम चतुरशीतितमोऽध्यायः ।। ८४ ।। ।।।।। ।। <br>
<br>
</span>
