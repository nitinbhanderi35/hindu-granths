<span style="font-size: 14pt; line-height: 200%">सूत उवाच ॥ <br>
भगवन्भूतभव्येश सर्वज्ञानमहानिधे ॥<br>
अवाप्य काशीं गीर्वाणैः किमकारि वदाच्युत ॥ १ ॥<br>
अधीत्येमां कथां दिव्यां न तृप्तिमधियाम्यहम् ॥ <br>
शेवधिस्तपसां देवैरगस्तिः प्रार्थितः कथम् ॥ २ ॥ <br>
कथं विंध्योप्यवाप स्वां प्रकृतिं तादृगुन्नतः ॥ <br>
तववागमृतांभोधौ मनो मे स्नातुमुत्सुकम् ॥ ३ ॥ <br>
इति कृत्स्नं समाकर्ण्य व्यासः पाराशरो मुनिः ॥ <br>
श्रद्धावते स्वशिष्याय वक्तुं समुपचक्रमे ॥ ४ ॥ <br>
पाराशर उवाच ॥ <br>
शृणु सूत महाबुद्धे भक्तिश्रद्धासमन्वितः ॥ <br>
शुकवैशंपायनाद्याः शृण्वंत्वेते च बालकाः ॥५ ॥ <br>
ततो वाराणसीं प्राप्य गीर्वाणाः समहर्षयः ॥ <br>
अविलंबं प्रथमतो म णिकर्ण्यां विधानतः ॥ ६ ॥ <br>
सचैलमभिमज्ज्याथ कृतसंध्यादिसत्क्रियाः ॥ <br>
संतर्प्य तर्प्यादिपितॄन्कुशगंधतिलोदकैः ॥ ७ ॥ <br>
तीर्थवासार्थिनः सर्वान्संतर्प्य च पृथक्पृथक् ॥ <br>
रत्नैर्हिरण्यवासोभिरश्वाभरणधेनुभिः ॥ ८ ॥ <br>
विचित्रैश्च तथा पात्रैः स्वर्णरौप्यादि निर्मितैः ॥ <br>
अमृतस्वादुपक्वान्नैः पायसै श्च सशर्करैः ॥ ९ ॥ <br>
सगोरसैरन्नदानैर्धान्यदानैरनेकधा ॥ <br>
गंधचंदनकर्पूरैस्तांबूलैश्चारुचामरैः ॥ ॥ 4.1.3.१० ॥ <br>
सतूलैर्मृदुपर्यंकैर्दीपिकादर्पणासनैः ॥ <br>
शिबिकादासदासीभिर्विमानैःपशुभिर्गृहैः ॥ ११ ॥ <br>
चित्रध्वजपताकाभिरुल्लोचैश्चंद्रचारुभिः ॥ <br>
वर्षाशनप्रदानैश्च गृहोपस्करसंयुतैः ॥ १२ ॥ <br>
उपानत्पादुकाभिश्च यतिनश्च तपस्विनः ॥ <br>
योग्यैः पट्टदुकूलैश्च विविधैश्चित्ररल्लकैः ॥ १३ ॥ <br>
दंडैः कमंडलुयुतैरजिनैर्मृगसंभवैः ॥ <br>
कौपीनैरुच्चमंचैश्च परिचारककांचनैः ॥ १४ ॥<br>
मठैर्विद्यार्थिनामन्नैरतिथ्यर्थं महाधनैः ॥ <br>
महापुस्तकसंभारैर्लेखकानां च जीवनैः॥१५॥<br>
बहुधौषधदानैश्च सत्रदानैरनेकशः ॥ <br>
ग्रीष्मे प्रपार्थद्रविणैर्हेमंतेग्निष्टिकेंधनैः॥१६॥<br>
छत्राच्छादनिकाद्यर्थे वर्षाकालोचितैर्बहु॥<br>
रात्रौ पाठप्रदीपैश्च पादाभ्यंजनकादिभिः ॥१७॥ <br>
पुराणपाठकांश्चापि प्रतिदेवालयं धनैः ॥ <br>
देवालये नृत्यगीतकरणार्थैरनेकशः॥१८॥ <br>
देवालय सुधाकार्यैर्जीर्णोद्धारैरनेकधा ॥ <br>
चित्रलेखनमूल्यैश्च रंगमालादिमंडनैः ॥ १९ ॥<br>
नीराजनैर्गुग्गुलुभिर्दशां गादि सुधूपकैः ॥ <br>
कर्पूरवर्तिकाद्यैश्च देवार्चार्थैरनेकशः ॥ 4.1.3.२० ॥ <br>
पंचामृतानां स्नपनैः सुगंध स्नपनैरपि ॥ <br>
देवार्थं मुखवासैश्च देवोद्यानैरनेकशः ॥ २१ ॥ <br>
महापूजार्थमाल्यादि गुंफनार्थैस्त्रिकालतः ॥ <br>
शंखभेरीमृदंगादिवाद्यनादैः शिवालये ॥ २२ ॥ <br>
घंटागुडुककुंभादि स्नानोपस्करभाजनैः ॥ <br>
श्वेतैर्मार्जनवस्त्रैश्च सुगंधैर्यक्षकर्दमैः ॥ २३ ॥ <br>
जपहोमैः स्तोत्रपाठैः शिवनामोच्चभाषणैः ॥ <br>
रासक्रीडादिसंयुक्तैश्चलनैः सप्रदक्षिणैः ॥ २४ ॥ <br>
एवमादिभिरुद्दंडैः क्रियाकांडैरनेकशः ॥ <br>
पंचरात्रमुषित्वा तु कृत्वा तीर्थान्यनेकशः ॥ २५ ॥<br>
दीनानाथांश्च संतर्प्य नत्वा विश्वेश्वरं विभुम् ॥ <br>
ब्रह्मचर्यादिनियमैस्तीर्थमेवं प्रसाध्य च ॥ २६ ॥ <br>
पुनः पुनर्विश्वनाथं दृष्ट्वा स्तुत्वा प्रणम्य च ॥ <br>
जग्मुः परोपकारार्थमगस्तिर्यत्र तिष्ठति ॥ २७ ॥ <br>
स्वनाम्ना लिंगमास्थाप्य कुंडं कृत्वा तदग्रतः ॥ <br>
शतरुद्रियसूक्तेन जपन्निश्चलमानसः ॥ २८ ॥ <br>
तं दृष्ट्वा दूरतो देवा द्वितीयमिव भास्करम् ॥ <br>
ज्वलज्ज्वलनसंकाशैरंगैः सर्वत्रसोज्ज्वलम् ॥ २९ ॥ <br>
साक्षात्किंवाडवाग्निर्वा मूर्त्या वै तप्यते तपः ॥ <br>
स्थाणुवन्निश्चलतरं निर्मलं सन्मनो यथा ॥ 4.1.3.३० ॥ <br>
अथवा सर्व तेजांसि श्रित्वेमां ब्राह्मणीं तनुम् ॥ <br>
शीलयंति परं धाम शातंशांत पदाप्तये ॥ ३१ ॥ <br>
तपनस्तप्यतेऽत्यर्थं दहनोपि हि दह्यते ॥ <br>
यत्तीव्रतपसाद्यापि चपलाऽचपलाभवत् ॥ ३२ ॥ <br>
यस्याश्रमे ऽत्र दृश्यंते हिंस्रा अपि समंततः ॥ <br>
सत्त्वरूपा अमी सत्त्वास्त्यक्त्वा वैरं स्वभावजम् ॥ ३३ ॥ <br>
शुंडादंडेन करटिः सिंहं कंडूयतेऽभयः ॥ <br>
अष्टापदांके स्वपिति केसरी केसरोद्भटः ॥ ३४ ॥ <br>
सूकरः स्तब्धरोमापि विहाय निजयूथकम् ॥ <br>
चरेद्वनशुनां मध्ये मुस्तान्यस्तेक्षणोबली ॥ ३५ ॥ <br>
भूदारोपि न भूदारं तथाकुर्याद्यथाऽन्यतः ॥ <br>
सर्वा लिंगमयी काशी यतस्तद्भीतियंत्रितः ॥ ३६ ॥ <br>
क्रोडीकृत्य क्रोडपोतं तरक्षुः क्रीडयत्यहो ॥<br>
शार्दूलबालानुत्सार्य शार्दूलीमेणपोतकः ॥ ३७ ॥<br>
चलत्पुच्छोथ पिबति फेनिलेनाननेन वै ॥ <br>
स्वपंतं लोमशं भल्लं वानरश्चलदंगुलिः॥३८॥ <br>
यूका संवीक्ष्यवीक्ष्यैव भक्षयेद्दंतकोटिभिः ॥<br>
गोलांगूलारक्तमुखानीलां गा यूथथनायकाः॥३९॥<br>
जातिस्वभावमात्सर्यं त्यक्त्वैकत्र रमंति च ॥ <br>
शशाः क्रीडंति च वृकैस्तैः पृष्ठलुंठनैर्मुहुः॥4.1.3.४०॥<br>
आखुश्चाखुभुजः कर्णं कंडूयेत चलाननः ॥ <br>
मयूरपुच्छपुटगो निद्रात्योतुः सुखाधिकम् ॥ ४१ ॥ <br>
स्वकंठं घर्षयत्येव केकिकंठे भुजंगमः ॥ <br>
भुजंगमफणापृष्ठे नकुलः स्वकुलोचितम् ॥ ४२ ॥ <br>
वैरं परित्यज्य लुठेदुत्प्लुत्योत्प्लुत्य लीलया ॥ <br>
आलोक्य मूषकं सर्पश्चरंतं वदनाग्रतः ॥ ४३ ॥ <br>
क्षुधांधोपि न गृह्णाति सोपि तस्माद्बिभेति नो ॥<br>
प्रसूयमानां हरिणीं दृष्ट्वा कारुण्यपूर्णदृक् ॥ ४४ ॥ <br>
तद्दृष्टिपातं मुंचन्वै व्याघ्रो दूरं व्रजत्यहो ॥ <br>
व्याघ्री व्याघ्रस्य चरितं मृगी मृगविचेष्टितम् ॥ <br>
उभे कथयतो ऽन्योन्यं सख्याविवमुदान्विते ॥४५॥ <br>
दृष्ट्वाप्युद्दंडकोदंडं शबरं शंबरोमृगः ॥ <br>
धृष्टो न वर्त्म त्यजति सोपि कंडूयतेपि तम् ॥ ४६ ॥ <br>
रोहितोऽरण्यमहिषमुद्धर्षति निराकुलः॥<br>
चमरीशबरीकेशैः संमिमीते स्ववालधिम् ॥४७॥ <br>
गवयः शल्यकश्चाऽयमुभावेकत्रतिष्ठतः ॥ <br>
तीव्रमात्सर्यमुत्सृज्य मुनितेजोनियंत्रितौ ॥ ४५ ॥<br>
हुंडौ च मुंड युद्धाय न सज्जेते जयैषिणौ ॥ <br>
एणशावं सृगालोपि मृदुस्पृशति पाणिना॥४९॥<br>
तृण्वंति तृणगुल्मादीन्श्वापदास्त्वापदास्पदम्॥<br>
लोकद्वये दुःखहंहि धिक्तन्मांसस्य भक्षणम्॥ 4.1.3.५० ॥ <br>
यः स्वार्थं मांसपचनं कुरुते पापमोहितः ॥ <br>
यावंत्यस्य तु रोमाणि तावत्स नरके वसेत् ॥५१॥<br>
परप्राणैस्तु ये प्राणान्स्वान्पुष्णं ति हि दुर्धियः ॥ <br>
आकल्पं नरकान्भुक्त्वा ते भुज्यंतेत्र तैः पुनः॥५२ ॥ <br>
जातुमांसं न भोक्तव्यं प्राणैः कंठगतैरपि ॥ <br>
भोक्तव्यं तर्हि भोक्तव्यं स्वमांसं नेतरस्य च ॥ ५३ ॥ <br>
वरमेतेश्वापदा वै मैत्रावरुणि सेवया ॥ <br>
येषां न हिंसने बुद्धिर्नतु हिंसापरा नराः ॥५४ ॥ <br>
बकोपि पल्वले मत्स्यान्नाश्नात्यग्रेचरानपि ॥ <br>
न महांतोप्यमहतो मत्स्या मत्स्यानदंति वै ॥ ५५ ॥ <br>
एकतः सर्वमांसानि मत्स्यमांसं तथकैतः॥ <br>
स्मृतिः स्मृतेति किंत्वेभिरतोमत्स्याञ्जहत्यमी ॥ ५६ ॥<br>
श्येनोपि वर्तिकां   दृष्ट्वा भवत्येष पराङ्मुखः ॥ <br>
चित्रमत्रापि मधुपा भ्रमंति मलिनाशयाः ॥ ५७ ॥<br>
सुचिरं नरकान्भुक्त्वा मदिरापानलंपटाः ॥ <br>
मधुपा एव गायंते भ्रांतिभाजः पुनः पुनः ॥ ५८ ॥<br>
अतएव पुराणेषु गाथेति परिगीयते ॥ <br>
स्फुटार्थात्र पुराणज्ञैर्ज्ञात्वा तत्त्वं पिनाकिनः ॥ ५९ ॥ <br>
क्व मांसं क्व शिवे भक्तिः क्व मद्यं क्व शिवार्चनम् ॥ <br>
मद्यमांसरतानां च दूरे तिष्ठति शंकरः ॥ 4.1.3.६० ॥<br>
विना शिवप्रसादं हि भ्रांतिः क्वापि न नश्यति ॥ <br>
अतएव भ्रमंत्येते भ्रमराः शिववर्जिताः ॥ ६१ ॥<br>
इत्याश्रमचरान्दृष्ट्वा तिर्यञ्चोपि मुनीनिव ॥ <br>
अबोधिविबुधैरित्थं प्रभावः क्षेत्रजस्त्वयम् ॥ ६२ ॥ <br>
यतो विश्वेश्वरेणैते तिर्यञ्चोप्यत्रवासिनः ॥ <br>
निधनावसरे मोच्यास्तारक स्योपदेशतः ॥ ६३ ॥ <br>
ज्ञात्वा क्षेत्रस्य माहात्म्यं यो वसेत्कृतनिश्चयः ॥ <br>
तं तारयति विश्वेशो जीवंतमथवा मृतम् ॥ ६४ ॥ <br>
अविमुक्तरहस्यज्ञा मुच्यंते ज्ञानि नो नराः॥ <br>
अज्ञानिनोपि तिर्यञ्चो मुच्यंते गतकिल्बिषाः ॥ ६५ ॥ <br>
इत्याश्चर्यपरा देवा यावद्यांत्याश्रमं मुनेः ॥ <br>
तावत्पक्षिकुलं दृष्ट्वा भृशं मुमुदिरे पुनः ॥ ६६ ॥ <br>
सारसो लक्ष्मणाकंठे कंठमाधाय निश्चलः ॥<br>
मन्यामहे न निद्रातिध्यायेद्विश्वेश्वरं किल ॥ ६७ <br>
कंडूयमाना वरटा स्वचंचुपुटकोटिभिः ॥ <br>
हंसं कामयमानं तु वारयेत्पक्षधूननैः ॥ ६८ ॥ <br>
निरुद्ध्यमान चक्रेण चक्रीक्रेंकितभाषणैः॥ <br>
वदतीति किमत्रापि कामिता कामिनां वर ॥ ६९ ॥ <br>
कलकंठः किलोत्कंठं मंजुगुंजति कुंजगः॥ <br>
ध्यानस्थः श्रोष्यति मुनिः पारावत्येति वार्यते॥4.1.3.७०॥ <br>
केकीकेकां परित्यज्य मौनं तिष्ठति तद्भयात्॥ <br>
चकोरश्चंद्रिका भोक्ता नक्तव्रतमिवास्थितः॥७१॥  <br>
पठंती सारिकासारं शुकंसंबोधयत्यहो ॥<br>
अपारावारसंसारसिंधुपारप्रदः शिवः ॥ ७२ ॥ <br>
कोकिलः कोमलालापैः कलयन्किलकाकलीम् ॥ <br>
कलिकालौ कलयतः काशीस्थान्नेतिभाषते ॥ ७३ ॥ <br>
मृगाणां पक्षिणामित्थं दृष्ट्वा चेष्टां त्रिविष्टपम् ॥ <br>
अकांडपातसंकष्टं निनिंदुस्त्रिदशा बहु ॥ ॥ ७४ ॥ <br>
वरमेतेपक्षिमृगाः पशवः काशिवासिनः ॥ <br>
येषां न पुनरावृत्तिर्नदेवानपुनर्भवाः ॥ ७५ ॥ <br>
काशीस्थैः पतितैस्तुल्या न वयं स्वर्गिणः क्वचित् ॥ <br>
काश्यां पाताद्भयं नास्ति स्वर्गेपाताद्भयं महत् ॥ ७६ ॥ <br>
वरं काशीपुरी वासो मासोपवसनादिभिः ॥ <br>
विचित्रच्छत्रसंछायं राज्यं नान्यत्र नीरिपु ॥ ७७ ॥ <br>
शशकैर्मशकैः काश्यां यत्पदं हेलयाप्यते ॥ <br>
तत्पदं नाप्यतेऽन्यत्र योगयुक्त्यापि योगिभिः ॥ ७८ ॥ <br>
वरं वाराणसीरंको निःशंकोयो यमादपि ॥ <br>
न वयं त्रिदशायेषां गिरितोपीदृशी दशा ॥ ७९ ॥ <br>
ब्रह्मणो दिवसाष्टांशेषपदमैंद्रं विनश्यति ॥ <br>
सलोकपाल सार्कं च सचंद्रग्रहतारकम् ॥ 4.1.3.८० ॥<br>
परार्धद्वयनाशेपि काशीस्थो यो न नश्यति ॥ <br>
तस्मात्सर्वप्रयत्नेन काश्यां श्रेयः समाचरेत् ॥ ८१ ॥ <br>
यत्सुखं काशिवासेत्र न तद्ब्रह्मांडमंडपे ॥ <br>
अस्ति चेत्तत्कथं  सर्वे काशीवासाभिलाषुकाः ॥ ८२ ॥ <br>
जन्मांतरसहस्रेषु यत्पुण्यं समुपार्जितम् ॥ <br>
तत्पुण्यपरिवर्तेन काश्यां वासोऽत्र लभ्यते ॥ ८३ ॥ <br>
लब्धोपि सिद्धिं नो यायाद्यदि कुद्ध्येत्त्रिलोचनः ॥ <br>
तस्माद्विश्वेश्वरं नित्यं शरण्यं शरणं व्रजेत् ॥ ८४ ॥ <br>
धर्मार्थकाममोक्षाख्यं पुरुषार्थचतुष्टयम् ॥ <br>
अखंडं हि यथा काश्यां न तथा   न्यत्र कुत्रचित् ॥ ८५॥ <br>
आलस्येनापि यो यायाद्गृहाद्विश्वेश्वरालयम् ॥ <br>
अश्वमेधाधिको धर्मस्तस्य स्याच्च पदेपदे ॥ ८६ ॥ <br>
यः स्नात्वोत्तरवाहिन्यां याति विश्वे  शदर्शने ॥ <br>
श्रद्धया परया तस्य श्रेयसोंतो न विद्यते ॥ ८७ ॥ <br>
स्वर्धुनी दर्शनात्स्पर्शात्स्नानादाचमनादपि ॥ <br>
संध्योपासनतो जप्यात्तर्पणाद्देवपूजनात् ॥८८॥  <br>
पंचतीर्थावलोकाच्च ततो विश्वेश्वरेक्षणात् ॥ <br>
श्रद्धास्पर्शनपूजाभ्यां धूपदीपादिदानतः ॥ ८९ ॥ <br>
प्रदक्षिणैः स्तोत्रजपैर्नमस्कारैस्तु नर्त्तनैः ॥ <br>
देवदेवमहादेव शंभो शिवशिवेति च ॥ 4.1.3.९० ॥ <br>
धूर्जटे नीलकंठेश पिनाकिञ्शशिशेखर ॥ <br>
त्रिशूलपाणे विश्वेश रक्षरक्षेतिभाषणैः ॥ ९१ ॥ <br>
मुक्तिमंडपिकायां च निमेषार्धो पवेशनात् ॥ <br>
तत्र धर्मकथालापात्पुराणश्रवणादपि ॥ ९२ ॥ <br>
नित्यादिकर्मकरणात्तथातिथिसमर्चनैः ॥ <br>
परोपकरणाद्यैश्च धर्मस्स्यादुत्तरोत्तरः ॥ ९३ ॥   <br>
शुक्लपक्षे यथा चंद्रः कलया कलयैधते ॥ <br>
एवं काश्यां निवसतां धर्मराशिः पदेपदे ॥ ९४ ॥<br>
श्रद्धाबीजो विप्रपादांबुसिक्तः शाखाविद्यास्ताश्चतस्रो दशापि ॥ <br>
पुष्पाण्यर्था द्वे फले स्थूलसूक्ष्मे मोक्षःकामो धर्मवृक्षोयमीड्यः ॥ ९५ ॥ <br>
सर्वार्थानामत्रदात्री भवानी सर्वान्कामान्पूरयेदत्र ढुंढिः ॥ <br>
सर्वाञ्जंतून्मोचयेदंतकाले विश्वेशोत्रश्रोत्रमंत्रोपदेशात् ॥ ९६ ॥ <br>
काश्यां धर्मस्तच्चतुष्पादरूपः काश्यामर्थः सोप्यने कप्रकारः ॥ <br>
काश्यां कामः सर्वसौख्यैकभूमिः काश्यां श्रेयस्तत्तु किंनात्र यच्च ॥ ९७ ॥ <br>
विश्वेश्वरो यत्र न तत्र चित्रं धर्मार्थकामामृतरूपरूपः ॥ <br>
स्वरूपरूपः स हि विश्वरूपस्तस्मान्न काशी सदृशी त्रिलोकी ॥ ९८ ॥ <br>
इति ब्रुवाणा गीर्वाणा ददृशुस्तूटजं मुनेः ॥ <br>
होमधूमसुगंधाढ्यं बटुभिर्बहुभिर्वृतम् ॥ ९९ ॥ <br>
श्यामाकांजलियाञ्चार्थमृषिकन्यानुयायिभिः ॥ <br>
धृतोपग्रहदर्भास्यैर्मृगशावैरलंकृतम् ॥ 4.1.3.१०० ॥<br>
सार्द्रवल्कलकौपीनैर्वृक्षशाखावलंबिभिः ॥ <br>
बद्धुं विघ्नमृगान्दिक्षु वागुराभिरिवावृतम् ॥ १ ॥<br>
पतिव्रता शिरोरत्नलोपामुद्रांघ्रिमुद्रया ॥ <br>
मुद्रितं वीक्ष्य सन्नेमुः पर्णशालांऽगणं सुराः ॥ २ ॥ <br>
विसर्जितसमाधिं च धृतकर्णाक्षमालिकम् ॥<br>
अधिष्ठितं बृसीपृष्ठं परमेष्ठिवदुत्कटम् ॥ ३ ॥ <br>
पुरोगस्त्यं समालोक्य सर्वे देवाः सवासवाः ॥ <br>
प्रहृष्टवदनाः प्रोचुः प्रोच्चैर्जयजयेति च ॥ ४ ॥ <br>
मुनिरुत्थाय तान्सर्वानुपावेश्य यथोचितम् ॥ <br>
आशीर्भिरभिनंद्याथ पप्रच्छागमकारणम् ॥ ५ ॥ <br>
व्यास उवाच ॥ <br>
इदं पुण्यतमाख्यानं श्रुत्वा भक्तिसमन्वितः ॥ <br>
पठित्वा पाठयित्वा च व्रतश्रद्धावतां पुरः ॥ ६ ॥ <br>
विधूय सर्व पापानि ज्ञात्वाऽज्ञात्वा कृतान्यपि ॥ <br>
हंसवर्णेन यानेन गच्छेच्छिवपुरं ध्रुवम् ॥ १०७ ॥ <br>
इति श्रीस्कान्दे महापुराण एकाशीति साहरुयां संहितायां चतुर्थे काशीखंडे पूर्वार्द्धे अगस्त्याश्रमवर्णनंनाम तृतीयोऽध्यायः ॥ ३ ॥ ॥ <br>
<br>
<br>
</span>
