<span style="font-size: 14pt; line-height: 200%">।।स्कंद उवाच।। ।। <br>
अथेशाज्ञां समादाय गजवक्त्रः प्रतस्थिवान् ।। <br>
शंभोः काश्यागमोपायं चिंतयन्मंदराद्रितः ।। १ ।। <br>
प्राप्य वाराणसीं तूर्णमाशु स्यंदनगो विभुः ।। <br>
वाडवीं मूर्तिमालंब्य प्राविशच्छकुनैः स्तुतः ।। २ ।। <br>
नक्षत्रपाठको भूत्वा वृद्धः प्रत्यवरोधगः ।। <br>
चचार मध्ये नगरं पौराणां प्रीतिमावहन् ।।३।। <br>
स्वयमेव निशाभागे स्वप्नं संदर्शयन्नृणाम् ।। <br>
प्रातस्तेषां गृहान्गत्वा तेषां वक्ति बलाबलम् ।। ४ ।। <br>
भवद्भिरद्य रात्रौ यद्दृष्टं स्वप्नविचेष्टितम् ।। <br>
भवत्कौतूहलोत्पत्त्यै तदेव कथयाम्यहम् ।। ५ ।। <br>
स्वपता भवता रात्रौ तुर्ये यामे महाह्रदः ।। <br>
अदर्शि तत्र च भवान्मज्जन्मज्जंस्तटंगतः ।। ६ ।। <br>
तदंबुपिच्छिले पंके मग्नोन्मग्नोसि भूरिशः ।। <br>
दुःस्वप्नस्यास्य च महान्विपाकोति भयप्रदः ।। ७ ।। <br>
काषायवसनो मुंडः प्रैक्ष्यहो भवतापि यः ।। <br>
परितापं महानेष जनयिष्यति दारुणम् ।। ८ ।। <br>
रात्रौ सूर्यग्रहो दृष्टो महानिष्टकरो ध्रुवम् ।। <br>
ऐंद्रधनुर्द्वयं रात्रौ यदलोकि न तच्छुभम् ।। ९ ।। <br>
प्रतीच्यां रविरागत्य प्रोद्यंतं व्योम्नि शीतगुम् ।। <br>
पातयामास भूपृष्ठे तद्राज्यभयसूचकम् ।। 4.2.56.१० ।। <br>
युगपत्केतुयुगलं युध्यमानं परस्परम् ।। <br>
यददर्शि न तद्भद्रं राष्ट्रभंगाय केवलम् ।। ११ ।। <br>
विशीर्यत्केशदशनं नीयमानं च दक्षिणे ।। <br>
आत्मानं यत्समद्राक्षीः कुटुंबस्यापि भीषणम् ।। १२ ।। <br>
प्रासादध्वजभंगोयस्त्वयैक्षत निशाक्षये ।। <br>
राज्यक्षयकरं विद्धि महोत्पाताय निश्चितम् ।। १३ ।।<br>
नगरी प्लाविता स्वप्ने तरंगैः क्षीरनीरधेः ।। <br>
पक्षैस्त्रिचतुरैः शंके महाशंकां पुरौकसाम् ।। १४ ।। <br>
स्वप्ने वानरयानेन यत्त्वमूढोसि दक्षिणाम् ।। <br>
अतस्तद्वंचनोपायः पुरत्यागो महामते ।। १५ ।। <br>
रुदती या त्वया दृष्टा महिलैका निशात्यये ।। <br>
मुक्तकेशी विवसना सा नारी श्रीरिवोद्गता ।। १६ ।। <br>
देवालयस्य कलशो यत्त्वया वीक्षितः पतन् ।। <br>
दिनैः कतिपयैरेव राज्यभंगो भविष्यति ।। १७ ।। <br>
पुरी परिवृता स्वप्ने मृगयूथैः समंततः ।। <br>
रोरूयमाणैरत्यर्थं मासेनैवोद्वसी भवेत् ।। १८ ।। <br>
आतायियूकगृध्राद्यैः पुरीमुपरिचारिभिः ।। <br>
सूच्यतेत्याहितं किंचिद्ध्रुवमत्र निवासिनाम् ।।१९।। <br>
स्वप्नोत्पातानिति बहूञ्शंसञ्शंसन्नितस्ततः ।। <br>
बहूनुच्चाटयांचक्रे स विघ्नेशः पुरौकसः ।। 4.2.56.२० ।। <br>
केषांचित्पुरतो वादीद्ग्रहचारं प्रदर्शयन् ।। <br>
एकराशिस्थिताः सौरि सितभौमा न शोभनाः ।। २१ ।। <br>
सोयं धूमग्रहो व्योम्नि भित्त्वा सप्तर्षिमंडलम् ।। <br>
प्रयातः पश्चिमामाशां स नाशाय विशांपतेः ।। २२ ।। <br>
अतिचारगतो मंदः पुनर्वक्राध्व संस्थितः ।। <br>
पापग्रहसमायुक्तो न युक्तोयमिहेष्यते ।। २३ ।। <br>
व्यतीते वासरे योयं भूकंपः समपद्यत ।। <br>
कंपं जनयतेऽतीव हृदो मेपि पुरौकसः ।। २४ ।। <br>
उदीच्यादक्षिणाशायां येयमुल्का प्रधाविता ।। <br>
विलीना च वियत्येव स निर्घातं न सा शुभा ।। २५ ।। <br>
उन्मूलितो महामूलो महानिलरयेण यः ।। <br>
चत्वरे चैत्यवृक्षोयं महोत्पातं प्रशंसति ।। २६ ।। <br>
सूर्योदयमनुप्राप्य प्राच्यां शुष्कतरूपरि ।। <br>
करटो रारटीत्येष कटूत्कट भयप्रदः ।। २७ ।। <br>
मध्ये विपणि यतूर्णं कौचिच्चारण्यचारिणौ ।। <br>
मृगौ मृगयतां यातौ पौराणां पुरतोऽहितौ ।।२८।। <br>
रसालशालमुकुलं वीक्ष्यते यच्छरद्यदः ।। <br>
महाकालभयं मन्येप्यकालेपि पुरौकसाम् ।। २९ ।। <br>
साध्वसंजनयित्वेति केचिदुच्चाटिताः पुरः ।। <br>
तेन विघ्नकृतापौराः कपटद्विजरूपिणा।। 4.2.56.३० ।।<br>
अथ मध्येवरोधं स प्रविश्य निजमायया ।। <br>
दृष्टार्थमेव कथयन्स्त्रीणां विस्रंभभूरभूत् ।।३१।। <br>
तव पुत्रशतं जज्ञे सप्तोनं शुभलक्षणे ।। <br>
तेष्वेकस्तुरगारूढो बाह्याल्यां पतितो मृतः ।। ३२ ।। <br>
अंतर्वत्नी त्वियं कन्या जनयिष्यति शोभनाम् ।। <br>
एषा हि दुर्भगा पूर्वं सांप्रतं सुभगाऽभवत् ।। ३३ ।। <br>
असौ हि राज्ञो राज्ञीनामत्यंतमिहवल्लभा।। <br>
मुक्तालंकृतिरेतस्यै राज्ञा दत्ता निजोरसः ।। ३४ ।। <br>
पंचसप्तदिनान्येव जातानीतीह तर्क्यते ।। <br>
अस्यै राज्ञा प्रसादेन ग्रामौ दातुमुदीरितौ ।। ३५।। <br>
इति दृष्टार्थकथनै राज्ञीमान्योभवद्द्विजः ।। <br>
वर्णयंति च ता राज्ञः परोक्षेपि गुणान्बहून् ।। ३६ ।। <br>
अहो यादृगसौ विप्रः सर्वत्रातिविचक्षणः ।। <br>
सुशीलश्च सुरूपश्च सत्यवाङ्मितभाषणः ।। ३७ ।। <br>
अलोलुप उदारश्च सदाचारो जितेंद्रियः ।। <br>
अपि स्वल्पेन संतुष्टः प्रतिग्रहपराङ्मुखः ।। ३८ ।। <br>
जितक्रोधः प्रसन्नास्यस्त्वनसूयुरवंचकः ।। <br>
कृतज्ञः प्रीतिसुमुखः परिवादपराङ्मुखः ।।३९।। <br>
पुण्योपदेष्टा पुण्यात्मा सर्वव्रतपरायणः ।। <br>
शुचिः शुचिचरित्रश्च श्रुतिस्मृतिविशारदः ।। ।। 4.2.56.४० ।। <br>
धीरः पुण्येतिहासज्ञः सर्वदृक्सर्वसंमतः ।। <br>
कलाकलापकुशलो ज्योतिःशास्त्रविदुत्तमः ।। ४१ ।। <br>
क्षमी कुलीनोऽकृपणो भोक्ता निर्मलमानसः ।। <br>
इत्यादि गुणसंपन्नः कोपि क्वापि न दृग्गतः ।। ४२ ।। <br>
इत्थं तास्तद्गुणग्रामं वर्णयंत्यः पदेपदे ।। <br>
कालं विनोदयंति स्म अंतःपुरचराः स्त्रियः ।। ४३।। <br>
एकदावसरं प्राप्य दिवोदासस्य भूभुजः ।। <br>
राज्ञी लीलावती नाम राज्ञे तं विन्यवेदयत् ।। ४४ ।। <br>
राजन्वृद्धो गुणैर्वृद्धो ब्राह्मणः सुविचक्षणः ।। <br>
एकोस्ति स तु द्रष्टव्यो मूर्तो ब्रह्मनिधिः परः ।। ४५ ।।<br>
राज्ञी राज्ञा कृतानुज्ञा सखीं प्रेष्य विचक्षणाम् ।। <br>
आनिनाय च तं विप्रं ब्राह्मं तेज इवांगवत् ।। ४६ ।। <br>
राजापि दूरादायांतं त विलोक्यमहीसुरम् ।। <br>
यत्राकृतिर्गुणास्तत्र जहर्षेति वदन्हृदि ।। ४७ ।। <br>
पदैर्द्वित्रैर्नृपतिना कृताभ्युत्थानसत्कृतिः ।। <br>
चतुर्निगमजाभिः स तमाशीर्भिरनंदयत् ।। ४८ ।। <br>
कृतप्रणामो राज्ञा स सादरं दत्तमासनम् ।। <br>
भेजेथ कुशलं पृष्टः स राज्ञा तेन भूपतिः ।। ४९ ।।<br>
परस्परं कुशलिनौ कुशलौ च कथागमे ।। <br>
प्रश्नोत्तराभ्यां संतुष्टौ द्विजवर्य क्षमाभृतौ ।। 4.2.56.५० ।। <br>
कथावसाने राज्ञाथ गेहं विससृजे द्विजः ।। <br>
लब्धमानमहापूजः स स्वमाश्रममाविशत् ।। ५१ ।। <br>
गतेऽथ स्वाश्रमं विप्रे दिवोदासो नरेश्वरः ।। <br>
लीलावत्याः पुरो विप्रं वर्णयामास भूरिशः ।। ५२ ।। <br>
महादेवि महाप्राज्ञे लीलावति गुणप्रिये ।।<br>
यथाशंसि तथा विप्रस्ततोपि गुणवत्तरः ।। ५३ ।। <br>
अतीतं वेत्ति सकलं वर्तमानमवैति च ।। <br>
प्रष्टव्यः प्रातराहूय भविष्यं किंचिदेष वै ।। ५४ ।। <br>
महाविभव संभारैर्महाभोगैरनेकधा ।। <br>
व्युष्टायां स नृपो रात्र्यां प्रातराहूतवान्द्विजम् ।। ५५ ।। <br>
सत्कृत्य तं द्विजं भक्त्या दुकूलादि प्रदानतः ।। <br>
एकांते तं द्विजं राजा पप्रच्छ निजहृत्स्थितम् ।।५६।। <br>
।।राजोवाच ।। ।। <br>
द्विजवर्यो भवानेकः प्रतिभातीति निश्चितम् ।। <br>
यथातत्त्ववती ते धीर्न तथान्यस्य मे मतिः ।।५७।। <br>
दृष्ट्वा त्वां तु महाप्राज्ञं शांतं दांतं तपोनिधिम् ।। <br>
किंचित्प्रष्टुमना विप्र तदाख्याहि यथार्थवत् ।। ५८ ।। <br>
शासितेयं मया पृथ्वी न तथान्यैस्तु पार्थिवैः ।। <br>
यावद्भूति मया भुक्ता दिव्या भोगा अनेकधा ।।५९।। <br>
निजौरसेभ्योप्यधिकं रात्रिंदिवमतंद्रितम् ।। <br>
विनिर्जित्य हठाद्दुष्टान्प्रजेयं परिपालिता ।।4.2.56.६०।। <br>
द्विजपादार्चनात्किंचित्सुकृतं वेद्मि नापरम् ।। <br>
अनेनापरिकथ्येन कथितेनेह किं मम ।। ६१ ।। <br>
निर्विस्ममिव मे चेतः सांप्रतं सर्वकर्मसु ।। <br>
विचार्यार्य शुभोदर्कमत आख्याहि सत्तम ।।६२।। <br>
।। द्विज उवाच ।। ।। <br>
अपि स्वल्पतरं कृत्यं यद्भवेद्भूभुजामिह ।। <br>
एकांते तत्तु पृष्टेन वक्तव्यं सुधिया सदा ।। ६३ ।। <br>
अमात्येनाप्यपृष्टेन न वक्तव्यं नृपाग्रतः ।। <br>
महापमानभीतेन स्तोकमप्यत्र किंचन ।। ६४ ।। <br>
पृष्टश्चेत्कथयामीह मा तत्र कुरु संशयम् ।। <br>
तत्कृते तव गंता वै मनो निर्वेदकारणम् ।।६५।। <br>
शृणु राजन्महाबुद्धे नायथार्थं ब्रवीम्यहम् ।। <br>
विक्रांतोस्यतिशूरोसि भाग्यवानसि सर्वदा ।। ६६ ।। <br>
पुण्येन यशसा बुद्ध्या संपन्नोस्ति भवान्यथा ।। <br>
मन्ये तथामरावत्यां त्रिदशेशोपि नैव हि ।। ६७ ।। <br>
सुधिया त्वां गुरुं मन्ये प्रसादेन सुधाकरम् ।। <br>
तेजसास्ति भवानर्कः प्रतापेनाशुशुक्षणिः ।।६८।। <br>
प्रभंजनो बलेनासि श्रीदोसि श्रीसमर्पणैः ।। <br>
शासनेन भवान्रुद्रो निर्ऋतिस्त्वं रणांगणे ।।६९ ।। <br>
दुष्टपाशयिता पाशी यमो नियमनेऽसताम् ।। <br>
इंदनात्त्वं महेंद्रोसि क्षमया त्वमसि क्षमा ।। 4.2.56.७० ।। <br>
मर्यादया भवानब्धिर्महत्त्वे हिमवानसि ।। <br>
भार्गवो राजनीत्यासि राज्येन मनुना समः ।। ७१ ।।<br>
संतापहर्तांबुदवत्पवित्रो गांगनामवत् ।। <br>
सर्वेषामेव जंतूनां काशीव सुगतिप्रदः ।।७२।। <br>
रुद्रः संहाररूपेण पालनेन चतुर्भुजः ।। <br>
विधिवत्त्वं विधातासि भारती ते मुखांबुजे ।। ७३ ।। <br>
त्वत्पाणिपद्मे कमला त्वत्क्रोधेस्ति हलाहलः ।। <br>
अमृतं तव वागेव त्वद्भुजावश्विनीसुतौ ।। ७४ ।। <br>
तत्किं यत्त्वयि भूजानौ सर्वदेवमयो ह्यसि ।। <br>
तस्मात्तव शुभोदर्को मया ज्ञातोस्ति तत्त्वतः ।। ७५ ।। <br>
आरभ्याद्य दिनाद्भूप ब्राह्मणोऽष्टादशेहनि ।। <br>
उदीच्यः कश्चिदागत्य ध्रुवं त्वामुपदेक्ष्यति।।७६।। <br>
तस्य वाक्यं त्वया राजन्कर्तव्यमविचारितम् ।। <br>
ततस्ते हृत्स्थितं सर्वं सेत्स्यत्येव महामते ।। ७७ ।। <br>
इत्युक्त्वा पृच्छ्य राजानं लब्धानुज्ञो द्विजोत्तमः ।। <br>
विवेश स्वाश्रमं तुष्टो नृपोप्याश्चर्यवानभूत् ।। ७८ ।। <br>
इत्थं विघ्नजिता सर्वा पुरी स्वात्मवशीकृता ।। <br>
सपौरा सावरोधा च सनृपा निजमायया ।। ७९ ।। <br>
कृतकृत्यमिवात्मानं ततो मत्वा स विघ्नजित् ।। <br>
विधाय बहुधात्मानं काश्यां स्थितिमवाप च ।। 4.2.56.८० ।। <br>
यदा स न दिवोदासः प्रागासीत्कुंभसंभव ।। <br>
तदातनं निजं स्थानमलंचक्रे गणाधिपः ।। ८१ ।। <br>
दिवोदासे नरपतौ विष्णुनोच्चाटिते सति ।। <br>
पुनर्नवीकृतायां च नगर्यां विश्वकर्मणा ।। ८२ ।। <br>
स्वयमागत्य देवेन मंदरात्सुंदरां पुरीम् ।। <br>
वाराणसीं प्रथमतस्तुष्टुवे गणनायकम् ।। ८३ ।। <br>
।। अगस्त्य उवाच ।। ।। <br>
कथं स्तुतो भगवता देवदेवेन विघ्नजित् ।। <br>
कथं च बहुधात्मानं स चकार विनायकः ।। ८४ ।। <br>
केनकेन स वै नाम्ना काशिपुर्यां व्यवस्थितः ।। <br>
इति सर्वं समासेन कथयस्व षडानन ।। ८५ ।। <br>
इत्युदीरितमाकर्ण्य कुंभयोनेः षडाननः ।। <br>
यथावत्कथयामास गणराज कथां शुभाम् ।। ८६ ।। <br>
इति श्रीस्कांदे महापुराण एकाशीतिसाहस्र्यां संहितायां चतुर्थे काशीखंड उत्तरार्द्धे गणेशमाया प्रपंचो नाम षट्पंचाशत्तमोऽध्यायः ।। ५६।। <br>
<br>
<br>
</span>
