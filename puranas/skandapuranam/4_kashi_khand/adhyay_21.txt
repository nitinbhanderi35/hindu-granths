<span style="font-size: 14pt; line-height: 200%">॥ ध्रुव उवाच ॥ ॥ <br>
नमो हिरण्यगर्भाय सर्वसृष्टिविधायिने ॥ <br>
हिरण्यरेतसे तुभ्यं सुहिरण्यप्रदायिने ॥ १ ॥ <br>
नमो हरस्वरूपाय भूतसंहारकारिणे ॥ <br>
महाभूतात्मभूताय भूतानां पतये नमः ॥ २ ॥ <br>
नमः स्थितिकृते तुभ्यं विष्णवे प्रभविष्णवे ॥ <br>
तृष्णाहराय कृष्णाय महाभार सहिष्णवे ॥ ३ ॥ <br>
नमो दैत्यमहारण्य दाववह्निस्वरूपिणे ॥ <br>
दैत्यद्रुमकुठाराय नमस्ते शार्ङ्गपाणये ॥४॥ <br>
नमः कौमोदकीव्यग्र कराग्राय गदाधर ॥ <br>
महादनुजनाशाय नमो नंदकधारिणे ॥ ५ ॥ <br>
नमः श्रीपतये तुभ्यं नमश्चक्रधराय च ॥ <br>
धराधराय वाराह रूपिणे परमात्मने ॥ ६ ॥ <br>
नमः कमलहस्ताय कमलावल्लभाय ते ॥ <br>
नमो मत्स्यादिरूपाय नमः कौस्तुभवक्षसे ॥ ७ ॥ <br>
नमो वेदांतवेद्याय नमः श्रीवत्सधारिणे ॥ <br>
नमो गुणस्वरूपाय गुणिने गुणवर्जिते ॥ ८ ॥<br>
नमस्ते पद्मनाभाय पांचजन्यधराय च ॥ <br>
वासुदेव नमस्तुभ्यं देवकीनंदनाय च ॥ ९ ॥ <br>
प्रद्युम्नाय नमस्तुभ्यमनिरुद्धाय ते नमः ॥ <br>
नमः कंसविनाशाय नमश्चाणूरमर्दिने ॥ 4.1.21.१० ॥ <br>
दामोदरहृषीकेश गोर्विदाच्युतमाधव ॥ <br>
उपेंद्रकैटभाऽराते मधुहंतरधोक्षज ॥ ११ ॥ <br>
नारायणाय नरकहारिणे पापहारिणे ॥ <br>
वामनाय नमस्तुभ्यं हरये शौरये नमः ॥ १२ ॥ <br>
अनंताय नमस्तुभ्यमनंतशयनाय च ॥ <br>
रुक्मिणीपतये तुभ्यं रुक्मिप्रमथनाय च ॥ १३ ॥ <br>
चैद्यहंत्रे नमस्तुभ्यं दानवारेसुरारये ॥ <br>
मुकुंदपरमानंद नंदगोपप्रियाय च ॥ १४ ॥ <br>
नमस्ते पुंडरीकाक्ष दनुजेंद्र निषूदिने ॥ <br>
नमो गोपालरूपाय वेणुवादनकारिणे ॥ १५ ॥<br>
गोपीप्रियाय केशिघ्ने गोवर्धनधराय च ॥ <br>
रामाय रघुनाथाय राघवाय नमोनमः ॥ १६ ॥ <br>
रावणारे नमस्तुभ्यं विभीषणशरण्यद ॥ <br>
अजाय जयरूपाय रणांगणविचक्षण ॥१७॥ <br>
क्षणादि कालरूपाय नानारूपाय शार्ङ्गिणे ॥ <br>
गदिने चक्रिणे तुभ्यं दैत्यचक्रविमर्दिने ॥१८॥ <br>
बलाय बलभद्राय बलारातिप्रियाय च ॥ <br>
बलियज्ञप्रमथन नमो भक्तवरप्रद ॥ १९ ॥ <br>
हिरण्यकशिपोर्वक्षो विदारण रणप्रिय ॥ <br>
नमो ब्रह्मण्यदेवाय गोब्राह्मणहिताय च ॥ 4.1.21.२० ॥ <br>
नमस्ते धर्मरूपाय नमः सत्त्वगुणाय च ॥ <br>
नमः सहस्रशिरसे पुरुषाय पराय च ॥ २१ ॥<br>
सहस्राक्ष सहस्रांघ्रे सहस्रकिरणाय च ॥ <br>
सहस्रमूर्ते श्रीकांत नमस्ते यज्ञपूरुष ॥२२॥ <br>
वेदवेद्यस्वरूपाय नमो वेदप्रियाय च॥<br>
वेदाय वेदगदिने सदाचाराध्वगामिने ॥२३॥ <br>
वैकुंठाय नमस्तुभ्यं नमो वैकुंठवासिने॥ <br>
विष्टरश्रवसे तुभ्यं नमो गरुडगामिने ॥२४॥<br>
विष्वक्सेन नमस्तुभ्यं जगन्मय जनार्दन॥ <br>
त्रिविक्रमाय सत्याय नमः सत्यप्रियाय च॥२५॥ <br>
केशवाय नमस्तुभ्यं मायिने ब्रह्मागायिने॥ <br>
तपोरूपाय तपसां नमस्ते फलदायिने ॥ २६ ॥ <br>
स्तुत्याय स्तुतिरूपाय भक्तस्तुतिरताय च ॥ <br>
नमस्ते श्रुतिरूपाय श्रुत्याचार प्रियाय च ॥ २७ ॥ <br>
अंडजाय नमस्तुभ्यं स्वेदजाय नमोस्तु ते ॥ <br>
जरायुज स्वरूपाय नम उद्भिज्जरूपिणे ॥ २८ ॥ <br>
देवानामिंद्ररूपोसि ग्रहाणामसि भानुमान् ॥ <br>
लोकानां सत्यलोकोऽसि सिंधूनां क्षीरसागरः ॥ २९ ॥ <br>
सुरापगाऽसि सरितां सरसां मानसं सरः ॥ <br>
हिमवानसि शैलानां धेनूनां कामधुग्भवान् ॥ 4.1.21.३० ॥ <br>
धातूनां हाटकमसि स्फटिकश्चोपलेष्वसि ॥ <br>
नीलोत्पलं प्रसूनेषु वृक्षेषु तुलसी भवान् ॥ ३१ ॥ <br>
सर्वपूज्यशिलानां वै शालग्राम शिला भवान् ॥ <br>
मुक्तिक्षेत्रेषु काशी त्वं प्रयागस्तीर्थपंक्तिषु ॥३२॥<br>
वर्णेषु श्वेतवर्णोऽसि द्विपदां ब्राह्मणो भवान् ॥ <br>
गरुडोस्यंडजेष्वीश व्यवहारेषु वाग्भवान् ॥ ३३ ॥ <br>
वेदेषूपनिषद्रूपा मंत्राणां प्रणवोह्यसि ॥ <br>
अक्षराणामकारोसि यज्वनां सोमरूपधृक् ॥ ३४ ॥ <br>
प्रतापिनामग्निरसि क्षमाऽसि त्वं क्षमावताम् ॥ <br>
दातॄणामसि पर्जन्यः पवित्राणां परोह्यसि ॥ ३५ ॥ <br>
चापोसि सर्वशस्त्राणां वातो वेगवतामसि ॥ <br>
मनोसींद्रियवर्गेषु निर्भयाणां करोह्यसि ॥ ३६ ॥ <br>
व्योमव्याप्तिमतां त्वं वै परमात्माऽसि चात्मनाम् ॥ <br>
संध्योपास्तिर्भवान्देव सर्वनित्येषु कर्मसु॥ ३७ ॥ <br>
क्रतूनामश्वमेधोसि दानानामभयं भवान् ॥ <br>
लाभानां पुत्रलाभोसि वसंतस्त्वमृतुष्वहो ॥३८॥ <br>
युगानां प्रथमोसि त्वं तिथीनां त्वं कुहूर्ह्यसि ॥ <br>
पुष्योसि नक्षत्रगणे संक्रमः सर्वपर्वसु ॥ ३९ ॥ <br>
योगेषु व्यतिपातस्त्वं तृणेषु हि कुशो भवान् ॥ <br>
उद्यमानां हि सर्वेषां निर्वाणं त्वमसि प्रभो ॥ 4.1.21.४० ॥<br>
सर्वासामिह बुद्धीनां धर्मबुद्धिर्भवानज ॥ <br>
अश्वत्थः सर्ववृक्षेषु सोमवल्ली लतासु च ॥ ४१ ॥ <br>
प्राणायामोसि सर्वेपु साधनेषु शुचिष्वहो ॥ <br>
सर्वदः सर्वलिंगेषु श्रीमान्विश्वेश्वरो भवान् ॥ ४२ ॥ <br>
मित्राणां हि कलत्रं त्वं धर्मस्त्वं सर्वबंधुषु ॥ <br>
त्वत्तो नान्यज्जगत्यस्मिन्नारायण चराचरे ॥ ४३ ॥ <br>
त्वमेव माता त्वं तातस्त्वं सुतस्त्वं महाधनम् ॥ <br>
त्वमेव सौख्यसंपत्तिस्त्वमायुर्जीवनेश्वरः ॥ ४४ ॥ <br>
सा कथा यत्र ते नाम तन्मनो यत्त्वदर्पितम् ॥ <br>
तत्कर्म यत्त्वदर्थं वै तत्तपो यद्भवत्स्मृतिः ॥४५॥ <br>
तद्धनं धनिनां शुद्धं यत्त्वदर्थे व्ययीकृतम् ॥ <br>
स एव सकलः कालो यस्मिञ्जिष्णो त्वमर्च्यसे ॥ ४६ ॥ <br>
तावच्च जीवितं श्रेयो यावत्त्वं हृदि वर्तसे ॥ <br>
रोगाः प्रशममायांति त्वत्पादोदक सेवनात् ॥ ४७ ॥ <br>
महापापानि गोविंद बहुजन्मार्जितान्यपि ॥ <br>
सद्यो विलयमायांति वासुदेवेति कीर्तनात् ॥ ४८ ॥ <br>
अहो पुंसां महामोहस्त्वहो पुंसां प्रमादता ॥ <br>
वासुदेवमनादृत्य यदन्यत्र कृतश्रमाः ॥ ४९ ॥ <br>
इदमेव हि मांगल्यमिदमेव धनार्जनम् ॥ <br>
जीवितस्य फलं चैतद्यद्दामोदरकीर्तनम् ॥ 4.1.21.५० ॥ <br>
अधोक्षजात्परोधर्मो नार्थो नारायणात्परः ॥ <br>
न कामः केशवादन्यो नापवर्गो हरिं विना ॥ ५१ ॥ <br>
इयमेव परा हानिरुपसर्गो यमेवहि ॥ <br>
अभाग्यं परमं चैतद्वासुदेवं न यत्स्मरेत् ॥ ५२ ॥ <br>
हरेराराधनं पुंसां किं किं न कुरुते बत ॥ <br>
पुत्रमित्रकलत्रार्थ राज्यस्वर्गापवर्गदम् ॥ ५३ ॥ <br>
हरत्यघं ध्वंसयति व्याधीनाधीन्नियच्छति ॥ <br>
धर्मं विवर्धयेत्क्षिप्रं प्रयच्छति मनोरथम् ॥ ५४ ॥ <br>
भगवच्चरणद्वंद्वं निर्द्द्वंद्व ध्यानमुत्तमम् ॥ <br>
पापिनापि प्रसंगेन विहितं स्वहितं परम् ॥ ५५ ॥<br>
पापिनां यानि पापानि महोपपदभांज्यपि ॥ <br>
सुलीनध्यानसंपन्नो नामोच्चारो हरेर्हरेत् ॥५६॥ <br>
प्रमादादपि संस्पृष्टो यथाऽनलकणो दहेत् ॥ <br>
तथौष्ठपुटसंस्पृष्ट हरिनाम हरेदघम् ॥ ५७ ॥ <br>
नितांतं कमलाकांते शांतचित्तं विधाय यः ॥ <br>
संशीलयेत्क्षणं नूनं कमला तत्र निश्चला ॥५८॥ <br>
अयमेव परोधर्मस्त्विदमेव परं तपः ॥ <br>
इदमेव परं तीर्थं विष्णुपादांबु यत्पिबेत ॥ ५९ ॥ <br>
तवोपहारं भक्त्याय सेवते यजपूरुष ॥ <br>
सेवितस्तेन नियतं पुरोडाशो महाधिया ॥ 4.1.21.६० ॥ <br>
स चैवावभृथस्नातः स च गंगाजलाप्लुतः ॥ <br>
विष्णुपादोदकं कृत्वा शंखे यः स्नाति मानवः ॥ ६१ ॥<br>
शालग्राम शिला येन पूजिता तुलसी दलैः ॥ <br>
स पारिजातमालाभिः पूज्यते सुरसद्मनि ॥ ६२ ॥ <br>
ब्राह्मणः क्षत्रियो वैश्यः शूद्रो वा यदि वेतरः ॥ <br>
विष्णुभक्ति समायुक्तो ज्ञेयः सर्वोत्तमश्च सः ॥ ६३ ॥ <br>
शंखचक्रांकिततनुः शिरसां मंजरीधरः ॥ <br>
गोपीचंदनलिप्तांगो दृष्टश्चेत्तदघं कुतः ॥ ६४ ॥ <br>
प्रत्यहं द्वादशशिलाः शालग्रामस्य योऽर्चयेत् ॥ <br>
द्वारवत्याः शिलायुक्तः स वैकुंठे महीयते ॥ ६५ ॥<br>
तुलसी यस्य भवने प्रत्यहं परिपूज्यते ॥ <br>
तद्गृहं नोपसर्पंति कदाचिद्यमकिंकराः ॥ ६६ ॥ <br>
हरिनामाक्षरमुखं भाले गोपीमृदांकितम् ॥ <br>
तुलसीमालितोरस्कं स्पृशेयुर्नयमानुगाः ॥ ६७ ॥ <br>
गोपीमृत्तुलसी शंखः शालग्रामः सचक्रकः ॥ <br>
गृहेपि यस्य पंचैते तस्य पापभयं कुत. ॥ ६८ ॥ <br>
ये मुहूर्ताः क्षणा ये च या काष्ठा ये निमेषकाः ॥ <br>
ऋते विष्णुस्मृतेर्यातास्तेषु मुष्टो यमेन सः ॥ ६९ ॥ <br>
क्व द्वयक्षरं हरेर्नाम स्फुलिंगसदृशं ज्वलेत ॥ <br>
महती पातकानां च राशिस्तूलोपमा क्व च ॥ 4.1.21.७० ॥ <br>
गोविंद परमानंदं मुकुंदं मधुसूदनम ॥ <br>
त्यक्त्वान्यं नैव जानामि न भजामि स्मरामि न ॥ ७१ ॥ <br>
न नमामि न च स्तौमि न पश्यामीह चक्षुषा ॥ <br>
न स्पृशामि न वायामि गायामि न न हरिं विना ॥ ७२ ॥ <br>
जले स्थले च पातालेप्यनिले चानलेऽचले ॥ <br>
विद्याधरासुरसुरे किं नरे वानरे नरे ॥ ७३ ॥ <br>
तृणेस्त्रैणे च पाषाणे तरुगुल्मलतासु च ॥ <br>
सर्वत्र श्यामलतनुं वीक्षे श्रीवत्सवक्षसम् ॥ ७४ ॥ <br>
सर्वेषां हृदयावासः साक्षात्साक्षी त्वमेव हि ॥ <br>
बहिरंतर्विना त्वां तु नह्यन्यं वेद्मि सर्वगम् ॥ ७५ ॥ <br>
इत्युक्त्वा विररामासौ शिवशर्मन्ध्रुवस्तदा ॥ <br>
देवोपि भगवान्विष्णुस्तमुवाच प्रसन्नदृक् ॥ ७६ ॥ <br>
॥ श्रीभगवानुवाच ॥ ॥ <br>
अपि बाल विशालाक्ष ध्रुव ध्रुवमतेऽनघ ॥ <br>
परिज्ञातो मया सम्यक्तवहृत्स्थो मनोरथः ॥ ७७ ॥ <br>
अन्नाद्भवंति भूतानि वृष्टेरन्नसमुद्भवः ॥ <br>
तद्वृष्टेः कारणं सूर्यः सूर्याधारो ध्रुवैधि भोः ॥७८॥ <br>
ज्योतिश्चक्रस्य सर्वस्य ग्रहर्क्षादेः समंततः ॥ <br>
गगने भ्रमतो नित्यं त्वमाधारो भविष्यसि ॥ ७९ ॥ <br>
मेढीभूतस्तु वै सर्वान्वायुपाशैर्नियंत्रितान् ॥ <br>
आकल्पं तत्पदं तिष्ठ भ्रामयञ्ज्योतिषांगणान् ॥ 4.1.21.८० ॥<br>
आराध्य श्री महादेवं पुरापदमिदं मया ॥ <br>
आसादियत्तदेतत्ते तपसा प्रतिपादितम् ॥ ८१ ॥ <br>
केचिच्चतुर्युगं यावत्केचिन्मन्वंतरं ध्रुव ॥ <br>
तिष्ठंति त्वं तु वै कल्पं पदमेतत्प्रशास्यसि ॥ ८२ ॥ <br>
मनुनापि न यत्प्रापि किमन्यैर्मानवैर्ध्रुव ॥ <br>
तत्पदं विहितं त्वत्साच्छक्राद्यैरपि दुर्लभम् ॥ ८३ ॥ <br>
अन्यान्वरान्प्रयच्छामि स्तवेनानेन तोषितः ॥ <br>
सुनीतिरपि ते माता त्वत्समीपे चरिष्यति ॥ ८४ ॥ <br>
इदं स्तोत्रवरं यस्तु पठिष्यति समाहितः ॥ <br>
त्रिसंध्यं मनुजस्तस्य पापं यास्यति संक्षयम्॥८५॥ <br>
न तस्य सदनं लक्ष्मीः परित्यक्ष्यत्यसंशयम् ॥ <br>
न जनन्या वियोगश्च न बंधुकलहोदयः ॥ ८६ ॥ <br>
ध्रुवस्तुतिरियं पुण्या महापातकनाशिनी ॥ <br>
ब्रह्महापि विशुद्ध्येत का कथेतर पापिनाम् ॥ ८७ ॥ <br>
महापुण्यस्य जननी महासंपत्तिदायिनी ॥ <br>
महोपसर्गशमनी महाव्याधिविनाशिनी ॥ ८८&nbsp;!। <br>
यस्याऽस्तिपरमा भक्तिर्मयि निर्मलचेतसः ॥ <br>
ध्रुवस्तुतिरियं तेन जप्या मत्प्रीतिकारिणी ॥ ८९ ॥ <br>
समस्त तीर्थस्नानेन यत्फलं लभते नरः ॥ <br>
तत्फलं सम्यगाप्नोति जपन्स्तुत्यानया मुदा ॥ 4.1.21.९० ॥ <br>
संति स्तोत्राण्यनेकानि मम प्रीतिकराणि च ॥ <br>
ध्रुवस्तुतेर्न चैतस्याः कलामर्हंति षोडशीम् ॥ ९१ ॥ <br>
श्रुत्वापीमां स्तुतिं मर्त्यः श्रद्धया परया मुदा ॥ <br>
पातकैर्मुच्यते सद्यो महत्पुण्यमवाप्नुयात् ॥ ९२ ॥ <br>
अपुत्रः पुत्रमाप्नोति निर्धनो धनमाप्नुयात् ॥ <br>
अभक्तो भक्तिमाप्नोति कीर्तनाच्च ध्रुवस्तुतेः ॥ ॥ ९३ ॥ <br>
दत्त्वा दानान्यनेकानि कृत्वा नाना व्रतानि च ॥ <br>
यथालाभानवाप्नोति तथा स्तुत्याऽनया नरः ॥ ९४ ॥ <br>
त्यक्त्वा सर्वाणि कार्याणि त्यक्त्वा जप्यान्यनेकशः ॥ <br>
ध्रुवस्तुतिरियं जप्या सर्वकामप्रदायिनी ॥ ९५ ॥ <br>
श्रीभगवानुवाच ॥ ॥ <br>
ध्रुवावधेहि वक्ष्यामि हितं तव महामते ॥ <br>
येन ते निश्चलं सम्यक्पदमेतद्भविष्यति ॥ ९६ ॥ <br>
अहं जिगमिषुस्त्वासं पुरीं वाराणसीं शुभाम् ॥ <br>
साक्षाद्विश्वेश्वरो यत्र तिष्ठते मोक्षकारणम् ॥ ९७ ॥ <br>
विपन्नानां च जंतूनां यत्र विश्वेश्वरः स्वयम् ॥ <br>
कर्णे जापं प्रकुरुते कर्मनिर्मूलन क्षमम् ॥ ९८ ॥ <br>
अस्य संसारदुःखस्य सर्वोपद्रवदायिनः ॥ <br>
उपाय एक एवास्ति काशिकानंदभूमिका ॥ ९९ ॥ <br>
इदं रम्यमिदं नेति बीजं दुःखमहातरोः ॥ <br>
तस्मिन्काश्यग्निना दग्धे दुःखस्यावसरः कुतः ॥4.1.21.१००॥ <br>
प्राप्य संप्राप्यते येन न भूयो येन शोच्यते ॥ <br>
परायानिर्वृतेः स्थानं यत्तदानंदकाननम् ॥ १ ॥ <br>
अमृतायनमुत्सृज्य पुरुषोन्यत्र यो वसेत् ॥ <br>
आनंदकाननं शंभोः कुतस्तस्य सुखोदयः ॥ २ ॥<br>
वरं शरावहस्तस्य चांडालागारवीथिषु ॥ <br>
भिक्षार्थमटनं काश्यां राज्यं नान्यत्र नीरिषु ॥ ३ ॥ <br>
वैकुंठनगरात्काशीं नित्यं विश्वेशमर्चितुम् ॥ <br>
अहमायामि नियमाज्जगदर्च्यं तदर्चिताम् ॥ ४ ॥ <br>
मयि या परमा शक्तिस्त्रिलोक्या रक्षणक्षमा ॥ <br>
तत्र हेतुर्महेशानः स सुदर्शनचक्रदः ॥ ५ ॥ <br>
पुरा जालंधरं दैत्यं ममापि परिकंपनम् ॥ <br>
पादांगुष्ठाग्ररेखोत्थं चक्रं सृष्ट्वा हरोऽहरत् ॥ ६ ॥ <br>
तच्च चक्रं मया लब्धं नेत्रपद्मार्चनाद्विभोः ॥ <br>
एतत्सुदर्शनाख्यं वै दैत्यचक्रप्रमर्दनम् ॥ ७ ॥ <br>
तन्मया तव रक्षार्थं भूतविद्रावणं परम् ॥ <br>
तावत्प्रणुन्नं पुरतस्ततश्चाहमिहागतः ॥८॥ <br>
काशीमिदानीं यास्यामि विश्वेश्वर विलोकने॥ <br>
अद्य यात्राऽस्ति महती कार्तिक्यां बहुपुण्यदा ॥ ९ ॥ <br>
कार्तिकस्य चतुर्दश्यां विश्वेशं यो विलोकयेत् ॥ <br>
स्नात्वा चोत्तरवाहिन्यां न तस्य पुनरागतिः ॥ 4.1.21.११० ॥ <br>
इत्युक्त्वा तार्क्ष्यमारोप्य ध्रुवमानंदमेदुरम् ॥ <br>
क्षणाद्वाराणसीं प्राप हरिः स्मरहरोषिताम् ॥ ११ ॥ <br>
पंचक्रोश्याश्च सीमानं प्राप्य देवो जनार्दनः ॥ <br>
वैनतेयादवारुह्य करे धृत्वा ध्रुवं ततः ॥ १२ ॥ <br>
मणिकर्ण्यां परिस्नाय विश्वेशमभिपूज्य च ॥ <br>
ध्रुवं बभाषे भगवान्हितं तस्य चिकीर्षयन् ॥ १३ ॥ <br>
लिंगं स्थापय यत्नेन क्षेत्रेऽत्रैवाविमुक्तके ॥ <br>
त्रैलोक्यस्थापनं पुण्यं यथा भवति तेऽक्षयम् ॥ १४ ॥ <br>
नियुतं यत्परिस्थाप्य लिंगानि फलमाप्यते ॥ <br>
अन्यत्र तदिहैकेन लिंगेन परिलभ्यते ॥ १५ ॥ <br>
कालेन भंगमापन्नं जीर्णोद्धारं करोति यः ॥ <br>
इह तस्य फलस्यांतः प्रलयेपि न जायते ॥ १६ ॥<br>
वित्तशाठ्यं परित्यज्य प्रासादं योऽत्र कारयेत् ॥ <br>
तेन दत्तो भवेत्सर्वो मेरुर्नियुतयोजनः ॥ १७ ॥ <br>
कूपवापीतडागानि शक्त्या योऽत्र तु कारयेत् ॥ <br>
अन्यत्र करणात्तस्य पुण्यं कोटिगुणाधिकम् ॥ १८ ॥ <br>
इज्यार्थमत्र यः कुर्यात्सुरम्यां पुष्पवाटिकाम् ॥ <br>
पुष्पेपुष्पे फलं तस्य सुवर्णकुसुमाधिकम् ॥ १९ ॥ <br>
अत्र ब्रह्मपुरीं कृत्वा यो विप्रेभ्यः प्रयच्छति ॥ <br>
वर्षाशनेन संयुक्तां तस्य पुण्यफलं शृणु ॥ 4.1.21.१२० ॥ <br>
क्षीयंते सलिलान्यब्धेर्भौमाश्च त्रसरेणवः ॥ <br>
क्षयो न तस्य पुण्यस्य शिवलोके समासतः ॥ २१ ॥ <br>
मठानपि तपस्विभ्यः कारयित्वाऽत्र योर्पयेत् ॥ <br>
जीवनोपायसंयुक्तान्सोपि पूर्वफलाश्रयः ॥ २२ ॥ <br>
कृत्वा महांति पुण्यानि योऽत्र विश्वेश्वरेऽर्पयेत् ॥ <br>
न तस्य पुनरावृरत्ति घोरे संसारसागरे ॥२३॥ <br>
अनंत इति वादोयं मयिलोकेऽत्र गीयते ॥ <br>
परं काशी गुणानां हि मयाप्यंतो न लभ्यते ॥२४॥ <br>
तस्मात्प्रयत्नतः काश्यां धुव श्रेयः समाश्रयेत् ॥ <br>
काशी श्रेयः फलं पुंसामक्षया योपजायते ॥२५॥ <br>
गणावूचतुः ॥ ॥ <br>
ध्रुवमित्युपदिश्याथ जगाम गरुडध्वजः ॥ <br>
ध्रुवोपि लिंगं संस्थाप्य वैद्यनाथसमीपतः ॥ २६ ॥ <br>
प्रासादं सुमहत्क्रृत्वा कृत्वा कुंडं तदग्रतः ॥ <br>
विश्वेश्वरं समभ्यर्च्य कृतकृत्यो गृहं ययौ ॥ २७ ॥ <br>
ध्रुवेश्वरं समभ्यर्च्य ध्रुवकुंडे कृतोदकः ॥ <br>
ध्रुवलोकमवाप्नोति नरो भोगसमन्वितः ॥ २८ ॥ <br>
ध्रुवस्य परमाख्यानं यः पठेत्पाठयेदपि ॥ <br>
स विष्णुलोकमासाद्य जायते विष्णुवल्लभः ॥ २९ ॥ <br>
नरो ध्रुवस्य चरितं प्रसंगेन स्मरन्नपि ॥ <br>
न पापैरभिभूयेत महत्पुण्यमवाप्नुयात् ॥ 4.1.21.१३० ॥ <br>
डति श्रीस्कांदे महापुराण एकाशीतिसाहस्यां संहितायां चतुर्थे काशीखंडे पूर्वार्द्धे ध्रुवस्तुतिर्नामैकविंशतितमोऽध्यायः ॥ २१ ॥ <br>
<br>
<br>
</span>
