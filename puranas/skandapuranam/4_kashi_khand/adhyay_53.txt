<span style="font-size: 14pt; line-height: 200%">॥ अगस्तिरुवाच ॥ ॥ <br>
अपूवेंयं कथा ख्याता ब्रह्मणो ब्रह्मवित्तम ॥ <br>
किं चकार पुनः शंभुस्तत्र ब्रह्मण्यपि स्थिते ॥ १ ॥ <br>
॥ स्कंद उवाच ॥ <br>
शृण्वगस्त्य महाभाग काश्यां ब्रह्मण्यपिस्थिते ॥ <br>
गिरिशश्चिंतयामास भृशमुद्विग्नमानसः ॥ २ ॥ <br>
पुरी सा यादृशी काशी वशीकरणभूमिका ॥ <br>
न तादृशीदृशीहासीत्क्वचिन्मे प्रायशो ध्रुवम् ॥ ३ ॥ <br>
यो यो याति पुरीं तां तु स स तत्रैव तिष्ठति ॥ <br>
अभूवन्ननुयोगिन्योऽयोगिन्यः काशिसंगताः ॥ ४ ॥ <br>
अकिंचित्करतां प्राप्तः स सहस्रकरोप्यरम् ॥ <br>
विधिर्विधानदक्षोपि न मे स सविधोभवत् ॥ ५ ॥<br>
चिंतयन्निति देवेशो गणानारहूय भूरिशः ॥ <br>
प्रेषयामास भो यात क्षिप्रं वाराणसीं पुरीम् ॥६॥ <br>
किं कुर्वंति तु योगिन्यः किं करोति स भानुमान् ॥ <br>
गत्वा वित्त त्वरायुक्ता विधिश्च विदधाति किम् ॥ ७ ॥ <br>
नामग्राहं ततःऽप्रैषीद्बहुमान पुरःसरम्॥ <br>
शंकुकर्ण महाकाल घटाकर्ण महोदर ॥८॥ <br>
सोमनंदिन्नंदिषेण काल पिंगल कुक्कुट ॥ <br>
कुंडोदर मयूराक्ष बाण गोकर्ण तारक ॥ ९ ॥ <br>
तिलपर्ण स्मृलकर्ण दृमिचंड प्रभामय ॥ <br>
सुकेश विंदते छाग कपर्दिन्पिंगलाक्षक ॥ 4.2.53.१० ॥ <br>
वीरभद्र किराताख्य चतुर्मुख निकुंभक ॥ <br>
पंचाक्षभारभूताख्य त्र्यक्ष क्षेमक लांगलिन्॥११॥ <br>
विराध सुमुखाषाढे भवंतो मम सूनवः ॥ <br>
यथेमौ स्कंदहेरंबौ नैगमेयो यथा त्वयम् ॥१२॥ <br>
यथा शाखविशाखौ च यथेमौ नंदिभृंगिणौ ॥ <br>
भवत्सु विद्यमानेषु महाविक्रमशालिषु ॥ १३ ॥ <br>
काशीप्रवृत्तिं नो जाने दिवोदासनृपस्य च ॥ <br>
योगिन्यर्कविधीनां च तद्द्वौ यातं भवत्स्वमू ॥ १४ ॥ <br>
शंकुकर्णमहाकालौ कालस्यापि प्रकंपनौ ॥ <br>
ज्ञातुं वाराणसीवार्तामायातं चत्वरान्वितौ ॥ १५ ॥ <br>
कृतप्रतिज्ञौ तो(?) तूर्णं प्राप्य वाराणसीं पुरीम् ॥ <br>
शंकुकर्णमहाकालौ विस्मृत्य शांभवीं गिरम् ॥ १६ ॥ <br>
यथैंद्रजालिकीं दृष्ट्वा मायामिह विचक्षणः ॥ <br>
क्षणेन मोहमायाति काशीं वीक्ष्य तथैव तौ ॥ १७ ॥ <br>
अहो मोहस्य माहात्म्यमहो भाग्यविपर्ययः ॥ <br>
निर्वाणराशिं यत्काशीं प्राप्य यांत्यन्यतोऽबुधाः ॥ १८ ॥ <br>
तत्यजे यैरियं काशी महाशीर्वादभूभिका ॥ <br>
तेषां करतलान्मुक्तिः प्राप्तापि परितो गता ॥ १९ ॥ <br>
यत्र सर्वावभृथतः स्नानमात्रं विशिष्यते ॥ <br>
अप्युष्णीकृतपानीयैस्तां काशीं कः परित्यजेत् ॥ 4.2.53.२० ॥<br>
यत्रैकपुष्पदानेन शिवलिंगस्य मूर्धनि ॥ <br>
दशसौवर्णिकं पुण्यं कस्तां काशीं परित्यजेत् ॥ २१ ॥ <br>
यत्र दंडप्रणामेन अप्येकेन शिवाग्रतः ॥ <br>
तुच्छमेंद्रपदंप्राहुस्तां काशीं को विमुंचति ॥ २२ ॥ <br>
यत्रैकद्विजमात्रं तु भोजयित्वा यथेच्छया ॥ <br>
वाजपेयाधिकं पुण्यं तां काशीं को विमुंचति ॥ २३ ॥ <br>
एकां गां यत्र दत्त्वा वै विधिवद्ब्राह्मणाय वै ॥<br>
लभेदयुत गोपुण्यं कस्तां काशीं त्यजेत्सुधीः ॥ २४ ॥ <br>
एकलिंगं प्रतिष्ठाप्य यत्र संस्थापितं भवेत् ॥ <br>
अपि त्रैलोक्यमखिलं तां काशीं कः समुज्झति ॥ २५ ॥ <br>
परिनिश्चित्य तावित्थं लिंगे संस्थाप्य पुण्यदे ॥ <br>
तत्रैव संस्थितिं प्राप्तौ काशीं नाद्यापि मुंचतः ॥ २६ ॥ <br>
शंकुकर्णेश्वरं लिंगं शंकुकर्ण ग णार्चितम् ॥ <br>
दृष्ट्वा न जायते जंतुर्जातु मातुर्महोदरे ॥ २७ ॥ <br>
विश्वेशाद्वायुदिग्भागे शंकुकर्णेश्वरं नरः ॥ <br>
संपूज्य न विशेदत्र घोरे संसारसागरे ॥ २८ ॥ <br>
महाकालेश्वरं लिंगं महाकालगणार्चितम् ॥ <br>
अर्चयित्वा च नत्वा च स्तुत्वा कालभयं कुतः ॥ २९ ॥ <br>
॥ स्कंद उवाच ॥ ॥ <br>
शंकुकर्णे महाकाले चिरंतन विलंबिते ॥ <br>
ज्ञात्वा सर्वज्ञनाथोथ प्राहैपीदपरौ गणौ ॥ 4.2.53.३० ॥ <br>
घंटाकर्ण त्वमागच्छ महोदर महामते ॥ <br>
काशीं यातं युवां तूर्णं ज्ञातुं तत्रत्य चेष्टितम् ॥३१॥ <br>
इत्यगस्ते गणौ तौ तु गत्वा काशीं महापुरीम्॥ <br>
व्यावृत्याद्यापि नो यातौ क्वापि तत्रैव संस्थितौ ॥ ३२ ॥ <br>
घंटाकर्णेश्वरं लिंगं घंटाकर्ण गणोत्तमः ॥ <br>
काश्यां संस्थाप्य विधिवत्स्वयं तत्रैव निर्वृतः ॥ ३३ ॥ <br>
कुंडं तत्रैव संस्थाप्य लिंगस्नपनकर्मणे ॥ <br>
नाद्यापि स त्यजेत्काशीं ध्यायँल्लिंगं तथैव हि ॥ ३४ ॥ <br>
महोदरोपि तत्प्राच्यां शिवध्यानपरायणः ॥ <br>
महोदरेश्वरं लिंगं ध्यायेदद्यापि कुंभज ॥ ३५ ॥ <br>
महोदरेश्वरं दृष्ट्वा वाराणस्यां द्विजोत्तम ॥ <br>
कदाचिदपि वै मातुः प्रविशेन्नौदरीं दरीम् ॥ ॥ ३६ ॥ <br>
घंटाकर्ण ह्रदे स्नात्वा दृष्ट्वा व्यासेश्वरं विभुम् ॥ <br>
यत्र कुत्र विपन्नोपि वाराणस्यां मृतो भवेत्॥३७॥ <br>
घंटाकर्णे महातीर्थे श्राद्धं कृत्वा विधानतः ॥ <br>
अपि दुर्गतिमापन्नानुद्धरेत्सप्तपूर्वजान् ॥ ३८ ॥ <br>
निमज्ज्याद्यापि तत्कुंडे क्षण योवहितो भवेत् ॥ <br>
विश्वेश्वरमहापूजा घंटारावाञ्शृणोति सः ॥३९॥ <br>
वदंति पितरः काश्यां घंटाकर्णेमलेजले॥ <br>
दाता तिलोदकस्यापि वंशे नः कोपि जायते॥4.2.53.४०॥<br>
यद्वंश्या मुनयः काश्यां घंटाकर्णे महाह्रदे॥<br>
कृतोदकक्रियाः प्राप्ताः परां सिद्धिं घटोद्भव ॥४१॥<br>
॥ स्कंद उवाच॥ ॥ <br>
घंटाकर्णे गणे याते प्रयाते च महोदरे ॥ <br>
विसिस्माय स्मरद्वेष्टा  मौलिमांदोलयन्मुहुः ॥४२॥ <br>
उवाच च मनस्येव हरः स्मित्वा पुनःपुनः ॥ <br>
महामोहनविद्यासि काशि त्वां पर्यवैम्यहम् ॥ ४३ ॥ <br>
पुराविदः प्रशंसंति त्वां महामोहहारिणीम् ॥ <br>
काशींत्विति न जानंति महामोहनभूरियम् ॥ ४४ ॥ <br>
प्रेषयिष्याम्यहं सर्वान्भवती मोहयिष्यति ॥ <br>
इति सम्यग्विजानामि काशि त्वां मोहनोषधिम् ॥ ४९ ॥ <br>
तथापि प्रेषयिष्यामि यावान्मेस्ति परिच्छदः ॥ <br>
नोद्यमाद्विरमंतीह ज्ञानिनः साध्यकर्मणि ॥ ४६ ॥ <br>
नोद्यमाद्विरतिः कार्या क्वापि कार्ये विचक्षणैः ॥ <br>
प्रतिकूलोपि खिद्येत विधिस्तत्सततोद्यमात् ॥ ४७ ॥ <br>
शीतोष्णभानू स्वर्भानु ग्रस्तावपि नभोंगणे ॥ <br>
गतिं न त्यजतोद्यापि प्रक्रांतव्य कृतोद्यमौ ॥ ४८ ॥ <br>
एकत्र हंति कार्याणि प्रातिकूल्याद्विधिर्मुहुः ॥ <br>
एकत्रकरणीयानि सेत्स्यंत्यत्र भृशोद्यमात् ॥ ४९ ॥ <br>
दैवं पूर्वकृतं कर्म कथ्यते नेतरत्पुनः ॥ <br>
तन्निराकरणे यत्नः स्वयं कार्यो विपश्चिता ॥ 4.2.53.५० ॥ <br>
भाजनोपस्थितं दैवाद्भोज्यं नास्यं स्वयं विशेत् ॥ <br>
हस्तवक्त्रोद्यमात्तच्च प्रविशेदौदरीं दरीम् ॥ ५१ ॥ <br>
इत्युद्यमं समर्थ्येशो निश्चितं दैवजित्वरम् ॥ <br>
पुनश्च प्रेषयांचक्रे गणान्पंचमहारयान् ॥ ५२ ॥ <br>
सोमनंदी नंदिषेणः कालपिंगलकुक्कुटाः ॥ <br>
तेद्यापि न निवर्तंते काश्यां जीवामृता यथा ॥५३॥ <br>
तेपि स्वनाम्ना लिंगानि शंभुसंतुष्टि काम्यया॥ <br>
प्रतिष्ठाप्य स्थिताः काश्यां विश्वनिर्वाणजन्मनि ॥ ५४ ॥ <br>
सोमनंदीश्वरं दृष्ट्वा लिंगं नंदवने परम् ॥ <br>
सोमलोके परानंदं प्राप्नुयाद्भक्तिमान्नरः ॥ ५५ ॥ <br>
तदुत्तरे विलोक्याथ नंदिषेणेश्वरं नरः ॥ <br>
आनंदसेनां संप्राप्य जयेन्मृत्युमपि क्षणात् ॥ ५६ ॥ <br>
कालेश्वरं महालिंगं गंगायाः पश्चिमोत्तरे ॥ <br>
प्रणम्य कालपाशेन नो बध्येत कदाचन ॥ ॥ ५७ ॥ <br>
पिंगलेश्वरमभ्यर्च्य कालेशात्किंचिदुत्तरे ॥ <br>
लभते पिंगलज्ञानं येन तन्मयतां व्रजेत् ॥ ५८ ॥<br>
कुक्कुटेश्वर लिंगस्य येत्र भक्तिं वितन्वते ॥ <br>
कुक्कुटांडाकृतेस्तस्य न ते गर्भमवाप्नुयुः ॥ ५९ ॥ <br>
॥ स्कंद उवाच ॥ ॥ <br>
सोमनंदि प्रभृतिषु मुने पंचगणेष्वपि ॥ <br>
आनंदकाननं प्राप्य स्थितेषु स्थाणुरब्रवीत् ॥ 4.2.53.६० ॥ <br>
कार्यमस्माकमेवैतद्यदि सम्यग्विमृश्यते ॥ <br>
अनेनोपाधिनाप्येते तत्र तिष्ठंतु मामकाः ॥ ६१ ॥ <br>
प्रमथेषु प्रविष्टेषु मायावीर्यमहत्स्वपि ॥ <br>
अहमेव प्रविष्टोस्मि वाराणस्यां न संशयः ॥ ६२ ॥ <br>
क्रमेण प्रेषयिष्यामि योस्ति मे स्वपरिच्छदः ॥ <br>
तत्र सर्वेषु यातेषु ततो यास्याम्यहं पुनः ॥ ६३ ॥ <br>
संप्रधार्येति हृदये देवदेवेन शूलिना ॥ <br>
प्रैषिष्ट प्रमथानां तु ततो गणचतुष्टयम् ॥ ६४ ॥ <br>
कुंडोदरो मयूराख्यो बाणो गोकर्ण एव च ॥ <br>
मायाबलं समाश्रित्य काशीं प्रविविशुर्गणाः ॥ ६५ ॥ <br>
कृत्वोपायशतं तैस्तु दिवोदासस्य संभ्रमे <br>
यदैकोपि समर्थो न तदा तत्रैव संस्थितम् ॥६६॥ <br>
अपराधशतेष्वीशः केन तुष्यति कर्मणा ॥ <br>
संप्रधार्येति ते चक्रुर्लिंगाराधनमुत्तमम् ॥ ६७ ॥ <br>
एकस्मिञ्शांभवे लिंगे विधिनात्र समर्चिते ॥ <br>
क्षमेत्त्र्यक्षोपराधानां शतं मोक्षं च यच्छति ॥६८॥ <br>
न तुष्यति तथा शंभुर्यज्ञदानतपोव्रतैः ॥ <br>
यथा तुष्येत्सकृल्लिंगे विधिनाभ्यर्चिते सति ॥ ६९ ॥ <br>
लिंगार्चनविधानज्ञो लिंगार्चनरतः सदा ॥ <br>
त्र्यक्ष एव स विज्ञेयः साक्षाद्द्व्यक्षोपि मानवः ॥ 4.2.53.७० ॥ <br>
न गोशतप्रदानेन न स्वर्णशतदानतः ॥ <br>
तत्फलं लभ्यते पुंभिर्यत्सकृल्लिंगपूजनात् ॥ ७१ ॥ <br>
अश्वमेधादिभिर्यागैर्न तत्फलमवाप्यते ॥ <br>
यत्फलं लभ्यते मर्त्यैर्नित्यं लिंगप्रपूजनात् ॥ ७२ ॥ <br>
स्नापयित्वा विधानेन यो लिंगस्नपनोदकम् ॥ <br>
त्रिः पिबेत्त्रिविधं पापं तस्येहाशु प्रणश्यति ॥ ७३ ॥<br>
लिंग स्नपनवार्भिर्यः कुर्यान्मूर्ध्न्यभिषेचनम् ॥ <br>
गंगास्नानफलं तस्य जायतेत्र विपाप्मनः ॥ ७४ ॥ <br>
लिंगं समर्चितं दृष्ट्वा यः कुर्यात्प्रणतिं सकृत् ॥ <br>
संदेहो जायते तस्य पुनर्देहनिबंधने ॥ ७५ ॥ <br>
लिंगं यः स्थापयेद्भक्त्या सप्तजन्मकृतादघात् ॥ <br>
मुच्यते नात्र संदेहो विशुद्धः स्वर्गभाग्भवेत् ॥ ॥ ७६ ॥ <br>
विचार्येति गणैः काश्यां स्वामिद्रोहोपशांतये ॥ <br>
प्रतिष्ठितानि लिंगानि महापातकभिंद्यपि ॥ ७७ ॥ <br>
कुंडोदरेश्वरं लिंगं दृष्ट्वा लोलार्कसन्निधौ ॥ <br>
सर्वपापविनिर्मुक्तः शिवलोके महीयते ॥७८॥ <br>
कुंडोदरेश्वराल्लिंगात्प्रतीच्यामसिरोधसि ॥ <br>
मयूरेश्वरमभ्यर्च्य न गर्भं प्रतिपद्यते ॥७९॥ <br>
मयूरेशप्रतीच्यां च लिंगं बाणेश्वरं महत् ॥ <br>
तस्य दर्शनमात्रेण सर्वैः पापैः प्रमुच्यते ॥ 4.2.53.८० ॥ <br>
गोकर्णेशं महालिंगमंतर्गेहस्य पश्चिमे ॥ <br>
द्वारे समर्च्य वै काश्यां न विघ्नैरभिभूयते ॥ ८१ ॥<br>
गोकर्णेश्वर भक्तस्य पंचत्व समये सति ॥ <br>
ज्ञानभ्रंशो न जायेत क्वचिदप्यंतमृच्छतः ॥८२॥ <br>
॥ स्कंद उवाच ॥ ॥ <br>
चिरयत्सुगणेष्वेषु चतुर्ष्वपिगणेश्वरः ॥ <br>
महिमानं महत्त्वं तु तत्काश्याः पर्यवर्णयत् ॥ ८३ ॥ <br>
वैष्णव्या मायया विश्वं भ्राम्येतात्र ययाखिलम्॥ <br>
ध्रुवं मूर्तिमती सैषा काशी विश्वैकमोहिनी ॥ ८४ ॥ <br>
अपास्य सोदरान्दारान्पुत्रं क्षेत्रं गृहं वसु ॥ <br>
अप्यंगीकृत्य निधनं सर्वे काशीमुपासते ॥ ८५॥ <br>
मरणादपि नो काश्यां भयं यत्र मनागपि ॥ <br>
गणास्तत्र तु तिष्ठंतः कुतो मत्तोपि बिभ्यति ॥ ८६ ॥ <br>
मरणं मंगलं यत्र विभूतिर्यत्र भूषणम् ॥ <br>
कौपीनं यत्र कौशेयं काशी कुत्रोपमीयते ॥ ८७ ॥ <br>
निर्वाणरमणी यत्र रंकं वाऽरंकमेव वा ॥ <br>
ब्राह्मणं वा श्वपाकं वा वृणीते प्रांत्यभूषणम् ॥ ८८ ॥ <br>
मृतानां यत्र जंतूनां निर्वाणपदमृच्छताम् ॥ <br>
कोट्यंशेनापि न समा अपि शक्रादयः सुराः ॥ ८९ ॥ <br>
यत्र काश्यां मृतो जंतुर्ब्रह्मनारायणादिभिः ॥ <br>
प्रबद्ध मूर्धांजलिभिर्नमस्येतातियत्नतः ॥ 4.2.53.९० ॥ <br>
यत्र काश्यां शवत्वेपि जंतुर्नाशुचितां व्रजेत् ॥ <br>
अतस्तत्कर्णसंस्पर्शं करोम्यहमपि स्वयम् ॥ ९१ ॥ <br>
यस्तु काशीति काशीति द्विस्त्रिर्जपति पुण्यवान् ॥ <br>
अपि सर्वपवित्रेभ्यः स पवित्रतरो महान् ॥ ९२ ॥ <br>
येन काशी हृदि ध्याता येन काशीह सेविता ॥ <br>
तेनाहं हृदि संध्यातस्तेनाहं सेवितः सदा ॥ ९३ ॥ <br>
काशीं यः सेवते जंतुर्निर्विकल्पेन चेतसा ॥ <br>
तमहं हृदये नित्यं धारयामि प्रयत्नतः ॥ ९४ ॥ <br>
स्वयं वस्तुमशक्तोपि वासयेत्तीर्थवासिनम् ॥ <br>
अप्येकमपि मूल्येन स वस्तुःफलभाग्ध्रुवम् ॥ ९५ ॥ <br>
काश्यां वसंति ये धीरा आपंचत्व विनिश्चयाः ॥ <br>
जीवन्मुक्तास्तु ते ज्ञेया वंद्याः पूज्यास्त एव हि ॥ ९६ ॥ <br>
इत्थं विमृश्य बहुशः स्थाणुर्वाराणसीगुणान् ॥ <br>
गणानन्यान्समाहूय प्राहिणोत्प्रीतिपूर्वकम् ॥ ॥९७॥ <br>
तारकत्वं समागच्छ गच्छाति स्वच्छमानस ॥ <br>
दिवोदासो वृषावासो यामधीष्टे वरां पुरीम् ॥९८॥ <br>
तिलपर्ण स्धूलकर्ण दृमिचंड प्रभामय ॥ <br>
सुकेश विंदते छाग कपर्दिन्पिंगलाक्षक ॥९९॥ <br>
वीरभद्र किराताख्य चतुर्मुख निकुंभक ॥ <br>
पंचाक्ष भारभूताख्य त्र्यक्ष क्षेमकलांगलिन् ॥ 4.2.53.१०० ॥<br>
विराध सुमुखाषाढे यांतु सर्वे पृथक्पृथक् ॥ <br>
एते गणा महाभागाः स्वामिभक्ता दृढव्रताः ॥१॥ <br>
कृत्वा माया बहुविधा बहुरूपा विचक्षणाः॥ <br>
अनिमेषेक्षणास्तस्थुः क्षोणीशच्छिद्रकांक्षिणः ॥२॥<br>
अपरुज्ञात तच्छिद्रा विद्रावितयशोधनाः॥ <br>
आः किमेतदहोजातं निनिंदुः स्वमितीह ते ॥३॥ <br>
गणा ऊचुः ॥ ॥<br>
धिगस्मान्स्वामिना नित्यं कृतसंभावनान्मुहुः ॥ <br>
मनुष्यमात्रमप्यत्र यैरेकं न वशीकृतम् ॥ ४ ॥ <br>
बहुमानेन दानेन सौहार्देन महीयसा ॥ <br>
कृतप्रसादांस्त्र्यक्षेण धिङ्नस्तत्कार्यवंचकान् ॥५॥ <br>
का गतिर्नो भवित्रीह स्वामिकृत्यप्रमादिनाम् ॥ <br>
अंधं तमोमये लोके ध्रुवं वासो भविष्यति ॥ ६ ॥ <br>
अकृतस्वामिकार्याणामहो जीवितधारिणाम्॥ <br>
अक्षतेंद्रियवृत्तीनां दुर्गतिश्च पदे पदे ॥ ७ ॥ <br>
लब्धसंभावनानां च न्यक्कृतस्वामिकर्मणाम् ॥ <br>
भृत्यानां भूरिभाजां च भंगुराः स्युर्मनोरथाः ॥ ८ ॥ <br>
अनिष्पादितकार्यार्था ये मुखं प्रेक्षयंत्यहो ॥ <br>
अपत्रपाः पुरो भर्तुस्तैर्भूर्भारवतीत्वियम्॥९॥ <br>
नाद्रीणां न समुद्राणां न द्रुमाणां महीयसाम् ॥ <br>
भूतधात्र्यास्तथा भारो यथा स्वामिद्रुहां महान् ॥ 4.2.53.११० ॥ <br>
अहो पौराणिकी गाथा स्मृतास्माभिरनिंदिता ॥ <br>
तदर्थमवलंब्येह स्थास्यामः कृतनिश्चयाः ॥ ११ ॥ <br>
अनाकलितपुण्यानां परिक्षीणधनायुषाम् ॥<br>
सर्वोपायविहीनानां गतिर्वाराणसीपुरी ॥ १२ ॥ <br>
अपुण्यभारखिन्नानां पश्चात्तापमुपेयुषाम्॥ <br>
विष्वगूर्ध्वगतीनां च गतिर्वाराणसीपुरी ॥ १३ ॥ <br>
स्वामिद्रुहः कृतघ्नाश्च ये च विश्रंभघातकाः ॥ <br>
तेषां क्वापि गतिर्नास्ति मुक्त्वा वाराणसीं पुरीम् ॥ १४ ॥ <br>
इत्थं निश्चित्य गाथार्थं प्रमथा अवतस्थिरे ॥ <br>
अविज्ञातस्वरूपाश्च दिवोदासेन भूभुजा ॥ ॥ १५ ॥ <br>
न बुबोध स भूपालो नितरां बुद्धिमानपि ॥ <br>
विबुधान्विविधाकारैः स्थितानीशप्रभावतः ॥ १६ ॥ <br>
चित्रं न चित्रगुप्तोपि वेत्ति वाराणसीस्थितान्॥ <br>
जंतून्का गणनान्येषां मर्त्यलोकनिवासिनाम् ॥ १७ ॥ <br>
अविच्छिन्न प्रभावाणामपरिच्छिन्न  तेजसाम् ॥ <br>
कृतलिंगप्रतिष्ठानां नांतं प्राप्नोति धर्मराट् ॥ १८ ॥ <br>
इति ते प्रमथाः सर्वे घटोद्भव महामुने ॥ <br>
कृतलिंगार्चनाः काशीं नाद्याप्युज्झंति शर्मदाम् ॥ १९ ॥ <br>
तारकेशं महालिंगं तारकाख्यो गणोत्तमः ॥ <br>
तारकज्ञानदं पुंसां मुनेऽद्यापि समर्चयेत् ॥ 4.2.53.१२० ॥ <br>
तारकेश्वरलिंगस्य कृत्वा भक्तिसुनिश्चलाम् ॥ <br>
सुखेन तारकज्ञानं लभ्यते तैर्नरोत्तमैः ॥२१॥ <br>
तिलपर्णेश्वरं लिंगं तिलपर्ण प्रतिष्ठितम् ॥ <br>
तिलप्रमाणमप्यत्र दृष्ट्वा पापं न संभवेत् ॥ २२ ॥ <br>
स्थूलकर्णेश्वरं लिंगं परिपूज्य नरोत्तमः ॥ <br>
न दुर्गतिमवाप्नोति पुण्यमाप्नोति चोत्तमम् ॥ ॥ २३ ॥ <br>
दृमिचंडेश्वरं लिंगं तथा लिंगं प्रभामयम् ॥ <br>
आराध्य तत्प्रतीच्यां च न पापैरभिभूयते ॥ २४॥ <br>
प्रभामयेश्वरं लिंगं दृष्ट्वान्यत्रापि संस्थितः ॥ <br>
प्रभामयेन यानेन शिवलोके व्रजेत्सुधीः ॥ २५ ॥ <br>
सुकेशेश्वरमभ्यर्च्य हरिकेशवने नरः ॥ <br>
षाट्कौशिकमयं देहं धारयेन्न पुनःपुनः ॥ २६ ॥<br>
विंदतीशं नरोभ्यर्च्य भीमचंडी समीपतः ॥ <br>
त्यक्त्वा प्रचंडमप्येनो मोक्षं विंदति शाश्वतम् ॥ २७ ॥ <br>
छागलेशं महालिंगं पित्रीश्वरसमीपगम् ॥ <br>
विलोक्य पशुवत्कोपि न पापं प्राकृतं स्पृशेत् ॥ २८ ॥ <br>
इति श्रीस्कांदे महापुराण एकाशीति साहस्र्यां संहितायां चतुर्थे काशीखण्डे उत्तरार्द्धे वाराणसीवर्णनं गणप्रेषणं नाम त्रिपंचाशत्तमोऽध्यायः ॥ ५३ ॥ ॥ <br>
<br>
</span>
