<b>॥लोमश उवाच॥	<br></b>
एकदा तु तदा तेन यज्ञः प्रारंभितो महान्॥	<br>
तत्राहूतास्तदा सर्वे दीक्षितेन तपस्विना॥ २.१ ॥	<br><br>
ऋषयो विविधास्तत्र वशिष्ठाद्याः समागताः॥	<br>
अगस्त्यः कश्यपोऽत्रिश्च वामदेवस्तथा भृगुः॥ २.२ ॥	<br><br>
दधीचो भगवान्व्यासो भरद्वाजोऽथ गौतमः॥	<br>
एते चान्ये च बहवः समाजग्मुर्महर्षयः॥ २.३ ॥	<br><br>
तथा सर्वे सुरगणा लोकपालस्तथाऽपरे विद्याधराश्च गंधर्वाः किंनराप्सरसां गणाः॥ २.४ ॥	<br><br>
सप्तलोकात्समानीतो ब्रह्मा लोकपितामहः॥	<br>
वैकुंठाच्च तथा विष्णुः समानीतो मरवं प्रति॥ २.५ ॥	<br><br>
देवेन्द्रो हि समानीत इंद्राण्या सह सुप्रभः॥	<br>
तथा चंद्रो हि रोहिण्या वरुणः प्रिययया सह॥ २.६ ॥	<br><br>
कुबेरः पुष्पकारूढो मृगाऽऽरूढोऽथ मारुतः॥	<br>
बस्ताऽऽरूढः पावकश्च प्रेताऽऽरूढोऽथ निर्ऋति॥ २.७ ॥	<br><br>
एते सर्वे समायाता यज्ञवाटे द्विजन्मनः॥	<br>
ते सर्वे सत्कृतास्तेन दक्षेण च दुरात्मना॥ २.८ ॥	<br><br>
भवनानि महार्हाणि सुप्रभाणि महांति च॥	<br>
त्वष्ट्रा कृतानि दिव्यानि कौशल्येन महात्मना॥ २.९ ॥	<br><br>
तेषु सर्वेषु धिष्ण्येषु यथाजोषं समास्थिताः॥ २.१० ॥	<br><br>
वर्त्तमाने महायज्ञे तीर्थे कनखले तथा॥	<br>
ऋत्विजश्च कृतास्तेन भृग्वाद्याश्च तपोधनाः॥ २.११ ॥	<br><br>
दीक्षायुक्तस्तदा दक्षः कृतकौतुकमंगलः॥	<br>
भार्यया सहितो विप्रैः कृतस्वत्ययनो भृशम्॥ २.१२ ॥	<br><br>
रेजे महत्त्वेन तदा सुहृद्भिः परितः सदा॥	<br>
एतस्मिन्नंतरे तत्र दधीचिर्वाक्यमब्रवीत्॥ २.१३ ॥	<br><br>
<b>॥दधीचिरुवाच॥	<br></b>
एते सुरेशा ऋषयो महत्तराः सलोकपालाश्च समागतास्तव॥	<br>
तथाऽपि यज्ञस्तु न शोभते भृशंपिनाकिना तेन महात्मना विना॥ २.१४ ॥	<br><br>
येनैव सर्वाण्यपि मंगलानि जातानि शंसंति महाविपश्चितः॥	<br>
सोऽसौ न दृष्टोऽत्र पुमान्पुराणो वृषध्वजो नीलकण्ठः कपर्दी॥ २.१५ ॥	<br><br>
अमंगलान्येव च मंगलानि भवंति येनाधिकृतानि दक्ष॥	<br>
त्रियंबकेनाथ सुमंगलानि भवंति सद्योह्यपमंगलानि॥ २.१६ ॥	<br><br>
तस्मात्त्वयैव कर्तव्यमाह्वानं परमेष्ठिना॥	<br>
त्वरितं चैव शक्रेण विष्णुना प्रभविष्णुना॥ २.१७ ॥	<br><br>
सर्वैरेव हि गंतव्यं यत्र देवो महेश्वरः॥ २.१८ ॥	<br><br>
दाक्षायण्या समेतं तमानयध्वं त्वरान्विताः॥	<br>
तेन सर्वं पवित्रं स्याच्छंभुना योगिना भृशम्॥ २.१९ ॥	<br><br>
यस्य स्मृत्या च नामोक्त्या समग्रं सुकृतं भवेत्॥	<br>
तस्मात्सर्वप्रयत्नेन समानेयो वृषध्वजः॥ २.२० ॥	<br><br>
तस्य तद्वचनं श्रुत्वा प्रहसन्नाह दुष्टधीः॥	<br>
मूलं विष्णुर्हि देवानां यत्र धर्मः सनातनः॥ २.२१ ॥	<br><br>
यस्मिन्वेदाश्च यज्ञाश्च कर्माणिविविधानि च॥	<br>
प्रतिष्ठितानि सर्वाणि सोऽसौ विष्णुरिहागतः॥ २.२२ ॥	<br><br>
सत्यलोकात्समायातो ब्रह्मा लोकपितामहः॥	<br>
वेदैश्चोपनिषद्भिश्च आगमैर्विविधैः सह॥ २.२३ ॥	<br><br>
तथा सुरगणैः साकमागतः सुरराट्‌ स्वयम्॥	<br>
तथा यूयं समायाता ऋषयो वीतकल्मषाः॥ २.२४ ॥	<br><br>
येये यज्ञोचिताः शांतास्तेते सर्वे समागताः॥	<br>
वेदवेदार्थतत्त्वज्ञाः सर्वे यूयं दृढव्रताः॥ २.२५ ॥	<br><br>
अत्रैव च किमस्माकं रुद्रेणापि प्रयोजनम्.॥	<br>
कन्या दत्ता मया विप्रा ब्रह्मणा नोदितेन हि॥ २.२६ ॥	<br><br>
अकुलीनो ह्यसौ विप्रा नष्टो नष्टप्रियः सदा॥	<br>
भूतप्रेतपिशाचानां पतिरेको दुरत्ययः॥ २.२७ ॥	<br><br>
आत्मसंभावितो मूढःस्तब्धो मौनी समत्सरः॥	<br>
कर्मण्यस्मिन्नयोग्योऽसौ नानीतो हि मयाऽधुना॥ २.२८ ॥	<br><br>
तस्मात्त्वया न वक्तव्यं पुनरेवं वचोद्विज॥	<br>
सर्वैर्भवद्भिः कर्तव्यो यज्ञो मे सफलो महान्॥ २.२९ ॥	<br><br>
एतच्छ्रुत्वा वचस्तस्य दधीचिर्वाक्यमब्रवीत्॥ २.३० ॥	<br><br>
<b>॥दधीचिरुवाच॥	<br></b>
सर्वेषामृषिवर्याणां सुराणां भावितात्मनाम्॥	<br>
अनयोऽयं महाञ्जातो विना तेन महात्मना॥ २.३१ ॥	<br><br>
विनाशोऽपि महान्सद्योह्यत्रत्यानां भविष्यति॥	<br>
एवमुक्त्वा दधीचोऽसावेक एव विनिर्गतः॥ २.३२ ॥	<br><br>
यज्ञवाटाच्च दक्षस्य त्वरितः स्वाश्रमं ययौ॥	<br>
मुनौ विनिर्गते दक्षः प्रहसन्निदमब्रवीत्॥ २.३३ ॥	<br><br>
गतः शिवप्रियो वीरो दधीचिर्नाम नामतः॥	<br>
आविष्टचित्ता मंदाश्च मिथ्यावादरताः खलाः॥ २.३४ ॥ 	<br>
वेदबाह्य दुराचारास्त्याज्यास्ते ह्यत्र कर्मणि॥	<br>
वेदवादरता यूयं सर्वे विष्णुपुरोगमाः॥ २.३५ ॥	<br><br>
यज्ञं मे सफलं विप्राः कुर्वंतु ह्यचिरादिव॥	<br>
तदा ते देवयजनं चक्रुः सर्वे सहर्षयः॥ २.३६ ॥	<br><br>
एतस्मिन्नंतरे तत्र पर्वते गंधमादने॥	<br>
धारागृहे विमानेन सखीभिः परिवारिता॥ २.३७ ॥	<br><br>
दाक्षायणी महादेवी चकार विविधास्तदा॥	<br>
क्रीडा विमानमध्यस्ता कन्दुकाद्याः सहस्रशः॥ २.३८ ॥	<br><br>
क्रीडासक्ता तदा देवी ददर्शाथ महासती॥	<br>
यज्ञं प्रयांतं सोमं च रोहिण्या सहितं प्रभुम्॥ २.३९ ॥	<br><br>
क्व गमिष्यति चंद्रोऽयं विजये पृच्छ सत्वरम्॥	<br>
तयोक्ता विजया देवी तं पप्रच्छ यथोचितम्॥ २.४० ॥	<br><br>
कथितं तेन तत्सर्वं दक्षस्यैव मखादिकम्॥	<br>
तच्छ्रुत्वा त्वरिता देवी विजया जातसंभ्रमा॥	<br>
कथयामास तत्सर्वं यदुक्तं शशिना भृशम्॥ २.४१ ॥	<br><br>
विमृश्य कारणं देवी किमाह्वानं करोति न॥	<br>
दक्षः पिता मे माता च विस्मृता मां कुतोऽधुना॥ २.४२ ॥	<br><br>
पृच्छामि शंकरं चाद्य कारणं कृतनिश्चया॥	<br>
स्थापयित्वा सखीस्तत्र आगता शंकरं प्रति॥ २.४३ ॥	<br><br>
ददर्शतं सभामध्ये त्रिलोचनमवस्थितम्॥	<br>
गणैः परिवृतं सर्वैश्चंडमुंडादिभिस्तदा॥ २.४४ ॥	<br><br>
बाणो भृंगिस्तथा नंदी शैलादो हि महातपाः॥	<br>
महाकालो महाचंडो महामुंडो महाशिराः॥ २.४५ ॥	<br><br>
धूम्राक्षो धूम्रकेतुश्च धूम्रपादस्तथैव च॥	<br>
एते चान्ये च बहवो गणा रुद्रानुवर्तिनः॥ २.४६ ॥	<br><br>
केचिद्भयानका रौद्राः कबंधाश्च तथा परे॥	<br>
विलोचनाश्च केचिच्च वक्षोहीनास्तथा परे॥ २.४७ ॥	<br><br>
एवंभूताश्च शतशः सर्वे ते कृत्तिवाससः॥	<br>
जटाकलापसंभूषाः सर्वे रुद्राक्षभूषणाः॥ २.४८ ॥	<br><br>
जितेंद्रिया वीतरागाः सर्वे विषयवैरिणः॥	<br>
एभिः सर्वैः परिवृतः शंकरो लोकशंकरः॥	<br>
दृष्टस्तया उपाविष्ट आसने परामाद्भुते॥ २.४९ ॥	<br><br>
आक्षिप्तचित्ता सहसा जगाम शिवसंनिधिम्॥	<br>
शिवेन स्थापिता स्वांके प्रीतियुक्तेन वल्लभा॥ २.५० ॥	<br><br>
प्रेम्णोदिता वचोभिः सा बहुमानपुरःसरम्॥	<br>
किमागमनकार्यंमे वद शीघ्रं सुमध्यमे॥ २.५१ ॥	<br><br>
एवमुक्ता तदा तेन उवाचासितलोचना॥ २.५२ ॥	<br><br>
<b>॥सत्युवाच॥	<br></b>
पितुर्मम महायज्ञे कस्मात्तव न रोचते॥	<br>
गमनं देवदेवश तत्सर्वं कथय प्रभो॥ २.५३ ॥	<br><br>
सुहृदामेष वै धर्मः सुहृद्भिः सह संगतिम्॥	<br>
कुर्वंति यन्महादेव सुहृदां प्रीतिवर्धिनीम्॥ २.५४ ॥	<br><br>
तसमात्सर्वप्रयत्नेन अनाहूतोऽपि गच्छ भोः॥	<br>
यज्ञवाटं पितुर्मेऽद्य वचनान्मे सदाशिव॥ २.५५ ॥	<br><br>
तस्यास्तद्वचनं श्रुत्वा ब भाषे सूनृतं वचः॥	<br>
त्वया भद्रे न गंतव्यं दक्षस्य यजनं प्रति॥ २.५६ ॥	<br><br>
तस्य ये मानिनः सर्वे ससुरासुकिंनराः॥	<br>
ते स्रेव यजनं प्राप्ताः पितुस्तव न संशयः॥ २.५७ ॥	<br><br>
अनाहूताश्च ये सुभ्रु गच्छंति परमन्दिरम्॥	<br>
अपमानं प्राप्नुवन्ति मरणादधिकं ततः॥ २.५८ ॥	<br><br>
परेषां मंदिरं प्राप्त इंद्रोपि लघुतां व्रजेत्॥	<br>
तस्मात्त्वाया न गंतव्यं दक्षस्य यजनं शुभे॥ २.५९ ॥	<br><br>
एवमुक्ता सती तेन महेशेन महात्मना॥	<br>
उवाच रोषसंयुक्तं वाक्यं वाक्यविदां वरा॥ २.६० ॥	<br><br>
यज्ञो हि सत्यं लोके त्वं स त्वं देववरेश्वर॥	<br>
अनाहूतोऽसि तेनाद्य पित्रा मे दृष्टचारिणा॥	<br>
तत्सर्वं ज्ञातुमिच्छामि तस्य भावं दुरात्मनः॥ २.६१ ॥	<br><br>
तस्माच्चाद्यैव गच्छामि यज्ञवाडं पितुर्म्मम॥	<br>
अनुज्ञां देहि मे नाथ देवदेव जगत्पते॥ २.६२ ॥	<br><br>
इत्युक्तो भगवान्रुद्रस्तया देव्या शिवः स्वयम्॥	<br>
विज्ञाताखिलदृग्द्रष्टा भगवान्भूतभावनः॥ २.६३ ॥	<br><br>
स तामुवाच देवेशो महेशः सर्वसिद्धिदः॥	<br>
गच्छ देवि त्वरायुक्ता वचनान्मम सुव्रते॥ २.६४ ॥	<br><br>
एतं नंदिनमारुह्य नानाविधगणान्विता॥	<br>
गणाः षष्टिसहस्राणि जग्मूरौद्राः शिवज्ञया॥ २.६५ ॥	<br><br>
तैर्गणैः संवृता देवी जगाम पितृमंदिरम्॥	<br>
निरीक्ष्य तद्बलं सर्वं महादेवोतिविस्मितः॥ २.६६ ॥	<br><br>
भूषणानि महार्हाणि तेभ्यो देव्यै परंतपः॥	<br>
प्रेषयामास चाव्यग्रो महादेवोऽनु पृष्ठतः॥ २.६७ ॥	<br><br>
देव्या गतं वै स्वपितुर्गृहं तदा विमृश्य सर्वं भगवान्महेशः॥	<br>
दाक्षायणी पित्रवमानिता सती न यास्यतीति स्वपुरं पुनर्जगौ॥ २.६८ ॥	<br><br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे केदारखंडे दक्षयज्ञं प्रति सतीदेव्यागमनवर्णनंनाम द्वितीयोऽध्यायः॥ २ ॥	<br>
