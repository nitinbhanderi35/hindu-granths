<b>॥लोमश उवाच॥	<br></b>
वर्द्धमाना तदा साध्वी रराज प्रतिवासरम्॥	<br>
अष्टवर्षा यदा जाता हिमालयगृहे सती॥ २१.१ ॥	<br><br>
महेशो हिमवद्द्रोण्यां तताप परमं तपः॥	<br>
सर्वैर्गणैः परिवृतो वीरभद्रादिभिस्तदा॥ २१.२ ॥	<br><br>
एतत्तपो जुषाणं तं महेशं हिमवान्ययौ॥	<br>
तत्पादपल्लवं द्रष्टुं पार्वत्या सह बुद्धिमान्॥ २१.३ ॥	<br><br>
यावत्समागतो द्रष्टं नंदिनासौ निवारितः॥	<br>
द्वारि स्थिते च तदा क्षणमेकं स्थिरोऽभवत्॥ २१.४ ॥	<br><br>
पुनर्विज्ञापयामास नंदिना हिमवान्गिरिः॥	<br>
विज्ञप्तो नंदिना शंभुरचलो द्रष्टुमागतः॥ २१.५ ॥	<br><br>
तदाकर्ण्य वचस्तस्य नंदिनः परमेश्वरः॥	<br>
आनयस्व गिरिं चात्र नंदिनं वाक्यमब्रवीत्॥ २१.६ ॥	<br><br>
तथेति मत्वा नंदी तं पर्वतं च हिमाचलम्॥	<br>
आनयामास स तथा शंकरं लोकशंकरम्॥ २१.७ ॥	<br><br>
दृष्ट्वा तदानीं सकलेश्वरं प्रभुं तपो जुषाणं विनिमीलितेक्षणम्॥ २१.८ ॥	<br><br>
कपर्द्धिनं चंद्रकलाविभूषणं वेदांतवेद्यं परमात्मनि स्थितम्॥	<br>
ववंद शीर्ष्णा च तदा हिमाचलः परां मुदं प्रापदहीनसत्त्वः॥ २१.९ ॥	<br><br>
उवाच वाक्यं जगदेकमंगलं हिमालयो वाक्यविदां वरिष्ठः॥ २१.१० ॥	<br><br>
सभाग्योऽहं महादेव प्रसादात्तव शंकर॥	<br>
प्रत्यहं चागमिष्यामि दर्शनार्थं तव प्रभो॥ २१.११ ॥	<br><br>
अनया सह देवेश अनुज्ञां दातुर्महसि॥	<br>
श्रुत्वा तु वचनं तस्य देवदेवो महेश्वरः॥ २१.१२ ॥	<br><br>
आगंतव्यं त्वया नित्यं दर्शनार्थं ममाचल॥	<br>
कुमारीं च गृहे स्थाप्य नान्यथा मम दर्शनम्॥ २१.१३ ॥	<br><br>
अचलः प्रत्युवाचेदं गिरिशं नतकंधरः॥	<br>
कस्मान्मयानया सार्द्धं नागंतव्यं तदुच्यताम्॥	<br>
अचलं च व्रीत शंभुः प्रहसन्वाक्यमब्रवीत्॥ २१.१४ ॥	<br><br>
इयं कुमारी सुश्रोणी तन्वी चारुप्रभाषिणी॥	<br>
नानेतव्या मत्समीपे वारयामि पुनः पुनः॥ २१.१५ ॥	<br><br>
एतच्छ्रुत्वा वचनं तस्य शंभोर्निरामयं निःस्पृहनिष्ठुरं वा॥	<br>
तपस्विनोक्तं वचनं निशम्य उवाच गौरी च विहस्य शंभुम्॥ २१.१६ ॥	<br><br>
<b>॥गौर्युवाच॥	<br></b>
तपःशक्त्यान्वितः शंभो करोषि विपुलं तपः॥	<br>
तव बुद्धिरियं जाता तपस्तप्तुं महात्मनः॥ २१.१७ ॥	<br><br>
कस्त्वं का प्रकृतिः सूक्ष्मा भगवंस्तद्विमृश्यताम्॥	<br>
पार्वत्यास्तद्वचः श्रुत्वा महेशो वाक्यमब्रवीत्॥ २१.१८ ॥	<br><br>
तपसा परमेणैव प्रकृतिं नाशयाम्यहम्॥	<br>
प्रकृत्या रहितः सुभ्रु अहं तिष्ठमि तत्त्वतः॥	<br>
तस्माच्च प्रकृते सिद्धैर् कार्यः संग्रहः क्वचित्॥ २१.१९ ॥	<br><br>
<b>॥पार्वत्युवाच॥	<br></b>
यदुक्तं परया वाचा वचननं शंकर त्वया॥	<br>
सा किं प्रकृति र्नैव स्यादतीतस्तां भवान्कथम्॥ २१.२० ॥	<br><br>
यच्छृणोपि यदश्रासि यच्च पश्यसि शंकर॥	<br>
वाग्वादेन च किं कार्यमस्माके चाधुना प्रभो॥ २१.२१ ॥	<br><br>
तत्सर्वं प्रकृतेः कार्यं मिथ्यावादो निर्र्थकः॥	<br>
प्रकृतेः परतो भूत्वा किमर्थं तप्यते तपः॥ २१.२२ ॥	<br><br>
त्वया शंभोऽधुना ह्यस्मिन्गिरौ हिमवति प्रभो॥	<br>
प्रकृत्या मिलितोऽसि त्वं न जानासि हि शंकर॥ २१.२३ ॥	<br><br>
वाग्वादेन च किं कार्यमस्माकं चाधुना प्रभो॥	<br>
प्रकृतेः परतस्त्वं च यदि सत्यं वचस्तव॥	<br>
तर्हि त्वया न भेतव्यं मम शंकर संप्रति॥ २१.२४ ॥	<br><br>
प्रहस्य भगवान्देवो गिरिजां प्रत्युवाच ह॥ २१.२५ ॥	<br><br>
<b>॥महादेव उवाच॥	<br></b>
प्रत्यहं कुरु मे सेवां गिरिजे साधुभाषिणि॥ २१.२७ ॥	<br><br>
इत्येवमुक्त्वा गिरिजां महेशो हिमालयं वाक्यमथो बभाषे॥	<br>
अत्रैव सोऽहं तपसा परेण चरामि भूम्यां परमार्थभावः॥ २१.२७ ॥	<br><br>
तपस्तप्तुमनुज्ञा मे दातव्या पर्वताधिप॥	<br>
अनुज्ञया विना किंचित्तपः कर्तुं न पार्यते॥ २१.२८ ॥	<br><br>
एतच्छ्रुत्वा वचस्तस्य देवदेवस्य शूलिनः॥	<br>
प्रहस्य हिमवाञ्छंभुमिदं वचनमब्रवीत्॥ २१.२९ ॥	<br><br>
त्वदीयं हि जगत्सर्वं सदेवासुरमानुषम्॥	<br>
किमहं तु महादेव तुच्छो भूत्वा ददामि ते॥ २१.३० ॥	<br><br>
एवमुक्तो हिमवता शंकरो लोकशंकरः॥	<br>
प्रहस्य गिरिराजं तं याहीति प्राह सादरम्॥ २१.३१ ॥	<br><br>
शंकरेणाब्यनुज्ञातः स्वगृहं हिमवान्ययौ॥	<br>
सार्द्धं गिरिजया सोऽपि प्रत्यहं दर्शने स्थितः॥ २१.३२ ॥	<br><br>
एवं कतिपयः कालो गतश्चोपासनात्तयोः॥ २१.३३ ॥	<br><br>
सुतापित्रोश्च तत्रैव शंकरो दुरतिक्रमः॥	<br>
पार्वतीं प्रति तत्रैव चिंतामापेदिरे सुराः॥ २१.३४ ॥	<br><br>
ते चिंत्यमानाश्च सुरास्तदानीं कथं महेशो गिरिजां समेष्यति॥	<br>
किं कार्यमद्यैव वयं च कुर्मो बृहस्पते तत्कथयस्व मा चिरम्॥ २१.३५ ॥	<br><br>
बृहस्पतिरुवाचेदं महेंद्रं प्रति सद्वचः॥	<br>
एवमेतत्त्वया कार्यं महेंद्र श्रूयतां तदा॥ २१.३६ ॥	<br><br>
एतत्कार्यं मदनेनैव राजन्नान्यः समर्थो भविता त्रिलोके॥	<br>
विप्लावितं तापसानां तपो हि तस्मात्त्वरात्प्रार्थनीयो हि मारः॥ २१.३७ ॥	<br><br>
गुरोर्वचनमाकर्ण्य आह्वयन्मदनं हरिः॥	<br>
आह्वानादाजगामाथ मदनः कार्यसाधकः॥ २१.३८ ॥	<br><br>
रत्या समेतः सह माधवेन स पुष्पधन्वा पुरतः सभायाम्॥	<br>
महेंद्रमागम्य उवाच वाक्यं सगर्वितं लोकमनोहरं च॥ २१.३९ ॥	<br><br>
अहमाकारितः कस्माद्ब्रूहि मेऽद्य शचीपते॥	<br>
किं कार्यं करवाण्यद्य कथ्यतां मा विलंबितम्॥ २१.४० ॥	<br><br>
मम स्मरणमात्रेण विभ्रष्टा हि तपस्विनः॥	<br>
त्वमेव जानासि हरे मम वीर्यपराक्रमौ॥ २१.४१ ॥	<br><br>
मम वीर्यं च जानाति शक्तेः पुत्रः पराशरः॥	<br>
एवं चानये च बहवो भृग्वाद्य ऋषयो ह्यमी॥ २१.४२ ॥	<br><br>
गुरुरप्यभिजानाति भार्योतथ्यस्य चैव हि॥	<br>
तस्यां जातो भरद्वाजो गुरुणा संकरो हि सः॥ २१.४३ ॥	<br><br>
भरद्वाजो महाभाग इत्युवाच गुरुस्तदा॥	<br>
जानाति मम वीर्यं च शौर्यं चैव प्रजापतिः॥ २१.४४ ॥	<br><br>
क्रोधो हि मम बंधुश्च महाबलपरक्रमः॥	<br>
उभाभ्यां द्रावितं विश्वं जंगमाजंगमं महत्॥	<br>
ब्रह्मादिस्तंबपर्यंतं प्लावितं सचराचरम्॥ २१.४५ ॥	<br><br>
<b>॥देवा ऊचुः॥ 	<br></b>
मदनद्वं समर्थोसि अस्माञ्जेतुं सदैव हि॥	<br>
महेशं प्रति गच्छाशु सुरकार्यार्थसिद्धये॥	<br>
पार्वत्या सहितं शंभुं कुरुष्वाद्य महामते॥ २१.४६ ॥	<br><br>
एवमभ्यर्थितो देवैर्मदनो विश्वमोहनः॥	<br>
जगाम त्वरितो भूत्वा अप्सरोभिः समन्वितः॥ २१.४७ ॥	<br><br>
ततो जगामाशु महाधनुर्द्धरो विस्फार्य चापं कुसुमान्वितं महत्॥	<br>
तथैव बाणांश्च मनोरमांश्च प्रगृह्य वीरो भुवनैकजेता॥	<br>
तस्मिन्हिमाद्रौ परिदृश्यमानोऽवनौ स्मरो योधयतां वरिष्ठः॥ २१.४८ ॥	<br><br>
तत्रागता तदा रंभा उर्वशी पुंजिकस्थली॥	<br>
सुम्लोचा मिश्रकेशी च सुभगा च तिलोत्तमा॥ २१.४९ ॥	<br><br>
अन्याश्च विविधाः जाताः साहाय्ये मदनस्य च॥	<br>
अप्सरसो गणैर्दृष्टा मदनेन सहैव ताः॥ २१.५० ॥	<br><br>
सर्वे गणाश्च सहसा मदनेन विमोहिताः॥	<br>
भृंगिणा च तदा रंभा चण्डेन सह चोर्वशी॥ २१.५१ ॥	<br><br>
मेनका वीरभद्रेण चण्डेन पुंजिकस्थली॥	<br>
तिलोत्तमादयस्तत्र संवृताश्च गणैस्तदा॥ २१.५२ ॥	<br><br>
अमत्तभूतैर्बहुभिस्त्रपां त्यक्त्वा मनीषिभिः॥	<br>
अकाले कोकिला भिश्च व्याप्तामासीन्महीतलम्॥ २१.५३ ॥	<br><br>
अशोकाश्चंपकाश्चूता यूथ्यश्चैव कदंबकाः॥	<br>
नीषाः प्रियालाः पनसा राजवृक्षाश्चरायणाः॥ २१.५४ ॥	<br><br>
द्राक्षावल्लयः प्रदृश्यंते बहुला नागकेशराः॥	<br>
तथा कदल्यः केतक्यो भ्रमरैरुपशोभिताः॥ २१.५५ ॥	<br><br>
मत्ता मदनसंगेन हंसीभिः कलहंसकाः॥	<br>
करेणुभिर्गजाह्यासञ्छिखंडीभिः शिखंडिनः॥ २१.५६ ॥	<br><br>
निष्कामा ह्यतुरा ह्यासञ्छिवसंपर्कजैर्गुणैः॥	<br>
अकस्माच्च तथाभूतं कथं जातं विमृश्य च॥ २१.५७ ॥	<br><br>
शैलादो हि महातेजा नंदी ह्यमितविक्रमः॥	<br>
रक्षसं विबुधानां वा कृत्यमस्तीत्यचिंतयत्॥ २१.५८ ॥	<br><br>
एतस्मिन्नंतरे तत्र मदनो हि धनुर्द्धरः॥	<br>
पंचबाणान्समारोप्य स्वकीये धनुषि द्विजाः॥	<br>
तरोश्छायां समाश्रित्य देवदारुगतां तदा॥ २१.५९ ॥	<br><br>
निरीक्ष्य शंभुं परमासने स्तितं तपो जुषाणं परमेष्ठिनां पतिम्॥	<br>
गंगाधरं नीलतमालकंठं कपर्दिनं चन्द्रकलासमेतम्॥ २१.६० ॥	<br><br>
भुजंगभोगांकितसर्वगात्रं पंचाननं सिंहविशालविक्रमम्॥	<br>
कर्पूरगौरे परयान्वितं च स वेद्धुकामो मदनस्तपस्विनम्॥ २१.६१ ॥	<br><br>
दुरासदं दीप्तिमतां वरिष्ठं महेशमुग्रं सह माधवेन॥	<br>
यावच्छिवं वेद्धुकामः शरेण तावद्याता गिरिजा विश्वमाता॥	<br>
सखीजनैः संवृता पूजनार्थं सदाशिवं मंगलं मंगलानाम्॥ २१.६२ ॥	<br><br>
कनककुसुममालां संदधे नीलकंठे सितकिरणमनोज्ञादुर्ल्लभा सा तदानीम्॥	<br>
स्मितविकसितनेत्रा चारुवक्त्रं शिवस्य सकलजननित्री वीक्षमाणा बभूव॥ २१.६३ ॥	<br><br>
तावद्विद्धः शरेणैव मोहनाख्येन चत्वरात्॥	<br>
विध्यमानस्तदा शंभुः शनैरुन्मील्य लोचने॥	<br>
ददर्श गिरिजां देवोब्धिर्यथा शशिनः कलाम्॥ २१.६४ ॥	<br><br>
चारुप्रसन्नवदनां बिंबोष्ठीं सस्मितेक्षणाम्॥	<br>
सुद्विजामग्निजां तन्वीं विशालवदनोत्सवाम्॥ २१.६५ ॥	<br><br>
गौरीं प्रसन्नमुद्रां च विश्वमोहनमोहनाम्॥	<br>
यया त्रिलोकरचना कृता ब्रह्मादिभिः सह॥ २१.६६ ॥	<br><br>
उत्पत्तिपालनविनाशकरी च या वै कृत्वाग्रतः सत्त्वरजस्तमांसि॥	<br>
सा चेतनेन ददृशे पुरतो हरेण संमोहनी सकलमंगलमंगलैका॥ २१.६७ ॥	<br><br>
तां निरीक्ष्य भवो देवो गिरिजां लोकपावनीम्॥	<br>
मुमोह दर्शनात्तस्या मदनेनातुरीकृतः॥	<br>
विस्मयोत्फुल्लनयनो बभूव सहसा शिवः॥ २१.६८ ॥	<br><br>
एवं विलोकमानोऽसौ देवदेवो जगत्पतिः॥	<br>
मनसा दूयमानेन इदमाह सदाशिवः॥ २१.६९ ॥	<br><br>
अनया मोहितः कस्मात्तपःस्थोऽहं निरामयः॥	<br>
कुतः कस्माच्च केनेदं कृतमस्ति ममाप्रियम्॥ २१.७० ॥	<br><br>
ततो व्यलोकयच्छंभुर्द्दिक्षु सर्वासु सादरम्॥	<br>
तावद्दृष्टो दक्षिणस्यां दिशि ह्यात्तशरासनः॥ २१.७१ ॥	<br><br>
चक्रीकृतधनुः सज्जं चक्रे बेद्धुं सदाशिवम्॥	<br>
यावत्पुनः संधयति मदनो मदनांतकम्॥	<br>
तावद्दृष्टो महेशेन सरोषेण तदा द्विजाः॥ २१.७२ ॥	<br><br>
निरीक्षितस्तृतीयेन चक्षुषा परमेण हि॥	<br>
मदनस्तत्क्षणादेव ज्वालामालावृतोऽभवत्॥	<br>
हाहाकारो महानासीद्देवानां तत्र पश्यताम्॥ २१.७३ ॥	<br><br>
<b>॥देवा ऊचुः॥	<br></b>
देवदेव महादेव देवानां वरदो भव॥	<br>
गिरिजायाः सहायार्थं प्रेषितो मदनोऽधुना॥ २१.७४ ॥	<br><br>
वृथा त्वयाथ दग्धोऽसौ मदनो हि महाप्रभः॥ २१.७५ ॥	<br><br>
त्वया हि कार्यं जगदेकबंधो कार्यं सुराणां परमेण वर्चसा॥	<br>
अस्यां समुत्पत्स्यति देव शंभो तेनैव सर्वं भवतीह कार्यम्॥ २१.७६ ॥	<br><br>
तारकेण महादेव देवाः संपीडिता भृशम्॥	<br>
तदर्थं जीवितं चास्य दत्त्वा च गिरिजां प्रभो॥ २१.७७ ॥	<br><br>
वरयस्व महाभाग देवाकार्ये भव क्षमः॥	<br>
गजासुरात्तवया त्राता वयं सर्वे दिवौकसः॥ २१.७८ ॥	<br><br>
कालकूटाच्च नूनं हि रक्षिताः स्मो न चान्यथा॥	<br>
भस्मासुराच्च सर्वेश त्वया त्राता न संशयः॥ २१.७९ ॥	<br><br>
मदनोयं समायातः सुराणां कार्यसिद्धये॥	<br>
तस्मात्त्वया रक्षणीय उपकारः परो हि नः॥ २१.८० ॥	<br><br>
विना तेन जगत्सर्वं नाशमेष्यति शंकर॥	<br>
निष्कामस्त्वं कथं शंभो स्वबुद्ध्या च विमृस्यताम्॥ २१.८१ ॥	<br><br>
तदोवाच रुषाविष्टो देवान्प्रति महेश्वरः॥	<br>
विना कामेन भो देवा भवितव्यं न चान्यथा॥ २१.८२ ॥	<br><br>
यदाःकामं पुरस्कृत्य सर्वे देवाः सवासवाः॥	<br>
पदभ्रष्टाश्च दुःखेन व्याप्ता दैन्यं समाश्रिताः॥ २१.८३ ॥	<br><br>
कामो हि नरकायैव सर्वेषां प्राणिनां ध्रुवम्॥	<br>
दुःखरूपी ह्यनंगोऽयं जानीध्वं मम भाषितम्॥ २१.८४ ॥	<br><br>
तारकोऽपि दुराचारो निष्कामोऽद्य भविष्यति॥	<br>
विनाकामेन च कथं पापमाचरते नरः॥ २१.८५ ॥	<br><br>
तस्मात्कामो मया दग्धः सर्वेषां शांतिहेतवे॥	<br>
युष्माभिश्च सुरैः सर्वैरसुरैश्च महर्षिभिः॥ २१.८६ ॥	<br><br>
अन्यैः प्राणिभिरेवात्र तपसे धीयतां मनः॥	<br>
कामक्रोधविहीनं च जगत्सर्वं मया कृतम्॥ २१.८७ ॥	<br><br>
तस्मादेनं पापिनं दुःखमूलं न जीवयिष्यामि सुराः प्रतीक्ष्यताम्॥	<br>
निरन्तरं चात्मसुखप्रबोधमानंदलक्षणमागाधमनन्यरूपम्॥ २१.८८ ॥	<br><br>
एवमुक्तास्तदा तेन शंभुना परमेष्ठिना॥	<br>
ऊचुर्महर्षयः सर्वे शकर लोकशंकरम्॥ २१.८९ ॥	<br><br>
यदुक्तं भवता शंभो परं श्रेयस्करं हि नः॥	<br>
किं तु वक्ष्याम देवेश श्रूयतां चावधार्यताम्॥ २१.९० ॥	<br><br>
यथा सृष्टमिदं विश्वं कामक्रोधसमन्वितम्॥	<br>
तत्सर्वं कामरूपं हि स कामो न तु हन्यते॥ २१.९१ ॥	<br><br>
धर्मार्थकामामोक्षाश्च चत्वारो ह्येकरूपताम्॥	<br>
नीतायेन महादेव स कामोऽयं न हन्यते॥ २१.९२ ॥	<br><br>
कथं त्वया हि संदग्धः कामो हि दुरतिक्रमः॥	<br>
येन संघटितं विश्वमाब्रह्मस्थावरात्मकम्॥ २१.९३ ॥	<br><br>
कामेन हीयते विश्वं कामेन पाल्यते॥	<br>
कामेनोत्पद्यते विश्वं तस्मात्कामो महाबलः॥ २१.९४ ॥	<br><br>
यस्मात्क्रोधो भवत्युग्रो येन त्वं च वशीकृतः॥	<br>
तस्मात्कामं महादेव संबोधयितुमर्हसि॥ २१.९५ ॥	<br><br>
त्वया संपादितो देव मदनो हि महाबलः॥	<br>
समर्थो हि समर्थत्वात्तत्सामर्थ्यं करिष्यति॥ २१.९६ ॥	<br><br>
ऋषिभिश्चैवमुक्तोऽपि द्विगुणं रूपमास्थितः॥	<br>
चक्षुषा हि तृतीयेन दग्धुकामो हरस्तदा॥ २१.९७ ॥	<br><br>
मुनिभिश्चारणैः सिद्धैर्गणैश्चापि सदाशिवः॥	<br>
स्तुतश्च वंदितो रुद्रः पिनाकी वृषवाहनः॥ २१.९८ ॥	<br><br>
मदनं च तथा दग्ध्वा त्यक्त्वा तं पर्वतं रुषा॥	<br>
हिमवंताभिधं सद्यस्तिरोधानगतोऽभवत्॥ २१.९९ ॥	<br><br>
तिरोधानगतं देवी वीक्ष्य दग्धं च मन्मथम्॥	<br>
सकोकिलं सचूतं च सभृंगं सहचंपकम्॥ २१.१०० ॥	<br><br>
तथैव दग्धं मदनं विलोक्य रत्या विलापं च तदा मनस्विनी॥	<br>
सबाष्पदीर्घं विमना विमृस्य कथं स रुद्रो वशगो भवेन्मम॥ २१.१०१ ॥	<br><br>
एवं विमृश्य सुचिरं गिरिजा तदानीं संमोहमाप च सती हि तथा बभाषे॥	<br>
संमुह्यमाना रुदतीं निरीश्यरतिर्महारूपवतीं मनस्विनीम्॥ २१.१०२ ॥	<br><br>
मा विषादं कुरु सखि मदनं जीवयाम्यहम्॥	<br>
त्वदर्थं भो विशालाक्षि तपसाऽऽराधयाम्यहम्॥ २१.१०३ ॥	<br><br>
हरं रुद्रं विरुपाक्षं देवदेवं जगद्गुरुम्॥	<br>
मा चिंतां कुरु सुश्रोमि मदनं जीवयाम्यहम्॥ २१.१०४ ॥	<br><br>
एवम श्वास्य तां साध्वी गिरिजां रतिरंजसा॥	<br>
तपस्तेपे च सुमहत्पतिं प्राप्तुं सुमध्यमा॥ २१.१०५ ॥	<br><br>
मदनो यत्र दग्धश्च रुद्रेण परमात्मना॥	<br>
तप्यमानां तपस्तत्र नारदो ददृशे तदा॥ २१.१०६ ॥	<br><br>
उवाच गत्वा सहसा भामिनीं रतिमंतिके॥	<br>
कस्यासि त्वं विशालाक्षि केन वा तप्यते तपः॥ २१.१०७ ॥ 	<br>
तरुणी रूपसंपन्ना सौभाग्येन परेण हि॥	<br>
नारदस्य वचः श्रुत्वा रोषेण महता तदा॥	<br>
उवाच वाक्यं मधुरं किंचिन्निष्ठुरमेव च॥ २१.१०८ ॥	<br><br>
<b>॥रतिरुवाच॥	<br></b>
नारदोऽसि मया ज्ञातः कुमारस्त्वं न संशयः॥	<br>
स्वस्वरूपादर्शनं च कर्तुमर्हसि सुव्रत॥ २१.१०९ ॥	<br><br>
यथागतेन मार्गेण गच्छ त्वं मा विलंबितम्॥	<br>
बटो न किंचिज्जानासि केवलं कलिकृन्महान्॥ २१.११० ॥	<br><br>
परस्त्रीकामुकाः क्षुद्रा विटा व्यसनिनश्च ये॥	<br>
तथा ह्यकर्मिणः स्तब्धास्तेषां मध्ये त्वमग्रणीः॥ २१.१११ ॥	<br><br>
एवं निर्भर्त्सितो रत्या नारदो मुनिसत्तमः॥	<br>
स्वयं जगाम त्वरीतं शंबरं दैत्यपुंगवम्॥ २१.११२ ॥	<br><br>
शशंस दैत्यराजाय दग्धं मदनमेव च॥	<br>
रुद्रेण क्रोधयुक्तेन तस्य भार्या मनस्विनी॥ २१.११३ ॥	<br><br>
तामानय महाभाग भार्यां कुरु महाबल॥	<br>
अतीव रूपसंपन्ना या आनीतास्त्वयानघ॥	<br>
तासां मध्ये रूपवती रतिः सा मदनप्रिया॥ २१.११४ ॥	<br><br>
एवमाकर्ण्य वचनं देवर्षेर्भावितात्मनः॥	<br>
जगाम सहसा तत्र यत्रास्ते सा सुशोभना॥ २१.११५ ॥	<br><br>
तां दृष्ट्वा सु विशालाक्षीं रतिं मदनमोहिनीम्॥	<br>
उवाच प्रहसन्वाक्यं शंबरो देवसंकटः॥ २१.११६ ॥	<br><br>
एहि तन्वि मया सार्द्धं राज्यं भोगान्यथेष्टतः॥	<br>
भुंक्ष्व देवि प्रसादान्मे तपसा किं प्रयोजनम्॥ २१.११७ ॥	<br>
एवमुक्ता तदा तेन शंबरेण महात्मना॥	<br>
उवाच तन्वी मधुरं महिषी मदनस्य सा॥ २१.११८ ॥	<br><br>
विधवाहं महाबाहो नैवं भाषितुमर्हसि॥	<br>
राजा त्वं सर्वदैत्यानां लक्ष्णैः परिवारितः॥ २१.११९ ॥	<br><br>
एतत्तद्वचनं श्रुत्वा शंबरः काममोहितः॥	<br>
करे ग्रहीतु कामोऽसौ तदा रत्या निवारितः॥ २१.१२० ॥	<br><br>
विमृश्य मनसा सर्वमजेयत्वं च तस्य वै॥	<br>
मा स्पृश त्वं च रे मूढ मम संस्पर्शजेन वै॥ २१.१२१ ॥	<br><br>
संपर्केण च दग्धोऽसि नान्यथा मम भाषितम्॥	<br>
तदोवाच महातेजाः शंबरः प्रहसन्निव॥ २१.१२२ ॥	<br><br>
विभीषिकाभिर्बह्वीभिर्मां भीषयसि मानिनि॥	<br>
गच्छ शीघ्रं मम गृहं बहूक्त्या किं प्रयोजनम्॥ २१.१२३ ॥	<br><br>
इत्युच्यमानेन तदा नीता सा प्रसभं तथा॥	<br>
स्वपुरं परमं तन्वी शंबरेण मनस्विनी॥ २१.१२४ ॥	<br><br>
कृता महानसेऽध्यक्षा नाम्ना मायावतीति च॥ २१.१२५ ॥	<br><br>
<b>॥ऋषय ऊचुः॥	<br></b>
पार्वत्याधिकृतं सर्वं मदनानयनं प्रति॥	<br>
संबरेण हृतातन्वी मदनस्य प्रिया सती॥	<br>
अत ऊर्ध्वं तदा सूत किं जातं तत्र वर्ण्यताम्॥ २१.१२६ ॥	<br><br>
<b>॥सूत उवाच॥	<br></b>
गतं तदा शिवं दृष्ट्वा दग्ध्वा मदनमोजसा॥	<br>
पार्वती तपसा युक्ता स्थिता तत्रैव भामिनी॥ २१.१२७ ॥	<br><br>
पित्रा तेन तदा तन्वी मात्रा चैव विचारिता॥	<br>
बाले एहि गृहे शीघ्रं मा श्रमं कर्तुमर्हसि॥ २१.१२८ ॥	<br><br>
उक्ता ताभ्यां तदा साध्वी गिरिजा वाक्यमब्रवीत्॥ २१.१२९ ॥	<br><br>
<b>॥पार्वत्युवाच॥	<br></b>
नागच्छामि गृहं मातस्तात मे श्रृणु तत्त्वतः॥	<br>
वाक्यं धर्मार्थयुक्तं च येन त्वं तोषमेष्यसि॥ २१.१३० ॥	<br><br>
शंभुः परेषां परमो दग्धो येन महाबलः॥	<br>
मदनो मम सान्निध्यमानयेऽत्रैव तं शिवम्॥ २१.१३१ ॥	<br><br>
दुर्लभोहि तदा शंभुः प्राणिनां गृहमिच्छताम्॥	<br>
नागच्छामि गृहं मातस्तस्मात्सर्वं विमृश्यताम्॥ २१.१३२ ॥	<br><br>
तदोवाच महातेजा हिमवान्स्वसुतां प्रति॥	<br>
दुराराध्यः शिवः साक्षात्सर्वदेवनमस्कृतः॥	<br>
त्वया प्राप्तुमशक्यो हि तस्मात्त्वं स्वगृहं व्रज॥ २१.१३३ ॥	<br><br>
सा बाष्पपूरितेनैव कंठेन स्वसुतां प्रति॥	<br>
उवाच मेना तन्वंगियाहि शीघ्रं गृहं प्रति॥ २१.१३४ ॥	<br><br>
तदा प्रहस्य चोवाच मातरं प्रति पार्वती॥	<br>
प्रतिज्ञां श्रृणु मे मातस्तपसा परमेण हि॥ २१.१३५ ॥	<br><br>
अत्रैव तं समानीय वरयामि विचक्षणम्॥	<br>
नाशयामि रुद्रस्य रुद्रत्वं वारवर्णिनि॥ २१.१३६ ॥	<br><br>
सुखरूपं परित्यज्य गिरिजा च मनस्विनी॥	<br>
शंभोरारधनं चक्रे परमेण समाधिना॥ २१.१३७ ॥	<br><br>
जया च विजया चैव माधवी च सुलोचना॥	<br>
सुश्रुता च श्रुता चैव तथैव च शुकी परा॥ २१.१३८ ॥	<br><br>
प्रम्लोचा सुभगा श्यामा चित्रांगी चारुणी स्वधा॥	<br>
एताश्चान्याश्च बहवः सख्यस्ता गिरिजां प्रति॥	<br>
उपासांचक्रिरे सा च देवगर्भा च भामिनी॥ २१.१३९ ॥	<br><br>
तपसा परमोग्रेण चरंती चारुहासिनी॥	<br>
मदनो यत्र दग्धश्च रुद्रेण च महात्मना॥	<br>
तत्रैव वेदिं कृत्वा च तस्योपरि सुसंस्थिता॥ २१.१४० ॥	<br><br>
त्यक्त्वा जलाशनं बाला पर्णादा ह्यभवच्च सा॥	<br>
ततः साऽर्द्राणि पर्णानि त्यक्त्वा शुष्काणि चाददे॥ २१.१४१ ॥	<br><br>
शुष्काणि चैव पर्णानि नाशितानि तया यदा॥	<br>
अपर्णेति च विख्याता बभुव तनुमध्यमा॥ २१.१४२ ॥	<br><br>
वायुपानरता जाता अंबुपानादनंतरम्॥	<br>
कालक्रमेण महता बभूव गिरिजा सती॥	<br>
एकांगुष्ठेन च तदा दधार च निजं वपुः॥ २१.१४३ ॥	<br><br>
एवमुग्रेण तपसा शंकराराधनं सती॥	<br>
चकार परया तुष्ट्या शंभोः प्रीत्यर्थमेव च॥ २१.१४४ ॥	<br><br>
परं भावं समाश्रित्य जगन्मंगलमंगला॥	<br>
तुष्ट्यर्थं च महेशस्य तताप परमं तपः॥ २१.१४५ ॥	<br><br>
एवं दिव्यसहस्राणि वर्षाणि च तताप वै॥	<br>
हिमा लयस्तदागत्य पार्वतीं कृतनिश्चयाम्॥ २१.१४६ ॥	<br><br>
सभार्यः स सुतामाप्त उवाच च महासतीम्॥	<br>
मा खिद्यतां महादेवि तपसानेन भामिनि॥ २१.१४७ ॥	<br><br>
क्व रुद्रो दृश्यते बाले विरक्तो नात्र संशयः॥	<br>
त्वं तन्वी तरुणी बाला तपसा च विमोहिता॥ २१.१४८ ॥	<br><br>
भविष्यति न संदेहः सत्यं प्रतिवदामि ते॥	<br>
तस्मादुत्तिष्ठ याह्याशु स्वगृहं वरवर्णिनि॥ २१.१४९ ॥	<br><br>
किं तेन तव रुद्रेण ये दग्धः पुराऽनघे॥	<br>
मदनो निर्विकारित्वात्तं कथं प्रार्थयिष्यसि॥ २१.१५० ॥	<br><br>
गगनस्थो यथा चंद्रो ग्रहीतुं न हि शक्यते॥	<br>
तथैव दुर्गमः शर्भुर्जानीहि त्वं शुचिस्मिते॥ २१.१५१ ॥	<br><br>
तथैव मेनया चोक्ता तथा सह्याद्रिणा सती॥	<br>
मेरुणा मंदरेणैव मैनाकेन तथैव च॥ २१.१५२ ॥	<br><br>
एभिरुक्ता तदा तन्वी पार्वती तपसि स्थिता॥	<br>
उवाच प्रहसन्त्तेव हिमवंतं शुचिस्मिता॥ २१.१५३ ॥	<br><br>
पुरा प्रोक्तं त्वया तात अंब किं विस्मृतं त्वया॥	<br>
अधुनैव प्रतिज्ञां च श्रृणुध्वं मम बांधवाः॥ २१.१५४ ॥	<br><br>
विरक्तोऽसौ महादेवो मदनो येन वै हतः॥	<br>
तं तोषयामि तपसा शंकरं लोकशंकरम्॥ २१.१५५ ॥	<br><br>
सर्वे यूयं च गच्छंतु नात्र कार्या विचारणा॥	<br>
दग्धो हि मदनो येन येन दग्धं गिरेर्वनम्॥ २१.१५६ ॥	<br><br>
तमानयामि चात्रैव तपसा केवलेन हि॥	<br>
तपोबलेन महता सुसेव्यो हि सदाशिवः॥ २१.१५७ ॥	<br><br>
तं जानीध्वं महाभागाः सत्यंसत्यं वदाम्यहम्॥ २१.१५८ ॥	<br><br>
संभाषमाणा जननीं तदानीं हिमालयं चैव तथा च मेनाम्॥	<br>
तथैव मेरुं मितभाषिणी तदा सा मंदरं पर्वतराजकन्या॥	<br>
जग्मुस्तदा तेन पथा च पर्वता यथागतेनापि विचक्षमाणाः॥ २१.१५९ ॥	<br><br>
गतेषु तेषु सर्वेषु सखीभिः परिवारिता॥	<br>
तत्रैव च तपस्तेपे परमार्था सती तदा॥ २१.१६० ॥	<br><br>
तपसा तेन महता तप्तमासीच्चराचरम्॥	<br>
तदा सुरासुराः सर्वे ब्रह्माणं शरणं गताः॥ २१-१६१ ॥	<br><br>
<b>॥देवा ऊचुः॥	<br></b>
त्वया सृष्टमिदं सर्वं जगद्देव चराचरम्॥	<br>
त्रातुमर्हसि देवान्नस्त्वदन्यो नोपपद्यते॥ २१.१६२ ॥	<br><br>
अस्माकं रक्षणे शक्त इत्याकर्ण्य वचस्तदा॥	<br>
विमृश्य च तदा ब्रह्मा मनसा परमेण हि॥ २१.१६३ ॥	<br><br>
गिरिजातपसोद्भूतं दावाग्निं परमं महत्॥	<br>
ज्ञात्वा ब्रह्मा जगा माशु क्षीराब्धिं परमाद्भुतम्॥ २१.१६४ ॥	<br><br>
तत्र सुप्तं सुप्लयंके शेषाख्ये चातिशोभने॥	<br>
लक्ष्म्या पादोपयुगलं सेव्यमानं निरंतरम्॥ २१.१६५ ॥	<br><br>
दूरस्थेनापि तार्क्ष्येण नतकंधरधारिणा॥	<br>
सेव्यमानं श्रिया कांत्या क्षांत्या वृत्त्या दयादिभिः॥ २१.१६६ ॥	<br><br>
नवशक्तियुतं विष्णुं पार्पदैः परिवारितम्॥	<br>
कुमुदोथ कुमुद्वांश्च सनकश्च सनंदनः॥ २१.१६७ ॥	<br><br>
सनातनो महाभागः प्रसुप्तो विजयोऽरिजित्॥	<br>
जयंतश्च जयत्सेनो जयश्चैव महाप्रभः॥ २१.१६८ ॥	<br><br>
सनत्कुमारः सुतपा नारदश्चैव तुंबुरुः॥	<br>
पांचजन्यो महाशंखो गदा कौमोदकी तथा॥ २१.१६९ ॥	<br><br>
सुदर्शनं तथा चापं शार्ङ्गं च परमाद्भुतम्॥	<br>
एतानि वै रूपवंति दृष्टानि परमेष्ठिना॥ २१.१७० ॥	<br><br>
विष्णोः समीपे परमामनो भृशं समेत्य सर्वे सुरदानवास्तदा॥	<br>
विष्णुं चाहुः परमेष्ठिनां पतिं तीरे तदानीमुदधेर्महात्मनः॥ २१.१७१ ॥	<br><br>
त्राहित्राहि महाविष्णो तप्तान्नः शरणागतान्॥	<br>
तपसोग्रेण महता पार्वत्याः परमेण हि॥	<br>
शेषासने चोपविष्ट उवाच परमेश्वरः॥ २१.१७२ ॥	<br><br>
युष्माभिः सहितश्चापि व्रजामि परमेश्वरम्॥	<br>
महादेवं प्रार्थयामो गिरिजां प्रति वै सुराः॥ २१.१७३ ॥	<br><br>
पाणिग्रहार्थमधुना देवदेवः पिनाकधृक्॥	<br>
यथा नेष्यति तत्रैव करिष्यामोऽधुना वयम्॥ २१.१७४ ॥	<br><br>
तस्माद्वयं गमिष्यामो यत्र रुद्रो महाप्रभुः॥	<br>
तपसोग्रेण संयुक्तो ह्यास्ते परममंगलः॥ २१.१७५ ॥	<br><br>
विष्णोस्तद्वचनं श्रुत्वा ऊचुः सर्वे सुरासुराः॥	<br>
न यास्यामो वयं सर्वे विरूपाक्षं महाप्रभम्॥ २१.१७६ ॥	<br><br>
यदा दग्धः पुरा तेन मदनो दुरतिक्रमः॥	<br>
तथैव धक्ष्यत्यस्माकं नात्र कार्या विचारणा॥ २१.१७७ ॥	<br><br>
प्रहस्य भगवान्विष्णुरुवाच परमेश्वरः॥	<br>
मा भयं क्रियतां सर्वैः शिवरूपी सदाशिवः॥ २१.१७८ ॥	<br><br>
स न धक्ष्यति सर्वेषां देवानां भयनाशनः॥	<br>
तस्माद्भवद्भिर्गतव्यं मया सार्द्धं विचक्षणाः॥ २१.१७९ ॥	<br><br>
शंभुं पुराणं पुरुषं ह्यधीशं वरेण्यरूपं च परं पराणाम्॥ 	<br>
तपो जुषाणं परमार्थरूपं परात्परं तं शरणं व्रजामि॥ २१.१८० ॥	<br><br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे केदारखण्डे पार्वतीपश्चर्यावर्णनंनामैकविंशतितमोऽध्यायः॥ २१ ॥ छ ॥	<br>
