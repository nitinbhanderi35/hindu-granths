<b>॥लोमश उवाच॥	<br></b>
राज्यं चकार कैलास दवदवा जगत्पतिः॥	<br>
गणैः समेतो बहुभिर्वीरभद्रान्वितो महान्॥ ३४.१ ॥	<br><br>
ऋषिभिः सहितो रुद्रो देवैरिन्द्रादिभिः सह॥	<br>
ब्रह्मा यस्य स्तुतिपरो विष्णुः प्रेष्यवदास्थितः॥ ३४.२ ॥	<br><br>
इंद्रो देवगणैः सार्द्धं सेवाधर्मपरोऽभवत्॥	<br>
यस्य च्छत्रधरश्चंद्रो वायुश्चामरधृक्तथा॥ ३४.३ ॥	<br><br>
सूपान्नकर्ता सततं जातवदा निरन्तरम्॥	<br>
गंधर्वा गायका यस्य स्तावकाश्च पिनाकिनः॥ ३४.४ ॥	<br><br>
विद्याधराश्च बहवस्तथा चाप्सरसां गणाः॥	<br>
ननृतुश्चाग्रगा यस्य सोऽसौ कैलासपर्वते॥ ३४.५ ॥	<br><br>
पुत्रैर्गणेशस्कंदाद्यैस्तथा गिरिजया सह॥	<br>
राज्यं प्रतापिभिश्चक्रेऽशंकश्चंक्रमणेन च॥ ३४.६ ॥	<br><br>
येनांधको महा दैत्यः स देवानामरिर्महान्॥	<br>
दुष्टो विद्धस्त्रिशूलेन गगने स्थापितश्चिरम्॥ ३४.७ ॥	<br><br>
हत्वा गजासुरं येन उत्कृत्त्य चर्म वै कृतम्॥	<br>
चिरं प्रावरणं दिव्यं तथा त्रिपुरदीपनम्॥	<br>
विष्णुना पाल्यभूतेन रेजे सर्वांगसुन्दरः॥ ३४.८ ॥	<br><br>
तं द्रष्टुकामो भगवान्नारदो दिव्य र्शनः॥	<br>
ययौ च पर्वतश्रेष्ठं कैलासं चन्द्रपांडुरम्॥ ३४.९ ॥	<br><br>
सुधया परया चापि सेवितं परमाद्भुतम्॥	<br>
कर्पूरगौरं च तदा दृष्ट्वा तं सुमहाबलम्॥	<br>
नारदो विस्मयाविष्टः प्रविष्टो गन्धमादनम्॥ ३४.१० ॥	<br><br>
अनेकाश्चर्यसंयुक्तं तपनैश्च सुशोभितम्॥	<br>
गायद्विद्याधरीभिश्च पूरितं च महाप्रभम्॥ ३४.११ ॥	<br><br>
कल्पद्रुमाश्च बहवो लताभिः परिवेष्टिताः॥	<br>
घनच्छायासू तास्वेव विशिष्टा कामधेनवः॥ ३४.१२ ॥	<br><br>
पारिजातवनामोदलंपटा बहवोऽलयः॥	<br>
कलहंसाश्च बहवः क्रीडमानाः सरस्तु च॥ ३४.१३ ॥	<br><br>
शिखंडिनो महच्चक्रुस्तत्र केकारवं मुदा॥	<br>
पंचमालापिनः सर्वे विहंगाः संमदान्विताः॥ ३४.१४ ॥	<br><br>
करिणः करिणीभिश्च मोदमानाः सुवर्चसः॥	<br>
सिंहास्तथा गर्जमानाः शार्दूलैः सह संगताः॥ ३४.१५ ॥	<br><br>
वृषभा नंदिमुख्याश्च रेभमाना निरन्तरम्॥	<br>
देवद्रुमाश्च बहवस्तथा चंदनवाटिकाः॥ ३४.१६ ॥	<br><br>
नागपुंनागबकुलाश्चंपका नागकेसराः॥	<br>
तथा च वनजंब्वश्च तथा कनककेतकाः॥ ३४.१७ ॥	<br><br>
कह्लाराः करवीरिश्च कुमुदानि ह्यनेकशः॥	<br>
मंदाराश्च बदर्यश्च क्रमुकाः पाटलास्तथा॥ ३४.१८ ॥	<br><br>
तथान्ये बहवो वृक्षाः शम्भोस्तोषकराह्यमी॥	<br>
ऐकपद्येन दृष्टास्ते नानाद्रुमलतान्विताः॥	<br>
आरामा बहवस्तत्र द्विगुणाश्च बभूविरे॥ ३४.१९ ॥	<br><br>
गगनान्निस्सृतः सद्यो गंगौघः परमाद्भुतः॥	<br>
पतितो मस्तके तस्य पर्वतस्य सुशोभिते॥ ३४.२० ॥	<br><br>
कूपो हि पयसां ये न पवित्रं वर्तते जगत्॥	<br>
सोपि द्विधा तदा दृष्टो नारदेन महात्मना॥ ३४.२१ ॥	<br><br>
सर्वं तदा द्विधाभूतं दृष्टं तेन महात्मना॥	<br>
नारदेन तदा विप्राः परमेण निरीक्षितः॥ ३४.२२ ॥	<br><br>
एवं विलोकमानोऽसौ नारदो भगवानृषिः॥	<br>
त्वरितेन तथा यातः शिवालोकनतत्परः॥ ३४.२३ ॥	<br><br>
यावद्द्वारि स्थितोपश्यन्महदाश्चर्यमेव च॥	<br>
द्वारपालौ तदा दृष्टौ कृतकौ विश्वक्मणा॥ ३४.२४ ॥	<br><br>
नारदो मोहितो ह्यासीत्पप्रच्छ च स तौ तदा॥	<br>
अहं प्रवेष्टुमिच्छामि शिवदर्शनलालसः॥ ३४.२५ ॥	<br><br>
तस्मादनुज्ञा दातव्या दर्शनार्थं शिवस्य च॥	<br>
अश्रृण्वन्तौ तदा दृष्ट्वा नारदो विस्मितोऽभवत्॥ ३४.२६ ॥	<br><br>
ज्ञानदृष्ट्या विलोक्याथ दूष्णींभूतोऽभवत्तदा॥	<br>
कृत्रिमौ हि च तौ ज्ञात्वा प्रविष्टो हि महामनाः॥ ३४.२७ ॥	<br><br>
तथान्ये तत्सरूपाश्च दृष्टास्तेन महात्मना॥	<br>
ऋषिः प्रणमितस्तैश्च नारदो भगवान्मुxx॥ ३४.२८ ॥	<br><br>
एवमादीन्यनेकानि आश्चर्याणि ददर्श सः॥	<br>
ददर्शाथ च सुव्यक्तं त्र्यंबकं गिरिजान्वितम्॥ ३४.२९ ॥	<br><br>
अर्धासनगता साध्वी शंकरस्य महात्मनः॥	<br>
तनया गिरिराज्य यया व्याप्तं जगत्त्रयम्॥ ३४.३० ॥	<br><br>
गौरी सितेक्षणा बाला तन्वंगी चारुलोचना॥	<br>
यया रूपी कृतः शम्भुरुपादेयः कृतो महान्॥ ३४.३१ ॥	<br><br>
निर्विकानि विकारैश्च बहुभिर्विकलीकृतः॥	<br>
अर्द्धागलग्ना सा देवी दृष्टा तेन शिवस्य च॥ ३४.३२ ॥	<br><br>
नारदेन तथा शम्भुर्दृष्टस्त्रिभुवनेश्वरः॥	<br>
शुद्धचामी करप्रख्यः सेव्यमानः सुरासुरैः॥ ३४.३३ ॥	<br><br>
शंखेन भोगिवर्येण सेवितं चांघ्रिपंकजम्॥	<br>
धृतराष्ट्रेण च तथा तक्षकेण विशेषतः॥	<br>
तथा पद्मेन महा शेषेणापि विशेषतः॥ ३४.३४ ॥	<br><br>
अन्यैश्च नागवर्यैश्च सेवितो हि निरंतरंम्॥	<br>
वासुकिः कंठलग्नो हि हारभूतो महाप्रभः॥ ३४.३५ ॥	<br><br>
कंबलाश्वतरौ नित्यं कर्णभूषणभूषितौ॥	<br>
जटामूलगताश्चान्ये महाफणिवरा ह्यमी॥ ३४.३६ ॥	<br><br>
अनेकजातिसंवीता नानावर्णाश्च पद्मिनः॥	<br>
तक्षकः कुलिकः शंखो धृतराष्ट्रो महाप्रभः॥ ३४.३७ ॥	<br><br>
पद्मो दंभः सुदंभश्च करालो भीषणस्तथा॥	<br>
एते चान्ये च बहवो नागाश्चाशीविषा ह्यमी॥ ३४.३८ ॥	<br><br>
अंगभूता हरस्या सन्पूज्यस्यास्य जगत्त्रये॥	<br>
फणैकया शोभमानाः केचिद्धि पन्नगोत्तमाः॥ ३४.३९ ॥	<br><br>
फणानां द्वितयं केषां त्रितयं च महाप्रभम्॥	<br>
चतुष्क पंचकषट्कं सप्तकं चाष्टकं तथा॥ ३४.४० ॥	<br><br>
नवकं दशकं चैव तथैकादशकं त्वथ॥	<br>
द्वादशकं चाष्टादशकमेकोनविंशकं तथा॥ ३४.४१ ॥	<br><br>
चत्वारिंशत्फणाः केऽपि पंचाशत्कं च षष्टिकम्॥	<br>
सप्ततिश्चाप्यशीतिश्च नवतिश्च तथैव च॥ ३४.४२ ॥	<br><br>
तथा शतसहस्राणि ह्ययुतप्रयुतानि च॥	<br>
अर्बुदानि च रत्नानि तथा शङ्खमितानि च॥ ३४.४३ ॥	<br><br>
अनंताश्च फणा येषां ते सर्पाः शिवभूषणाः॥	<br>
दृष्टास्तदानीं ते सर्वे नारदेन महात्मना॥ ३४.४४ ॥	<br><br>
विद्यावंतोऽपि ते सर्वे भोगिनोऽपि सुशोभिताः॥	<br>
हारभूषणभूतास्ते मणिमंतोऽमितप्रभाः॥ ३४.४५ ॥	<br><br>
अर्द्धचंद्रांकितो यस्य कपर्द्दस्त्वतिसुंदरः॥	<br>
चक्षुषा च तृतीयेन भालस्थेन विराजितः॥ ३४.४६ ॥	<br><br>
पंचवक्त्रो महादेवो बाहुभिर्द्दशभिर्वृतः॥	<br>
तथा मरकतश्यामकंधरोऽतीवसुंदरम्॥ ३४.४७ ॥	<br><br>
उरो यस्य विशालं च तथोरुजघनं परम्॥	<br>
चरणद्वयं च रुद्रस्य शोभितं परमं महत्॥ ३४.४८ ॥	<br><br>
तद्दृष्टं चरणारविंदमतुलं तेजोमयं सुंदरं संध्यारागसुमंगलं च परमं तापापनुत्तिंकरम्॥	<br>
तेजोराशिकरं परात्परमिदं लावण्यलीलस्पदं सर्वेषां सुखवृद्धिकारणपरं शंभोः पदं पावनम्॥ ३४.४९ ॥	<br><br>
तथैव दृष्ट्वा परमं पराणां परा सती रूपवती च सुंदरी॥	<br>
सौभाग्यलावण्यमहाविभूत्या विराजमाना ह्यतिसुंदरी शुभा॥ ३४.५० ॥	<br><br>
दृष्ट्वा तौ दपती शुद्धौ राजमानौ जगत्त्रये॥	<br>
अभिन्नौ भेदमापन्नौ निर्गुणौ गुणिनौ च तौ॥ ३४.५१ ॥	<br><br>
साकारौ च निराकारौ निरातंकौ सुखप्रदौ॥	<br>
ववंदे च मुदा तौ स नारदो भगवत्प्रियः॥	<br>
उत्थायोत्थाय च तदा तुष्टाव जगदीश्वरौ॥ ३४.५२ ॥	<br><br>
<b>॥नारद उवाच॥	<br></b>
नतोस्म्यहं देववरौ युवाभ्यां परात्पराभ्यां कलया तथापि॥	<br>
दृष्टौ मया दंपती राजमानौ यौ वीजभूतौ सचराचरस्य ॥ ३४.५३ ॥	<br><br>
पितरौ सर्वललोकस्य ज्ञातौ चाद्यैव तत्त्वतः॥	<br>
मया नास्त्यत्र संदेहो भवतोः कृपया तथा॥ ३४.५४ ॥	<br><br>
एवं स्तुतौ तदा तेन नारदेन महात्मना॥	<br>
तुतोष भगवाञ्छंभुः पार्वत्या सहितस्तदा॥ ३४.५५ ॥	<br><br>
<b>॥महादेव उवाच॥	<br></b>
सुखेन स्थीयते ब्रह्मन्किं कार्यं करवाणि ते॥	<br>
तच्छ्रुत्वा वचनं शंभोर्नारदो वाक्यमब्रवीत्॥ ३४.५६ ॥	<br><br>
दर्शनं जातमद्यैव तेन तुष्टोऽस्म्यहं विभो॥	<br>
दर्शनात्सर्वमेवाद्य शंभो मम न संशयः॥ ३४.५७ ॥	<br><br>
क्रीडनार्थमिहायातः कैलासं पर्वतोत्तमम्॥	<br>
हृदिस्थो हि सदा नॄणामास्थितो भगवन्प्रभो॥ ३४.५८ ॥	<br><br>
तथापि दर्शनं भाव्यं सततं प्राणिनामिह॥ ३४.५९ ॥	<br><br>
<b>॥गिरिजोवाच॥	<br></b>
का क्रीडा हि त्वया भाव्या वद शीघ्रं ममाग्रतः॥	<br>
तस्यास्तद्वचनं श्रुत्वा उवाच प्रहसन्निव॥ ३४.६० ॥	<br><br>
द्यूतक्रीडा महादेव दृश्यते विविधात्र च॥	<br>
भवेद्द्वाभ्यां च द्यूते हि रमणाच् महत्सुखम्॥ ३४.६१ ॥	<br><br>
इत्येवमुक्त्वो परतं सती भृशमुवाच वाक्यं कुपिता ऋषिं प्रति॥	<br>
कथं विजानासि परं प्रसिद्धं द्यूतं च दुष्टोदरकं मनस्विनाम्॥ ३४.६२ ॥	<br><br>
त्वं ब्रह्मपुत्रोऽसि मुनिर्मनीषिणां शास्ता हि वाक्यं विविधैः प्रसिद्धैः॥	<br>
चरिष्यमाणो भुवनत्रये न हि त्वदन्यो ह्यपरो मनस्वी॥ ३४.६३ ॥	<br><br>
एवमुक्तस्तदा देव्या नारदो देवदर्शनः॥	<br>
उवाच वाक्यं प्रहसन्गिरिजां शिवसन्निधौ॥ ३४.६४ ॥	<br><br>
<b>॥नारद उवाच॥	<br></b>
द्यूतं न जानामि न चाश्रयामि ह्यहं तपस्वी शिवकिंकरश्च कथं च मां पृच्छसि राजकन्यके योगीश्वराणां परमं पवित्रे॥ ३४.६५ ॥	<br><br>
निशम्य वाक्यं गिरिजा सती तदा ह्युवाच वाक्यं च विहस्य तं प्रति॥	<br>
जानासि सर्वं च बटोऽद्य पश्य मे द्यूतं महेशेन करोमि तेऽग्रतः॥ ३४.६६ ॥	<br><br>
इत्येवमुक्त्वा गिरिराजकन्यका जग्राह चाक्षान्भुवनैकसुंदरी॥	<br>
क्रीडां चकाराथ महर्षिसाक्ष्यके तत्रास्थिता सा हि भवेन संयुता॥ ३४.६७ ॥	<br><br>
तौ दंपती क्रीडया सज्जमानौ दृष्टौ तदा ऋषिणा नारदेन॥	<br>
सविस्मयोत्फुल्लमना मनस्वी विलोकमानोऽतितरां तुतोष॥ ३४.६८ ॥	<br><br>
सखीजनेन संवीता तदा द्यूतपरा सती॥	<br>
शिवेन सह संगत्य च्छलाद्द्यूतमकारयत्॥ ३४.६९ ॥	<br><br>
स पणं च तदा चक्रे छलेन महता वृतः॥	<br>
जिता भवानी च तदा शिवेन प्रहसन्निव॥ ३४.७० ॥	<br><br>
नारदोऽस्याः शिवेनाथ उपहासकरोऽभवत्॥	<br>
निशम्य हारितं द्यूतमुपहासं निशम्य च॥ ३४.७१ ॥	<br><br>
नारदस्य दुरुक्तैश्च कुपिता पार्वती भृशम्॥	<br>
उवाच त्वरिता चैव दत्त्वा चैवार्द्धचंद्रकम्॥ ३४.७२ ॥	<br><br>
तथा शिरोमणी चैव तरले च मनोहरे॥	<br>
मुखं सुखोभनं चैव तथा कुपितसुंदरम्॥	<br>
दृष्टं हरेण च पुनः पुनर्द्यूतमकारयत्॥ ३४.७३ ॥	<br><br>
तथा गिरिजया प्रोक्तः शंकरो लोकशंकरः॥	<br>
हारितं च मया दत्तः पण एव च नान्यथा॥ ३४.७४ ॥	<br><br>
क्रियते च त्वया शंभो कः पणो हि तदुच्यताम्॥	<br>
ततः प्रहस्य चोवाच पार्वतीं च त्रिलोचनः॥ ३४.७५ ॥	<br><br>
मया पणोऽयं क्रियते भवानि त्वदर्थमेतच्च विभूषणं महत्॥	<br>
सा चंद्रलेखा हि महान्हि हारस्तथैव कर्णोत्पलभूषणद्वयम्॥ ३४.७६ ॥	<br><br>
इदमेव त्वया तन्वि मां जित्वा गृह्यतां सुखम्॥	<br>
ततः प्रवर्तितं द्यूतं शंकरेण सहैव च॥ ३४.७७ ॥	<br><br>
एवं विक्रीडमानौ तावक्षविद्याविशारदौ॥	<br>
तदा जितो भवान्याथ शंकरो बहुभूषणः॥ ३४.७८ ॥	<br><br>
प्रहस्य गौरी प्रोवाच शंकरं त्वतिसुंदरी॥	<br>
हारितं च पणं देहि मम चाद्यैव शंकर॥ ३४.७९ ॥	<br><br>
तदा महेशः प्रहसन्सत्यं वाक्यमुवाच ह॥	<br>
न जितोऽहं त्वया तन्वि तत्त्वतो हि विमश्यताम्॥ ३४.८० ॥	<br><br>
अजेयोऽहं प्राणिनां सर्वथैव तस्मान्न वाच्यं तु वोच हि साध्वि॥	<br>
द्यूतं कुरुष्वाद्य यथेष्टमेव जेष्यामि चाहंच पुनः प्रपश्या॥ ३४.८१ ॥	<br><br>
तदाम्बिकाह स्वपतिं महेशं मया जितोऽस्यद्य न विस्मयोऽत्र॥	<br>
एवमुक्त्वा तदा शंभुं करे गृह्य वरानना॥	<br>
जितोऽसि त्वं न संदेहस्त्वं न जानासि शंकर॥ ३४.८२ ॥	<br><br>
एवं प्रहस्य रुचिरं गिरिजा तु शंभुं सा प्रेक्ष्या नर्मवचसा स तयाभिभूतः॥	<br>
देहीति म सकलमंगलमंगलेश यद्धारितं स्मररिपो वचसानुमोदितम्॥ ३४.८३ ॥	<br><br>
<b>॥शिव उवाच॥	<br></b>
अजेयोऽहं विशालाक्षि तव नास्त्यत्र संशयः॥	<br>
अहंकारेण यत्प्रोक्तं तत्त्वतस्तद्विमृश्यताम्॥ ३४.८४ ॥	<br><br>
तस्य तद्वचनं श्रुत्वा प्रोवाच च विहस्य सा॥	<br>
अजेयो हि महादेवः सर्वेषामपि वै प्रभो॥ ३४.८५ ॥	<br><br>
मयैकया जितोऽसि त्वं द्यूतेन विमलेन हि॥	<br>
न जानासि च किंचिच्च कार्याकार्यं विवक्षितम्॥॥ ३४.८६ ॥	<br><br>
एवं विवदमानौ तौ दंपती परमेश्वरौ॥	<br>
नारदः प्रहसन्वाक्यमुवाच ऋषिसत्तमः॥ ३४.८७ ॥	<br><br>
<b>॥नारद उवाच॥	<br></b>
आकर्णयाऽऽकर्णविशालनेत्रे वाक्यं तदेकं जगदेकमंगलम्॥	<br>
असौ महाभाग्यवतां वरेण्यस्त्वया जितः किं च मृषा ब्रवीषि॥ ३४.८८ ॥	<br><br>
अजितो हि महादेवो देवानां परमो गुरुः॥	<br>
अरूपोऽयं सुरूपोयं रूपातीतोऽयमुच्यते॥ ३४.८९ ॥	<br><br>
एक एव परं ज्योतिस्तेषामपि च यन्महः॥	<br>
त्रैलोक्यनाथो विश्वात्मा शंकरो लोकशंकरः॥ ३४.९० ॥	<br><br>
कथं त्वया जितो देवि ह्यजेयो भुवनत्रये॥	<br>
शिवमेनं न जानासि स्त्रीभावाच्च वरानने॥ ३४.९१ ॥	<br><br>
नारदेनैवमुक्ता सा कुपिता पार्वती भृशम्॥	<br>
बभाषे मत्सरग्रस्ता साक्षेपं वचनं सती॥ ३४.९२ ॥	<br><br>
<b>॥पार्वत्युवाच॥	<br></b>
चापल्याच्च न वक्त्व्यं ब्रह्मपुत्र नमोस्तु ते ॥	<br><br>
तव भीतास्मि भद्रं ते देवर्षे मौनमावह॥ ३४.९३ ॥	<br><br>
कथं शिवो हि देवर्ष उक्तोऽतो हि त्वया बहु॥	<br>
मत्प्रसादा स्छवो जात ईश्वरो यो हि पठ्यते॥ ३४.९४ ॥	<br><br>
मया लब्धप्रतिष्ठोऽयं जातो नास्त्यत्र संशयः॥ ३४.९५ ॥	<br><br>
एवं बहुविधं श्रुत्वा नारदो मौनमाश्रयत्॥	<br>
पस्थितं च तद्दृष्ट्वा भृंगी वाक्यमथाब्रवीत्॥ ३४.९६ ॥	<br><br>
<b>॥भृंग्युवाच॥	<br></b>
त्वया बहु न वक्तव्यं पुनरेव च भामिनि॥	<br>
अजेयो निर्विकारो हि स्वामी मम सुमध्यमे॥ ३४.९७ ॥	<br><br>
स्त्रीभावयुक्तासि वरानने त्वं देवं न जानासि परं पराणाम्॥	<br>
कामं पुरस्कृत्य पुरा भवानि समागतास्येव महेशमुग्रम॥ ३४.९८ ॥	<br><br>
यथा कृतं तेन पिनाकिना पुरा एतत्स्मृतं किं सुभगे वदस्व नः॥	<br>
कृतो ह्यनंगो हि तदा ह्यनेन दग्धं वनं तस्य गिरेः पितुस्ते॥ ३४.९९ ॥	<br><br>
xxxवात्त्वयाराधित एव एष शिवः पराणां परमः परात्मा॥ ३४.१०० ॥	<br><br>
भृंगिणेत्येवमुक्ता सा ह्युवाच किपिता भृशम्॥	<br>
श्रृण्वतो हि महेशस्य वाक्यं पृष्टा च भृंगिणम्॥ ३४.१०१ ॥	<br><br>
<b>॥पार्वत्युवाच॥	<br></b>
हं भृंगिन्पक्षपातित्वाद्यदुक्तं वचनं मम॥	<br>
शिवप्रियोऽसि रे मन्द भेदबुद्धिरतो ह्यसि॥ ३४.१०२ ॥	<br><br>
अहं शिवात्मिका मूढ शिवो नित्यं मयि स्थितः॥	<br>
कथं शिवाभ्यां भिन्नत्वं त्वयोक्तं वाग्बलेन हि॥ ३४.१०३ ॥	<br><br>
श्रुतं च वाक्यं शुभदं पार्वत्या भृंगिणा तदा॥	<br>
उवाच पार्वतीं भृंगी रुषितः शिवसन्निधौ॥ ३४.१०४ ॥	<br><br>
पुतुर्यज्ञे च दक्षस्य शिवनिंदा त्वया श्रुता॥	<br>
अप्रियक्षवणात्सद्यस्त्वया त्यक्तं कलेवरम्॥ ३४.१०५ ॥	<br><br>
तत्क्षणादेव नन्वंगि ह्यधुना किं कृतं त्वया॥	<br>
संभ्रमात्किं न जानासि शिवनिंदकमेव च॥ ३४.१०६ 	<br>
कथं वा पर्वतश्रेष्ठाज्जाता से वरवर्णिनि॥	<br>
कथं वा तपसोग्रेण संतप्तासि सुमध्यमे॥ ३४.१०७ ॥	<br><br>
सप्रेमा च शिवे भक्तिस्तव नास्तीह संप्रातम्॥	<br>
शिवप्रियासि तन्वंगि तस्नादेवं ब्रवीमि ते॥ ३४.१०८ ॥	<br><br>
शिवात्परतरं नान्यत्त्रिषु लोकेषु विद्यते॥	<br>
शिवे भक्तिस्त्वया कार्या सप्रेमा वरवर्णिनि॥ ३४.१०९ ॥	<br><br>
भक्तासि त्वं महादेवि महाभाग्यवतां वरे॥	<br>
संसेव्यतां प्रयत्नेन तपसोपार्जितस्त्वया॥ ३४.११० ॥	<br><br>
शिवो वरेण्यः सर्वेशो नान्यथा कर्तुमर्हसि॥	<br>
भृंगिणो वचनं श्रुत्वा गिरिजा तमुवाचह॥ ३४.१११ ॥	<br><br>
<b>॥गिरिजोवाच॥	<br></b>
रे भृंगिन्मौनमालंब्य स्थिरो भवाथ वा व्रज॥	<br>
वाच्यावाच्यं न जानासि किं ब्रवीषि पिशाचवत्॥ ३४.११२ ॥	<br><br>
तपसा केन चानीतः कया चापि शिवो ह्ययम्॥	<br>
काहं कोऽसौ त्वया ज्ञातो भेदबुद्ध्या ब्रवीषि मे॥ ३४.११३ ॥	<br><br>
कोऽसि त्वं केन युक्तोऽसि कस्माच्च बहु भाषसे॥	<br>
शापं तव प्रदास्यामि शिवः किं कुरुतेऽधुना॥ ३४.११४ ॥	<br><br>
भृंगिणोक्ता तिरस्कृत्य तदा शापं ददौ सती॥	<br>
निमामो भव रे मन्द रे भृंगिञ्छिंकरप्रिय॥ ३४.११५ ॥	<br><br>
एवमुक्त्वा तदा देवी पार्वती शंकरप्रिया॥	<br>
अथ कोपेन संयुक्ता पार्वती शंकरं तदा॥ ३४.११६ ॥	<br><br>
कर गृह्य च तन्वंगी भुजंगं वासुकिं तथा॥	<br>
उदतारयत्कंठात्सा तथान्यानि बहूनि च॥ ३४.११७ ॥	<br><br>
शंभोर्जग्राह कुपिता भूषणानि त्वरान्विता॥	<br>
हृत चंद्रकला तस्य गजाजिनमनुत्तमम्॥ ३४.११८ ॥	<br><br>
कंबलाश्वतरौ नागौ महेशकृतभूषणौ॥	<br>
हृतौ तया महादेव्या छलोक्त्यां च प्रहस्य वै॥ ३४.११९ ॥	<br><br>
कौपीनाच्छा दनं तस्या च्छलोक्त्या च प्रहस्य वै॥	<br>
तदा गणाश्च सख्यश्च त्रपया पीडिता भवन्॥ ३४.१२० ॥	<br><br>
पराङ्गमुखाश्च संजाता भृङ्गी चैव महातपाः॥	<br>
तथा चण्डो हि मुण्डश्च महालोमा महोदरः॥ ३४.१२१ ॥	<br><br>
एते चान्ये च बहवो गणास्ते दुःखिनोऽभवन्॥	<br>
तांश्च दृष्ट्वा तथाभूतन्महेशो लज्जितोऽभवत्॥ ३४.१२२ ॥	<br><br>
उवाच वाक्यं रुषितः पार्वतीं प्रति शंकरः॥ ३४.१२३ ॥	<br><br>
<b>॥रुद्र उवाच॥	<br></b>
उपहासं प्रकुर्वंति सर्वे हि ऋषयो भृशम्॥	<br>
तथा ब्रह्मा च विष्णुश्च तथा चेन्द्रादयो ह्यमी॥ ३४.१२४ ॥	<br><br>
उपहासपराः सर्वे किं त्वयाद्य कृतं शुभे॥	<br>
कुले जातासि तन्वंगि कथमेवं करिष्यसि॥ ३४.१२५ ॥	<br><br>
त्वया जितो ह्यहं सुभ्रु यदि जानासि तत्त्वतः॥	<br>
तर्ह्येवं कुरु मे देहि कौपीनाच्छादनं परम्॥	<br>
देहि कौपी नामात्रं मे नान्यथा कर्तुमर्हसि॥ ३४.१२६ ॥	<br><br>
एवमुक्ता सती तेन शंभुना योगिना तदा॥	<br>
प्रहस्य वाक्यं प्रोवाच पार्वती रुचिरानना॥ ३४.१२७ ॥	<br><br>
किं कौपीनेन ते कार्यं मुनिना भावितात्मना॥	<br>
दिगम्बरेणैव तदा कृतं दारुवनं तथा॥ ३४.१२८ ॥	<br><br>
भिक्षाटनमिषेणैव ऋषिपत्न्यो विरोहिताः॥	<br>
गच्छ तस्ते तदा शंभो पूजनं तैर्महत्कृतम्॥ ३४.१२९ ॥	<br><br>
कौपीनं पतितं तत्र मुनिभिर्नान्यथोदितम्॥	<br>
तस्मात्त्वया प्रहातव्यं द्यूतोहारितमेव तत्॥ ३४.१३० ॥	<br><br>
तच्छ्रुत्वा कुपितो रुद्रः पार्वतीं परमेश्वरः॥	<br>
निरीक्षमाणोऽतिरुषा तृतीयेनैव चक्षुषा॥ ३४.१३१ ॥	<br><br>
कुपितं शंकरं दृष्ट्वा सर्व देवगणास्तदा॥	<br>
भयेन महताविष्टास्तथा गणकुमारकाः॥ ३४.१३२ ॥	<br><br>
ऊचुः सर्वे शनैस्तत्र शंकितेन परस्परम्॥	<br>
अद्यायं कुपितो रुद्रो गिरिजां प्रति संप्रति॥ ३४.१३३ ॥	<br><br>
यथा हि मदनो दग्धस्तथेयं नान्यथा वचः॥	<br>
एवं मीमांसमानास्ते गणा देवर्षयस्तदा॥ ३४.१३४ ॥	<br><br>
विलोकितास्तया देव्या सर्वे सौभाग्यमुद्रया॥	<br>
उवाच प्रहसन्नेव सती सत्पुरुषं तदा॥ ३४.१३५ ॥	<br><br>
किमालोकपरो भूत्वा चक्षुषा परमेण हि॥	<br>
नाहं कालो न कामोऽहं नाहं दभस्य वै मखः॥ ३४.१३६ ॥	<br><br>
त्रिपुरो नैव वै शंभो नांधको वृषभध्वज॥	<br>
वीक्षितेनैव किं तेन तव चाद्य भविष्यति॥	<br>
वृथैव त्वं विरूपाक्षो जातोऽसि मम चाग्रतः॥ ३४.१३७ ॥	<br><br>
एवमादीन्यनेकानि हयुवाच परमेश्वरी॥	<br>
निशम्य देवो वाक्यानि गमनाय मनो दधे॥ ३४.१३८ ॥	<br><br>
वनमेव वरं चाद्य विजनं परमार्थतः॥	<br>
एकाकी यतचित्तात्मा त्यक्तसर्वपरिग्रहः॥ ३४.१३९ ॥	<br><br>
स सुखी परमार्थज्ञः स विद्वान्स च पंडितः॥	<br>
येन मुक्तौ कामरागौ स मुक्तः स सुखी भवेत्॥ ३४.१४० ॥	<br><br>
एवं विमृश्य च तदा गिरिजां विहाय श्रीशंकरः परमकारुणिकस्तदानीम्॥	<br>
यातः प्रियाविरहितो वनमद्भुतं च सिद्धाटवीं परमहंसयुतां तथैव॥ ३४.१४१ ॥	<br><br>
निर्गतं शंकरं दृष्ट्वा सर्वे कैलासवासिनः॥	<br>
निर्ययुश्च गणाः सर्वे वीरभद्रादयोऽनु तम्॥ ३४.१४२ ॥	<br><br>
छत्रं भृंगी समादाय जगाम तस्य पृष्ठतः॥	<br>
चामरे वीज्यमाने च गंगायमुनसन्निभे॥ ३४.१४३ ॥	<br><br>
ताभ्यां युक्तस्तदा नंदी पृष्ठतोऽन्वगमत्सुधीः॥	<br>
वृषभों ह्यग्रतो भूत्वा पुष्पकेण विराजितः॥ ३४.१४४ ॥	<br><br>
शोभमानो महादेव एभिः सर्वैः सुशोभनैः॥	<br>
अंतःपुरगता देवी पार्वती सा हि दुर्मनाः॥ ३४.१४५ ॥	<br><br>
सखीभिर्बहुभिस्तत्र तथान्याभिः सुसंवृता॥	<br>
गिरिजा चिंतयामास मनसा परमेश्वरम्॥ ३४.१४६ ॥	<br><br>
ततो दूरं गतः शंभुर्विसृज्य च गणांस्तदा॥	<br>
गणेशं च कुमारं च वीरभद्रं तथाऽपरान्॥ ३४.१४७ ॥	<br><br>
भृंगिणं नंदिनं चंडं सोमनंदिनमेव च॥	<br>
एतानन्यांश्च सर्वांश्च कैलासपुरवासिनः॥ ३४.१४८ ॥	<br><br>
विसृज्य च महादेव एक एव महातपाः॥	<br>
गतो दूरं वनस्यांते तथा सिद्धवटं शिवः॥ ३४.१४९ ॥	<br><br>
काश्मीररत्नोपलसिद्धरत्नवैदूर्यचित्रं सुधया परिष्कृतम्॥	<br>
दिव्यासनं तस्य च कल्पितं भुवा तत्रास्थितो योगपतिर्महेशः॥ ३४.१५० ॥	<br><br>
पद्मासने चोपविष्टो महेशो योगवित्तमः॥	<br>
केवलं चात्मनात्मानं दध्यौ मीलितलोचनः॥ ३४.१५१ ॥	<br><br>
शुशुभे स महादेवः समाधौ चंद्रशेखरः॥	<br>
योगपट्टः कृतस्तेन शेषस्य च महात्मनः॥	<br>
वासुकिः सर्पराजश्च कटिबद्धः कृतो महान्॥ ३४.१५२ ॥	<br><br>
आत्मानमात्मात्मतया च संस्तुतो वेदांतवेद्यो न हि विश्वचेष्टितः॥	<br>
एको ह्यनेको हि दुरंतपारस्तथा ह्यर्क्यो निजबोधरूपः॥	<br>
स्थितस्तदानीं परमं पराणां निरीक्षमाणो भुवनैकभर्ता॥ ३४.१५३ ॥	<br><br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे केदारखंडे शिवशास्त्रे शिवपार्वतीद्यूतप्रसंगेन पार्वतीहारितसर्वस्वस्य शिवस्य कैलासं विहाय तपोवनगमनवर्णनंनाम चतुस्त्रिंशोऽध्यायः॥ ३४ ॥ छ ॥	<br>
