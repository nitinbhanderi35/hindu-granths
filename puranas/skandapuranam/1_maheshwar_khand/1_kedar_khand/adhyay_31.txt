<b>॥शोनक उवाच॥	<br></b>
हत्वा तं तारकं संख्ये कुमारेण महात्मना॥	<br>
किं कृतं सुमहद्विप्र तत्सर्वं वक्तुमर्हसि॥ ३१.१ ॥	<br><br>
कुमारो ह्यपरः शंभुर्येन सर्वमिदं ततम्॥	<br>
तपसा तोषितः शंभुर्ददाति परमं पदम्॥ ३१.२ ॥	<br><br>
कुमारो दर्शनात्सद्यः सफलो हि नृणां सदा॥	<br>
ये पापिनो ह्यधर्म्मिष्ठाः श्वपचा अपि लोमश॥	<br>
दर्शनाद्धूतपापास्ते भवंत्येव न संशयः॥ ३१.३ ॥	<br><br>
शौनकस्य वचः श्रुत्वा उवाच चरितं तदा॥	<br>
व्यास शिष्यो महाप्रज्ञः कुमारस्य महात्मनः॥ ३१.४ ॥	<br><br>
<b>॥लोमश उवाच॥	<br></b>
ह्ताव तं तारकं संख्ये देवानामजयं ततः॥	<br>
अवध्यं च द्विजश्रेष्ठाः कुमारो जयमाप्तवान्॥ ३१.५ ॥	<br><br>
महिमा हि कुमारस्य सर्वशास्त्रेषु कथ्यते॥	<br>
वेदैश्च स्वागमैश्चापि पुराणैश्च तथैव च॥ ३१.६ ॥	<br><br>
तथोपनिषदैश्चैव मीमांसाद्वितयेन तु॥	<br>
एवंभूतः कुमारोयमशक्यो वर्णितुं द्विजाः॥ ३१.७ ॥	<br><br>
यो हि दर्शनमात्रेण पुनाति सकलं जगत्॥	<br>
त्रातारं भुवनस्यास्य निशम्य पितृराट्स्वयम्॥ ३१.८ ॥	<br><br>
ब्रह्माणं च पुरस्कृत्य विष्णुं चैव सवासवम्॥	<br>
स ययौ त्वरितेनैव शंकरं लोकशंकरम्॥	<br>
तृष्टाव प्रयतो भूत्वा दक्षिणाशापतिः स्वयम्॥ ३१.९ ॥	<br><br>
नमो भर्गाय देवाय देवानां पतये नमः॥	<br>
मृत्युंजयाय रुद्राय ईशानाय कपर्द्दिने॥ ३१.१० ॥	<br><br>
नीलकंठाय शर्वाय व्योमावयवरूपिणे॥	<br>
कालाय कालनाथाय कालरूपाय वै नमः॥ ३१.११ ॥	<br><br>
यमेन स्तूयमानो हि उवाच प्रभुरीश्वरः॥	<br>
किमर्थमागतोऽसि त्वं तत्सर्वं कथयस्व नः॥ ३१.१२ ॥	<br><br>
<b>॥यम उवाच॥	<br></b>
श्रूयतां देवदेवेश वाक्य वाक्यविशारद॥	<br>
तपसा परमेणैव तुष्टिं प्राप्तोसि शंकर॥ ३१.१३ ॥	<br><br>
कर्मणा परमेणैव ब्रह्मा लोकपितामहः॥	<br>
तुष्टिमेति न संदेहो वराणां हि सदा प्रभुः॥ ३१.१४ ॥	<br><br>
तथा विष्णुर्हि भगवान्वेदवेद्यः सनातनः॥	<br>
यज्ञैरनेकैः संतुष्ट उपवासव्रतैस्तथा॥ ३१.१५ ॥	<br><br>
ददाति केवलं भावं येन कैवल्यमाप्नुयुः॥	<br>
नराः सर्वे मम मतं नान्यता हि वचो मम॥ ३१.१६ ॥	<br><br>
ददाति तुष्टो वै भोगं तथा स्वर्गादिसंपदः॥	<br>
सूर्यो नमस्ययाऽरोग्यं ददातीह न चान्यथा॥ ३१.१७ ॥	<br><br>
गणेशो हि महादेव अर्घ्यपाद्यादिचंदनैः॥	<br>
मंत्रावृत्त्या तथा शंभो निर्विघ्नं च करिष्यति॥ ३१.१८ ॥	<br><br>
तथान्ये लोकपाः सर्वे यथाशक्त्या फलप्रदाः॥	<br>
यज्ञाध्ययनदानाद्यैः परितुष्टाश्च शंकर॥ ३१.१९ ॥	<br><br>
महदाश्चर्य संभूतं सर्वेषां प्राणिनामिह॥	<br>
कृतं च तव पुत्रेण स्वर्गद्वारमपावृताम्॥ ३१.२० ॥	<br><br>
दर्शनाच्च कुमारस्य सर्वे स्वर्गैकसो नराः॥	<br>
पापिनोऽपि महादेव जाता नास्त्यत्र संशयः॥ ३१.२१ ॥	<br><br>
मया किं क्रियतां देव कार्याकार्यव्यवस्थितौ॥	<br>
ये सत्यशीलाः शांताश्च वदान्या निरवग्रहाः॥ ३१.२२ ॥	<br><br>
जितेंद्रिया अलुब्धाश्च कामरागविवर्जिताः॥	<br>
याज्ञिका धर्मनिष्ठाश्च वेदवेदांगपारगाः॥ ३१.२३ ॥	<br><br>
यां गतिं यांति वै शंभो सर्वे सुकृतिनोपि हि॥	<br>
तां गतिं दर्शनात्सर्वे श्वपचा अधमा अपि॥ ३१.२४ ॥	<br><br>
कुमारस्य च देवेश महदाश्चर्यकर्मणः॥	<br>
कार्त्तिक्यां कृत्तिकायोगसहितायां शिवस्य च॥ ३१.२५ ॥	<br><br>
शिवस्य तनयं दृष्ट्वा ते यांति स्वकुलैः सह॥	<br>
कोटिभिर्बहुभिश्चैव मत्स्थानं परिमुच्य वै॥ ३१.२६ ॥	<br><br>
कुमारदर्शनात्सर्वे श्वपचा अपि यांति वै॥	<br>
सद्गतिं त्वरितेनैव किं क्रियेत मयाधुना॥ ३१.२७ ॥	<br><br>
यमस्य वचनं श्रुत्वा शंकरो वाक्यमब्रवीत्॥ ३१.२८ ॥	<br><br>
<b>॥शंकर उवाच॥	<br></b>
येषां त्वंतगतं पापं जनानां पुण्यकर्मणाम्॥	<br>
विशुद्धभावो भो धर्म्म तेषां मनसि वर्त्तते॥ ३१.२९ ॥	<br><br>
सत्तीर्थगमनायैव दर्शनार्थं सतामिह॥	<br>
वांछा च महती तेषां जायते पूर्वकारिता॥ ३१.३० ॥	<br><br>
बहूनां जन्मनामंते मयि भावोऽनुवर्त्तते॥	<br>
प्राणिनां सर्वभावेन जन्माभ्यासेनभो यम॥ ३१.३१ ॥	<br><br>
तस्मात्सुकृतिनः सर्वे येषां भावोऽनुवर्त्ते॥	<br>
जन्मजन्मानुवृत्तानां विस्मयं नैव कारयेत्॥ ३१.३२ ॥	<br><br>
स्त्रीबालशूद्राः श्वपचाधमाश्च प्राग्जन्मसंस्कारवशाद्धि धर्म्म॥	<br>
योनिं पापिषु वर्त्तमानास्तथापि शुद्धा मनुजा भवंति॥ ३१.३३ ॥	<br><br>
तथा सितेन मनसा च भवंति सर्वे सर्वेषु चैव विषयेषु भवंति तज्ज्ञाः॥	<br>
दैवेन पूर्वचरितेन भवंति सर्वे सुराश्चेंद्रादयो लोकपालाः प्राक्तनेन॥ ३१.३४ ॥	<br><br>
जाता ह्यमी भूतगणाश्च सर्वे ह्यमी ऋषयो ह्यमी देवताश्च॥ ३१.३५ ॥	<br><br>
विस्मयो नैव कर्त्तव्यस्त्वया वापि कुमारके॥	<br>
कुमारदर्शने चैव धर्मराज निबोध मे॥ ३१.३६ ॥	<br><br>
वचनं कर्मसंयुक्तं सर्वेषां फलदायकम्॥	<br>
सर्वतीर्थानि यज्ञाश्च दानानि विविधानि च॥	<br>
कार्याणि मनःशुद्ध्यर्थं नात्र कार्या विचारणा॥ ३१.३७ ॥	<br><br>
मनसा भावितो ह्यात्मा आत्मनात्मानमेव च॥	<br>
आत्मा अहं च सर्वेषआं प्राणिनां हि व्यवस्थितः॥ ३१.३८ ॥	<br><br>
अहं सदा भावयुक्त आत्मसंस्थो निरंतरः॥	<br>
जंगमाजंगमानां च सत्यं प्रति वदामि ते॥ ३१.३९ ॥	<br><br>
द्वंद्वातीतो निर्विकल्पो हि साक्षात्स्वस्थो नित्यो नित्ययुक्तो निरीहः॥	<br>
कूटस्थो वै कल्पभेदप्रवादैर्बहिष्कृतो बोधबोध्यो ह्यनन्तः॥ ३१.४० ॥	<br><br>
विस्मृत्य चैनं स्वात्मानं केवलं बोधलक्षणम्॥	<br>
संसारिणो हि दृश्यंते समस्ता जीवराशयः॥ ३१.४१ ॥	<br><br>
अहं ब्रह्मा च विष्णुश्च त्रयोऽमी गुणकारिणः॥	<br>
सृष्टिपालनसंहारकारका नान्यथा भवेत्॥ ३१.४२ ॥	<br><br>
अहंकारवृतेनैव कर्मणा कारितावयम्॥	<br>
यूयं च सर्वे विबुधा मनुष्याश्च खगादयः॥ ३१.४३ ॥	<br><br>
पश्वादयः पृथग्भूतास्तथान्ये बहवो ह्यमी॥	<br>
पृथक्पृथक्समीचीना गुणवतश्च संसृतौ॥ ३१.४४ ॥	<br><br>
पतिता मृगतृष्णायां मायया च वशीकृताः॥	<br>
वयं सर्वे च विबुधाः प्राज्ञाः पंडितमानिनः॥ ३१.४५ ॥	<br><br>
परस्परं दूषयंतो मिथ्यावादरताः खलाः॥ ३१.४६ ॥	<br><br>
त्रैगुणा भवसंपन्ना अतत्तवज्ञाश्च रागिणः॥	<br>
कामक्रोधभयद्वेषमदमात्सर्यसंयुताः॥ ३१.४७ ॥	<br><br>
परस्परं दूषयंतो ह्यतत्त्वज्ञा बहिर्मुखाः॥	<br>
तस्मादेवं विदित्वाथ असत्यं गुणभेदतः॥ ३१.४८ ॥	<br><br>
गुणातीते च वस्त्वर्थे परमार्थैकदर्शनम्॥ ३१.४९ ॥	<br><br>
यस्मिन्भेदो ह्यभेदं च यस्मिन्रागो विरागताम्॥	<br>
क्रोधो ह्यक्रोधतां याति तद्वाम परमं श्रृणु॥ ३१.५० ॥	<br><br>
न तद्भासयते शब्दः कृतकत्वाद्यथा घटः॥	<br>
शब्दो हि जायते धर्म्मः प्रवृत्तिपरमो यतः॥ ३१.५१ ॥	<br><br>
प्रवृत्तिश्च निवृत्तिश्च तथा द्वंद्वानि सर्वशः॥	<br>
विलयं यांति यत्रैव तत्स्थानं शाश्वतं मतम्॥ ३१.५२ ॥	<br><br>
निरंतरं निर्गुणं ज्ञप्तिमात्रं निरंजनं निर्विकाशं निरीहम्॥	<br>
सत्तामात्रं ज्ञानगम्यं स्वसिद्धं स्वयंप्रभं सुप्रभं बोधगम्यम्॥ ३१.५३ ॥	<br><br>
एतज्ज्ञानं ज्ञानविदो वदंति सर्वात्मभावेन निरीक्षयंति॥	<br>
सर्वातीतं ज्ञानगम्यं विदित्वा येन स्वस्थाः समबुद्ध्या चरंति॥ ३१.५४ ॥	<br><br>
अतीत्य संसारमनादिमूलं मायामयं मायया दुर्विचार्यम्॥	<br>
मायां त्यक्त्वा निर्ममा वीतरागा गच्छंति ते प्रेतराणिनर्विकल्पम्॥ ३१.५५ ॥	<br><br>
संसृतिः कल्पनामूलं कल्पना ह्यमृतोपमा॥	<br>
यैः कल्पना परित्यक्ता ते यांति परमां गतिम्॥ ३१.५६ ॥	<br><br>
शुक्त्यां रजतबुद्धिश्च रज्जुबुद्धिर्यर्थोरणे॥	<br>
मरीचौ जलबुद्धिश्च मिथ्या मिथ्यैव नान्यथा॥ ३१.५७ ॥	<br><br>
सिद्धिः स्वच्छंदवर्त्तित्वं पारतंत्र्यं हि वै मृषा॥	<br>
बद्धो हि परतंत्राख्यो मुक्तः स्वातंत्र्यभावनः॥ ३१.५८ ॥	<br><br>
एको ह्यात्मा विदित्वाथ निर्ममो निरवग्रहः॥	<br>
कुतस्तेषां बंधनं च यथाखे पुष्पमेव च॥ ३१.५९ ॥	<br><br>
शशविषाणमेवैतज्त्रानं संसार एव च॥	<br>
किं कार्यं बहुनोक्तेन वचसा निष्फलेन हि॥ ३१.६० ॥	<br><br>
ममतां च निराकृत्य प्राप्तुकामाः परं पदम्॥	<br>
ज्ञानिनस्ते हि विद्वांसो वीतरागा जितेंद्रियाः॥ ३१.६१ ॥	<br><br>
यैस्त्यक्तो ममताभावो लोभकोपौ निराकृतौ॥	<br>
ते यांति परमं स्थानं कामक्रोधविवर्जिताः॥ ३१.६२ ॥	<br><br>
यावत्कामश्च लोभश्च रागद्वेषौ व्यवस्थितौ॥	<br>
नाप्नुवंति च तां सिद्धिं शब्दमात्रैकबोधकाः॥ ३१.६३ ॥	<br><br>
<b>॥यम उवाच॥	<br></b>
शब्दाच्छब्दः प्रवर्त्तेत निःशब्दं ज्ञानमेव च॥	<br>
अनित्यत्वं हि शब्दस्य कथं प्रोक्तं त्वया प्रभो॥ ३१.६४ ॥	<br><br>
अक्षरं ब्रह्मपरमं शब्दो वै ह्यरात्मकः॥	<br>
तस्माच्छब्दस्त्वया प्रोक्तो निरीक्षक इति श्रुतम्॥ ३१.६५ ॥	<br><br>
प्रतिपाद्यं हि यत्किंचिच्छब्देनैव विना कथम्॥	<br>
तत्सर्वं कथ्यतां शंभो कार्याकार्यव्यवस्थितौ॥ ३१.६६ ॥	<br><br>
<b>॥शंकर उवाच॥	<br></b>
श्रृणुष्वावहितो भूत्वा परमार्धयुतं वचः॥	<br>
यस्य श्रवणमात्रेण ज्ञातव्यं नावशिष्यते॥ ३१.६७ ॥	<br><br>
ज्ञानप्रवादिनः सर्व ऋषयो वीतकल्मषाः॥	<br>
ज्ञानाभ्यासेन वर्त्तंते ज्ञानं ज्ञानविदो विदुः॥ ३१.६८ ॥	<br><br>
ज्ञानं ज्ञेयं ज्ञानगम्यं ज्ञात्वा च परिगीयते॥	<br>
कथं केन च ज्ञातव्यं किं तद्वक्तुं विवक्षितम्॥ ३१.६९ ॥	<br><br>
एतत्सर्वं समासेन कथयामि निबोध मे॥	<br>
एको ह्यनेकधा चैव दृश्यते भेदभावनः॥ ३१.७० ॥	<br><br>
यथा भ्रमरिकादृष्टा भ्रम्यते च मही यम॥	<br>
तथात्मा भेदबुद्ध्या च प्रतिभाति ह्यनेकधा॥ ३१.७१ ॥	<br><br>
तस्माद्विमृश्य तेनैव ज्ञातव्यः श्रवणेन च॥	<br>
मंतव्यः सुप्रयोगेण मननेन विशेषतः॥ ३१.७२ ॥	<br><br>
निर्द्धार्य चात्मनात्मानं सुखं बंधात्प्रमुच्यते॥	<br>
मायाजालमिदं सर्वं जगदेतच्चाराचरम्॥ ३१.७३ ॥	<br><br>
मायामयोऽयं संसारो ममतालक्षणो महान्॥	<br>
ममतां च बहिः कृत्वा सुखं बंधात्प्रमुच्यते॥ ३१.७४ ॥	<br><br>
कोऽहं कस्त्वं कुतश्चान्ये महामायावलंबिनः॥	<br>
अजागलस्तनस्येव प्रपंचोऽयं निरर्थकः॥ ३१.७५ ॥	<br><br>
निष्फलोऽयं निराभासो निःसारो धूमडंबरः॥	<br>
तस्मात्सर्वप्रयत्नेन आत्मानं स्मर वै यम॥ ३१.७६ ॥	<br><br>
<b>॥लोमश उवाच॥	<br></b>
एवं प्रचोदितस्तेन शंभुना प्रेतराट्‌स्वयम्॥	<br>
बुद्धो भूत्वा यमः साक्षादात्मभूतोऽभवत्तदा॥ ३१.७७ ॥	<br><br>
कर्म्मणां हि च सर्वेषां शास्ता कर्मानुसारतः॥	<br>
बभूव डंबरो नॄणां भूतानां च समाहितः॥ ३१.७८ ॥	<br><br>
<b>॥ऋषय ऊचुः॥	<br></b>
हत्वा तु तारकं युद्धे कुमारेण महात्मना॥	<br>
अत ऊर्ध्वं कथ्यतां भोः किं कृतं महदद्भुतम्॥ ३१.७९ ॥	<br><br>
<b>॥सूत उवाच॥	<br></b>
हते तु तारके दैत्ये हिमवन्प्रमुखाद्रयः॥	<br>
कार्त्तिकेयं समागत्य गीर्भी रम्याभिरैडयन्॥ ३१.८० ॥	<br><br>
<b>॥गिरय ऊचुः॥	<br></b>
नमः कल्याणरूपाय नमस्ते विश्वमंगल॥	<br>
विश्वबंधो नमस्तेऽस्तु नमस्ते विश्वभावन॥ ३१.८१ ॥	<br><br>
वरीष्ठाः श्वपचा येन कृता वै दर्शनात्त्वया॥	<br>
त्वां नमामो जगद्बंधुं त्वां वयं शरणागताः॥ ३१.८२ ॥	<br><br>
नमस्ते पार्वतीपुत्र शंकरात्मज ते नमः॥	<br>
नमस्ते कृत्तिकासूनो अग्निभूत नमोस्तु ते॥ ३१.८३ ॥	<br><br>
नमोस्तु ते देववरैः सुपूज्य नमोऽस्तु ते ज्ञानविदां वरिष्ठ॥	<br>
नमोऽस्तु ते देववर प्रसीद शरण्य सर्वार्तिविनाशदक्ष॥ ३१.८४ ॥	<br><br>
एवं स्तुतो गिरिभिः कार्त्तिकेयो ह्युमासुतः॥	<br>
तान्गिरीन्सुप्रसन्नात्मा वरं दातुं समुत्सुकः॥ ३१.८५ ॥	<br><br>
<b>॥कार्त्तिकेय उवाच॥	<br></b>
भोभो गिरिवरा यूयं श्रृणुध्वं मद्वचोऽधुना॥	<br>
कर्मिभिर्ज्ञानिभिश्चैव सेव्यमाना भविष्यथ॥ ३१.८६ ॥	<br><br>
भवत्स्वेव हि वर्त्तते दृषदो यत्नसेविताः॥	<br>
पुनंतु विश्चं वचनान्मम ता नात्र संशयः॥ ३१.८७ ॥	<br><br>
पर्वतीयानि तीर्थानि भविष्यंति न चान्यथा॥	<br>
शिवालयानि दिव्यानि दिव्यान्यायतनानि च॥ ३१.८८ ॥	<br><br>
अयनानि विचित्राणि शोभनानि महांति च॥	<br>
भविष्यंति न संदेहः पर्वता वचनान्मम॥ ३१.८९ ॥	<br><br>
योऽयं मातामहो मेऽद्य हिमवान्पर्वतोत्तमः॥	<br>
तपस्विनां महाभागः फलदो हि भविष्यति॥ ३१.९० ॥	<br><br>
मेरुश्च गिरिराजोऽयमाश्रयो हि भविष्यति॥	<br>
लोकालोको गिरिवर उदयाद्रिर्महायशः॥ ३१.९१ ॥	<br><br>
लिंगरूपो हि भगवान्भविष्यति न चान्यथा॥	<br>
श्रीशैलो हि महेंद्रश्च तथा सह्याचलोगिरिः॥ ३१.९२ ॥	<br><br>
माल्यवान्मलयो विन्ध्यस्तथासौ गंधमादनः॥	<br>
श्वेतकूटस्त्रिकूटो हि तथा दर्दुरपर्वतः॥ ३१.९३ ॥	<br><br>
एते चान्ये च बहवः पर्वता लिंगरूपिणः॥	<br>
मम वाक्याद्भविष्यंति पापक्षयकरा ह्यमी॥ ३१.९४ ॥	<br><br>
एवं वरं ददौ तेभ्यः पर्वतेभ्यश्च शांकरिः॥	<br>
ततो नंदीह्युवाचाथ सर्वागमपुरस्कृतम्॥ ३१.९५ ॥	<br><br>
<b>॥नंद्युवाच॥	<br></b>
त्वया कृता हि गिरयो लिंगरूपिण एव ते॥	<br>
शिवालयाः कथं नाथ पूज्याः स्युःसर्वदैवतैः॥ ३१.९६ ॥	<br><br>
<b>॥कुमार उवाच॥	<br></b>
लिंगं शिवालयं ज्ञेयं देवदेवस्य शूलिनः॥	<br>
सर्वैर्नृभिर्दैवतैश्च ब्रह्मादिभिरतांद्रितैः॥ ३१.९७ ॥	<br><br>
नीलं मुक्ता प्रवालं च वैडूर्यं चंद्रमेव च॥	<br>
गोमेदं पद्मरागं च मारतं कांचनं तथा॥ ३१.९८ ॥	<br><br>
राजतं ताम्रमारं च तथा नागमयं परम्॥	<br>
रत्नधातुमयान्येव लिंगानि कथितानि ते॥ ३१.९९ ॥	<br><br>
पवित्राण्येव पूज्यानि सर्वकामप्रदानि च॥	<br>
एतेषामपि सर्वेषां काश्मीरं हि विशिष्यते॥ ३१.१०० ॥	<br><br>
ऐहिकामुष्मिकं सर्वं पूजाकर्तुः प्रयच्छति॥ ३१.१०१ ॥	<br><br>
<b>॥नंद्युवाच॥	<br></b>
लिंगानामपि पूज्यं स्याद्बाणलिंगं त्वया कथम्॥	<br>
कथितं चोत्तमत्वेन तत्सर्वं वदसुव्रत॥ ३१.१०२ ॥	<br><br>
<b>॥कुमार उवाच॥	<br></b>
रेवायां तोयमध्ये च दृश्यंते दृषदो हि याः॥	<br>
शिवप्रसादात्तास्तु स्युर्लिंगरूपा न चान्यथा॥ ३१.१०३ ॥	<br><br>
श्लक्ष्णमूलाश्च कर्तव्याः पिंडिकोपरि संस्थिताः॥	<br>
पूजनीयाः प्रयत्नेन शिवदीक्षायुतेन हि॥ ३१.१०४ ॥	<br><br>
पिंडीयुक्तं च शास्त्रेण विधिना च यजेच्छिवम्॥	<br>
वरदो हि जगन्नाथः पूजकस्य न चान्यथा॥ ३१.१०५ ॥	<br><br>
पंचाक्षरी यस्य मुखे स्थिता सदा चेतोनिवृत्तिः शिवचिंतने च॥	<br>
भूतेषुः साम्यं परिवादमूकता षंढत्वमेव परयोषितासु॥ ३१.१०६ ॥	<br><br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे केदारखण्डे शिवशास्त्रे कार्त्तिकेयप्रोक्तशिवलिंगमाहात्म्यवर्णनं नामैकत्रिंशोऽध्यायः॥ ३१ ॥
