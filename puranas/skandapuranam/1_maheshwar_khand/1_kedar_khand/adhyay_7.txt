<span style="font-size: 14pt; line-height: 200%"><br>
<b>॥लोमश उवाच॥	<br></b>
तदा च ते सुराः सर्व ऋषयोपि भयान्विताः॥	<br>
ईडिरे लिंगमैशं च ब्रह्माद्या ज्ञानविह्वलाः॥ ७.१ ॥	<br>
<b>॥ब्रह्मोवाच॥	<br></b>
त्वं लिंगरूपी तु महाप्रभावो वेदांतवेद्योसि महात्मरूपि॥	<br>
येनैव सर्वे जगदात्ममूलं कृतं सदानंदपरेण नित्यम्॥ ७.२ ॥	<br>
त्वं साक्षी सर्वलोकानां हर्ता त्वं च विचक्षणः॥	<br>
रक्षणोसि महादेव भैरवोसि जगत्पते॥ ७.३ ॥	<br>
त्वया लिंगस्वरूपेण व्याप्तमेतज्जगत्त्रयम्॥	<br>
क्षुद्राश्चैव वयं नाथ मायामोहितचेतसः॥ ७.४ ॥	<br>
अहं सुराऽसुराः सर्वे यक्षगंधर्वराक्षसाः॥	<br>
पन्नगाश्च पिशाचाश्च तथा विद्याधरा ह्यमी॥ ७.५ ॥	<br>
त्वंहि विश्वसृजां स्रष्टा त्वं हि देवो जगत्पतिः॥ 	<br>
कर्ता त्वं भुवनस्यास्य त्वं हर्ता पुरुषः परः॥ ७.६ ॥	<br>
त्राह्यस्माकं महादेव देवदेव नमोऽस्तु ते॥	<br>
एवं स्तुतो हि वै धात्रा लिंगरूपी महेश्वरः॥ ७.७ ॥	<br>
ऋषयः स्तोतुकामास्ते महेश्वरमकल्मषम्॥	<br>
अस्तुवन्गीर्भिरग्र्याभिः श्रुतिगीताभिरादृताः॥ ७.८ ॥	<br>
<b>॥ऋषय ऊचुः॥	<br></b>
अज्ञानिनो वयं कामान्न विंदामोऽस्य संस्थितिम्॥	<br>
त्वं ह्यात्मा परमात्मा च प्रकृतिस्त्वं विभाविनी॥ ७.९ ॥	<br>
त्वमेव माता च पिता त्वमेव त्वमेव बंधुश्च सखा त्वमे॥	<br>
त्वमीश्वरो वेदविदेकरूपो महानुभावैः परिचिंत्यमानः॥ ७.१० ॥	<br>
त्वमात्मा सर्वभूतानामेको ज्योतिरिवैधसाम्॥	<br>
सर्वं भवति यस्मात्त्वत्तस्मात्सर्वोऽसि नित्यदा॥ ७.११ ॥	<br>
यस्माच्च संभवत्येतत्तस्माच्छंभुरिति प्रभुः॥ ७.१२ ॥	<br>
त्वत्पादपंकजं प्राप्ता वयं सर्वे सुरादयः॥	<br>
ऋषयो देवगंधर्वा विद्याधरमहोरगाः॥ ७.१३ ॥	<br>
तस्माच्च कृपया शंभो पाह्यस्माञ्जगतः पते॥ ७.१४ ॥	<br>
<b>॥महादेव उवाच॥	<br></b>
श्रृणुध्वं तु वचो मेऽद्य क्रियतां च त्वरान्वितैः॥	<br>
विष्णुं सर्वे प्रार्थयंतु त्वरितेन तपोधनाः॥ ७.१५ ॥	<br>
तस्य तद्वचनं श्रुत्वा शंकरस्य महात्मनः॥	<br>
विष्णुं सर्वे नमस्कृत्य ईडिरे च तदा सुराः॥ ७.१६ ॥	<br>
<b>॥देव ऊचुः॥	<br></b>
विद्याधराः सुरगणा ऋषयश्च सर्वे त्रातास्त्वयाद्य सकलाजगदेकबंधो॥	<br>
तद्वत्कृपाकरजनान्परिपालयाद्य त्रैलोक्यनाथ जगदीश जगन्निवास॥ ७.१७ ॥	<br>
प्रहस्य भगवन्विष्णुरुवाचेदं वचस्तदा॥	<br>
दैत्यैः प्रपीडिता यूयं रक्षिताश्च पुरा मया॥ ७.१८ ॥	<br>
अद्यैव भयमुत्पन्नं लिंगादस्माच्चिरंतनम्॥	<br>
न शक्यते मया त्रातुमस्माल्लिंगभयात्सुराः॥ ७.१९ ॥	<br>
अच्युतेनैवमुक्तास्ते देवा श्चिंतान्विताभवन्॥	<br>
तदा नभोगता वाणी उवाचाश्वास्य वै सुरान्॥ ७.२० ॥	<br>
एतल्लिंगं संवृणुष्व पूजनाय जनार्दन॥	<br>
पिंडिभूत्वा महाबाहो रक्षस्व सचराचरम्॥	<br>
तथेति मत्वा बगवान्वीरभद्रोऽभ्यपूजयत्॥ ७.२१ ॥	<br>
ब्रह्मादिभः सुरगणैः सहितैस्तदानीं संपूजितः शिवविधानरतो महात्मा॥	<br>
स्रवीरभद्रः शशिशेखरोऽसौ शिवप्रियो रुद्रसमस्त्रिलोक्याम्॥ ७.२२ ॥	<br>
लिंगस्यार्चनयुक्तोऽसौ वीरभद्रोऽभवत्तदा॥	<br>
तद्रूपस्यैव लिंगस्य येन सर्वमिदं जगत्॥ ७.२३ ॥	<br>
उद्भाति स्थितिमाप्नोति तथा विलयमेति च॥	<br>
तल्लिंगं लिंगमित्याहुर्लयनात्तत्त्ववित्तमाः॥ ७.२४ ॥	<br>
ब्रह्माण्डागोलकैर्व्याप्तं तथा रुद्राक्षभूषितम्॥	<br>
तथा लिंगं महज्जातं सर्वेषां दुरतिक्रमम्॥ ७.२५ ॥	<br>
तदा सर्वेऽथ विबुधा ऋषो वै महाप्रभाः॥	<br>
तुष्टुवुश्च महालिंगं वेदावादैः पृथक्पृथक्॥ ७.२६ ॥	<br>
अणोरणीयांस्त्वं देव तथा त्वं महतो महान्॥	<br>
तस्मात्त्वया विधातव्यं सर्वैषां लिंगपूजनम्॥ ७.२७ ॥	<br>
तदानीमेव सर्वेण लिंगं च बहुशः कृतम्॥	<br>
सत्ये ब्रह्मेश्वरं लिंगं वैकुण्ठे च सदाशिवः॥ ७.२८ ॥	<br>
अमरावत्यां सुप्रतिष्ठममरेश्वरसंज्ञकम्॥	<br>
वरुणेश्वरं च वारुण्यां याम्यां कालेश्वरं प्रभुम्॥ ७.२९ ॥	<br>
नैर्ऋतेश्वरं च नैर्ऋत्यां वायव्यां पावनेश्वरम्॥	<br>
केदारं मृत्युलोके च तथैव अमरेश्वरम्॥ ७.३० ॥	<br>
ओंकारं नर्मदायां च महाकालं तथैव च॥	<br>
काश्यां विश्वेश्वरं देवं प्रयागे ललितेश्वरम्॥ ७.३१ ॥	<br>
त्रियम्बकं ब्रह्मगिरौ कलौ भद्रेश्वरं तथा॥	<br>
द्राक्षारामेश्वरं लिंगं गंगासागरसंगमे॥ ७.३२ ॥	<br>
सौराष्ट्रे च तथा लिंगं सोमेश्वरमिति स्मृतम्॥	<br>
तथा सर्वेश्वरं विन्ध्ये श्रीशैले शिखरेश्वरम्॥	<br>
कान्त्यामल्लालनाथं च सिंहनाथं च सिंगले॥ ७.३३ ॥	<br>
विरूपाक्षं तथा लिंगं कोटिशङ्करमेव च॥	<br>
त्रिपुरान्तकं भीमेशममरेश्वरमेव च॥ ७.३४ ॥	<br>
भोगेश्वरं च पाताले हाटकेश्वरमेव च॥	<br>
एवमादीन्यनेकानि लिंगानि भुवनत्रये॥	<br>
स्थापितानि तदा देवैर्विश्वोपकृतिहेतवे॥ ७.३५ ॥	<br>
लिंगेशैश्च तथा सर्वैः पूर्णमासीज्जगत्त्रयम्॥	<br>
तथा च वीरभद्रांशाः पूजार्थममरैः कृताः॥ ७.३६	<br>
तत्र विंशतिसंस्कारास्तेषामष्टाधिकाभवन्॥	<br>
कथिताः शंकरेणैव लिंगस्याचनसूचकाः॥ ७.३७ ॥	<br>
संति रुद्रेण कथिताः शिवधर्मा सनातनाः॥	<br>
वीरभद्रो यथा रुद्रस्तथान्ये गुरवः स्मृताः॥ ७.३८ ॥	<br>
गुरोर्जाताश्च गुरवो विख्याता भुवनत्रये॥	<br>
लिंगस्य महिमान तु नन्दी जानाति तत्त्वतः॥ ७.३९ ॥	<br>
तथा स्कन्दो हि भगवान्न्ये ते नामधारकाः॥	<br>
यथोक्ताः शिवधरमा हि नन्दिना परिकीर्त्तिताः॥ ७.४० ॥	<br>
शैलादेन महाभागा विचित्रा लिंगधारकाः॥	<br>
शवस्योपरि लिंगं च ध्रियते च पुरातनैः॥ ७.४१ ॥	<br>
लिंगेन सह पञ्चत्वं लिंगेन सह जीवितम्॥	<br>
एते धर्माः सुप्रतिष्ठाः शैलादेन प्रतिष्ठिताः॥ ७.४२ ॥	<br>
धर्मः पाशुपतः श्रेष्ठः स्कन्देन प्रतिपालितः॥ ७.४३ ॥	<br>
शुद्धा पञ्चाक्षरी विद्या प्रासादी(१) तदनन्तरम्॥	<br>
षडक्षरी तथा विद्या प्रासादस्य च दीपिका॥ ७.४४ ॥	<br>
स्कन्दात्तत्समनुप्राप्तमगस्त्येन महात्मना॥	<br>
पश्चादाचार्यभेदेन ह्यागमा बहवोऽभवन्॥ ७.४५ ॥	<br>
किं तु वै बहुनोक्तेन श्वि इत्यक्षरद्वयम्॥	<br>
उच्चारयंति स नित्यं ते रुद्रा नात्र संशयः॥ ७.४६ ॥	<br>
सतां मार्गं पुरस्कृत्य ये सर्वे ते पुरांतकाः॥	<br>
वीरा माहेश्वराज्ञेयाः पापक्षयकरा नृणाम्॥ ७.४७ ॥	<br>
प्रसंगेनानुपंक्षेण श्रद्वया च यदृच्छया॥	<br>
शिवभक्तिं प्रकुर्वन्ति ये वै ते यांति सद्गतिम्॥ ७.४८ ॥	<br>
श्रृणुध्वं कथयामीह इतिहासं पुरातनम्॥	<br>
कृतं शिवालयं यच्च पतंग्या मार्जनं पुरा॥ ७.४९ ॥	<br>
आगता भक्षणार्थं हि नैवेद्यं केन चार्पितम्॥	<br>
मार्जनं रजस्तस्याः पक्षाभ्यामभवत्पुरा॥ ७.५० ॥	<br>
तेन कर्मविपाकेन उत्तमं स्वर्गमागता॥	<br>
भुक्त्वा स्वर्गसुखं चोग्रं पुनः संसारमागता॥ ७.५१ ॥	<br>
काशिराजसुता जाता सुन्दरीनाम विश्रुता॥	<br>
पूर्वाभ्यासाच्च कल्याणी बभूव परमा सती॥ ७.५२ ॥	<br>
उषस्युषसि तन्वंगी शिवद्वाररता सदा॥	<br>
संमार्जनं च कुरुते भक्त्या परमया युता॥ ७.५३ ॥	<br>
स्वयमेव तदा देवी सुन्दरी राजकन्यका॥	<br>
तथाभूतां च तां दृष्ट्वा ऋषिरुद्दालकोऽब्रवीत्॥ ७.५४ ॥	<br>
सुकुमारी सती बाले स्वयमेव कथं शुभे॥	<br>
संमार्जनं च कुरुषे कन्यके त्वं शुचिस्मिते॥ ७.५५ ॥	<br>
दासी दास्यश्च बहवः संति देवि तवाग्रतः॥	<br>
तवाज्ञया करिष्यंति सर्वं संमार्जनादिकम्॥ ७.५६ ॥	<br>
ऋषेस्तद्वचनं श्रुत्वा प्रहस्येदमुवाच ह॥ ७.५७ ॥	<br>
शिवसेवां प्रकुर्वाणाः शिवभक्तिपुरस्कृताः॥	<br>
ये नराश्चैव नार्य्यश्च शिवलोकं व्रजंति वै॥ ७.५८ ॥	<br>
संमार्जनं च पाणिभ्यां पद्भ्यां यानं शिवालये॥	<br>
तस्मान्मया च क्रियते संमार्जनमतंद्रितम्॥ ७.५९ ॥	<br>
अन्यत्किञ्चिन्न जानामि एकं संमार्जनं विना॥	<br>
ऋषिस्तद्वचनं श्रुत्वा मनसा च विमृश्य हि॥ ७.६० ॥	<br>
अनया किं कृतं पूर्वं केयं कस्य प्रसादतः॥	<br>
तदा ज्ञानं च ऋषिणा तत्सर्वं ज्ञानचक्षुषा॥	<br>
विस्मयेन समाविष्टस्तूष्णींभूतोऽभवत्तदा॥ ७.६१ ॥	<br>
सविस्मयोऽभूदथ तद्विदित्वा उद्दालको ज्ञानवतां वरिष्ठः॥	<br>
शिवप्रभावं मनसा विचिंत्य ज्ञानात्परं बोधमवाप शांतः॥ ७.६२ ॥	<br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे सप्तमोऽध्यायः॥ ७ ॥ छ ॥	<br>
</span>
