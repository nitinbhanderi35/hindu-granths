<b>॥लोमश उवाच॥	<br></b>
तत्रोपविविशुः सर्वे सत्कृताश्च हिमाद्रिणा॥	<br>
ते देवाः सपरिवाराः सहर्षाश्च सवाहनाः॥ २५.१ ॥	<br><br>
तत्रैव च महामात्रं निर्मितं विश्वकर्मणा॥	<br>
दीप्त्या परमया युक्तं निवासार्थं स्वयम्भुवः॥ २५.२ ॥	<br><br>
तथैव विष्णोस्त्वपरं भवनं स्वयमेव हि॥	<br>
भास्वरं सुविचित्र च कृतं त्वष्ट्रा मनोरमम्॥	<br>
वण्डीगृहं मनोज्ञं च तथैव कृतवान्स्वयम्॥ २५.३ ॥	<br><br>
तथैव श्वेतं परमं मनोज्ञं महाप्रभं देववरैः सुपूजितम्॥	<br>
कैलासलक्ष्मीप्रभया महत्या सुशोभितं तद्भवनं चकार॥ २५.४ ॥	<br><br>
तत्रैव शंभुः परया विभूत्या स स्थापितस्तेन हिमाद्रिणा वै॥ २५.५ ॥	<br><br>
एतस्मिन्नंतरे मेना समायाता सखीगणैः॥	<br>
नीराजनार्थं शंभुं च ऋषिभिः परिवारिता॥ २५.६ ॥	<br><br>
तदा वादित्रदिर्घोपैर्नादितं भुवनत्रयम्॥	<br>
नीराजनं कृतं तस्य मेनया च तपस्विनः॥ २५.७ ॥	<br><br>
अवलोक्य परा साध्वी मेनाऽजानाद्धरं तदा॥	<br>
गिरिजोक्तमनुस्मृत्य मेना विस्मयमागता॥ २५.८ ॥	<br><br>
यद्वै पुरोक्तं च तया पार्वत्या मम सन्निधौ॥	<br>
ततोऽधिकं प्रपश्यामि सौंदर्यं परमेष्ठिनः॥	<br>
महेशस्य मया दृष्टमनिर्वाच्यं च संप्रति॥ २५.९ ॥	<br><br>
एवं विस्मयमापन्ना विप्रपत्नीभिरावृता॥	<br>
अहतां बरयुग्मेन शोभिता वरवर्णिनी॥ २५.१० ॥	<br><br>
कंचुकी परमा दिव्या नानारत्नैश्च शोभिता॥	<br>
अंगीकृता तदा देव्या रराज परया श्रिया॥ २५.११ ॥	<br><br>
बिभ्रती च तदा हारं दिव्यरत्नविभूषितम्॥	<br>
वलयानि महार्हाणि शुद्धचामीकराणि च॥ २५.१२ ॥	<br><br>
तत्रोपविष्टा सुभगा ध्यायंती परमेश्वरम्॥	<br>
सखीभिः सेव्यमाना सा विप्रपत्नीभिरेव च॥ २५.१३ ॥	<br><br>
एतस्मिन्नंतरे तत्र गर्गो वाक्यमभाषत॥	<br>
पाणिग्रहार्थं शंभुं च आनयध्वं स्वमंदिरम्॥	<br>
त्वरितेनैव वेलायामस्यामेव विचक्षणाः॥ २५.१४ ॥	<br><br>
तच्छ्रुत्वा वचनं तस्य गर्गस्य च महात्मनः॥	<br>
अभ्युत्थानपराः सर्वे पर्वताः सकलत्रकाः॥ २५.१५ ॥	<br><br>
महाविभूत्या संयुक्ताः सर्वे मंगलपाणयः॥	<br>
सालंकृतास्तदा तेषां पत्न्योलंकारमंडिताः॥ २५.१६ ॥	<br><br>
उपायनान्यनेकानि जगृहुः स्निग्धलोचनाः॥	<br>
तदा वादित्रघोषेण ब्रह्मघोषेण भूयसा॥ २५.१७ ॥	<br><br>
आजग्मुः सकलात्रास्ते यत्र देवो महेश्वरः॥	<br>
प्रमथैरावृतस्तत्र चंड्या चैवाभिसेवितः॥ २५.१८ ॥	<br><br>
तथा महर्षिभिस्तत्र तथा देवगणैः सह॥	<br>
एभिः परिवृतः श्रीमाञ्छंकरो लोकशंकरः॥ २५.१९ ॥	<br><br>
श्रुत्वा वादित्रनिर्घोषं सर्वे शंकरसेवकाः॥	<br>
उत्थिता ऐकापद्येन देवैर्ऋषिभिरावृताः॥ २५.२० ॥	<br><br>
तथोद्यतो योगिनाचक्रयुक्ता गणा गणानां गणानां पतिरेकवर्चसाम्॥	<br>
शिवंपुरस्कृत्य तदानुभावास्तथैव सर्वे गणनायकाश्च॥ २५.२१ ॥	<br><br>
तद्योगिनी चक्रमतिप्रचंडं टंकारभेरीरवनिस्वनेन॥	<br>
चंडीं पुरस्कृत्य भयानकां तदा महाविभूत्या समलंकृतां तदा॥ २५.२२ ॥	<br><br>
कंठे कर्कोटकं नागं हारभूतं च कार सा॥	<br>
पदकं वृश्चिकानां च दंदशूकांश्च बिभ्रती॥ २५.२३ ॥	<br><br>
कर्णावतंसान्सा दध्रे पाणिपादमयांस्तथा॥	<br>
रणे हतानां वीराणां शिरांस्युरसिचापरान्॥ २५.२४ ॥	<br><br>
द्वीपिचर्मपरीधाना योगिनीचक्रसंयुता॥	<br>
क्षेत्रपालावृता तद्वद्भैरवैः परिवारिता॥ २५.२५ ॥	<br><br>
तथा प्रेतैश्च भूतैश्च कपटैः परिवारिता॥	<br>
वीरभद्रादयश्चैव गणाः परमदारुणाः॥	<br>
ये दक्षयज्ञनाशार्थे शिवेनाज्ञापितास्तदा॥ २५.२६ ॥	<br><br>
तथा काली भैरवी च माया चैव भयावहा॥	<br>
त्रिपुरा च जया चैव तथा क्षेमकरी शुभा॥ २५.२७ ॥	<br><br>
अन्याश्चैव तथा सर्वाः पुरस्कृत्य सदाशिवम्॥	<br>
गंतुकामाश्चोग्रतरा भूतैः प्रेतैः समावृताः॥ २५.२८ ॥	<br><br>
एताः सर्वा विलोक्याथ शिवभक्तो जनार्द्दनः॥	<br>
महर्षीश्च पुरस्कृत्य ह्यमरांश्च तथैव च॥	<br>
अनसूयां पुरस्कृत्य तथैव च ह्यरुंधतीम्॥ २५.२९ ॥	<br><br>
<b>॥विष्णुरुवाच॥	<br></b>
चण्डीं कुरु समीपस्थां लोकपालनतां प्रभो॥ २५.३० ॥	<br><br>
तदुक्तं विष्णुना वाक्यं निशम्य जगदीश्वरः॥	<br>
उवाच प्रहसन्नेव चंडीं प्रति सदाशिवः॥ २५.३१ ॥	<br><br>
अत्रैव स्थीयतां चंडीं यावदुद्वहनं भवेत्॥	<br>
मम भावान्विजानासि कार्याकार्ये सुशोभने॥ २५.३२ ॥	<br><br>
एवमाकर्ण्य वचनं शंभोरमिततेजसः॥	<br>
उवाच कुपिता चंडी विष्णुमुद्दिश्य सादरम्॥ २५.३३ ॥	<br><br>
तथान्ये प्रमथाः सर्वे विष्णुमूचुः प्रकोपिताः॥	<br>
यत्रयत्र शिवो भाति तत्रतत्र वयं प्रभो॥ २५.३४ ॥	<br><br>
त्वया निवारिताः कस्माद्वयमाभ्युदये परे॥	<br>
तेषां तद्वचनं श्रुत्वा केशवोवाक्यमब्रवीत्॥ २५.३५ ॥	<br><br>
चण्डीमुद्दिश्य प्रमथानन्यांश्चैव तथाविधान्॥ 	<br>
यूयं चैव मया प्रोक्ता मा कोपं कर्त्तुमर्हथ॥ २५.३६ ॥	<br><br>
एवमुक्तास्तदा तेन चंडीमुख्या गणास्तदा॥	<br>
एकांतमाश्रिताः सर्वे विष्णुवाक्याज्ज्वलद्धृदः॥ २५.३७ ॥	<br><br>
तावत्सर्वे समायाताः पर्वतेंद्रस्य मंत्रिणः॥	<br>
सकलत्राः संभ्रमेण महेशं प्रति सत्वरम्॥ २५.३८ ॥	<br><br>
पंचवाद्यप्रघोषेण ब्रह्मघोषेण भूयसा॥	<br>
योषिद्भिः संवृतास्तत्र गीतशब्देन भूयसा॥ २५.३९ ॥	<br><br>
एवं प्राप्ता यत्र शंभुः सकलैः परिवारितः॥	<br>
आगत्य कलशैः साकं स्नापितो हि सदाशिवः॥	<br>
स्त्रीभिर्मंगलगीतेन सर्वाभरणभूषितः॥ २५.४० ॥	<br><br>
ऋषयो देवगंधर्वास्तथान्ये पर्वतोत्तमाः॥	<br>
शंभ्यग्रगास्तदा जग्मुः स्त्रियश्चैव सुपूजिताः॥	<br>
बभौ छत्रेण महता ध्रिमाणेन मूर्द्धनि॥ २५.४१ ॥	<br><br>
चामरै वीर्ज्यमानोऽसौ मुकुटेन विराजितः॥	<br>
ब्रह्मा विष्णुस्तथा चंद्रो लोकपालस्तथैव च॥ २५.४२ ॥	<br><br>
अग्रगा ह्यपि शोभंतः श्रिया परमया युताः॥	<br>
तथा शंखाश्च भेर्यश्च पटहानकगोमुखाः॥ २५.४३ ॥	<br><br>
तथैव गायकाः सर्वे परममंगलम्॥	<br>
पुनः पुनरवाद्यंत वादित्राणि महोत्सवे॥ २५.४४ ॥	<br><br>
अरुंधती महाभागा अनसूया तथैव च॥	<br>
सावित्री च तथा लक्ष्मीर्मातृभिः परिवारिताः॥ २५.४५ ॥	<br><br>
एभिः समेतो जगदेकबंधुर्बभौ तदानीं परमेण वर्चसा॥	<br>
सचंद्रसूर्यानिलवायुना वृतः सलोकपालप्रवरैर्महर्षिभिः॥ २५.४६ ॥	<br><br>
स वीज्यमानः पवनेनः साक्षाच्छत्रं च तस्मै शशिना ह्यधिष्ठितम्॥	<br>
सूर्यः पुरस्तादभवत्प्रकाशकः श्रियान्वितो विष्णुरभूच्च सन्निधौ॥ २५.४७ ॥	<br><br>
पुष्पैर्ववर्षुर्ह्यवकीर्यमाणा देवास्तदानीं मुनिभिः समेताः॥	<br>
ययौ गृहं कांचनकुट्टिमं महन्महावि भूत्यापरिशोभितं तदा॥	<br>
विवेश शंभुः परया सपर्यया संपूज्यमानो नरदेवदानवैः॥ २५.४८ ॥	<br><br>
एवं समागतः शंभुः प्रविष्टो यज्ञमण्डपम्॥	<br>
संस्तूयमानो विबुधैः स्तुतिभिः परमेश्वरः॥ २५.४९ ॥	<br><br>
गजादुत्तारयामास महेशं पर्वतोत्तमः॥	<br>
उपविश्य ततः पीठे कृत्वा नीराजनं महत्॥ २५.५० ॥	<br><br>
मेनया सखिभिः साकं तथैव च पुरोधसा॥	<br>
मधुपर्कादिकं सर्वं यत्कृतं चैव तत्र वै॥ २५.५१ ॥	<br><br>
ब्रह्मणा नोदितः सद्यः पुरोधाः कृतवान्प्रभुः॥	<br>
मंगलं शुभकल्याणं प्रस्तावसदृशं बहु॥ २५.५२ ॥	<br><br>
अंतर्वेद्यां संप्रवेश्य यत्र सा पार्वती स्थिता॥	<br>
वेदिकोपरि तन्वंगी सर्वाभरणभूषिता॥ २५.५३ ॥	<br><br>
तत्रानीतो हरः साक्षाद्विष्णुना ब्रह्मणा सह॥	<br>
लग्नं निरीक्षमाणास्ते वाचस्पतिपुरोगमाः॥ २५.५४ ॥	<br><br>
गर्गो मुनिश्चोपविष्टस्तत्रैव घटिकालये॥	<br>
यावत्पूर्णा घटी जाता तावत्प्रणवभाषणम्॥ २५.५५ ॥	<br><br>
ॐपुण्येति प्रणिगदन्गर्गो वध्वंजलिं दधे॥	<br>
पार्वत्यक्षतपूर्णं च शिवोपरि ववर्ष वै॥ २५.५६ ॥	<br><br>
तया संपूजितो रुद्रो दध्यक्षतकुशादिभिः॥	<br>
मुदा परमया युक्ता पार्वती रुचिरानना॥ २५.५७ ॥	<br><br>
विलोकयंती शंभुं तं यदर्थे परमं तपः॥	<br>
कृतं पुरा महादेव्या परेषां परमं महत्॥ २५.५८ ॥	<br><br>
तपसा तेन संप्राप्तो जगज्जीवनजीवनः॥	<br>
नारदेन ततः प्रोक्तो महादेवो वृषध्वजः॥ २५.५९ ॥	<br><br>
तथा गंगादिभिश्चन्यैर्मुनिभिः सनकादिभिः॥	<br>
प्रति पूजां कुरु क्षिप्रं पार्वत्याश्च त्रिलोचन॥	<br>
तदा शिवेन सा तन्वी पूजितार्घ्याक्षतादिभिः॥ २५.६० ॥	<br><br>
एवं  परस्परं तौ च पार्वतीपरमेश्वरौ॥	<br>
अर्च्यमानौ तदानीं च शुशुभाते जगन्मयौ॥ २५.६१ ॥	<br><br>
त्रैलोक्यलक्ष्म्या संवीतौ निरीक्षंतौ परस्परम्॥	<br>
तदा नीराजितौ लक्ष्म्या सावित्र्या च विशेषतः॥	<br>
अरुंधत्या तदा तौ च दंपती परमेश्वरौ॥ २५.६२ ॥	<br><br>
अनसूया तथा शंभुं पार्वतीं च यशस्विनीम्॥	<br>
दृष्ट्वा नीराजयामास प्रीत्युत्कलितलोचना॥ २५.६३ ॥	<br><br>
तथैव सर्वा द्विजयोषितश्च नीराजयामासुरहो पुनः पुनः॥	<br>
सतीं च शंभुं च विलोकयंत्यस्तथैव सर्वा मुदिता हसंत्यः॥ २५.६४ ॥	<br><br>
<b>॥लोमश उवाच॥	<br></b>
एतस्मिन्नंतरे तत्र गर्गाचार्यप्रणोदितः॥	<br>
हिमवान्मेनया सार्द्धं कन्यां दातुं प्रचक्रमे॥ २५.६५ ॥	<br><br>
हैमं कलशमादाय मेना चार्द्धां गामाश्रिता॥	<br>
हिमाद्रेश्च महाभागा सर्वाभरणभूषिता॥ २५.६६ ॥	<br><br>
तदा हिमाद्रिणा प्रोक्तो विश्वनाथो वरप्रदः॥	<br>
ब्रह्मणा सह संगत्य विष्णुना च तथैव च॥ २५.६७ ॥	<br><br>
सार्द्धं पुरोधसा चैव गर्गेण सुमहात्मना॥	<br>
कन्यादानं करोम्यद्य देवदेवस्य शूलिनः॥ २५.६८ ॥	<br><br>
प्रयोगो भण्यतां ब्रह्मन्नस्मिन्समय आगते॥	<br>
तथेति मत्वा ते सर्वे कालज्ञा द्विजसत्तमाः॥ २५.६९ ॥	<br><br>
कथ्यतां तात गोत्रं स्वं कुलं चैव विशेषतः॥	<br>
कथयस्व महाभाग इत्याकर्ण्य वचस्तथा॥	<br>
सुमुखेन विमुखः सद्यो ह्यशोच्यः शोच्यतां गतः॥ २५.७० ॥	<br><br>
एवंविधः सुरवरैर्ऋषिभिस्तदानीं गंधर्वयक्षमुनिसिद्धगणैस्तथैव॥	<br>
दृष्टो निरुत्तरमुखो भगवान्महेशो हास्यं चकार सुभृशं त्वथ नारदश्च॥ २५.७१ ॥	<br><br>
वीणां प्रकटयामास ब्रह्मपुत्रोऽथ नारदः॥	<br>
तदानीं वारितो धीमान्वीणां मा वादय प्रभो॥ २५.७२ ॥	<br><br>
इत्युक्तः पर्वतेनैव नारदो वाक्यमब्रवीत्॥	<br>
त्वया पृष्टो भवः साक्षात्स्वगोत्रकथनं प्रति॥ २५.७३ ॥	<br><br>
अस्य गोत्रं कुलं चैव नाद एव परं गिरे॥	<br>
नादे प्रतिष्ठितः शंभुर्नादो ह्यस्मिन्प्रतिष्ठितः॥ २५.७४ ॥	<br><br>
तस्मान्नादमयः शंभुर्नादाच्च प्रतिलभ्यते॥	<br>
तस्माद्वीणा मया चाद्य वादिता हि परंतप॥ २५.७५ ॥	<br><br>
अस्य गोत्रं कुलं नाम न जानंति हि पर्वत॥	<br>
ब्रह्मादयो हि विवुधा अन्येषां चैव का कथा॥ २५.७६ ॥	<br><br>
त्वं हि मूढत्वमापन्नो न जानासि हि किंचन॥	<br>
वाच्यावाच्यं महेशस्य विषया हि बहिर्मुखाः॥ २५.७७ ॥	<br><br>
येये आगमिकाश्चाद्रे नष्टास्ते नात्र संशयः॥	<br>
अरूपोयं विरूपाक्षो ह्यकुलीनोऽयमुच्यते॥ २५.७८ ॥	<br><br>
अगोत्रोऽयं गिरिश्रेष्ठ जामाता ते न संशयः॥	<br>
न कर्त्तव्यो विमर्शोऽत्र भवता विबुधेन हि॥ २५.७९ ॥	<br><br>
न जानंति हरं सर्वे किं बहूक्त्या मम प्रभो॥	<br>
यस्याज्ञानान्महाभाग मोहिता ऋषयो ह्यमी॥ २५.८० ॥	<br><br>
ब्रह्मापि तं न जानाति मस्तकं परमेष्ठिनः॥	<br>
विष्णुर्गतो हि पातालं न दृष्टो हि तथैव च॥ २५.८१ ॥	<br><br>
तेन लिंगेन महता ह्यगाधेन जगत्त्रयम्॥	<br>
व्याप्तमस्तीति तद्विद्धि किमनेन प्रयोजनम्॥ २५.८२ ॥	<br><br>
अनयाराधितं नूनं तव पुत्र्या हिमालय॥	<br>
तत्त्वतो हि न जानासि कथं चैव महागिरे॥ २५.८३ ॥	<br><br>
आभ्यामुत्पाद्यते विश्वमाभ्यां चैव प्रतिष्ठितम्॥	<br>
एतच्छ्रुत्वा वचस्तस्य नारदस्य महात्मनः॥ २५.८४ ॥	<br><br>
हिमाद्रिप्रमुखाः सर्वे तथा चेंद्रपुरोगमाः॥	<br>
साधुसाध्विति ते सर्वे ऊचुर्विस्मितमानसाः॥ २५.८५ ॥	<br><br>
ईश्वरस्य तु गांभीर्यं ज्ञात्वा सर्वे विचक्षणाः॥	<br>
विस्मयेन समाश्लिष्टा ऊचुः सर्वे परस्परम्॥ २५.८६ ॥	<br><br>
<b>॥ऋषय ऊचुः॥	<br></b>
यस्याज्ञया जगदिदं च विशालमेव जातं परात्परमिदं निजबोधरूपम्॥	<br>
सर्वं स्वतंत्रपरमेश्वरभागम्यं सोऽसौ त्रिलोकनिजरूपयुतो महात्मा॥ २५.८७ ॥	<br><br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे केदारखंडे शिवशास्त्रे शिवपार्वतीविवाहवर्णनंनाम पंचविंशोऽध्यायः॥ २५ ॥ छ ॥	<br>
