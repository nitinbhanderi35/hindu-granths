<b>॥लोमश उवाच॥	<br></b>
एवं संबोधितो दैत्यो गुरुणा भार्गवेण हि॥	<br>
उवाच प्रहसन्वाक्यं मेघगंभीरया गिरा॥ १९.१ ॥	<br><br>
त्वयोक्तोहं हितार्थाय यैर्वाक्यैश्चालितोऽस्म्यहम्॥	<br>
तव वाक्यं मम प्रीत्यै हितमप्यहितं भवेत्॥ १९.२ ॥	<br><br>
दास्यामि भिक्षितं चास्मै विष्मवे बटुरूपिणे॥	<br>
पात्रीभूतो ह्ययं विष्णुः सर्वकर्मफलेश्वरः॥ १९.३ ॥	<br><br>
येषां हृदि स्थितो विष्णुस्ते वै पात्रतमा ध्रुवम्॥	<br>
यस्य नाम्ना सर्वमिदं पवित्रमिव चोच्यते॥ १९.४ ॥	<br><br>
येन वेदाश्च यज्ञाश्च मंत्रतंत्रादयो ह्यमी॥	<br>
सर्वे संपूर्णतां यांति सोऽयं विश्वेश्वरो हरिः॥ १९.५ ॥	<br><br>
आगतः कृपया मेद्य सर्वात्मा हरिरीश्वरः॥	<br>
उद्धर्तुं मां न संदेह एतज्जानीहि तत्त्वतः॥ १९.६ ॥	<br><br>
तस्य तद्वचनं श्रुत्वा चुकोप च रुषान्वितः॥	<br>
भार्गवः शप्तुमारेभे दैत्येंद्रं धर्म्मवत्सलम्॥ १९.७ ॥	<br><br>
मम वाक्यमतिक्रम्य दातुमिच्छस्यरिंदम॥	<br>
विगुणो भव रे मंद तस्मात्त्वं निःश्रिको भव॥ १९.८ ॥	<br><br>
एवं शशाप च तदा परमार्थविज्ञं शिष्यं महात्मानमगाधबोधम्॥	<br>
स वै जगामाथ महाकविस्त्वरात्स्वमाश्रमं धर्म्मविदां वरिष्ठः॥ १९.९ ॥	<br><br>
गते तु भार्गवे तस्मिन्बलिर्विरोचनात्मजः॥	<br>
वामनं चार्चयित्वा स महीं दातुं प्रचक्रमे॥ १९.१० ॥	<br><br>
विंध्यावलिः समागत्य बलेरर्द्धांगशोभिता॥	<br>
अवनिज्य बटोः पादौ प्रददौ विष्णवे महीम्॥ १९.११ ॥	<br><br>
संकल्पपूर्वेण तदा विधिना विधिकोविदः॥	<br>
संकल्पेनैव महता ववृधे भगवानजः॥ १९.१२ ॥	<br><br>
यदैकेन मही व्याप्ता विष्णुना प्रभविष्णुना॥	<br>
सर्वे स्वर्गा द्वितीयेन व्याप्तास्तेन महात्मना॥ १९.१३ ॥	<br><br>
सत्यलोकगतो विष्णोश्चरणः परमेष्ठिना॥	<br>
कमण्डलुगतेनैव अंभसा चावनेनिजे॥ १९.१४ ॥	<br><br>
तत्पादसंपर्कजलाच्च जाता भागीरथी सर्वसुमंगला च॥	<br>
यया त्रिलोकी च कृता पवित्रा यया च सर्वे सगराः समुद्धृताः॥	<br>
यया कपर्दः परिपूरितो वै शंभोस्तदानीं च भगीरथेन॥ १९.१५ ॥	<br><br>
तीर्थानां तीर्थमाद्यं च गंगाख्यमवतारितम्॥	<br>
तद्विष्णोश्चरणेनैव समेतं ब्रह्मणा कृतम्॥ १९.१६ ॥	<br><br>
त्रिविक्रमात्परो ह्यात्मा नाम्ना त्रिविक्रमोऽभवत्॥	<br>
त्रिविक्रमक्रमाक्रांतं त्रैलोक्यं च तदाऽभवत्॥ १९.१७ ॥	<br><br>
पदद्वयेन वा पूर्णं जगदेतच्चराचरम्॥	<br>
विहाय तत्स्वरूपं च देवदेवो जनार्द्दनः॥	<br>
पुनश्च बटुरूपोऽसावुपविश्य निजासने॥ १९.१८ ॥	<br><br>
तदा देवाः सगंधर्वा मुनयः सिद्धचारणाः॥	<br>
आगताश्च बलेर्यज्ञं द्रष्टुं यज्ञपतिं प्रभुम्॥ १९.१९ ॥	<br><br>
तत्र ब्रह्मा समागत्य स्तुतिं चक्रे परात्मनः॥	<br>
बलेस्तत्रैव चान्येन च दैत्येंद्राश्चागतास्त्वरम्॥ १९.२० ॥	<br><br>
एभिः सर्वैः परिवृतो वामनो बलिसद्मनि॥	<br>
उपविश्यासने सोऽथ उवाच गरुडं प्रति॥ १९.२१ ॥	<br><br>
दैत्योऽसौ बालिशो भूत्वा दत्तानेन मही मम॥	<br>
त्रिपदक्रमणेनैव गृहीतं च पदद्वयम्॥ १९.२२ ॥	<br><br>
पदमेकं प्रतिश्रुत्य न ददाति हि दुर्मतिः॥	<br>
तस्मात्त्वया गृहीतव्यं तृतीयं पदमेव च॥ १९.२३ ॥	<br><br>
इत्युक्तो गरुडस्तेन वामनेन महात्मना॥	<br>
वैरोचनिं विनिर्भर्त्स्य वाक्यं चेदमुवाच ह॥ १९.२४ ॥	<br><br>
रे बले किं त्वया मूढ कृतमस्ति जुगुप्सितम्॥	<br>
अविद्यमाने ह्यर्थे हि किं ददासि परमात्मने॥	<br>
औदार्येण हि किं कार्यमल्पकेन त्वयाधुना॥ १९.२५ ॥	<br><br>
इत्युक्तो बलिराविष्टः स्यमानः खगेश्वरम्॥	<br>
वक्ष्यमाणमिदं वाक्यं गरुत्मन्तं तदाऽब्रवीत्॥ १९.२६ ॥	<br><br>
समर्थोस्मि महापक्ष गृपणो न भवाम्यहम्॥	<br>
येनेदं कारितं सर्वं तस्मै किं प्रददाम्यहम्॥ १९.२७ ॥	<br><br>
असमर्थो ह्यहं तात कृतोऽनेन महात्मना॥	<br>
तदोवाच बलिं सोऽपि तार्क्ष्यपुत्रो महामनाः॥ १९.२८ ॥	<br><br>
जानन्नपि च दैत्येंद्र गुरुणापि निवारितः॥	<br>
विष्णवेऽपि महीं प्रादास्त्वया किं विस्मृतं महत्॥ १९.२९ ॥	<br><br>
दातव्यं तत्पदं विष्णोस्तृतीयं यत्प्रतिश्रुतम्॥	<br>
न ददासि कथं वीर निरयेच पतिष्यसि॥ १९.३० ॥	<br><br>
न ददासि तृतीयं च पदं मे स्वामिनः कथम्॥	<br>
बलाद्गृह्णामि रे मूढ इत्युक्त्वा तं महासुरम्॥ 	<br>
बबंध वारुणैः पाशैर्विरोचन सुतं तदा॥ १९.३१ ॥	<br><br>
नितरां निष्ठुरो भूत्वा गरुडो जयतां वरः॥	<br>
बद्धं स्वपतिमालोक्य विंध्यावलिः समभ्ययात्॥ १९.३२ ॥	<br><br>
बाणमेकं समारोप्य वामनस्याग्रतः स्थिता॥	<br>
वामनेन तदा पृष्टा केयं चात्राग्रतः स्थिता॥ १९.३३ ॥	<br><br>
तदोवाच महातेजाः प्रह्लादो ह्यसुराधिपः॥	<br>
बलेः पत्नीति त्वां प्राप्ता इयं विंध्यावली सती॥ १९.३४ ॥	<br><br>
प्रह्लादस्य वचः श्रुत्वा वामनो वाक्यमब्रवीत्॥	<br>
ब्रूहि विंध्यावले वाक्यं किं कार्यं ते करोम्यहम्॥	<br>
एवमुक्ता भगवता विंध्यावलिरभाषत॥ १९.३५ ॥	<br><br>
<b>॥विन्ध्यावलिरुवाच॥	<br></b>
कस्माद्बद्धो मम पतिर्गरुडेन महात्मना॥	<br>
तत्कथ्यतां महाभाग त्वरन्नेव जनार्द्दन॥	<br>
तदोवाच महातेजा बटुवेषधरो हिः॥ १९.३६ ॥	<br><br>
<b>॥श्रीभगवानुवाच॥	<br></b>
अनेनैव प्रदत्ता मे मही त्रिपदलक्षणा॥	<br>
पदद्वयेन च मयाक्रांतं त्रैलोक्यमद्य वै॥ १९.३७ ॥	<br><br>
अनेन मम दातव्यं तृतीयं पदमेव च॥	<br>
तस्माद्बद्धो मया साध्वि गरुडेनैव ते पतिः॥ १९.३८ ॥	<br><br>
श्रुत्वा भगवतो वाक्यमुवाच परमं वचः॥	<br>
प्रतिश्रुतमनेनैव न दत्तं हि तव प्रभो॥ १९.३९ ॥	<br><br>
क्रांतं त्रिभुवनं चाद्य त्वया विक्रमरूपिणा॥	<br>
तदस्माकं विजघ्नीथाः स्वर्गे वाप्यथवा भुवि॥ १९.४० ॥	<br><br>
किंचिन्न दत्ता हि विभो देवदेव जगत्पते॥	<br>
प्रहस्य भगवानाह तदा विंध्यावलिं प्रभुः॥ १९.४१ ॥	<br><br>
पदानि त्रीणि मे चाद्य दातव्यानि कुतोऽधुना॥	<br>
शीघ्रं वद विशालाक्षि यत्ते मनसि वर्त्तते॥	<br>
तदोवाच च सा साध्वी ह्युरुक्रममवस्थिता॥ १९.४२ ॥	<br><br>
त्वया कुतो वेयमुरुक्रमेण क्रांता त्रिलोकी भुवनैकनाथ॥	<br>
तथैव सर्वं जगदेकबंधो देयं किस्माभिरतुल्यरूपिणे॥ १९.४३ ॥	<br><br>
तस्माद्विहाय तद्विष्णो त्वमेवं कुरु संप्रति॥	<br>
प्रति श्रुतानि मे भर्त्रा पदानि त्रीणि चाधुना॥	<br>
ददाति मे पतिस्तेद्य नात्र कार्या विचारणा॥ १९.४४ ॥	<br><br>
निधेहि मे पदं त्वं हि शीर्ष्णि देववर प्रभो॥	<br>
द्वितीयं मे शिशोस्त्वं हि कुरु मूर्ध्नि जगत्पते॥ १९.४५ ॥	<br><br>
तृतीयं च जगन्नाथ कुरु शीर्ष्णि पतेर्मम॥	<br>
एवं त्रीणि पदानीश तव दास्यामि केशव॥ १९.४६ ॥	<br><br>
तस्यास्तद्वचनं श्रुत्वा परितुष्टो जनार्दनः॥	<br>
उवाच श्लक्ष्णया वाचा विरोचनसुतं प्रति॥ १९.४७ ॥	<br><br>
<b>॥भगवानुवाच॥	<br></b>
सुतलंगच्छ दैत्येन्द्र मा विलंबितुमर्हसि॥	<br>
सर्वैश्चासुरसंघैश्च चिरं जीव सुखी भव॥ १९.४८ ॥	<br><br>
परितुष्टोऽस्म्यहं तात किं कार्यं करवाणि ते॥	<br>
सर्वेषामपि दातॄणां वरिष्ठोऽसि महामते॥ १९.४९ ॥	<br><br>
वरं वरय भद्रं ते सर्वान्कामान्ददामि ते॥	<br>
त्रिविक्रमेणैवमुक्तो विरोचनसुतस्तदा॥ १९.५० ॥	<br><br>
विमुक्तो हि परिष्वक्तो देवदेवेन चक्रिणा॥	<br>
तदा बलिरुवाचेदं वाक्यं वाक्यविशारदः॥ १९.५१ ॥	<br><br>
त्वया कृतमिदं सर्वं जगदेतच्चराचरम्॥	<br>
तस्मान्न कामये किंचित्त्वत्पदाब्जं विना प्रभो॥ १९.५२ ॥	<br><br>
भक्तिरस्तु पदांभोजे तव देव जनार्दन॥	<br>
भूयोभूयश्च देवेश भक्तिर्भवतु शाश्वती॥ १९.५३ ॥	<br><br>
एवमभ्यर्थितस्तेन भगवान्भूतभावनः॥	<br>
उवाच परमप्रीतो विरोचनसुतं तदा॥ १९.५४ ॥	<br><br>
<b>॥भगवानुवाच॥	<br></b>
बले त्वं सुतलं याहि ज्ञातिसंबंधिभिर्वृतः॥	<br>
एवमुक्तस्तदा तेन असुरो वाक्यब्रवीत्॥ १९.५५ ॥	<br><br>
सुतले किं नु मे कार्यं देवदेव वदस्व मे॥	<br>
तिष्ठामि तव सांनिध्ये नान्यथा वक्तुमर्हसि॥ १९.५६ ॥	<br><br>
तदोवाच हृषीकेशो बलिं तं कृपयाऽन्विततः॥	<br>
अहं तव समीपस्थो भवामि सततं नृप॥ १९.५७ ॥	<br><br>
द्वारि स्थितस्तव विभो निवासामि नित्यं मा खिद्यतामसुरवर्य बले श्रृणुष्व॥	<br>
वाक्यं तु मे वर महो वरदस्तवाद्य वैकुंठवासिभिपलं च भजामि गेहम्॥ १९.५८ ॥	<br><br>
तच्छ्रुत्वा वचनं तस्य विष्मोरतुलतेजसः॥	<br>
जगाम सुतलं दैत्यौ ह्यसुरैः परिवारितः॥ १९.५९ ॥	<br><br>
तदा पुत्रशतेनैव बाणमुख्येन सत्वरम्॥	<br>
वसमानो महाबाहुर्दातॄणां च परा गतिः॥ १९.६० ॥	<br><br>
त्रैलोक्ये याचका ये च सर्वे यांति बलिं प्रति॥	<br>
द्वारि स्थितस्तस्य विष्णुः प्रयच्छति यथेप्सितम्॥ १९.६१ ॥	<br><br>
भुक्तिकामाश्च ये केचिन्मुक्तिकामास्तथा परे॥	<br>
येषां यज्ञे च ते विप्रास्तत्तेभ्यः संप्रयच्छति॥ १९.६२ ॥	<br><br>
एवंविधो बलिर्जातः प्रसादाच्छंकरस्य च॥	<br>
पुरा हि कितवत्वेन यद्दत्तं परमात्मने॥ १९.६३ ॥	<br><br>
अशुचिं भूमिमासाद्य गंधपुष्पादिकं महत्॥	<br>
पतितं चार्प्पितं तेन शिवाय परमात्मने॥ १९.६४ ॥	<br><br>
किं पुनः परया भक्त्या चार्चयंति महेश्वरम्॥	<br>
पुष्पं फलं तोयं ते यांति शिवसन्निधिम्॥ १९.६५ ॥	<br><br>
शिवात्परतरो नास्ति पूजनीयो हि भो द्विजाः॥	<br>
ये हि मूकास्तथांधाश्च पंगवो ये जडास्तथा॥ १९.६६ ॥	<br><br>
जातिहीनाश्च चंडालाः श्वपचा ह्यंत्यजा ह्यमी॥	<br>
शिवभक्तिपरा नित्यं ते यांति परमां गतिम्॥ १९.६७ ॥	<br><br>
तस्मात्सदाशिवः पूज्यः सर्वैरेवमनीषिभिः॥	<br>
पूजनीयो हि संपूज्यो ह्यर्चनीयः सदाशिवः॥ १९.६८ ॥	<br><br>
महेशं परमारथज्ञाश्चिंतयंति हृदि स्थितम्॥	<br>
यत्र जीवो भवत्येव शिवस्तत्रैव तिष्ठति॥ १९.६९ ॥	<br><br>
विना शिवेन यत्किंचिदशिवं भवति क्षणात्॥	<br>
ब्रह्मा विष्णुश्च रुद्रश्च गुणकार्यकरा ह्यमी॥ १९.७० ॥	<br><br>
रजोगुणान्वितो ब्रह्मा विष्णुः सत्त्वगुणान्वितः॥	<br>
तमोगुणाश्रितो रुद्रो गुणातीतो महेश्वरः॥ १९.७१ ॥	<br><br>
लिंगरूपो महादेवो ह्यर्चनीयो मुमुक्षुभिः॥	<br>
शिवात्परतरो नास्ति भुक्तिमुक्तिप्रदायकः॥ १९.७२ ॥	<br><br>
इति श्रीस्कांदे महापुराण एकाशीतिसाहस्यां संहितायां प्रथमे माहेश्वरखण्डे केदारखण्डे बलये वरप्रदानवर्णनंनामैकोविंशोऽध्यायः॥ १९ ॥ छ ॥	<br>
