<span style="font-size: 14pt; line-height: 200%"><br>
<b>॥सूत उवाच॥	<br></b>
एवमुक्तास्तदा देवा विष्णुना परमेष्ठिना॥	<br>
जग्मुः सर्वे महेशं च द्रष्टुकामाः पिनाकिनम्॥ २२.१ ॥	<br>
परे पारे परमेण समाधिना॥	<br>
योगपीठे स्धितं शंभुं गणैश्च परिवारितम्॥ २२.२ ॥	<br>
यज्ञोपवीतविधिना उरसा बिभ्रतं वृतम्॥	<br>
वासुकिं सर्पराजं च कंबलाश्वतरौ तथा॥ २२.३ ॥	<br>
कर्णद्वये धारयंतं तथा कर्कोटकेन हि॥	<br>
पुलहेन च बाहुभ्यां धारयंतं च कंकणे॥ २२.४ ॥	<br>
सन्नूपुरे शङ्खकपद्मकाभ्यां संधारयंतं च विराजमानम्॥	<br>
कर्पूरगौरं शितिकंठमद्भुतं वृषान्वितं देववरं ददर्शुः॥ २२.५ ॥	<br>
तदा ब्रह्मा च विष्णुश्च ऋषयो देवदानवाः॥	<br>
तुष्टुवुर्विविधैः सूक्तैर्वेदोपनिषदन्वितैः॥ २२.६ ॥	<br>
<b>॥ब्रह्मोवाच॥	<br></b>
नमो रुद्राय देवाय मदनांतकराय च॥	<br>
भर्गाय भूरिभाग्याय त्रिनेत्राय त्रिविष्टपे॥ २२.७ ॥	<br>
शिपिविष्टाय भीमाय शेषशायिन्नमोनमः॥	<br>
त्र्यंबकाय जगद्धात्रे विश्वरूपाय वै नमः॥ २२.८ ॥	<br>
त्वं धाता सर्वलोकानां पिता माता त्वमीश्वरः॥	<br>
कृपया परया युक्तः पाह्यस्मांस्त्वं महेश्वर॥ २२.९ ॥	<br>
इत्थं स्तुवत्सु देवेषु नन्दी प्रोवाच तान्प्रति॥	<br>
किमर्थमागता यूयं किं वा मनसि वर्तते॥ २२.१० ॥ (२२.११)	<br>
ते प्रोचुर्देवकार्यार्थं विज्ञप्तुं शंभुमागता॥	<br>
विज्ञप्तो नंदिना तेन शैलादेन महात्मना॥	<br>
ध्यानस्थितो महादेवः सुरकार्यार्थसिद्धये॥ २२.११ ॥	<br>
ब्रह्मादयः सुरगणाः सुरसिद्धसंघास्त्वां द्रष्टुमेव सुरवर्य विशेषयंति॥	<br>
कार्य्यार्थिनोऽसुरवरैः परिभर्त्स्यमाना अभ्यागताः सपदि शत्रुभिरर्दिताश्च॥ २२.१२ ॥	<br>
तस्मात्त्वया हि देवेश त्रातव्याश्चाधुना सुराः॥	<br>
एवं तेन तदा शंभुर्विज्ञप्तो नंदिना द्विजाः॥ २२.१३ ॥	<br>
शनैःशनैरुपरमच्छंभुः परमकोपनः॥	<br>
समाधेः परमात्माऽसावुवाच परमेश्वरः॥ २२.१४ ॥	<br>
<b>॥महादेव उवाच॥	<br></b>
कस्माद्यूयं महाभागा ह्यागता मत्समीपगाः॥	<br>
ब्रह्मादयो ह्यमी देवा ब्रूत कारणमद्य वै॥ २२.१५ ॥	<br>
तदा ब्रह्मा ह्युवाचेदं सुरकार्यं महत्तरम्॥	<br>
तारकेण कृतं शंभो देवानां परमाद्भुतम्॥ २२.१६ ॥	<br>
कष्टात्कष्टतरं देव तद्विज्ञप्तुमिहागताः॥	<br>
हे शंभो तव पुत्रेण औरसेन हतो भवेत्॥	<br>
तारको देवशत्रुश्च नान्यथा मम भाषितम्॥ २२.१७ ॥	<br>
तस्मात्त्वया गिरिजा देव शंभो गृहीतव्या पाणिना दक्षिणेन॥	<br>
पाणिग्रहेणैव महानुभाव दत्ता गिरीन्द्रेण च तां कुरुष्व॥ २२.१८ ॥	<br>
ब्रह्मणो हि वचः श्रुत्वा प्रहसन्नब्रवीच्छिवः॥	<br>
यदा मया कृता देवी गिरिजा सर्वसुन्दरी॥ २२.१९ ॥	<br>
तदा सर्वे सुरेन्द्राश्च ऋषयो मुनयस्तथा॥	<br>
सकामाश्च भविष्यंति अक्षमाश्च परे पथि॥ २२.२० ॥	<br>
मदनो हि मया दग्धः सर्वेषां कार्यसिद्धये॥	<br>
मया ह्यधि कृता तन्वी गिरिजा च सुमध्यमा॥ २२.२१ ॥	<br>
तदानीमेव भो देवाः पार्वती मदनं च सा॥	<br>
जीवयिष्यति भो ब्रह्मन्नात्र कार्या विचारणा॥ २२.२२ ॥	<br>
एवं विमृश्य भो देवाः कार्या कार्यविचारणा॥	<br>
मदनेनैव दग्धेन सुरकार्यं महत्कृतम्॥ २२.२३ ॥	<br>
यूयं सर्वे च निष्कामा मया नास्त्यत्र संशयः॥	<br>
यथाहं च सुराः सर्वे तथा यूयं प्रयत्नतः॥ २२.२४ ॥	<br>
तपः परमसंयुक्ताः पारयामः सुदुष्करम्॥	<br>
परमानन्दसंयुक्ताः सुखिनः सर्व एव हि॥ २२.२५ ॥	<br>
यूयं समाधिना तेन मदनेन च विस्मृतम्॥	<br>
कामो हि नरकायैव तस्मात्क्रोधोऽभिजायते॥ २२.२६ ॥	<br>
क्रोधाद्भवति संमोहः संमोहाद्भ्रमते मनः॥	<br>
कामक्रोधौ परित्यज्य भवद्भिः सुरसत्तमैः॥	<br>
सर्वैरेव च मंतव्यं मद्वाक्यं नान्यथा क्वचित्॥ २२.२७ ॥	<br>
एवं विश्राव्य भगवान्स हि देवो वृषध्वजः॥	<br>
सुरान्प्रबोधयामास तथा ऋषिगणान्मुनीन्॥ २२.२८ ॥	<br>
तूष्णींभूतोऽभवच्छंभुर्ध्यानमाश्रित्य वै पुनः॥	<br>
आस्ते पुरा यथावच्च गणैश्च परिवारितः॥ २२.२९ ॥	<br>
ध्यानास्थितं च तं दृष्ट्वा नन्दौ सर्वान्विसृज्य तान्॥	<br>
सब्रह्मसेन्द्रान्विबुधानुवाच प्रहसन्निव॥ २२.३० ॥	<br>
यतागतेन मार्गेण गच्छध्वं मा विलंबितम्॥	<br>
तथेति मत्वा ते सर्वे स्वंस्वं स्थानमथाऽव्रजन्॥ २२.३१ ॥	<br>
गतेषु तेषु सर्वेषु समाधिस्थोऽभवद्भवः॥	<br>
आत्मानमात्मना कृत्वा आत्मन्येन विचंतयन्॥ २२.३२ ॥	<br>
परात्परतरं स्वच्छं निर्मलं निरवग्रहम्॥	<br>
निरञ्जनं निराभासं यस्मिन्मुह्यंति सूरयः॥ २२.३३ ॥	<br>
भानुर्नभात्यग्निरथो शशी वा न ज्योतिरेवं न च मारुतो न हि॥	<br>
यं केवलं वस्तुविचारतोऽपि सूक्ष्मात्परं सूक्ष्मतरात्परं च॥ २२.३४ ॥	<br>
अनिर्द्देश्य मचिन्त्यं च निर्विकारं निरामयम्॥	<br>
ज्ञप्तिमात्रस्वरूपं च न्यासिनो यांति तत्र वै॥ २२.३५ ॥	<br>
शब्दातीनं निर्गुणं निर्विकारं सत्तामात्रं ज्ञानगम्यं त्वगम्यम्॥	<br>
यत्तद्वस्तु सर्वदा कथ्यते वै वेदातीतैश्चागमैर्मन्त्रभूतैः॥ २२.३६ ॥	<br>
तद्वस्तुभूतो भगवान्स ईश्वरः पिनाकपाणिर्भगवान्वृध्वजः॥	<br>
येनैव साक्षान्मकरध्वजो हतस्तपो जुषाणः परमेश्वरः सः॥ २२.३७ ॥	<br>
<b>॥लोमश उवाच॥	<br></b>
गिरिजा हि तदा देवी तताप परमं तपः॥	<br>
तपसा तेन रुद्रोऽपि उत्तमं भयमागतः॥ २२.३८ ॥	<br>
विजित्य तपसा देवी पार्वती परमेण हि॥	<br>
शम्भुं सर्वार्थदं स्थाणुं केवलं स्वस्वरूपिणम्॥ २२.३९ ॥	<br>
यदा जितस्तया देव्या तपसा वृषभध्वजः॥	<br>
समाधेश्चलितो भूत्वा यत्र सा पार्वती स्थिता॥ २२.४० ॥	<br>
जगाम त्वरितेनैव देवदेवः पिनाकधृक्॥	<br>
तत्रापश्यत्स्थितां देवीं सखीभिः परिवारिताम्॥ २२.४१ ॥	<br>
वेदिकोपरि विन्यस्तां यथैव शशिनः कलाम्॥	<br>
स देवस्तां निरीक्ष्याथ बटुर्भूत्वाथ तत्क्षणात्॥ २२.४२ ॥	<br>
ब्रह्मचारिस्वरूपेण महेशो भगवान्भवः॥	<br>
सखीनां मध्यमाश्रित्य ह्युवाच बटुरूपवान्॥	<br>
किमर्थमालिमध्यस्था तन्वी सर्वांगसुन्दरी॥ २२.४३ ॥	<br>
केयं कस्य कुतो याता किमर्थं तप्यते तपः॥	<br>
सर्वं मे कथ्यतां सख्यो याथातथ्येन संप्रति॥ २२.४४ ॥	<br>
तदोवाच जया रुद्रं तपसः कारणं परम्॥ २२.४५ ॥	<br>
हिमाद्रेर्दुहितेयं वै तपसा रुद्रमीश्वरम्॥	<br>
प्राप्तुकामा पतित्वन सेयमत्रोपविश्य च॥ २२.४६ ॥	<br>
तपस्तताप सुमहत्सर्वेषां दुरतिक्रमम्॥	<br>
बटो जानीहि मे वाक्यं नान्यथा मम भाषितम्॥ २२.४७ ॥	<br>
तच्छ्रुत्वा वचनं तस्याः प्रहस्येदमुवाच ह॥	<br>
श्रृण्वतीनां सखीनां वै महेशो बटुरूपवान्॥ २२.४८ ॥	<br>
मूढेयं पार्वती सख्यो न जानाति हिताहितम्॥	<br>
किमर्थं च तपः कार्यं रुद्रप्राप्त्यर्थमेव च॥ २२.४९ ॥	<br>
सोऽमंगलः कपाली च श्मशानालय एव च॥	<br>
अशिवः शिवशब्देन भण्यते च वृथाथ वै॥ २२.५० ॥	<br>
अनया हि वृतो रुद्रो यदा सख्यः समेष्यति॥	<br>
तदेयमशुभा तन्वी भविष्यति न संशयः॥ २२.५१ ॥	<br>
यो दक्षशापाद्विकृतो यज्ञबाह्योऽभवद्विटा॥	<br>
ये ह्यंगभूताः शर्वस्य सर्पा ह्यासन्महाविषाः॥ २२.५२ ॥	<br>
शवभस्मान्वितो रुद्रः कृत्तिवासा ह्यमंगलः॥	<br>
पिशाचैः प्रमथैर्भूतैरावृतो हि निरंतरम्॥ २२.५३ ॥	<br>
तेन रुद्रेण किं कार्यमनया सुकुमारया॥	<br>
निवार्यतां सखीभिश्च मर्तुकामा पिशाचवत्॥ २२.५४ ॥	<br>
इंद्रं हित्वा मनोज्ञं च यमं चैव महाप्रभम्॥	<br>
नैर्ऋतं च विशालाक्षं वरुणं च अपां पतिम्॥ २२.५५ ॥	<br>
कुबेरं पवनं चैव तथैव च विभावसुम्॥	<br>
एवमादीनि वाक्यानि उवाच परमेश्वरः॥	<br>
सखीनां श्रृण्वतीनां च यत्र सा तपसि स्थिता॥ २२.५६ ॥	<br>
इत्याकर्ण्य वचस्तस्य रुद्रस्य बटुरूपिणः॥	<br>
चुकोप च शिवा साध्वी महेशं बटुरूपिणम्॥ २२.५७ ॥	<br>
जये त्वं विजये साध्वि प्रम्लोचेऽप्यथ सुन्दरि॥	<br>
सुलोचने महाभागे समीचीनं कृतं हि मे॥ २२.५८ ॥	<br>
किमेतस्य बटोः कार्यं भवतीनामिहाधुना॥	<br>
बटुस्वरूपमास्थाय आगतो देवनिंदकः॥ २२.५९ ॥	<br>
अयं विसृज्यतां सख्यः किमनेन प्रयोजनम्॥	<br>
बटुस्वरूपिणं रुद्रं कुपिता सा ततोऽब्रवीत्॥ २२.६० ॥	<br>
बटो गच्छाशु त्वरितो न स्थेयं च त्वयाऽधुना॥	<br>
किमनेन प्रलापेन तव नास्ति प्रयोजनम्॥ २२.६१ ॥	<br>
बटुर्निर्भर्त्सितस्तत्र तया चैवं तदा पुनः॥	<br>
प्रहस्य वै स्थिरो भूत्वा पुनर्वाक्यमथाब्रवीत्॥ २२.६२ ॥	<br>
शनैः शनैरवितथं विजयां प्रति सत्वरम्॥	<br>
कस्मात्कोपस्तयातन्वि कृतः केनैव हेतुना॥ २२.६३ ॥	<br>
सर्वेषामपि तद्वाच्यं वचनं सूक्तमेव यत्॥	<br>
यथोक्तेन च वाक्येन कस्मात्तन्वी प्रकोपिता॥ २२.६४ ॥	<br>
यः शंभुरुच्यते लोके भिक्षुको भिक्षुकप्रियः॥	<br>
यदि मे ह्यनृतं प्रोक्तं तदा कोप इहोचितः॥ २२.६५ ॥	<br>
इयं तावत्सुरूपा च विरूपोऽसौ सदाशिवः॥	<br>
विशालाक्षी त्वियं बाला विरूपाक्षो भवस्तथा॥ २२.६६ ॥	<br>
एवंभूतेन रुद्रेण मोहितेयं कथं भवेत्॥	<br>
सभाग्यो हि पतिः स्त्रीणां सदा भाव्यो रतिप्रियः॥ २२.६७ ॥	<br>
इयं कथं मोहितास्ति निर्गुणेन युगात्मिका॥	<br>
न श्रुतो न च विज्ञातो न दृष्टः केन वा शिवः॥ २२.६८ ॥	<br>
सकामानां च भूतानां दुर्लभो हि सदाशिवः॥	<br>
तपसा परमेणैव गर्वितेयं सुमध्यमा॥ २२.६९ ॥	<br>
निःस्तंभो हि सदा स्थाणुः कथं प्राप्स्यति तं पतिम्॥	<br>
मयोक्तं किं विशालाक्षि कस्मान्मे रुषिताऽधुना॥ २२.७० ॥	<br>
यावद्रोषो भवेन्नॄणां नारीणां च विशेषतः॥	<br>
तेन रोषेण तत्सर्वं भस्मीभूतं भविष्यति॥ २२.७१ ॥	<br>
सुकृतं चोर्जितं तन्वि सत्यमेवोदितं सति॥	<br>
कामः क्रोधश्च लोभश्च दंभो मात्सर्यमेव च॥ २२.७२ ॥	<br>
हिंसेर्ष्या च प्रपंचश्च तेन सर्वं विनश्यति॥	<br>
तस्मात्तपस्विभिर्युक्तं कामक्रोधादिवर्जनम्॥ २२.७३ ॥	<br>
यदीश्वरो हृदि मध्ये विभाव्यो मनीषिभिः सर्वदा ज्ञप्तिमात्रः॥	<br>
तदा सर्वैर्मुनिवृत्त्या विभाव्यस्तपस्विभिर्नान्यथा चिंतनीयः॥ २२.७४ ॥	<br>
एतच्छ्रुत्वा वचनं तस्य शंभोस्तदाब्रवीद्विजया तं च सर्वम्॥	<br>
गच्छात्र किंचित्तव नास्ति कार्यं न वक्तव्यं वचनं बालिशान्यत्॥ २२.७५ ॥	<br>
एवं विवदमानं तं बटुरूपं सदाशिवम्॥	<br>
विसर्जयामास तदा विजया वाक्यकोविदा॥ २२.७६ ॥	<br>
तिरोधानं गतः सद्यो महेशो गिरिजां प्रति॥	<br>
अलक्ष्यमाणः सर्वासां सखीनां परमेश्वरः॥ २२.७७ ॥	<br>
प्रादुर्बभूव सहसा निजरूपधरस्तदा॥	<br>
यदा ध्यानस्थिता देवी निजध्यानपरा सती॥ २२.७८ ॥	<br>
तदा हृदिस्थो देवेशो बहिर्दृष्टिचरोभवत्॥	<br>
नेत्रे उन्मील्य सा साध्वी गिरिजायतलोचना॥	<br>
अपश्यद्देवदेवेशं सर्वलोकमहेश्वरम्॥ २२.७९ ॥	<br>
द्विभुजं चैकवक्त्रं कृत्तिवाससमद्भुतम्॥	<br>
कपर्दं चंद्ररेखांकं निवीतं गजचर्मणा॥ २२.८० ॥	<br>
कर्णस्थौ हि महानागौ कंबलाश्वतरौ तदा॥	<br>
वासुकिः सर्पराजश्च कृताहारो महाद्युतिः॥ २२.८१ ॥	<br>
वलयानि महार्हाणि तदा सर्पमयानि च॥	<br>
कृतानि तेन रुद्रेण तथा शोभाकराणि च॥ २२.८२ ॥	<br>
एवंभूतस्तदा शंभुः पार्वतीं प्रति चाग्रतः॥	<br>
उवाच त्वरया युक्तो वरं वरय भामिनि॥ २२.८३ ॥	<br>
व्रीडया परया युक्ता साध्वी प्रोवाच शंकरम्॥	<br>
त्वं नाथो मम देवेश त्वया किं विस्मृतं पुरा॥ २२.८४ ॥	<br>
दक्षयज्ञविनाशं च यदर्थं कृतवान्प्रभो॥	<br>
स त्वं साहं समुत्पन्ना मेनायां कार्यसिद्धये॥ २२.८५ ॥	<br>
देवानां देवदेवेश तारकस्य वधं प्रति॥	<br>
भवतो हि मया देव भविष्यति कुमारकः॥ २२.८६ ॥	<br>
तस्मात्त्वया हि कर्तव्यं मम वाक्यं महेश्वर॥	<br>
गंतव्यं हिमवत्पार्श्वं नात्र कार्या विचारणा॥ २२.८७ ॥	<br>
याचस्व मां महादेव ऋषिभिः परिवारितः॥	<br>
करिष्यति न संदेहस्तव वाक्यं च मे पिता॥ २२.८८ ॥	<br>
दक्षकन्या पुराहं वै पित्रा दत्ता यदा तव॥	<br>
यथोक्तविधिना तत्र विवाहो न कृतस्त्वया॥७२२.८९ ॥	<br>
न ग्रहाः पूजितास्तेन दक्षेण च महात्मना॥	<br>
ग्रहाणां विषयत्वेन सच्छिद्रोऽयं महानभूत्॥ २२.९० ॥	<br>
तस्माद्यथोक्तविधिना कर्तुमर्हसि सुव्रत॥	<br>
विवाहं स्वं महाभाग देवानां कार्यसिद्धये॥ २२.९१ ॥	<br>
तदोवाच महाबाहो गिरिजां प्रहसन्निव॥	<br>
स्वभावेनैव तत्सर्वं जंगमाजंगमं महत्॥	<br>
जातं त्वया मोहितं च त्रिगुणैः परिवेष्टितम्॥ २२.९२ ॥	<br>
अहंकारात्समुत्पन्नं महत्तत्त्वं च पार्वति॥	<br>
महत्तत्त्वात्तमो जातं तमसा वेष्टितं नभः॥ २२.९३ ॥	<br>
नभसो वायुरुत्पन्नो वायोरग्निरजायत॥	<br>
अग्नेरापः समुत्पन्ना अद्भ्यो जाता मही तदा॥ २२.९४ ॥	<br>
मह्यादिकानि स्थास्नूनि चराणि च वरानने॥	<br>
दृश्यं यत्सर्वमेवैतन्नश्वरं विद्धि मानिनि॥ २२.९५ ॥	<br>
एकोऽनेकत्वमापन्नो निर्गुणो हि गुणावृतः॥	<br>
स्वज्योतिर्भाति यो नित्यं परज्योत्स्नान्वितोऽभवत्॥	<br>
स्वतंत्रः परतंत्रश्च त्वया देवि महत्कृतम्॥ २२.९६ ॥	<br>
मायामयं कृतमिदं च जगत्समग्रं सर्वात्मना अवधृतं परया च बुद्ध्या॥	<br>
सर्वात्मभिः सुकृतिभिः परमार्थभावैः संसक्तिरिंद्रियगणैः परिवेष्टितं च॥ २२.९७ ॥	<br>
के ग्रहाः के उडुगणाः के बाध्यंते त्वया कृताः॥	<br>
विमुक्तं चाधुना देवि शर्वार्थं वरवर्णिनि॥ २२.९८ ॥	<br>
गुणकार्यप्रसंगेन आवां प्रादुर्भवः कृतः॥	<br>
त्वं हि वै प्रकृतिः सूक्ष्मा रजःसत्त्वतमोमयी॥ २२.९९ ॥	<br>
व्यापारदक्षा सततमहं चैव सुमध्यमे॥	<br>
हिमालयं न गच्छामि न याचामि कथंचन॥ २२.१०० ॥	<br>
देहीति वचनात्सद्यः पुरुषो याति लाघवम्॥	<br>
इत्थं ज्ञात्वा च भो देवि किमस्माकं वदस्व वै॥ २२.१०१ ॥	<br>
कार्यं त्वदाज्ञया भद्रे तत्सर्वं वक्तुमर्हसि॥	<br>
तेनोक्तात्र तदा साध्वी उवाच कमलेक्षणा॥ २२.१०२ ॥	<br>
त्वमात्मा प्रकृतिश्चाहं नात्र कार्या विचारणा॥	<br>
तथापि शंभो कर्तव्यं मम चोद्वहनं महत्॥ २२.१०३ ॥	<br>
देहो ह्यविद्ययाक्षिप्तो विदेहो हि भवान्परः॥	<br>
तथाप्येवं महादेव शरीरावरणं कुरु॥ २२.१०४ ॥	<br>
प्रपंचरचनां शंभो कुरु वाक्यान्मम प्रभो॥	<br>
याचस्व मां महादेव सौभाग्यं चैव देहि मे॥ २२.१०५ ॥	<br>
इत्येवमुक्तः स तया महात्मा महेश्वरो लोकविडंबनाय॥	<br>
तथेति मत्वा प्रहसञ्जगाम स्वमालयं देववरैः सुपूजितः॥ २२.१०६ ॥	<br>
एतस्मिन्नंतरे तत्र हिमवान्गिरिभिः सह॥	<br>
मेनया भार्यया सार्द्धमाजगाम त्वरान्वितः॥ २२.१०७ ॥	<br>
पार्वतीदर्शनार्थं च सुतैश्च परिवारितः॥	<br>
तेन दृष्टा महादेवी सखीभिः परिवारिता॥ २२.१०८ ॥	<br>
पार्वत्या च तदा दृष्टो हिमवान्गिरिभिः सह॥	<br>
अभ्युत्थानपरा साध्वी प्रणम्य शिरसा तदा॥	<br>
पितरौ च तदा भ्रातॄन्बंधूंश्चैव च सर्वशः॥ २२.१०९ ॥	<br>
स्वमंकमारोप्य महायशास्तदा सुतां परिष्वज्य च बाष्पपूरितः॥	<br>
उवाच वाक्यं मधुरं हिमालयः किं वै कृतं साध्वि यथा तथेन॥ २२.११० ॥	<br>
तत्कथ्यतां महाभागे सर्वं शुश्रूषतां हि नः॥	<br>
तच्छ्रुत्वा मधुरं वाक्यमुवाच पितरं प्रति॥ २२.१११ ॥	<br>
तपसा परमेणैव प्रार्थितो मदनांतकः॥	<br>
शांतं च मे महात्कार्यं सर्वेषामपि दुर्ल्लभम्॥ २२.११२ ॥	<br>
तत्र तुष्टो महादेवो वरणार्थं समागतः॥	<br>
स मयोक्तस्तदा शंभुर्ममषाणिग्रहः कथम्॥ २२.११३ ॥	<br>
क्रियते च तदा शंभो मम पित्रा विनाधुना॥	<br>
यतागतेन मार्गेण गतोऽसौ त्रिपुरांतकः॥ २२.११४ ॥	<br>
तस्यास्तद्वचनं श्रुत्वा अवाप परमां मुदम्॥	<br>
बंधुभिः सह धर्मात्मा उवाच स्वसुतां पुनः॥ २२.११५ ॥	<br>
स्वगृहं चाद्य गच्छामो वयं सर्वे च भूधराः॥	<br>
अनया राधितो देवः पिनाकी वृषभध्वजः॥ २२.११६ ॥	<br>
इत्यूचुस्ते सुराः सर्वे हिमालयपुरोगमाः॥	<br>
पार्वतीसहिताः सर्वे तुष्टुवुर्वाग्भिरादृताः॥ २२.११७ ॥	<br>
तां स्तूयमानां च तदा हिमालयो ह्यारोप्य चांसं वरवर्णिनीं च॥	<br>
सर्वेथ शैलाः परिवार्य चोत्सुकाः समानयामासुरथ स्वमालयम्॥ २२.११८ ॥	<br>
देवदुंदुभयो नेदुः शंखतूर्याण्यनेकशः॥	<br>
वादित्राणि बहून्येव वाद्यमानानि सर्वशः॥ २२.११९ ॥	<br>
पुष्पवर्षेण महता तेनानीता गृहं प्रति॥ २२.१२० ॥	<br>
सा पूज्यमाना बहुभिस्तदानीं महाविभूत्युल्लसिता तपस्विनी॥	<br>
तथैव देवैः सह चारणैश्च महर्षिभिः सिद्धगणैश्च सर्वशः॥ २२.१२१ ॥	<br>
पूज्यमाना तदा देवी उवाच कमलासनम्॥	<br>
देवानृषीन्पितॄन्यक्षानन्यान्सर्वान्समागतान्॥ २२.१२२ ॥	<br>
गच्छध्वं सर्व एवैते येन्ये ह्यत्र समागताः॥	<br>
स्वंस्वं स्थानं यताजोषं सेव्यतां परमेश्वरः॥ २२.१२३ ॥	<br>
एवं तदानीं स्वपितुर्गृहं गता संशोभमाना परमेण वर्चसा॥	<br>
सा पार्वती देववरैः सुपूजिता संचिंतयंती मनसा सदाशिवम्॥ २२.१२४ ॥	<br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे पार्वत्यै शंकरेण स्वरूपदर्शनंनामद्वाविंशोऽध्यायः॥ २२ ॥	<br>
</span>
