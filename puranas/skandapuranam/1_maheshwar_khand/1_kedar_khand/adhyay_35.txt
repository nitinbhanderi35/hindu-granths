<b>॥लोमश उवाच॥	<br></b>
वनं गते महादेवे गिरिजा विरहातुरा॥	<br>
सुखं न लेभे तन्वंगी हर्म्येष्वायतनेषु वा॥ ३५.१ ॥	<br><br>
चिंतयंती शिवंतन्वी सर्वभावेन शोभना॥	<br>
चिंतमानां शिवां ज्ञात्वा ह्युवाच विजया सखी॥ ३५.२ ॥	<br><br>
<b>॥विजयोवाच॥	<br></b>
तपसा महता चैव शिवं प्राप्तासि शोभने॥	<br>
मृषशा द्यूतं कृतं तेन शंकरेण तपस्विना॥ ३५.३ ॥	<br><br>
द्यूते हि वहवो दोषा न श्रुताः किं त्वयाऽनघे॥	<br>
क्षमा पय शिवं तन्वि त्वरेणैव विचक्षणे॥ ३५.४ ॥	<br><br>
अस्माभिः सहिता देवि गच्छगच्छ वरानने॥ ३५.५ ॥	<br><br>
यावच्छंभुर्दूरतो नाभिगच्छेत्तावद्गत्वा शंकरं क्षामयस्व॥	<br>
नो चेतन्वि क्षामयेथाः शिवं त्वं दुःखं पश्चात्ते भविष्यत्यवश्यम्॥ ३५.६ ॥	<br><br>
निशम्य वाक्य विजयाप्रयुक्तं प्रहस्यामाना समधीरचेताः॥	<br>
उवाच वाक्यं विजयां सखीं च आश्चर्यभूतं परमार्थयुक्तम्॥ ३५.७ ॥	<br><br>
मया जितोऽसौ निरपत्रपश्च पुरा वृतो वै परया विभूत्या॥	<br>
किंचिच्च कृत्यं मम नास्ति सद्यो मया विनासौ च विरूप आस्थितः॥ ३५.८ ॥	<br><br>
रूपीकृतो मया देवो महेशो नान्यथा वद॥	<br>
मया तेन वियोगश्च संयोगो नैव जायते॥ ३५.९ ॥	<br><br>
साकारो हि निराकारो महेशो हि मया कृतः॥ ३५.१० ॥	<br><br>
कृतं मया विश्वमिदं समग्रं चराचरं देववरैः समेतम्॥	<br>
क्रीडार्थमस्योद्भववृत्तिहेतुभिश्चिक्रीडितं मे विजये प्रपश्य॥ ३५.११ ॥	<br><br>
एवमुक्त्वा तदा देवी गिरिजा सर्वमंगला॥	<br>
शबरीरूपमास्थाय गंतुकामा महेश्वरम्॥ ३५.१२ ॥	<br><br>
श्यामा तन्वी शिखरदशना बिंबबिंबाधरोष्ठी सुग्रीवाढ्या कुचभरनता गिरिजा स्निग्धकेशी॥	<br>
मध्ये क्षामा पृथुकटितटा हेमरंभोरुगौरी पल्लीयुक्ता वरवलयिनी बर्हिबर्हावतंसा॥ ३५.१३ ॥	<br><br>
पाणौ मृणालसदृशं दधती च चापं पृष्ठे लसत्कृतककेतकिबाणकोशम्॥	<br>
सा तं निरीशमलोकयति स्म तत्र संसेविता सुवदना बहुभिः सखीभिः॥ ३५.१४ ॥	<br><br>
भृंगीनादेन महता नादयंती जगत्त्रयम्॥	<br>
गिरिजा मन्मथं सद्यो जीवयंती पुनःपुनः॥ ३५.१५ ॥	<br><br>
सकामना राजहंसा बभूवुस्तत्क्षणादपि॥	<br>
द्विरेफा बर्हिणश्चैव सर्वे ते हृच्छयान्विताः॥ ३५ १६ ॥	<br><br>
एकाकी संस्थितो यत्र यमाधिस्थो महेश्वरः॥	<br>
दृष्टस्ततस्तया देव्या भृंगीनादेन मोहितः॥ ३५.१७ ॥	<br><br>
प्रबद्धो हि महादेवो निरीक्ष्य शबरीं तदा॥	<br>
समाधेरुत्थितः सद्यो महेशो मदनान्वितः॥ ३५.१८ ॥	<br><br>
यावत्करे गृह्यमाणो गिरिजां स समीपगः॥	<br>
तावत्तस्य पुरः सद्यस्तिरोधानं गता सती॥ ३५.१९ ॥	<br><br>
तद्दृष्ट्वा तत्क्षणादेव देवो भ्रांतिविनाशनः॥	<br>
भ्रममाणस्तदा शंभुर्नापश्यदसितेक्षणाम्॥ ३५.२० ॥	<br><br>
विरहेण समायुक्तो हृच्छयेन समन्वितः॥	<br>
मदनारिस्तदा शंभुर्ज्ञानरूपो निरंतरम्॥ ३५.२१ ॥	<br><br>
निर्मोहो मोहमापन्नो ददर्श गिरिजां पुनः॥	<br>
उवाच वाक्यं शबरीं प्रस्ताव सदृशं महत्॥ ३५.२२ ॥	<br><br>
<b>॥शिव उवाच॥	<br></b>
वाक्यं मे श्रृणु तन्वंगि श्रुत्वा तत्कर्तुमर्हसि॥	<br>
कासि कस्यासि तन्वंगि किमर्थमटनं वने॥	<br>
तत्कथ्यतां महाभागे याथातथ्यं सुमध्यमे॥ ३५.२३ ॥	<br><br>
<b>॥शिवोवाच॥	<br></b>
पतिमन्वेषयिष्यामि सर्वज्ञं सकलार्थदम्॥	<br>
स्वतंत्रं निर्विकारं च जगतामीश्वरं वरम्॥ ३५.२४ ॥	<br><br>
इत्युक्तः प्रत्युवाचेदं गिरिजां वृषभध्वजः॥	<br>
अहं तवोचितो भद्रे पतिर्नान्यो हि भामिनि॥ ३५.२५ ॥	<br><br>
विमृश्यतां वरारोहे तत्त्वतो हि वरानने॥	<br>
वचो निशम्य रुद्रस्य स्मितपूर्वमभाषत॥ ३५.२६ ॥	<br><br>
मयार्थितो महाभाग पतिस्त्वं नान्यथा वद॥	<br>
किं तु वक्ष्यामि भद्रं ते निर्गुणोऽसि परंतपः॥ ३५.२७ ॥	<br><br>
यया पुरा वृतोऽसि त्वं तपसा च परेण हि॥	<br>
परित्यक्ता त्वयारण्ये क्षणमात्रेण भामिनी॥ ३५.२८ ॥	<br><br>
दुराराध्योऽसि सततं सर्वेषां प्राणिनामपि॥	<br>
तस्मान्न वाच्यं हि पुनर्यदुक्तं ते ममाग्रतः॥ ३५.२९ ॥	<br><br>
शबर्या वचनं श्रुत्वा प्रत्युवाच वृषध्वजः॥	<br>
मैवं वद विशालाक्षि न त्यक्ता सा तपस्विनी॥	<br>
यदि त्यक्ता मया तन्वि किं वक्तुमिह पार्यते॥ ३५.३० ॥	<br><br>
एवं ज्ञात्वा विशालाक्षि कृपणं कृपणप्रियम्॥	<br>
तस्मात्त्वया हि कर्तव्यं वचनं मे सुमध्यमे॥ ३५.३१ ॥	<br><br>
एवमभ्यर्थिता तेन बहुधा शूलपाणिना॥	<br>
प्रहस्य गिरिजा प्राह उपहासपरं वच॥ ३५.३२ ॥	<br><br>
तपोधनोऽसि योगीश विरक्तोऽसि निरंजनः॥	<br>
आत्मारामो हि निर्द्वंद्वो मदनो येन घातितः॥ ३५.३३ ॥	<br><br>
स त्वं साक्षाद्विरूपाक्षो मया दृष्टोसि चाद्य वै॥	<br>
अशक्यो हि मया प्राप्तुं सर्वेषां दुरतिक्रमः॥	<br>
तस्मात्त्वया न वक्तव्यं यदुक्तं च पुरा मम॥ ३५.३४ ॥	<br><br>
तस्यास्तद्वचनं श्रुत्वा प्रोवाच मदनांतकः॥	<br>
मम भार्या भव त्वं हि नान्यथा कर्तुमर्हसि॥ ३५.३५ ॥	<br><br>
इत्युक्त्वा तां करेऽगृह्णाच्छबरीं मदनातुरः॥	<br>
उवाच तं स्मयंती सा मुंचमुंचेति सादरम्॥ ३५.३६ ॥	<br><br>
नोचितं भगवान्कर्तुं तापसेन बलादिदम्॥	<br>
याचयस्व पितुर्मे त्वं नान्यथाभिभविष्यसि॥ ३५.३७ ॥	<br><br>
<b>॥महादेव उवाच॥	<br></b>
पितरं कथयाशु त्वं स्थितः कुत्र शुभानने॥	<br>
द्रक्ष्यामि तं विशालाक्षि प्रणिपातपुरःसरम्॥ ३५.३८ ॥	<br><br>
एतदुक्तं तदा तेन निशम्यासितनेत्रया॥	<br>
आनीतो हि तया तन्व्या पितरं वृषभध्वजः॥ ३५.३९ ॥	<br><br>
स्थितं कैलासशिखरे हिमवंतं नगोत्तमम्॥	<br>
अहिभिर्बहुभिश्चैव संवृतं च महाप्रभम्॥ ३५.४० ॥	<br><br>
द्वारि स्थितं तया देव्या दर्शितं शंकरस्य च॥	<br>
असौ मम पिता देव याचस्व विगतत्रपः॥	<br>
ददाति मां न संदेहस्तपस्विन्मा विलंबितम्॥ ३५.४१ ॥	<br><br>
तथेति मत्वा सहसा प्रणम्य हिमालयं वाक्यमिदं बभाषे॥	<br>
प्रयच्छ तां चाद्य गिरीशवर्य ह्यार्ताय कन्यां सुभगां महामते॥ ३५.४२ ॥	<br><br>
कृपणं वाक्यमाकर्ण्य समुत्थाय हिमालयः॥	<br>
महेशं च समादाय ह्युवाच गिरिराट् स्वयम्॥ ३५.४३ ॥	<br><br>
किं जल्पसि हि भो देव तावयुक्तं च सांप्रतम्॥	<br>
त्वं दाता त्रिषु लोकेषु त्वं स्वामी जगतां विभो॥ ३५.४४ ॥	<br><br>
त्वया ततमिदं विश्वं जगदेतच्चराचरम्॥	<br>
एवं स्तुतिपरोऽभूच्च हिमालयागिरिर्महान्॥	<br>
आगतो नारदस्तत्र ऋषिभिः परिवारितः॥ ३५.४५ ॥	<br><br>
उवाच प्रहसन्वाक्यं शूलपाणे नमः प्रभो॥	<br>
हे शंभो श्रृणु मे वाक्यं तत्त्वसारमयं परम्॥ ३५.४६ ॥	<br><br>
योषिद्भिः संगति पुंसां विडंबायोपकल्पते॥	<br>
त्वं स्वामी जगतां नाथः पराणां परमः परः॥	<br>
विमृश्य सर्वं देवेश यथावद्वक्तुमर्हसि॥ ३५.४७ ॥	<br><br>
एवं प्रबोधितस्तेन नारदेन महात्मना॥	<br>
प्रबोधमगमच्छंभुर्जहास परमेश्वरः॥ ३५.४८ ॥	<br><br>
<b>॥शिव उवाच॥	<br></b>
सत्यमुक्तं त्वया चात्र नान्यथा नारदक्वचित्॥	<br>
योषित्संगतिमात्रेण नृणां पतनमेव च॥ ३५.४९ ॥	<br><br>
भविष्यति न संदेहो नान्यथा वचनं तव॥	<br>
अनया मोहितोऽद्याहमानीतो गंधमादनम्॥ ३५.५० ॥	<br><br>
पिशाचवत्कृतमिदं चरितं परमाद्भुतम्॥ ३५.५१ ॥	<br><br>
तस्मान्न तिष्ठामि गिरेः समीपे व्रजामि चाद्यैव वनांतरं पुनः॥	<br>
इत्येवमुक्त्वा स जगाम मार्गं दुरत्ययं योगेनामप्यगम्यम्॥ ३५.५२ ॥	<br><br>
निरालंबं स विज्ञाय नारदो वाक्यमब्रवीत्॥	<br>
गिरिजां च गिरींद्रं च पार्षदान्प्रति सत्वरम्॥ ३५.५३ ॥	<br><br>
वंदनीयश्च स्तुत्यश्च क्षाम्यतां परमार्थतः॥	<br>
महेशोऽयं जगन्नाथस्त्रिपुरारिर्महायशाः॥ ३५.५४ ॥	<br><br>
एतच्छ्रुत्वा तु वचनं नारदस्य मुखोद्गतम्॥	<br>
गिरिजां पुरतः कृत्वा गिरयो हि महाप्रभाः॥ ३५.५५ ॥	<br><br>
दण्डवत्पतिताः सर्वे शंकरं लोकशंकरम्॥	<br>
तुष्टुवुः प्रणताः सर्वे प्रमथा गुह्यकादयः॥ ३५.५६ ॥	<br><br>
स्तूयमानो हि भगवानागतो गंधमादनम्॥	<br>
अंगिरसा हि सर्वेशो ह्यभिषिक्तो महात्मभिः॥ ३५.५७ ॥	<br><br>
तदा दुन्दुभयो नेदुर्वादित्राणि बहूनि च॥	<br>
इन्द्रादयः सुराः सर्वे पुष्पवर्षं ववर्षिरे॥ ३५.५८ ॥	<br><br>
ब्रह्मादिभिः सुरगणैर्बहुभिः परीतो योगीश्वरो गिरिजया सह विश्ववंद्यः॥	<br>
अभ्यर्थितः परममंगल मंगलैश्च दिव्यासनोपरि रराज महाविभूत्या॥ ३५.५९ ॥	<br><br>
एवंविधान्यनेकानि चरितानि महात्मनः॥	<br>
महेशस्य च भो विप्राः पापहारीणि श्रृण्वताम्॥ ३५.६० ॥	<br><br>
यानियानीह रुद्रस्य चरितानि महांत्यपि॥	<br>
श्रुतानि परमाण्येव भूयः किं कथयामि वः॥ ३५.६१ ॥	<br><br>
<b>॥ऋषय ऊचुः॥	<br></b>
एव मुक्तं त्वया सूत चरितं शंकरस्य च॥	<br>
अनेन चरितेनैव संतृप्ताः स्मो न संशयः॥ ३५.६२ ॥	<br><br>
<b>॥सूत उवाच॥	<br></b>
व्यासप्रसादाच्छ्रुतमस्ति सर्वं मया ततं शंकररूपमद्भुतम्॥	<br>
सुविस्तृतं चाद्भुतवेदगर्भं ज्ञानात्मकं परमं चेदमुक्तम्॥ ३५.६३ ॥	<br><br>
श्रद्धया परयोपेताः श्रावयंति शिवप्रियम्॥	<br>
श्रृण्वंति चैव ये भक्त्या शंभेर्माहात्म्यमद्भुतम्॥	<br>
शिवशास्त्रमिदं प्रीत्या ते यांति मरमां गतिम्॥ ३५.६४ ॥	<br><br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे केदारखण्डे शिवशास्त्रे पार्वत्या शबरीरूपेण शिवस्य गन्धमादनपर्वतं प्रत्यानयनपूर्वकं बृहस्पतिकृतशिवराज्याभिषेकवर्णनं नाम पञ्चत्रिंशोऽध्यायः॥ ३५ ॥ छ ॥	<br><br>
॥ इति श्रीस्कान्दमहापुराणे प्रथमे माहेश्वरखण्डे प्रथमः केदारखण्डः समाप्तः॥ १ ॥	<br>
