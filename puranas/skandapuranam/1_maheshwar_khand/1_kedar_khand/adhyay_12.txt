<b>॥लोमश उवाच॥	<br></b>
प्रणम्य परमात्मानं रमायुक्तं जनार्द्दनम्॥	<br>
अमृतार्थं ममंथुस्ते सुरासुरगणाः पुनः॥ १२.१ ॥	<br><br>
उदधेर्मथ्यमानाच्च निर्गतः सुमहायशाः॥	<br>
धन्वंतरिरिति ख्यातो युवा मृत्युञ्जयः परः॥ १२.२ ॥	<br><br>
पाणिभ्यां पूर्णकलशं सुधायाः परिगृह्य वै॥	<br>
यावत्सर्वे सुराः सर्वे निरीक्षंते मनोहरम्॥ १२.३ ॥	<br><br>
तदा दैत्याः समं गत्वा हर्तुकामा बलादिव॥	<br>
सुधया पूर्णकलशं धन्वंतरिकरे स्थितम्॥ १२.४ ॥	<br><br>
यावत्तरंगमालाभिरावृतोऽभूद्भिषक्तमः॥	<br>
शनैः शनैः समायातो दृष्टोऽसौ वृषपर्वणा॥ १२.५ ॥	<br><br>
करस्थः कलशस्तस्य हृतस्तेन बलादिव॥	<br>
असुराश्च ततः सर्वे जगर्जुरतिभीषणम्॥ १२.६ ॥	<br><br>
कलशं सुधया पूर्णं गृहीत्वा ते समुत्सुकाः॥	<br>
दैत्याः पातालमाजग्मुस्तदा देवा भ्रमान्विताः॥ १२.७ ॥	<br><br>
अनुजग्मुः सुसंनद्धा योद्धुकामाश्च तैः सह॥	<br>
तदा देवान्समालोक्य बलिरेवमभाषत॥ १२.८ ॥	<br><br>
<b>॥ बलिरुवाच॥	<br></b>
वयं तु केवलं देवाः सुधया परितोषिताः॥	<br>
शीघ्रमेव प्रगंतव्यं भवद्भिश्च सुरोत्तमैः॥ १२.९ ॥	<br><br>
त्रिविष्टपं मुदा युक्तैः किमस्माभिः प्रयोजनम्॥	<br>
पुरास्माभिः कृतं मैत्रं भवद्भिः स्वार्थतत्परैः॥	<br>
अधुना विदितं तत्तु नात्र कार्या विचारणा॥ १२.१० ॥	<br><br>
एवं निर्भार्त्सितास्तेन बलिना सुरसत्तमाः॥	<br>
यथागतेन मार्गेण जग्मुर्नारायणं प्रभुम्॥ १२.११ ॥	<br><br>
तं दृष्ट्वा विष्णुना सर्वे सुरा भग्नमनोरथा॥	<br>
आश्वासिता वचोभिश्च नानानुनयको विदैः॥ १२.१२ ॥	<br><br>
मा त्रासं कुरुतात्रार्थ आनयिष्यामि तां सुधाम्॥	<br>
एवमाभाष्य भगवान्मुकुन्दोऽनाथसंश्रयः॥ १२.१३ ॥	<br><br>
स्थापयित्वा सुरान्सर्वांस्तत्रैव मधुसूदनः॥	<br>
मोहनीरूपमास्थाय दैत्यनामग्रतोऽभवत्॥ १२.१४ ॥	<br><br>
तावद्दैत्याः सुसंरब्धाः परस्परमथाब्रुवन्॥	<br>
विवादः सर्वदैत्यानाममृतार्थे तदाऽभवत्॥ १२.१५ ॥	<br><br>
एवं प्रवर्तमाने तु मोहिनीरूपमाश्रिताम्॥	<br>
दृष्ट्वा योषां तदा दैवात्सर्वभूतमनोरमाम्॥ १२.१६ ॥	<br><br>
विस्मयेन समाविष्टा बभूवुस्तृषितेक्षणाः॥	<br>
तां संमान्य तदा दैत्यराजो बलिरुवाच ह॥ १२.१७ ॥	<br><br>
<b>॥बलिरुवाच॥	<br></b>
सुधा त्वया विभक्तव्या सर्वेषां गतिहेतवे॥	<br>
शीघ्रत्वेन महाभागे कुरुष्व वचनं मम॥ १२.१८ ॥	<br><br>
एवमुक्ता ह्युवाचेदं स्मयमाना बलिं प्रति॥	<br>
स्त्रीणां नैव च विश्वासः कर्तव्यो हि विपश्चिता॥ १२.१९ ॥	<br><br>
अनृतं साहसं माया मूर्खत्वमति लोभता॥	<br>
अशौचं निर्घृणत्वं च स्त्रीणां दोषाः स्वभावजाः॥ १२.२० ॥	<br><br>
निःस्नेहत्वं च विज्ञेयं धूर्तत्वं चैव तत्त्वतः॥	<br>
स्वस्त्रीणां चैव विज्ञेया दोषा नास्त्यत्र संशयः॥ १२.२१ ॥	<br><br>
यथैव श्वापदानां च वृका हिंसापरायणाः॥	<br>
काका यतांडजानां च श्वापदानां च जंबुकाः॥	<br>
धूर्ता तथा मनुष्याणां स्त्रीज्ञेया सततं बुधैः॥ १२.२२ ॥	<br><br>
मया सह भवद्भिश्च कथं सख्यं प्रवर्तते॥	<br>
सर्वथात्र न विज्ञेयाः के यूयं चैव क ह्यहम्॥ १२.२३ ॥	<br><br>
तस्माद्भवद्भिः संचिंत्यकार्याकार्यविचक्षणैः॥	<br>
कर्तव्यं परया बुद्ध्या प्रयातासुरसत्तमाः॥ १२.२४ ॥	<br><br>
<b>॥बलिरुवाच॥	<br></b>
अद्यामृतं च सर्वेषां विभजस्व यथातथम्॥	<br>
त्वया दत्तं च गृह्णीमः सत्यंसत्यं वदामि ते॥ १२.२८ ॥	<br><br>
एवमुक्ता तदा देवी मोहिनी सर्वमंगला॥	<br>
उवाचाथासुरान्सर्वान्रोचयँल्लौकिकीं स्थितिम्॥ १२.२९ ॥	<br><br>
<b>॥ भगवानुवाच॥	<br></b>
यूयं सर्वे कृतार्थाश्च जाता दैवेन केनचित्॥	<br>
अद्योपावाससंयुक्ता अमृतस्याधिवासनम्॥ १२.३० ॥	<br><br>
क्रियतामसुराः श्रेष्ठाः शुभेच्छा किंचिदस्ति वः॥	<br>
श्वेभूते पारणं कुर्याद्व्रतार्चनरतिश्च वः॥ १२.३१ ॥	<br><br>
न्यायोपार्जितवित्तेन दशमांशेन धीमता॥	<br>
कर्तव्यो विनियोगश्च ईशप्रीत्यर्थहेतवे॥ १२.३२ ॥	<br><br>
तथेति मत्वा ते सर्वे यथोक्तं देवमायया॥	<br>
चक्रुस्तथैव दैतेया मोहिता नातिकोविदाः॥ १२.३३ ॥	<br><br>
मयासुरेण च तदा भवनानि कृतानि वै॥	<br>
मनोज्ञानि महार्हाणि सुप्रभाणि महांति च॥ १२.३४ ॥	<br><br>
तेषुपविष्टास्ते सर्वे सुस्नाताः समलंकृताः॥	<br>
स्थापयित्वा सुसंरब्धाः पूर्णं कलशमग्रतः॥ १२.३५ ॥	<br><br>
रात्रौ जागरणं सर्वैः कृतं परमया मुदा॥	<br>
अथोषसि प्रवृत्ते च प्रातःस्नानयुता भवन्॥ १२.३६ ॥	<br><br>
असुरा बलिमुख्याश्च पंक्तिभूता यताक्रमम्॥	<br>
सर्वमावश्यकं कृत्वा तदा पानरता भवन्॥ १२.३७ ॥	<br><br>
बलिश्च वृषपर्वा च नमुचिः शंख एव च॥	<br>
सुदंष्ट्रश्चैव संह्लादी कालनेमिर्विभीषणः॥ १२.३८ ॥	<br><br>
वातापिरिल्वलः कुम्भो निकुम्भः प्रच्छदस्तथा॥	<br>
तथा सुन्दोपसुन्दौ च निशुम्भः शुम्भ एव च॥ १२.३९ ॥	<br><br>
महिषो महिषाक्षश्च बिडालाक्षः प्रतापवान्॥	<br>
चिक्षुराख्यो महाबाहुर्जृभणोऽथ वृषासुरः॥ १२.४० ॥	<br><br>
विबाहुर्बाहुको घोरस्तथा वै घोरदर्शनः॥	<br>
एते चान्ये च बहवो दैत्यदानवराक्षसाः॥	<br>
यथाक्रमं चोपविष्टा राहुः केतुस्तथैव च॥ १२.४१ ॥	<br><br>
तेषां तु कोटिसंख्यानां दैत्यानां पंक्तिरास्थिता॥ १२.४२ ॥	<br><br>
ततस्तया तदा देव्या अमृतार्थं हि वै द्विजाः॥	<br>
यज्जातं तच्छृणउध्वं हि तया देव्या कृतं महत्॥ १२.४३ ॥	<br><br>
सर्वे विज्ञापिताः सद्यो गृहीतकलशा तदा॥	<br>
शोभया परया युक्ता साक्षात्सा विष्णुमोहिनी॥ १२.४४ ॥	<br><br>
करस्थेन तदा देवी कलशेन विराजिता॥	<br>
शुशुभे परया कांत्या जगन्मंगलमंगला॥ १२.४५ ॥	<br><br>
परिवेषधराः सर्वे सुरास्ते ह्यसुरांतिकम्॥	<br>
आगतास्तत्क्षणादेव यत्र ते ह्यसुरोत्तमाः॥ १२.४६ ॥	<br><br>
तान्दृष्ट्वा मोहिनी सद्य उवाच प्रमदोत्तमा॥ १२.४७ ॥	<br><br>
<b>॥मोहिन्युवाच॥	<br></b>
एते ह्यतिथयो ज्ञेया धर्म्मसर्वस्वसाधनाः॥	<br>
एभ्यो देयं यताशक्त्या यदि सत्यं वचो मम॥	<br>
प्रमाणं भवतां चाद्य कुरुध्वं मा विलंबथ॥ १२.४८ ॥	<br><br>
परेषामुपकारं च ये कुर्वंति स्वशक्तितः॥	<br>
धन्यास्ते चैव विज्ञेयाः पवित्राः लोकपालकाः॥ १२.४९ ॥	<br><br>
केवलात्मोदरार्थाय उद्योगं ये प्रकुर्वते॥	<br>
ते क्लेशभागिनो ज्ञेया नात्र कार्या विचारणा॥ १२.५० ॥	<br><br>
तस्माद्विभजनं कार्यं मयैतस्य शुभव्रताः॥	<br>
देवेभ्यश्च प्रयच्छध्वं यद्धि चात्मप्रियाप्रियम्॥ १२.५१ ॥	<br><br>
इत्युक्ते वचने देव्या तथा चक्रुरतं द्रिताः॥	<br>
आह्वयामासुरसुराः सर्वान्देवान्सवासवान्॥ १२.५२ ॥	<br><br>
उपविष्टाश्च ते सर्वे अमृतार्थं च भो द्विजाः॥	<br>
तेषूपविश्यमानेषु ह्युवाच परमं वचः॥	<br>
मोहिनी सर्वधर्म्मज्ञा असुराणां स्मयन्निव॥ १२.५३ ॥	<br><br>
<b>॥मोहिन्युवाच॥	<br></b>
आदौ ह्यभ्यागताः पूज्या इति वै वैदिकी श्रुतिः॥ १२.५४ ॥	<br><br>
तस्माद्यूयं वेदपराः सर्वे देवपरायणाः॥	<br>
ब्रुवंतु त्वरितेनैव आदौ केषां ददाम्यहम्॥	<br>
अमृतं हि महाभागा बलिमुख्या वदंतु भोः॥ १२.५५ ॥	<br><br>
बलिनोक्ता तदा देवी यत्ते मनसि रोचते॥	<br>
स्वामिनी त्वं न संदेहो ह्यस्माकं सुंदरानने॥ १२.५६ ॥	<br><br>
एवं संमानिता तेन बलिना भावितात्मना॥	<br>
परिवेषणकार्यार्थं कलशं गृह्य सत्वरा॥ १२.५७ ॥	<br><br>
तस्मान्नरेन्द्रकरभोरुलसद्दृकूला श्रोणीतटालसगतिर्मविह्वलांगी॥	<br>
सा कूजती कनकनूपुरसिंजितेन कुंभस्तनी कलशपाणिरथाविवेश॥ १२.५८ ॥	<br><br>
तदा तु देवी परिवेषयंती सा मोहिनी देवगणाय साक्षात्॥	<br>
ववर्ष देवेषु सुधारसं पुनः पुनः सुधाहाररसामृतं यथा॥ १२.५९ ॥	<br><br>
पुनश्च ते देवगणाः सुधारसं दत्तं तया परया विश्वमूर्त्या॥	<br>
बलिमुख्याः सह लोकपाला गंधर्वयक्षाप्सरसां गणाश्च॥ १२.६० ॥	<br><br>
सर्वे दैत्या आसनस्था पुनश्च ते देवगणाः सुधारसं दत्तं पीडिताश्च॥	<br>
तूष्णींभूता बलिमुख्या द्विजेंद्रा मनस्विनो ध्यानपरा बभूवुः॥ १२.६१ ॥	<br><br>
ततस्तथाविधान्दृष्ट्वा दैत्यांस्तान्मोहमाश्रितान्॥	<br>
तदा राहुश्च केतुश्च द्वावेतौ दैत्यपुंगवौ॥ १२.६२ ॥	<br><br>
देवानां रूपमास्थाय अमृतार्थं त्वरान्वितौ॥	<br>
उपविष्टौ तदा पङ्क्त्यां देवानाममृतार्थिनौ॥ १२.६३ ॥	<br><br>
यदामृतं पातुकामो राहुः परमदुर्जयः॥	<br>
चन्द्रार्काभ्यां प्रकथितो विष्णोरमिततेजसः॥ १२.६४ ॥	<br><br>
तदा तस्य शिरश्छिन्नं राहोर्दुर्विग्रहस्य च॥	<br>
शिरो गगनमापेदे कबंधं च महीतले॥	<br>
भ्रममाणं तदा ह्यद्रींश्चूर्णयामास वै तदा॥ १२.६५ ॥	<br><br>
साद्रिश्च सर्वभूलोकश्चूर्णितश्च तदाऽभवत्॥	<br>
तया तेन च देहेन चूर्णितं सचराचरम्॥ १२.६६ ॥	<br><br>
दृष्ट्वा तदा महादेवस्तस्योपरि तु संस्थितः॥	<br>
निवासः सर्वदेवानां तस्याः पादतलेऽभवत्॥ १२.६७ ॥	<br><br>
पीडनं तत्समीपेथ निवास इति नाम वै॥ १२.६८ ॥	<br><br>
महतामालयं यस्माद्यस्यास्तच्चरणांबुजम्॥	<br>
महालयेति विख्याता जगत्त्रयविमोहिनी॥ १२.६९ ॥	<br><br>
केतुश्च धूमरूपोऽसावाकाशे विलयं गतः॥	<br>
सुधां समर्प्य चंद्राय तिरोधानगतोऽभवत्॥ १२.७० ॥	<br><br>
वासुदेवो जगद्योनिर्जगतां कारणं परम्॥	<br>
विष्णोः प्रसादात्तज्जातं सुराणां कार्यसिद्धिदम्॥ १२.७१ ॥	<br><br>
असुराणां विनाशाय जातं दैवविपर्ययात्॥	<br>
विना दैवेन जानीध्वमुद्यमो हि निरर्थकः॥ १२.७२ ॥	<br><br>
यौगपद्येन तैः सर्वैः क्षीराब्धेर्मंथनं कृतम्॥	<br>
सिद्धिर्जाता हि देवानामसिद्धिरसुरान्प्रति॥ १२.७३ ॥	<br><br>
ततश्च ते देववरान्प्रकोपिता दैत्याश्च मायाप्रवि मोहिताः पुनः॥	<br>
अनेकशस्त्रास्त्रयुतास्तदाऽभवन्विष्णौ गते गर्जमानास्तदानीम्॥ १२.७४ ॥	<br><br>
इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डे केदारखंडे समुद्रमंथनाख्याने देवानाममृतप्राशनवर्णनंनाम द्वादशोऽध्यायः॥ १२ ॥ ।	<br>
छ ॥	<br>
