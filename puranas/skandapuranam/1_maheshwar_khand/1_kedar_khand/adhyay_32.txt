<span style="font-size: 14pt; line-height: 200%"><b>॥लोमश उवाच॥	<br></b>
एवं ते शिवधर्माश्च कथितास्तेन वै द्विजाः॥	<br>
सविशेषाः पाशुपताः प्रसादाच्चैव विस्तरात्॥ ३२.१ ॥	<br>
अनेकागमसंवीता यथातत्त्वमुदाहृताः॥	<br>
कापालिकानां भेदाश्च प्रोक्ता व्याससमासतः॥ ३२.२ ॥	<br>
धर्मा नानाविधाः प्रोक्ता नंदिनं प्रति वै तदा॥ ३२.३ ॥	<br>
<b>॥ऋषय ऊचुः॥	<br></b>
श्रुतं कुमारचरितमविशेषं सुमंगलम्॥	<br>
अस्माभिश्च महाभागकिंचित्पृच्छामहे वयम्॥ ३२.४ ॥	<br>
श्वेतस्य राजसिंहस्य चरितं परमाद्भुतम्॥	<br>
येन संतोषितो रुद्रः शिवो भक्त्याऽप्रमेयया॥ ३२.५ ॥	<br>
ते भक्तास्ते महात्मानो ज्ञानिनस्ते च कर्मिणः॥	<br>
येऽर्चयंति महाशंभुं देवं भक्त्या समावृताः॥ ३२.६ ॥	<br>
तस्मात्पृच्छामहे सर्वे चरितं शंकरस्य च॥	<br>
व्यासप्रसादात्सर्वं यज्जानासि त्वं न चापरः॥ ३२.७ ॥	<br>
निशम्य वचनं तेषां मुनीनां लोमशोऽब्रवीत्॥ ३२.८ ॥	<br>
<b>॥लोमश उवाच॥	<br></b>
आकर्ण्यतां महाभागाश्चरितं परमाद्भुतम्॥	<br>
तस्य राज्ञो हि भजतो राजभोगांश्च सर्वशः॥	<br>
मतिर्द्धिर्मे समुत्पन्ना श्वेतस्य च महात्मनः॥ ३२.९ ॥	<br>
पृथिवीं पालयामास प्रजा धर्मेण पालयन्॥	<br>
ब्रह्मण्यः सत्यवाक्छूरः शिवभक्तो निरंतरम्॥ ३२.१० ॥	<br>
राज्यं शशासाथ स शक्तितो नृपो भक्त्या तदा चैव समर्चयत्सदा॥	<br>
शंभुं परेशं परमं परात्परं शांतं पुराणं परमात्मरूपम्॥ ३२.११ ॥	<br>
आयुस्तस्य परिक्षीणमर्चतः परमेश्वरम्॥	<br>
अथैतच्च महाभाग चरितं श्रूयतां मम॥ ३२.१२ ॥	<br>
वाणी शिवकथायुक्ता परमाश्चर्यसंयुता॥	<br>
न वाऽऽधयो हि तस्यैव व्याधयो हि महीपतेः॥ ३२.१३ ॥	<br>
तस्य राज्ञो न बाधंते तथा चोपद्रवास्त्वमी॥	<br>
निरीतिको जनो ह्यासीन्निरुपद्रव एव च॥ ३२.१४ ॥	<br>
अकृष्टपच्यौषधयस्तस्य राज्ञोऽभवन्भुवि॥	<br>
तपस्विनो ब्राह्मणाश्च वर्णाश्रमयुता जनाः॥ ३२.१५ ॥	<br>
न पुत्रमरणे दुःखं नापमानं न मारकाः॥	<br>
न दारिद्र्यं च ते सर्वे प्राप्नुवन्ति कदाचन॥ ३२.१६ ॥	<br>
एवं बहुतरः कालस्तस्य राज्ञो महात्मनः॥	<br>
गतो हि सफलो विप्राः शिवपूजारतस्य वै॥ ३२.१७ ॥	<br>
एकदा पूजमानं तं शंकरं परमार्थदम्॥	<br>
यमो हि प्रेषयामास यमदूतान्नृपं प्रति॥ ३२.१८ ॥	<br>
वचनाच्चित्रगुप्तस्य श्वेत आनीयतामिति॥	<br>
तथेति मत्वा ते दूता आगताः शिवमंदिरम्॥ ३२.१९ ॥	<br>
राजानं नेतुकामास्ते पाशहस्ता महाभयाः॥	<br>
यावत्समागता याम्या राजानं ददृशुस्त्वरात्॥ ३२.२० ॥	<br>
न चक्रिरे तदा दूता आज्ञां धर्मस्य चैव हि॥	<br>
ज्ञात्वा सर्वं यमश्चैव आगतः स्वयमेव हि॥ ३२.२१ ॥	<br>
उद्धृत्य दंडं सहसा नेतुकामस्तदा नृपम्॥	<br>
ददर्श च महाबाहुः शिवध्यानपरायणम्॥ ३२.२२ ॥	<br>
शिवभक्तियुतं शांतं केवलं ज्ञानसंयुतम्॥	<br>
यमोऽपि दृष्ट्वा राजानं परं क्षोभमुपागमत्॥ ३२.२३ ॥	<br>
चित्रस्थो ह्यभवत्स्द्यः प्रेतराजोऽतिविह्वलः॥	<br>
कालरूपश्च यो नित्यं प्रजानां क्षयकारकः॥ ३२.२४ ॥	<br>
आगतस्तत्क्षणादेव नृपं प्रति रुषान्वितः॥	<br>
खड्गेन सितधारेण चर्मणा परमेम हि॥ ३२.२५ ॥	<br>
तावत्तं ददृशे सोऽपि स्थितं द्वारि भयावृतम्॥	<br>
उवाच कालो हि तदा यमं वैवस्वतं प्रति॥ ३२.२६ ॥	<br>
कस्मात्त्वया धरमराज नो नीतोऽयं नृपो महान्॥	<br>
यम दूतसहायश्च भीतवत्प्रतिभासि मे॥ ३२.२७ ॥	<br>
कालात्ययो न कर्त्तव्यो वचनान्मम सुव्रत॥	<br>
कालेनोक्तस्तदा धर्म उवाच प्रस्तुतं वचः॥ ३२.२८ ॥	<br>
तवाज्ञां च करिष्यामि नात्र कार्या विचारणा॥	<br>
असौ हुरत्ययोऽस्माकं शिवभक्तो निरंतरम्॥ ३२.२९ ॥	<br>
चित्रस्था इव तिष्ठाम भयाद्देवस्य शूलिनः॥	<br>
यमस्य वचनं श्रुत्वा कालः क्रोधसमन्वितः॥	<br>
राजानं हंतुमारेभे त्वरितः खड्गमाददे॥ ३२.३० ॥	<br>
त्रिगुणाष्टाक्रसंकाशं प्रविवेश शिवालयम्॥	<br>
यावत्कोपेन महता तावद्दृष्टः पिनाकिना॥	<br>
स्वभक्तं हंतुकामोसौ श्वेतराजानमुत्तमम्॥ ३२.३१ ॥	<br>
ध्यानस्थितं चात्मनि तं विशुद्धज्ञानप्रदीपेन विशुद्धचित्तम्॥	<br>
आत्मानमात्मात्मतया निरंतरं स्वयंप्रकाशं परमं पुरस्तात्॥ ३२.३२ ॥	<br>
एवंविधं तं प्रसमीक्ष्य कालं संचिंत्यमानं मनसाऽचलेन॥	<br>
शैवं पदं यत्परमार्थरूपं कैवल्यसायुज्यकरं स्वरूपतः॥ ३२.३३ ॥	<br>
सदाशिवेन दृष्टोऽसौ कालः कालांतकेन च॥	<br>
उच्छृंखलः खलो दर्पाद्विशमानो निजांतिके॥ ३२.३४ ॥	<br>
नंदिकेश्वरमध्यस्थो यावद्दृष्टो निजांतिके॥	<br>
शिवेन जगदीशेन भक्तवत्सलबंधुना॥ ३२.३५ ॥	<br>
निरीक्षितस्तृतीयेन चक्षुषा परमेष्ठिना॥	<br>
स्वभक्तं रक्षमाणेन भस्मसादभवत्क्षणात्॥ ३२.३६ ॥	<br>
ददाह तं कालमनेकवर्णं व्यात्ताननं भीमबहूग्ररूपम्॥	<br>
ज्वालावलीभिः परिदह्यमानमतिप्रचंडं भुवनैकभक्षणम्॥ ३२.३७ ॥	<br>
ददर्शिरे देवगणाः समेताः सयक्षगंधर्वपिशाचगुह्यकाः॥	<br>
सिद्धाप्सरःसर्वखगाश्च पन्नगाः पतत्रिणो लोकपालास्तथैव॥ ३२.३८ ॥	<br>
ज्वालामालावृतं कालमीश्वरस्याग्रतः स्थितम्॥	<br>
लब्धसंज्ञस्तदा राजा कालं स्वं हंतुमागतम्॥ ३२.३९ ॥	<br>
पुनः पुनर्द्ददर्शाथ दह्यमानं कृशानुना॥	<br>
प्रार्थयामास स व्यग्रो रुद्रं कालाग्निसन्निभम्॥ ३२.४० ॥	<br>
<b>॥राजोवाच॥	<br></b>
नमो रुद्राय शांताय स्वज्योत्स्नायात्मवेधसे॥	<br>
निरंतराय सूक्ष्माय ज्योतिषां पतये नमः॥ ३२.४१ ॥	<br>
त्राता त्वं हि जगन्नाथ पिता माता सुहृत्सखा॥	<br>
त्वमेव बंधुः स्वजनो लोकानां प्रभुरीश्वरः॥ ३२.४२ ॥	<br>
किं कृतं हि त्वया शंभो कोऽसौ दग्धो ममाग्रतः॥	<br>
न जानामि च किं जातं कृतं केन महत्तरम्॥ ३२.४३ ॥	<br>
एवं प्रार्थयतस्तस्य श्रुत्वा च परिदेवनम्॥	<br>
उवाच शंकरो वाक्यं बोधयन्निव तं नृपम्॥ ३२.४४ ॥	<br>
<b>॥रुद्र उवाच॥	<br></b>
मया दग्धो ह्ययं कालस्तवार्थे च तवाग्रतः॥	<br>
दह्यमानो हि दृष्टस्ते ज्वाला मालाकुलो महान्॥ ३२.४५ ॥	<br>
एवमुक्तस्तदा तेन शंभुना राजसत्तमः॥	<br>
उवाच प्रश्रितो भूत्वा वचनं शिवमग्रतः॥ ३२.४६ ॥	<br>
किमनेन कृतं शंभो अकृत्यं वद तत्त्वतः॥	<br>
य इमां प्राप्तितोऽवस्थां प्राणात्ययकरीं भव॥ ३२.४७ ॥	<br>
एवं विज्ञापितस्तेन ह्युवाच परमेश्वरः॥	<br>
भक्षकोऽयं महाराज सर्वेषां प्राणिनामिह॥ ३२.४८ ॥	<br>
भक्षणार्थं तव विभो सोऽयं क्रूरोऽधुनाऽऽगतः॥	<br>
ममांतिकं महाराज तस्माद्दग्धो मया विभो॥ ३२.४९ ॥	<br>
बहूनां क्षेममन्विच्छंस्तवार्थेऽन्हं विशेषतः॥ ३२.५० ॥	<br>
ये पापिनो ह्यधर्मिष्ठा लोकसंहारकारकाः॥	<br>
पाषंडवादसंयुक्ता वध्यास्ते मम चैव हि॥	<br>
वाक्यं निशम्य रुद्रस्य श्वेतो वचनमब्रवीत्॥ ३२.५१ ॥	<br>
कालेनैव हि लोकोऽयं पुण्यमाचरते सदा॥	<br>
धर्मनिष्ठाश्च केचित्तु भक्त्या परमया युताः॥ ३२.५२ ॥	<br>
उपासनारताः केचिज्ज्ञानिनो हि तथा परे॥	<br>
केचिदध्यात्मसंयुक्ताश्चान्ये मुक्ताश्च केचन॥ ३२.५३ ॥	<br>
कालो हि हर्ता च चराचराणां तथा ह्यसौ पालकोऽप्यद्वितीयः॥	<br>
स स्रष्टा वै प्राणिनां प्राणभूतस्तस्मादेनं जीवयस्वाशु भूयः॥ ३२.५४ ॥	<br>
यदि सृष्टिपरोऽसि त्वं कालं जीवय सत्वरम्॥	<br>
यदि संहारभूतोऽसि सर्वेषां प्राणिनामिह॥ ३२.५५ ॥	<br>
तर्ह्येवं कुरु शंभो त्वं कालस्य च महात्मनः॥	<br>
विना कालेन यत्किंचिद्भविष्यति न शंकर॥ ३२.५६ ॥	<br>
इति विज्ञापितस्तेन राज्ञा शंभुः प्रतापिना॥	<br>
चकार वचनं तस्य भक्तस्य च चिकीर्षितम्॥ ३२.५७ ॥	<br>
शंभुः प्रहस्याथ तदा महेशः संजीवयामास पिनाकपाणिः॥	<br>
चकार रूपं च यथा पुरासीदालिंगतोसौ यमदूतमध्ये॥ ३२.५८ ॥	<br>
उपस्थितोऽसौ त्वथ लज्जमानस्तुष्टाव देवं वृषभध्वजं तम्॥	<br>
नत्वा पुरःस्थाग्निमयं हि कालः सविस्मयो वाक्यमिदं बभाषे॥ ३२.५९ ॥	<br>
<b>॥काल उवाच॥	<br></b>
कालांतक त्रिपुरेश त्रिपुरांतकर प्रभो॥	<br>
मदनो हि त्वया देव कृतोऽनंगो जगत्पते॥ ३२.६० ॥	<br>
दक्षयज्ञविनाशश्च कृतो हि परमाद्भुतः॥	<br>
कालकूटं दुःप्रसहं सर्वेषां क्षयकृन्महत्॥ ३२.६१ ॥	<br>
ग्रसितं तत्त्वया शंभो अन्येषामपि दुर्द्धरम्॥	<br>
लिंगरूपेण महता व्याप्तमासीज्जगत्त्रयम्॥ ३२.६२ ॥	<br>
लयनाल्लिंगमित्युक्तं सर्वैरपि सुरा सुरैः॥	<br>
यस्यांतं न विदुर्द्देवा ब्रह्मविष्णुपुरोगमाः॥ ३२.६३ ॥	<br>
लिंगस्य देवदेवस्य महिमानं परस्य च॥	<br>
नमस्ते परमेशाय नमस्ते विश्वमंगल॥	<br>
नमस्ते शितिकण्ठाय नमस्तस्मै कपर्दिने॥ ३२.६४ ॥	<br>
नमोनमः कारणकारणाय ते नमोनमो मंगलमंगलात्मने॥	<br>
ज्ञानात्मने ज्ञानविदां मनीषिणां त्वमादिदेवोऽसि पुमान्पुराणः॥ ३२.६५ ॥	<br>
त्वमेव सर्वं जगदेवबंधो वेदांतवेद्योऽसि महानुभावः॥	<br>
महानुभावैः परिकीर्त्तनीयस्त्वमेव विश्वेश्वर विश्वमान्यः॥ ३२.६६ ॥	<br>
त्वं पासि लुंपसि जगत्त्रितयं महेश स्रष्टासि भूतपतिरेव न कश्चिदन्यः॥ ३२.६७ ॥	<br>
इति स्तुतस्तदा तेन कालेन जगदीश्वरः॥	<br>
उवाच कालो  राजानं श्वेतं संबोधयन्निव॥ ३२.६८ ॥	<br>
<b>॥काल उवाच॥	<br></b>
मनुष्यलोके सकले नान्यस्त्वत्तो हि विद्यते॥	<br>
येन त्वया जितो देवो ह्यजेयो भुवनत्रये॥ ३२.६९ ॥	<br>
मया हतमिदं विश्वं जगदेतच्चराचरम्॥	<br>
जेताहं सर्वदेवानां सर्वेषां दुरतिक्रमः॥ ३२.७० ॥	<br>
स हि ते चानुगो जातो महाराज प्रयच्छ मे॥	<br>
अभयं देवदेवाच्च शूलिनः परमेष्ठिनः॥ ३२.७१ ॥	<br>
एवमुक्तस्तदा तेन श्वेतः कालेन चैव हि॥	<br>
उवाच प्रहसन्वाचा मेघनादगभीरया॥ ३२.७२ ॥	<br>
<b>॥राजोवाच॥	<br></b>
शिवस्य परमं रूपं त्वमेको नास्ति संशयः॥	<br>
कालस्त्वमसि भूतानां स्थितिसंहाररूपवान्॥ ३२.७३ ॥	<br>
तस्मात्पूज्यतमोऽसि त्वं सर्वेषां च नियामकः॥	<br>
त्वद्भयात्कृतिनः सर्वे शरणं परमेश्वरम्॥	<br>
व्रजंति विविधैर्भार्वैरात्मलक्षणतत्पराः॥ ३२.७४ ॥	<br>
<b>॥सुत उवाच॥	<br></b>
तेनैवं रक्षिततः कालो राज्ञा परमधर्मिणा॥	<br>
शिवप्रसादमात्रेण लब्धसंज्ञो बभूवह॥ ३२.७५ ॥	<br>
तदा यमेन स्तवितो मृत्युना यमदूतकैः॥	<br>
शिवं प्रणम्य संस्तुत्य श्वेतं राजानमेव च॥	<br>
ययौ स्वमालयं विप्रा मेने स्वं जनितं पुनः॥ ३२.७६ ॥	<br>
मायया सह पत्न्या च शिवस्य चरितं महत्॥	<br>
अनुसंस्मृत्य संस्मृत्य विस्मयं परमं ययौ॥ ३२.७७ ॥	<br>
कथयामास सर्वेषां दूतानां स्वयमेव हि॥	<br>
आकर्ण्यतां मम वचो हे दूतास्त्वरितेन हि॥ ३२.७८ ॥	<br>
कर्त्तव्यं च प्रयत्नेन नान्यथा मम भाषितम्॥ ३२.७९ ॥	<br>
<b>॥काल उवाच॥	<br></b>
ये त्रिपुण्ड्रंधारयंति तथा ये वै जटाधराः॥	<br>
ये रुद्राक्षधराश्चैव तथा ये शिवनामिनः॥ ३२.८० ॥	<br>
उपजीवनहेतोश्च भिया ये ह्यपि मानवाः॥	<br>
पापिनोऽपि दुराचाराः शिववेषधरा ह्यमी॥ ३२.८१ ॥	<br>
नानेतव्या भवद्भिश्च मम लोकं कदाचन॥	<br>
वर्ज्यास्ते हि प्रयत्नेन पापिनोऽपि सदैव हि॥ ३२.८२ ॥	<br>
अन्येषां का कथा दूता येऽर्चयंति सदाशिवम्॥	<br>
भक्त्या परमया शंभुं रुद्रास्ते नात्र संशयः॥ ३२.८३ ॥	<br>
रुद्राक्षमेकं शिरसा बिभर्ति यस्तथा त्रिपुंड्रं च ललाटमध्यके॥	<br>
पंचाक्षरीं ये प्रजपंति साधवः पूज्य भवद्भिश्च न चान्यथा क्वचित्॥ ३२.८४ ॥	<br>
यस्मिन्राष्ट्रोऽथ वा देशे ग्रामे चापि विचक्षणः॥	<br>
शिवभक्तो न दृश्येत स्मशानात्तु विशिष्यते॥	<br>
तद्राष्ट्रं देशमित्याहुः सत्यं प्रतिवदामि वः॥ ३२.८५ ॥	<br>
यस्मिन्न संति नित्यं हि शिवभक्तिसमन्विताः॥	<br>
तद्ग्रमस्था जनाः सर्वे शासनीया न संशयः॥ ३२.८६ ॥	<br>
एवमाज्ञापयामास यमोऽपि निजकिंकरान्॥	<br>
तथेति मत्वा ते सर्वे तूष्णी मासन्सुविस्मिताः॥ ३२.८७ ॥	<br>
एवंविधोऽयं भुवनैकभर्ता सदाशिवो लोकगुरुः स एकः॥	<br>
दाता प्रहर्ता निजभावयुक्तः सनातनोऽयं जगदेकबंधुः॥ ३२.८८ ॥	<br>
दग्ध्वा कालं महादेवो निर्भयं च ददौ विभुः॥	<br>
श्वेतस्य राजराजस्य महीपालवरस्य च॥ ३२.८९ ॥	<br>
तदा निर्भयमापन्नः श्वेतराजो महामनाः॥	<br>
भक्त्या च परया मुक्तो बभूव कृतनिश्चयः॥ ३२.९० ॥	<br>
तदा देवैः पूज्यमान ऋषिभिः पन्नगैस्तथा॥	<br>
श्वतो राजन्यवर्योऽसौ शिवसायुज्यमाप्तवान्॥ ३२.९१ ॥	<br>
एवं भक्तिपराणां च महेशे च जगद्गुरौ॥	<br>
सिद्धिः करतले तेषां सत्यं प्रतिवदामि वः॥ ३२.९२ ॥	<br>
श्वपचोऽपि वरिष्ठः स्यात्प्रसादाच्छं करस्य च॥	<br>
तस्मात्सर्वप्रयत्नेन पूजनीयो हि शंकरः॥ ३२.९३ ॥	<br>
बहूनां जनमनामंते शिवभक्तिः प्रजायते॥ ३२.९४ ॥	<br>
ज्ञानिनां कृतबुद्धीनां जन्मजन्मनिशंकरः॥	<br>
किं मया बहुनोक्तेन पूजनीयः सदाशिवः॥ ३२.९५ ॥	<br>
अत्रैवोदाहरंतीममितिहासं पुरातनम्॥	<br>
किरातेन कृतं व्रतं च परमाद्भुतम्॥	<br>
येनैव तारितं विश्वं जगदेतच्चराचरम्॥ ३२.९६ ॥	<br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे केदारखण्डे श्वेतराजचरिते शिवभक्तिप्रभावेण कालदहनवृत्तान्तवर्णनंनाम द्वात्रिंशोऽध्यायः॥ ३२ ॥ छ ॥	<br>
</span>
