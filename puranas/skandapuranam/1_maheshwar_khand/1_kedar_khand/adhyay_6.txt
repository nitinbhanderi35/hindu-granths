<b>॥ऋषय ऊचुः॥	<br></b>
लिंगे प्रतिष्ठा च कथं शिवं हित्वा प्रवर्तिता॥	<br>
तत्कथ्यतां महाभाग परं शुश्रुषतां हि नः॥ ६.१ ॥	<br><br>
<b>॥लोमश उवाच॥	<br></b>
यदा दारुवने शंभुर्भिक्षार्थं प्राचरत्प्रभुः॥ ६.२ ॥	<br><br>
दिगंबरो मुक्तजटाकलापो वेदांतवेद्यो भुवनैकभर्ता॥	<br>
स ईश्वरो ब्रह्मकलापधारो योगीश्वराणां परमः परश्च॥ ६.३ ॥	<br><br>
अणोरणीयान्महतो मही यान्महानुभावो भुवनाधिपो महान्॥	<br>
स ईश्वरो भिक्षुरूपी महात्मा भिक्षाटनं दारुवने चकार॥ ६.४ ॥	<br><br>
मध्याह्न ऋषयो विप्रास्तीर्थं जग्मुः स्वकाश्रमात्॥	<br>
तदानीमेव सर्वास्ता ऋषीभार्याः समागताः॥ ६.५ ॥	<br><br>
विलोकयंत्यः शंभुं तमाचख्युश्च परस्परम्॥	<br>
कोऽसौ भिक्षुकरूपोयमागतोऽपूर्वदर्शनः॥ ६.६ ॥	<br><br>
अस्मै भिक्षां प्रयच्छामो वयं च सखिभिः सह॥	<br>
तथेति गत्वा सर्वास्ता गृहेभ्य आनयन्मुदा॥ ६.७ ॥	<br><br>
भिक्षान्नं विविधं श्लक्ष्णं सोपचारं च शक्तितः॥	<br>
प्रदत्तं भिक्षितं तेन देवदेवेन शूलिना॥ ६.८ ॥	<br><br>
काचित्प्रियतमं शंभुं बभाषे विस्मयान्विता॥ 	<br>
कोसि त्वं भिक्षुको भूत्वा आगतोत्र महामते॥ ६.९ ॥	<br><br>
ऋषीणामाश्रमं शुद्धं किमर्थं नो निषीदसि॥	<br>
तयोक्तोऽपि तदा शंभुर्बभाषे प्रहसन्निव॥ ६.१० ॥	<br><br>
ईश्वरोहं सुकेशांते पावनं प्राप्तवानिमम्॥	<br>
ईश्वरस्य वचः श्रुत्वा ऋषिभार्या उवाच तम्॥ ६.११ ॥	<br><br>
ईश्वरोऽसि महाभाग कैलासपतिरेव च॥	<br>
एकाकिनः कथं देव भिक्षार्थमटनं तव॥ ६.१२ ॥	<br><br>
एवमुक्तस्तया शंभुः पुनस्तामब्रवीद्वचः॥	<br>
दाक्षायण्या विरहितो विचरामि दिगंबरः॥ ६.१३ ॥	<br><br>
भिक्षाटनार्थं सुश्रोणि संकल्परहितः सदा॥	<br>
तया सत्या विना किंचित्स्त्रीमात्रं मम भामिनि॥	<br>
न रोचते विशालाक्षि सत्यं प्रतिवदामि ते॥ ६.१४ ॥	<br><br>
तस्योक्तं वचनं श्रुत्वा उवाच कमलेक्षणा॥	<br>
स्त्रियो हि सुखसंस्पर्शाः पुरुषस्य न संशयः॥ ६.१५ ॥	<br><br>
तास्स्त्रियो वर्जिताः शंभो त्वादृशेन विपश्चिता॥ ६.१६ ॥	<br><br>
इति च प्रमदाः सर्वा मिलिता यत्र शंकरः॥	<br>
भिक्षापात्रं च तच्छंभोः पूरितं च महागुणैः॥ ६.१७ ॥	<br><br>
अन्नैश्चतुर्विधैः षड्भी रसैश्च परिपूरितम्॥	<br>
यदा संभुर्गंतुकामः कैलासं पर्वतं प्रति॥	<br>
तदा सर्वा विप्रपत्न्यो ह्यन्गच्छन्मुदान्विताः॥ ६.१८ ॥	<br><br>
गृहकार्यं परित्यज्य चेरुस्तद्गतमानसाः॥	<br>
गतासु तासु सर्वासु पत्नीषु ऋषिसत्तमाः॥ ६.१९ ॥	<br><br>
यावदाश्रममभ्येत्य तावच्छून्यं व्यलोकयन्॥	<br>
परस्परमथोचुस्ते पत्न्यः सर्वाः कुतो गताः॥ ६.२० ॥	<br><br>
न विदामोऽथ वै सर्वाः केन नष्टेन चाहृताः॥	<br>
एवं विमृश्यमानास्ते विचिन्वंतस्ततस्ततः॥ ६.२१ ॥	<br><br>
समपश्यंस्ततः सर्वे शिवस्यानुगताश्च ताः॥	<br>
शिवं दृष्ट्वा तु संप्राप्ता ऋषयस्ते रुषान्विताः॥ ६.२२ ॥	<br><br>
शिवस्याथाग्रतो भूत्वा ऊचुः सर्वे त्वरान्विताः॥	<br>
किं कृतं हि त्वया शंभो विरक्तेन महात्मना॥	<br>
परदारापहर्त्तासि त्वमृषीणां न संशयः॥ ६.२३ ॥	<br><br>
एवं क्षिप्तः शिवो मौनी गच्छमानोऽपि पर्वतम्॥	<br>
तदा स ऋषिभिः प्राप्तो महादेवोऽव्ययस्तथा॥	<br>
यस्मात्कलत्रहर्ता त्वं तस्मात्षंढो भव त्वरम्॥ ६.२४ ॥	<br><br>
एवं शप्तः स मुनिभिर्लिंगं तस्यापतद्भुवि॥	<br>
भूमिप्राप्तं च तल्लिंगं ववृधे तरसा महत्॥ ६.२५ ॥	<br><br>
आवृत्य सप्त पातालान्क्षणाल्लिंगमदोर्ध्वतः॥	<br>
व्याप्य पृथ्वीं समग्रां च अंतरिक्षं समावृणोत्॥ ६.२६ ॥	<br><br>
स्वर्गाः समावृताः सर्वे स्वर्गातीतमथाभवत्॥	<br>
न मही न च दिक्चक्रं न तोयं न च पावकः॥ ६.२७ ॥	<br><br>
न च वायुर्न वाकाशं नाहंकारो न वा महत्॥	<br>
न चाव्यक्तं न कालश्च न महाप्रकृतिस्तथा॥ ६.२८ ॥	<br><br>
नासीद्द्ववैतविभागं च सर्वं लीनं च तत्क्षणात्॥	<br>
यस्माल्लीनं जगत्सर्वं तस्मिँल्लिगे महात्मनः॥ ६.२९ ॥	<br><br>
लयनाल्लिंगमित्येवं प्रवदंति मनीषिणः॥	<br>
तथाभूतं वर्द्धमानं दृष्ट्वा तेऽपि सुरर्षयः॥ ६.३० ॥	<br><br>
ब्रह्मेंद्रविष्णुवाय्यग्निलोकपालाः सपन्नगाः॥	<br>
विस्मयाविष्टमनसः परस्परमथाब्रुवन्॥ ६.३१ ॥	<br><br>
किमायामं च विस्तारं क्व चांतः क्व च पीठिका॥	<br>
इति चिंतान्विता विष्णुमूचुः सर्वे सुरास्तदा॥ ६.३२ ॥	<br><br>
<b>॥देवा ऊचुः॥	<br></b>
अस्य मूलं त्वया विष्णो पद्मोद्भव च मस्तकम्॥	<br>
युवाभ्यां च विलोक्यं स्यात्स्थाने स्यात्परिपालकौ॥ ६.३३ ॥	<br><br>
श्रुत्वा तु तौ महाभागौ वैकुंठकमलोद्भवौ॥	<br>
विष्णुर्गतो हि पातालं ब्रह्मा सर्वर्गं जगाम ह॥ ६.३४ ॥	<br><br>
स्वर्गं गतस्तदा ब्रह्मा अवलोकनतत्परः॥	<br>
नापस्यत्तत्र लिंगस्य मस्तकं च विचक्षमः॥ ६.३५ ॥	<br><br>
तथा गतेन मार्गेण प्रत्यावृत्त्याब्जसंभवः॥	<br>
मेरुपृष्ठमनुप्राप्तः सुरभ्या लक्षितस्ततः॥ ६.३६ ॥	<br><br>
स्थिता या केतकीच्छायामुवाच मधुरं वचः॥	<br>
तस्या वचनमाकर्ण्य सर्वलोकपितामहः॥	<br>
उवाच प्रहसन्वाक्यं छलोक्त्या सुरभिं प्रति॥ ६.३७ ॥	<br><br>
लिंगं महाद्भुतं दृष्टं येनव्याप्तं जगत्त्रयम्॥	<br>
दर्शनार्थं च तस्यांतं देवैः संप्रेषितोस्मयहम्॥ ६.३८ ॥	<br><br>
न दृष्टं मस्तकं तस्य व्यापकस्य महात्मनः॥	<br>
किं वक्ष्येऽहं च देवाग्रे चिंता मे चाति वर्तते॥ ६.३९ ॥	<br><br>
लिंगस्य मस्तकं दृष्टं देवानां च मृषा वदेः॥	<br>
ते सर्वे यदि वक्ष्यंति इंद्राद्या देवतागणाः॥ ६.४० ॥	<br><br>
ते संति साक्षिमो देवा अस्मिन्नर्थे वदत्वरम्॥	<br>
अर्थेऽस्मिन्भव साक्षी त्वं केतक्या सह सुव्रते॥ ६.४१ ॥	<br><br>
तद्वचः शिरसा गृह्य ब्रह्मणः परमेष्ठिनः॥	<br>
केतकीसहिता तत्र सुरभी तदमानयत्॥ ६.४२ ॥	<br><br>
एवं समागतो ब्रह्म देवाग्रे समुवाच ह॥ ६.४३ ॥	<br><br>
<b>॥ब्रह्मोवाच॥	<br></b>
लिंगस्य मस्तकं देवा दृष्टवानहमद्भुतम्॥	<br>
समीचीनं चार्तितं च केतकीदल संयुतम्॥ ६.४४ ॥	<br><br>
विशालं विमलं श्लक्ष्णं प्रसन्नतरमद्भुतम्॥	<br>
रम्यं च रमणीयं च दर्शनीयं महाप्रभम्॥ ६.४५ ॥	<br><br>
एतादृशं मया दृष्टं न दृष्टं तद्विनाक्वचित्॥	<br>
ब्रह्मणो हि वचः श्रुत्वा सुरा विस्मयमाययुः॥ ६.४६ ॥	<br><br>
एवं विस्मयपूर्णास्ते इंद्राद्या देवतागणाः॥	<br>
तिष्ठंति तावत्सर्वेशो विष्णुरध्यात्मदीपकः॥ ६.४७ ॥	<br><br>
पातालादागतः सद्यः सर्वेषामवदत्त्वरम्॥	<br>
तस्याप्यंतो न दृष्टो मे ह्यवलोकनतत्परः॥ ६.४८ ॥	<br><br>
विस्मयो मे महाञ्जातः पातालात्परतश्चरन्॥	<br>
अतलं सुतलं चापि नितलं च रसातलम्॥ ६.४९ ॥	<br><br>
तथा गतस्तलं चैव पातालं च तथातलम्॥	<br>
तलातलानि तान्येनं शून्यवद्यद्विभाव्यते॥ ६.५० ॥	<br><br>
शून्यादपि च शून्यं च तत्सर्वं सुनिरीक्षितम्॥	<br>
न मूलं च न मध्यं च न चांतो ह्यस्य विद्यते॥ ६.५१ ॥	<br><br>
लिंगरूपी महादेवो येनेदं धार्यते जगत्॥	<br>
यस्य प्रसादादुत्पन्ना यूयं च ऋषयस्तथा॥ ६.५२ ॥	<br><br>
श्रुत्वा सुराश्च ऋषयस्तस्य वाक्यमपूजयन्॥	<br>
तदा विष्णुरुवाचेदं ब्रह्माणं प्रहसन्निव॥ ६.५३ ॥	<br><br>
दृष्टं हि चेत्त्वया ब्रह्मन्मस्तकं परमार्थतः॥	<br>
साक्षिणः के त्वया तत्र अस्मिन्नर्थे प्रकल्पिताः॥ ६.५४ ॥	<br><br>
आकर्ण्य वचनं विष्णोर्ब्रह्मा लोकपितामहः॥	<br>
उवाच त्वरितेनैव केतकी सुरभीति च॥ ६.५५ ॥	<br><br>
ते देवा मम साक्षित्वे जानीहि परमार्थतः॥	<br>
ब्रह्मणो हि वचः श्रुत्वा सर्वे देवास्त्वरान्विताः॥ ६.५६ ॥	<br><br>
आह्वानं चक्रिरे तस्याः सुरभ्याश्च तया सह॥	<br>
आगते तत्क्षमादेव कार्यार्थं ब्रह्मणस्तदा॥ ६.५७ ॥	<br><br>
इंद्राद्यैश्च तदा देवैरुक्ता च सुरभी ततः॥	<br>
उवाच केतकीसार्द्धं दृष्टो वै ब्रह्मणा सुराः॥ ६.५८ ॥	<br><br>
लिंगस्य मस्तको देवाः केतकीदलपूजितः॥	<br>
तदा नभोगता वाणी सर्वेषां श्रृण्वतामभूत्॥ ६.५९ ॥	<br><br>
सुरभ्या चैव यत्प्रोक्तं केतक्या च तथा सुराः॥	<br>
तन्मृषोक्तं च जानीध्वं न दृष्टो ह्यस्य मस्तकः॥ ६.६० ॥	<br><br>
तदा सर्वेऽथ विबुधाः सेंद्रा वै विष्णुना सह॥	<br>
शेपुश्च सुरभीं रोषान्मृषावादनतत्पराम्॥ ६.६१ ॥	<br><br>
मुखेनोक्तं त्वयाद्यैवमनृतं च तथा शुभे॥	<br>
अपवित्रं मुखं तेऽस्तु सर्वधर्मबहिष्कृतम्॥ ६.६२ ॥	<br><br>
सुगंधकेतकी चापि अयोग्या त्वं शिवार्चने॥	<br>
भविष्यसि न संदेहो अनृता चैव भामिनि॥ ६.६३ ॥	<br><br>
तदा नभो गता वाणी ब्रह्मणं च शशाप वै॥	<br>
मृषोक्तं च त्वया मंद किमर्थं बालिशेन हि॥ ६.६४ ॥	<br><br>
भृगुणा ऋषिभिः साकं तथैव च पुरोधसा॥	<br>
तस्माद्युयं न पूज्याश्च भवेयुः क्लेशभागिनः॥ ६.६५ ॥	<br><br>
ऋषयोऽपि च धर्मिष्ठास्तत्त्ववाक्यबहिष्कृताः॥	<br>
विवादनिरता मूढा अतत्त्वज्ञाः समत्सराः॥ ६.६६ ॥	<br><br>
याचकाश्चावदान्याश्च नित्यं स्वज्ञानघातकाः॥	<br>
आत्मसंभाविताः स्तब्धाः परस्परविनिंदकाः॥ ६.६७ ॥	<br><br>
एवं शप्ताश्च मुनयो ब्रह्माद्या देवतास्तथा॥	<br>
शिवेन शप्तास्ते सर्वे लिंगं शरणमाययुः॥ ६.६८ ॥	<br><br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे केदारखण्डे श्रीशिवलिङ्गमाहात्म्ये ब्रह्मादिशापवृत्तान्तवर्णनं नाम षष्ठोऽध्यायः॥ ६ ॥छ ॥	<br>
