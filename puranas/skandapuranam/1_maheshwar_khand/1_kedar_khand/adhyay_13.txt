<b>॥लोमश उवाच॥	<br></b>
ततस्ते गर्ज्जमानाश्च आक्षिपंतः सुरान्रणे॥	<br>
शतक्रतुप्रमुख्यांस्तन्महाबलपराक्रमान्॥ १३.१ ॥	<br><br>
विमानमारुह्य तदा महात्मा वैरोचनिः सर्वबलेन सार्द्धम्॥	<br>
दैत्यैः समेतो विविधैर्महाबलैः सुरान्प्रदुद्राव महाभयावहम्॥ १३.२ ॥	<br><br>
स्वानि रूपाणि बिभ्रंतः समापेतुः स हस्रशः॥	<br>
केचिद्व्याघ्रान्समारूढा महिषांश्च तथा परे॥ १३.३ ॥	<br><br>
अश्वान्केचित्समारूढा द्विपान्केचित्तथा परे॥	<br>
सिंहांस्तथा परे रूढाः शार्दूलाञ्छरभांस्तथा॥ १३.४ ॥	<br><br>
मयूरान्राजहंसांश्च कुक्कुटांश्च तथा परे॥	<br>
केचिद्धयान्समारूढा उष्ट्रानश्वतरानपि॥ १३.५ ॥	<br><br>
गजान्खरान्परे चैव शकटांश्च तथा परे॥	<br>
पादाता बहवो दैत्याः खङ्गशक्त्यृष्टिपाणयः॥ १३.६ ॥	<br><br>
परिघायुधिनः पाशशूलमुद्गरपाणयः॥	<br>
असिलोमान्विताः केचिद्भुशुंडीपरिघायुधाः॥ १३.७ ॥	<br><br>
हयनागरथाश्चान्ये समारूढाः प्रहारिणः॥	<br>
विमानानि समारूढा बलिमुख्याः सहस्रशः॥ १३.८ ॥	<br><br>
स्पर्द्धमानास्ततान्योन्यं गर्जंतश्च मुहुर्मुहुः॥	<br>
वृषपर्वा ह्युवा चेदं बलिनं दैत्यपुंगवम्॥ १३.९ ॥	<br><br>
त्वया कृतं महाबाहो इंद्रेण सह संगमम्॥	<br>
विश्वासो नैव कर्तव्यो दुर्हृदा च कथंचन॥ १३.१० ॥	<br><br>
ऊनेनापि हि तुच्छेन वैरिणापि कथंचन॥	<br>
मैत्री बुद्धिमता कार्या आपद्यपि निवर्तते॥ १३.११ ॥	<br><br>
न विश्वसेत्पूर्वविरोधिना क्वचित्पराजिताः स्मोऽथ बले त्वयाधुना॥	<br>
पुराणदुष्टाः कथमद्य वै पुनर्मंत्रं विकर्तुं न च ते यतेरन्॥ १३.१२ ॥	<br><br>
इत्यूचुस्ते दुराधर्षा योद्धुकामा व्यवस्थिताः॥	<br>
ध्वजैश्छत्रैः पताकैश्च रणभूमिममंडयन्॥ १३.१३ ॥	<br><br>
चामरैश्च दिशः सर्वा लोपितं च रणस्थलम्॥	<br>
तथा सर्वे सुरास्तत्र दैत्यान्प्रति समुत्सुकाः॥ १३.१४ ॥	<br><br>
पीत्वामृतं महाभागा वाहान्यारुह्य दंशिताः॥	<br>
गजारूढो महेंद्रोपि वज्रपाणिः प्रतापवान्॥	<br>
सूर्यश्चोच्चैः श्रवारूढो मृगा रूढश्च चन्द्रमाः॥ १३.१५ ॥	<br><br>
छत्रचामरसंवीताः शोभिता विजयश्रिया॥	<br>
प्रणम्य विष्णुं ते सर्व इंद्राद्या जयकांक्षिणः॥ १३.१६ ॥	<br><br>
ते विष्णुना ह्यनुज्ञाता असुरान्प्रति वै रुषा॥	<br>
असुराश्च महाकाया भीमाक्षा भीमविक्रमाः॥ १३.१७ ॥	<br><br>
तेषां बोरमभूद्युद्धं देवानां दानवैः सह॥	<br>
तुमुलं च महाघोरं सर्वभूतभयावहम्॥ १३.१८ ॥	<br><br>
शरधारान्वितं सर्वं बभूव परमाद्भुतम्॥	<br>
ततश्च टचटाशब्दा बभूवुश्च दिशोदश॥ १३.१९ ॥	<br><br>
ततो निमिषमात्रेण शरघातयुता भवन्॥	<br>
शरतोमरनाराचैराहताश्चापतन्भुवि॥ १३.२० ॥	<br><br>
विध्यमानास्तथा केचिद्विविधुश्चापरान्रणे॥	<br>
भल्लैर्भग्नाश्च पतिता नाराचैः शकलीकृताः॥ १३.२१ ॥	<br><br>
क्षुरप्रहारिताः केचिद्दैत्या दानवराक्षसाः॥	<br>
शिलीमुखैर्मारिताश्च भग्नाः केचिच्च दानवाः॥ १३.२२ ॥	<br><br>
एवं भग्नं दानवानां च सैन्यं दृष्ट्वा देवा गर्जमानाः समंतात्॥	<br>
हृष्टाः सर्वे संमिलित्वा तदानीं लब्ध्वा युद्धे ते जयं श्लाघयन्ते॥ १३.२३ ॥	<br><br>
शंखवादित्रघोषेण पूरितं च जगत्त्रयम्॥	<br>
देवान्प्रति कृतामर्षा दानवास्ते महाबलाः॥ १३.२४ ॥	<br><br>
बलिप्रभृतयः सर्वे संभ्रमेणोत्थिताः पुनः॥	<br>
विमानैः सूर्यसंकासैरनेकैश्च समन्विताः॥ १३.२५ ॥	<br><br>
द्वंद्वयुद्धं सुतुमुलं देवानां दानवैः सह॥	<br>
संप्रवृत्तं पुनश्चैव परस्परजिगीषया॥ १३.२६ ॥	<br><br>
बलिना दानवेंद्रेण महेंद्रो युयुधे तदा॥	<br>
तथा यमो महाबाहुर्नमुच्या सह संगतः॥ १३.२७ ॥	<br><br>
नैर्ऋतः प्रघसेनैव पाशी कुंभेन संगतः॥	<br>
निकुंभेनैव सुमहद्युद्धं चक्रे सदारयः॥ १३.२८ ॥	<br><br>
सोमेन सह राहुश्च युद्धं चक्रे सुदारुणम्॥	<br>
राहुणा चन्द्रदेहोत्थममृतं भक्षितं तदा॥	<br>
संपर्कादमृस्यैव यथा राहुस्तथाऽभवत्॥ १३.२९ ॥	<br><br>
तानि सर्वाणि दृष्टानि शंभुना परमेष्ठिना॥	<br>
आश्रयोऽहं च सर्वेषां भूतानां नात्र संशयः॥	<br>
असुराणां सुराणां च सर्वेषामपि वल्लभः॥ १३.३० ॥	<br><br>
एवमुक्तस्तदा राहुः प्रणम्य शिरसा शिवम्॥	<br>
मौलौ स्थितस्तदा चंद्रो अमृतं व्यसृजद्भयात्॥ १३.३१ ॥	<br><br>
तेन तस्य हि जातानि शिरांसि सुबहून्यपि॥	<br>
एकपद्येन तेषां च स्रजं कृत्वा मनोहराम्॥	<br>
बबंध शंभुः शिरसि शिरोभूषणवत्कृतम्॥ १३.३२ ॥	<br><br>
अशनात्कालकूटस्य नीलकंठोऽभवत्तदा॥	<br>
देवानां कार्यसिद्ध्यर्थं मुंडमाला तथा कृता॥ १३.३३ ॥	<br><br>
दधार शिरसा तां च मुण्डमालां महेश्वरः॥ १३.३४ ॥	<br><br>
तया स्रजाऽसौ शुशुभे महात्मा देवादिदेवस्त्रिपुरांतको हरः॥	<br>
गजासुरो येन निपातितो महानथांधको येन कृतश्च चूर्णः॥ १३.३५ ॥	<br><br>
गंगा धृता येन शिरस्सुमध्ये चंद्रं च चूडे कृतवान्भयापहः॥	<br>
वेदाः पुराणानि तथागमाश्च तथैव नानाश्रुतयोऽथ शास्त्रम्॥ १३.३६ ॥	<br><br>
जल्पंति नानागमभेदैर्मीमांसमानाश्च भवंति मूकाः॥	<br>
नानागमार्चायमतप्रभेदैर्निरूप्यमाणो जगदेकबंधुः॥ १३.३७ ॥	<br><br>
शिवं हि नित्यं परमात्मदैवं वेदैकवेद्यं परमात्मदिव्यम्॥	<br>
विहाय तं मूढजनाः प्रमत्ताः शिवं न जानंति परात्मरूपम्॥ १३.३८ ॥	<br><br>
येनैव सृष्टं विधृतं च येन येन श्रितं येन कृतं समग्रम्॥	<br>
यस्यांशभूतं हि जगत्कदाचिद्वेदांतवेद्यः परमात्मा शिवश्च॥ १३.३९ ॥	<br><br>
आढ्यो वापि दरिद्रो वा उत्तमो ह्यधमोऽपि वा॥	<br>
शिवभक्तिरतो नित्यं शिव एव न संशयः॥ १३.४० ॥	<br><br>
यो वा परकृतां पूजां शिवस्योपरि शोभिताम्॥	<br>
दृष्ट्वा संतोषमायाति दायं प्राप्नोति तत्समम्॥ १३.४१ ॥	<br><br>
ये दीपमालां कुर्वंति कार्तिक्यां श्रद्धयान्विताः॥	<br>
यावत्कालं प्रज्वलंति दीपास्ते लिंगमग्रतः॥	<br>
तावद्युगसहस्राणि दाता स्वर्गे महीयते॥ १३.४२ ॥	<br><br>
कौसुंभतैलसंयुक्ता दीपा दत्ताः शिवालये॥	<br>
दातारस्तेऽपि कैलासे मोदन्ते शिवसंनिधौ॥ १३.४३ ॥	<br><br>
अतसीतैलसंयुक्ता दीपा दत्ताः शिवालये॥	<br>
ते शिवं यांति संयुक्ताः कुलानां च शतेन वै॥ १३.४४ ॥	<br><br>
ज्ञानिनोऽपि हि जायंते दीपदानफलेन हि॥ १३.४५ ॥	<br><br>
तिलतैलेन संयुक्ता दीपा दत्ताः शिवालये॥	<br>
ते शिवं यांति संयुक्ताः कुलानां च शतेन वै॥ १३.४६ ॥	<br><br>
घृताक्ता यैः कृता दीपा दीपिताश्च शिवालये॥	<br>
ते यांति परमं स्थानं कुललक्षसमन्विताः॥ १३.४७ ॥	<br><br>
कर्पूरागुरुधूपैश्च ये यजंति सदा शिवम्॥	<br>
आरार्तिकां सकर्प्पूरां ये कुर्वंति दिनेदिने॥	<br>
ते प्राप्नुवंति सायुज्यं नात्र कार्या विचारणा॥ १३.४८ ॥ 	<br><br>
एककालं द्विकालं वा त्रिकालं ये ह्यतंद्रिताः॥	<br>
लिंगार्चनं प्रकुर्वंति ते रुद्रा नात्र संशयः॥ १३.४९ ॥	<br><br>
रुद्राक्षधारणं ये च कुर्वंति शिवपूजने॥	<br>
दाने तपसि तीर्थे च पर्वकाले ह्यतंद्रिताः॥	<br>
तेषां यत्सुकृतं सर्वमनंतं भवति द्विजाः॥ १३.५० ॥	<br><br>
रुद्राक्षा ये शिवेनोक्तास्ताच्छृणुध्वं द्विजोत्तमाः॥	<br>
आरम्भैकमुखं तावद्याबद्वक्त्राणि षोडश॥	<br>
एतेषां द्वौ च विज्ञेयौ श्रेष्ठौ तारयितुं द्विजाः॥ १३.५१ ॥	<br><br>
रुद्राक्षाणां पंचमुखखस्तथा चैकमुखः स्मृतः॥	<br>
ये धारयंत्येकमुखं रुद्राक्षमनिशं नराः॥	<br>
रुद्रलोकं च गच्छंति मोदन्ते रुद्रसंनिधौ॥ १३.५२ ॥	<br><br>
जपस्तपः क्रिया योगः स्नानं दानार्चनादिकम्॥	<br>
क्रियते यच्छृभं कर्म्म ह्यनंतं चाक्षधारणात्॥ १३.५३ ॥	<br><br>
शुनः कंठनिबद्धोऽपि रुद्राक्षो यदि वर्तते॥	<br>
सोऽपि संतारितस्तेन नात्र कार्या विचारणा॥ १३.५४ ॥	<br><br>
तथा रुद्राक्षसंबंधात्पापमपिक्षयं व्रजेत्॥	<br>
एवं ज्ञात्वा शुभं कर्म कार्यं रुद्राक्षबंधनात्॥ १३.५५ ॥	<br><br>
त्रिपुण्ड्रधारणं येषां विभूत्वा मन्त्रपूतया॥	<br>
ते रुद्रलोके रुद्राश्च भविष्यंति न संशयः॥ १३.५६ ॥	<br><br>
कपिलायाश्च संगृह्य गोमयं चांतरिक्षगम्॥	<br>
शुष्कं कृत्वाथ संदाह्यं विभूत्यर्थं शिवप्रियैः॥ १३.५७ ॥	<br><br>
विभूतीति समाख्याता सर्वपापप्रणाशिनी॥	<br>
ललाटेंऽगुष्ठरेखा च आदौ भाव्या प्रयत्नतः॥ १३.५८ ॥	<br><br>
मध्यमां वर्जयित्वा तु अंगुलीक्द्वयेन च॥	<br>
एवं त्रिरेखासंयुक्तो ललाटे यस्य दृश्यते॥ 	<br>
स शैवः शिववज्ज्ञेयो दर्शनात्पापनाशनः॥ १३.५९ ॥	<br><br>
जटाधराश्च ये शैवाः सप्त पंच तथा नव॥	<br>
जटा ये स्थापियिष्यंति शैवेन विधिना युताः॥ १३.६० ॥	<br><br>
ते शिवं प्राप्नुवं तीह नात्र कार्या विचारणा॥	<br>
रुद्राक्षधारणं कार्यं शिवभक्तैर्विशेषतः॥ १३.६१ ॥	<br><br>
अल्पेन वा महत्त्वेन पूजितो वा सदाशिवः॥	<br>
कुलकोटिं समुद्धृत्य शिवेन सह मोदते॥ १३.६२ ॥	<br><br>
तस्माच्छिवात्परतरं नास्ति किंचिद्द्विजोत्तमाः॥	<br>
यदैवमुच्यते शास्त्रे तत्सर्वं शिवकारणम्॥ १३.६३ ॥	<br><br>
शिवो दाता हि लोकानां कर्ता चैवानुमोदिता॥	<br>
शिवशक्त्यात्मकं विश्वं जानीध्वं हि द्विजोत्तमाः॥ १३.६४ ॥	<br><br>
शिवेति द्व्यक्षरं नाम त्रायते महतो भयात्॥	<br>
तस्माच्छिवश्चिंत्यतां वै स्मर्यतां च द्विजोत्तमाः॥ १३.६५ ॥	<br><br>
<b>॥ऋषय ऊचुः॥	<br></b>
सोमनाथस्य माहात्म्यं ज्ञातं तस्य प्रसादतः॥	<br>
राहोः शिरोभयात्सर्वे रक्षिताः परमेष्ठिना॥ १३.६६ ॥	<br><br>
सुराश्चेंद्रादयश्चान्ये तस्मिन्युद्धे सुदारुणे॥	<br>
अत ऊर्ध्वं सुराः सर्वे किमकुर्वत उच्यताम्॥ १३.६७ ॥	<br><br>
शिवस्य महिमा सर्वः श्रुतस्तव मुखोद्गतः॥	<br>
अथ युद्धस्य वृत्तान्तः कथ्यतां परमार्थतः॥ १३.६८ ॥	<br><br>
<b>॥लोमश उवाच॥	<br></b>
यदा हि दैत्यैश्च पराजिताः सुराः शम्भुं च सर्वे शरणं प्रपन्नाः॥	<br>
शिवं प्रणेमुः सहसा सुरोत्तमा युद्धाय सर्वे च मनो दधुस्तदा॥ १३.६९ ॥	<br><br>
तथैव दैत्या अपि युध्यमाना उत्साहयुक्तातिबलाश्च सर्वे॥	<br>
देवैः समेताश्च पुनः पुनश्च युद्धं प्रचक्रुः परमास्त्रयुक्ताः॥ १३.७० ॥	<br><br>
एवं च सर्वे ह्यसुराः सुराश्च शक्त्यृष्टिशूलैः परिघैः परश्वधैः॥	<br>
जयार्थिनोमर्षयुताः परस्परं सिंहा यथा हैमवतीं दुरात्ययाः॥	<br>
निहन्यमाना ह्यसुराः सुरैस्तदा नानास्त्रयोगैः परमैर्निपेतुः॥ १३.७१ ॥	<br><br>
चक्रुस्ते सकलामुर्वी मांसशोणितकर्दमाम्॥	<br>
महीं वृक्षाद्रिसंयुक्तां ससागरवनाकराम्॥ १३.७२ ॥	<br><br>
शिरांसि च कबन्धानि कवचानि महांति च॥	<br>
ध्वजारथाः पताकाश्च गजवाजिशिरांसि च॥ १३.७३ ॥	<br><br>
बहन्त्यश्चापगा ह्यासन्नद्यो भीरुभयावहाः॥	<br>
अगाधाः शोणितोदाश्च तरंतो ब्रह्मराक्षसाः॥	<br>
तयंति परान्भूतप्रतप्रमथराक्षसान्॥ १३.७४ ॥	<br><br>
शाकिनीडाकिनीसंघा यक्षिण्योऽथ सहस्रशः॥	<br>
नानाकेलिषु संयुक्ताः परस्परमुदान्विताः॥ १३.७५ ॥	<br><br>
एवं संक्रीडमानास्ते भूतप्रमथराक्षसाः॥	<br>
रणे तस्मिन्महारौद्रे देवासुरसमागमे॥ १३.७६ ॥	<br><br>
बलिना सह देवेन्द्रो युयुधेऽद्भुतविक्रमः॥	<br>
शक्त्या जघान देवेंद्रं वैरोचनिरमर्षणः॥ १३.७७ ॥	<br><br>
तां शक्तिं वञ्चयामास महेन्द्रो लघुविक्रमः॥	<br>
जघान स बलिं यत्नाद्दैत्येंद्रं परमेण हि॥ १३.७८ ॥	<br><br>
वज्रेण शितधारेण बाहुं चिच्छेद विक्रमी॥	<br>
गातासुरपतद्भूमौ विमानात्सूर्यसंन्निभात्॥ १३.७९ ॥	<br><br>
पतितं च बलिं दृष्ट्वा वृषपर्वा रूपान्वितः॥	<br>
ववर्ष शरधाराभिः पयोद इव पर्वतम्॥ १३.८० ॥	<br><br>
महेंद्रं सगजं चैव सहमानं शिताञ्छरान्॥	<br>
तदा युद्धमभूद्वोरं महेन्द्रवृषपर्वणोः॥ १३.८१ ॥	<br><br>
निपात्य वृषपर्वाणमिंद्रः परबलार्दनः॥ १३.८२ ॥	<br><br>
ततो वज्रेण महता दानवानवधीद्रणे॥	<br>
शिरसि च्छेदिताः केचित्केचित्कंधरतो हताः॥ १३.८३ ॥	<br><br>
विह्वलाश्च कृताः केचिदिंद्रेण कुपितेन च॥	<br>
तथा यमेन निहता वायुना वरुणेन च॥ १३.८४ ॥	<br><br>
कुबेरेण हताश्चान्ये नैर्ऋतेन तथा परे॥	<br>
अग्निना निहताः केचिदीशेनैव विदारिताः॥ १३.८५ ॥	<br><br>
एवं तदा तैर्निहता बलीयसो महासुरा विक्रमशानिनश्च॥	<br>
सुरैस्तु सर्वैः सह लोकपालैः शिवप्रसादा भिहतास्तदानीम्॥ १३.८६ ॥	<br><br>
ततो महादैत्यवरो दुरात्मा स कलानेमिः परमास्त्रयुक्तः॥	<br>
ययौ तदानीं सुरसत्तमांस्तान्हंतुं सदा क्रूरमतिः स एकः॥ १३.८७ ॥	<br><br>
सिंहारूढो दंशितश्च त्रिशुलेन हि संयुतः॥	<br>
दैत्यानामर्बुदेनैव सिंहारूढेन संवृतः॥ १३.८८ ॥	<br><br>
ते सिंहा दंशिताः सर्वे महाबलपराक्रमाः॥	<br>
तेषु सिंहेषु चारूढा महादैत्याश्च तत्समाः॥ १३.८९ ॥	<br><br>
आयांतीं दैत्यसेनां तां सर्वां सिंहविभूषिताम्॥	<br>
कालनेमियुतां दृष्ट्वा देवा इंद्रपुरोगमाः॥ 	<br>
भयमाजग्मुरतुलं तदा ध्यानपरा भवन्॥ १३.९० ॥	<br><br>
किं कुर्मोऽद्य वयं सर्वे कथं जेष्याम चाद्भुतम्॥	<br>
एतादृशमसंख्याकमनीकं सिंहसंवृतम्॥ १३.९१ ॥	<br><br>
एवं विचिंत्यमानास्ते ह्यागतस्तत्र नारदः॥	<br>
नारदेन च तत्सर्वं पुरावृत्तं महत्तरम्॥ १३.९२ ॥	<br><br>
कथितं च महेंद्राय कालनेमेस्तपोबलम्॥	<br>
अजेयत्वं च संग्रामे वरदानबलेन तु॥ १३.९३ ॥	<br><br>
विष्णुं विना वयं देवा अशक्ता रणमंडले॥	<br>
जेतुं च स ततो विष्णुः स्मर्यतां परमेश्वरः॥	<br>
तमालनीलो वरदः सर्वैर्विजयकांक्षिभिः॥ १३.९४ ॥	<br><br>
नारदस्य वचः श्रुत्वा तदा देवास्त्वरान्विताः॥	<br>
ध्यानेन च महाविष्णुं ततः परबलार्द्दनम्॥	<br>
स्मरंतः परमात्मानमिदमूचुश्च तं विभुम्॥ १३.९५ ॥	<br><br>
<b>॥ देवा ऊचुः॥	<br></b>
नमस्तुभ्यं भगवते नमस्ते विश्वमंगलम्॥	<br>
श्रीनिवास नमस्तुभ्यं श्रीपते ते नमोनमः॥ १३.९६ ॥	<br><br>
अद्यास्मान्भयभीतांस्त्वं कालनेमिभयार्दितान्॥	<br>
त्रातुमर्हसि दैत्याच्च देवानामभयप्रद॥ १३.९७ ॥	<br><br>
एवं ध्यातः संस्मृतश्च प्रादुर्भूतो हरिस्तदा॥	<br>
नीलो गरुडमारुह्य जगतामभयप्रदः॥ १३.९८ ॥	<br><br>
चक्रपाणिस्तदायातो देवानां विजयाय च॥	<br>
गगनस्थं महाविष्णुं गरुडोपरि संस्थितम्॥	<br>
श्रीवासमेनं दुर्द्धर्षं योद्धुकामं ददर्शिरे॥ १३.९९ ॥	<br><br>
तथा दृष्ट्वा कालनेमिस्तदानीं प्रहस्यमानोऽतिरुषा बलान्वितः॥	<br>
कस्त्वं महाभाग वरेण्यरूपः श्यामो युवा वारणमत्तविक्रमः॥	<br>
करे गृहीतं निशितं महाप्रभं चक्रं च कस्मात्कथयस्व मे प्रभो॥ १३.१०० ॥	<br><br>
<b>॥श्रीभगवानुवाच॥	<br></b>
युद्धार्थमिह चायातो देवानां कार्यसिद्धये॥	<br>
त्वं स्थिरो भव रे मंद दहाम्यद्य न संशयः॥ १३.१०१ ॥	<br><br>
श्रुत्वा भगवतो वाक्यं कालनेमिः प्रतापवान्॥	<br>
उवाच रुषितो भूत्वा भगवंतमधोक्षजम्॥ १३.१०२ ॥	<br><br>
मूलभूतो हि देवानां भगवान्युद्धदुर्मदः॥	<br>
युद्धं कुरु मया सार्द्धं यदि शूरोऽसि संप्रति॥ १३.१०३ ॥	<br><br>
प्रहस्य भगवान्विष्णुरुवाचेदं महाप्रभः॥	<br>
गगनस्थो भव त्वं हि महीस्थोऽहं भवामि वै॥ १३.१०४ ॥	<br><br>
अप्रशस्तं च विषमं युद्धं चैव यथा भवेत्॥	<br>
तथा कुरु महाबाहो गगनो वा महीतले॥ १३.१०५ ॥	<br><br>
तथेति मत्वा हि महानुभावो दैत्यैः समेतोऽर्बुदसंख्यकैश्च॥	<br>
सिंहोपरिस्थैश्च महानुभावैर्महाबलैः क्रूरतरैस्तदानीम्॥ १३.१०६ ॥	<br><br>
गगनमथ जगाहे मंदमंदं महात्मा ह्यसुरगणसमेतो विश्वरूपं जिघांसुः॥	<br>
त्रिशिखमपरमुग्रं गृह्य संदेशचेष्टादशनविकृतवक्त्रो योद्धुकामो हरिं सः॥ १३.१०७ ॥	<br><br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे समुद्रमंथनाख्याने देवासुरसंग्रामवर्णनंनाम त्रयोदशोऽध्यायः॥ १३ ॥	<br>
