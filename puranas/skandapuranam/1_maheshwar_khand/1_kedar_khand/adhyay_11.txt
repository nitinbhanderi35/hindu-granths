<b>॥महेश्वर उवाच॥	<br></b>
प्रतिपक्षे चतुर्थ्यां तु पूजनीयो गणाधिपः॥	<br>
स्नात्वा शुक्लतिलैः शुद्धैः शुक्लपक्षे सदा नृभिः॥ ११.१ ॥	<br><br>
कृत्वा चावस्यकं सर्वं गणेशस्यार्चनक्रियाम्॥	<br>
प्रयत्नेनैव कुर्वीत गंधमाल्याक्षतादिभिः॥ ११.२ ॥	<br><br>
ध्यानमादौ प्रकर्तव्यं गणेशस्य यथाविधि॥	<br>
आगमा बहवो जाता गणेशस्य यथा मम॥ ११.३ ॥	<br><br>
बहुधोपासका यस्मात्तमः सत्त्वरजोन्विताः॥	<br>
गणभेदेन तान्येव नामानि बहुधाऽभवत्॥ ११.४ ॥	<br><br>
पंचवक्त्रो गणाध्यक्षो दशबाहुस्त्रिलोचनः॥	<br>
कांतस्फटिकसंकाशो नीलकंठो गजाननः॥ ११.५ ॥	<br><br>
मुखानि तस्य पंचैव कथयामि यतातथम्॥ ११.६ ॥	<br><br>
मध्यमं तु मुखं गौरं चतुर्दन्तं त्रिलोचनम्॥	<br>
शुंडादंडमनोज्ञं च पुष्करे मोदकान्वितम्॥ ११.७ ॥	<br><br>
तथान्यत्पीतवर्णं च नीलं च शुभलक्षणम्॥	<br>
पिंगलं च तथा शुभ्रं गणेशस्य शुभाननम्॥ ११.८ ॥	<br><br>
तथा दशभुजेष्वेव ह्यायुधानि ब्रवीमि वः॥	<br>
पाशं पस्शुपद्मे च अंकुशं दंतमेव च॥ ११.९ ॥	<br><br>
अक्षमालां लांगलं च मुसलं वरदं तथा॥	<br>
पूर्णं च मोदकैः पात्रं पाणिना च विचिंतयेत्॥ ११.१० ॥	<br><br>
लंबोदर विरूपाक्षं निवीतं मेखलान्वितम्॥	<br>
योगासने चोपविष्टं चंद्रलेखां कशेखरम्॥ ११.११ ॥	<br><br>
ध्यानं च सात्त्विकं ज्ञेयं राजसं हि नृणामिव॥	<br>
शुद्धचामीकराभासं गजाननमलौकिकम्॥ ११.१२ ॥	<br><br>
चतुर्भुजं त्रिनयनमेकदंतं महोदरम्॥	<br>
पाशांकुशधरं देवं दंतमोदकपात्रकम्॥ ११.१३ ॥	<br><br>
नीलं च तामसं ध्यानमेवं त्रिविधमुच्यते॥	<br>
ततः पूजा प्रकर्तव्या भवद्भिः शीघ्रमेव च॥ ११.१४ ॥	<br><br>
एकविंशतिदूर्वाभिर्द्वाभ्यां नाम्ना पृथक्पृथक्॥	<br>
सर्वनामभिरेकैव दीयते गणनायके॥ ११.१५ ॥	<br><br>
तथैव नामभिर्देया एकविंशतिमोदकाः॥	<br>
दशनामान्यहं वक्ष्ये पूजनार्थं पृथक्पृथक्॥ ११.१६ ॥	<br><br>
गणाधिप नमस्तेस्तु उमापुत्राघनाशन॥	<br>
विनायकेशपुत्रोति सर्वसिद्धिप्रदायक॥ ११.१७ ॥	<br><br>
एकदंतेभवक्त्रेति तथा मूषकवाहन॥	<br>
कुमारगुरवे तुभ्यं पूजनीयः प्रयत्नतः॥ ११.१८ ॥	<br><br>
एवमुक्त्वा सुरान्सद्यः परिष्वज्य च सादरम्॥	<br>
विष्णुं गुहाशयं सद्यो ब्रह्माणं च सदाशिवः॥ ११.१९ ॥	<br><br>
तिरोधान गतः सद्यः शंभुः परमशोभनः॥	<br>
प्रणम्य शंभुं ते सर्वे गणाध्यक्षार्च्चने रताः॥ ११.२० ॥	<br><br>
ततः संपूज्य विधिवद्गणाध्यक्षार्च्चने रताः॥	<br>
उपचारैरनेकैश्च दूर्वाभिश्च पृथक्पृथक्॥ ११.२१ ॥	<br><br>
संतुष्टो हि गणाध्यक्षो देवानां वरदोऽभवत्॥	<br>
प्रदक्षिणं नमस्कृत्य तैः सर्वैरभितोषितः॥ ११.२२ ॥	<br><br>
तमोगुणान्विताः सर्वे ह्यसुरा नाभ्यपूजयन्॥	<br>
उपहासपरास्ते वै देवान्प्रत्यसुरोत्तमाः॥ ११.२३ ॥	<br><br>
पूजयित्वा शांकरिं ते पुनः क्षीरार्णवं ययुः॥	<br>
ब्रह्मा विष्णुश्च ऋषयो देवदैत्याः सुरोत्तमाः॥ ११.२४ ॥	<br><br>
मंथानं मंदरं कृत्वा रज्जुं कृत्वाथ वासुकिम्॥	<br>
ममंथुश्च तदा देवा विष्णुं कृत्वाथ सन्निधौ॥ ११.२५ ॥	<br><br>
मथ्यमाने तदाब्धौ च निर्गतश्चंद्र अग्रतः॥	<br>
पीयूषपूर्णः सर्वेषां देवानां कार्यसिद्धये॥ ११.२६ ॥	<br><br>
<b>॥ शौनक उवाच॥	<br></b>
अर्णवे किं पुरा चंद्रो निक्षिप्तः केन सुव्रत॥	<br>
गजादिकानि रत्नानि कथितानि त्वया पुरा॥ ११.२७ ॥	<br><br>
एतत्सर्वं समासेन आदौ कथय मे प्रभो॥	<br>
ज्ञात्वा सर्वे वयं सूत पश्चादावर्णयामहे॥ ११.२८ ॥	<br><br>
तेषां तद्वचनं श्रुत्वा सूतो वाक्यमुपाददे॥ ११.२९ ॥	<br><br>
चंद्र आपोमयो विप्रा अत्रिपुत्रो गुणान्वितः॥	<br>
उत्पन्नो ह्यनसूयायां ब्रह्मणोंऽशात्समुद्भवः॥	<br>
रुद्रस्यांशाद्धि दुर्वासा विष्णोरंशात्तु दत्तकः॥ ११.३० ॥	<br><br>
क्षीराब्धिं मथ्यमानं तु दृष्ट्वा चंद्रो मुदान्वितः॥	<br>
क्षीराब्धिरपि चंद्रं च दृष्ट्वा सोऽप्युत्सुकोऽभवत्॥ ११.३१ ॥	<br><br>
प्रविष्टश्चोभयप्रीत्या श्रृण्वतां भो द्विजोत्तमाः॥	<br>
चंद्रो ह्यमृत पूर्णोभूदग्रतो देवसन्निधौ॥ ११.३२ ॥	<br><br>
दृष्ट्वा च कांतिं त्वरितोऽथ चंद्रो नीराजितो देवगणैस्तदानीम्॥	<br>
वादित्रगोषैस्तुमुलैरनेकैर्मृदंगशंखैः पटहैरनेकैः॥ ११.३३ ॥	<br><br>
नमश्चक्रुश्च ते सर्वे ससुरासुरदानवाः॥	<br>
तदा गर्गं पृच्छमाना बलं चंद्रस्य तत्त्वतः॥ ११.३४ ॥	<br><br>
गर्गेणोक्तास्तदा सर्वेषां बलमद्य वै॥	<br>
केंद्रस्थानगताः सर्वे भवतामुत्तमा ग्रहाः॥ ११.३५ ॥	<br><br>
चंद्रं मुरुः समायातो बुधश्चैव समागतः॥	<br>
आदित्यश्च तथा शुक्रः शनिरंगारको महान्॥ ११.३६ ॥	<br><br>
तस्माच्चंद्रबलं श्रेष्ठं भवतां कार्यसिद्धये॥	<br>
गोमंतसंज्ञकोनाम मुहूर्तोऽयं जयप्रदः॥ ११.३७ ॥	<br><br>
एवमाश्वासिता देवा गर्गेणैव महात्मना॥	<br>
ममंथुरब्धिं त्वरिता गर्जमाना महाबलाः॥ ११.३८ ॥	<br><br>
द्विगुणं बलमापन्ना महात्मानो दृढव्रताः॥	<br>
महेशं स्मरमाणास्ते गणेशं च पुनः पुनः॥ ११.३९ ॥	<br><br>
निर्मथ्यमानादुदधेर्गर्जमानाच्च सर्वशः॥	<br>
निर्गता सुरभिः साक्षाद्देवानां कार्यसिद्धये॥ ११.४० ॥	<br><br>
तुष्टा कपिलवर्णां सा ऊधोभारेण भूयसा॥	<br>
तरंगोपरि गच्छंती शनकैः शनकैस्ततः॥ ११.४१ ॥	<br><br>
कामधेनुं समायांतीं दृष्ट्वा सर्वे सुरासुराः॥	<br>
पुष्पवर्षेण महता ववर्षुरमितप्रभाम्॥ ११.४२ ॥	<br><br>
तदा तूर्याण्यनेकानि नेदुर्वाद्यान्यनेकशः॥	<br>
आनीता जलमध्याच्च संवृता गोशतैरपि॥ ११.४३ ॥	<br><br>
तासु नीलाश्च कृष्णश्च कपिलाश्च कपिंजलाः॥	<br>
बभ्रवः श्यामका रक्ता जंबूवर्णाश्च पिंगलाः॥	<br>
आभिर्युक्ता तदा गोभिः सुरभिः प्रत्यदृश्यत॥ ११.४४ ॥	<br><br>
असुरासुरसंवीतां कामधेनुं ययाचिरे॥	<br>
ऋषयो हर्षसंयुक्ता देवान्दैत्यांश्च तत्क्षणात्॥ ११.४५ ॥	<br><br>
सर्वेभ्यश्चैव विप्रेभ्यो नानागोत्रेभ्य एव च॥	<br>
सुरभीसहिता गावो दातव्या नात्र संशयः॥ ११.४६ ॥	<br><br>
तैर्याचितास्तेऽत्र सुरासुराश्च ददुश्च ता गाः शिवतोषणाय॥	<br>
तैः स्वीकृतास्ता ऋषिभिः सुमंगलैर्महात्मभिः पुण्यतमैः सुरभ्यः॥ ११.४७ ॥	<br><br>
पुण्याहं मुनिभिः सर्वैः कारितास्ते तदा सुराः॥	<br>
देवानां कार्यसिद्ध्यर्थमसुराणां क्षयाय च॥ ११.४८ ॥	<br><br>
पुनः सर्वे सुसंरब्धा ममंथुः क्षीरसागरम्॥	<br>
मथ्यमानात्तदा तस्मादुदधेश्च तथाऽभवत्॥ ११.४९ ॥	<br><br>
कल्पवृक्षः पारिजातश्चूतः संतानकस्तथा॥	<br>
तान्द्रुमानेकतः कृत्वा गन्धर्वनगरोपमान्॥	<br>
ममंथुरुग्रं त्वरिताः पुनः क्षीरार्णवं बुधा॥ ११.५० ॥	<br><br>
निर्मथ्यमानादुदधेरभवत्सूर्यवर्चसम्॥	<br>
रत्नानामुत्तमं रत्नं कौस्तुभाख्यं महाप्रभम्॥ ११.५१ ॥	<br><br>
स्वकीयेन प्रकाशेन भासयंतं जगत्त्रयम्॥	<br>
चिंतामणिं पुरस्कृत्य कौस्तुभं ददृशुर्हि ते॥ ११.५२ ॥	<br><br>
सर्वे सुरा ददुस्तं वै कौस्तुभं विष्णवे तदा॥	<br>
चिंतामणि ततः कृत्वा मध्ये चैव सुरासुराः॥	<br>
ममंथुः पुनरेवाब्धिं गर्जंतस्ते बलोत्कटाः॥ ११.५३ ॥	<br><br>
मथ्यमानात्ततस्तस्मादुच्चैःश्रवाः समद्भुतम्॥	<br>
बभूव अश्वो रत्नानां पुनश्चैरावतो गजः॥ ११.५४ ॥	<br><br>
तथैव गजरत्नं च चतुःषष्ट्या समन्वितम्॥	<br>
गजानां पांडुराणां च चतुर्द्दन्तं मदान्वितम्॥ ११.५५ ॥	<br><br>
तान्सर्वान्मध्यतः कृत्वा पुनश्चैव ममंथिरे॥	<br>
निर्मथ्यमानादुदधेर्निर्गतानि बहून्यथ॥ ११.५६ ॥	<br><br>
मदिरा विजया भृंगी तथा लशुनगृंजनाः॥	<br>
अतीव उन्मादकरो धत्तूरः पुष्करस्तथा॥ ११.५७ ॥	<br><br>
स्थापिता नैकपद्येन तीरे नदनदीपतेः॥	<br>
पुनश्च ते तत्र महासुरेन्द्रा ममंथुरब्धिं सुरसत्तमैः सह॥ ११.५८ ॥	<br><br>
निर्मथ्यमानादुदधेस्तदासीत्सा दिव्य लक्ष्मीर्भुवनैकनाथा॥	<br>
आन्वीक्षिकीं ब्रह्मविदो वदंति तथआ चान्ये मूलविद्यां गृणंति॥ ११.५९ ॥	<br><br>
ब्रह्मविद्यां केचिदाहुः समर्थाः केचित्सिद्धिमृद्धिमाज्ञा मथाशाम्॥	<br>
यां वैष्णवीं योगिनः केचिदाहुस्तथा च मायां मायिनो नित्ययुक्ताः॥ ११.६० ॥	<br><br>
वदंति सर्वे केनसिद्धांतयुक्तां यां योगमायां ज्ञानशक्त्यान्विता ये॥ ११.६१ ॥	<br><br>
ददृशुस्तां महालक्ष्मीमायांती शनकैस्तदा॥	<br>
गौरां च युवतीं स्निग्धां पद्मकिंजल्कभूषणाम्॥ ११.६२ ॥	<br><br>
सुस्मितां सुद्विजां श्यामां नवयौवनभूषणाम्॥	<br>
विचित्रवस्त्राभरणरत्नानेकोद्यतप्रभाम्॥ ११.६३ ॥	<br><br>
बिंबोष्ठीं सुनसां तन्वीं सुग्रीवां चारुलोचनाम्॥	<br>
सुमध्यां चारुजघनां बृहत्कटितटां तथा॥ ११.६४ ॥	<br><br>
नानारत्नप्रदीपैश्च नीराजितमुखांबुजाम्॥	<br>
चारुप्रसन्नवदनां हारनूपूरशोभिताम्॥ ११.६५ ॥	<br><br>
मूर्द्धनि ध्रियमाणेन च्छत्रेणापि विराजिताम्॥	<br>
चामरैर्वीज्यमानां तां गंगाकल्लोललोहितैः॥ ११.६६ ॥	<br><br>
पांडुरं गजमारूढां स्तूयमानां महर्षिभिः॥	<br>
सुरद्रुमपुष्पमालां बिभ्रतीं मल्लिकायुताम्॥ ११.६७ ॥	<br><br>
कराग्रे ध्रियमाणां तां दृष्ट्वा देवाः समुत्सुकाः॥	<br>
आलोकनपरा यावत्तावत्तान्ददृशे ह्यसौ॥ ११.६८ ॥	<br><br>
देवांश्च दानवांश्चैव सिद्धचारणपन्नगान्॥	<br>
यथा माता स्वपुत्रांश्च महालक्ष्मीस्तथा सती॥ ११.६९ ॥	<br><br>
आलोकितास्तथा देवास्तया लक्ष्म्या श्रियान्विताः॥	<br>
सञ्जातास्तत्क्षणादेव राज्य लक्षणलक्षिताः॥	<br>
दैत्यास्ते निःश्रिका जाता ये श्रियाऽनवलोकिताः॥ ११.७० ॥	<br><br>
निरीक्ष्यमाणा च तदा मुकुन्दं तमालनीलं सुकपोलनासम्॥	<br>
विभ्राजमानं वपुषा परेण श्रीवत्सलक्ष्मं सदयावलोकम्॥ ११.७१ ॥	<br><br>
दृष्ट्वा तदैव सहसा वनमालयान्विता लक्ष्मीर्गजादवततार सुविस्मयंती॥	<br>
कंठे ससर्ज पुरुषस्य परस्य विष्णोर्मालां श्रिया विरचितां भ्रमरैरुपेताम्॥ ११.७२ ॥	<br><br>
वामांगमाश्रित्य तदा महात्मनः सोपाविशत्तत्र समीक्ष्य ता उभौ॥	<br>
सुराः सदैत्या मुदमापुरद्भुतां सिद्धाप्सरः किंनरचारणाश्च॥ ११.७३ ॥	<br><br>
सर्वेषामेव लोकानामैकपद्येन सर्वशः॥	<br>
हर्षो महानभूत्तत्र लक्ष्मीनारायणागमे॥ ११.७४ ॥	<br><br>
लक्ष्म्या वृतो महाविष्णुर्लक्ष्मीस्तेनैव संवृता॥	<br>
एवं परस्परं प्रीत्या ह्यवलोकनतत्परौ॥ ११.७५ ॥	<br><br>
शंखाश्च पटहाश्चैव मृदंगानकगोमुखाः॥	<br>
भेर्यश्च झर्झरीणां च स शब्दस्तुमुलोऽभवत्॥ ११.७६ ॥	<br><br>
बभूव गायकानां च गायनं सुमहत्तदा॥	<br>
ततानि विततान्येन घानानि सुषिराणि च॥ ११.७७ ॥	<br><br>
एवं वाद्यप्रभेदैश्च विष्णुं सर्वात्मना हरिम्॥	<br>
अतोषयन्सुगीतज्ञा गंधर्वाप्सरसां गणाः॥ ११.७८ ॥	<br><br>
तथा जगुर्नारदतुंबुरादयो गंधर्वयक्षाः सुरसिद्ध संघाः॥	<br>
संसेवमानाः परमात्मरूपं नारायणं देवमगाधबोधम्॥ ११.७९ ॥	<br><br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे केदारखण्डे समुद्रमन्थनाख्याने लक्ष्मीप्रादुर्भाववर्णनंनामैकादशोऽध्यायः॥ ११ ॥	<br>
