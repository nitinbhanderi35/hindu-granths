<span style="font-size: 14pt; line-height: 200%"><br>
<b>॥लोमश उवाच॥	<br></b>
तस्करोऽपि पुरा ब्रह्मन्सर्वधर्मबाहिष्कृतः॥	<br>
ब्रह्मघ्नोऽसौ सुरापश्च सुवर्णस्य च तस्करः॥ ८.१ ॥	<br>
लंपटोहि महापाप उत्तमस्त्रीषु सर्वदा॥	<br>
द्यूतकारी सदा मंदः कितवैः सह संगतः॥ ८.२ ॥	<br>
एकदा क्रीडता तेन हारितं द्यूतमद्भुतम्॥	<br>
कितवैर्मर्द्यमानो हि तदा नोवाच किञ्चन॥ ८.३ ॥	<br>
पीडितोऽप्यभवत्तूष्णीं तैरुक्तः पापकृत्तमः॥	<br>
द्यूते त्वया च तद्द्रव्यं हारितं किं प्रयच्छसि॥ ८.४ ॥	<br>
नो वा तत्कथ्यतां शीघ्रं याथातथ्येन दुर्मते॥	<br>
यद्धारितं प्रयच्छामि रात्रावित्यब्रवीच्च सः॥ ८.५ ॥	<br>
तैर्मुक्तस्तेन वाक्येन गतास्ते कितवादयः॥	<br>
तदा निशीथसमये गतोऽसौ शिवमंदिरम्॥ ८.६ ॥	<br>
शिरोधिरुह्य शम्भोश्च घण्टामादातुमुद्यतः॥	<br>
तावत्कैलासशिखरे शंभुः प्रोवाच किंकरान्॥ ८.७ ॥	<br>
अनेन यत्कृतं चाद्य सर्वेषामधिकं भुवि॥	<br>
सर्वेषामेव भक्तानां वरिष्ठोऽयं च मत्प्रियः॥ ८.८ ॥	<br>
इति प्रोक्त्वान यामास वीरभद्रादिभिर्गणैः॥	<br>
ते सर्वे त्वरिता जग्मुः कैलासाच्छिववल्लभात्॥ ८.९ ॥	<br>
सर्वैर्डमरुनादेन नादितं भुवनत्रयम्॥ 	<br>
तान्दृष्ट्वा सहसोत्तीर्य तस्करोसौ दुरात्मवान्॥	<br>
लिंगस्य मस्तकात्सद्यः पलायनपरोऽभवत्॥ ८.१० ॥	<br>
पलायमानं तं दृष्ट्वा वीरभद्रः समाह्वयत्॥ ८.११ ॥	<br>
कस्माद्विभेपि रे मन्द देवदेवो महेस्वरः॥	<br>
प्रसन्नस्तव जातोद्य उदारचरितो ह्यसौ॥ ८.१२ ॥	<br>
इत्युक्त्वा तं विमाने च कृत्वा कैलासमाययौ॥	<br>
पार्षदो हि कृतस्तेन तस्करो हि महात्मना॥ ८.१३ ॥	<br>
तस्माद्भाव्या शिवे भक्तिः सर्वेषामपि देहिनाम्॥	<br>
पशवोऽपि हि पूज्याः स्युः किं पुनर्मानवाभुवि॥ ८.१४ ॥	<br>
ये तार्किकास्तर्कपरास्तथ मीमांसकाश्च ये॥	<br>
अन्योन्यवादिनश्चान्ये चान्ये वात्मवितर्ककाः॥ ८.१५ ॥	<br>
एकवाक्यं न कुर्वंति शिवार्चनबहिष्कृताः॥	<br>
तर्को हि क्रियते यैश्च तेसर्वे किं शिवं विना॥ ८.१६ ॥	<br>
तथा किं बहुनोक्तेन सर्वेऽपि स्थिरजंगमाः॥	<br>
प्राणिनोऽपि हि जायंते केवलं लिंगधारिणः॥ ८.१७ ॥	<br>
पिण्डीयुक्तं यथा लिंगं स्थापितं च यथाऽभवत्॥	<br>
तथा नरा लिंगयुक्ताः पिण्डीभूतास्तथा स्त्रियः॥ ८.१८ ॥	<br>
शिवशक्तियुतं सर्वं जगदेतच्चराचरम्॥	<br>
तं शिवं मौढ्यतस्त्यक्त्वा मूढाश्चान्यं भजंति ये॥ ८.१९ ॥	<br>
धर्ममात्यंतिकं तुच्छं नश्वरं क्षणभंगुरम्॥	<br>
यो विष्णुः स शिवो ज्ञेयो यः शिवो विष्णुरेव सः॥ ८.२० ॥	<br>
पीठिका विष्णुरूपं स्याल्लिंगरूपी महेश्वरः॥	<br>
तस्माल्लिंगार्चनं श्रेष्ठं सर्वेषामपि वै द्विजाः॥ ८.२१ ॥	<br>
ब्रह्मा मणिमयं लिंगं पूजयत्यनिशं शुभम्॥	<br>
इन्द्रो रत्नमयं लिंगं चन्द्रो मुक्तामयं तथा॥ ८.२२ ॥	<br>
भानुस्ताम्रमयं लिंगं पूजयत्यनिशं शुभम्॥	<br>
रौक्मं लिंगं कुबेरश्च पाशी चारक्तमेव च॥ ८.२३ ॥	<br>
यमो नीलमयं लिंगं राजतं नैर्ऋतस्तथा॥	<br>
काश्मीरं पवनो लिंगमर्चयत्यनिशं विभोः॥ ८.२४ ॥	<br>
एवं ते लिंगिताः सर्वे लोकपालाः सवासवाः॥	<br>
तथा सर्वेऽपि पाताले गंधर्वाः किंनरैः सह॥ ८.२५ ॥	<br>
दैत्यानां वैष्णवाः केचित्प्रह्लादप्रमुखा द्विजाः॥	<br>
तथाहि राक्षसानां च विभीषणपुरोगमाः॥ ८.२६ ॥	<br>
बलिश्च नमुचिश्चैव हिरण्यकशिपुस्तथा॥	<br>
वृषपर्वा वृषश्चैव संह्रादो बाण एव च॥ ८.२७ ॥	<br>
एते चान्ये च बहवः शिष्याः शुक्रस्य धीमतः॥	<br>
एवं शिवार्चनरताः सर्वे ते दैत्यदानवाः॥ ८.२८ ॥	<br>
राक्षसा एव ते सर्वे शिवपूजान्विताः सदा॥	<br>
हेतिः प्रहेतिः संयातिर्विघसः प्रघसस्तथा॥ ८.२९ ॥	<br>
विद्युज्जिह्वस्तीक्ष्णदंष्ट्रो धूम्राक्षो भीमविक्रमः॥	<br>
माली चैव सुमाली च माल्यवानतिभीषमः॥ ८.३० ॥	<br>
विद्युत्कैशस्तडिज्जिह्वो रावणश्च महाबलः॥	<br>
कुंभकर्णो दुराधर्षो वेगदर्शी प्रतापवान्॥ ८.३१ ॥	<br>
एते हि राक्षसाः श्रेष्ठा शिवार्चनरताः सदा॥	<br>
लिंगमभ्यर्च्य च सदा सिद्धिं प्राप्ताः पुरा तु ते॥ ८.३२ ॥	<br>
रावणेन तपस्तप्तं सर्वेषामपि दुःखहम्॥	<br>
तपोधिपो महादेवस्तुतोष च तदा भृशम्॥ ८.३३ ॥ 	<br>
वरान्प्रायच्छत तदा सर्वेषामपि दुर्लभान्॥	<br>
ज्ञानं विज्ञानसहितं लब्धं तेन सदाशिवात्॥ ८.३४ ॥	<br>
अजेयत्वं च संग्रामे द्वैगुण्यं शिरसामपि॥	<br>
पंचवक्त्रो महा देवो दशवक्त्रोऽथ रावणः॥ ८.३५ ॥	<br>
देवानृषीन्पितॄंश्चैव निर्जित्य तपसा विभुः॥	<br>
महेशस्य प्रसादाच्च सर्वेषामधिकोऽभवत्॥ ८.३६ ॥	<br>
राजा त्रिकूटाधिपतिर्महेशेन कृतो महान्॥	<br>
सर्वेषां राक्षसानां च परमासनमास्तितः॥ ८.३७ ॥	<br>
तपस्विनां परीक्षायै यदृषीणां विहिंसनम्॥	<br>
कृतं तेन तदा विप्रा रावणेन तपस्विना॥ ८.३८ ॥	<br>
अजेयो हि महाञ्जातो रावणो लोकरावणः॥	<br>
सृष्ट्यंतरं कृतं येन प्रसादाच्छंकरस्य च॥ ८.३९ ॥	<br>
लोकपाला जितास्तेन प्रतापेन तपस्विना॥	<br>
ब्रह्मापि विजितो येन तपसा परमेण हि॥ ८.४० ॥	<br>
अमृतांशुकरो भूत्वा जितो येन शशी द्विजाः॥	<br>
दाहकत्वाज्जितो वह्निरीशः कैलासतोलनात्॥ ८.४१ ॥	<br>
ऐश्वर्येण जितश्चेन्द्रो विष्णुः सर्वगतस्तथा॥	<br>
लिंगार्चनप्रसादेन त्रैलोक्यं च वशीकृतम्॥ ८.४२ ॥	<br>
तदा सर्वे सुरगणा ब्रह्मविष्णुपुरोगमाः॥	<br>
मेरुपृष्ठं समासाद्य सुमंत्रं चक्रिरे तदा॥ ८.४३ ॥	<br>
पीडिताः स्मो रावणेन तपसा दुष्करेण वै॥	<br>
गोकर्णाख्ये गिरौ देवाः श्रूयतां परमाद्भुतम्॥ ८.४४ ॥	<br>
साक्षाल्लिंगार्चनं येन कृतमस्ति महात्मना॥	<br>
ज्ञानज्ञेयं ज्ञानगम्यं यद्यत्परममद्भुतम्॥	<br>
तत्कृतं रावणेनैव सर्वेषां दुरतिक्रमम्॥ ८.४५ ॥	<br>
वैराग्यं परमास्थाय औदार्यं च ततोऽधिकम्॥	<br>
तेनैव ममता त्यक्ता रावणेन महात्मना॥ ८.४६ ॥	<br>
संवत्सरसहस्राच्च स्वशिरो हि महाभुजः॥	<br>
कृत्त्वा करेण लिंगस्य पूजनार्थं समर्पयत्॥ ८.४७ ॥	<br>
रावणस्य कबंधं च तदग्रे च समीपतः॥	<br>
योगधारणया युक्तं परमेण समाधिना॥ ८.४८ ॥	<br>
लिंगे लयं समाधाय कयापि कलया स्थितम्॥	<br>
अन्यच्छिरोविवृश्च्यैवं तेनापि शिवपूजनम्॥	<br>
कृतं नैवान्यमुनिना तथा चैवापरेणहि॥ ८.४९ ॥	<br>
एवं शिरांस्येव बहूनि तेन समर्पितान्येव शिवार्चनार्थे॥	<br>
भूत्वा कबंधो हि पुनः पुनश्च शिवोऽसौ वरदो बभूव॥ ८.५० ॥	<br>
मया विनासुरस्तत्र पिंडीभूतेन वै पुरा॥	<br>
वरान्वरय पौलस्त्य यथेष्टं तान्ददाम्यहम्॥ ८.५१ ॥	<br>
रावणेन तदा चोक्तः शिवः परममंगलः॥	<br>
यदि प्रसन्नो भगवन्देयो मे वर उत्तमः॥ ८.५२ ॥	<br>
न कामयेऽन्यं च वरमाश्रये त्वत्पदांबुजम्॥	<br>
यथा तथा प्रदातव्यं यद्यस्ति च कृपा मयि॥ ८.५३ ॥	<br>
तदा सदाशिवेनोक्तो रावणो लोकरावणः॥	<br>
मत्प्रसादाच्च सर्वं त्वं प्राप्स्यसे मनसेप्सितम्॥ ८.५४ ॥	<br>
एवं प्राप्तं शिवात्सर्वं रावणेन सुरेश्वराः॥	<br>
तस्मात्सर्वैर्भवद्भिश्च तपसा परमेण हि॥ ८.५५ ॥	<br>
विजेतव्यो रावणोयमिति मे मनसि स्थितम्॥	<br>
्च्युतस्य वचः श्रुत्वा ब्रह्माद्या देवतागणाः॥ ८.५६ ॥	<br>
चिंतामापेदिरे सर्वे चिरं ते विषयान्विताः॥	<br>
ब्रह्मापि चेंद्रियग्रस्तः सुता रमितुमुद्यतः॥ ८.५७ ॥	<br>
इंद्रो हि जारभावाच्च चंद्रो हि गुरुतल्पगः॥	<br>
यमः कदर्यभावाच्च चंचलत्वात्सदागतिः॥ ८.५८ ॥	<br>
पावकः सर्वभक्षित्वात्तथान्ये देवतागणाः॥	<br>
अशक्ता रावणं जेतुं तपसा च विजृंभितम्॥ ८.५९ ॥	<br>
शैलादो हि महातेजा गणश्रेष्ठः पुरातनः॥	<br>
बुद्धि मान्नीतिनिपुणो महाबलपराक्रमी॥ ८.६० ॥	<br>
शिवप्रियो रुद्ररूपी महात्मा ह्युवाच सर्वानथ चेंद्रमुख्यान्॥	<br>
कस्माद्यूयं संभ्रमादागताश्च एतत्सर्वं कथ्यतां विस्तरेण॥ ८.६१ ॥	<br>
नंदिना च तदा सर्वे पृष्टाः प्रोचुस्त्वरान्विताः॥ ८.६२ ॥	<br>
<b>॥ देवा ऊचुः॥	<br></b>
रावणेन वयं सर्वे निर्जिता मुनिभिः सह॥	<br>
प्रसादयितुमायाताः शिवं लोकेश्वरेश्वरम्॥ ८.६३ ॥	<br>
प्रहस्य भगवान्नंदी ब्रह्माणं वै ह्युवाच ह॥	<br>
क्व यूयं क्व शिवः शंभुस्तपसा परमेण हि॥	<br>
द्रष्टव्यो हृदि मध्यस्थः सोऽद्य द्रष्टुं न पार्यते॥ ८.६४ ॥	<br>
यावद्भावा ह्यनेकाश्च इंद्रियार्थास्तथैव च॥	<br>
यावच्च ममताभावस्तावदीशो हि दुर्लभः॥ ८.६५ ॥	<br>
जितेंद्रियाणां शांतानां तन्निष्ठानां महात्मनाम्॥	<br>
सुलभो लिंगरूपी स्याद्भवतां हि सुदुर्लभः॥ ८.६६ ॥	<br>
तदा ब्रह्मादयो देवा ऋषयश्च विपश्चितः॥	<br>
प्रणम्य नंदिनं प्राहुः कस्मात्त्वं वानराननः॥	<br>
तत्सर्वं कथयान्यं च रावणस्य तपोबलम्॥ ८.६७ ॥	<br>
<b>॥नंदीश्वर उवाच॥	<br></b>
कुबेरोऽधिकृतस्तेन शंकरेण महात्मना॥	<br>
धनानामादिपत्ये च तं द्रष्टुं रावणोऽत्र वै॥ ८.६८ ॥	<br>
आगच्छत्त्वरया युक्तः समारुह्य स्ववाहनम्॥	<br>
मां दृष्ट्वा चाब्रवीत्क्रुद्धः कुबेरो ह्यत्र आगतः॥ ८.६९ ॥	<br>
त्वया दृष्टोऽथ वात्रासौ कथ्यतामविलंबितम्॥	<br>
किं कार्यं धनदेनाद्य इति पृष्टो मया हि सः॥ ८.७० ॥	<br>
तदोवाच महातेजा रावणो लोकरावणः॥	<br>
मय्यश्रद्धान्वितो भूत्वा विषयात्मा सुदुर्मदः॥ ८.७१ ॥	<br>
शिक्षापयितुमारब्धो मैवं कार्यमिति प्रभो॥	<br>
यथाहं च श्रिया युक्त आढ्योऽहं बलवानहम्॥	<br>
तथा त्वं भव रे मूढ मा मूढत्वमुपार्जय॥ ८.७२ ॥	<br>
अहं मूढः कृतस्तेन कुबेरेण महात्मना॥	<br>
मया निराकृतो रोषात्तपस्तेपे स गुह्यकः॥ ८.७३ ॥	<br>
कुबेरः स हि नंदिन्किमागतस्तव मंदिरम्॥	<br>
दीयतां च कुबेरोद्य नात्र कार्या विचारणा॥ ८.७४ ॥	<br>
रावणस्य वचः श्रुत्वा ह्यवोचं त्वरितोऽप्यहम्॥	<br>
लिंगकोसि महाभाग त्वमहं च तथाविधः॥ ८.७५ ॥	<br>
उभयोः समनां ज्ञात्वा वृथा जल्पसि दुर्मते॥	<br>
यथोक्तः स त्ववादीन्मां वदनार्थे बलोद्धतः॥ ८.७६ ॥	<br>
यथा भवद्भिः पृष्टोऽहं वदनार्थे महात्मभिः॥	<br>
पुरावृत्तं मया प्रोक्तं शिवार्चनविधेः फलम्॥	<br>
शिवेन दत्तं सालूप्यं न गृहीतं मया तदा॥ ८.७७ ॥	<br>
याचितं च मया शंभोर्वदनं वानरस्य च॥	<br>
शिवेन कृपया दत्तं मम कारुण्यशालिना॥ ८.७८ ॥	<br>
निराभिमानिनो ये च निर्दभा निष्परिग्रहाः॥	<br>
शंभोः प्रियास्ते विज्ञेया ह्यन्ये शिववबहिष्कृताः॥ ८.७९ ॥	<br>
तथावदन्मया सार्द्धं रावणस्तपसो बलात्॥	<br>
मया च याचितान्येव दश वक्त्राणि धीमता॥ ८.८० ॥	<br>
उपहासकरं वाक्यं पौलस्त्यस्य तदा सुराः॥	<br>
मया तदा हि शप्तोऽसौ रावणो लोकरावणः॥ ८.८१ ॥	<br>
ईदृशान्येव वक्त्राणि येषां वै संभवंति हि॥	<br>
तैः समेतो यदा कोऽपि नरवर्यो महातपाः॥	<br>
मां पुरस्कृत्य सहसा हनिष्यति न संशयः॥ ८.८२ ॥	<br>
एवं शप्तो मया ब्रह्मन्रावणो लोकरावणः॥	<br>
अर्चितं केवलं लिंगं विना तेन महात्मना॥ ८.८३ ॥	<br>
पीठिकारूपसंस्थेन विना तेन सुरोत्तमाः॥	<br>
विष्णुना हि महाभागास्तस्मात्सर्वं विधास्यति॥ ८.८४ ॥	<br>
देवदेवो महादेवो विष्णुरूपी महेश्वरः॥	<br>
सर्वे यूयं प्रार्थयंतु विष्णुं सर्वगुहाशयम्॥ ८.८५ ॥	<br>
अहं हि सर्वदेवानां पुरोवर्ती भवाम्यतः॥	<br>
ते सर्वे नंदिनो वाक्यं श्रुत्वा मुदितमानसाः॥	<br>
वैकुंठमागता गीर्भिर्विष्णुं स्तोतुं प्रचक्रिरे॥ ८.८६ ॥	<br>
<b>॥ देवा ऊचुः॥	<br></b>
नमो भगवते तुभ्यं देवदेव जगत्पते॥	<br>
त्वदाधारमिदं सर्वं जगदेतच्चराचरम्॥ ८.८७ ॥	<br>
एतल्लिंगं त्वया विष्णो धृतं वै पिण्डिरूपिणा॥	<br>
महाविष्णुस्वरूपेण घातितौ मधुकैटभौ॥ ८.८८ ॥	<br>
तथा कमठरूपेण धृतो वै मंदराचलः॥	<br>
वराहरूपमास्थाय हिरण्याक्षो हतस्त्वया॥ ८.८९ ॥	<br>
हिरण्यकशिपुर्दैत्यो हतो नृहरिरूपिणा॥	<br>
त्वया चैव बलिर्बद्धो दैत्यो वामनरूपिणा॥ ८.९० ॥	<br>
भृगूणामन्वये भूत्वा कृतवीर्यात्मजो हतः॥	<br>
इतोप्यस्मान्महाविष्णो तथैव परिपालय॥ ८.९१ ॥	<br>
रावमस्य भयादस्मात्त्रातुं भूयोर्हसि त्वरम्॥ ८.९२ ॥	<br>
एवं संप्रार्थितो देवैर्भगवान्भूतभावनः॥	<br>
उवाच च सुरान्सर्वान्वासुदेवो जगन्मयः॥ ८.९३ ॥	<br>
हे देवाः श्रूयतां वाक्यं प्रस्तावसदृशं महत्॥	<br>
शैलादिं च पुरस्कृत्य सर्वे यूयं त्वरान्विताः॥	<br>
अवतारान्प्रकुर्वन्तु वानरीं तनुमाश्रिताः॥ ८.९४ ॥	<br>
अहं हि मानुषो भूत्वा ह्यज्ञानेन समावृतः॥	<br>
संभविष्याम्ययोध्यायं गृहे दशरथस्य च॥	<br>
ब्रह्मविद्यासहायोस्मि भवतां कार्यसिद्धये॥ ८.९५ ॥	<br>
जनकस्य गृहे साक्षाद्ब्रह्मविद्या जनिष्यति॥	<br>
भक्तो हि रावणः साक्षाच्छिवध्यानपरायणः॥ ८.९६ ॥	<br>
तपसा महता युक्तो ब्रह्मविद्यां यदेच्छति॥	<br>
तदा सुसाध्यो भवति पुरुषो धर्मनिर्जितः॥ ८.९७ ॥	<br>
एवं संभाष्य भगवान्विष्णुः परममङ्गलः॥	<br>
वाली चेन्द्रांशसंभूतः सुग्रीवों शुमतः सुतः॥ ८.९८ ॥	<br>
तथा ब्रह्मांशसंभूतो जाम्बवान्नृक्षकुञ्जरः॥	<br>
शिलादतनयो नंदी शिवस्यानुचरः प्रियः॥ ८.९९ ॥	<br>
यो वै चैकादशो रुद्रो हनूमान्स महाकपिः॥	<br>
अवतीर्णः सहायार्थं विष्णोरमिततेजसः॥ ८.१०० ॥	<br>
मैंदादयोऽथ कपयस्ते सर्वे सुरसत्तमाः॥	<br>
एवं सर्वे सुरगणा अवतेरुर्यथा तथम्॥ ८.१०१ ॥	<br>
तथैव विष्णुरुत्पन्नः कौशल्यानंदवर्द्धनः॥	<br>
विश्वस्य रमणाच्चैव राम इत्युच्यते बुधैः॥ ८.१०२ ॥	<br>
शेषोपि भक्त्या विष्णोश्च तपसाऽवातरद्भुवि॥ ८.१०३ ॥	<br>
दोर्दण्डावपि विष्णोश्च अवतीर्णौ प्रतापिनौ॥	<br>
शत्रुघ्नभरताख्यौ च विख्यातौ भुवनत्रये॥ ८.१०४ ॥	<br>
मिथिलाधिपतेः कन्या या उक्ता ब्रह्मवादिभिः॥	<br>
सा ब्रह्मविद्यावतरत्सुराणां कार्य्यसिद्धये॥	<br>
सीता जाता लांगलस्य इयं भूमिविकर्षणात्॥ ८.१०५ ॥	<br>
तस्मात्सीतेति विख्याता विद्या सान्वीक्षिकी तदा॥	<br>
मिथिलायां समुत्पन्ना मैथितीत्यभिधीयते॥ ८.१०६ ॥	<br>
जनकस्य कुले जाता विश्रुता जनकात्मजा॥	<br>
ख्याता वेदवती पूर्वं ब्रह्मविद्याघनाशिनी॥ ८.१०७ ॥	<br>
सा दत्ता जनकेनैव विष्णवे परमात्मने॥ ८.१०८ ॥	<br>
तयाथ विद्यया सार्द्धं देवदेवो जगत्पतिः॥	<br>
उग्रे तपसि लीनोऽसौ विष्णुः परमदुष्करम्॥ ८.१०९ ॥	<br>
रावणं जेतुकामो वै रामो राजीवलोचनः॥	<br>
अरण्यवासमकरोद्देवानां कार्यसिद्धये॥ ८.११० ॥	<br>
शेषावतारोऽपि महांस्तपः परमदुष्करम्॥	<br>
तताप परया शक्त्या देवानां कार्यसिद्धये॥ ८.१११ ॥	<br>
शत्रुघ्नो भरतश्चैव तेपतुः परमं तपः॥ ८.११२ ॥	<br>
ततोऽसौ तपसा युक्तः सार्द्धं तैर्देवतागणैः॥	<br>
सगणं रावणं रामः षड्भिर्मासैरजीहनत्॥	<br>
विष्णुना घातितः शस्त्रैः शिवसारूप्यमाप्तवान्॥ ८.११३ ॥	<br>
सगमः स पुनः सद्यो बंधुभिः सह सुव्रताः॥ ८.११४ ॥	<br>
शिवप्रसादात्सकलं द्वैताद्वैतमवाप ह॥	<br>
द्वैताद्वैतविवेकार्थमृपयोप्यत्र मोहिताः॥	<br>
तत्सर्वं प्राप्नुवंतीह शिवार्चनरता नराः॥ ८.११५ ॥	<br>
येऽर्चयंति शिवं नित्यं लिंगरूपिणमेव च॥	<br>
स्त्रियो वाप्यथ वा शूद्राः श्वपचा ह्यंत्यवासिनः॥	<br>
तं शिवं प्राप्नुवंत्येव सर्वदुःखोपनाशनम्॥ ८.११६ ॥	<br>
पशवोऽपि परं याताः किं पुनर्मानुषादयः॥ ८.११७ ॥	<br>
ये द्विजा ब्रह्मचर्येण तपः परममास्थिताः॥	<br>
वर्षैरनेकैर्यज्ञानां तेऽपि स्वर्गपरा भवन्॥ ८.११८ ॥	<br>
ज्योतिष्टोमो वाजपेयो ह्यतिरात्रादयो ह्यमी॥	<br>
यज्ञाः स्वर्गं प्रयच्छंति सत्त्रीणां नात्र संशयः॥ ८.११९ ॥	<br>
तत्र स्वर्गसुखं भुक्त्वा पुण्यक्षयकरं महत्॥	<br>
पुण्यक्षयेऽपि यज्वानो मर्त्यलोकं पतंति वै॥ ८.१२० ॥	<br>
पतितानां च संसारे दैवाद्बुद्धिः प्रजायते॥	<br>
गुणत्रयमयी विप्रास्तासुतास्त्विह योनिषु॥ ८.१२१ ॥	<br>
यथा सत्त्वं संभवति सत्त्वयुक्तभवं नराः॥	<br>
राजसाश्च तथा ज्ञेयास्ता मसाश्चैव ते द्विजाः॥ ८.१२२ ॥	<br>
एवं संसारचक्रेऽस्मिन्भ्रमिता बहवो जनाः॥	<br>
यदृच्छया दैवगत्या शिवं संसेवते नरः॥ ८.१२३ ॥	<br>
शिवध्यानपराणां च नराणां यतचेतसाम्॥	<br>
मायानिरसनं सद्यो भविष्यति न चान्यथा॥ ८.१२४ ॥	<br>
मायानिरसनात्सद्यो नश्यत्येव गुणत्रयम्॥	<br>
यदा गुणत्रयातीतो भवतीति स मुक्तिभाक्॥ ८.१२५ ॥	<br>
तस्माल्लिङ्गार्चनं भाव्यं सर्वेषामपि देहिनाम्॥	<br>
लिङ्गरूपी शिवो भूत्वा त्रायते संचराचरम्॥ ८.१२६ ॥	<br>
पुरा भवद्भिः पृष्टोऽहं लिङ्गरूपी कथं शिवः॥	<br>
तत्सर्वं कथितं विप्रा याथातथ्येन संप्रति॥ ८.१२७ ॥	<br>
कथं गरं भक्षितवाञ्छिवो लोकमहेश्वरः॥	<br>
तत्सर्वं श्रूयतां विप्रा यतावत्कथयामि वः॥ ८.१२८ ॥	<br>
इति श्रीस्कांदे महापुराण एकाशीतिसाहास्र्यां संहितायां प्रथमे माहेश्वरखण्डे केदारखंडे शिवशास्त्रे शिवलिङ्गार्चनमाहात्म्यकथने श्रीरामावतारकथावर्णनंनामाष्टमोऽध्यायः॥ ८ ॥ छ ॥	<br>
</span>
