<b>॥लोमश उवाच॥	<br></b>
वल्गमानं तमायांतं तारका सुरमोजसा॥	<br>
आजघान च वज्रेण इंद्रो मतिमतां वरः॥ ३०.१ ॥	<br><br>
तेन वज्रप्रहारेण तारको विह्वलीकृतः	<br>
पतितोऽपि समुत्थाय शक्त्या तं प्राहरद्द्विपम्॥ ३०.२ ॥	<br><br>
पुरंदरं गजस्थं हि अपातया भूतले॥	<br>
हाहाकारो महानासीत्पतिते च पुरंदरे॥ ३०.३ ॥	<br><br>
तारकेणापि तत्रैव यत्कृतं तच्छृणु प्रभो॥	<br>
पतितं च पदाक्रम्य हस्ताद्वज्रं प्रगृह्य च॥ ३०.४ ॥	<br><br>
हतं देवेंद्रमालोक्य तारको रिपुसूदनः॥	<br>
वज्रघातेन महताऽताडयत्तु पुरंदरम्॥ ३०.५ ॥	<br><br>
त्रिशूलमुद्यम्य महाबलस्तदा स वीरभद्रो रुषितः पुरंदरम्॥	<br>
संरक्षमाणो हि जघान तारकं शूलेन दैत्यं च महाप्रभेण॥ ३०.६ ॥	<br><br>
शूलप्रहाराभिहतो निपपात महीतले॥	<br>
पतितोऽपि महातेजास्तारकः पुनरुत्थितः॥ ३०.७ ॥	<br><br>
जघान परया शक्त्या वीरभद्रं तदोरसि॥	<br>
वीरभद्रोपि पतितः शक्तिघातेन तस्य वै॥ ३०.८ ॥	<br><br>
सगणाश्चैव देवाश्च गंधर्वोरगराक्षसाः॥	<br>
हाहाकारेण महता चुक्रुशुश्च पुनःपुनः॥ ३०.९ ॥	<br><br>
तदोत्थितः सहसा महाबलः स वीरभद्रो द्विषतां निहंता॥	<br>
त्रिशूलमुद्यम्य तडित्प्रकाशं जाज्वल्यमानं प्रभया निरंतरम्॥	<br>
स्वरोचिषा भासितदिग्वितानं सूयदुबिंबाग्न्युडुमण्डलाभम्॥ ३०.१० ॥	<br><br>
त्रिशूलेन तदा यावद्धंतुकामो महाबलः॥	<br>
निवारितः कुमारेण मावधीस्त्वं महामते॥ ३०.११ ॥	<br><br>
जगर्ज च महातेजाः कार्त्तिकेयो महाबलः॥ ३०.१२ ॥	<br><br>
तदा जयेत्यभिहितो भूतैराकाशसंस्थितैः॥	<br>
शक्त्या परमया वीरस्तारकं हंतुमुद्यतः॥ ३०.१३ ॥	<br><br>
तारकस्य कुमारस्य संग्रामस्तत्र दुःसहः॥	<br>
जातस्ततो महाघोरः सर्वभूतभयंकरः॥ ३०.१४ ॥	<br><br>
शक्तिहस्तौ च तौ वीरौ युयुधाते परस्परम्॥	<br>
शक्तिभ्यां भिन्नहस्तौ तौ महासाहससंयुतौ॥ ३०.१५ ॥	<br><br>
परस्परं वंचयंतौ सिंहाविव महाबलौ॥	<br>
वैतालिकीं समाश्रित्य तथा वै खेचरीं गतिम्॥ ३०.१६ ॥	<br><br>
पार्वतं मतमाश्रित्य शक्त्या शक्तिं निजघ्नतुः॥	<br>
एभिर्मतैर्महावीरौ चक्रतुर्युद्धमुत्तमम्॥ ३०.१७ ॥	<br><br>
अन्योन्यसाधकौ भूत्वा महाबलपराक्रमौ॥	<br>
जघ्नतुः शक्तिधाराभी रणे रणविशारदौ॥ ३०.१८ ॥	<br><br>
मूर्ध्नि कण्ठे तथा बाह्वोर्जान्वोश्चैव कटीतटे॥	<br>
वक्षस्युरसि पृष्ठे च चिच्छिदतुः परस्परम्॥ ३०.१९ ॥	<br><br>
तदा तौ युध्यमानौ च हन्तुकामौ महाबलौ॥	<br>
प्रेक्षका ह्यभवन्सर्वे देवगन्धर्वगुह्यकाः॥ ३०.२० ॥	<br><br>
ऊचुः परस्परं सर्वे कोऽस्मिन्युद्धे विजेष्यते॥	<br>
तदा नभोगता वाणी उवाच परिसांत्व्य वै॥ ३०.२१ ॥	<br><br>
तारकं हि सुराश्चाद्य कुमारोऽयं हनिष्यति॥	<br>
मा शोच्यतां सुराः सर्वैः सुखेन स्थीयतां दिवि॥ ३०.२२ ॥	<br><br>
श्रुत्वा तदा तां गगने समीरितां तदैव वाचं प्रमथैः परीतः॥	<br>
कुमारकस्तं प्रति हंतुकामो दैत्याधिपं तारकमुग्ररूपम्॥ ३०.२३ ॥	<br><br>
शक्त्या तया महाबाहुराजघान स्तनांतरे॥	<br>
तारकं ह्यसुरश्रेष्ठं कुमारो बलवत्तरः॥ ३०.२४ ॥	<br><br>
तं प्रहारमना दृत्य तारको दैत्यपुंगवः॥	<br>
कुमारं चाऽपि संक्रुद्धः स्वशक्त्या चाजघान वै॥ ३०.२५ ॥	<br><br>
तेन शक्तिप्रहारेण शांकरिर्मूर्च्छितोऽभवत्॥	<br>
मुहूर्ताच्चेतनां प्राप्तः स्तूयमानो महर्षिभिः॥ ३०.२६ ॥	<br><br>
यथा सिंहो मदोन्मत्तो हंतुकामस्तथैव च॥	<br>
कुमारस्तारकं दैत्यमाजघान प्रतापवान्॥ ३०.२७ ॥	<br><br>
एवं परस्परेणैव कुमारश्चैव तारकः॥	<br>
युयुधातेऽतिसंरब्धौ शक्तियुद्धपरायणौ॥ ३०.२८ ॥	<br><br>
अभ्यासपरमावास्तामन्योन्यविजिगीषया॥	<br>
तथा तौ युध्यमानौ च चित्ररूपौ तपस्विनौ॥ ३०.२९ ॥	<br><br>
धाराभिश्च अणीभीश्च सुप्रयुक्तौ च जघ्नतुः॥	<br>
अवलोकपराः सर्वे देवगन्धर्वकिन्नराः॥ ३०.३० ॥	<br><br>
विस्मयं परमं प्राप्ता नोचुः किंचन तस्य वै॥	<br>
न ववौ च तदावायुर्निष्प्रभोऽभूद्दिवाकरः॥ ३०.३१ ॥	<br><br>
हिमालयोऽथ मेरुश्च श्वेतकूटश्च दर्दुरः॥	<br>
मलयोऽथ महाशैलो मैनाको विंध्यपर्वतः॥ ३०.३२ ॥	<br><br>
लोकालोकौ महाशैलौ मानसोत्तरपर्वतः॥	<br>
कैलासो मन्दरो माल्यो गन्धमादन एव च॥ ३०.३३ ॥	<br><br>
उदयाद्रिर्महेंद्रश्च तथैवास्तगिरिर्महान्॥ ३०.३४ ॥	<br><br>
एते चान्ये च बहवः पर्वताश्च महाप्रभाः॥	<br>
स्नेहार्द्दितास्तदाजग्मुः कुमारं च परीप्सवः॥ ३०.३५ ॥	<br><br>
ततः स दृष्ट्वा तान्सर्वान्भयभीतांश्च शांकरिः॥	<br>
पर्वतान्गिरिजापुत्रो बभाषे प्रतिबोधयन्॥ ३०.३६ ॥	<br><br>
<b>॥कुमार उवाच॥	<br></b>
मा खिद्यत महाभागा मा चिंता क्रियतां नगाः॥	<br>
घातयाम्यद्य पापिष्ठं सर्वेषामिह पश्यताम्॥ ३०.३७ ॥	<br><br>
एवं समाश्वास्य तदा मनस्वी तान्पर्वतान्देवगणैः समेतान्॥	<br>
प्रणम्य शंभुं मनसा हरिप्रियः स्वां मातरं चैव नतः कुमारः॥ ३०.३८ ॥	<br><br>
कार्त्तिकेयस्ततः शक्त्या निचकर्त रिपोः शिरः॥	<br>
तच्छिरो निपपातोर्व्यां तारकस्य च तत्क्षणात्॥	<br>
एवं स जयमापेदे कार्त्तिकेयो महाप्रभुः॥ ३०.३९ ॥	<br><br>
ददृशुस्तं सुरगणा ऋषयो गुह्यकाः खगाः॥	<br>
किंनराश्चारणाः सर्पास्तथा चैवाप्सरो गणाः॥ ३०.४० ॥	<br><br>
हर्षेण महताविष्टास्तुष्टुवुस्तं कुमारकम्॥	<br>
विद्याधर्यश्च ननृतुर्गायकाश्च जगुस्तदा॥ ३०.४१ ॥	<br><br>
एवं विजयमापन्नं दृष्ट्वा सर्वे मुदा युताः॥	<br>
ततो हर्षात्समागम्य स्वांकमारोप्य चात्मजम्॥ ३०.४२ ॥	<br><br>
परिष्वज्य तु गाढेन गिरिजापि तुतोष वै॥	<br>
स्वोत्संगे च समारोप्य कुमारं सूर्यवर्चसम्॥ ३०.४३ ॥	<br><br>
लालयामास तन्वंगी पार्वती रुचिरेक्षणा॥	<br>
ऋषीभिः सत्कृतः शंभुः पार्वत्या सहितस्तदा॥ ३०.४४ ॥	<br><br>
आर्यासनगता साध्वी शुशुभे मितभाषिणी॥	<br>
संस्तूयमाना मुनिभिः सिद्धचारणपन्नगैः॥ ३०.४५ ॥	<br><br>
नीराजिता तदा देवैः पार्वती शंभुना सह॥	<br>
कुमारेण सहैवाथ शोममाना तदा सती॥ ३०.४६ ॥	<br><br>
हिमालयस्तदागत्य पुत्रैश्च परिवारितः॥	<br>
मेर्वाद्यैः पर्वतैश्चैव स्तूयमानः परोऽभवत्॥ ३०.४७ ॥	<br><br>
तदा देवगणाः सर्व इन्द्राद्य ऋषिभिः सह॥	<br>
पुष्पवर्षेण महात ववर्षुरमितद्युतिम्॥	<br>
कुमारमग्रतः कृत्वा नीराजनपरा बभुः॥ ३०.४८ ॥	<br><br>
गीतवादित्रघोषेण ब्रह्मघोषेण भूयसा॥	<br>
संस्तूयमानो विविधैः सूक्तैर्वेदविदां वरैः॥ ३०.४९ ॥	<br><br>
कुमारविजयंनाम चरित्रं परमाद्भुतम्॥	<br>
सर्वपापहरं दिव्यं सर्वकामप्रदं नृणाम्॥ ३०.५० ॥	<br><br>
ये कीर्त्तयंति शुचयोऽमितभाग्ययुक्ताश्चानंत्यरूपमजरामरमादधानाः॥	<br>
कौमारविक्रममहात्म्यमुदारमेतदानंददायकमनोर्थकरं नृणां हि॥ ३०.५१ ॥	<br><br>
यः पठेच्छृणुयाद्वापि कुमारस्य महात्मनः॥	<br>
चरितं तारकाख्यं च सर्वपापैः समुच्यते॥ ३०.५२ ॥	<br><br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे केदारखंडे शिवशास्त्रे तारकासुरवधपूर्वकं स्वामिकार्त्तिकेयविजयोत्सववर्णनं नाम त्रिंशोऽध्यायः॥ ३० ॥	<br>
