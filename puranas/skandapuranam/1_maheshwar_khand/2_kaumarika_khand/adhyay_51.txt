<span style="font-size: 14pt; line-height: 200%">॥ अतिथिरुवाच ॥ ॥ <br>
यदेतत्परलोकस्य स्वरूपं व्याहृतं त्वया ॥ <br>
आगमं समुपाश्रित्य तत्तथैव न संशयः ॥ १ ॥। <br>
किंत्वत्र नास्तिकाः पापाः सन्दिह्यन्तेऽल्पचेतनाः ॥ <br>
तेषां निःसंशयकृते वद कर्मफलं हि यत् ॥२ ॥ <br>
इहैव कस्य कस्यैव कर्मणः पापकस्य च ॥ <br>
प्रभावात्कीदृशो जायेत्कमठैतद्वदास्ति चेत् ॥ ३ ॥ <br>
॥ कमठ उवाच ॥ ॥ <br>
सर्वमेतत्प्रवक्ष्यामि स्थिरो भूत्वा शृणुष्व तत् ॥ <br>
यथा मम गुरुः प्राह यन्मे चेतसि संस्थितम् ॥ ४ ॥ <br>
ब्रह्महा क्षयरोगी स्यात्सुरापः श्यावदंतकः ॥ <br>
सुवर्णचौरः कुनखी दुश्चर्मा गुरुतल्पगः ॥ ५ ॥ <br>
संसर्गी सर्वरोगी स्यात्पंचपातकिनस्त्वमी ॥ <br>
निंदामाकर्ण्य साधूनां बधिरः संप्रजायते ॥ ६ ॥ <br>
स्वयं प्रकीर्तयेच्चापि मूकः पापोऽभिजायते ॥ <br>
आज्ञालोपी गुरूणां च अपस्मारी भवेन्नरः ॥ ७ ॥ <br>
अवज्ञाकारकस्तेषां कृमिरेवाभिजायते ॥ <br>
उपेक्षतः पूज्यकार्यं दुष्प्रज्ञत्वं च जायते ॥ ८ ॥ <br>
चौर्याय साधुद्रव्याणां दद्याद्यावत्पदानि च ॥ <br>
तावद्वर्षाणि पंगुत्वं स प्राप्नोति नराधमः ॥ ९ ॥ <br>
दत्त्वा हरति तद्भूयो जायते कृकलासकः ॥ <br>
कुपितानप्रसाद्यैव पूज्यान्स्याच्छीर्षरोगवान् ॥ 1.2.51.१० ॥ <br>
रजस्वलामभिगच्छंश्च चंडालः संप्रजायते ॥ <br>
वस्त्रापहारी चित्री स्यात्कृष्णकुष्ठी तथाग्निदः ॥ ११ ॥ <br>
दर्दुरो रूप्यहारी स्यात्कूटसाक्षी मुखारुजः ॥ <br>
परदारांश्च कामेन द्रष्टा स्यादक्षिरोगवान् ॥ १२ ॥ <br>
प्रतिज्ञायाप्रयच्छन्यो ह्यल्पायुर्जायते नरः ॥ <br>
विप्रवृत्त्यपहारी स्यादजीर्णी सर्वदाऽधमः ॥ १३ ॥ <br>
नैष्ठिकान्नाशनाद्भूयो निवृत्तो रोगवान्सदा ॥ <br>
पत्नीबहुत्वे त्वेकस्यां रेतोमोक्षः क्षयी भवेत्॥१४॥ <br>
स्वामिना धर्मयुक्तो यस्त्वन्यायेन समाचरेत्॥ <br>
स्वयं वा भक्षयेद्द्रव्यं स मूढः स्याज्जलोदरी॥१५॥ <br>
दुर्बलं पीड्यमानं यो बलवान्समुपेक्षते॥ <br>
अंगहीनः स च भवेदन्नहृत्क्षुधितो भवेत्॥१६॥ <br>
व्यवहारे पक्षपाती जिह्वारोगी भवेन्नरः॥ <br>
धर्मप्रवृत्तिं सञ्चार्य पत्न्यादीष्टवियोगकृत् ॥ १७ ॥ <br>
स्वयं पाकाग्रभोजी यो गलरोगमवाप्नुयात् ॥ <br>
पंचयज्ञानकृत्वैव भुञ्जानो ग्रामशूकरः ॥ १८ ॥ <br>
पर्वमैथुन कृन्मेही परित्यज्य स्वगेहिनीम् ॥ <br>
वेश्यादिरक्तो मूढात्मा खल्वाटो जायते नरः ॥ १९ ॥ <br>
परिक्षीणान्मित्रबन्धून्स्वामिनं दयितानुगान् ॥ <br>
अवमन्य निवृत्तात्मा क्लिष्टवृत्तिः सदा भवेत् ॥ 1.2.51.२० ॥ <br>
छद्मनोपचरेद्यस्तु पितरौ स्वामिनं गुरून् ॥ <br>
प्राप्तव्यार्थस्यातिकष्टात्परिभ्रंशोर्थजो भवेत् ॥ २१ ॥ <br>
विश्रब्धस्यापहारी तु दुःखानां भाजनं भवेत् ॥ <br>
धार्मिके क्षुद्रकारी यो नरः स वामनो भवेत् ॥ २२ ॥ <br>
दुर्बलवृषवाही यः कटिलूती भवेत्स च ॥ २३ ॥ <br>
जात्यंधश्चापि यो गोघ्नो निःपशुर्दुःखकृद्गवाम् ॥ <br>
निर्दयो गोषु घाताद्यैः सदा सोध्वसु कष्टगः ॥ २४ ॥ <br>
निस्तेजकः सभायां यो गलगण्डी स जायते ॥ <br>
सदा क्रोधी च चंडालः पूतिवक्त्रश्च सूचकः ॥ २५ ॥ <br>
अजविक्रयकृद्व्याधः कुण्डाशी भृतको भवेत् ॥ <br>
नास्तिकस्तिल पिंडी स्यादश्रद्धो गीतजीवनः ॥ २६ ॥ <br>
अभक्ष्यादो गण्डमाली स्त्रीखादी चाऽऽसुतस्य कृत् ॥ <br>
अन्यायतो ज्ञानग्राही मूर्खो भवति मानवः ॥२७॥. <br>
शास्त्रचौरः केकराक्षः कथां पुण्यां च द्वेष्टि यः ॥ <br>
कृमिवक्त्रः स च भवेद्विभ्रष्टो नरकात्कुधीः ॥ २८ ॥ <br>
देवद्विजगवां वृत्तिहारको वांतभक्षकृत् ॥ <br>
तडागारामभेत्ता यो भवेद्विकलपाणिकः ॥ २९ ॥ <br>
व्यवहारे च्छलग्राही भृत्यग्रस्तो भवेन्नरः ॥ <br>
सदा पुरुषरोगी स्यात्परदाररतो नरः ॥ 1.2.51.३० ॥ <br>
वात रोगी कुवैद्यः स्याद्दुश्चर्मा गुरुतल्पगः ॥ <br>
मधुमेही खरीगामी गोत्रस्त्रीमैथुनोऽप्रसूः ॥ ३१ ॥ <br>
स्वसारं मातरं पुत्रवधूं गच्छन्नबीजवान् ॥ <br>
कृतघ्नः सर्व कार्याणां वैफल्यं समुपाश्नुते ॥ ३२ ॥ <br>
इत्येष लक्षणोद्देशः पापिनां परिकीर्तितः ॥ <br>
चित्रगुप्तोऽपि मुह्येत सकलस्यानुवर्णने ॥ ३३ ॥ <br>
एते नरक विभ्रष्टा भुक्त्वा योनीः सहस्रशः ॥ <br>
एवंविधैश्चिह्निताश्च जायंते लक्षणैर्नराः ॥ ३४ ॥ <br>
ये हि धर्मं न मन्यंते तथा ये व्यसनैर्जिताः ॥ <br>
अनुमानेन बोद्धव्यं यदेते शेषपापिनः ॥ ३५ ॥ <br>
येषां त्वंतगतं पापं स्वर्गाद्वा ये समागताः ॥ <br>
सर्वव्यसननिर्मुक्ता धर्ममेकं भजन्ति ते ॥ ३६ ॥ <br>
भवंति चात्र श्लोकाः ॥ <br>
धर्मादनवमं सौख्यमधर्माद्दुःखसम्भवः ॥ <br>
तस्माद्धर्मं सुखार्थाय कुर्यात्पापं विवर्जयेत् ॥ ३७ ॥ <br>
लोकद्वयेऽपि यत्सौख्यं तद्धर्मात्प्रोच्यते यतः ॥ <br>
धर्ममेकमतः कुर्यात्सर्वकार्यार्थसिद्धये ॥ ३८ ॥ <br>
मुहूर्तमपि जीवेत नरः शुक्लेन कर्मणा ॥ <br>
न कल्पमपि जीवेत लोकद्वयविरोधिना ॥ ३९ ॥  <br>
इति पृष्टं त्वया विप्र यथाशक्त्या मयेरितम् ॥ <br>
असूक्तं सूक्तमथवा क्षंतव्यं किं वदामि च ॥ 1.2.51.४० ॥ <br>
॥ नारद उवाच ॥ ॥ <br>
कमठस्यैतदाकर्ण्य  अष्टवर्षस्य भाषितम् ॥ <br>
भगवान्भास्करः प्रीतो बभूवातीव विस्मितः ॥ ४१ ॥ <br>
प्रशशंस च तान्विप्रान्हारीतप्रमुखांस्तदा ॥ <br>
अहो वसुमती धन्या द्विजैरेवंविधोत्तमैः ॥ ४२ ॥ <br>
अथ प्रजापतिर्धन्यो यन्मर्यादाभिपाल्यते ॥ <br>
अमीभिर्ब्राह्मणवरैर्धन्या वेदाश्च संप्रति ॥ ४३ ॥ <br>
येषां मध्ये बालबुद्धिरियमेतादृशी स्फुटा ॥ <br>
हारीतप्रमुखानां हि का वै बुद्धिर्भविष्यति॥ ४४ ॥ <br>
असंशयं त्रिलोकस्थमेषामविदितं न हि ॥ <br>
यथैतान्नारदः प्राह भूयस्तस्मादमी बहु ॥ ४५ ॥ <br>
इति प्रशस्य तान्विप्रान्प्रहृष्टो रविरव्रवीत् ॥ <br>
अहं सूर्यो विप्रमुख्या युष्माकं दर्शनात्कृते ॥ ४६ ॥ <br>
समागतः सूर्यलोकात्प्राप्तं नेत्रफलं च मे ॥ <br>
भवद्विधैर्विप्रमुख्यैः संजल्पनसहासनात्॥४७॥ <br>
अंत्यजा अपि पूयन्ते किं पुनर्मादृशा द्विजाः ॥ <br>
सर्वथा नारदो धन्यो योऽसौ त्रैलोक्यतत्त्ववित्॥ ४८ ॥ <br>
युष्माभिर्बध्यते श्रेयो यस्य वै धूतकिल्विषैः ॥ <br>
प्रणमामि च वः सर्वान्मनोबुद्धिसमाधिभिः ॥ <br>
तपो विद्या च वृत्तं च यतो वार्द्धक्यकारणम्॥४९॥ <br>
वरं मत्तो वृणीध्वं च दुर्लभं यं हृदीच्छत॥<br>
यूयं स्वयं हि वरदा मत्संगो मास्तु निष्फलः॥1.2.51.५०॥<br>
देवतानां हि संसर्गो निष्फलो नोपजायते ॥ <br>
तस्मान्मत्तो वरं किंचिद्वृणुध्वं प्रददामि वः ॥५१॥ <br>
॥ श्रीनारद उवाच॥ ॥ <br>
इति सूर्यवचः श्रुत्वा प्रहृष्टास्ते द्विजोत्तमाः ॥५२॥<br>
संपूज्य परया भक्त्या पाद्यार्घ्यस्तुतिवंदनैः ॥ <br>
मंडलादीन्महाजप्यान्गृणंतः प्रोचिरे रविम्॥५३॥<br>
जयादित्य जय स्वामिञ्जय भानो जयामल॥<br>
जय वेदपते शश्वत्तारयास्मानहर्पते ॥ ५४ ॥ <br>
विप्राणां त्वं परो देवो विप्रसर्गोऽपि त्वन्मयः ॥ <br>
नितरां पूतमेतन्नः स्थानं देव त्वयेक्षितम् ॥ ५५ ॥<br>
अद्य नः सफला वेदा अद्य नः सफलाः क्रियाः ॥ <br>
अद्य नः सफलं गेहं त्वया संगम्य गोपते ॥ ५६ ॥ <br>
वरं यदि प्रदातासि तदेनं प्रवृणीमहे ॥ <br>
आस्माकीनमिदं स्थानं न हि त्याज्यं कथंचन ॥ ५७ ॥ <br>
॥ श्रीसूर्य उवाच ॥ ॥ <br>
यस्माद्भवद्भिः पूर्वं हि जयादित्येति चोदितम् ॥<br>
जयादित्य इति ख्यातस्तस्मात्स्थास्येऽत्र सर्वदा ॥ ५८ ॥ <br>
यावन्मही समुद्राश्च पर्वता नगराणि च ॥ <br>
तावत्स्थानमिदं विप्रा न हि त्यक्ष्यामि कर्हिचित्॥५९॥<br>
&nbsp;दारिद्र्यरोगसंघातान्दद्रवो मंडलानि च ॥ <br>
कुष्ठादीन्नाशयिष्यामि भजतामत्र संस्थितः ॥ 1.2.51.६० ॥ <br>
यो मामत्र स्थितं चापि पूजयिष्यति मानवः ॥ <br>
सूर्यलोकमिवागम्य पूजां तस्य भजाम्यहम् ॥ ६१ ॥ <br>
॥ श्रीनारद उवाच ॥ ॥ <br>
एवमुक्ते भगवता हारीताद्या द्विजोत्तमाः ॥ <br>
मूर्तिं संस्थापयामासुर्वेदोदितविधानतः ॥ ६२ ॥ <br>
ततो द्विजाः प्राहुरेवं कमठं त्वत्कृते रविः ॥ <br>
अत्र स्वामी स्थितस्तस्मात्प्रथमं स्तुहि त्वं रविम्॥ ६३ ॥ <br>
इत्युक्तो ब्राह्मणैः सर्वैः कमठो वाग्ग्मिनां वरः ।<br>
प्रणिपत्य जयादित्यं महास्तोत्रमिदं जगौ ॥ ६४ ॥ <br>
न त्वं कृतः केवलसंश्रुतश्च यजुष्येवं व्याहरत्यादिदेव ॥ <br>
चतुर्विधा भारती दूरदूरं धृष्टः स्तौमि स्वार्थकामः क्षमैतत् ॥ ६५ ॥ <br>
मार्तंडसूर्यांशुरविस्तथेन्द्रो भानुर्भगश्चार्यमा स्वर्णरेताः ॥ ६६ ॥ <br>
दिवाकरो मित्रविष्णुश्च देव ख्यातस्त्वं वै द्वादशात्मा नमस्ते ॥ <br>
लोकत्रयं वै तव गर्भगेहं जलाधारः प्रोच्यसे खं समग्रम् ॥ ६७ ॥ <br>
नक्षत्रमाला कुसुमाभिमाला तस्मै नमो व्योमलिंगाय तुभ्यम् ॥ ६८ ॥ <br>
त्वं देवदेवस्त्वमनाथनाथस्त्वं प्राप्यपालः कृपणे कृपालुः ॥ <br>
त्वं नेत्रनेत्रं जनबुद्धिबुद्धिराकाशकाशो जय जीवजीवः ॥ ६९ ॥ <br>
दारिद्र्यदारिद्र्य निधे निधीनाममंगलामंगल शर्मशर्म ॥ <br>
रोगप्ररोगः प्रथितः पृथिव्यां चिरं जयादित्य जयाप्रमेय ॥1.2.51.७०॥ <br>
व्याधिग्रस्तं कुष्ठरोगाभिभूतं भग्न प्राणं शीर्णदेहं विसंज्ञम् ॥ <br>
माता पिता बांधवाः संत्यजंति सर्वैस्त्यक्तं पासि कोस्ति त्वदन्यः ॥ ७१ ॥ <br>
त्वं मे पिता त्वं जननी त्वमेव त्वं मे गुरुर्बान्धवाश्च त्वमेव ॥ <br>
त्वं मे धर्मस्त्वं च मे मोक्षमार्गो दासस्तुभ्यं त्यज वा रक्ष देव ॥७२॥ <br>
पापोऽस्मि मूढोऽस्मि महोग्रकर्मा रौद्रोऽस्मि नाचारनिधानमस्मि ॥ <br>
तथापि तुभ्यं प्रणिपत्य पादयोर्जयं भक्तानामर्पय श्रीजयार्क ॥ ७३ ॥ <br>
॥ नारद उवाच ॥ ॥<br>
एवं स्तुतो जयादित्यः कमठेन महात्मना ॥ <br>
स्निग्धगंभीरया वाचा प्राह तं प्रहसन्निव ॥ ७४ ॥ <br>
जयादित्याष्टकमिदं यत्त्वया परिकीर्तितम् ॥ <br>
अनेन स्तोष्यते यो मां भुवि तस्य न दुर्लभम् ॥ ७५ ॥ <br>
रविवारे विशेषेण मां समभ्यर्च्य यः पठेत् ॥ <br>
तस्य रोगा न शिष्यंति दारिद्र्यं च न संशयः ॥ ७६ ॥ <br>
त्वया च तोषितो वत्स तव दद्मि वरंत्वमुम् ॥ <br>
सर्वज्ञो भुवि भूत्वा त्वं ततो मुक्तिमवाप्स्यसि ॥ ७७ ॥ <br>
त्वत्पिता स्मृतिकारश्च भविष्यति द्विजार्चितः ॥ <br>
स्थानस्यास्य न नाशश्च कदाचित्प्रभविष्यति ॥ ७८ ॥ <br>
न चैतत्स्थानकं वत्स परित्यक्ष्यामि कर्हिचित् ॥ <br>
एवमुक्ता स भगवान्ब्राह्मणैरर्चितः स्तुतः ॥ ७९ ॥  <br>
अनुज्ञाप्य द्विजेद्रांस्तांस्तत्रैवांतर्दधे प्रभुः ॥ <br>
एवं पार्थ समुत्पन्नो जयादित्योऽत्र भूतले ॥ 1.2.51.८० ॥ <br>
आश्विने मासि संप्राप्ते रविवारे च सुव्रत ॥ <br>
आश्विने भानुवारेण यो जयादित्यमर्चयेत् ॥८१॥ <br>
कोटितीर्थे नरः स्नात्वा ब्रह्महत्यां व्यपोहति॥ <br>
पूजनाद्रक्तमाल्यैश्च रक्तचंदनकुंकुमैः॥८२॥ <br>
लेपनाद्गंधधूपाद्यै नैवेद्येर्घृतपायसैः ॥ <br>
ब्रह्मघ्नश्च सुरापश्च स्तेयी च गुरुतल्पगः ॥ ८३ ॥ <br>
मुच्यते सर्वपापेभ्यः सूर्यलोकं च गच्छति ॥ <br>
पुत्रदारधनान्यायुः प्राप्य सां सारिकं सुखम् ॥ ८४ ॥ <br>
इष्टकामैः समायुक्तः सूर्यलोके चिरं वसेत् ॥ ८५ ॥ <br>
सर्वेषु रविवारेषु जयादित्यस्य दर्शनम् ॥ <br>
कीर्तनं स्मरणं वापि सर्व रोगोपशांतिदम् ॥ ८६ ॥ <br>
अनादिनिधनं देवमव्यक्तं तेजसां निधिम् ॥ <br>
ये भक्तास्ते च लीयंते सौरस्थाने निरामये ॥ ८७ ॥ <br>
सूर्योपरागे संप्राप्ते रविकूपे समाहितः ॥ <br>
स्नानं यः कुरुते पार्थ होमं कुर्यात्प्रयत्नतः ॥ ८८ ॥ <br>
दानं चैव यथाशक्त्या जयादित्याग्रतः स्थितः ॥ <br>
तस्य पुण्यस्य माहात्म्यं शृणुष्वैकमना जय ॥ ८९ ॥ <br>
कुरुक्षेत्रेषु यत्पुण्यं प्रभासे पुष्करेषु च ॥ <br>
वाराणस्यां च यत्पुण्यं प्रयागे नैमिषेऽपि वा ॥ <br>
तत्पुण्यं लभते मर्त्यो जयादित्यप्रसादतः ॥ 1.2.51.९० ॥ ॥ <br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे जयादित्य माहात्म्यवर्णनंनामैकपंचाशत्तमोऽध्यायः ॥ ५१ ॥ <br>
<br>
<br>
</span>
