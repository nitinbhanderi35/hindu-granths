<span style="font-size: 14pt; line-height: 200%">।। अर्जुन उवाच ।। ।। <br>
कोटितीर्थं कथं जातं केन वा निर्मितं मुने ।। <br>
कस्माद्वा कोटितीर्थानां फलमत्रोच्यते मुने ।। १ ।। <br>
।। नारद उवाच ।। ।। <br>
यदा मे स्थापितं स्थानं प्रसाद्याथ मया प्रभुः ।। <br>
ब्रह्मलोकात्समानीतः साक्षाद्ब्रह्मा पितामहः ।। २ ।। <br>
ततो मध्याह्नसमये स्नानार्थे भगवान्विधिः ।। <br>
सस्मार कोटितीर्थानां स्मृतान्यत्रागतानि च ।। ३ ।। <br>
स्वर्गात्त्रिदशलक्षाणि सप्ततिश्च महीतलात् ।। <br>
पातालाद्विंशलक्षाणि स्मृतान्यभ्यागतानि च ।। ४ ।। <br>
अनेन प्रविभागेन लिंगान्यपि कुरूद्वह ।। <br>
आयातानि यथा पूजां विदधाति पितामहः ।। ५ ।। <br>
ततोऽभिषेचनं कृत्वा लिंगान्यभ्यर्च्य पद्मभूः ।। <br>
मध्याह्नकृत्यं संसाध्य मम प्रेम्णा वरं ददौ ।। ६ ।। <br>
ततो भगवता ह्यत्र मनसा निर्मितं सरः ।। <br>
भगवानर्चितस्तीर्थैरिदमूचे प्रजापतिः ।। ७ ।। <br>
किं कुर्म भगवन्धातरादेशं देहि नः प्रभो ।। <br>
तेषां तद्वचनं श्रुत्वा ब्रह्मा प्राह प्रजापतिः ।। ८ ।। <br>
एतस्मिन्सरसि स्थेयं तीर्थैः सर्वैरथात्र च ।। <br>
एकस्मिंश्च तथा लिंगे सर्वलिंगैर्ममार्चनात् ।। ९ ।। <br>
कोटीनामेव तीर्थानां लिंगानां स्नानपूजया ।। <br>
दानेन च फलं त्वत्र यदि सत्यं वचो मम ।। 1.2.52.१० ।। <br>
यः श्राद्धं कुरुते चात्र पिंडदानं यथाविधि ।। <br>
पितॄणामक्षया तृप्तिर्जायते नात्र संशयः ।। ११ ।। <br>
स्नात्वा योऽभ्यर्चयेद्देवं कोटीश्वरमनन्यधीः ।। <br>
कोटिलिंगार्चनफलं व्यक्तं तस्योपजायते ।। १२ ।। <br>
त्रैलोक्ये यानि तीर्थानि गंगाद्याः सरितस्तथा ।। <br>
तेषां स फलमाप्नोति कोटितीर्थावगाहनात् ।। १३ ।। <br>
एवं दत्त्वा वरं ब्रह्मा ब्रह्मलोकं ययौ प्रभुः ।। <br>
कोटितीर्थं च संजातं ततः प्रभृति विश्रुतम् ।।१४।। <br>
अस्य तीरे पुरा पार्थ ब्रह्माद्यैर्देवसत्तमैः ।। <br>
यज्ञान्बहुविधान्कृत्वा ततः सिद्धिं परां ययुः ।। १५ ।। <br>
वसिष्ठाद्यैर्मुनिवरैस्तपश्चीर्णं पुरानघ ।। <br>
मनसोऽभीप्सितान्कामान्प्रापुरन्ये तपोधनाः ।। १६ ।। <br>
अत्र तीर्थे पुरा पार्थ अत्रिणा विहितं तपः ।। <br>
कोटितीर्थाद्दक्षिणतः स्थापितं लिंगमुत्तमम् ।। १७ ।। <br>
अत्रीश्वराभिसंज्ञं तु महापापहरं परम् ।। <br>
स्थापयित्वा च तल्लिंगमग्रे चक्रे सरोवरम् ।। १८ ।। <br>
तत्र स्नात्वा च यो मर्त्यः श्राद्धं कुर्यात्प्रयत्नतः ।। <br>
अत्रीश्वरं समभ्यर्च्य रुद्रलोके वसेच्चिरम् ।।१९।। <br>
भरद्वाजेन मुनिना कोटितीर्थे सरोवरे ।। <br>
तपश्चीर्णं महाबाहो यज्ञाश्च विहिताः किल ।। 1.2.52.२० ।। <br>
भरद्वाजेश्वरं लिंगं स्थापितं सुमनोहरम् ।। <br>
तत्र कृत्वा सरो रम्यं परां मुदमवाप्तवान् ।। २१ ।। <br>
तत्र स्नात्वा नरो भक्त्या श्राद्धं कुर्याद्विधानतः ।। <br>
भरद्वाजेश्वरं पूज्य शिवलोके महीयते ।। २२ ।। <br>
ततश्च कोटितीर्थेऽस्मिन्गौतमो भगवानृषिः ।। <br>
अतप्यत तपो घोरमहल्यासंगमाशया ।। २३ ।। <br>
तं कामं प्राप्तवान्धीमान्परां मुदमुपागतः ।। <br>
अहल्यया समायोगमेतत्तीर्थप्रभावतः ।। २४ ।। <br>
अस्मिन्क्षेत्रे महालिंगं गौतमेश्वरसंज्ञितम् ।। <br>
स्थापयामास भगवानहल्यासरसस्तटे ।। २५ ।। <br>
।। अर्जुन उवाच ।। ।। <br>
अहल्यया कदा ब्रह्मन्खानितं वै महत्सरः ।। <br>
तन्मम ब्रूहि सकलमहल्यासरःकारणम् ।। २६ ।। <br>
।। नारद उवाच ।। ।। <br>
अहल्या शापमापन्ना गौतमात्किल फाल्गुन ।। <br>
पुरा चेंद्रसमायोगे परं दुःखमुपागता ।। २७ ।। <br>
ततो दुःखार्तः स मुनिः कोटितीर्थेऽकरोत्तपः ।। <br>
तपसा तेन वै पार्थाहल्यया सह संगतः ।। २८ ।। <br>
ततः साध्वी परं हृष्टा अत्र क्षेत्रे सरोवरम् ।। <br>
चकार सुमहत्पुण्यं तीर्थोदैः परिपूरितम् ।। २९ ।। <br>
अहल्यासरसि स्नानं पिंडदानं समाचरेत् ।। <br>
गौतमेशं च संपूज्य ब्रह्मलोकं स गच्छति ।। 1.2.52.३० ।। <br>
कोटितीर्थे नरश्रेष्ठ अनेके मुनयोऽमलाः ।। <br>
तपस्तप्त्वा सुघोरं च परां सिद्धिमपागताः ।। ३१ ।। <br>
राजभिर्बहुभिः पूर्वं तपो दानं तथाध्वराः ।। <br>
अस्मिंस्तीर्थे सुविहिताः परां सिद्धिमुपागताः ।। ३२ ।।<br>
अस्य तीरे द्विजं चैकं मृष्टान्नैर्यश्च तर्पयेत् ।। <br>
तेन श्रद्धासहायेन कोटिर्भवति तर्पिता ।। ३३ ।। <br>
अस्य तीरे नरः पार्थ रत्नानि विविधानि च ।। <br>
गोभूमितिलधान्यानि वासांसि विविधानि च ।। ३४ ।। <br>
श्रद्धया परया पार्थ द्विजेभ्यः संप्रयच्छति ।। <br>
शतकोटिगुणं पुण्यं कोटितीर्थप्रभावतः ।। <br>
कोटितीर्थे प्रतिश्रुत्य द्विजेभ्यो न प्रयच्छति ।। ३५ ।। <br>
नरके पातयित्वा च कुलमेकोत्तरं शतम् ।। <br>
आत्मानं पातयेत्पश्चाद्दारुणं रौरवं महत् ।। ३६ ।। <br>
माघमासे तु संप्राप्ते प्रातःकाले तथाऽमले ।। <br>
यः स्नाति मकरादित्ये तस्य पुण्यं शृणुष्व मे ।। ३७ ।। <br>
सर्वतीर्थेषु यत्पुण्यं सर्वयज्ञेषु यत्फलम्।। <br>
सर्वदानव्रतैर्यच्च कोटि तीर्थे दिनेदिने ।। ३८ ।। <br>
तत्पुण्यं लभते मर्त्यो नात्र कार्या विचारणा ।। <br>
कन्यागते सवितरि यः श्राद्धं कुरुते नरः ।। ३९ ।। <br>
पितरस्तस्य तुष्यंति गयाश्राद्धशतैर्न तु ।। <br>
कार्तिके मासि संप्राप्ते स्नानादि कुरुते यदि ।। 1.2.52.४० ।। <br>
तदक्षयफलं सर्वं ब्रह्मणो वचनं यथा ।। <br>
इष्ट्वात्र यज्ञमेकं तु कोटियज्ञफलं लभेत् ।। ४१ ।। <br>
कन्यां ब्राह्मेण विधिना दत्त्वा कोटिगुणं फलम् ।। <br>
सर्वदानं कोटिगुणं कोटितीर्थे भवेद्यतः ।। ४२ ।। <br>
कोटि तीर्थे त्यजेत्प्राणान्हृदि कृत्वा तु माधवम् ।। <br>
तस्य पार्थ चिरं स्वर्गे ह्यक्षया शाश्वती गतिः ।। ४३ ।। <br>
कोटितीर्थे तीर्थवरे देहत्यागं करोति यः ।। <br>
तस्य पूजां प्रकुर्वंति ब्रह्माद्या देवतागणाः ।। ४४ ।। <br>
अस्य तीरे देहदाहो यस्य कस्य प्रजायते ।।<br>
अस्थिक्षेपो यस्य भवेन्महीसागरसंगमे ।। ४५ ।। <br>
तत्फलं गदितुं पार्थ वागीशोऽपि न वै क्षमः ।। <br>
एतज्ज्ञात्वा परं पार्थ कोटितीर्थं प्रसेवते ।। ४६ ।। <br>
दिनेदिने फलं तस्य कापिलं गोसहस्रकम् ।। <br>
स्वर्गे मर्त्ये च पाताले तस्मादेतत्सुदुर्लभम् ।। ४७ ।। <br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे कोटितीर्थमाहात्म्यवर्णनंनाम द्विपञ्चाशत्तमोऽध्यायः ।। ५२ ।। <br>
<br>
<br>
</span>
