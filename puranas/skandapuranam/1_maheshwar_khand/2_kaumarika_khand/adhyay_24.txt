<b>॥नारद उवाच॥	<br></b>
एवं श्रुत्वा सभार्यः स प्रमोदप्लुतमानसः॥	<br>
प्रणम्य मामिति प्राह यद्येवं पुण्यवानहम्॥ २४.१ ॥	<br><br>
पुनः किंचित्प्रवक्ष्यामि पुत्र्या मे दक्षिणः करः॥	<br>
उत्तानः कारणं किं तच्छ्रोतुमिच्छामि नारद॥ २४.२ ॥	<br><br>
इति पृष्टोऽस्मि शैलेन प्रावोचं कारणं तदा॥	<br>
सर्वदैव करो ह्यस्याः सर्वेषां प्राणिनां प्रति॥ २४.३ ॥	<br><br>
अभयस्य प्रदाताऽसावुत्तानस्तु करस्ततः॥	<br>
एषा भार्या जगद्भर्तुर्वृषांकस्य महीधर॥ २४.४ ॥	<br><br>
जननी सर्वलोकस्य भाविनी भूतभाविनी॥	<br>
तद्यथा शीघ्रमेवैषा योगं यातु पिनाकिना॥ २४.५ ॥	<br><br>
त्वया विधेयं विधिवत्तथा शैलेन्द्रसत्तम॥	<br>
अस्त्यत्र सुमहतकार्यं देवानां हिमभूधर॥ २४.६ ॥	<br><br>
इति प्रोच्य तमापृच्छ्य प्रावोचं वासवाय तत्॥	<br>
मम भूयस्तु कर्तव्यं तन्मया कृतमेव हि॥ २४.७ ॥	<br><br>
किं तु पंचशरः प्रेर्यः कार्यशेषेऽत्र वासव॥	<br>
इत्यादिश्य गतश्चाहं तारकं प्रति फाल्गुन॥ २४.८ ॥	<br><br>
कलिप्रियत्वात्तस्यैनमर्थं कथयितुं स्फुटम्॥	<br>
हिमाद्रिरपि मे वाक्यप्रेरितः पार्वतीं प्रति॥ २४.९ ॥	<br><br>
भवस्याराधनां कर्तुं ससखीमादिशत्तदा॥	<br>
सा तं परिचचारेशं तस्या दृष्ट्वा सुशीलताम्॥ २४.१० ॥	<br><br>
पुष्पतोयफलाद्यानि नियुक्ता पार्वती व्यधात्॥	<br>
महेन्द्रोपि च मद्वाक्यात्स्मरं सस्मार भारत॥ २४.११ ॥	<br><br>
स च तत्स्मरणं ज्ञात्वा वसंतरतिसंयुतः॥	<br>
चूतांकुरास्त्रःऋ सहसा प्रादुरासीन्मनोभवः॥ २४.१२ ॥	<br><br>
तमाह च वचो धीमान्स्मरन्निव च तं स्पृशन्॥	<br>
उपदेशेन बहुना किं त्वां प्रति रतिप्रिय॥ २४.१३ ॥	<br><br>
चित्ते वससि तेन त्वं वेत्सि भूतमनोगतम्॥	<br>
तथापि त्वां वदिष्यामि स्वकार्यपरतां स्मरन्॥ २४.१४ ॥	<br><br>
ममैकं सुमहत्कार्यं कर्तुमर्हसि मन्मथ॥	<br>
महेश्वरं कृपानाथं सतीभार्यावियोजितम्॥ २४.१५ ॥	<br><br>
संयोजय पुनर्देव्या हिमाद्रिगृहजातया॥	<br>
देवी देवश्च तुष्टौ ते करिष्यत इहेप्सितम्॥ २४.१६ ॥	<br><br>
<b>॥मदन उवाच॥	<br></b>
अलीकमेतद्देवेन्द्र स हि देवस्य पोरतिः॥	<br>
नान्यासादयितव्यानि तेजांसि मुनरब्रवीत्॥ २४.१७ ॥	<br><br>
वेदान्तेषु च मां विप्रा गर्हसंयति पुनःपुनः॥	<br>
महाशनो महापाप्मा कामोऽयम नलो गहान्॥ २४.१८ ॥	<br><br>
आवृतं ज्ञानमेतेन ज्ञानिनां नित्यवैरिणा॥	<br>
तस्मादयं सदा त्याज्यः कामऽहिरिव सत्तमैः॥ २४.१९ ॥	<br><br>
एवं शीलस्य मे कस्मात्प्रतुष्यति महेश्वरः॥	<br>
मद्यपस्येव पापस्य वासुदेवो जगद्गुरः॥ २४.२० ॥	<br><br>
<b>॥इंद्र उवाच॥	<br></b>
मैवं ब्रूहि महाभाग त्वां विनाकः पुमान्भुवि॥	<br>
धर्ममर्थं तथा कामं मोक्षं वा प्राप्तुमीश्वरः॥ २४.२१ ॥	<br><br>
यत्किंचित्साध्यते लोके मूलं तस्य च कामना॥	<br>
कथं कामं विनिंदति तस्मात्ते मोक्षसाधकाः॥ २४.२२ ॥	<br><br>
सत्यं चापि श्रुतेर्वाक्यं तव रूपं त्रिधागतम्॥	<br>
तामसं राजसं चैव सात्त्विकं चापि मन्मथ॥ २४.२३ ॥	<br><br>
अमुक्तितः कामनया रूपं तत्तामसं तव॥	<br>
सुखबुद्ध्या स्पृहा या च रूपं तद्राजसं तव॥ २४.२४ ॥	<br><br>
केवलं यावदर्थार्थं तद्रूपं सात्त्विकं तव॥	<br>
तत्ते रूपत्रयमिदं ब्रूहि नोपासते हि के॥ २४.२५ ॥	<br><br>
त्वं साक्षात्परमः पूज्यः कुरु कार्यमिदं हि नः॥	<br>
अथ वा पीडितान्दृष्ट्वा सामान्यानपि पंडिताः॥	<br>
स्वप्राणैरपि त्रायांति परमेतन्महाफलम्॥ २४.२६ ॥	<br><br>
इति संचिंत्य कार्यं त्वं सर्वथा कुरु तत्स्फुटम्॥ २४.२७ ॥	<br><br>
इत्या कर्ण्य तथेत्युक्त्वा वसंतरतिसंयुतः॥	<br>
पिकादिसैन्यसंपन्नो हिमाद्रिं प्रययौ स्मरः॥ २४.२८ ॥	<br><br>
तत्रापश्यत शंभोः स पुण्यमाश्रममंडलम्॥	<br>
नानावृक्षसमाकीर्णं शांतसत्त्वसमाकुलम्॥ २४.२९ ॥	<br><br>
तत्रापश्यत्त्रिनेत्रस्य वीरकंनाम द्वारपम्॥	<br>
यथा साक्षान्महेशानं गणआंश्चायुतशोऽस्य च॥ २४.३० ॥	<br><br>
ददर्श च महेशानं नासाग्रकृतलोचनम्॥	<br>
देवदारुद्रुमच्छायावेदिका मध्यमाश्रितम्॥	<br>
समाकायं सुखासीनं समाधिस्थं महेश्वरम्॥ २४.३१ ॥	<br><br>
निस्तरंगं विनिर्गृह्य स्थितमिंद्रियगोचरान्॥	<br>
आत्मानमात्मना देवं प्रविष्टं तपसो निधिम्॥ २४.३२ ॥	<br><br>
तं तथाविधमालोक्य सोंतर्भेदाय यत्नवान्॥	<br>
भ्रमरध्वनिव्याजेन विवेश मदनो मनः॥ २४.३३ ॥	<br><br>
एतस्मिन्नंतरे देवो विकासितविलोचनः॥	<br>
सस्मार नगराजस्य तनयां रक्तमानसः॥ २४.३४ ॥	<br><br>
निवेदिता वीरकेण विवेश च गिरेः सुता॥	<br>
तस्मिन्काले महाभागा सदा यद्वदुपैति सा॥ २४.३५ ॥	<br><br>
ततस्तस्यां मनः स्वीयमनुरक्तमवेक्ष्य च॥	<br>
निगृह्य लीलया देवः स्वकं पृष्ठमवैक्षत॥	<br>
तावदापूर्णधनुषमपश्यत रतिप्रियम्॥ २४.३६ ॥	<br><br>
तन्नाशकृपया देवो नानास्थानेषु सोऽगमत्॥	<br>
तावत्पस्यति पृष्ठस्तमाकृष्य धनुषः शरम्॥ २४.३७ ॥	<br><br>
स नदीः पर्वताश्चैव आश्रमान्सरसीस्तथा॥	<br>
परिभ्रमन्महादेवः पृष्ठस्थं तमवैक्षत॥ २४.३८ ॥	<br><br>
जगत्त्रयं परिभ्रम्य पुनरागात्स्वमाश्रमम्॥	<br>
पृष्ठस्थमेव तं वीक्ष्य निःश्वासं मुमुचे हरः॥ २४.३९ ॥	<br><br>
ततस्तृतीयनेत्रोत्थवह्निना नाकवासिनाम्॥	<br>
क्रोशतां गमितः कामो भस्मत्वं पांडुनंदन॥ २४.४० ॥	<br><br>
सस तु तं भस्मसात्कृत्वा हरनेत्रोद्भवोऽनलः॥	<br>
व्यजृंभत जगद्दग्धुं ज्वालापूरितदिङ्‌मुखः॥ २४.४१ ॥	<br><br>
ततो भवो जगद्धेतोर्व्यभजज्जातवेदसम्॥	<br>
साहंकारे जने चंद्रे सुमनस्सु च गीतके॥ २४.४२ ॥	<br><br>
भृंगेषु कोकिलास्येषु विहारेषु स्मरानलम्॥	<br>
तत्प्राप्तौ स्नेहसंयुक्तं कामिनां हृदयं किल॥ २४.४३ ॥	<br><br>
ज्वालयत्यनिशं सोऽग्निर्दुश्चिकित्स्योऽसुखावहः॥	<br>
विलोक्य हरनिःश्वासज्वालाभस्मीकृतं स्मरम्॥ २४.४४ ॥	<br><br>
विललाप रतिर्द्दीना मधुना बंधुना सह॥	<br>
विलपंती सुबहुशो मधुना परिसांत्विता॥ २४.४५ ॥	<br><br>
रत्याः प्रलापमाकर्ण्य देवदेवो वृषध्वजः॥	<br>
कृपया परया प्राह कामपत्नीं निरीक्ष्य च॥ २४.४६ ॥	<br><br>
अमूर्तोऽपि ह्ययं भद्रे कार्यं सर्वं पतिस्तव॥	<br>
रतिकाले ध्रुवं बाले करिष्यति न संशयः॥ २४.४७ ॥	<br><br>
यदा विष्णुश्च भविता वसुदेवात्मजो विभुः॥	<br>
तदै तस्य सुतो यः स्यात्सपतिस्ते भविष्यति॥ २४.४८ ॥	<br><br>
सा प्रणम्य ततो रुद्रमिति प्रोक्ता रतिस्ततः॥	<br>
जगाम स्वेच्छया गत्या वसंतादिभिरन्विता॥ २४.४९ ॥	<br><br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे कुमारेश्वरमाहात्म्ये कामदहनोनाम चतुर्विशोऽध्यायः॥ २४ ॥ छ ॥	<br>
