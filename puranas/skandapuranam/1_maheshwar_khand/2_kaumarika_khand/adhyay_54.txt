<span style="font-size: 14pt; line-height: 200%">।। नारद उवाच ।। ।। <br>
ममापि पार्थ तत्रास्ति मूर्तिर्ब्राह्मणकाम्यया ।। <br>
तत्र नाहं त्यजाम्यंग च्छत्रदण्डविभूषिताम् ।। १ ।। <br>
कार्तिकस्य तु या शुक्ला भवत्येकादशी शुभा ।। <br>
तस्यां मदर्चनं कृत्वा कलिदोषैर्विमुच्यते ।। २ ।। <br>
।। अर्जुन उवाच ।। ।। <br>
बाल्यात्प्रभृति संदेहो ममायं हृदि वर्तते ।। <br>
पृच्छतस्तं च मे विप्र न क्रोधं कर्तुमर्हसि ।। ३ ।। <br>
सदा त्वं मोक्षधर्मेषु परिनिष्ठां परां गतः ।। <br>
सर्वभूतसमो दांतो रागद्वेषविवर्जितः ।। ४ ।। <br>
त्यक्तनिंदास्तुतिर्मौनी मोक्षस्थः परिकीर्त्यसे ।। <br>
त्वं च नारद लोकेषु वायुवच्चपलो मुने ।। ५ ।। <br>
सौदामिनीव विचरन्दृश्यसे प्राज्ञसंमतः ।। <br>
सदा कलिकरो लोके निर्दयः सर्वप्राणिषु ।। ६ ।। <br>
बहूनां हि सहस्राणि देवगंधर्वरक्षसाम् ।। <br>
राज्ञां मुनीन्द्रदैत्यानां कलेर्नष्टानि तेऽभवन् ।। ७ ।। <br>
कस्मात्तदेषा चेष्टा ते संदेहं मे हर द्विज ।। <br>
संदेहान्न सुखं शेते बाणविद्धो मृगो यथा ।। ८ ।। <br>
।। सूत उवाच ।। ।। <br>
शौनकेदं वचः श्रुत्वा फाल्गुनान्नारदो मुनिः ।। <br>
प्रहसन्निव बाभ्रव्यवदनं स निरैक्षत ।। ९ ।। <br>
स च बाभ्रव्यनामा वै हारीतस्यान्वयोद्भवः ।। <br>
ब्राह्मणो नारदमुनेः समीपे वर्तते सदा ।। 1.2.54.१० ।। <br>
स च ज्ञात्वा महाबुद्धिर्नारदस्य मनीषितम् ।। <br>
प्रहसन्निव प्रोवाच फाल्गुनं स्निग्धया गिरा ।। ११ ।। <br>
।। बाभ्रव्य उवाच ।। ।। <br>
सत्यमेतद्यथात्थ त्वं नारदं प्रति पांडव ।। <br>
सर्वोऽपि चात्र वृत्तांते संशयं याति मानवः ।। १२ ।। <br>
तदहं ते प्रवक्ष्यामि यथा कृष्णान्मया श्रुतम् ।। <br>
स्तोककालांतरे पूर्वं सर्वं यादवनंदनः ।। १३ ।। <br>
महीसागरयात्रायां कृष्णस्तत्राययौ प्रभुः ।। <br>
उग्रसेनेन सहितो वसुदेवेन बभ्रुणा ।। १४ ।। <br>
रामेण रौक्मिणेयेन युयुधानादिभिस्तदा ।। <br>
स च ज्ञात्वा ज्ञातिसमं महीसागरसंगमे ।। १५ ।। <br>
पिंडदानादिकं कृत्वा दत्त्वा दानानि भूरिशः ।। <br>
गुहेश्वरादिलिंगानि यत्नतः प्रतिपूज्य च ।। १६ ।। <br>
स्नानं कृत्वा कोटितीर्थे जयादित्यं समर्च्य च ।। <br>
पूजयन्नारदमुनिं युक्तः कृष्णो महामनाः ।। १७ ।। <br>
उग्रसेनेन राज्ञा वै पूर्वजेन जटायुना ।। <br>
मदादिविप्रमुख्यानां बहूनां चोपशृण्वताम् ।। <br>
उग्रसेनो महाराजः कृष्णं प्रोवाच संसदि ।। १६ ।। <br>
।। उग्रसेन उवाच ।। ।। <br>
कृष्ण प्रक्ष्यामि त्वामेकं संशयं वद तं मम ।। १९ ।। <br>
योऽयं नाम महाबुद्धिर्नारदो विश्ववंदितः ।। <br>
कस्मादेषोऽतिचपलो वायुवद्भ्रमते जगत् ।। २० ।। <br>
कलिप्रियश्च कस्माद्वा कस्मात्त्वय्यतिप्रीतिमान् ।। 1.2.54.२० ।। <br>
।। श्रीकृष्ण उवाच ।। ।। <br>
सत्यं राजंस्त्वया पृष्टमेतत्सर्वं वदामि ते ।। <br>
दक्षेण तु पुरा शप्तो नारदो मुनिसत्तमः ।। २१ ।। <br>
सृष्टिमार्गांस्तु तान्वीक्ष्य नारदेन विचालितान् ।। <br>
नावस्थानं च लोकेषु भ्रमतस्ते भविष्यति ।। २२ ।। <br>
पैशुन्य वक्ता च तथा द्वितीयानां प्रचालनात् ।। <br>
इति शापद्वयं प्राप्य द्विविधात्मजचालनात् ।। २३ ।। <br>
निराकर्तुं समर्थोऽपि मुनिर्मेने तथैव तत् ।। <br>
एतावान्साधुवादो हि यतश्च क्षमते स्वयम् ।। २४ ।। <br>
विनाशकालं चावेक्ष्य कलिं वर्धयते यतः ।। <br>
सत्यं च वक्ति तस्मात्स न च पापेन लिप्यते ।।२५।। <br>
भ्रमतोऽपि च सर्वत्र नास्य यस्मात्पृथङ्मनः ।। <br>
ध्येयाद्भवति नैव स्याद्भ्रमदोषस्ततोस्य च ।। <br>
यच्च प्रीतिर्मयि तस्य परमा तच्छृणुष्व च ।। २६ ।। <br>
अहं हि सर्वदा स्तौमि नारदं देवदर्शनम् ।।<br>
महेंद्रगदितेनैव स्तोत्रेण शृणु तन्नृप ।। २७ ।। <br>
श्रुतचारित्रयोर्जाता यस्याहंता न विद्यते ।। <br>
अगुप्तश्रुत चारित्रं नारदं तं नमाम्यहम् ।। २८ ।। <br>
अरतिक्रोधचापल्ये भयं नैतानि यस्य च ।। <br>
अदीर्घसूत्रं धीरं च नारदं तं नमाम्यहम् ।। २९।। <br>
कामाद्वा यदि वा लोभाद्वाचं यो नान्यथा वदेत् ।। <br>
उपास्यं सर्वजंतूनां नारदं तं नमाम्यहम् ।। 1.2.54.३० ।। <br>
अध्यात्मगतितत्त्वज्ञं क्षांतं शक्तं जितेंद्रियम् ।। <br>
ऋजुं यथार्थ वक्तारं नारदं तं नमाम्यहम् ।।३१।। <br>
तेजसा यशसा बुद्ध्या नयेन विनयेन च ।। <br>
जन्मना तपसा वृद्धं नारदं तं नमाम्यहम् ।।३२।। <br>
सुखशीलं सुखं वेषं सुभोजं स्वाचरं शुभम् ।। <br>
सुचक्षुषं सुवाक्यं च नारदं तं नमाम्यहम् ।। ३३ ।। <br>
कल्याणं कुरुते गाढं पापं यस्य न विद्यते ।। <br>
न प्रीयते परानर्थे यो ऽसौ तं नौमि नारदम् ।। ३४ ।। <br>
वेदस्मृतिपुराणोक्तधर्मे यो नित्यमास्थितः ।। <br>
प्रियाप्रियविमुक्तं तं नारदं प्रणमाम्यहम् ।। ३५ ।। <br>
अशनादिष्वलिप्तं च पंडितं नालसं द्विजम् ।। <br>
बहुश्रुतं चित्रकथं नारदं प्रणमाम्यहम् ।। ३६ ।। <br>
नार्थे क्रोधे च कामे च भूतपूर्वोऽस्य विभ्रमः ।। <br>
येनैते नाशिता दोषा नारदं तं नमाम्यहम् ।। ३७ ।। <br>
वीतसंमोहदोषो यो दृढभक्तिश्च श्रेयसि ।। <br>
सुनयं सत्रपं तं च नारदं प्रणमाम्यहम् ।। ३८ ।। <br>
असक्तः सर्वसंगेषु यः सक्तात्मेति लक्ष्यते ।। <br>
अदीर्घसंशंयो वाग्ग्मी नारदं तं नमाम्यहम् ।। ३९ ।। <br>
न त्यजत्यागमं किंचिद्यस्तपो नोपजीवति ।। <br>
अवंध्यकालो यस्यात्मा तमहं नौमि नारदम् ।। 1.2.54.४० ।। <br>
कृतश्रमं कृतप्रज्ञं न च तृप्तं समाधितः ।। <br>
नित्यं यत्नात्प्रमत्तं च नारदं तं नमाम्यहम् ।। ।। ४१ ।। <br>
न हृष्यत्यर्थलाभेन योऽलाभे न व्यथत्यपि ।। <br>
स्थिरबुद्धिरसक्तात्मा तमहं नौमि नारदम् ।। ४२ ।। <br>
तं सर्वगुणसंपन्नं दक्षं शुचिमकातरम् ।। <br>
कालज्ञं च नयज्ञं च शरणं यामि नारदम् ।।४३।। <br>
इमं स्तवं नारदस्य नित्यं राजन्पठाम्यहम् ।। <br>
तेन मे परमा प्रीतिं करोति मुनिसत्तमः ।। ४४ ।। <br>
अन्योपि यः शुचिर्भूत्वा नित्यमेतां स्तुतिं जपेत् ।। <br>
अचिरात्तस्य देवर्षिः प्रसादं कुरुते परम् ।। ४५ ।। <br>
एतान्गुणान्नारदस्य त्वमथाकर्ण्य पार्थिव ।। <br>
जप नित्यं स्तवं पुण्यं प्रीतस्ते भविता मुनिः ।। ४६ ।। <br>
।। बाभ्रव्य उवाच ।। ।। <br>
इति कृष्णमुखाच्छ्रुत्वा नारदस्य गुणान्नृपः ।। <br>
बभूव परमप्री तश्चक्रे तच्च तथा वचः ।। ४७ ।। <br>
ततो नारदमानर्च दत्त्वा दानं च पुष्कलम् ।। <br>
नारदीयद्विजाग्र्याणां नारदः प्रीयतामिति ।। ४८ ।। <br>
ययौ द्वारवतीं कृष्णः सभ्रातृजातिबांधवः ।। <br>
तीर्थयात्रामिमां कृत्वा विधिवत्पुरुषोत्तमः ।। ४९ ।।<br>
तथा त्वमपि कौरव्य नारदस्य गुणानिमान् ।। <br>
श्रुत्वा श्रद्धामयो भूत्वा शृणु कृत्यं यदत्र च ।। 1.2.54.५० ।। <br>
कार्तिके शुक्लद्वादश्यां प्रबोधिन्यामसौ मुनिः ।। <br>
विष्णोर्ध्यानसमाधेश्च प्रबुद्धो जायते सदा ।। ५१ ।। <br>
तस्मिन्दिने नारदेन निर्मितेऽत्रैव कूपके ।। <br>
स्नानं कृत्वा प्रयत्नेन श्राद्धं कुर्यात्समाहितः ।। ५२ ।। <br>
तपो दानं जपश्चात्र कूपे भवति चाक्षयम् ।। ५३ ।। <br>
इदं विष्ण्विति मंत्रेण ततो विष्णुं प्रबोधयेत् ।। <br>
नारदं च मुनिं पश्चान्मन्त्रेणानेन पांडव ।। ५४ ।। <br>
योगनिद्रा यथा त्यक्ता हरिणा मुनिसत्तम ।। <br>
तथा लोकोपकाराय भवानपि परित्यज ।। ५५ ।। <br>
इति मंत्रेण चोत्थाप्य नारदं परिपूजयेत् ।। <br>
कृष्णप्रोदितया स्तुत्या छत्रधोत्रार्चनैः शुभैः ।।५६।। <br>
शक्त्या द्विजानां देयं च छत्रं धोत्रं कमंडलुम् ।। <br>
प्रणम्य ब्राह्मणान्भक्त्या नारदः प्रीयतामिति ।। ५७ ।। <br>
एवं कृते प्रसादात्स मुनेः पापेन मुच्यते ।। <br>
जायते न कलिस्तस्य न चासौख्यं भवेदिह।। ५८ ।। ।। <br>
इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे नारदमाहात्म्यवर्णनंनाम चतुःपंचाशत्तमोऽध्यायः ।। ५४ ।। <br>
<br>
<br>
</span>
