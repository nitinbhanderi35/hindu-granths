<b>॥कूर्म उवाच॥	<br></b>
शांडिल्य इति विख्यातः पुराहमभवं द्विजः॥	<br>
बालभावे मया भूप क्रीडमानेन निर्मितम्॥ ११.१ ॥	<br><br>
पुरा प्रावृषि पांशूत्थं शिवायतनमुच्छ्रितम्॥	<br>
जलार्द्रवालुकाप्रायं प्रांशुप्राकारशोभितम्॥ ११.२ ॥	<br><br>
पंचायतनविन्यासमनोहरतरं नृप॥	<br>
विनायकशिवासूर्यमधुसूदनमूर्तिमत्॥ ११.३ ॥	<br><br>
पीतमृत्स्वर्णकलशं ध्वजमालाविभूषितम्॥	<br>
काष्ठतोरणविन्यस्तं दोलकेन विभूषितम्॥ ११.४ ॥	<br><br>
दृढप्रांशुसमुद्भूतसोपानश्रेणिभासुरम्॥	<br>
सर्वाश्चर्यमयं दिव्यं वयस्यैः संवृतेन मे॥ ११.५ ॥	<br><br>
तत्र जागेश्वरं लिंगं गृत्वाथ विनिवेशितम्॥	<br>
बाल्यादुपलरूपं तद्वर्षावारिविशुद्विमत्॥ ११.६ ॥	<br><br>
बकपुष्पैस्तथान्यैश्च केदारोत्थैः समाहृतैः॥	<br>
कोमलैरपरैः पुष्पैर्वृतिवल्लीसमुद्भवैः॥ ११.७ ॥	<br><br>
कूष्मांडैश्चैव वर्णाद्यैरुन्मत्तकुसुमायुतैः॥	<br>
मंदारैर्बिल्वपत्रैश्च दूर्वाद्यैश्च नवांकुरैः॥ ११.८ ॥	<br><br>
पूजा विरचिता रम्या शंभोरिति मया नृप॥	<br>
ततस्तांडवमारब्धमनपेक्षितसत्क्रियम्॥ ११.९ ॥	<br><br>
शिवस्य पुरतो बाल्याद्गीतं च स्वस्वर्जितम्॥	<br>
अकार्षं सकृदेवाहं बाल्ये शिशुगणावृतः॥ ११.१० ॥	<br><br>
ततो मृतोऽहं जातश्च विप्रो जातिस्मरो नृप॥	<br>
वैदिशे नगरेऽकार्षं शिवपूजां विशेषतः॥ ११.११ ॥	<br><br>
शिवदीक्षामुपागम्यानुगृहीतः शिवागमैः॥	<br>
शिवप्रासाद आधाय लिंगं श्रद्धासमन्वितः॥ ११.१२ ॥	<br><br>
कल्पकोटिं वसेत्स्वर्गेयः करोति शिवालयम्॥	<br>
यावंति परमाणूनि शिवस्यायतने नृप॥ ११.१३ ॥	<br><br>
भवंति तावद्वर्षाणि करकः शिवसद्मनि॥	<br>
इति पौराणवाक्यानि स्मरञ्छैलं शिवालयम्॥ ११.१४ ॥	<br><br>
अकारिषमहं रम्यं विश्वकर्मविधानतः॥	<br>
मृन्मयं काष्ठनिष्पन्नं पाक्वेष्टं शैलमेव वा॥ ११.१५ ॥	<br><br>
कृतमायतनं दद्यात्क्रमाद्दशगुणं फलम्॥	<br>
भस्मशायी त्रिषवणो भिक्षान्नकृतभोजनः॥ ११.१६ ॥	<br><br>
जटाधरस्तपस्यंश्च शिवाराधनतत्परः॥	<br>
इत्थं मे कुर्वतो जातं पुनर्भूप प्रमापणम्॥ ११.१७ ॥	<br><br>
जातो जाति स्मरस्तत्र कारिता तृतीयेहं भवांतरे॥	<br>
सार्वभौमो महीपालः प्रतिष्ठाने पुरोत्तमे॥ ११.१८ ॥	<br><br>
जयदत्त इति ख्यातः सूर्यवंशसमुद्भवः॥	<br>
ततो मया बहुविधाः प्रासादाः कारिता नृप॥ ११.१९ ॥	<br><br>
तस्मिन्भवांतरे शंभोराराधनपरेण च॥	<br>
ततो निरूपिता जाता बकपुष्पपुरस्सराः॥ ११.२० ॥	<br><br>
सौवर्णै राजतै रत्ननिर्मितैः कुसुमैर्नृप॥	<br>
तथाविधेऽन्नदानादि करोमि नृपसत्तम॥ ११.२१ ॥	<br><br>
केवलं शिवलिंगानां पूजां पुष्पैः करोम्यहम्॥	<br>
ततो मे भगवाञ्छंभुः संतुष्टोऽथ वरं ददौ॥ ११.२२ ॥	<br><br>
अजरामरतां राजंस्तेनैव वपुषावृतः॥	<br>
ततस्तथाविधं प्राप्यानन्यसाधारणं वरम्॥ ११.२३ ॥	<br><br>
विचरामि महीमेतां मदांध इव वारणः॥	<br>
शिवभक्तिं विहायाथ नृपोऽहं मदनातुरः॥ ११.२४ ॥	<br><br>
प्रधर्षयितुमारब्धः स्त्रियः परपरिग्रहाः॥	<br>
आयुषस्तपसः कीर्तेस्तेजसो यशसः श्रियः॥ ११.२५ ॥	<br><br>
विनाशकारणं मुख्यं परदारप्रधर्षणम्॥	<br>
सकर्णः श्रुतिहीनोऽसौ पश्यन्नंधो वदञ्जडः॥ ११.२६ ॥	<br><br>
अचेतनश्चेतनावान्मूर्खो विद्वानपि स्फुटम्॥	<br>
तदा भवति भूपाल पुरुषः क्षणमात्रतः॥ ११.२७ ॥	<br><br>
यदैव हरिणाक्षीणां गोचरं याति चक्षुषाम्॥	<br>
मृतस्य निरये वासो जीवतश्चेश्वराद्भयम्॥ ११.२८ ॥	<br><br>
एवं लोकद्वयं हंत्री परदारप्रधर्षणा॥	<br>
जरामरणहीनोहमिति निश्चयमास्थितः॥ ११.२९ ॥	<br><br>
ऐहिकामुष्मिकभयं विहायांह ततः परम्॥	<br>
प्रधर्षयितुमारब्धस्तदा भूप परस्त्रियः॥ ११.३० ॥	<br><br>
अथ मां संपरिज्ञाय मर्यादारहितं यमः॥	<br>
वरप्रदानादीशस्य तदंतिकसुपाययौ॥	<br>
व्यजिज्ञपन्मदीयं च शंभोर्धर्मव्यतिक्रमम्॥ ११.३१ ॥	<br><br>
<b>॥यम उवाच॥	<br></b>
नाहं तवानुभावेन गुप्तस्यास्य विनिग्रहम्॥ ११.३२ ॥	<br><br>
शक्रोमि पापिनो देव मन्नियोगेऽन्यमादिश॥	<br>
जगदाधारूपा हि त्वयेशोक्ताः पतिव्रताः॥ ११.३३ ॥	<br><br>
गावो विप्राः सनिगमा अलुब्धा दानशीलिनः॥	<br>
सत्यनिष्ठा इति स्वामिंस्तेषां मुख्यतमा सती॥ ११.३४ ॥	<br><br>
तास्तेन धर्षिता लुप्तं मदीयं धर्मशासनम्॥	<br>
वरदानप्रमत्तेन तवैव परिभूय माम्॥ ११.३५ ॥	<br><br>
जयदत्तेन देवेश प्रतिष्ठानाधिवासिना॥	<br>
इमां धर्मस्य भगवान्गिरमाकर्ण्य कोपितः॥	<br>
शशाप मां समानीय वेपमानं कृतांजलिम्॥ ११.३६ ॥	<br><br>
<b>॥ईश्वर उवाच॥	<br></b>
यस्माद्दुष्टसमाचार धर्षितास्ते पतिव्रताः॥ ११.३७ ॥	<br><br>
कामार्तेन मया शप्तस्तस्मात्कूर्मः क्षणाद्भव॥	<br>
ततः प्रणम्य विज्ञप्तः शापतापहरो मया॥ ११.३८ ॥	<br><br>
प्राह षष्टितमे कल्पे विशापो भविता गणः॥	<br>
मदीय इति संप्रोच्य जगामादर्शनं शिवः॥ ११.३९ ॥	<br><br>
अहं कूर्मस्तदा जातो दशयोजनविस्तृतः॥	<br>
समुद्रसलिले नीतस्त्वयाहं यज्ञसाधने॥ ११.४० ॥	<br><br>
पुरस्ताद्यायजूकेन स्मरंस्तच्च बिभेमि ते॥	<br>
दग्धस्त्वयाहं पृष्ठेत्र व्रणान्येतानि पश्य मे॥ ११.४१ ॥	<br><br>
चयनानि बहून्यत्र कल्पसूत्रविधानतः॥	<br>
पृष्ठोपरि कृतान्यासन्निंद्रद्युम्न तदा त्वया॥ ११.४२ ॥	<br><br>
भूयः संतापिता यज्ञैः पृथिवी पृथिवीपते॥	<br>
सुस्राव सर्वतीर्थानां सारं साऽभून्महीनदी॥ ११.४३ ॥	<br><br>
तस्यां च स्नानमात्रेण सर्वपापैः प्रमुच्यते॥	<br>
ततो नैमित्तिके कस्मिन्नपि प्रलय आगतः॥ ११.४४ ॥	<br><br>
प्लवमानमिदं राजन्मानसं शतयोजनम्॥	<br>
षट्‌पंचाशत्प्रमाणेन कल्पा मम पुरा नृप॥ ११.४५ ॥	<br><br>
व्यतीता इह चत्वारः शेषे मोक्षस्ततः परम्॥	<br>
एवमायुरिदं दीर्घमेवं शापाच्च कूर्मता॥ ११.४६ ॥	<br><br>
ममाभूदीश्वरस्यैव सतीधर्मद्रुहो नृप॥	<br>
ब्रूहि किं क्रियतां शत्रोरपि ते गृहगामिनः॥ ११.४७ ॥	<br><br>
मम पृष्ठिश्चिरं भूप त्वया दग्धाग्निनाऽपुरा॥	<br>
अहं ज्वलंतीमिव तां पश्याम्यद्यापि सत्रिणा॥ ११.४८ ॥	<br><br>
इदं विमानमायातं त्वया कस्मान्निराकृतम्॥	<br>
देवदूतसमायुक्तं भुंक्ष्व भोगान्निजार्जितान्॥ ११.४९ ॥	<br><br>
<b>॥इंद्रद्युम्न उवाच॥	<br></b>
चतुर्मुखेन तेनाहं स्वर्गान्निर्वासितः स्वयम्॥	<br>
विलक्ष्योन प्रयास्यामि पाताधिक्यादिदूषिते॥ ११.५० ॥	<br><br>
तस्माद्विवेकवैराग्यमविद्यापापनाशनम्॥	<br>
आलिंग्याहं यतिष्यामि प्राप्य बोधं विमुक्तये॥ ११.५१ ॥	<br><br>
तन्मे गृहगतस्याद्य यथातिथ्यकरो भवान्॥	<br>
तदादिश यथाऽपारपारदः कोपि मे गुरुः॥ ११.५२ ॥	<br><br>
<b>॥कूर्म उवाच॥	<br></b>
लोमशोनाम दीर्घायुर्मत्तोऽप्यस्ति महामुनिः॥	<br>
मया कलापग्रामे स पूर्वं दृष्टः क्वचिन्नृप॥ ११.५३ ॥	<br><br>
<b>॥इंद्रद्युम्न उवाच॥	<br></b>
तस्मादागच्छ गच्छामस्तमेव सहितावयम्॥	<br>
प्राहुः पूततमां तीर्थादपि सत्संगतिं बुधाः॥ ११.५४ ॥	<br><br>
इत्थं निशम्य नृपतेर्वचनं तदानीं सर्वेऽपि ते षडथ तं मुनिमुख्यमाशु॥	<br>
चित्ते विधाय मुदिताः प्रययुर्द्विजेंद्रं जिज्ञासवः सुचिरजीवितहेतुमस्य॥ ११.५५ ॥	<br><br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे महीप्रादुर्भावे कूर्माख्यानंनामैकादशोऽध्यायः॥ ११ ॥ छ ॥
