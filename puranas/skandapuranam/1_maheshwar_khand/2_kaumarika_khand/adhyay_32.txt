<b>॥नारद उवाच॥	<br></b>
श्रुत्वैतं संस्तवं दैत्यः संघुष्टं देवबंदिभिः॥	<br>
सस्मार ब्रह्मणो वाक्यं वधं बालादुपस्थितम्॥ ३२.१ ॥	<br><br>
श्रुत्वा स क्लिन्नसर्वांगो द्वाःस्थं राजा वचोऽब्रवीत्॥	<br>
अमात्यान्द्रष्टुमिच्छामि शीघ्रमानय मा चिरम्॥ ३२.२ ॥	<br><br>
ततस्ते राजवचनात्कालनेमि मुखागताः॥	<br>
प्राह तांस्तारको दैत्यः किमिदं वो विचेष्टितम्॥ ३२.३ ॥	<br><br>
यैः शत्रुसंभवा वार्ता कापि न श्रीवितस्त्वहम्॥	<br>
मदिराकाममत्तानां मंत्रित्वं वो न युज्यते॥	<br>
हितं मन्त्रयते राज्ञस्तेन मंत्री निगद्यते॥ ३२.४ ॥	<br><br>
<b>॥अमात्या ऊचुः॥	<br></b>
को जानाति सुरान्दीनान्दैत्यानामिति नो मतिः॥ ३२.५ ॥	<br><br>
मा विषीद महाराज वयं जेष्यामहे सुरान्॥	<br>
बालादपि भयं किं वा लज्जायै चिंतितं त्विदम्॥ ३२.६ ॥	<br><br>
सर्वमेतत्सुसाध्यं च भेरी संताड्यतां दृढम्॥	<br>
ततो दैत्येन्द्रवचनात्संनाहजननी तदा॥ ३२.७ ॥	<br><br>
भृशं संताडिता भेरी कंपयामास सा जगत्॥	<br>
स्मरणाद्दैत्यराजस्य पर्वतेभ्यो महासुराः॥ ३२.८ ॥	<br><br>
निम्नगाभ्यः समुद्रेभ्यः पातालेभ्योंऽबरादपि॥	<br>
सहसा समनुप्राप्ता युगांतानलसप्रभाः॥ ३२.९ ॥	<br><br>
कोटिकोटिसहस्रैस्तु परार्धैर्दशभिः शतैः॥	<br>
सेनापतिः कालनेमिः शीघ्रं देवानुपाययौ॥ ३२.१० ॥	<br><br>
चतुर्योजनविस्तीर्णे नानाश्चर्यसमन्विते॥	<br>
रथे स्थितो मनाग्दीनस्तारकः समदृश्यत॥ ३२.११ ॥	<br><br>
एतस्मिन्नंतरे पार्थ क्रुद्धैः स्कन्दस्य पार्षदैः॥	<br>
प्राकारः पातितः सर्वो भग्नान्युपवनानि च॥ ३२.१२ ॥	<br><br>
ततश्चचाल वसुधा देवी सवनकानना॥	<br>
जज्वाल खं सनक्षत्रं प्रमूढं भुवनं भृशम्॥ ३२.१३ ॥	<br><br>
तमोभूतं जगच्चसीद्गृध्रैर्व्याप्तं नभोऽभवत्॥	<br>
ततो नानाप्रहरणं प्रलयांबुदसन्निभम्॥ ३२.१४ ॥	<br><br>
कालनेमिमुखं पार्थ अदृश्यत महद्बलम्॥	<br>
तद्धि घोरमसंख्येयं जगर्ज विविधा गिरः॥ ३२.१५ ॥	<br><br>
अभ्यद्रवद्रणे देवान्भगवंतं च शंकरम्॥	<br>
विनदद्भिस्ततो दैत्यैन्देवानीकं महायुधैः॥ ३२.१६ ॥	<br><br>
पर्वतैश्च शतघ्नीभिरायसैः परिधैरपि॥	<br>
क्षणेन द्रावितं सर्वं विमुखं चाप्यदृश्यत॥ ३२.१७ ॥	<br><br>
असुरैर्वध्यमाने तु पावकैरिव काननम्॥	<br>
अपतद्दावभूमिष्ठ महाद्रुमवनं यथा॥ ३२.१८ ॥	<br><br>
ते भिन्नास्थिशि रोदेहाः प्राद्रवंत दिवौकसः॥	<br>
न नाथमध्यगच्छंत वध्यमाना महासुरैः॥ ३२.१९ ॥	<br><br>
अथ तद्विद्रुतं सैन्यं दृष्ट्वाः पुरंदरः॥	<br>
आश्वासयन्नुवाचेदं बलवद्दानवार्दितम्॥ ३२.२० ॥	<br><br>
भयं त्यजत भद्रं वः शुराः शस्त्राणि गृह्णत॥	<br>
कुरुध्वं विक्रमे बुद्धि मा च काचिद्व्यथास्तु वः॥ ३२.३१ ॥	<br><br>
एष कालानलप्रख्यो मयूरं समुपस्थितः॥	<br>
रक्षिता वो महासेनः कथं भीतिस्तथापि वः॥ ३२.२२ ॥	<br><br>
शक्रस्य वचनं श्रुत्वा समाश्वस्ता दिवोकसः॥	<br>
दानवान्प्रत्ययुध्यंत शक्रं कृत्वा व्यपाश्रयम्॥ ३२.२३ ॥	<br><br>
कालनेमिर्महेन्द्रेण संयुगे समयुज्यत॥	<br>
सहस्राक्षौहिणीयुक्तो जंभकः शंकरेण च॥ ३२.२४ ॥	<br><br>
कुजंभो विष्णुना चैव तावत्य क्षौहिणीवृतः॥	<br>
अन्ये च त्रिदशाः सव मरुतश्च महाबलाः॥ ३२.२५ ॥	<br><br>
प्रत्ययुध्यंतं दैत्येंद्रेः साध्याश्च वसुभिः सह॥	<br>
ततो बहुविधं युद्धं कालनेमिर्विधायच॥ ३२.२६ ॥	<br><br>
उत्सृज्य सहसा पार्थ ऐरावणशिरःस्थितः॥	<br>
स तु पादप्रहारेण मुष्टिना चैव तं गजम्॥ ३२.२७ ॥	<br><br>
शक्रं च चघ्ने विनदन्पेततुस्तावुभौ भुवि॥	<br>
ततः शक्रं समादाय कालनेमिर्विचेतसम्॥ ३२.२८ ॥	<br><br>
रथमाश्रित्य भूयोपि तारकाभिमुखो ययौ॥	<br>
अथ क्रुद्धं तदा देवैः सहसा चांतकादिभिः॥ ३२.२९ ॥	<br><br>
ह्रियते ह्रियते राजा त्राता कोऽपि न विद्यते॥	<br>
एतस्मिन्नंतरे शर्वं पिनाकधनुषश्च्युतैः॥ ३२.३० ॥	<br><br>
बाणैः ससैन्यं कृत्वा च जंभकं गृध्रमोदनम्॥	<br>
कालनेमिं समागम्य रथस्थो वाक्यमब्रवीत्॥ ३२.३१ ॥	<br><br>
किमेतेन महेन्द्रेण मया युध्यस्व दानव॥	<br>
वीरंमन्य सुदुर्बुद्धे ततो ज्ञास्यसि वीरताम्॥ ३२.३२ ॥	<br><br>
<b>॥कानेमिरुवाच॥	<br></b>
नग्नेन सह को युध्येद्धतेनापि च येन वा॥	<br>
शंसत्सु दैत्यवीराणामुपहासः प्रजायते॥ ३२.३३ ॥	<br><br>
आत्मनस्तु समं किंचिद्विलोक्य सुदुर्मते॥	<br>
तदाकर्ण्य च सावज्ञं वचः शर्वो विसिष्मिये॥ ३२.३४ ॥	<br><br>
ततः कुमारः सहसा मयूरस्थोऽभ्यधावत॥	<br>
कुजंभं सानुगं हत्वा वासुदेवोप्यधावत॥ ३२.३५ ॥	<br><br>
ततो हरिः स्कंदमाह किमेतेन तव प्रभो॥	<br>
दैत्याधमेन पापेन मुहूर्तं पश्य मे बलम्॥ ३२.३६ ॥	<br><br>
एवमुक्त्वा निवार्यैनं केशवो गरुडस्थितः॥	<br>
शार्ङ्गकोदंडनिर्मुक्तैर्बाणैर्दैत्यमवाकिरत्॥ ३२.३७ ॥	<br><br>
स तैर्बाणैस्ताड्यमानो वज्रैरिव महासुरः॥	<br>
विमुच्य वासवं क्रुद्धो बाणांस्तान्व्यधमच्छरैः॥ ३२.३८ ॥	<br><br>
यान्यान्बाणान्हरिर्दिव्यानस्त्राणि च मुमोच ह॥	<br>
निवारयति दैत्यस्तान्प्रहसँल्लीलयैव च॥ ३२.३९ ॥	<br><br>
ततः कौमोदकीं गृह्य क्षिप्रकारी जनार्दनः॥	<br>
मुमोच सैन्यनाथाय सारथिं च व्यचूर्णयत्॥ ३२.४० ॥	<br><br>
ततो रथादवप्लुत्य विवृत्य वदनं महत्॥	<br>
गरुडं चंचुनादाय स विष्णुं क्षिप्तवान्मुखे॥ ३२.४१ ॥	<br><br>
ततोऽभूत्सर्वदेवानां विमोहो जगतामपि॥	<br>
चचाल वसुधा चेलुः पर्वताः सप्त चार्णवाः॥ ३२.४२ ॥	<br><br>
कालनेमिर्नश्चैव प्रानृत्यत महारणे॥	<br>
असंमूढस्ततो विष्णुस्त्वराकाल उपस्थिते॥ ३२.४३ ॥	<br><br>
कुक्षिं विदार्य चक्रेण भास्करोऽभादिवोदितः॥	<br>
बहिर्भूतो हरिश्चैनं महोयित्वा स्वनिन्दया॥ ३२.४४ ॥	<br><br>
पातालस्य तलं निन्ये तत्र शिश्ये स काष्ठवत्॥	<br>
ततश्चक्रेण दैत्यानां निहता दशकोट्यः॥ ३२.४५ ॥	<br><br>
प्रमोदितास्तथा देवा विमोहास्तत्क्षणाद्बभुः॥	<br>
ततःशर्वस्तमालिंग्य साधुसाधु जनार्दन॥ ३२.४६ ॥	<br><br>
त्वया यद्विहितं कर्म तत्कर्तान्यो न विद्यते॥	<br>
महिषाद्याः सुदुर्जेया देव्या ये विनिपतिताः॥ ३२.४७ ॥	<br><br>
तेषामतिबलो ह्येष त्वया विष्णो विनिर्जितः॥	<br>
तारकामयसंग्रामे वध्यस्तेसौ जनार्दन॥ ३२.४८ ॥	<br><br>
कंसरूपः पुनस्तेऽयं हंतव्योऽष्टमजन्मनि॥	<br>
एवं प्रशंसमानास्ते वासुदेवं जगद्गुरुम्॥ ३२.४९ ॥	<br><br>
शस्त्रजालैर्लब्धसंज्ञान्दैत्यसैन्याननाशयत्॥	<br>
तानि दैत्यशरीराणि जर्जराणि महायुधैः॥ ३२.५० ॥	<br><br>
अपतन्भूतले पार्थ च्छिन्नाभ्राणीव सर्वशः॥	<br>
ततस्तद्दानवं सैन्यं हतनाथमभूत्तदा॥ ३२.५१ ॥	<br><br>
देवैः स्कंदानुगैश्चैव कृतं शस्त्रैः पराङ्मुखम्॥	<br>
अथो क्रुष्टं तदा हृष्टैः सर्वैर्देवैर्मुदायुतैः॥ ३२.५२ ॥	<br><br>
संहतानि च सर्वाणि तदा तूर्याण्यवादयन्॥	<br>
अथ भग्नं बलं प्रेक्ष्य हतवीरं महारणे॥ ३२.५३ ॥	<br><br>
देवानां च महामोदं तारकः प्राह सारथिम्॥	<br>
सारथे पश्य सैन्यानि द्राव्यमाणानि मे सुरैः॥ ३२.५४ ॥	<br><br>
येस्माभिस्तृणवद्दृष्टाः पश्य कालस्य चित्रताम्॥	<br>
तन्मे वाहय शीघ्रं त्वं रथमेनं सुरान्प्रति॥ ३२.५५ ॥	<br><br>
पश्यंतु मे बलं बाह्वोर्द्रवंतु च सुराधमाः॥	<br>
ब्रुवन्नेवं सारथिं स विधुन्वन्सुमहद्धनुः॥ ३२.५६ ॥	<br><br>
क्रोध रक्तेक्षणो राजा देवसैन्यं समाविशत्॥	<br>
आगच्छमानं तं दृष्ट्वा हरिः स्कंदमथाब्रवीत्॥ ३२.५७ ॥	<br><br>
कुमार पश्य दैत्येंद्रं कालं यद्वद्युगात्यये॥	<br>
अयं स येन तपसा घोरेणाराधितः शिवः॥ ३२.५८ ॥	<br><br>
अयं स येन शक्राद्याः कृता मर्काः समार्बुदम्॥	<br>
अयं स सर्वशस्त्रैगैर्योऽस्माभिर्न जितो रणे॥ ३२.५९ ॥	<br><br>
नावज्ञया प्रद्रष्टव्यस्तारकोऽयं महासुरः॥	<br>
सप्तमं हि दिनं तेऽद्य मध्याह्नोऽयं च वर्तते॥ ३२.६० ॥	<br><br>
अर्वागस्तमनादेनं जहि वध्योऽन्यथा नहि॥	<br>
एवमुक्त्वा स शक्रादींस्त्वरितः केशवोऽब्रवीत्॥ ३२.६१ ॥	<br><br>
आयासयत दैत्येंद्रं सुखवध्यो यथा भवेत्॥	<br>
ततस्ते विष्णुवचनाद्विनदन्तो दिवौकसः॥ ३२.६२ ॥	<br><br>
तमासाद्य शरव्रातैर्मुदिताः समवाकिरन्॥	<br>
प्रहसन्निव देवांस्तान्द्रावयामास तारकः॥ ३२.६३ ॥	<br><br>
यथा नास्तिकदुर्वृत्तो नानाशास्त्रोपदेशकान्॥	<br>
सोढुं शक्ता न ते वीरं महति स्यंदने स्थितम्॥ ३२.६४ ॥	<br><br>
महापस्मारसंक्रांतं यथैवाप्रियवादिनम्॥	<br>
विधूय सकलान्देवान्क्षणमात्रेण तारकः॥ ३२.६५ ॥	<br><br>
आजगाम कुमाराय विधुवन्स महाधनुः॥	<br>
आगच्छमानं तं दृष्ट्वा स्कंदः प्रत्युद्ययौ ततः॥ ३२.६६ ॥	<br><br>
तस्यारक्षद्भवः पार्श्वं दक्षिणं चैव तं हरिः॥	<br>
पृष्ठे च पार्षदास्तस्य कोटिशोऽर्बदशस्तथा॥ ३२.६७ ॥	<br><br>
ततस्तौ सुमहायुद्धे संसक्तौ देवदैत्ययौः॥	<br>
धर्माधर्माविवोदग्रौ जगदाश्चर्यकारकौ॥ ३२.६८ ॥	<br><br>
ततः कुमारमासाद्य लीलया तारकोऽब्रवीत्॥	<br>
अहो बालातिबालस्त्वं यत्त्वं गीर्वाणवाक्यतः॥ ३२.६९ ॥	<br><br>
आसादयसि मां युद्धे पतंग इव पावकम्॥	<br>
वधेन तव को लाभो मम मुक्तोऽसि बालक॥ ३२.७० ॥	<br><br>
पिष क्षीरं गृहाणेमं कंदुकं क्रीड लीलया॥	<br>
एवमुक्तः प्रहस्याह तारकं योगिनां गुरुः॥ ३२.७१ ॥	<br><br>
शिशुत्वं मावमंस्था मे शिशुः कष्टो भुजंगमः॥	<br>
दुष्प्रेक्ष्यो भास्करो बालो दुःस्पर्शोऽल्पोऽपि पावकः॥ ३२.७२ ॥	<br><br>
अल्पाक्षरो न मंत्रः किं सस्फुरो दैत्य दृश्यते॥	<br>
एवमुक्त्वा दैत्यमुक्तं गृहीत्वा कंदुकं च तम्॥ ३२.७३ ॥	<br><br>
तस्मिञ्छक्त्यस्त्रमादाय दैत्याय प्रमुमोच ह॥	<br>
तस्य तेन प्रहारेम रथश्चूर्णिकृतोऽभवत्॥ ३२.७४ ॥	<br><br>
चतुर्योजनमात्रो यो नानाश्चर्यसमन्वितः॥	<br>
गरुडस्य सुता ये च शीर्यमाणे रथोत्तमे॥ ३२.७५ ॥	<br><br>
मुक्ताः कथंचिदुत्पत्य सागरांतरमाविशन्॥	<br>
ततः क्रुद्धस्तारकश्च मुद्गरं क्षिप्तवान्गुहे॥ ३२.७६ ॥	<br><br>
विंध्याद्रिमिव तं स्कंदो गृहीत्वा तं व्यताडयत्॥	<br>
स्थिरे तस्योरसि व्यूढे मुद्गरः शतधाऽगमत्॥ ३२.७७ ॥	<br><br>
मेने च दुर्जयं दैत्यस्तदा षड्वदनं रणे॥	<br>
चिंतयामास बुद्ध्या च प्राप्तं तद्ब्रह्मणो वचः॥ ३२.७८ ॥	<br><br>
तं भीतमिव चालक्ष्य दैत्यवीराश्च कोटिशः॥	<br>
नदंतोऽतिमहासेनं नानाशस्त्रैरवाकिरन्॥ ३२.७९ ॥	<br><br>
क्रुद्धस्तेषु ततः स्कंदः शक्तिं घोरामथाददे॥	<br>
अभ्यस्यमाने शक्त्यस्त्रे स्कंदनामिततेजसा॥ ३२.८० ॥	<br><br>
उल्काजालं महाघोरं पपात वसुधातले॥	<br>
चाल्यमाना तथा शक्तिः सुघोरा भवसूनुना॥ ३२.८१ ॥	<br><br>
ततः कोट्यो विनिष्पेतुः शक्तीनां भर्तर्षभ॥	<br>
स शक्त्यस्त्रेण बलवान्करस्थेनाहनत्प्रभुः॥ ३२.८२ ॥	<br><br>
अष्टौ पद्मानि दैत्वानां दशकोटिशतानि च॥	<br>
तथा नियुतसाहस्रं वाहनं कोटिरेव च॥ ३२.८३ ॥	<br><br>
ह्रंदोदरं च दैत्येंद्रं निखर्वैर्दशभिर्वृतम्॥	<br>
तत्राकुर्वन्सुतुमुलं नादं वध्येषु शत्रुषु॥ ३२.८४ ॥	<br><br>
कुमारानुचराः पार्थ पूरयंतो दिशो दश॥	<br>
शक्त्यस्त्रस्यार्चिः संभूतशक्तिभिः केऽपि सूदिताः॥ ३२.८५ ॥	<br><br>
पताकयावधूताश्च हताः केचित्सहस्रशः॥	<br>
केचिद्धंटारवत्रस्ताश्छिन्नभिन्नहृदोऽपतन्॥ ३२.८६ ॥	<br><br>
केचिन्मयूरपक्षाभ्यां चरणाभ्यां च सूदिताः॥	<br>
कोटिशस्ताम्रचूडेन विदार्यैव च भक्षिताः॥ ३२.८७ ॥	<br><br>
पार्षदैर्मातृभिः सार्धं पद्मशो निहताः परे॥	<br>
एवं निहन्यमानेषु दानवेषु गुहादिभिः॥ ३२.८८ ॥	<br><br>
अभाग्यैरिव लोकेषु तारकः स्कंदमाययौ॥	<br>
जग्राह च गदां दिव्यां लक्षघंटादुरासदाम्॥ ३२.८९ ॥	<br><br>
तया मयूरमाजघ्ने मयूरो विमुखोऽभवत्॥	<br>
दृष्ट्वा पराङ्मुखं लोकेषु वासुदेवोऽब्रवीत्त्वरन्॥ ३२.९० ॥	<br><br>
देवसेनापते शीघ्रं शक्तिं मुंच महासुरे॥	<br>
प्रतिज्ञामात्मनः पाहि लंबते रविमंडलम्॥ ३२.९१ ॥	<br><br>
<b>॥स्कंद उवाच॥	<br></b>
त्वयैव रुद्रभक्तोऽयं जनार्दन ममेरितम्॥	<br>
वधार्थं रुद्रभक्तस्य बाहुः शक्तिं मुंचति॥ ३२.९२ ॥	<br><br>
नारुद्रः पूजयेद्रुद्रं भक्तरूपस्य यो हरः॥	<br>
रुद्ररूपममुं हत्वा कीदृशं जन्मनो भवेत्॥ ३२.९३ ॥	<br><br>
तिरस्कृता विप्रलब्धाः शप्ताः क्षिप्ताः प्रपीडिताः॥	<br>
रुद्रभक्ताः कुलं सर्वं निर्दहंति हताः किमु॥ ३२.९४ ॥	<br><br>
एष चेद्धंति तद्भद्रं हन्यतामेष मां रणे॥	<br>
रुद्रभक्ते पुनर्विष्णो नाहं शस्त्रमुपाददे॥ ३२.९५ ॥	<br><br>
<b>॥श्रीभगवानुवाच॥	<br></b>
नैतत्तवोचितं स्कंद रुद्रभक्तो यथा श्रृणु॥	<br>
द्वे तनू गिरिजाभर्तुर्वेदज्ञा मुनयो विदुः॥ ३२.९६ ॥	<br><br>
एका जीवात्मिका तत्र प्रत्यक्षा च तथापरा॥	<br>
द्रोग्धा भूतेषु भक्तश्च रुद्रभक्तो न स स्मृतः॥ ३२.९७ ॥	<br><br>
भक्तो रुद्रो कृपावांश्च जंतुष्वेव हरव्रतः॥	<br>
तदेनं भूतमर्त्येषु द्रोग्धारं त्वं पिनाकिनः॥ ३२.९८ ॥	<br><br>
जहि नैवात्र पश्यामि दोषं कंचन ते प्रभो॥	<br>
श्रुत्वेति वाचं गोविंदात्सत्यार्थामपि भारत॥ ३२.९९ ॥	<br><br>
हंतुं न कुरुते बुद्धिं रुद्रभक्त इति स्मरन्॥	<br>
तारकस्तु ततः क्रुद्धो ययौ वेगेन केशवम्॥ ३२.१०० ॥	<br><br>
प्राह चैवं सुदुर्बुद्धे हन्मि त्वां पश्य मे बलम्॥	<br>
देवानां चापि धर्माणां मूलं मतिमतां तथा॥	<br>
हत्वा त्वामद्य सर्वांस्तांश्छेत्स्ये पश्याद्य मे बलम्॥ ३२.१०१ ॥	<br><br>
<b>॥विष्णुरुवाच॥	<br></b>
दैत्येंद्र तव चास्माभिः किमहो श्रृणु सत्यताम्॥ ३२.१०२ ॥	<br><br>
रथे य एष शर्वोऽयं हतेऽस्मिन्सकलं हतम्॥	<br>
श्रुत्वेति तारकः क्रुद्धस्तूर्णं रुद्ररथं ययौ॥ ३२.१०३ ॥	<br><br>
अभिसृत्य स जग्राह रुद्रस्य रथकूबरम्॥	<br>
यदा स कूबरं क्रुद्धस्तारकः सहसाऽग्रहीत्॥ ३२.१०४ ॥	<br><br>
रेसतू रोदसी तूर्णं मुमुहुश्च महर्षयः॥	<br>
व्यनदंश्च महाकाया दैत्या जलधरोपमाः॥ ३२.१०५ ॥	<br><br>
आसीच्च निश्चितं तेषां जितमस्माभिरित्युत॥	<br>
तार कस्याप्यभिप्रायं भगवान्वीक्ष्य शंकरः॥ ३२.१०६ ॥	<br><br>
उमया सह संत्यक्त्वा रथं वृषभमावहत्॥	<br>
ओमित्यथ जपन्ब्रह्मा आकाशं सहसाश्रितः॥ ३२.१०७ ॥	<br><br>
ततस्तं शतसिंहं च रथं रुद्रेण निर्मितम्॥	<br>
उत्क्षिप्य पृथ्व्यामास्फोट्य चूर्णयामास तारकः॥ ३२.१०८ ॥	<br><br>
शूलपाशुपतादीनि सहसोपस्थितानि च॥	<br>
वारयामास गिरिशो भवः साध्य इति ब्रुवन्॥ ३२.१०९ ॥	<br><br>
ततः स्ववंचितं ज्ञात्वा रुद्रेणात्मानमीर्ष्यया॥	<br>
विनदन्सहसाऽधावद्वृषभस्थं महेश्वरम्॥ ३२.११० ॥	<br><br>
ततो जनार्दनोऽधावच्चक्रमुद्यम्य वेगतः॥	<br>
वज्रमिंद्रस्तथोद्यम्य दंडं चापि यमो नदन्॥ ३२.१११ ॥	<br><br>
गदां धनेश्वरः क्रुद्धः पाशं च वरुणो नदन्	<br>
वायुर्महांकुशं घोरं शक्तिं वह्निर्महाप्रभाम्॥ ३२.११२ ॥	<br><br>
निर्ऋतिर्निशितं खड्गं रुद्राः शूलानि कोपिताः॥	<br>
धनूंषि साध्या देवाश्च परिघान्वसवस्तथा॥ ३२.११३ ॥	<br><br>
विश्वेदेवाश्च मुसलं चंद्रार्कौ स्वप्रभामपि॥	<br>
ओषधीश्चाश्विनौ देवौ नागाश्च ज्वलितं विषम्॥ ३२.११४ ॥	<br><br>
हिमाद्रि प्रमुखाश्चापि समुद्यम्य महीधरान्॥	<br>
भृशमुन्नदतो देवान्धावतो वीक्ष्य तारकः॥ ३२.११५ ॥	<br><br>
निवृत्तः सहसा पार्थ महागज इवोन्नदन्॥	<br>
स वज्रमुष्टि नाहत्य भुजे शक्रमपातयत्॥ ३२.११६ ॥	<br><br>
दंडं यमादुपादाय मूर्ध्न्याहत्य न्यपातयत्॥	<br>
उरसाहत्य सगदं धनदं भुव्यपातयत्॥ ३२.११७ ॥	<br><br>
वरुणात्पाशमादाय तेन बद्धा न्यपातयत्॥	<br>
महांकुशेन वायुं च चिरं मूर्ध्नि जघान सः॥ ३२.११८ ॥	<br><br>
फूल्कारैरुद्धतं वह्निं शमयामास तारकः॥	<br>
निर्ऋतिंखड्गमादाय हत्वा तेन न्यपातयत्॥ ३२.११९ ॥	<br><br>
शूलैरेव तथा रुद्राः साध्याश्च धनुषार्दिताः॥	<br>
परिघैरेव वसवो मुशलैरेव विश्वकाः॥ ३२.१२० ॥	<br><br>
रेणुनाच्छाद्य चंद्रार्कौ वल्मीकस्थाविवेक्षितौ॥	<br>
महोग्राश्चौषधीस्तालैरश्विभ्यां सोऽभ्यवर्तयत्॥ ३२.१२१ ॥	<br><br>
सविषाश्च कृता नागा निर्विषाः पादकुट्टनैः॥	<br>
पर्वताः पर्वतैरेव निरुच्छ्वासा भृशं कृताः॥ ३२.१२२ ॥	<br><br>
एवं तद्देवसैन्यं च हाहाभूतमचेतनम्॥	<br>
कृत्वा मुहूर्तादाधावच्चक्रपाणिं तमुन्नदन्॥ ३२.१२३ ॥	<br><br>
ततश्चांतर्दधे सद्यः प्रहसन्निव केशवः॥	<br>
कुयोगिन इव स्वामी सदा बुद्धिमतां वरः॥ ३२.१२४ ॥	<br><br>
अपश्यंस्तारको विष्णुं पुनर्वृषभवा हनम्॥	<br>
आधावत्कुपितो दैत्यो मुष्टिमुद्यम्य वेगतः॥ ३२.१२५ ॥	<br><br>
अचिरांशुरिवालक्ष्यो लक्ष्योथ भगवान्हरिः॥	<br>
आबभाषे ततो देवान्बाहुमुद्यम्यचोच्चकैः॥ ३२.१२६ ॥	<br><br>
पलायध्वमहो देवाः शक्तिश्चेद्वः पलायितुम्॥	<br>
विमूढा हि वयं सर्वे ये बालवचसागताः॥ ३२.१२७ ॥	<br><br>
किं न श्रुतः पुरा गीतः श्लोकः स्वायंभुवेन यः॥	<br>
यथा बालेषु निक्षिप्ताः स्त्रीषु षंडितकेषु च॥	<br>
अपस्मारीषु चैवापि सर्वे ते संशयं गताः॥ ३२.१२८ ॥	<br><br>
प्रत्यक्षं तदिदं सर्वमाधुना चात्र दृस्यते॥ ३२.१२९ ॥	<br><br>
अज्ञासिष्म पुरैवैतद्रुद्रभक्तं न हंत्यसौ॥	<br>
यत्प्रतिज्ञां नाकरिष्यन्न स्यान्नः कदनं महत्॥ ३२.१३० ॥	<br><br>
अथैष यदि दैत्येंद्रं न निहंति कुबुद्धिमान्॥	<br>
मा भयं वो महाभागा निहनिष्यामि वो रिपून्॥ ३२.१३१ ॥	<br><br>
अद्य मे विपुलं बाह्वोर्बलं पश्यत दैत्याधमं नाशयामि मुष्टिनैकेन पश्यत ३२.१३२ ॥	<br><br>
मया हि दक्षिणो बाहुर्दत्तश्च भवतां सदा॥	<br>
रिपून्वा निहनिष्यामि सत्यं तत्परिपालये॥ ३२.१३३ ॥	<br><br>
येंऽबरे ये च पाताले भुवि ये च महासुराः॥	<br>
क्षणात्तान्नासयिष्यामि महावातो घनानिव॥ ३२.१३४ ॥	<br><br>
एवमुक्ता जगन्नाथो मुष्टिमुद्यम्य दक्षिणम्॥	<br>
निरायुधस्तार्क्ष्यपृष्ठादवप्लुत्याभ्यधावत॥ ३२.१३५ ॥	<br><br>
तस्मिन्धावति गोविंदे चचाल भुवनत्रयम्॥	<br>
विमूर्छितमभूद्विश्वं देवा भीतिं परां ययुः॥ ३२.१३६ ॥	<br><br>
धावतश्चापि कल्पांतं रुद्रकल्पस्य तस्य याः॥	<br>
मुखात्समुद्यजुर्ज्वालास्ताबिः खर्वशतं हतम्॥ ३२.१३७ ॥	<br><br>
ततोंऽतरिक्षे वाचश्च प्रोचुः सिद्धाः स्वयं तदा॥	<br>
जहि कोपं वासुदेव त्वयि क्रुद्धे क्व वै जगत्॥ ३२.१३८ ॥	<br><br>
अनादृत्येव तद्वाक्यं ब्रुवन्नान्यत्करोम्यहम्॥	<br>
आह्वयंश्च महादैत्यं क्रुद्धो हरिरधावत॥ ३२.१३९ ॥	<br><br>
उवाच वाचं साधूंश्च यत्नात्पालयतां फलम्॥	<br>
दुष्टान्विनिघ्नतां चैव तत्फलं मम जायताम्॥ ३२.१४० ॥	<br><br>
अथापश्यन्महासेनो रुद्रं यांतं च तारकम्॥	<br>
तारकं चान्वधावन्तं पुरामपुरुषं हरिम्॥ ३२.१४१ ॥	<br><br>
जगच्च क्षुब्धमत्यर्थं स्वां प्रतिज्ञां पुरा कृताम्॥	<br>
पश्चिमां प्रतिलंबंतं भास्करं चापि लोहितम्॥ ३२.१४२ ॥	<br><br>
आकाशवाणीं श्रृण्वंश्च किं स्कन्द त्वं विषीदसी॥	<br>
पश्चात्तापो यदि भवेत्कृत्वा ब्रह्मवधं त्वयि॥ ३२.१४३ ॥	<br><br>
स्थापयेर्लिगमीशस्य मोक्षो हत्याशतैरपि॥	<br>
आविवेश महाक्रोधं दिधक्षुरिव मेदिनीम्॥ ३२.१४४ ॥	<br><br>
अथोत्प्लुत्य मयूरात्स प्रहसन्निव केशवम्॥	<br>
बाहुभ्यामप्युपादाय प्रोवाच भवनंदनः॥ ३२.१४५ ॥	<br><br>
जानामि त्वामहं विष्णो महाबुद्धिपराक्रमम्॥	<br>
भूतभव्यविष्यांश्च दैत्यान्हंस्यपि हूंकृतैः॥ ३२.१४६ ॥	<br><br>
त्वमेव हंता दैत्यानां देवानां परिपालकः॥	<br>
धर्मसंस्थापकश्च त्वमेव ते रचितोंऽजलिः॥ ३२.१४७ ॥	<br><br>
क्षणार्धं पश्य मे वीर्यं भास्करो लोहितायते॥	<br>
एवं प्रणम्य स्कन्देन वासुदेवः प्रसादितः॥ ३२.१४८ ॥	<br><br>
विरोषोऽभूत्तमालिंग्य वचनं केशवोऽब्रवीत्॥	<br>
सनाथस्त्वद्य धर्मोऽयं सुराश्चैव त्वया गुह॥ ३२.१४९ ॥	<br><br>
स्मरात्मानं यदर्थं त्वमुत्पन्नोऽसि महेश्वरात्॥	<br>
साधूनां पालनार्थाय दुष्टसंहरणाय च॥	<br>
सुरविप्रकृते जन्म जीवितं च महात्मनाम्॥ ३२.१५० ॥	<br><br>
रुद्रस्य देव्या गंगायाः कृत्तिकानां च तेजसा॥	<br>
स्वाहावह्नेश्च जातस्त्वं तत्तेजः सफलीकुरु॥	<br>
साधूनां च कृते यस्य धनं वीर्यं च संपदः॥ ३२.१५१ ॥	<br><br>
सफलं तस्य तत्सर्वं नान्यथा रुद्रनंदन॥ ३२.१५२ ॥	<br><br>
अद्य धर्मश्च देवाश्च गावः साध्याश्च ब्राह्मणाः॥	<br>
नंदंतु तव वीर्येण प्रदर्शय निजं बलम्॥ ३२.१५३ ॥	<br><br>
<b>॥स्कन्द उवाच॥	<br></b>
या गतिः शिवत्यागेन त्वत्त्यागेन च केशव॥	<br>
तां गतिं प्राप्नुयां क्षिप्रं हन्मि चेन्न हि तारकम्॥ ३२.१५४ ॥	<br><br>
या गतिः श्रुतित्यागेन साध्वी भार्यातिपीडनात्॥	<br>
साधूनां च परित्यागाद्वृथा जीवितसाधनात्॥	<br>
निष्ठुरस्य गतिर्या च तां गतिं यामि केशव॥ ३२.१५५ ॥	<br><br>
इत्युक्ते सुमहान्नादः संप्रजज्ञे दिवौकसाम्॥	<br>
प्रशशंसुर्गुहं केचित्केचिन्नारायणं प्रभुम्॥ ३२.१५६ ॥	<br><br>
ततस्तार्क्षअयं समारुद्य हरिस्तस्मिन्महारणे॥	<br>
ताम्रचूडं महासेन स्तारकं चाप्यधावताम्॥ ३२.१५७ ॥	<br><br>
लोहितांबरसंवीतो लोहितस्रग्विभूषणः॥	<br>
लोहिताक्षो महाबाहुर्हिरण्यकवचः प्रभुः॥ ३२.१५८ ॥	<br><br>
भुजेन तोलयञ्छक्तिं सर्वभूतानि कम्पयन्॥	<br>
प्राप्य तं तारकं प्राह महासेनो हसन्निव॥ ३२.१५९ ॥	<br><br>
तिष्ठतिष्ठ सुदुर्बुद्धे जीवितं ते मयि स्थितम्॥	<br>
सुहृष्टः क्रियतां लोको दुर्लभः सर्वसिद्धिदः॥ ३२.१६० ॥	<br><br>
यत्ते सुनिष्ठुरत्वं च धर्मे देवेषु गोषु च॥	<br>
तस्य ते प्रहराम्यद्य स्मर शस्त्रं सुशिक्षितम्॥ ३२.१६१ ॥	<br><br>
एवमुक्ते गुहेनाथ निवृत्तस्यास्य भारत॥	<br>
तारकस्य शिरोदेशात्कापि नारी विनिर्ययौ॥ ३२.१६२ ॥	<br><br>
तेजसा भासयंती तमध ऊर्ध्वं दिशो दश॥	<br>
दृष्ट्वा नारीं गुहः प्राह कासि कस्माच्च निर्गता॥ ३२.१६३ ॥	<br><br>
<b>॥नार्युवाच॥	<br></b>
अहं शक्तिर्गुहाख्याता भूतलेषु सदा स्थिता॥	<br>
अनेन दैत्यराजेन महता तपसार्ज्जिता॥ ३२.१६४ ॥	<br><br>
सुरेषु सर्वेषु वसामि चाहं विप्रेषु शास्त्रार्थरतेषु चाहम्॥	<br>
साध्वीषु नारीषु तथा वसामि विना गुणान्नास्मि वसामि कुत्रचित्॥ ३२.१६५ ॥	<br><br>
तदस्य पुण्यसंघस्य संप्राप्तोद्यावधिर्गुह॥	<br>
तदेनं त्यज्य यास्यामि जह्येनं विश्वहेतवे॥ ३२.१६६ ॥	<br><br>
तस्यां ततो निर्गतायां दैत्यशीर्षं व्यकम्पयत्॥	<br>
कंपितं चास्य तद्देहं गतवीर्योऽभवत्क्षणात्॥ ३२.१६७ ॥	<br><br>
एतस्मिन्नंतरे शक्तिं सोऽक्षिपद्गिरिजात्मजः॥	<br>
उल्काज्वाला विमुञ्चंतीमतिसूर्याग्निसप्रभाम्॥ ३२.१६८ ॥	<br><br>
कल्पांभोधिसमुन्नादां दिधक्षंतीं जगद्यथा॥	<br>
तारकस्यांतकालाय अभाग्यस्य दशामिव॥ ३२.१६९ ॥	<br><br>
दारणीं पर्वतानां च सर्वसत्त्वबलाधिकाम्॥	<br>
उत्क्षिप्य तां विनद्योच्चैरमुञ्चत्कुपितो गुहः॥ ३२.१७० ॥	<br><br>
धर्मश्चेद्बलवाँल्लोके धर्मो जयति चेत्सदा॥	<br>
तेन सत्येन दैत्योयं प्रलयं यात्वितीरयन्॥ ३२.१७१ ॥	<br><br>
सा कुमारभुजोत्सृष्टा दुर्निवार्या दुरासदा॥	<br>
विभेद हृदयं चास्य भित्त्वा च धरणिं गता॥ ३२.१७२ ॥	<br><br>
निःसृत्य जलकल्लोलपूर्विका स्कंदमाययौ॥	<br>
स च संताडितः शक्त्या विभिन्नहृदयोसुरः॥	<br>
नादयन्वसुधां सर्वां पपातायोमुखो मृतः॥ ३२.१७३ ॥	<br><br>
एवं प्रताप्य त्रैलोक्यं निर्जित्य बहुशः सुरान्॥	<br>
महारणे कुमारेण निहतः पार्थ तारकः॥ ३२.१७४ ॥	<br><br>
एतस्मिन्निहते दैत्ये प्रहर्षं विश्वमाययौ॥ ३२.१७५ ॥	<br><br>
ववुर्वातास्तथा पुण्याः सुप्रभोभूद्दिवाकरः॥	<br>
जज्वलुश्चाग्नयः शांताः शांता दिग्जनितस्वनाः॥ ३२.१७६ ॥	<br><br>
ततः पुनः स्कंदमाह प्रहृष्टः केशवोऽरिहा॥	<br>
स्कंदस्कंद महाबाहो बाणोनाम बलात्मजः॥ ३२.१७७ ॥	<br><br>
क्रौंचपर्वतमादाय देवसंघान्प्रबाधते॥	<br>
सोऽधुना ते भयाद्वीर पलायित्वा नगं गतः॥	<br>
जहि तं पापसंकल्पं क्रौंचस्थं शक्तिवेगतः॥ ३२.१७८ ॥	<br><br>
ततः क्रौंचं महातेजा नानाव्यालविनादितम्॥	<br>
शक्त्या बिभेद बहुभिर्वृक्षैर्जीवैश्च संकुलम्॥ ३२.१७९ ॥	<br><br>
तत्र व्यालसहस्राणि दैत्यकोट्ययुतं तथा॥	<br>
ददाह बाणां च गिरं भित्त्वा शक्तिर्महारवा॥ ३२.१८० ॥	<br><br>
अद्यापि छिद्रं तत्पार्थ क्रौंचस्य परिवर्तते॥ ३२.१८१ ॥	<br><br>
येन हंसाश्च क्रौंचाश्च मानसाय प्रयांति च॥	<br>
हत्वा बाणं महाशक्तिः पुनः स्कंदं समागता॥	<br>
प्रत्यायाति मनः साधोराहृतं प्रहितं तथा॥ ३२.१८२ ॥	<br><br>
ततो हरींद्रप्रमुखाः प्रतुष्टुवुर्ननृतुश्च रंभाप्रमुखा वरांगनाः॥	<br>
वाद्यानि सर्वाणि च वादयंतस्तं साधुसाध्वित्यमरा जगुर्भुशम्॥ ३२.१८३ ॥	<br><br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेस्वरखण्डे कौमारिकाखण्डे कुमारेश्वरमाहात्म्ये कुमारकृततारकवधवर्णनंनाम द्वात्रिंशोऽध्यायः॥ ३२ ॥ छ ॥	<br>
