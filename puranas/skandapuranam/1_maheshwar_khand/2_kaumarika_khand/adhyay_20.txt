<b>॥नारद उवाच॥	<br></b>
तं दृष्ट्वा दानवाः सर्वे क्रुद्धाः स्वैःस्वैर्बलैर्वृताः॥	<br>
सरघा इव माक्षिकं रुरुधुः सर्वतस्ततः॥ २०.१ ॥	<br><br>
पर्वताभे गजे भीमे मदस्राविणि दुर्दमे॥	<br>
सितचित्रपताके तु प्रभिन्नकरटामुखे॥ २०.२ ॥	<br><br>
स्वर्णवर्णांचिते यद्वन्नगे दावाग्निसंवृते॥	<br>
आरुह्यजौ निमिर्दैत्यो हरिं प्रत्युद्ययौ बली॥ २०.३ ॥	<br><br>
तस्यासन्दानवा रौद्रा गजस्य परिरक्षिणः॥	<br>
सप्तविंशतिकोट्यश्च किरीटकवचोज्जवलाः॥ २०.४ ॥	<br><br>
अश्वमारुह्य शैलाभं हरिमाद्रवत्॥	<br>
पंचयोजनप्रग्रीवमुष्ट्रमास्थाय जंभकः॥ २०.५ ॥	<br><br>
शुम्भो मेषं समारुह्याव्रजद्द्वादशयोजनम्॥	<br>
अपरे दानवेन्द्राश्च यत्ता नानास्त्रापाणयः॥ २०.६ ॥	<br><br>
आजग्मुः समरे क्रुद्धा विष्णुमक्लिष्टकारिणम्॥	<br>
परघेण निमिर्दैत्यो मथनो मुद्गरेण च॥ २०.७ ॥	<br><br>
शुम्भः शूलेन तीक्ष्णेन प्रासेन ग्रसनस्तथा॥	<br>
चक्रेण क्रथनः क्रुद्धो जंभः शक्त्या महारणे॥ २०.८ ॥	<br><br>
जघ्नुर्नारायणं शेषा विशिखैर्मर्मभेदिभिः॥	<br>
तान्यस्त्राणि प्रयुक्तानि विविशुः पुरुषोत्तमम्॥ २०.९ ॥	<br><br>
उपदेशा गुरोर्यद्वत्सच्छिष्यं बहुधेरिताः॥	<br>
ततः क्रुद्धो हरिर्गृह्य धनुर्बाणांश्च पुष्कलान्॥ २०.१० ॥	<br><br>
ममर्द दैत्यसेनां तद्धर्ममर्थवचो यथा॥	<br>
निमिं विव्याध विंशत्या वाणैरनलवर्चसैः॥ २०.११ ॥	<br><br>
मथनं दशभिश्चैव शुम्भं पंचभिरेव च॥	<br>
शतेन महिषं क्रुद्धो विव्याधोरसि माधवः॥ २०.१२ ॥	<br><br>
जंभं द्वादशभिस्तीक्ष्णैः सर्वांश्चैकैक शोऽष्टभिः॥	<br>
तस्य तल्लाघवं दृष्ट्वा दानवाः क्रोधमूर्छिताः॥ २०.१३ ॥	<br><br>
चक्रुर्गाढतरं यत्नमावृण्वाना हरिं शरैः॥	<br>
चिच्छेदाथ धनुर्ज्यां च निमिर्भल्लेन दानवः॥ २०.१४ ॥	<br><br>
हस्ताच्चापं च संरंभाच्चिच्छेद महिषासुरः॥	<br>
षीडयामासा गरुडं जंभो बाणायुतैस्त्रिभिः॥ २०.१५ ॥।	<br>
भुजावस्य च विव्याध शंभो बाणायुतेन वै॥	<br>
ततो विस्मितचित्तस्तु गदां जग्राह माधवः॥ २०.१६ ॥	<br><br>
तां प्राहिणोत्स वेगेन मथनाय महाहवे॥	<br>
तामाप्राप्तां निमिर्बाणैर्मुशलाभैः सहस्रशः॥ २०.१७ ॥	<br><br>
आहत्य पातयामास विनदन्कालमेघवत्॥	<br>
ततोंऽतरिक्षे हाहेति भूतानां जज्ञिरे कथाः॥ २०.१८ ॥	<br><br>
नैतदस्ति बलं व्यक्तं यत्राशीर्यत सा गदा॥	<br>
तां हरिः पतितां दृष्ट्वा अस्थाने प्रार्थनामिव॥ २०.१९ ॥	<br><br>
जग्राह मुद्गरं घोरं दिव्यरत्नपरिष्कृतम्॥	<br>
तं मुमोचातिवेगेन निमिमुद्दिश्य दानवम्॥ २०.२० ॥	<br><br>
तमायांतं वियत्येव त्रयो दैत्या ह्यवारयन्॥	<br>
गदया दंभदैत्यस्तु ग्रसनः पट्टिशेन तु॥ २०.२१ ॥	<br><br>
शक्त्या च महिषो दैत्यो विनदंतो महाररवम्॥	<br>
निराकृतं तमालोक्य दुर्जनैः सुजनं यथा॥ २०.२२ ॥	<br><br>
जग्राह शक्तिमुग्रोग्रां शतघंटामहास्वनाम्॥	<br>
जंभाय तां समुद्दिश्य प्राहिणोद्भीषणेरणे॥ २०.२३ ॥	<br><br>
तामायान्तीमथालोक्य जंभोऽन्यस्य रथात्त्वरात्॥	<br>
आप्लुत्य लीलया गृह्णन्कामिनीं कामुको यथा॥ २०.२४ ॥	<br><br>
तयैव गरुडं मूर्ध्नि जघ्ने स प्रहसन्बली॥	<br>
ततो भूयो रथं प्राप्य घनुर्गृह्यभ्ययोजयत्॥ २०.२५ ॥	<br><br>
विचेताश्चाभवद्युद्धे गरुडः शक्तिपीडितः॥	<br>
ततः प्रहस्य तं विष्णुः साधुसाध्विति भारत॥ २०.२६ ॥	<br><br>
करस्पर्शेन कृतवान्विमोहं विनतात्मजम्॥	<br>
समाश्वास्य च तं वाग्भिः शक्तिं दृष्ट्वा च निष्फलाम्॥ २०.२७ ॥	<br><br>
कुभार्यस्य यथा पुंसः सर्वंस्याच्चिंतितं वृथा॥	<br>
दृठसारमहामौर्वीमन्यां संयोजयत्ततः॥ २०.२८ ॥	<br><br>
कृत्वा च तलनिर्घोषं रौद्रमस्त्रं मुमोच सः॥	<br>
ततोऽस्त्रतेजसा सर्वमाकाशं नैव दृश्यते॥ २०.२९ ॥	<br><br>
भूमिर्दिशश्च विदिशो बामजालमया बुभुः॥	<br>
दृष्ट्वा तदस्त्रमाहात्म्यं सेनानीर्ग्रसनोऽसुरः॥ २०.३० ॥	<br><br>
ब्राह्ममस्त्रं चकाराशु सर्वास्त्रविनिवारणम्॥	<br>
तेन तत्प्रशमं यातं रौद्रास्त्रं लोकभीषणम्॥ २०.३१ ॥	<br><br>
अस्त्रे प्रतिहते तस्मिन्विष्णुर्दानवसूदनः॥	<br>
कालदंडास्त्रमकरोत्सर्वलोकभयंकरम्॥ २०.३२ ॥	<br><br>
संधीयमानेस्त्रे तस्मिन्मारुतः परुषो ववौ॥	<br>
चकंपे च मही देवी भिन्नाश्चांबुधयोऽभवन्॥ २०.३३ ॥	<br><br>
तदस्त्रमुग्रं दृष्ट्वा तु दानवा युद्धदुर्मदाः॥	<br>
चक्रुरस्त्राणि दिव्यानि नानारूपाणि संयुगे॥ २०.३४ ॥	<br><br>
नारायणांस्त्रं ग्रसनस्तु चक्रे त्वाष्ट्रं निमिश्चास्त्रवरं मुमोच॥	<br>
ऐषीकमस्त्रं च चकार जंभो युद्धस्य दण्डास्त्र निवारणाय॥ २०.३५ ॥	<br><br>
यावच्च संधानवशं प्रयांति नारायणादीनि निवारणाय॥	<br>
तावत्क्षणेनैव जघान कोटींदैत्येश्वराणां किल कालदंडः॥ २०.३६ ॥	<br><br>
अनंतरं शांतभयं तदस्त्रं दैत्यास्त्रयोगेन च कालदण्डम्॥	<br>
शांतं तदालोक्य हरिः स्वमस्त्रं कोपेन कालानलतुल्यमूर्तिः॥ २०.३७ ॥	<br><br>
जग्राह चक्रं तपना युतप्रभमुग्रारमात्मानमिव द्वितीयम्॥	<br>
चिक्षेप सेनापतये ज्वलंतं चतुर्भूजः संयति संप्रगृह्य॥ २०.३८ ॥	<br><br>
तदाव्रजच्चक्रमथो विलोक्य सर्वात्मना दैत्यवराः स्ववीर्यात्॥	<br>
नाशक्नुन्वारयितुं प्रचंडं दैवं यथा पूर्वमिवोपपन्नम्॥ २०.३९ ॥	<br><br>
तदप्रतर्क्यं नवहेतितुल्यं चक्रं पपात ग्रसनस्य कण्ठे॥	<br>
तद्रक्तधारा रुणघोरनाभि जगाम भूयोपि करं मुरारेः॥ २०.४० ॥	<br><br>
चक्राहतः संयति दानवश्च पपात भूमौ प्रममार चापि॥	<br>
दैत्याश्च शेषा भृशशौकमापुः क्रोधं च केचित्पिपिषुर्भुजांश्च॥ २०.४१ ॥	<br><br>
ततो विनिहते दैत्ये ग्रसने बलनायके॥	<br>
निर्मर्यादमयुध्यंत हरिणा सह दानवाः॥ २०.४२ ॥	<br><br>
पट्टिशैर्मुशलैः प्रासैग्नि दाभिः कणपैरपि॥	<br>
तीक्ष्णाननैश्च नाराचैश्चक्रैः शक्तिभिरेव च॥ २०.४३ ॥	<br><br>
तदस्त्रजालं तैर्मुक्तं लब्धलक्षो जनार्दनः॥	<br>
एकैकं शतधा चक्रे बाणैरग्नि शिखोपमैः॥ २०.४४ ॥	<br><br>
जघान तेषां संक्रुद्धः कोटिकोटिं जनार्दनः॥	<br>
ततस्ते सहसा भूत्वा न्यपतन्केशवोपरि॥ २०.४५ ॥	<br><br>
गरुडं जगृहुः केचित्पादयोः शतशोऽसुराः॥	<br>
ललंबिरे च पक्षाभ्यां मुखे चान्ये ललंबिरे॥ २०.४६ ॥	<br><br>
केशवस्यापि धनुषि भुजयोः शीर्ष एव च॥	<br>
ललंबिरे महादैत्या निनदंतो मुहुर्मुहुः॥ २०.४७ ॥	<br><br>
तदद्भुतं महद्दृष्ट्वा सिद्धचारणवार्तिकाः॥	<br>
हाहेति मुमुचुर्नादसंबरे चास्तुवन्हरिम्॥ २०.४८ ॥	<br><br>
ततो हरिर्विनिर्धूय पातयामास तान्भुवि॥	<br>
यथा प्रबुद्धः पुरुषो दोषान्संसारसंभवान्॥ २०.४९ ॥	<br><br>
विकोशं च ततः नंदकं खड्गमुत्तमम्॥	<br>
चर्म चाप्यमलं विष्णुः पदातिस्तानधावत॥ २०.५० ॥	<br><br>
ततो मुहूर्तमात्रेण पद्मानि दश केशवः॥	<br>
चकर्त्त मार्गे बहुभिर्विचरन्दैत्यसत्तमान्॥ २०.५१ ॥	<br><br>
ततो निमिप्रभृतयो विनद्यासुरसत्तमाः॥	<br>
अधावंत महेष्वासाः केशवं पादचारिणम्॥ २०.५२ ॥	<br><br>
गरुत्मांश्चाभ्ययात्तूर्णमारुरोह च तं हरिः॥	<br>
उवाच च गरुत्मंतं तस्मिंश्च तुमुले रणे॥ २०.५३ ॥९	<br>
अश्रांतो यदि तार्क्ष्यासि मथनं प्रति तद्व्रज॥	<br>
श्रांतश्चेच्च मुहूर्तं त्वं रणादपसृतो भव॥ २०.५४ ॥	<br>
<b>॥तार्क्ष्य उवाच॥	<br></b>
न मे श्रमोऽस्ति लोकेश किंचित्संस्मरतश्च मे॥	<br>
यन्मे सुतान्वाहनत्वे कल्पयामास तारकः॥ २०.५५ ॥	<br><br>
इति ब्रवन्रणे दैत्यं मथनं प्रति सोऽगमत्॥	<br>
दैत्यस्तवभिमुखं दृष्ट्वा शंखचक्रगदाधरम्॥ २०.५६ ॥	<br><br>
जघान भिंडिपालेन शितधारेण वक्षसि॥	<br>
तं प्रहारमचिंत्यैव विष्णुस्तस्मिन्महाहवे॥ २०.५७ ॥	<br><br>
जघान पंचभिर्बाणैर्गिरींद्रस्यापि भेदकैः॥	<br>
आकर्णकृष्टैर्दशभिः पुनर्विद्धः स्तनांतरे॥ २०.५८ ॥	<br><br>
विचेतनो मुहूर्तात्स संस्तभ्य मथनः पुनः॥	<br>
गृहीत्वा परिघं मूर्ध्नि जनार्दनमताडयत्॥ २०.५९ ॥	<br><br>
विष्णुस्तेन प्रहारेण किंचिदाघूर्णितोऽभवत्॥	<br>
ततः कोपविवृत्ताक्षो गदां जग्राह माधवः॥ २०.६० ॥	<br><br>
तया संताडयामास मथनं हृदये दृढम्॥	<br>
स पपात तथा भूमौ चूर्णितांगो ममार च॥ २०.६१ ॥	<br><br>
तस्मिन्निपतिते भूमौ मथने मथिते भृशम्॥	<br>
अवसादं युयुर्दैत्याः सर्वे ते युद्धमण्डले॥ २०.६२ ॥	<br><br>
ततस्तेषु विषण्णेषु दानवेष्वतिमानिषु॥	<br>
चुकोप रक्तनयनो महिषो दानवेश्वरः॥ २०.६३ ॥	<br><br>
प्रत्युद्ययौ हरिं रौद्रः स्वबाहुबलमाश्रितः॥	<br>
रीक्ष्णधारेण शूलेन महिषो हरिमर्दयन्॥ २०.६४ ॥	<br><br>
शक्त्या च गरुडं वीरो हृदयेऽभ्यहनद्दृढम्॥	<br>
ततो विवृत्य वदनं महामलगुहानिभम्॥ २०.६५ ॥	<br><br>
ग्रस्तुमैच्छद्रणे दैत्यः सगरुत्मंतमच्युतम्॥	<br>
अथाच्‌युतोऽपि विज्ञाय दानवस्य चिकीर्षितम्॥ २०.६६ ॥	<br><br>
वदनं पूरयामास दिव्यैस्त्रैर्महाबलः॥	<br>
स तैर्बाणैरभिहतो महिषोऽचलसंनिभः॥ २०.६७ ॥	<br><br>
परिवर्तितकायार्धः पपाताथ ममार च॥	<br>
महिषं पतितं दृष्ट्वा जीवयित्वा पुनर्हरिः॥ २०.६८ ॥	<br><br>
महिषं प्राह मत्तस्त्वं वधं नार्हसि दानव॥	<br>
योषिद्वध्यः पुरोक्तस्त्वं साक्षात्कमलयोनिना॥ २०.६९ ॥	<br><br>
उत्तिष्ठ गच्छ मन्मुक्तो द्रुतमस्मान्महारणात्॥	<br>
इत्युक्तो हरिणा तस्माद्देशादपगतोऽसुरः॥ २०.७० ॥	<br><br>
तस्मिन्पराङ्मुखे दैत्ये महिषे शुंभदानवः॥	<br>
संदष्टौष्ठपुटाटोपो भृकुटीकुटिलाननः॥ २०.७१ ॥	<br><br>
निर्मध्य पाणिना पाणिं धनुरादाय भैरवम्॥	<br>
सज्जीकृत्य महाघोरान्मुमोच शतशः शरान्॥ २०.७२ ॥	<br><br>
स चित्रयोधी दृढमुष्टिपातस्ततश्व विष्णुं च दैत्यः॥	<br>
बाणैर्ज्वलद्वह्निशिखानिकाशैः क्षिप्तैरसंख्यैः प्रतिघाहीनैः॥ २०.७३ ॥	<br><br>
विष्णुश्च दैत्येंद्रशरार्दितो भृशं भुशुंडिमादाय कृतांततुल्याम्॥	<br>
तया मुखं चास्य पिपेष संख्ये शुंभस्य जत्रुं च धराधराभम्॥ २०.७४ ॥	<br><br>
ततस्त्रिभिः शंभुभुजं द्विषष्ट्या सूतस्य शीर्षं दशक्षिश्च केतुम्॥	<br>
विष्णुर्विकृष्टैः श्रवणावसानं दैत्यस्य बाणैर्ज्वलनार्कवर्णैः॥ २०.७५ ॥	<br><br>
स तैश्च विद्धो व्यथितो बभूव दैत्येश्वरो विस्रुतशोणिताक्तः॥	<br>
ततोऽस्य किंचिच्चलितस्य धैर्यादुवाच शंखांबुजसार्ङ्गपाणिः॥ २०.७६ ॥	<br><br>
योषित्सुवध्योऽसि रणं विभुंच शुंभाऽशुभ स्वल्पतरैरहोभिः॥	<br>
मत्तोर्हसि त्वं न वृथैव मूढ ततोऽपयातः स च शंभदानवः॥ २०.७७ ॥	<br><br>
जम्भोऽथ तद्विष्णुमुखान्निशम्य जगर्ज चोच्चैः कृतसिंहनादः॥	<br>
प्रोवाच वाक्यं च सलीलमाजौ महाट्टहासेन जगद्विकंप्य॥ २०.७८ ॥	<br><br>
किमेभिस्ते जलावास दैत्यैर्हीनपराक्रमैः॥	<br>
मामासादय युद्धेऽस्मिन्यदि ते पौरुषं क्वचित्॥ २०.७९ ॥	<br><br>
यत्ते पूर्वं हता दैत्या हिरण्याक्षमुखाः किल॥	<br>
जंभस्तदाभवन्नैव पश्य मामद्य संस्थितम्॥ २०.८० ॥	<br><br>
पश्य तालप्रती काशौ भुजावेतौ हरे मम॥	<br>
वक्षो वा वज्रकठिनं मयि प्रहर तत्सुखम्॥ २०.८१ ॥	<br><br>
इत्युक्तः केशवस्तेन सृक्किणी संलिहन्रुषा॥	<br>
मुमोच परिघंघोरं विरीणामपि दारणम्॥ २०.८२ ॥	<br><br>
ततस्तस्याप्यनुपदं कालायसमयं दृढम्॥	<br>
मुमोच मुद्गरं विष्णुर्द्वितीयं पर्वतं यथा॥ २०.८३ ॥	<br><br>
तदायुधद्वयं दृष्ट्वा जंभो न्यस्य रथे धनुः॥	<br>
आप्लुत्य परिघं गृह्य गरुडं तेन जघ्निवान्॥ २०.८४ ॥	<br><br>
द्वितीयं मुद्गरं चानु गृहीत्वा विनदन्रणे॥	<br>
सर्वप्राणेन गोविंदं तेन मूर्ध्नि जघान सः॥ २०.८५ ॥	<br><br>
ताभ्यां चातिप्रहाराभ्यामुभौ गरुडकेशवौ॥	<br>
मोहाविष्टौ विचेतस्कौ मृतकल्पाविवासताम्॥ २०.८६ ॥	<br><br>
तदद्भुतं महद्दृष्ट्वा जगर्जुर्दैत्यसत्तमाः॥	<br>
नैतान्हर्षमदोद्धूतानिदं सेहे जगत्तदा॥ २०.८७ ॥	<br><br>
सिंहनादैस्तलोन्नाहैर्धनुर्नादैश्च बाणजैः॥	<br>
जंभं ते हर्षयामासुर्वासांस्यादुधुवुश्च ते॥ २०.८८ ॥	<br><br>
शंखांश्च पूरयामासुश्चिक्षिपुर्देवता भृशम्॥ २०.८९ ॥	<br><br>
संज्ञामवाप्याथ महारणे हरिः सवैनतेयः परिरभ्य जंभम्॥	<br>
पराङ्मुखः संयुगादप्रधृष्यात्पलायनं वेगपरश्चकार॥ २०.९० ॥	<br><br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखंडे दैत्यैः सह विष्णोर्युद्धवर्णनंनाम विंशोऽध्यायः॥ २० ॥ छ ॥	<br>
