<span style="font-size: 14pt; line-height: 200%">।। सूत उवाच ।। ।। <br>
सोऽथ प्राग्ज्योतिषाद्बाह्ये महोपवनसंस्थितम् ।। <br>
सहस्रभूमिकं गेहमपश्यत हिरण्मयम् ।। १ ।। <br>
वेणुवीणामृदंगानां निःस्वनैः परिपूरितम् ।। <br>
दशसाहस्रसंख्याभिश्चेटीभिः परिपूरितम् ।। २ ।। <br>
आयाद्भिः प्रतियाद्भिश्च भगदत्तस्य किंकरैः ।। <br>
किमिच्छन्तीति भगिनी पृच्छकैरभिपूरितम् ।। ३ ।। <br>
तदासाद्य स हैडंबिर्मेरोः शिखरवद्ग्रहम् ।। <br>
द्वारि स्थितां संददर्श कर्णप्रावरणां सखीम् ।। ४ ।। <br>
तामाह ललितं वीरो भद्रे सा क्व मुरोः सुता ।। <br>
कामुको द्रष्टुमिच्छामि दूरदेशागतोऽतिथिः ।। ५ ।। <br>
।। कर्णप्रावरणोवाच ।। ।। <br>
किं तवास्ति महाबाहो तया मौर्व्या प्रयोजनम् ।। <br>
कोटिशो निहताः पूर्वं तया कामुक कामुकाः ।। ६ ।। <br>
तव रूपमहं दृष्ट्वा घटहासं सदोत्कचम् ।। <br>
प्रणम्य पादयोर्वीर स्थिता ते वचनंकरी ।। ७ ।। <br>
तन्मया सह मोदस्व भुंक्ष्व भोगांश्च कामुक ।। <br>
दास्याम्यनुचराणां ते त्रयाणां च प्रियात्रयम् ।। ८ ।। <br>
।। घटोत्कच उवाच ।। ।। <br>
कल्याणि किंवदंती ते प्रमुक्ता स्वोचिता शुभे ।। <br>
पुनर्नैतद्वचस्तुभ्यं विशते मम चेतसि ।। ९ ।। <br>
वामः कामो यतो भद्रे यस्मिन्नुपनिबद्ध्यते ।। <br>
स चात्र नैव बध्नाति तद्वयं कि प्रकुर्महे ।। 1.2.60.१० ।। <br>
अद्य ते स्वामिनी दृष्टा जिता वा क्रीडते मया ।। <br>
तया वा विजितो यास्ये पूर्वेषां कामिनां गतिम् ।। ११ ।। <br>
कर्णप्रावरणे तस्माच्छीघ्रमेव निवेद्यताम् ।। <br>
यथा दर्शनमात्रेण पूजयंत्यतिथिं खलु ।। १२ ।। <br>
इति भैमेर्वचः श्रुत्वा प्रस्खलंती निशाचरी ।। <br>
प्रासादशिखरस्थां तां मौर्वीमेवं वचोवदत् ।। १३ ।। <br>
देवि कोऽपि युवा श्रीमांस्त्रैलोक्येष्वमितप्रभः ।। <br>
कामातिथिस्तव द्वारि वर्तते दिश तत्परम् ।। १४ ।। <br>
।। कामकटंकटोवाच ।। ।। <br>
मुच्यतां शीघ्रमेवासौ किमर्थं वा विलंबसे ।। <br>
कदाचिद्देवसंगत्या समयो मेऽभिपूर्यते ।। १५ ।। <br>
इत्युक्तवचनाच्चेटी प्राप्यावोचद्घटोत्कचम् ।। <br>
व्रज शीघ्रं कामुक त्वं तस्या मृत्योश्च सन्निधौ ।। १६ ।। <br>
इत्युक्तः स प्रहस्यैव तत्रोत्सृज्य स्वकानुगान् ।। <br>
प्रविवेश गृहं भैमिः सिंहो मेरुगुहामिव ।। १७ ।। <br>
स पश्यञ्छुकसंघातान्पारावतगणांस्तथा ।। <br>
सारिकाश्च मदोन्मत्ताश्चेटीस्तां चाप्यपश्यत ।। १८ ।। <br>
रूपेण वयसः चैव रतेरपि रतिंकरीम् ।। <br>
आंदोलकसुखासीनां सर्वाभरणभूषिताम् ।। १९ ।। <br>
तां विद्युतमिवोन्नद्धां दृष्ट्वा भैमिरचिंतयत ।। <br>
अहो कृष्णेन पित्रा मे निर्दिष्टेयं ममोचिता ।। 1.2.60.२० ।। <br>
न्याय्यमेतत्कृते पूर्वं नष्टा यत्कामिनां गणाः ।। <br>
शरीरक्षयपर्याप्तं क्षीयते यदि कामिनाम् ।। २१ ।। <br>
कामिनीनां कृते येषां क्षीयते गणनात्र का ।। <br>
एवं बहुविधं कामी चिंतयन्नाह भीमभूः ।। २२ ।। <br>
निष्ठुरे वज्रहृदये प्राप्तोऽहमतिथिस्तव ।। <br>
उचितां तत्सतां पूजां कुरु या ते हृदि स्थिता ।। २३ ।। <br>
इति हैडंबिवचनं श्रुत्वा कामकटंकटा ।। <br>
विस्मिताभूत्तस्य रूपात्स्वं निनिंद च बालिशम् ।। २४ ।। <br>
धिगहं यन्मया पूर्वं समयः स कृतोऽभवत् ।। <br>
न कृतोऽभूद्यदि पुरा अभविष्यदसौ पतिः ।। २५ ।। <br>
इति संचिन्तयन्ती सा भैमिं वचनमब्रवीत् ।। <br>
वृथा त्वमागतो भद्र जीवन्याहि पुनः सुखी ।। २६ ।। <br>
अथ कामयसे मां त्वं तत्कथां शीघ्रमुच्चर ।। <br>
कथामाभाष्य यदि मां सन्देहे पातयिष्यसि ।। <br>
ततोऽहं वशगा जाता हतो वा स्वप्स्यसे मया ।। २७ ।। <br>
।। सूत उवाच ।। ।। <br>
इत्युक्तवचनामेतां नेत्रोपांतेन वीक्ष्य सः।।२८।। <br>
स्मृत्वा चराचरगुरुं कृष्णमारब्धवान्कथाम् ।। <br>
कस्यांचिदभवत्पत्न्यां युवा कोऽप्यजितेद्रियः ।।२९।। <br>
तस्य चैका सुता जज्ञे भार्या तस्य मृताऽभवत् ।। <br>
ततो बालकिकां पुत्रीं ररक्ष च पुपोष च ।। 1.2.60.३० ।। <br>
सा यदाभूद्यौवनगा व्यंजितावयवा शुभा ।। <br>
प्रोल्लसत्कुचमध्यांगी प्रोल्लसन्मुखपंकजा ।। ३१ ।। <br>
तदास्य कामलुलितमालानं प्रजहौ मनः ।। <br>
प्रोवाच तां च तनयां समालिंग्य दुराशयः ।। ३२ ।। <br>
प्रातिवेश्मकपुत्री त्वं मयानीयात्र पोषिता ।। <br>
भार्यार्थं सुचिरं कालं तत्कार्यं साधय प्रिये ।। ३३ ।। <br>
इत्युक्ता सा च मेने च तत्तथैव वचस्तदा ।। <br>
पतित्वेन च भेजे तं भार्यात्वेन स तां तथा ।। ३४ ।। <br>
ततस्तस्यां सुता जज्ञे तस्मान्मदनरासभात् ।। <br>
वद सा तस्य भवति किं दौहित्री सुताऽथवा ।। <br>
एनं प्रश्नं मम ब्रूहि शीघ्रं चेच्छक्तिरस्ति ते ।। ३५ ।। ।। <br>
।। सूत उवाच ।। ।। <br>
इति प्रश्नं सा च श्रुत्वा चिंतयद्बहुधा हृदि ।। ३६ ।। <br>
न च पश्यति निर्द्धारं प्रश्नस्यास्य कथंचन ।। <br>
ततः प्रश्नेन विजिता स्वां शक्तिं समुपाददे ।। ३७ ।। <br>
अताडयद्रुक्मरज्जुं कराभ्यां दोलकस्य च ।। <br>
ततो रक्षांसि निष्पेतुः कोटिशो भीषणान्यति ।। ३८ ।। <br>
सिंहव्याघ्रवराहाश्च महिषाश्चित्रका मृगाः ।। <br>
समीक्ष्य तानसंख्येयान्खादितुं धावतो रुषा ।। ३९ ।। <br>
अवादयन्नखौ भैमिः कनिष्ठांगुष्ठजौ हसन् ।। <br>
ततो विनिःसृतास्तत्र द्विगुणा राक्षसादयः ।। 1.2.60.४० ।। <br>
तैर्मौर्वीनिर्मिताः सर्वे क्षणादेव स्म भक्षिताः ।। <br>
विजितायां स्वशक्तौ च बलशक्तिमथाददे ।। ४१ ।। <br>
उत्थाय सहसा दोलात्खड्गमादातुमैच्छत ।। <br>
उत्तिष्ठंतीं च तां भैमिरनुसृत्य जवादिव ।। ४२ ।। <br>
केशेष्वादाय सव्येन पाणिनाऽपातयद्भुवि ।। <br>
ततः कंठे सव्यपादं दत्त्वादाय च कर्तिकाम् ।।४३।। <br>
दक्षिणेन करेणास्याश्छेत्तुमैच्छत नासिकाम्।। <br>
विस्फुरंती ततो मौर्वी मंदमाह घटोत्कचम् ।।४४।। <br>
प्रश्नेन शक्त्या च बलेन नाथ त्रिधा त्वयाहं विजिता नमस्ते ।। <br>
तन्मुंच मां कर्मकरी तवास्मि समादिश त्वं प्रकरोमि तच्च ।। ४५ ।। <br>
।। घटोत्कच उवाच ।। ।। <br>
यद्येवं तर्हि मुक्तासि भूयो दर्शय यद्बलम् ।। <br>
एवमुक्त्वा मुमोचैनां मुक्ता चाह प्रणम्य सा ।। ४६ ।। <br>
जानामि त्वां महाबाहो वीरं शक्तिमतां वरम् ।। <br>
सर्वराक्षसभर्तारं त्रैलोक्येऽमितविक्रमम् ।। ४७ ।। <br>
गुह्यकाधिपतिस्त्वं हि कालनाभ इति स्मृतः ।। <br>
षष्टिकोटिपतिर्जातो यक्षरक्षाकृते भुवि ।। ४८ ।। <br>
इति मां प्राह कामाख्या सर्वं तत्संस्मराम्यहम् ।। <br>
इदं गेहं सानुगं मे दत्तं मयात्मना तव ।। ४९ ।। <br>
समादिश प्राणनाथ कमादेशं करोमि ते ।। <br>
।। घटोत्कच उवाच ।। ।। <br>
प्रच्छन्नस्तस्य घटते न विवाहः कथंचन ।। 1.2.60.५० ।। <br>
मोर्वि यस्य हि वर्तंते पितरौ बांधवास्तथा ।। <br>
तन्मां शीघ्रं वह शुभे शक्रप्रस्थाय संप्रति ।। ५१ ।। <br>
अयं कुलक्रमोऽस्माकं यद्भार्या पतिमुद्वहेत् ।। <br>
तत्रानुज्ञां समासाद्य परिणेष्यामि त्वामहम् ।। ५२ ।। <br>
भगदत्तमथो नाथं ततो मौर्वी न्यवेदयत् ।। <br>
समादाय बहुद्रव्यं विससर्जाथ भ्रातरम् ।। ५३ ।। <br>
ततः पृष्ठिं समारोप्य घटोत्कचमनिंदिता ।। <br>
नानाद्रव्यपरीवारा शक्रप्रस्थं समाव्रजत् ।। ५४ ।। <br>
ततोऽसौ वासुदेवेन पांडवैश्चाभिनंदितः ।। <br>
शुभे लग्ने पाणिमस्या जगृहे भीमनंदनः ।। ५५ ।। <br>
कुरूणां राक्षसानां च प्रोक्तोत्तमविधानतः ।। <br>
उद्वाह्य तां तद्धनैश्च तर्पयामास पांडवान् ।। ५६ ।। <br>
कुंती च द्रौपदी चोभे मुमुदाते नितांततः ।। <br>
मंगलान्यस्य चक्राते मौर्व्याश्च धन तर्पिते ।। ५७ ।। <br>
ततो विवाहे निर्वृत्ते प्रतिपूज्य घटोत्कचम् ।। <br>
भार्यया सहितं राजा स्वराज्याय समादिशत् ।। ५८ ।। <br>
मौर्व्याऽऽज्ञां शिरसा गृह्य हैडंबिर्भार्ययान्वितः ।।<br>
शुभं हिडम्बस्य वने स्वराज्यं समुपाव्रजत् ।।५९।। <br>
ततो राक्षसयोषाभिर्वीरकांस्यैः प्रवर्धितः।। <br>
महोत्सवेन महता स्वराज्ये प्रमुमोद सः ।।1.2.60.६०।।<br>
ततो वनेषु चित्रेषु निम्नगापुलिनेषु च ।। <br>
रेमे सह तया भैमिर्मंदोदर्येव रावणः ।। ६१ ।। <br>
एवं विक्रीडतस्तस्य गर्भो जज्ञे महाद्युतेः।। <br>
हेडंबै राक्षसव्याघ्राद्बालसूर्यसमप्रभः ।। ६२ ।। <br>
स जातमात्रो ववृधे क्षणाद्यौवनगोऽभवत् ।। <br>
नीलमेघचयप्रख्यो घटास्यो दीर्घलोचनः ।। ६३ ।। <br>
ऊर्ध्वकेशश्चोर्ध्वरोमा पितरौ प्रणतोऽब्रवीत् ।। <br>
प्रणमामि युवां चोभौ जातस्य पितरौ गुरू ।। ६४ ।। <br>
भवतोर्हि प्रियं कृत्वा अनृणः स्यां सदा ह्यहम् ।। <br>
भवद्भ्यां दत्तमिच्छामि अभिधानं यथात्मनः।।६५।।  <br>
अतः परं तु यच्छ्रेयं कर्तव्यं प्रोन्नतिप्रदम्।। <br>
ततो भेमिस्तमालिंग्य पुत्रं वचनमब्रवीत् ।।६६।। <br>
बर्बराकारकेशत्वाद्बर्बरीकाभिधो भवान् ।। <br>
भविष्यति महाबाहो कुलस्यानन्दवर्धनः ।। ६७ ।। <br>
श्रेयश्च ते यत्परमं दृढं च तत्कीर्त्यते बहुधा विप्र मुख्यैः ।। <br>
प्रक्ष्यावहे तद्यदुवंशनाथं गत्वा पुरीं द्वारकां वासुदेवम् ।। ६८ ।। <br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखंडे बर्बरीकोत्पत्तिवर्णनंनाम षष्टितमोऽध्यायः ।। ६० ।। <br>
<br>
<br>
</span>
