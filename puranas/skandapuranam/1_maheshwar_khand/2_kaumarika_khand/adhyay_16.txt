<span style="font-size: 14pt; line-height: 200%"><b>॥ तारक उवाच॥	<br></b>
राज्येन बुद्‌बुदाभेन स्त्रीभिरक्षैश्च पानकैः॥	<br>
मोहितो जन्म लब्ध्वात्र त्यजते पौरुषं नरः॥ १६.१ ॥	<br>
जन्म तस्य वृथा सर्वमाकल्पांतं न संशयः॥ १६.२ ॥	<br>
मातापितृभ्यां न करोति कामान्बन्धूनशोकान्न करोति यो वा॥	<br>
कीर्तिं हि वा नार्जयते न मानं नरः स जातोऽपि मृतोऽत्र लोके॥ १६.३ ॥	<br>
तस्माज्जयायामरपुंगवानां त्रैलोक्यलक्ष्मीहरणाय शीघ्रम्॥	<br>
संयोज्यतां मे रथमष्टचक्रं बलं च मे दुर्जयदैत्यचक्रम्॥ १६.४ ॥	<br>
ध्वजं च मे कांचनपट्टबन्धं छत्रं च मे मौक्तिकजालबद्धम्॥	<br>
अद्याहमासां सुरकामिनीनां धम्मील्लकांश्चाग्रथितान्करिष्ये॥ १६.५ ॥	<br>
यथा पुरा मर्कटको जनन्यास्तस्याश्च सत्येन तु तारकः स्याम्॥ १६.६ ॥	<br>
<b>॥नारद उवाच॥	<br></b>
तारकस्य वचः श्रुत्वा ग्रसनोनाम दानवः॥	<br>
सेनानीर्दैत्यराजस्य तथा चक्रेऽविलंबितम्॥ १६.७ ॥	<br>
आहत्य भेरीं गम्भीरां दैत्यानाहूय सत्वरः॥	<br>
सज्जं चक्रे रथं दैत्यो दैत्यराजस्य धीमतः॥ १६.८ ॥	<br>
गरुडानां सहस्रेण गरुडोपमितत्विषा॥	<br>
ते हि पुत्राः सुपर्णस्य संस्थिता मेरुकन्दरे॥ १६.९ ॥	<br>
विजित्य दैत्यराजेन वाहनत्वे प्रकल्पिताः॥	<br>
अष्टाष्टचक्रः सरथश्चतुर्योजनविस्तृतः॥ १६.१० ॥	<br>
नानाक्रीडागृहयुतो गीतवाद्यमनोहरः॥	<br>
गंधर्वनगराकारः संयुक्तः प्रत्यदृस्यत॥ १६.११ ॥	<br>
आजग्मुस्तत्र दैत्याश्च दशा चंडपराक्रमाः॥	<br>
कोटिकोटिपरिवारा अन्ये च बहवो रणे॥ १६.१२ ॥	<br>
तेषामग्रेसरो जम्भः कुजम्भोनंतरस्तथा॥	<br>
महिषः कुञ्जरो मेषः कालनेमिर्निमिस्तथा॥ १६.१३ ॥	<br>
मथनो जंभकः शुम्भो दैत्येंद्रा दश नायकाः॥	<br>
दैत्येंद्रा गिरिवर्ष्माणः संति चंडपराक्रमाः॥ १६.१४ ॥	<br>
नानाविधप्रहरणा नानाशस्त्रास्त्रपारगाः॥	<br>
तारकस्याभवत्केतुर्बहूरूपो महाभयः॥ १६.१५ ॥	<br>
क्वचिच्च राक्षसो घोरः पिशाचध्वांक्षगृध्रकः॥	<br>
एवं बहुविधाकारः स केतुः प्रत्यदृश्यत॥ १६.१६ ॥	<br>
केतुना मकरेणापि सेनानीर्ग्रसनो बभौ॥	<br>
पैशाचं यत्र वदनं जंभस्यासीदयस्मयम्॥ १६.१७ ॥	<br>
खरो विधुतलांगूलः कुजम्भस्याभवद्ध्वजे॥	<br>
महिषस्य च गोमायुः कांतो हैमस्तथां बभौ॥ १६.१८ ॥	<br>
गृध्रो वै कुंजरस्यासीन्मेषस्याभूच्च राक्षसः॥	<br>
कालनेमेर्महाकालो निमेरासीन्महातिमिः॥ १६.१९ ॥	<br>
राक्षसी मथनस्यापि ध्वांक्षोऽभूज्जंभकस्य च॥	<br>
महावृकश्च शुम्भस्य ध्वजा एवंविधा बभुः॥ १६.२० ॥	<br>
अनेकाकारविन्यासादन्येषां च ध्वजा भवन्॥	<br>
शतेन शीघ्रवेगानां व्याघ्राणां हेममालिनाम्॥ १६.२१ ॥	<br>
ग्रसनस्य रथो युक्तो महामेघरवो बभौ॥	<br>
शतेन चापि सिंहानां रथो जंभस्य योजितः॥ १६.२२ ॥	<br>
कुजंभस्य रथो युक्तः पिशाचवदनैः खरैः॥	<br>
तावद्भिर्महिषस्योष्टैर्गजस्य च हयैर्युतः॥ १६.२३ ॥	<br>
मेषस्य द्वीपिभिर्भीमैः कुञ्जरैः कालनेमिनः॥	<br>
पर्वतं वै समारूढो निश्चित्य विधृतं गजैः॥ १६.२४ ॥	<br>
चतुर्दंष्ट्रैर्गंधवद्भिश्चर्भिर्मेघसन्निभैः॥	<br>
शतहस्तायते कृष्णे तुरंगे हेमभूषणे॥ १६.२५ ॥	<br>
सितचामरजालेन शोभिते पुष्पदामनि॥	<br>
मथनोनाम दैत्येन्द्रः पाशहस्तो व्यराजत॥ १६.२६ ॥	<br>
किंकिणीमालिनं चोष्ट्रमारूढोऽभूच्च जंभकः॥	<br>
कालमुंचं महामेघमारूढः शुम्भदानवः॥ १६.२७ ॥	<br>
अन्ये च दानवा वीरा नानावाहनहेतयः॥	<br>
प्रचण्डचित्रवर्माणः कुण्डलोष्णीषभूषिताः॥ १६.२८ ॥	<br>
नानाविधोत्तरासंगा नानामाल्यविभूषणाः॥	<br>
नानासुगंधगंधाढ्या नानाबंधिशतस्तुताः॥ १६.२९ ॥	<br>
नानावाद्यपरिस्यंदसाग्रेसरमहारथाः॥	<br>
नानाशौर्यकथासक्तास्तस्मिन्सैन्ये महारथाः॥ १६.३० ॥	<br>
तद्बलं दैत्यसिंहस्य भीमरूपं व्यदृश्यत॥	<br>
भूमिरेणुसमालिंगत्तुरंगरथपत्तिकम्॥ १६.३१ ॥	<br>
स च दैत्येश्वरः क्रुद्धः समारूढो महारथम्॥	<br>
दशभिः शुशुबे दैत्यैर्दशबाहुरिवेश्वरः॥	<br>
जगद्धंतुं प्रवृत्तो वा प्रतस्थेऽसौ सुरान्प्रति॥ १६.३२ ॥	<br>
एतस्मिन्नंतरे वायुर्देवदूतः सुरालयम्॥	<br>
दृष्ट्वा तद्दानव बलं जगामेंद्रस्य शंसितुम्॥ १६.३३ ॥	<br>
स गत्वा तु सभां दिव्यां महेंद्रस्य महात्मनः॥	<br>
शशंस मध्ये देवानामिदं कार्यमुपस्थितम्॥ १६.३४ ॥	<br>
तच्छ्रुत्वा देवराजः स निमीलितविलोचनः॥	<br>
बृहस्पतिमुवाचेदं वाक्यं काले महामतिः॥ १६.३५ ॥	<br>
<b>॥इन्द्र उवाच॥	<br></b>
संप्राप्तोऽतिविमर्दोऽयं देवानां दानवैः सह॥	<br>
कार्यं किमत्र तद्ब्रुहि नीत्युपायोपबृंहितम्॥ १६.३६ ॥	<br>
एतच्छ्रुत्वा च वचनं महेंद्रस्य गिरांपतिः॥	<br>
प्रत्युवाच महाभागो बॉहस्पति रुदारधीः॥ १६.३७ ॥	<br>
<b>॥बृहस्पतिरुवाच॥	<br></b>
सामपूर्वं स्मृता नीतिश्चतुरंगामनीकिनीम्॥	<br>
जिगीषतां सुरश्रेष्ठ स्थितिरेषा सनातनी॥ १६.३८ ॥	<br>
साम दानं च भेदश्च चतुर्थो दंड एव च॥	<br>
नीतौ क्रमात्प्रयोज्याश्च देशकालविशेषतः॥ १६.३९ ॥	<br>
तत्र साम प्रयोक्तव्यमार्येषु गुणवत्सु च॥	<br>
दानं लुब्धेषु भेदश्च शंकितोष्वितो निश्चयः॥ १६.४० ॥	<br>
दण्डश्चापि प्रयोक्तव्यो नित्यकालं दुरात्मसु॥	<br>
साम दैत्येषु नैवास्ति निर्गुणत्वाद्दुरात्मसु।. १६.४१ ॥	<br>
श्रिया तेषां च किं कार्यं समृद्धानां तथापि यत्॥	<br>
जातिधर्मेण चाभेद्या विधातुरपि ते मताः॥ १६.४२ ॥	<br>
एको ह्युपायो दंडोऽत्र भवतां यदि रोचते॥	<br>
दुर्जनः सुजनत्वाय कल्पते न कदाचन॥ १६.४३ ॥	<br>
लालितः पालितो वापि स्वस्वभावं न मुंचति॥	<br>
एवं मे मन्यते बुद्धिर्भवंतो यद्व्यवस्यताम्॥ १६.४४ ॥	<br>
एवमुक्तः सहस्राक्ष एवमेवेत्युवाच ह॥	<br>
कर्तव्यतां च संचिंत्य प्रोवाचामरसंसदि॥ १६.४५ ॥	<br>
बहुमानेन मे वाचं श्रृणुध्वं नाकवासिनः॥ १६.४६ ॥	<br>
भवंतो यज्ञभोक्तारः सतामिष्टाश्च सात्त्विकाः॥	<br>
स्वेस्वे पदे स्थिता नित्यं जगतः पालने रताः॥ १६.४७ ॥	<br>
भवतां च निमित्तेन बाधंते दानवेश्वराः॥	<br>
तेषां समादि नैवास्ति दंड एव विधीयताम्॥ १६.४८ ॥	<br>
क्रियतां समरे बुद्धिः सैन्यं संयोज्यतामिति॥	<br>
आवाद्यंतां च शस्त्राणि पूज्यं तां शस्त्रदेवताः॥ १६.४९ ॥	<br>
इत्युक्ताः समनह्यंत देवानां ये प्रधानतः॥	<br>
वाजिनामयुतेनाजौ हेमपट्टपरिष्कृताः॥ १६.५० ॥	<br>
वाहनानि विमानानि योजयंतु ममामराः॥	<br>
यमं सेनापतिं कृत्वा शीघ्रं निर्यात देवताः॥ १६.५१ ॥	<br>
नानाश्चर्यगुणोपेता दुर्जया देवदानवैः॥	<br>
रथो मातलिना युक्तो महेंद्रस्याप्यदृश्यत॥ १६.५२ ॥	<br>
यमो महिषमास्थाय सेनाग्रे समवर्तत॥	<br>
चंडकिंकिणिवृंदेन सर्वतः परिवारितः॥ १६.५३ ॥	<br>
कल्पकालोज्जवालापूरितांबरगोचरः॥	<br>
हुताश उरणारूढः शक्तिहस्तो व्यवस्थितः॥ १६.५४ ॥	<br>
पवनोंऽकुशपाणिस्तु विस्तारितमहाजवः॥	<br>
महाऋक्षं समारूढं सेनाग्रे समदृश्यत॥ १६.५५ ॥	<br>
भुजगेन्द्रं समारूढो जलेशो भगवान्स्वयम्॥	<br>
महापाशधरो वीरः सेनायां समवर्तत॥ १६.५६ ॥	<br>
नरयुक्ते रथे दिव्ये धनाध्यक्षो व्यचीचरत्॥	<br>
महासिंहरवो युद्धे गदाहस्तो व्यवस्थितः॥ १६.५७ ॥	<br>
राक्षसेशोऽथ निर्ऋती रथे रक्षोमुखैर्हयैः॥	<br>
धन्वी रक्षोगणवृतो महारावो व्यदृश्यत॥ १६.५८ ॥	<br>
चंद्रादित्यावश्विनौ च वसवः साध्यदेवताः॥	<br>
विश्वेदेवाश्च रुद्राश्च सन्नद्धास्तस्थुराहवे॥ १६.५९ ॥	<br>
हेमपीठत्तरासंगाश्चित्रवर्मायुधध्वजाः॥	<br>
गंधर्वाः प्रत्यदृश्यन्त कृत्वा विश्वावसुं मुखे॥ १६.६० ॥	<br>
तथा रक्तोत्तरासंगा निर्मलायोविभूषणाः॥	<br>
गृध्रध्वजा अदृश्यंत राक्षसा रक्तमूर्धजाः॥ १६.६१ ॥	<br>
तथा भीमाशनिकराः कृष्णवस्त्रा महारथाः॥	<br>
यक्षास्तत्र व्यदृश्यंत मणिभद्रादिकोटिशः॥ १६.६२ ॥	<br>
ताम्रोलूकध्वजा रौद्रा द्वीपिचर्मांबरास्तथा॥	<br>
पिशाचास्तत्र राजंते महावेगपुरःसराः॥ १६.६३ ॥	<br>
तथैव श्वेतवसनाः सितपट्टपताकिनः॥	<br>
मत्तेभवाहनप्रायाः किंनरास्तस्थुराहवे॥ १६.६४ ॥	<br>
मुक्ताजाल पिरष्कारो हंसो हारसमप्रभः॥	<br>
केतुर्जलधिनाथस्य सौम्यरूपो व्यराजत॥ १६.६५ ॥	<br>
पंचरागमहारत्नविटंको धनदस्य च॥	<br>
ध्वजः समुत्थितो भाति यातुकाम इवांबरम्॥ १६.६६ ॥	<br>
कार्ष्णलोहमयो ध्वांक्षो यमस्याभून्महाध्वजः॥	<br>
राक्षसेशस्य वदनं प्रेतस्य ध्वज आबभौ॥ १६.६७ ॥	<br>
हेमसिंहध्वजौ देवौ चन्द्रार्कवमितद्युति॥	<br>
कुंभेन चित्रवर्णेन केतुराश्विनयोरभूत्॥ १६.६८ ॥	<br>
मातंगो हेमरचितश्चित्ररत्नपरिष्कृतः॥	<br>
ध्वजः शतक्रतोरासीत्सितचा मरसंस्थितः॥ १६.६९ ॥	<br>
अन्येषां च ध्वजास्तत्र नानारूपा बभू रणे॥	<br>
सनागयक्षगंधर्वमहोरगनिशाचरा॥ १६.७० ॥	<br>
सेना सा देवराजस्य दुर्जया प्रत्यदृश्यत॥	<br>
कोटयस्तास्त्रयस्त्रिंशन्नानादेवकायिनाम्॥ १६.७१ ॥	<br>
हैमाचलाभे सितकर्णचामरे सुवर्णपद्मामलसुंदरस्रजि॥	<br>
कृताभिरामोज्ज्वलकुंकुमांकुरे कपोललीताविविमुक्तरावे॥ १६.७२ ॥	<br>
श्रितस्तदैरावणनामकुंजरे महाबलश्चित्रविशेषितांबरः॥	<br>
विशालवज्रांगवितानभूषितः प्रकीर्णकेयूरभुजाग्रमंडलः॥ १६.७३ ॥	<br>
सहस्रदृग्बंदिसहस्रसंस्तुतस्त्रिविष्टपेऽशोभत पाकशासनः॥ १६.७४ ॥	<br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारीकाखण्डे तारकासुरदेवेन्द्रयुद्धोपक्रमवर्णनंनाम षोडशोऽध्यायः॥ १६ ॥ 	<br>
</span>
