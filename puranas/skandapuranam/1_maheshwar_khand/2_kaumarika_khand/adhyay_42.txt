<span style="font-size: 14pt; line-height: 200%">॥नारद उवाच॥	<br>
ततो मया स्थापिते च स्थाने कालांतरेण ह॥	<br>
चिंतितं हृदये भूयो द्विजानुग्रहकाम्यया॥ ४२.१ ॥	<br>
वासुदेवविहीनं हि तीर्थमेतन्न रोचते॥	<br>
असूर्यं हि जगद्यद्वत्स हि भूषण भूषणम्॥ ४२.२ ॥	<br>
यत्र नैव हरिः स्वामी तीर्थे गेहेऽथ मानसे॥	<br>
शास्त्रे वा तदसत्सर्वं हांसं तीर्थं न वायसम्॥ ४२.३ ॥	<br>
तस्मात्प्रसाद्य वरदं तीर्थेऽस्मिन्पुरुषोत्तमम्॥	<br>
आनेष्ये कलया साक्षाद्विश्वनुग्रहकाम्यया॥ ४२.४ ॥	<br>
इति संचिंत्य कौरव्य ततोऽहं चात्र संस्थितः॥	<br>
ज्ञानयोगेन योगींद्रं शतं वर्षाण्यतोषयम्॥ ४२.५ ॥	<br>
अष्टाक्षरं जपन्मंत्रं संनिगृह्येंद्रियाणि च॥	<br>
वासुदेवमयो भूत्वा सर्वभूतकृपापरः॥ ४२.६ ॥	<br>
एवं मयाराध्यमानो गरुडं हरिरास्थितः॥	<br>
गणकोटिपरिवृतः प्रत्यक्षः समजायत॥ ४२.७ ॥	<br>
तमहं प्रांजलिर्भूत्वा दत्त्वार्घ्यं विधिवद्धरेः॥	<br>
प्रत्यवोचं प्रमम्याथ प्रबद्धकरसं पुटः॥ ४२.८ ॥	<br>
श्वेतद्वीपे पुरा दृष्टं मया रूपं तव प्रभो॥	<br>
अजं सनातनं विष्णो नरनारायणात्मकम्॥ ४२.९ ॥	<br>
तद्रूपस्य कलामेकां स्थापयात्र जनार्दन॥	<br>
यदि तुष्टोऽसि मे विष्णो तदिदं क्रियतां त्वया॥ ४२.१० ॥	<br>
एवं मया प्रार्थितोऽथ प्रोवाच गरुडध्वजः॥	<br>
एवमस्तु ब्रह्मपुत्र यत्त्वयाभीप्सितं हृदि ॥ ४२.११ ॥	<br>
तत्तथा भविता सर्वमप्यत्रस्थं सदैव हि॥	<br>
एवमुक्त्वा गते विष्णौ निवेश्य स्वकलां प्रभो॥ ४२.१२ ॥	<br>
मया संस्थापितो विष्णुर्लोकानुग्रहकाम्यया॥	<br>
यस्मात्स्वयं श्वेतद्वीपनिवास्यत्र हरिः स्थितः॥ ४२.१३ ॥	<br>
वृद्धो विश्वस्य विश्वाख्यो वासुदेवस्ततः स्मृतः॥	<br>
कार्तिके शुक्लपक्षे या भवत्ये कादशी शुभा॥ ४२.१४ ॥	<br>
स्नानं कृत्वा विधानेन तोयप्रस्रवणादिषु॥	<br>
योर्चयेदच्युतं भक्त्या पंचोपचारपूजया॥ ४२.१५ ॥	<br>
उपोष्य जागरं कुर्याद्गीतवाद्यं हरेः पुरः॥	<br>
कथां वा वैष्णवीं कुर्याद्दंभक्रोधविवर्जितः॥ ४२.१६ ॥	<br>
दानं दद्याद्यथाशक्त्या नियतो हृष्टमानसः॥	<br>
अनेकभवसंभूतात्कल्मषादखिलादपि॥ ४२.१७ ॥	<br>
मुच्यतेऽसौ न संदेहो यद्यपि ब्रह्मघातकः॥	<br>
गारुडेन विमानेन वैकुंठं पदमाप्नुयात्॥ ४२.१८ ॥	<br>
कुलानां तारयेत्पार्थ शतमेकोत्तरं नरः॥	<br>
श्रद्धायुक्तं मुदा युक्तं सोत्साहं सस्पृहं तथा॥ ४२.१९ ॥	<br>
अहंकारविहीनं च स्नानं धूपानुपनम्॥	<br>
पुष्पनैवेद्यसंयुक्तमर्घदानसमन्वितम्॥ ४२.२० ॥	<br>
यामेयामे महाभक्त्या कृतारार्तिकसंयुतम्॥	<br>
चामराह्लादसंयुक्तं भेरीनादपुरस्कृतम्॥ ४२.२१ ॥	<br>
पुराणश्रुतिसंपन्नं भक्तिनृत्यसमन्वितम्॥	<br>
विनिद्रंक्षृत्तृषास्वादस्पृहाहीनं च भारत॥ ४२.२२ ॥	<br>
तत्पादसौरभघ्राणसंयुतं विष्णुवल्लभम्॥	<br>
सगीतं सार्चनकरं तत्क्षेत्रगमनान्वितम्॥ ४२.२३ ॥	<br>
पायुरोधेन संयुक्तं ब्रह्मचर्यसमन्वितम्॥	<br>
स्तुतिपाठेन संयुक्तं पादोदकविभूषितम्॥ ४२.२४ ॥	<br>
सत्यान्वितं सत्ययोगसंयुतं पुण्यवार्तया॥	<br>
पंचविंशतिभिर्युक्तं गुणैर्यो जागरं नरः॥	<br>
एकादश्यां प्रकुर्वीत पुनर्न जायते भुवि॥ ४२.२५ ॥	<br>
अत्र तीर्थवरे पूर्वमैतरेय इति द्विजः॥	<br>
सिद्धिं प्राप्तो महाभागो वासुदेवप्रसादतः॥ ४२.२६ ॥	<br>
<b>॥अर्जुन उवाच॥	<br></b>
ऐतरेयः कस्य पुत्रो निवासः क्वास्य वा मुने॥	<br>
कथं सिद्धिमागाद्धीमान्वासुदेवप्रसादतः॥ ४२.२७ ॥	<br>
<b>॥नारद उवाच॥	<br></b>
अस्मिन्नेव मम स्थाने हारीतस्यान्वयेऽभवत्॥ ४२.२८ ॥	<br>
मांडूकिरिति विप्राग्र्यो वेदवेदांगपारगः॥ ४२.२९ ॥	<br>
तस्यासी दितरा नाम भार्या साध्वीगुणैर्युता॥	<br>
तस्यामुत्पद्यत सुतस्त्वैतरेय इति स्मृतः॥ ४२.३० ॥	<br>
स च बाल्यात्प्रभृत्येव प्राग्जन्मन्यनुशिक्षितम्॥	<br>
जजापमंत्रं त्वनिशं द्वादशाक्षरसंज्ञितम्॥ ४२.३१ ॥	<br>
न श्रृणोति न वक्त्येव मनसापि च किंचन॥	<br>
एवंप्रभावः सोऽभूच्च बाल्ये विप्रसुतस्तदा॥ ४२.३२ ॥	<br>
ततो मूकोऽयमित्येव नानोपायैः प्रबोधितः॥	<br>
पित्रा यदा न कुरुते व्यवहाराय मानसम्॥ ४२.३३ ॥	<br>
ततो निश्चित्य मनसा जडोयमिति भारत॥	<br>
अन्यां विवाहयामास दारान्पुत्रांस्तथादधे॥ ४२.३४ ॥	<br>
पिंगानाम च सा भार्या तस्याः पुत्राश्च जज्ञिरे॥	<br>
चत्वारः कर्मकुशला वेदवेदांगवादिनः॥ ४२.३५ ॥	<br>
यज्ञेषु शांतिहोमेषु द्विजैः सर्वत्र पूजिताः॥	<br>
ऐतरेयोपि नित्यं च त्रिकालं हरिकंदिरे॥ ४२.३६ ॥	<br>
जजाप परमं जाप्यं नान्यत्र कुरुते श्रमम्॥	<br>
ततो माता निरीक्ष्यैव सपत्नीतनयांस्तथा॥ ४२.३७ ॥	<br>
दार्यमाणेन मनसा तनयं वाक्यमब्रवीत्॥	<br>
क्लेशायैव च जातोऽसि धिग्मे जन्म च जीवितम्॥ ४२.३८ ॥	<br>
नार्यास्तस्या नृलोकेऽत्र वरैवाजननिः स्फुटम्॥	<br>
विमानिता या भर्त्रास्यान्न पुत्रः स्याद्गुणैर्युतः॥ ४२.३९ ॥	<br>
पिंगेयं कृतपुण्या वै यस्याः पुत्रा महागुणाः॥	<br>
वेदवेदांगतत्त्वज्ञाः सर्वत्राभ्यर्चिता गुणैः॥ ४२.४० ॥	<br>
तदहं पुत्र दुर्भाग्या महीसागरसंगमे॥	<br>
निमज्जीष्ये वरं मृत्युर्जीविते किं फलं मम॥	<br>
त्वमप्येवं महामौनी नन्द भक्तो हरेश्चिरम्॥ ४२.४१ ॥	<br>
<b>॥नारद उवाच॥	<br></b>
इति मातुर्वचः श्रुत्वा प्रहसन्नैतरेयकः॥ ४२.४२ ॥	<br>
ध्यात्वा मुहुर्तं धर्मज्ञो मातरं प्रणतोऽब्रवीत्॥	<br>
मातर्मिथ्याभिभूतासि अज्ञाने ज्ञानवत्यसि॥ ४२.४३ ॥	<br>
अशोच्ये शोचसि शुभे शोच्ये नैवाऽपि शोचसि॥	<br>
देहस्यास्य कृते मिथ्यासंसारे किं विमुह्यसि॥ ४२.४४ ॥	<br>
मूर्खाचरितमेतद्धि मन्मातुरुचितं न हि॥	<br>
अन्यत्संसारसारं च सारमन्यच्च मोहिताः॥ ४२.४५ ॥	<br>
प्रपश्यंति यथा रात्रौ खद्योतं दीपवत्स्थितम्॥	<br>
यदिदं मन्यसे सारं श्रृणु तस्याप्यसारताम्॥ ४२.४६ ॥	<br>
एवंविधं हि मानुऽयमा गर्भादिति कष्टदम्	<br>
अस्थिपट्टतुलास्तम्भे स्नायुबन्धेन यंत्रिते॥ ४२.४७ ॥	<br>
रक्तमांसमदालिप्ते विण्मूत्रद्रव्यभाजने॥	<br>
केशरोमतृणच्छन्ने सुवर्णत्वक्सुधूतके॥ ४२.४८ ॥	<br>
वदनैकमहाद्वारे षड्गवाक्षवितभूषिते॥	<br>
ओष्ठद्वयकाटे च तथा दंतार्गलान्विते॥ ४२.४९ ॥	<br>
नाडीस्वेदप्रवाहे च कालवक्त्रानलस्थिते॥	<br>
एवंविधे गृहे गेही जीवो नामास्ति शोभने॥ ४२.५० ॥	<br>
गुणत्रयमयी भार्या प्रकृतिस्तस्य तत्र च॥	<br>
बोधाहंकारकामाश्च क्रोधलोभादयोऽपि च ॥ ४२.५१ ॥	<br>
अपत्यान्यस्य हा कष्टमेवं मूढः प्रवर्तते॥	<br>
तस्य योयो यथा मोहस्तथा तं श्रृणु तत्त्वतः॥ ४२.५२ ॥	<br>
स्रोतांसि यस्य सततं प्रस्रवंति गिरेरिव॥	<br>
कफमूत्रादिकान्यस्य कृते देहस्य मुह्यति॥ ४२.५३ ॥	<br>
सर्वाशुचिनिधानस्य शरीरस्य न विद्यते॥	<br>
शुचिरेकप्रदेशोऽपि विण्मूत्रस्य दृतेरिव॥ ४२.५४ ॥	<br>
स्पृष्ट्वा स्वदेहस्रोतांसि मृत्तोयैः शोध्यते करः॥	<br>
तथाप्यशुचिभांडस्य न विरज्यति किं नरः॥ ४२.५५ ॥	<br>
कायः सुगन्धतोयाद्यैर्यत्नेनापि सुसंस्कृतः॥	<br>
न जहाति स्वकं भावं श्वपुच्छमिव नामितम्॥ ४२.५६ ॥	<br>
स्वदेहाशुचिगंधेन न विरज्यति यो नरः॥	<br>
विरागे कारणं तस्य किमन्यदु पदिश्यते॥ ४२.५७ ॥	<br>
गन्धलेपापनोदार्थं शौचं देहस्य कीर्तितम्॥	<br>
द्वयस्यापगमात्पश्चाद्भावशुद्ध्या विशुध्यति॥ ४२.५८ ॥	<br>
गंगातोयेन सर्वेण मृद्भारैः पर्वतोपमैः॥	<br>
आ मृत्योराचरञ्छौचं भावदुष्टो न शुध्यति॥ ४२.५९ ॥	<br>
तीर्थस्नानैस्तपोभिर्वा दुष्टात्मा नैव शुध्यति॥	<br>
स्वेदितः क्षालितस्तीर्थे किं शुद्धिमधिगच्छति॥ ४२.६० ॥	<br>
अंतर्भावप्रदुष्टस्य विशतोऽपि हुताशनम्॥	<br>
न स्वर्गो नापपर्गश्च देहनिर्दहनं परम्॥ ४२.६१ ॥	<br>
भावशुद्धिः परं शौचं प्रमाणं सर्वकर्मसु॥	<br>
अन्यथालिंग्यते कांता भावेन दुहिताऽन्यथा॥ ४२.६२ ॥	<br>
अन्यथैव स्तनं पुत्रश्चिंतयत्यन्यथा पतिः॥	<br>
चित्तं विशोधयेत्तस्मात्किमन्यैर्बाह्यशोधनैः॥ ४२.६३ ॥	<br>
भावतः संविशुद्धात्मा स्वर्गं मोक्षं च विंदति॥	<br>
ज्ञानामलांभसा पुंसः सद्वैराग्यमृदा पुनः॥ ४२.६४ ॥	<br>
अविद्यारागविण्मूत्रलेपगंधविशोधनम्॥	<br>
एवमेतच्छरीरं हि निसर्गादशुचि विदुः॥ ४२.६५ ॥	<br>
त्वङ्मात्रसारनिःसारं कदलीसारसंनिभम्॥	<br>
ज्ञात्वैवं दोषवद्देहं यः प्राज्ञः शिथिलीभवेत्॥ ४२.६६ ॥	<br>
स निष्क्रामति संसारे दृढग्राही स तिष्ठति॥	<br>
एवमेतन्महाकष्टं जन्म दुःखं प्रकीर्तितम्॥ ४२.६७ ॥	<br>
पुंसामज्ञातदोषेण नानाकर्मवशेन च॥	<br>
यथा गिरिवराक्रांतः कश्चिद्दुःखेन तिष्ठति॥ ४२.६८ ॥	<br>
यथा जरायुणा देही दुःखं तिष्ठति वेष्टितः॥	<br>
पतितः सागरे यद्वद्दृःखमास्ते समाकुलः॥ ४२.६९ ॥	<br>
गर्भोदकेन सिक्तांगस्तथाऽऽस्ते व्याकुलः पुमान्॥	<br>
लोहकुम्भे यथान्यस्त पच्यते कश्चिदग्निना॥ ४२.७० ॥	<br>
गर्भकुम्भे तथा क्षिप्तः पच्यते जठराग्निना॥	<br>
सूचीभिरग्निवर्णाभिर्विभिन्नस्य निरन्तरम्॥ ४२.७१ ॥	<br>
यद्दुःखं जायते तस्य तद्गर्भेऽष्टगुणं भवेत्॥	<br>
इत्येतद्गर्भदुःखं हि प्राणिनां परिकीर्तितम्॥ ४२.७२ ॥	<br>
चरस्थिराणां सर्वेषामात्मगर्भानुरूपतः॥	<br>
तत्रस्थस्य च सर्वेषां जन्मनां स्मरणं भवेत्॥ ४२.७३ ॥	<br>
मृतश्चाहं पुनर्जातो जातश्चाहं पुनर्मृतः॥	<br>
नानायोनिसहस्राणि मया दृष्टान्वनेकधा॥ ४२.७४ ॥	<br>
अधुना जातमात्रोऽहं प्राप्तसंस्कार एव च॥	<br>
ततः श्रेयः करिष्यामि येन गर्भो न संभवेत्॥ ४२.७५ ॥	<br>
अध्येष्यामि हरेर्ज्ञानं संसारविनिवर्तनम्॥	<br>
एवं संचिंतयन्नास्ते मोक्षोपायं विचिन्तयन्॥ ४२.७६ ॥	<br>
गभात्कोटिगुणं दुःखं जायमानस्य जायते॥	<br>
गर्भवासे स्मृतिर्यासीत्सा जातस्य प्रणश्यति॥ ४२.७७ ॥	<br>
स्पृष्टमात्रस्य बाह्येन वायुना मूढता भवेत्॥	<br>
संमूढस्य स्मृतिभ्रंशः शीघ्रं संजायते पुनः॥ ४२.७८ ॥	<br>
स्मृतिभ्रंशात्ततस्तस्य पूर्वकर्मवशेन च॥	<br>
रतिः संजायते तूर्णं जंतोस्तत्रैव जन्मनि॥ ४२.७९ ॥	<br>
रक्तो मूढश्च लोकोयमकार्ये संप्रवर्तते॥	<br>
तत्रात्मानं न जानाति न परं न च दैवतम्॥ ४२.८० ॥	<br>
न श्रृणोति परं श्रेयः सति चक्षुषि नेक्षते॥	<br>
समे पथि समैर्गच्छन्स्खलतीव पदेपदे॥ ४२.८१ ॥	<br>
सत्यां बुद्धौ न जानाति बोध्यमानो बुधैरपि॥	<br>
संसारे क्लिश्यते तेन रागमोहवशानुगः॥ ४२.८२ ॥	<br>
गर्भस्मृतेरभावेन शास्त्रमुक्तं महर्षिभिः॥	<br>
तद्दृःखकथनार्थाय स्वर्गमोक्षप्रसाधकम्॥ ४२.८३ ॥	<br>
ये शास्त्रज्ञाने सत्यस्मिन्सर्वकर्मार्थसाधके॥	<br>
न कुर्वंत्यात्मनः श्रेयस्तदत्र परमद्भुतम्॥ ४२.८४ ॥	<br>
अव्यक्तेन्द्रियवृत्तित्वाद्बाल्ये दुःखं महत्पुनः॥	<br>
इच्छन्नपि न शक्नोति वक्तुं कर्तुं च किञ्चन॥ ४२.८५ ॥	<br>
दंतोत्थाने महद्दुःखं मौलेन व्याधिना तथा॥	<br>
बालरोगैश्च विविधैः पीडा बालग्रहैरपि॥ ४२.८६ ॥	<br>
तृड्बुभुक्षापरीतांगः क्वचित्तिष्ठति रारटन्॥	<br>
विण्मूत्रभक्षणाद्यं च मोहाद्बालः समाचरेत्॥ ४२.८७ ॥	<br>
कौमारे कर्णवेधेन मातापित्रोर्विताडनैः॥	<br>
अक्षराध्ययनाद्यैश्च दुःखं स्याद्गुरुशासनात्॥ ४२.८८ ॥	<br>
प्रमत्तेंद्रियवृत्तैश्च कामरागप्रपीडनात्॥	<br>
रागोद्वृत्तस्य सततं कुतः सौख्यं हि यौवने॥ ४२.८९ ॥	<br>
ईर्ष्यया सुमहद्दुःखं मोहाद्रक्तस्य जायते॥	<br>
मत्तस्य कुपितस्यैव रागो दोषाय केवलम्॥ ४२.९० ॥	<br>
न रात्रौ विंदते निद्रा कामाग्निपरिखेदितः॥	<br>
दिवापि हि कुतः सौख्यमर्थोपार्जनचिंतया॥ ४२.९१ ॥	<br>
नारीषु त्वनुभूतासु सर्वदोषाश्रयासु च॥	<br>
विण्मुत्रोत्सर्गसदृशं सौख्यं मैथुनजं स्मृतम्॥ ४२.९२ ॥	<br>
सन्मानमपमानेन वियोगेनेष्टसंगमः॥	<br>
यौवनं जरया ग्रस्तं क्व सौख्यमनुपद्रवम्॥ ४२.९३ ॥	<br>
वलीपलितकायेन शिथिलीकृतविग्रहः॥	<br>
सर्वक्रियास्वशक्तश्च जरयाजर्ज्जरीकृतः॥ ४२.९४ ॥	<br>
स्त्रीपुंसोर्यौवनं रूपं यदन्योन्याश्रयं पुरा॥	<br>
तदेवं जरया ग्रस्तमुभयोरपि न प्रियम्॥ ४२.९५ ॥	<br>
जराभिभूतःपुरुषः पत्नीपुत्रादिबांधवैः॥	<br>
अशक्तत्वाद्दुराचारैर्भृत्यैश्च परिभूयते॥ ४२.९६ ॥	<br>
धर्ममर्थं च कामं च मोक्षं च नातुरो यतः॥	<br>
शक्तः साधयितुं तस्माद्युवा धर्मं समाचरेत्॥ ४२.९७ ॥	<br>
वातपित्तकफादीनां वैषम्यं व्याधिरुच्यते॥	<br>
वातादीनां समूहश्च देहोऽयं परिकीर्तितः॥ ४२.९८ ॥	<br>
तस्माद्व्याधिमयं ज्ञेयं शरीरमिदमात्मनः॥	<br>
रोगैर्नानाविधैर्यांति देहे दुःखान्यनेकशः॥ ४२.९९ ॥	<br>
तानि न स्वात्मवेद्यानि किमन्यत्कथयाम्यहम्॥	<br>
एकोत्तरं मृत्युशतमस्मिन्देहे प्रतिष्ठितम्॥ ४२.१०० ॥	<br>
तत्रैकः कालसंयुक्तः शेषास्त्वागंतवः स्मृताः॥	<br>
ये त्विहागंतवः प्रोक्तास्ते प्रशाम्यन्ति भेषजैः॥ ४२.१०१ ॥	<br>
जपहोमप्रदानैश्च कालमृत्युर्न शाम्यति॥	<br>
विविधा व्याधयः शस्ताः सर्पाद्याः प्राणिनस्तथा॥ ४२.१०२ ॥	<br>
विषाणि चाभिचाराश्च मृत्योर्द्वाराणि देहिनाम्॥	<br>
पीडितं सर्परोगाद्यैरपि धन्वंतरिः स्वयम्॥ ४२.१०३ ॥	<br>
स्वस्थीकर्तुं न शक्नोति कालप्राप्तं हि देहिनम्॥	<br>
नैषधं न तपो मंत्रा न मित्राणि न बांधवाः॥ ४२.१०४ ॥	<br>
शक्नुवंति परित्रातुं नरं कालेन पीडितम्॥	<br>
रसायनतपोजप्यैर्योगसिद्धैर्महात्मभिः॥ ४२.१०५ ॥	<br>
कालमृत्युरपि प्राज्ञैर्नीयते नापि संयुतैः॥	<br>
नास्ति मृत्युसमं दुःखं नास्ति मृत्युसमं भयम्॥ ४२.१०६ ॥	<br>
नास्ति मृत्युसमस्रासः सर्वेषामपि देहिनाम्॥	<br>
सद्भार्यापुत्रमित्राणि राज्यैश्वर्यसुखानि च॥ ४२.१०७ ॥	<br>
आबद्धानि स्नेहपाशैर्मृत्युः सर्वाणि कृंतति॥	<br>
किं न पश्यसि मातस्त्वं सहस्रस्यापि मध्यतः॥ ४२.१०८ ॥	<br>
जनाः शतायुषः पंचभवंति न भवन्ति वा॥	<br>
अशीतिका विपद्यन्ते केचित्सप्ततिका नराः॥ ४२.१०९ ॥	<br>
परमायुः स्थिता षष्टिस्तदप्यस्ति न निष्ठितम्॥	<br>
तस्य यावद्भवेदायुर्देहिनः पूर्वकर्म भिः॥ ४२.११० ॥	<br>
तस्यार्धमायुषो रात्रिर्हरते मृत्युरूपिणी॥	<br>
बालभावेन मोहेन वार्धके जरया तथा॥ ४२.१११ ॥	<br>
वर्षाणां विंशतिर्याति धर्मकामार्थवर्जितः॥	<br>
आगन्तुकैर्भवैः पुंसां व्याधिशोकैरनेकधा॥ ४२.११२ ॥	<br>
ह्रियतेर्द्धं हि तत्रापि यच्छेषं तद्धि जीवितम्॥	<br>
जीवितांतेच मरणं महाघोरमवाप्नुयात्॥ ४२.११३ ॥	<br>
जायते योनिकोटीषु मृतः कर्मवशात्पुनः॥	<br>
देहभेदेन यः पुंसां वियोगः कर्मसंख्यया॥ ४२.११४ ॥	<br>
मरणं तद्विनिर्द्दिष्टं न नाशः परमार्थतः॥	<br>
महातमःप्रविष्टस्य च्छिद्यमानेषु मर्मसु॥ ४२.११५ ॥	<br>
यद्दुःखं मरणं जंतोर्न तस्येहोपमा क्वचित्॥	<br>
हा तात मातर्हा कांते क्रंदत्येवं सुदुःखितः॥ ४२.११६ ॥	<br>
मण्डूक इव सर्पेण गीर्यते मृत्युना जनः॥	<br>
बांधवैः संपरित्यक्तः प्रियैश्च परिवारितः॥ ४२.११७ ॥	<br>
निःश्वसन्दीर्घमुष्णं च मुकेन परिशुष्यता॥	<br>
चतुरंतेषु खट्वायाः परिवर्तन्मुहुर्मुहुः॥ ४२.११८ ॥	<br>
संमूढः क्षिपतेत्यर्थं हस्तपादावितस्ततः॥	<br>
खट्वातो वांछते भूमिं भूमेः खट्वां पुनर्महीम्॥ ४२.११९ ॥	<br>
विवस्त्रो मुक्तलज्जश्च विष्ठानुलेपितः॥	<br>
याचमानश्च सलिलं शुष्ककण्ठोष्ठतालुकः॥ ४२.१२० ॥	<br>
चिंतयानः स्ववित्तानि कस्यैतानि मृते मयि॥	<br>
पंचावटान्खनमानः कालपाशेन कर्षितः॥ ४२.१२१ ॥	<br>
म्रियते पश्यतामेव गले घुर्घुररावकृत्॥	<br>
जीवस्तृणजलूकेव देहाद्देहं विशेत्क्रमात्॥ ४२.१२२ ॥	<br>
संप्राप्योत्तरमंशेन देहं त्यजति पूर्वकम्॥	<br>
मरणात्प्रार्थना दुःखमधिकं हि विवेकिनः॥ ४२.१२३ ॥	<br>
क्षणिकं मरणे दुःखमनंतं प्रार्थनाकृतम्॥	<br>
ज्ञातं मयैतदधुना मृतो भवति यद्गुरुः॥ ४२.१२४ ॥	<br>
न परः प्रार्थयेद्भूयस्तृष्णा लाघवकारणम्॥	<br>
आदौ दुःखं तथा मध्ये ह्यन्त्ये दुःखं च दारुणम्॥ ४२.१२५ ॥	<br>
निसर्गात्सर्वभूतानामिति दुःखपरंपरा॥	<br>
क्षुधा च सर्वरोगाणां व्याधिः श्रेष्ठतमः स्मृतः॥ ४२.१२६ ॥	<br>
स चान्नौषधिलेपेन क्षणमात्रं प्रशाम्यति॥	<br>
क्षुद्ध्याधेर्वेदना तीव्रा निःशेषबलकृन्तनी॥ ४२.१२७ ॥	<br>
तयाभिभूतो म्रियते यथान्यैर्व्याधिभिर्न्नरः॥	<br>
राज्ञोऽभिमानमात्रं हि ममैव विद्यते गृहे॥ ४२.१२८ ॥	<br>
सर्वमाभरणं भारं सर्वमालेपनं मम॥	<br>
सर्वं प्रलापितं गीतं नित्यमुन्मत्तचेष्टितम्॥ ४२.१२९ ॥	<br>
इत्येवं राज्यसंभोगैः कुतः सौख्यं विचारतः॥	<br>
नृपाणां व्यग्रचित्तानामन्योन्यविजिगीषया॥ ४२.१३० ॥	<br>
प्रायेण श्रीमदालेपान्नहुषाद्या महानृपाः॥	<br>
स्वर्गं प्राप्यापि पतिताः कः श्रियो विंदते सुखम्॥ ४२.१३१ ॥	<br>
उपर्युपरि देवानामन्योन्यातिशये स्थितम्॥	<br>
नरैः पुण्यफलं स्वर्गे मूलच्छेदेन भुज्यते॥ ४२.१३२ ॥	<br>
न चान्यत्क्रियते कर्म सोऽत्र दोषः सुदारुणः॥	<br>
छिन्नमूलतरुर्यद्वदवशः पतते क्षितौ॥ ४२.१३३ ॥	<br>
पुण्यमूलक्षये तद्वत्पातयंति दिवौकसः॥	<br>
इति स्वर्गेपि देवानां नास्ति सौख्यं विचारतः॥ ४२.१३४ ॥	<br>
तथा नारकिणां दुःखं प्रसिद्धं किं च वर्ण्यते॥	<br>
स्थावरेष्वपिदुःखानि दावाग्निहिमशोषणम्॥ ४२.१३५ ॥	<br>
कुठारैश्ठेदनं तीव्रं वल्कलानां च तक्षणम्॥	<br>
पर्णशखाफलानां च पातनं चंडवायुना॥ ४२.१३६ ॥	<br>
अपमर्दश्च सततं गजैर्वन्यैश्च देहिभिः॥	<br>
तृड्‌बुभुक्षा च सर्पाणां क्रोधो दुःखं च दारुणम्॥ ४२.१३७ ॥	<br>
दुष्टानां घातनं लोके पाशेन च निबन्धनम्॥	<br>
एवं सरीसृपाणां च दुःखं मातर्मुहुर्मुहुः॥ ४२.१३८ ॥	<br>
अकस्माज्जन्ममरणं कीटादीनां तथाविधम्॥	<br>
वर्षाशीतातपैर्दुःखं सुकष्टं मृगपक्षिणाम्॥ ४२.१३९ ॥	<br>
क्षुत्तृट्‌क्लेशेन महता संत्रस्ताश्च सदा मृगाः॥	<br>
पशुनागनिकायानां श्रृणु दुःखानि यानि च॥ ४२.१४० ॥	<br>
क्षुत्तृट्‌छीतादिदमनं वधबन्धनताडनम्॥	<br>
नासाप्रवेधनं त्रासः प्रतोदांकुशताडनम्॥ ४२.१४१ ॥	<br>
वेणुकुन्तादिनिगडमुद्गरांऽकुशताडनम्॥	<br>
भारोद्वहनसंक्लेशं शिक्षायुद्धादिपीडनम्॥ ४२.१४२ ॥	<br>
आत्मयूथवियोगश्च वने च नयनादिकम्॥	<br>
दुर्भिक्षं दुर्भगत्वं च मूर्खत्वं च दरिद्रता॥ ४२.१४३ ॥	<br>
अधरोत्तरभावश्च मरणं राष्ट्रविभ्रमः॥	<br>
अन्योन्याभिभवाद्दुःखमन्योन्यातिशयात्पुनः॥ ४२.१४४ ॥	<br>
अनित्यता प्रभावाणामुच्छ्रयाणां च पातनम्॥	<br>
इत्येवमादिभिर्दुःखैर्यस्माद्व्याप्तं चराचरम्॥ ४२.१४५ ॥	<br>
निरयादिमनुष्यांतं तस्मात्सर्वं त्यजेद्बुधः॥	<br>
स्कन्धात्सकन्धं नयेद्भारं विश्रामं मन्यतेन्यथा॥ ४२.१४६ ॥	<br>
तद्वत्सर्वमिदं लोके दुःखं दुःखेन शाम्यति॥	<br>
एवमेतज्जगत्सर्वमन्योन्यातिशयोच्छ्रितम्॥ ४२.१४७ ॥	<br>
दुःखैराकुलितं ज्ञात्वा निर्वेदं परमाप्नुयात्॥	<br>
निर्वेदाच्च विरागः स्याद्विरागाज्ज्ञानसंभवः॥ ४२.१४८ ॥	<br>
ज्ञानेन तं परं ज्ञात्वा विष्णुं मुक्तिमवाप्नुयात्॥	<br>
नाहमेतादृशे लोके रमेयं जननि क्वचित्॥ ४२.१४९ ॥	<br>
राजहंसो यथा शुद्धः काकामेध्यप्रदर्शकः॥	<br>
श्रृणु मातर्यत्र संस्थो रमेयं निरुपद्रवः॥ ४२.१५० ॥	<br>
अविद्यायनमत्युग्रं नानाकर्मातिशाखिनम्॥	<br>
संकल्पदंशमकरं शोकहर्षहिमातपम्॥ ४२.१५१ ॥	<br>
मोहांधकारतिमिरं लोभव्यालसरीसृपम्॥	<br>
विषयानन्यथाध्वानं कामक्रोधविमोक्षकम्॥ ४२.१५२ ॥	<br>
तदतीत्य महादुर्गं प्रविष्टोऽस्मि महद्वनम्॥	<br>
न तत्प्रविश्य शोचंति न प्रदुष्यंति तद्विदः॥ ४२.१५३ ॥	<br>
न च बिभ्यति केषांचिन्नास्य बिभ्यति केचन॥ ४२.१५४ ॥	<br>
तस्मिन्वने सप्तमहाद्रुमास्तु सप्तैव नद्यश्च फलानि सप्त॥	<br>
सप्ताश्रमाः सप्त समाधयश्च दीक्षाश्च सप्तैतदरण्यरूपम्॥ ४२.१५५ ॥	<br>
पंचवर्णानि दिव्यानि चतुर्वर्णानि कानिचित्॥	<br>
त्रिद्विवर्णैकवर्णानि पुष्पाणि च फलानि च॥ ४२.१५६ ॥	<br>
सृजंतः पादपास्तत्र व्याप्य तिष्ठन्ति तद्वनम्॥ ४२.१५७ ॥	<br>
सप्त स्त्रियस्तत्र वसंति सत्यस्त्ववाङ्मुख्यो भानुमतो भवंति॥	<br>
ऊर्ध्वं रसानाददते प्रजाभ्यः सर्वाश्च तास्तत्त्वतः कोपि वदे॥ ४२.१५८ ॥	<br>
सप्तैव गिरयश्चात्र धृतं यैर्भुवनत्रयम्॥	<br>
नद्यश्च सरितः सप्त ब्रह्मवारिवहाः सदा॥ ४२.१५९ ॥	<br>
तेजश्चाभयदानत्वमद्रोहः कौशलं तथा॥	<br>
अचापल्यमथाक्रोधः प्रियवादश्च सप्तमः॥<sup id="cite_ref-1" class="reference"><a href="#cite_note-1">[१]</a></sup> ४२.१६० ॥	<br>
इत्येते गिरयो ज्ञेयास्तस्मिन्विद्यावने स्थिताः॥	<br>
दृढनिश्चयस्तथा भासा समता निग्रहो गुणः॥ ४२.१६१ ॥	<br>
निर्ममत्वं तपश्चात्र सन्तोषः सप्तमो ह्रदः॥	<br>
भगवद्गुणविज्ञानाद्भक्तिः स्यात्प्रथमा नदी॥ ४२.१६२ ॥	<br>
पुष्पादिपूजा द्वितीया तृतीया च प्रदक्षिणा॥	<br>
चतुर्थी स्तुतिवाग्रूपा पञ्चमी ईश्वरार्पणा॥ ४२.१६३ ॥	<br>
षष्ठी ब्रह्मैकता प्रोक्ता सप्तमी सिद्धिरेव च॥	<br>
सप्त नद्योऽत्र कथिता ब्रह्मणा परमेष्ठिना॥ ४२.१६४ ॥	<br>
ब्रह्मा धर्मो यमश्चाग्निरिंद्रो वरुण एव च॥ ४२.१६५ ॥	<br>
धनदश्च ध्रुवादीनां सप्तकानर्चयंत्यमी॥	<br>
नदीनां संगमस्तत्र वैकुंठसमुपह्वरे॥ ४२.१६६ ॥	<br>
आत्मतृप्ता यतो यांति शांता दांताः परात्परम्॥	<br>
केचिद्द्रुमाः स्त्रियः केचित्केचित्तत्त्वविदोऽपरे॥ ४२.१६७ ॥	<br>
सरितः केचिदाहुः स्म सप्तैव ज्ञानवित्तमाः॥	<br>
अनपेतव्रतकामोऽत्र ब्रह्मचर्यं चरामि च॥ ४२.१६८ ॥	<br>
ब्रह्मैव समिधस्तत्र ब्रह्माग्निर्ब्रह्म संस्तरः॥	<br>
आपो ब्रह्म गुरुब्रह्म ब्रह्मचर्यमिदं मम॥ ४२.१६९ ॥	<br>
एतदेवेदृशं सूक्ष्मं ब्रह्मचर्यं विदुर्बुधाः॥	<br>
गुरुं च श्रृणु मे मातर्यो मे विद्याप्रदोऽभवत्॥ ४२.१७० ॥	<br>
एकः शास्ता न द्वितीयोऽस्ति शास्ता हृद्येव तिष्ठन्पुरुषं प्रशास्ति॥	<br>
तेनाभियुक्तः प्रणवादिवोदकं यता नियुक्तोस्मि तथाचरामि॥ ४२.१७१ ॥	<br>
एको गुरुर्नास्ति तथा द्वितीयो हृदि स्थितस्तमहं नृ ब्रवीमि॥	<br>
यं चावमान्यैव गुरुं मुकुन्दं पराभूता दानवाः सर्व एव॥ ४२.१७२ ॥	<br>
एको बंधुर्नास्ति ततो द्वितीयो हृदी स्थितं तमहमनुब्रवीमि॥	<br>
तेनानुशिष्टा बांधवा बंधुमंतः सप्तर्षयः सप्त दिवि प्रभांति॥ ४२.१७३ ॥	<br>
ब्रह्मचर्यं च संसेव्यं गार्हस्थ्य श्रृणु यादृशम्॥	<br>
पत्नी प्रकृतिरूपा मे तच्चित्तो नास्मि कर्हिचित्॥ ४२.१७४ ॥	<br>
मच्चित्ता सा सदा मातर्मम सर्वार्थसाधनी॥	<br>
घ्राणं जिह्वा च चक्षुश्च त्वक्च श्रोत्रं च पंचमम्॥ ४२.१७५ ॥	<br>
मनो बुद्धिश्च सप्तैते दीप्यंते पावका मम॥	<br>
गंधो रसश्च रूपं च शब्दः स्पर्शश्च पंचमम्॥ ४२.१७६ ॥	<br>
मंतव्यमथ बोद्धव्यं सप्तैताः समिधो मम॥	<br>
हुतं नारायणध्यानाद्भुंक्ते नारायणः स्वयम्॥ ४२.१७७ ॥	<br>
एवंविधेन यज्ञेन यजाम्यस्मि तमीश्वरम्॥	<br>
अकामयानस्य च सर्वकामो भवेदद्विषाणस्य च सर्वदोषः॥ ४२.१७८ ॥	<br>
न मे स्वभावेषु भवंति लेपास्तोयस्य बिंदोरिव पुष्करेषु॥	<br>
नित्यस्य मे नैव भवंत्यनित्या निरीक्षमाणस्य बहुस्यभावात्॥ ४२.१७९ ॥	<br>
न सज्जते कर्मसु भोगजालं दिवीव सूर्यस्य मयूखजालम्॥ ४२.१८० ॥	<br>
एवंविधेन पुत्रेण मा मातर्दुःखिनी भव॥	<br>
तत्पदं त्वा च नेष्यामि न यत्क्रतुशतैरपि॥ ४२.१८१ ॥	<br>
इति पुत्रवचः श्रुत्वा विस्मिता इतराभवत्॥	<br>
चिंतयामास यद्येवं विद्वान्मम सुतो दृढम्॥ ४२.१८२ ॥	<br>
लोकेषु ख्यातिमायाति ततो मे स्याद्यशः परम्॥	<br>
इत्यादि चिंतयंत्यां च रजन्यां भगवान्हरिः॥ ४२.१८३ ॥	<br>
प्रहृष्टस्तस्य तैर्वाक्यैर्विस्मितः प्रादुरास च॥	<br>
मूर्तेः स्वयं विनिष्क्रम्य शंखचक्रगदाधराः॥ ४२.१८४ ॥	<br>
जगदुद्भासयन्भासा सूर्यकोटिसमप्रभः॥	<br>
ततो निष्पत्य धरणीं हृष्टरोमाश्रुद्गदः॥ ४२.१८५ ॥	<br>
मूर्ध्नि बद्धांजलिं धीमानैतरेयोऽथ तुष्टुवे॥ ४२.१८६ ॥	<br>
नमस्तुभ्यं भगवते वासुदेवाय धीमहि॥	<br>
प्रद्युम्नायानिरुद्धाय नमः संकर्षणाय च॥ ४२.१८७ ॥	<br>
नमो विज्ञानमात्राय परमानंदमूर्तये॥	<br>
आत्मारामाय शांताय निवृत्तद्वैतदृष्टये॥ ४२.१८८ ॥	<br>
आत्मानंदानुरुद्धाय सम्यक्तयक्तोर्मये नमः॥	<br>
हृषीकेशाय महते नमस्तेऽनंतशक्तये॥ ४२.१८९ ॥	<br>
वचस्युपरते प्राप्यो य एको मनसा सह॥	<br>
अनामरूपचिन्मात्रः सोऽव्यान्नः सदसत्परः॥ ४२.१९० ॥	<br>
यस्मिन्निदं यतश्चेदं तिष्ठत्यपैति जायते॥	<br>
मृन्मयेष्विव मृज्जातिस्तस्मै ते ब्रह्मणे नमः॥ ४२.१९१ ॥	<br>
यं न स्पृशंति न विदुर्मनोबुद्धींद्रियासवः॥	<br>
अंतर्बहिश्च विततं व्योमवत्प्रणतोऽस्म्यहम्॥ ४२.१९२ ॥	<br>
देहेंद्रियप्राणमनोधियोऽमी यदंशब्द्धाः प्रचरंति कर्मसु॥	<br>
नैवान्यदालोहमिव प्रतप्तं स्थानेषु तद्दृष्टपदेन एते॥ ४२.१९३ ॥	<br>
चतुर्भिश्च त्रिभिर्द्वाभ्यामेकधा प्रणमामि तम्॥	<br>
पूर्वापरापरयुगे शास्तारं परमीश्वरम्॥ ४२.१९४ ॥	<br>
हित्वा गतीर्मोक्षकामा यं भजंति दशात्मकम्॥	<br>
तं परं सत्यममलं त्वां वयं पर्युपास्महे॥ ४२.१९५ ॥	<br>
ॐनमो भगवते महापुरुषाय महानुभावाय विभूतिपतये सकलसात्वतपरिवृढनिकरकरकमलोत्पलकुड्मलोपलालितचरणारविंदयुगल परमपरमेष्ठिन्नमस्ते॥ ४२.१९६ ॥	<br>
तवाग्निरास्यं वसुधांघ्रियुग्मं नभः शिरश्चंद्ररवी च नेत्रे॥	<br>
समस्तलोका जठरं भुजाश्च दिशश्चतस्रो भगवन्नमस्ते॥ ४२.१९७ ॥	<br>
जन्मानि तावंति न संति देव निष्पीड्य सर्वाणि च सर्वकालम्॥	<br>
भूतानि यावंति मयात्र भीमे पीतानि संसारमहासमुद्रे॥ ४२.१९८ ॥	<br>
संपच्छिलानां हिमवन्महेंद्रकैलासमेर्वादिषु नैव तादृक्॥	<br>
देहाननेकाननुगृह्णतो मे प्राप्तास्ति संपन्महती तथेश॥ ४२.१९९ ॥	<br>
न संतिते देव भुवि प्रदेशा न येषु जातोऽस्मि तथा विनष्टः॥	<br>
भूत्वा मया येषु न जंतवश्च संभक्षितो वा न च भूतसंघैः॥ ४२.२०० ॥	<br>
शोकाभिभूतस्य ममाश्रु देव यावत्प्रमाणं पतितं भवेषु॥	<br>
तावत्प्रमाणं न जलं पयोदा मुंचंति दिव्यैरपि वर्षलक्षैः॥ ४२.२०१ ॥	<br>
मन्ये धरित्रीपरमाणुसंख्यामुपैति पित्रोर्गणना न मह्यम्॥	<br>
मित्राव्यमित्राण्यनुजीव्यबंधून्संख्यातुमीशोऽस्मिन देवदेव॥ ४२.२०२ ॥	<br>
त्वय्यर्पितं नाथ पुनः पुनर्मे मनः समाक्षिप्य सुदुर्द्धरारि॥	<br>
कामो वशं क्रधमुखैः सहायैः करोति किं तद्भगवन्करोमि॥ ४२.२०३ ॥	<br>
सोऽहं भृशार्तः करुणाकरस्त्वं संसारगर्ते पतितस्य विष्णो॥	<br>
महात्मनां संश्रयमभ्युपेतो नैवावसीदत्यपि दुर्गतोऽपि॥ ४२.२०४ ॥	<br>
परायणं रोगवतो हि वैद्यो महाब्धिमग्नस्य च नौर्नरस्य॥	<br>
बालस्य मातापितरौ सुघोरसंसारखिन्नस्य हरे त्वमेव॥ ४२.२०५ ॥	<br>
प्रसीद सर्वेश्वर सर्वभूत सर्वस्य हेतो परमार्थसार॥	<br>
मामुद्धरास्मादुरुदुःखसंघात्संसारगर्तात्स्वपरिग्रहेण॥ ४२.२०६ ॥	<br>
क्षृत्तृट्‌त्रिधातुभिरिमं मुहुरर्द्यमानं शीतोष्ण वातसलिलैरितरेतराच्च॥	<br>
कामाग्निनाच्युत रुषा च सुदुर्भरेण संपश्यतो मम उरुक्रम सीदतो हि॥ ४२.२०७ ॥	<br>
भवंतु भद्राणि समस्तदोषाः प्रयांतु नाशं जगतोऽखिलस्य॥	<br>
मयाद्य भक्त्या परमेश्वरे प्रभौ स्तुते जगद्धातरि वासुदेवे॥ ४२.२०८ ॥	<br>
ये भूतले ये दिवि चांतरिक्षे रसातले प्राणिगणाश्च केचित्॥	<br>
भवंतु ते सिद्धियुजो मयाद्य स्तुते जगद्धातरि वासुदेवे॥ ४२.२०९ ॥	<br>
अज्ञानिनो ज्ञानविदो भवंतु प्रशान्तिभाजः सततोग्रचित्ताः॥	<br>
मया च विश्वंभरणे ह्यनंते स्तुते जगद्धातरि वासुदेवे॥ ४२.२१० ॥	<br>
श्रृण्वंति ये मे स्तुवतस्तथान्ये पश्यंति ये मामिदमीरयंतम्॥	<br>
देवासुराद्या मनुजास्तिरश्चो भवंतु तेऽप्यच्युतयोगभाजः॥ ४२.२११ ॥	<br>
ये चापि मूका विकलेंद्रियत्वात्पठंति नो नैव विलोकयंति॥	<br>
पश्वादयः कीटपिपीलिकाद्या भवंतु तेऽप्यच्युतयोगभाजः॥ ४२.२१२ ॥	<br>
नश्यंतु दुःखानि जगत्यपेतु लोभादिको दोषगणः प्रजाभ्यः॥	<br>
यथात्मनि भ्रातरि चात्मजे वा तथा नरस्यास्तु जनेपि भावः॥ ४२.२१३ ॥	<br>
संसारवैद्यैऽखिलदोषहानिविचक्षणे निर्वृतिहेतुभूते॥	<br>
संसारबंधाः शिथिलीभवंतु हृदि स्थिते सर्वजनस्य विष्णौ॥ ४२.२१४ ॥	<br>
पापं प्रणाशं मम च प्रयातु यन्मानसं यच्च करोमि वाचा॥	<br>
शरीरमप्याचरितं च यन्मे स्मृते जगद्धातरि वासुदेवे॥ ४२.२१५ ॥	<br>
यथा हि वा वासुदेवेति प्रोक्ते संकीर्त्तने विष्णुभक्तस्य वापि॥	<br>
स्मृते हरौ वापि प्रयाति पापं सत्येन मे नश्यतां तेन पापम्॥ ४२.२१६ ॥	<br>
मूढोऽयमल्पमतिरल्पविचेष्टितोऽयं क्लिष्टं मनोऽपि विषयैर्मयि न प्रसंगि॥	<br>
इत्थं कृपां कुरु मयि प्रणतेऽखिलेश त्वां स्तोतुमंबुजभवोऽपि हि देव नेशः॥ ४२.२१७॥	<br>
स त्वं प्रसीद भगवन्कुरु मय्यनाथे विष्णो कृपां परमकारुणिकः किल त्वम्॥	<br>
संसारसागरनिमग्नमनंत दीनमुद्धर्तुमर्हसि हरे पुरुषोत्तमोसि॥ ४२.२१८ ॥	<br>
इत्थं स्तुतः स भगवानैतरेयेण भारत॥	<br>
वासुदेवो विशालात्मा सानंदमिदमाह तम्॥ ४२.२१९ ॥	<br>
वत्सैतरेय तुष्टोस्मि भक्त्यानेन स्तवेन ते॥	<br>
वरं वृणुष्व मत्तस्त्वं दुर्लभं यदभीप्सितम्॥ ४२.२२० ॥	<br>
<b>॥ऐतरेय उवाच॥	<br></b>
एष एव वरो नाथमम नित्यमभीप्सितः॥	<br>
मज्जतो घोरसंसारे कर्णधारो हरे भव॥ ४२.२२१ ॥	<br>
<b>॥श्रीभगवानुवाच॥	<br></b>
मुक्त एवासि संसाराद्यस्य ते भक्तिरीदृशी॥	<br>
ग्रहैर्महाग्रहैर्बद्धो नैव ते द्वित्रयोदशी॥ ४२.२२२ ॥	<br>
यश्च स्तोत्रेण सततं गुप्तक्षेत्रसमीहितम्॥	<br>
स्तोष्यते वासुदेवं मां स पापक्षयमाप्स्यति॥ ४२.२२३ ॥	<br>
यस्मादेतेन स्तोत्रेण पापं नाशमवाप्स्यति॥	<br>
अघनाशनमित्येव तस्मात्ख्यातिमवाप्स्यति॥ ४२.२२४ ॥	<br>
एकादश्यामुपोष्यैव ममाग्रे यः पठिष्यति॥	<br>
स्तवमेनं स पूतात्मा मम लोकमवाप्स्यति॥ ४२.२२५ ॥	<br>
सर्वेषामेव क्षेत्राणां गुप्तक्षेत्रं प्रियं यथा॥	<br>
तथा सर्वस्तवानां च स्तवोयं सुप्रियोमम॥ ४२.२२६ ॥	<br>
यानि चोद्दिश्य भूतानि जप्यतेऽसौ महात्मभिः॥	<br>
तानि शांतिं भगं प्रज्ञां प्राप्स्यंति कृपया मम॥ ४२.२२७ ॥	<br>
त्वं च वत्स श्रौतधर्मान्सम्यगाचर श्रद्धया॥	<br>
न तैर्बंधं मयि न्यस्तैराप्स्यस्यनभिसंधितैः॥ ४२.२२८ ॥	<br>
यज यज्ञैरवाप्यैव दारान्नन्दय मातरम्॥	<br>
मयि ध्यानेन तीव्रेण मामवाप्स्यस्यसंशयम्॥ ४२.२२९ ॥	<br>
बुद्धिर्मनोथ भूतानि बुद्धिकर्मेन्द्रियाणि च॥	<br>
त्रयोदशग्रहैर्ये स्युस्त्रयोदश महाग्रहाः॥ ४२.२३० ॥	<br>
बोद्धव्यमथ मंतव्यमहंता शब्द एव च॥	<br>
स्पर्शो रसो रूपगन्धौ वचनादानमेव च॥ ४२.२३१ ॥	<br>
विहृत्युत्सर्ग आनंदस्त्रयोदश महाग्रहाः॥	<br>
एतान्महाग्रहन्पुत्र शुद्धाञ्छुद्धैः स्वकैर्ग्रहैः॥ ४२.२३२ ॥	<br>
गृहाण ध्यानयोगेन ममैवं मोक्षमाप्स्यसि॥	<br>
एवं त्वं कर्मभिर्वीर नैष्कर्म्यं समवाप्स्यसि॥ ४२.२३३ ॥	<br>
शुल्बंरसेन संविद्धं दक्षो हेम यथाश्नुते॥	<br>
वर्णाश्रमाचारवता मयि संन्यस्तकर्मणा॥ ४२.२३४ ॥	<br>
मदनुध्यानयुक्तेन मोक्षो नास्तीह दुर्लभः॥	<br>
तस्मादेवं वर्तमानो नन्द व्रतपरायणः॥ ४२.२३५ ॥	<br>
उद्धृत्य सप्तपुरुषाल्लँयं मयि गमिष्यसि॥	<br>
सांप्रतं प्रतिभास्यंति वेदश्चापठिता अपि॥ ४२.२३६ ॥	<br>
ततस्त्वं कोटितीर्थे च यज्ञे वै हरिमेधसः॥	<br>
याहि तत्र भविष्यं ते सर्वं मातुरभीप्सितम्॥ ४२.२३७ ॥	<br>
इत्युक्त्वा भगवान्विष्णुर्मूर्तिमध्ये विवेश ह॥	<br>
विलोक्य मानो निमिषं मात्रा चैव सुतेन च॥ ४२.२३८ ॥ 	<br>
ततो मूर्ति नमस्कृत्य वासुदेवस्य विस्मितः॥	<br>
ऐतरेयः स्वजननीं मुदितो वाक्यमब्रवीत्॥ ४२.२३९ ॥	<br>
पुराहमभवं शूद्रो भीतः संसारदोषतः॥	<br>
परिनिष्ठागतं धर्मं ब्राह्मणं शरणं गतः॥ ४२.२४० ॥	<br>
स कृपालुर्मम प्राह मन्त्रं वै द्वादशाक्षरम्॥	<br>
सदेमं जपचेत्युक्त्वा तमहं जप्तवान्सदा॥ ४२.२४१ ॥	<br>
तेन जाप्यप्रभावेन ममोत्पत्तिस्तवोदरात्॥	<br>
जातस्मृतिर्विष्णुभक्तिः स्थितिरत्र च सर्वदा॥ ४२.२४२ ॥	<br>
इदानीं च प्रयाम्येष यज्ञं तं हरिमेधसः॥	<br>
त्वद्रूपं विष्णुप्रीत्यर्थं प्रणम्य त्वां प्रसादये॥ ४२.२४३ ॥	<br>
ततो महीनगरकाख्ये कोटितीर्थतलस्थितम्॥	<br>
यजन्तं संवृतं विप्रैः कोटिशस्तमुपागमत्॥ ४२.२४४ ॥	<br>
गेहाय मातरं प्रोच्य स यज्ञे प्रोक्तवान्द्विजः॥	<br>
नमस्तस्मै भगवते विष्णवेऽकुण्ठमेधसे॥ ४२.२४५ ॥	<br>
यन्मायामोहितधियो भ्रमामः कर्मसागरे॥	<br>
इति श्लोकं महार्थं ते हरिमेधमुखा द्विजाः॥ ४२.२४६ ॥	<br>
आकर्ण्यासनपूजाद्यैः पूजयामासुरंग तम्॥	<br>
ततो वेदार्थनैपुण्यैस्तेन ते तोषिता द्विजाः॥ ४२.२४७ ॥	<br>
प्रददुर्दक्षिणां सर्वां हरिमेधाः सुतामपि॥	<br>
द्रव्यं कन्यां च संगृह्य स्वगृहं समुपागमत्॥ ४२.२४८ ॥	<br>
वन्दयित्वा स्वजननीं पुत्रानुत्पाद्य चामलान्॥	<br>
इष्ट्वा यज्ञैरैतरेयो द्वादशीव्रततत्परः॥ ४२.२४९ ॥	<br>
वासुदेवानुध्यानेन मोक्षं पश्चादुपागतः॥	<br>
एवंविधो वासुदेवः स्वयमत्रास्ति भारत॥ ४२.२५० ॥	<br>
योर्ययेत्पूजयेत्स्तौति सर्वं तस्याक्षयं विदुः॥	<br>
शिवधर्मेषु यत्प्रोक्तं फलं पूर्वं मया तव॥ ४२.२५१ ॥	<br>
तादृशं लभते मर्त्यो वासुदेवप्रसादतः॥ ४२.२५२ ॥	<br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे श्रीवृद्धवासुदेवमाहात्म्यवर्णन ऐतरेयब्राह्मणचरित्रवर्णनंनाम द्विचत्वारिंशोऽध्यायः॥ ४२ ॥ छ ॥	<br>
</span>
