<span style="font-size: 14pt; line-height: 200%">।। शौनक उवाच ।। ।। <br>
अत्यद्भुतमिदं सूत गुप्तक्षेत्रस्य पावनम् ।। <br>
महन्माहात्म्यमतुलं कीर्तितं हर्षवर्धनम् ।। १ ।। <br>
पुनर्यत्सिद्धलिंगस्य पूर्वं माहात्म्यकीर्तने ।। <br>
इत्युक्तं यत्प्रसादेन सिद्धमातुस्तु सेत्स्यति ।। २ ।। <br>
विजयोनाम पुण्यात्मा साहाय्याच्चंडिलस्य च ।। <br>
को न्वसौ चंडिलोनाम विजयोनाम कस्तथा।। ।। ३ ।। <br>
कथं च प्राप्तवान्सिद्धिं सिद्धमातुः प्रसादतः ।। <br>
एतदाचक्ष्व तत्त्वेन श्रोतुं कौतूहलं हि नः ।।४।। <br>
सतां चरित्रश्रवणे कौतुकं कस्य नो भवेत् ।। ।। <br>
।। उग्रश्रवा उवाच ।। ।। <br>
साधु पृष्टमिदं विप्रा दूरांतरितमप्युत ।। ५ ।। <br>
श्रुता द्वैपायनमुखात्कथां वक्ष्यामि चात्र वः ।। <br>
पुरा द्रुपदराजस्य पुत्रीमासाद्य पांडवाः ।। ६ ।। <br>
धृतराष्ट्रमते पश्चादिंद्रप्रस्थं न्यवेशयन् ।। <br>
रक्षिता वासुदेवेन कदाचित्तत्र पांडवाः ।।७।। <br>
उपविष्टाः सभामध्ये कथाश्चक्रुः पृथग्विधाः ।। <br>
देवर्षिपितृभूतानां राज्ञां चापि प्रकीर्तने ।। ८ ।। <br>
क्रियमाणेऽथ तत्रागाद्भीमपुत्रो घटोत्कचः ।। <br>
तं दृष्ट्वा भ्रातरः पंच वासुदेवश्च वीर्यवान् ।। ९ ।। <br>
उत्थाय सहसा पीठादालिलिंगुर्मुदा युताः ।। <br>
स च तान्प्रणतः प्रह्वो ववंदे भीमनंदनः ।। 1.2.59.१० ।। <br>
साशिषं च ततो राज्ञा स्वोत्संग उपवेशितः ।। <br>
आघ्राय स्नेहतो मूर्ध्नि प्रोक्तश्च जनसंसदि ।। ११ ।। <br>
।। युधिष्ठिर उवाच ।। ।। <br>
कुत आगम्यते पुत्र क्व चायं विहृतस्त्वया ।। <br>
कालः क्वचित्सुखं राज्यं कुरुषे मातुलं तव ।। १२ ।। <br>
कश्चिद्देवेषु विप्रेषु गोषु साधुषु सर्वदा ।। <br>
हैडंबे नापकुरुषे प्रियमेतद्धरेश्च नः ।। १३ ।। <br>
हेडंबस्य वनं सर्वं तस्य ये सैन्यराक्षसाः ।। <br>
पाल्यमानास्त्वया साधो वर्धंते जनक्षेमकाः ।। १४ ।। <br>
कच्चिन्नंदति ते माता भृशं नः प्रियकारिणी ।। <br>
कन्यैव या पुरा भीमं त्यक्त्वा मानं पतिं श्रिता ।। १५ ।। <br>
इति पृष्टो धर्मराज्ञा स्मयन्हैडंबिरब्रवीत् ।। <br>
हते तस्मिन्दुराचारे मातुलेऽस्मि नियोजितः ।। १६ ।। <br>
तद्राज्यं शासने स्थाप्य दुष्टान्निघ्नंश्चराम्यहम् ।। <br>
माता कुशलिनी देवी तपो दिव्यमुपाश्रिता ।। १७ ।। <br>
मामुवाच सदा पुत्र पितॄणां भक्तिकृद्भव ।। <br>
सोऽहं मातुर्वचः श्रुत्वा मेरुपादात्समागतः ।। १८ ।। <br>
प्रणामायैव भवतां भक्तिप्रह्वेण चेतसा ।। <br>
आत्मानं च महत्यर्थे कस्मिंश्चित्तु नियोजितम् ।। <br>
भवद्भिरहमिच्छामि फलं यस्मादिदं महत् ।। १९ ।। <br>
यदाज्ञापालनं पुत्रः पितॄणां सर्वदा चरेत् ।। <br>
अथोर्द्ध्वलोकान्स जयेदिह जायेत कीर्तिमान् ।। 1.2.59.२० ।। <br>
।। सूत उवाच ।। ।। <br>
इत्युक्तवंतं तं राजा परिरभ्य पुनःपुनः ।। <br>
उवाच धर्मराट् पुत्रमानंदाश्रुः सगद्गदम् ।। २१ ।। <br>
त्वमेव नो भक्तिकारी सहायश्चापि वर्तसे ।। २२ ।। <br>
एतदर्थं च हैडंबे पुत्रानिच्छंति साधवः ।। <br>
इहामुत्र तारयंते तादृशाश्चापि पुत्रकाः ।। २३ ।। <br>
अवश्यं यादृशी माता तादृशस्तनयो भवेत् ।। <br>
माता च ते भक्तिमती दृढं नस्त्वं च तादृशः ।। २४ ।। <br>
अहो सुदुष्करं देवी कुरुते मे प्रिया वधूः ।। <br>
या भर्तृश्रियमुल्लंघ्य तप एव समाश्रिता ।। २५ ।। <br>
नूनं कामेन भोगैर्वा कृत्यं वध्वा न मे मनाक् ।। <br>
या पुत्रसुखमन्वीक्ष्य परलोकार्थमाश्रिता ।। २६ ।। <br>
दुष्कुलीनापि या भक्ता सूतेऽपत्यं च भक्तिमत् ।। <br>
कुलीनमेव तन्मन्ये ममेदं मतमुत्तमम् ।।२७।। <br>
एवं बहूनि वाक्यानि तानि तानि वदन्नृपः ।। <br>
धर्मराजः समाभाष्य केशवं वाक्यमब्रवीत् ।। २८ ।। <br>
पुंडरीकाक्ष जानासि यथा भीमादभूदयम् ।। <br>
जातमात्रस्तु यश्चासीद्यौवनस्थो महाबलः ।। २९ ।। <br>
अष्टानां देवयोनीनां यतो जन्म च यौवनम् ।। <br>
सद्य एव भवेत्तस्मात्सद्योऽस्यासीच्च यौवनम् ।। ।। 1.2.59.३० ।। <br>
तदस्योचितदारार्थे सदा चिंतास्ति कृष्ण मे ।। <br>
उचितं बत हैडंबेः क्व कलत्रं करोम्यहम् ।। ३१ ।। <br>
तद्भवान्कृष्णसर्वज्ञ त्रिलोकीमपि वेत्सि च ।। <br>
हैडंबेरुचिता दारान्वक्तुमर्हसि यादव ।। ३२ ।। <br>
।। सूत उवाच ।। ।। <br>
एवमुक्तो धर्मराज्ञा क्षणं ध्यात्वा जनार्दनः ।। <br>
धर्मराजमिदं वाक्यं पदांतरितमब्रवीत् ।। ३३ ।। <br>
अस्ति राजन्प्रवक्ष्यामि दारानस्योचितां शुभाम् ।। <br>
सांप्रतं संस्थिता रम्ये प्राग्ज्योतिषपुरे वरे ।। ३४ ।। <br>
सा च पुत्री मुरोः पार्थ दैत्यस्याद्भुतकर्मणः ।। <br>
योऽसौ नरकदैत्यस्य प्राणतुल्यः सखाऽभवत् ।। ३५ ।। <br>
स च मे निहतो घोरः पाशदुर्गसमन्वितः ।। <br>
नरकश्च दुराचारस्त्वमेतद्वेत्सि सर्वशः ।। ३६ ।। <br>
ततो हते मुरौ दैत्ये मया तस्य सुताव्रजत् ।। <br>
योद्धुं मामतिवीर्यत्वाद्घोरा कामकटंकटा ।। ३७ ।। <br>
तां ततोऽहं महायुद्धे खड्गखेटकधारिणीम् ।। <br>
अयोधयं महाबाणैः सुशार्ङ्गधनुषश्च्युतैः ।। ३८ ।। <br>
खड्गेन चिच्छेद बाणान्मम सा च मुरोः सुता ।। <br>
समागम्य च खड्गेन गरुडं मूर्ध्न्यताडयत् ।। ३९ ।। <br>
स च मोहसमाविष्टो गरुडोऽभूदचेतनः ।। <br>
ततस्तस्या वधार्थाय मया चक्रं समुद्यतम् ।। 1.2.59.४० ।। <br>
चक्रं समुद्यतं दृष्ट्वा मया तस्मिन्रणाजिरे ।। <br>
कामाख्या नाम मां देवी पुरः स्थित्वा वचोऽब्रवीत् ।। ४१ ।। <br>
नैनां हंतुं भवानर्हो रक्षैतां पुरुषोत्तम ।। <br>
अजेयत्वं मया ह्यस्या दत्तं खड्गं च खेटकम् ।। ४२ ।। <br>
बुद्धिरप्रतिमा चापि शक्तिश्च परमा रणे ।। <br>
ततस्त्वया त्रिरात्रेऽपि न जितासीन्मुरोः सुता ।। ४३ ।। <br>
एवमुक्ते तदा देवीं वचनं चाहमब्रवम् ।। <br>
अयमेष निवृत्तोऽस्मि वारयैनां च त्वं शुभे ।। ४४ ।। <br>
ततश्चालिंग्य तां भक्तां कामाख्या वाक्यमब्रवीत् ।। <br>
भद्रे रणान्निवर्तस्व नायं हंतुं कथंचन ।।४५।। <br>
शक्यः केनापि समरे माधवो रणदुर्जयः ।। <br>
नाभूदस्ति भविष्यो वा य एनं संयुगे जयेत् ।।४६।। <br>
अपि वा त्र्यंबकः पुत्रि नैनं शक्तः कुतोऽन्यकः ।। <br>
तस्मादेनं नमस्कृत्य भाविनं श्वशुरं शुभे ।। ४७ ।। <br>
रणादस्मान्निवर्तस्व तवोचितमिदं स्फुटम् ।। <br>
अस्य भ्रातुर्हि भीमस्य स्नुषा त्वं च भविष्यसि ।। ४८ ।। <br>
तस्मात्त्वं श्वशुरं भद्रे सम्मानय जनार्दनम् ।। <br>
न च शोकस्त्वया कार्यः पितरं प्रति पंडिते ।। ४९ ।। <br>
जातस्य हि ध्रुवो मृत्युर्ध्रुव जन्म मृतस्य च ।। <br>
बहवश्चाऽस्य वेत्तारो वद केनापि वार्यते ।। 1.2.59.५० ।। <br>
ऋषींश्च देवांश्च महासुरांश्च त्रैविद्यविद्यान्पुरुषान्नृपांश्च ।। <br>
कान्मृत्युरेको न पतेत काले परावरज्ञोऽत्र न मुह्यते क्वचित् ।। ५१ ।। <br>
श्लाघ्य एव हि ते मृत्युः पितुरस्माज्जनार्दृनात् ।। <br>
सर्वपातकनिर्मुक्तो गतोऽसौ धाम वैष्णवम् ।। ५२ ।। <br>
एवं कामाख्यया प्रोक्ता सा च कामकटंकटा ।। <br>
त्यक्त्वा क्रोधं च संवृत्य गात्राणि प्रणता च माम् ।। ५३ ।। <br>
तामहं साशिषं चापि प्रावोचं भरतर्षभ ।। <br>
अस्मिन्नेव पुरे तिष्ठ भगदत्तप्रपूजिता ।। ५४ ।। <br>
मया देव्या पृथिव्या च भगदत्तः कृतो नृपः ।। <br>
स ते पूजां बहुविधां करिष्यति स्वसुर्यथा ।। ५५ ।। <br>
वसंती चात्र तं वीरं हैडिंबं पतिमाप्स्यसि ।। <br>
एवमाश्वास्य तां देवीं मौर्वीं चाहं व्यसर्जयम् ।। ५६ ।। <br>
सा स्थिता च पुरे तत्र गतोऽहं शक्रसद्म च ।। <br>
ततो द्वारवतीं प्राप्य त्वया सह समागतः ।। ५७ ।। <br>
एवमेषोचिता दारा हैडंबेर्विद्यते शुभा ।। <br>
कामाख्ये च रणे घोरा या विद्युदिव भासते ।। ५८ ।। <br>
न च रूपं वर्णितं मे श्वशुरस्योचितं यतः ।। <br>
साधोर्हि नैतदुचितं सर्वस्त्रीणां प्रवर्णनम् ।। ५९ ।। <br>
पुनरेकश्च समयः कृतस्तं शृणु यस्तया ।। <br>
यो मां निरुत्तरां प्रश्ने कृत्वैव विजयेत्पुमान् ।। 1.2.59.६० ।। <br>
यो मे प्रतिबलश्चापि स मे भर्ता भविष्यति ।। <br>
एवं च समयं श्रुत्वा बहवो दैत्यराक्षसाः ।। ६१ ।। <br>
तस्या जयार्थमगमंस्तेऽपि जित्वा हतास्तया ।। <br>
यो य एनां गतः पूर्वं न स भूयो न्यवर्तत ।। ६२ ।। <br>
वह्नेरिव प्रभां दीप्तां पतंगानां समुच्चयः ।। <br>
एवमेतादृशीं मौर्वीं जेतुमुत्सहते यदि ।। ६३ ।। <br>
घटोत्कचो महावीर्यो भार्यास्य नियतं भवेत् ।। ६४ ।। <br>
।। युधिष्ठिर उवाच ।। ।। <br>
अलं सर्वगुणैस्तस्या यस्यास्त्वेको गुणो महान् ।। <br>
क्रियते किं हि क्षीरेण यदि तद्विषमिश्रितम् ।। ६५ ।। <br>
प्राणाधिकं भैमसेनिं कथं केवलसाहसात् ।। <br>
क्षिपेयं तव वाक्यानां शुद्धानां चाथ कोविदम् ।। ६६ ।। <br>
अन्या अपि स्त्रियः संति देशे देशे जनार्दन ।। <br>
बह्व्यस्तासां वरां कांचिद्योषितं वक्तुमर्हसि ।।६७।। <br>
।। भीम उवाच ।। ।। <br>
सम्यगुक्तं केशवेन वाक्यं बह्वर्थमुत्तमम् ।। <br>
राज्ञा पुनः स्नेहवशाद्यदुक्तं तन्न भाति मे ।। ६८ ।। <br>
कार्ये दुःसाध्य एव स्यात्क्षत्रियस्य पराक्रमः ।। <br>
करींद्रस्येव यूथेषु गजानां न मृगेषु च ।। ६९ ।। <br>
आत्मा प्रख्यातिमानेयः सर्वथा वीरपुंगवैः ।। <br>
सा च ख्यातिः कथं जायेद्दुःसाध्यकरणादृते ।। 1.2.59.७० ।। <br>
न ह्यात्मवशगं पार्थ हैडंबेरस्य रक्षणम् ।। <br>
येन दत्तस्त्वयं धात्रा स एनं पालयिष्यति ।। ७१ ।। <br>
सर्वथोच्चपदारोहे यत्नः कार्यो विजानता ।। <br>
तन्न सिध्यति चेद्दैवान्नासौ दोषो विजानतः ।। ७२ ।। <br>
यथा देवव्रतस्त्वेको जह्रे काशिसुताः पुरा ।। <br>
तथैक एव हैडंबिर्मौर्वीं प्राप्नोतु मा चिरम् ।। ७३ ।। ।। <br>
।। अर्जुन उवाच ।। ।। <br>
केवलं पौरुषपरं भीमेनोक्तमिदं वचः ।। <br>
अबलं दैवहेतुत्वात्प्रबलं प्रतिभाति मे ।। ७४ ।। <br>
न मृषा हि वचो ब्रूते कामाख्या या पुराऽब्रवीत् ।। <br>
भीमसेनसुतः पाणिं तव भद्रे ग्रहीष्यति ।। ७५ ।। <br>
अनेन हेतुना यातु शीघ्रं तत्र घटोत्कचः ।। <br>
इति मे रोचते कृष्ण तव किं ब्रूहि रोचते ।। ७६ ।। <br>
।। कृष्ण उवाच ।। ।। <br>
रोचते मे वचस्तुभ्यं भीमस्य च महात्मनः ।। <br>
न हि तुल्यो भैमसेनेर्बुद्धौ वीर्ये च कश्चन ।। ७७ ।। <br>
अंतरात्मा च मे वेत्ति प्राप्तामेव मुरोः सुताम् ।। <br>
तच्छीघ्रं यातु हैडंबिस्त्वं च किं पुत्र मन्यसे ।। ७८ ।। <br>
।। घटोत्कच उवाच ।। ।। <br>
न हि न्याय्याः स्वका वक्तुं पूज्यानामग्रतो गुणाः ।। <br>
प्रवृत्ता एव भासंते सद्गुणाश्च रवेः कराः ।। ७९ ।। <br>
सर्वथा तत्करिष्यामि पितरो येन मेऽमलाः ।। <br>
लज्जिष्यंति न संसत्सु मया पुत्रेण पांडवाः।।1.2.59.८०।। <br>
एवमुक्त्वा महाबाहुरुत्थाय प्रणनाम तान् ।। <br>
जयाशीर्भिश्च पितृभिर्वर्द्धितो गंतुमैच्छत ।।८१।।<br>
तं गतुकाममाहेदमभिनंद्य जनार्दनः ।। <br>
कथाकथनकाले मां स्मरेथास्त्वं जयावहम् ।।८२।। <br>
यथा बुद्धिं सुदुर्भेद्यां वर्धयामि बलं च ते ।। <br>
इत्युक्त्वालिंग्य तं कृष्णो व्यससर्जत साशिषम् ।। ८३ ।। <br>
ततो हिडंबातनयो महौजाः सूर्याक्षकालाक्षमहोदरानुगः ।। <br>
वियत्पथं प्राप्य जगाम तत्पुरं प्राग्ज्योतिषं नाम दिनव्यपाये ।। ८४ ।। ।। <br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे बर्बरिकोपा ख्याने घटोत्कचस्य प्राग्ज्योतिषपुरं प्रति गमनवर्णनंनामैकोनषष्टितमोऽध्यायः ।। ५९ ।। <br>
<br>
<br>
</span>
