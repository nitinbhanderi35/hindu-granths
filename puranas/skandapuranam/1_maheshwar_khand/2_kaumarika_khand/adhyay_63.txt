<span style="font-size: 14pt; line-height: 200%">।। सूत उवाच ।। ।। <br>
अश्वत्थलाक्षावह्नौ च सर्षपान्केसरप्लुतान् ।। <br>
जुह्वतो मंत्रमुख्यैश्च बलातिबलसंज्ञकैः ।। १ ।। <br>
यामे तु प्रथमे याते काचिन्नारी समाययौ ।। <br>
शोणिताक्तैकवसना महोच्चोर्ध्वशिरोरुहा ।। २ ।। <br>
दारुणाक्षी शुक्लदन्ती भयस्यापि भयंकरी ।। <br>
सा रुरोद महारावं प्राप्य तां होमभूमिकाम् ।। ३ ।। <br>
तां दृष्ट्वा चुक्षुभे सद्यो विजयो भीतिमानिव ।। <br>
बर्बरीकश्च निर्भीतिस्तस्याः संमुखमाययौ ।। ४ ।। <br>
ततः कण्ठं समाश्लिष्य तस्या मतिमतां वरः ।। <br>
रुरोद द्विगुणं वीरो मेघवन्नादयन्बहु ।। ५ ।। <br>
तं दृष्ट्वा विस्मिता सा च यावन्मुंचति कर्तिकाम्।। <br>
तावन्निष्पीडिते कंठे मोक्तुं तस्मिन्न चाशकत्।।६।। <br>
पीड्यमाने च बलिना कंठे तस्या मुहुर्मुहुः।। <br>
मुमुोच विविधाञ्छब्दान्वज्राहत इवाचलः ।। ७ ।। <br>
क्षणं रावांस्ततो मुक्त्वा त्राहि मुञ्चेति वक्त्यणु ।। <br>
ततः कृपालुना मुक्ता पादयोः पतिताऽब्रवीत् ।। ८ ।। <br>
शरणं ते प्रपन्नास्मि दासी कर्मकरी तव ।। <br>
महाजिह्वेति मां विद्धि राक्षसीं कामरूपिणीम् ।। ९ ।। <br>
काशीश्मशाननिलयां देवदानवदर्पहाम् ।। <br>
ददासि यदि मे वीर दुर्लभां प्राणदक्षिणाम् ।। 1.2.63.१० ।। <br>
ततस्तपश्चरिष्यामि सर्वभूताभयप्रदा ।। <br>
अस्मिन्नर्थे स्वदेवस्य शपथा मे तथात्मनः ।। ११ ।। <br>
यद्येतद्व्यत्ययं कुर्यां भस्मीभूयां ततः क्षणम् ।। <br>
एवं ब्रुवाणां तां वीरो निगृह्य शपथैर्दृढम् ।। १२ ।। <br>
मुमोच सापि संहृष्टा कृच्छ्रा- न्मुक्ता ययौ वनम् ।। <br>
सोऽपि वीरः खङ्गधारी तत्रैवावस्थितोऽभवत् ।। १३ ।। <br>
ततो मध्यमरात्रौ च गर्जितं श्रूयते महत् ।। <br>
अन्धकारं च संजज्ञे तमोंऽधनरकप्रभम् ।। १४ ।। <br>
ददृशे च ततः शैलः शतशृंगोऽतिविस्तरः ।। <br>
नानाशिलाः प्रमुमुचे नानावृक्षांश्च सोच्छ्रयान् ।। १५ ।। <br>
नानानिर्झर संघोषं ववृषे शोणितं वहु ।। <br>
तं तथा नगमालोक्य निर्भीतो भैमिनंदनः ।। १६ ।। <br>
पर्वतो द्विगुणो भूत्वा पर्वतं सहसाप्लुतः ।। <br>
तदाभिजघ्ने संहृत्य पर्वतं स्वेन भूभृता ।। १७ ।। <br>
तदा विशीर्णः सोऽभूच्च पर्वतो भूमिमंडले ।। <br>
ततो योजनदेहात्मा शतशीर्षः शतोदरः ।। १८ ।। <br>
वक्त्रैर्मुंचन्महाज्वालां रेपलेन्द्रोऽभ्यधावत ।। <br>
तं धावमानं दृष्ट्वैव बर्बरीको महाबलः ।। १९ ।। <br>
विधाय तादृशं रूपं नर्दन्तं चाप्यधावत ।। <br>
ततो मध्यमरात्रौ ती लघु चित्रं च सुष्ठु च ।। 1.2.63.२० ।। <br>
युयुधाते बाणजालैर्यथा प्रावृषि तोयदौ ।। <br>
छिन्नचापौ च खङ्गाभ्यां छिन्नखड्गौ च मुष्टिभिः ।। ।। २१ ।। <br>
पर्वताविव सत्पक्षौ चिरं युयुधतुः स्थिरम् ।। <br>
ततः कक्षे समुत्पाट्य भ्रामयित्वा मुहूर्तकम् ।। २२ ।। <br>
भूमौ प्रधर्षयामास प्रसृतं च मुमोच ह ।। <br>
चिक्षेप चाग्निकोणे तं महीसागररोधसि ।। २३ ।। <br>
तद्दूरे रेपलेन्द्राख्यं ग्राममद्यापि वर्तते ।। <br>
एवं स रेपलोनाम वृत्रतुल्यपराक्रमः ।। २४ ।। <br>
नाथः श्मशानस्यावन्त्या विघ्नकृन्निहतोऽभवत् ।। <br>
तं निहत्य पुनर्वीरो बर्बरीकः स्थितोऽभवत् ।। २५ ।। <br>
ततस्तृतीययामे च प्रतीच्या दिश आययौ ।। <br>
पर्वताभा महानादा पादैः कम्पयतीव भूः ।। २६ ।। <br>
दुहद्रुहाख्याश्वतरी मेघभ्रष्टा तडिद्यथा ।। <br>
तामायांतीं तथा दृष्ट्वा सूर्यवैश्वानरप्रभाम् ।। २७ ।। <br>
उपसृत्य जवाद्भैमी रुरोह प्रहसन्निव ।। <br>
वेगात्ततः प्रद्रवतीं तुण्डे प्राहत्य मुष्टिभिः ।। २८ ।।<br>
&nbsp;स्थापयामास तत्रैव तस्थौ सा चातिपीडिता ।। <br>
ततः क्रुद्धा महारावं कृत्वाप्लुत्य दुहद्रुहा ।। २९ ।। <br>
जगत्यामाशु चिक्षेप बर्बरीकं तथेच्छकम् ।। <br>
ततो नदित्वा चातीव पादघातममुंचत ।। 1.2.63.३० ।।<br>
पादौ च वीरः संगृह्य चिक्षेप भुवि लीलया ।। <br>
ततः पुनः समुत्थाय धावंतीं तां निगृह्य सः ।। ।। ३१ ।। <br>
मुष्टिना पातयित्वैव दंतान्कंठमपीडयत् ।। <br>
क्लिन्नं वास इवापीड्य प्राणानत्याजयद्द्रुतम् ।। ३२ ।। <br>
एवं सीकोत्तरस्थाने स्मशानैकपदो द्भवा ।। <br>
शाकिनीनामधीशा सा बर्बरीकेण सूदिता ।। ३३ ।। <br>
हत्वा तां चापि चिक्षेप प्रतीच्यामेव लीलया ।। <br>
दुहद्रुहाख्यमद्यापि तत्र ग्रामं स्म वर्तते ।। ३४ ।। <br>
ततस्तथैव संतस्थौ बर्बरीकोऽभिरक्षणे ।। <br>
ततश्चतुर्थे यामे च प्राप्तः क्षपणकोऽद्भुतः ।। ३५ ।। <br>
मुंडी नग्नो मयूराणां पिच्छधारी महाव्रतः ।। <br>
प्रोवाच चेदं वचनं हाहा कष्टमतीव भोः ।। ३६ ।। <br>
अहिंसा परमो धर्मस्तदग्निर्ज्वाल्यते कुतः ।। <br>
हूयमाने यतो वह्नौ सूक्ष्मजीववधो महान् ।। ३७ ।। <br>
श्रुत्वेदं वचनं तस्य बर्बरीकोऽब्रवीत्स्मयन् ।। <br>
वदने सर्वदेवानां हूयमाने स्म पावके ।। ३८ ।। <br>
अनृतं भाषसे पाप शिक्षायोग्योऽसि दुर्मते ।। <br>
इत्युक्त्वा सहसोत्पत्य कक्षामध्ये स्थिरोऽस्य च ।। ३९ ।। <br>
दन्तान्मुष्टिप्रहारैश्च समाहत्याभ्यपातयत् ।। <br>
रुधिराविलवक्त्रं तं मुमोच पतितं भुवि ।। 1.2.63.४० ।। <br>
स क्षणाच्चेतनां प्राप्य घोरदैत्यवपुर्धरः ।। <br>
भयाद्भैमेः प्रदुद्राव गुहाविवरमाविशत् ।। ४१ ।। <br>
बहुप्रभेति नगरी षष्टियोजनमायता ।। <br>
तस्यां विवेश सहसा तं चानु बर्बरीककः ।। ४२ ।। <br>
बर्बरीकं ततो दृष्ट्वा नादोऽभूच्च पलाशिनाम् ।। <br>
धावध्वं हन्यतामेष छिद्यतां भिद्यतामिति ।। ४३ ।। <br>
तच्छ्रुत्वा दैत्यवीराणां कोटयो नव भीषणाः ।। <br>
नानायुधधरा वीरं बर्बरीकमुपाद्रवन् ।। ४४ ।। <br>
दृष्ट्वा तान्कोटिशो दैत्यान्क्रुद्धो भीमात्मजात्मजः ।। <br>
निमील्य सहसा नेत्रे तेषां मध्यमधावत ।। ४५ ।। <br>
पादघातैस्ततः कांश्चिद्भुजाघातैस्तथापरान् ।। <br>
हृदयस्याभिघातैश्च क्षणान्निन्ये यमक्षयम् ।। ४६ ।। <br>
यथा नलवनं क्र्रुद्धः कुर्याद्भूमिसमं करी ।। <br>
नवकोटीस्तथा जघ्ने सह तेन पलाशिना ।। ४७ ।। <br>
ततो नागाः समागम्य वासुकिप्रमुखास्तदा ।। <br>
तुष्टुबुर्विविधैर्वाक्यैरूचुः सुहृदयं च ते ।। ४८ ।। <br>
नागानां परमं कृत्यं कृतं ते भैमिनंदन ।। <br>
पलाशीनाम दैत्योयं नीतो यत्सानुगो यमम् ।। ।। ४९ ।। <br>
अनेन हि वयं वीर सानुगेन दुरात्मना ।। <br>
पीडिता विविधोपायैः पातालादप्यधः कृताः ।। 1.2.63.५० ।। <br>
वरं वृणीष्व त्वं तस्मान्नागेभ्योऽभिमतं परम् ।। <br>
वरदाः सर्व एव स्म वयं तुभ्यं सुतोषिताः ।। ५१ ।। <br>
।। सुहृदय उवाच ।। ।। <br>
यदि देयो वरो मह्यं तदेनं प्रवृणोम्यहम् ।। <br>
सर्वविघ्नविनिर्मुक्तो विजयः सिद्धिमाप्नुयात् ।। ५२ ।। <br>
ततस्तथेति तं प्रोचुः प्रहृष्टा वायुभोजनाः ।। <br>
स च तेभ्यः पुरीं दत्त्वा निवृत्तो नागपूजितः ।। ५३ ।। <br>
विवरस्य च मध्येन समागच्छन्महाप्रभम् ।। <br>
सर्वरत्नमयं लिंगं स्थितं कल्पतरोरधः ।। ५४ ।। <br>
अर्च्यमानं सुवह्नीभिर्नागकन्याभिरैक्षत ।। <br>
ततोऽसौ विस्मयाविष्टो नागकन्या ह्यपृच्छत ।। ५५ ।। <br>
केनेदं स्थापितं लिंगं सूर्यवैश्वानरप्रभम् ।। <br>
लिंगादपि चतुर्दिक्षु मार्गाश्चेमे तु कीदृशाः ।। ५६ ।। <br>
इति वीरवचः श्रुत्वा बृहत्कटिपयोधरा ।। <br>
सव्रीडं सस्मितापांगनिर्मोक्षमिदमब्रवीत् ।। ५७ ।। <br>
सर्वपन्नगराजेन शेषेण सुमहात्मना ।। <br>
तप स्तप्त्वा महालिंगमिदमत्र प्रतिष्ठितम् ।। ५८ ।। <br>
दर्शनात्स्पर्शनाद्ध्यानादर्चनात्सर्वसिद्धिदम् ।। <br>
लिंगात्पूर्वेण मार्गोयं याति श्रीपर्वतं भुवि ।। ५९ ।। <br>
एलापत्रेण विहितो नागानां तत्र प्राप्तये ।। <br>
दक्षिणेन च मार्गोऽयं याति शूर्पारकं भुवि ।।1.2.63.६०।। <br>
कर्कोटकेन नागेन कृतोऽयं तत्र प्राप्तये ।। <br>
पश्चिमेन च मार्गोऽयं प्रभासं याति सुप्रभम् ।।६१।। <br>
ऐरावतेन विहितो नागानां गमनाय च ।। <br>
उत्तरेण च मार्गोयं येन यातुं भवान्स्थितः।।६२।। <br>
गुप्तक्षेत्रे सिद्धलिंगं याति शक्तिगुहाऽऽकृतः ।। <br>
विहितस्तक्षकेणासौ यातुं तत्र महात्मना ।।६३।। <br>
इतीदं वर्णितं वीर विज्ञप्तिः श्रूयतां मम।।<br>
को भवानधुनैवेतो दैत्यपृष्ठ गतोऽभवत् ।। <br>
अधुनैव तथैकाकी समायातोऽत्र नो वद ।।६४।। <br>
वयं च सर्वास्ते दास्यस्त्वां पतिं प्रवृणीमहे ।। <br>
अस्माभिः सहितः क्रीड विविधास्वत्र भूमिषु ।। ६५ ।। <br>
।। बर्बरीक उवाच ।। ।। <br>
अहं कुरुकुलोत्पन्नः पांडुपुत्रस्य पौत्रकः ।। <br>
बर्बरीक इति ख्यातस्तं दैत्यं हंतुमागतः ।। ६६ ।। <br>
स च दैत्यो हतः पापः पुनर्यास्ये महीतलम् ।। <br>
भवतीभिश्च मे नास्ति कृत्यं भोभोः कथंचन ।। ६७ ।। <br>
ब्रह्मचारिव्रतं यस्मादहं सततमास्थितः ।। <br>
इत्युक्त्वाभ्यर्च्य तल्लिंगं प्रणिपत्य च दण्डवत् ।। ६८ ।। <br>
ऊर्ध्वमाचक्रमे वीरः कातरं ताभिरीक्षितः।। <br>
ततो बहिः समागत्य सप्रकाशं मुखं तदा ।।६९।। <br>
प्रहर्षेणैव पूर्वस्या विजयं ददृशे दिशः ।। <br>
तस्मिन्काले च विजयः कर्म सर्वं समाप्तवान् ।। 1.2.63.७० ।। <br>
कांत्या सूर्यसमाभास ऊर्ध्वमाचक्रमे क्षणात् ।। <br>
ततो वियद्गतं देवैः पुष्पवर्षमभून्महत् ।। ७१ ।। <br>
जगुर्गंधर्वमुख्याश्च ननृतुश्चाप्सरोगणाः ।। <br>
विजयो बर्बरीकं च ततो वचनमब्रवीत् ।। ७२ ।। <br>
तव प्रसादाद्वीरेश सिद्धिः प्राप्ता मयातुला ।। <br>
चिरं जीव चिरं नंद चिरं वस चिरं जय ।। ७३ ।। <br>
अत एव हि साधृनां संगमिच्छंति साधवः ।। <br>
औषधं सर्वदोषाणां भवेत्सत्यं गमो यतः ।। ७४ ।। <br>
त्वं च होमस्थितं भस्म सिंदूरसदृशप्रभम् ।। <br>
निःशल्यं सविवरकं पूर्यमाणं गृहाण च ।। ७५ ।। <br>
अक्षय्यमेतत्संग्रामे प्रथमं ते प्रमुंचतः ।। <br>
शत्रूणां स्थानकं मृत्योर्देहं ध्वस्तं करिष्यति ।। ७६ ।। <br>
एवं सुखेन विजयः शत्रूणां ते भविष्यति ।। ७७ ।। <br>
।। बर्बरीक उवाच ।। ।। <br>
उपकुर्यान्निराकांक्षो यः स साधुरितीर्यते ।। <br>
साकांक्षमुपकुर्याद्यः साधुत्वे तस्य को गुणः ।। ७८ ।। <br>
तद्देहि भस्म चान्यस्मै केनाप्यर्थो न मेऽण्वपि ।। <br>
प्रसादसुमुखां दृष्टिं विना नान्यद्वृणोमि ते ।। ७९ ।। <br>
।। देवा ऊचुः ।। ।। <br>
कुरूणां पांडवानां च भविष्यति महान्रणः ।। <br>
ततो भूमिस्थितं भस्म प्राप्स्यंति यदि कौरवाः ।। 1.2.63.८० ।। <br>
महाननर्थो भविता पांडवानां ततः स्फुटम् ।। <br>
तस्माद्गृहाण त्वं भस्म सोपि चक्रे तथो वचः ।। ८१ ।। <br>
देवीभिः सहिता देवाः संमान्य विजयं च ते ।। <br>
सिद्धैश्वर्यं ददुस्तस्मै सिद्धसेनेति नाम च ।। ८२ ।। <br>
एवं स विजयो विप्रः सिद्धिं लेभे सुदुर्लभाम् ।। <br>
बर्बरीकश्च कृत्वैतद्देवीभक्तिरतोऽवसत् ।। ८३ ।। ।। <br>
इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखंडे कार्यसिद्धिवर्णनंनाम त्रिषष्टितमोऽध्यायः ।। ६३ ।। <br>
<br>
<br>
</span>
