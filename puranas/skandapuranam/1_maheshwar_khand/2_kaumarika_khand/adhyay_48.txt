<span style="font-size: 14pt; line-height: 200%">॥ नारद उवाच ॥ ॥ <br>
अथातः संप्रवक्ष्यामि सोमनाथमहिं स्फुटम् ॥ <br>
शृण्वन्यां कीर्त यिष्यामि पापमोक्षमवाप्नुयात् ॥ १ ॥ <br>
पुरा त्रेतायुगे पार्थ चौडदेशसमुद्भवौ ॥ <br>
ऊर्जयंतश्च प्रालेयो विप्रावास्तां महाद्युती । २ ॥ <br>
तावेकदा पुराणार्थे श्लोकमेकमपश्यताम् ॥ <br>
तं दृष्ट्वा सर्वशास्त्रज्ञावास्तां कंटकितत्वचौ ॥ ३ ॥ <br>
प्रभासाद्यानि तीर्थानि पुलस्त्यायाह पद्मभूः । <br>
न यैस्तत्राप्लुतं चैव किं तैस्तीर्थमुपासितम् ॥ ४ ॥ <br>
इति श्लोकं पठित्वा तौ पुनःपुनरभिष्टुतम् ॥ <br>
तर्ह्येव च प्रभासाय निःसृतौ स्नातुमुत्तमौ ॥ ५ ॥ <br>
तौ वनानि नदीश्चैव व्यतिक्रम्य शनैःशनैः ॥ <br>
महर्षिगणसंकीर्णामुत्तीणौ नर्मदां शिवाम् ॥ ६ ॥ <br>
गुप्तक्षेत्रस्य माहात्म्यं महीसागरसंगमम् ॥ <br>
तत्र स्नात्वा प्रभासाय तन्मध्येन प्रतस्थतुः ॥ ७ ॥ <br>
ततो मार्गस्य शून्यत्वात्तृट्क्षुधापीडितौ भृशम् ॥ <br>
आस्तां विचेतनौ विप्रौ सिद्धलिंगसमीपतः ॥ ८ ॥ <br>
सिद्धनाथं नमस्कृत्य संप्रयातौ सुधैर्यतः ॥ <br>
क्षुधावेगेन तीव्रेण तृषा मध्यार्कतापितौ ॥ ९ ॥ <br>
सहसा पतितौ भूमौ स्थूणपादौ विमूर्छितौ ॥ <br>
ततो मुहूर्तात्प्रालेय ऊर्जयंतमभाषत ॥ 1.2.48.१० ॥ <br>
किंचिद्विश्वस्य धैर्याच्च सखे किं न श्रुतं त्वया ॥ <br>
यथा यथा विवर्णांगो जायते तीर्थयात्रया ॥ ११ ॥ <br>
तथातथा भवेद्दानैर्दीनः सोमेश्वरो हरः ॥ <br>
तथाऽऽस्तां लुंठमानौ तावेवमुक्ते श्रुतेऽपि च ॥ १२ ॥ <br>
लुंठमानो जगामैव प्रालेयः किंचिदंतरे ॥ <br>
उत्थितं सहसा लिंगं भूमिं भित्त्वा सुदुर्दृशम् ॥ १३ ॥ <br>
खे वाणी चाभवत्तत्र पुष्पवर्षपुरःसरा ॥ <br>
प्रालेय तव हेतोस्तु सोमनाथसमं फलम् ॥ <br>
उत्थितं सागरतटे लिंगं तिष्ठात्र सुव्रत ॥ १४ ॥ <br>
॥ प्रालेय उवाच ॥ ॥ <br>
यद्येवं सत्यमेतच्च तथाप्यात्मा प्रकल्पितः ॥ १५ ॥ <br>
प्रभासाय प्रयातव्यं यदाऽऽ मृत्योर्मया स्फुटम् ॥ <br>
ततश्चैवोर्ज्जयंतोऽपि मूर्छाभावाल्लुठन्पुरः ॥ १६ ॥ <br>
अपश्यदुत्थितं लिंगं स चैवं प्रत्यपद्यत ॥ <br>
ततः प्रत्यक्षतां प्राप्तो भवश्चक्रे तयोर्दृढे ॥ १७ ॥ <br>
दृष्ट्या तनू ततो यातौ प्रभासं शिवसद्म च ॥ <br>
तावेतौ सोमनाथौ द्वौ सिद्धेश्वरसमीपतः ॥ १८ ॥ <br>
ऊर्जयंतः प्रतीच्यां च प्रालेयस्येश्वरोऽपरः ॥ <br>
सोमकुडांभसि शनैः स्नात्वार्णवमहीजले ॥ १९ ॥ <br>
सोमनाथद्वयं पश्येज्जन्मपापात्प्रमुच्यते ॥ <br>
ब्रह्मात्र स्थापयित्वा तु हाटकेश्वर संज्ञितम् ॥ 1.2.48.२० ॥ <br>
महीनगरके लिंगं पातालात्सुमनोहरम् ॥ <br>
तुष्टाव देवं प्रयतः स्तुतिं तां शृणु पांडव ॥ २१ ॥ <br>
नमस्ते भगवन्रुद्र भास्करामिततेजसे ॥ <br>
नमो भवाय रुद्राय रसायांबुमयाय ते ॥ २२ ॥ <br>
शर्वाय क्षितिरूपाय सदा सुरभिणे नमः ॥ <br>
ईशाय वायवे तुभ्यं संस्पर्शाय नमोनमः ॥ २३ ॥ <br>
पशूनां पतये चापि पावकायातितेजसे ॥ <br>
भीमाय व्योमरूपाय शब्दमात्राय ते नमः ॥ २४ ॥ <br>
महादेवाय सोमाय अमृताय नमोऽस्तु ते ॥ <br>
उग्राय यजमानाय नमस्ते कर्मयोगिने ॥ २५ ॥ <br>
इत्येवं नामभिर्दिव्यैः स्तव एष उदीरितः ॥ <br>
यः पठेच्छृणुयाद्वापि पितामहकृतं स्तवम् ॥ २६ ॥ <br>
हाटकेश्वरलिंगस्य नित्यं च प्रयतो नरः ॥ <br>
अष्टमूर्तेः स सायुज्यं लभते नात्र संशयः ॥ २७ ॥ <br>
हाटकेश्वरलिंगं च प्रयतो यः स्मरेदपि ॥ <br>
तस्य स्याद्वरदो ब्रह्मा तेनेदं स्थापितं जय ॥ २८ ॥ <br>
एवंविधानि तीर्थानि महीसागरसंगमे ॥ <br>
बहूनि संति पुण्यानि संक्षेपाद्वर्णितानि मे ॥ २९ ॥ <br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे स्तम्भतीर्थमाहात्म्ये सोमनाथवृत्तांतवर्णनंनामाष्टचत्वारिंशोऽध्यायः ॥ ४८ ॥<br>
<br>
<br>
</span>
