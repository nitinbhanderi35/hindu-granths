<span style="font-size: 14pt; line-height: 200%"><b>॥ अर्जुन उवाच॥	<br></b>
महीसागरमाहात्म्यमद्भुतं कीर्तितं त्वया॥	<br>
विस्मयः परमो मह्यं प्रहर्षश्चोपजायते॥ ७.१ ॥	<br>
तदहं विस्तराच्छ्रोतुमिदमिच्छामि नारद॥	<br>
कस्य यज्ञे मही ग्लाना वह्नितापाभितापिता॥ ७.२ ॥	<br>
<b>॥नारद उवाच॥	<br></b>
महादाख्यानमाख्यास्ये यथा जाता महीनदी॥	<br>
श्रृण्वन्नेतां कथां पुण्यां पुण्यमाप्स्यसि पांडव॥ ७.३ ॥	<br>
पुराभूद्भूपतिर्भूमाविन्द्रद्युम्न इति श्रुतः॥	<br>
वदान्यः सर्वधर्मज्ञो मान्यो मानयिता प्रभुः॥ ७.४ ॥	<br>
उचितज्ञो विवेकस्य निवासो गुणसागरः॥	<br>
न तदस्ति धरापृष्ठे नगरं ग्रामपत्तनम्॥ ७.५ ॥	<br>
तदीयपूर्तधर्मस्य चिह्नेन न यदंकितम्॥	<br>
कन्यादानानि बहुधा ब्राह्मेण विधिना व्यधात्॥ ७.६ ॥	<br>
भूपालोऽसौ ददौ दानमासहस्राद्धनार्थिनाम्॥	<br>
दशमीदिवसे रात्रौ गजपृष्ठेन दुन्दुभिः॥ ७.७ ॥	<br>
ताड्यते तत्पुरे प्रातः कार्यमेकादशीव्रतम्॥	<br>
यज्वना तेन भूपेन विच्छिन्नं सोमपायिनाम्॥ ७.८ ॥	<br>
स्वरणैरास्तृता दर्भैर्द्व्यंगुलोत्सेधिता मही॥	<br>
गंगायां सिकता धारा वर्षतो दिवि तारकाः॥ ७.९ ॥	<br>
शक्या गणयितुं प्राज्ञैस्तदीयं सुकृतं न तु॥	<br>
ईदृशैः सुकृतैरेष तेनैव वपुषा नृपः॥ ७.१० ॥	<br>
धाम प्रजापतेः प्राप्तो विमानेन कुरूद्वह॥	<br>
बुभुजे स तदा भोगान्दुर्लभानमरैरपि॥ ७.११ ॥	<br>
अथ कल्पशतस्यांते व्यतीते तं महीपतिम्॥	<br>
प्राह प्रजापतिः सेवावसरायातमात्मनः॥ ७.१२ ॥	<br>
<b>॥ब्रह्मोवाच॥	<br></b>
इंद्रद्युम्न द्रुतं गच्छ धरापृष्ठं नृपोत्तम॥	<br>
न स्तातव्यं मदीयेद्य लोके क्षणमपि त्वया॥ ७.१३ ॥	<br>
<b>॥इंद्रद्युम्न उवाच॥	<br></b>
कस्माद्ब्रह्मन्नितो भूमौ मां प्रेषयसि सम्प्रति॥	<br>
सति पुण्ये मदीये तु बहुले वद कारणम्॥ ७.१४ ॥	<br>
<b>॥ब्रह्मोवाच॥	<br></b>
न पुण्यं केवलं राजन्गुप्तं स्वर्गस्य साधकम्॥	<br>
विना निष्कल्मषां कीर्ति त्रिलोकीतलविस्तृताम्॥ ७.१५ ॥	<br>
तव कीर्तिसमुच्छेदः सांप्रतं वसुधातले॥	<br>
संजातश्चिरकालेन गत्वा तां कुरु नूतनाम्॥ ७.१६ ॥	<br>
यदि वांछा महीपाल मम धामनि संस्थितौ॥ ७.१७ ॥	<br>
<b>॥इन्द्रद्युम्न उवाच॥	<br></b>
मदीयं सुकृतं ब्रह्मन्कथं भूमौ भवेदिति॥	<br>
किं कर्तव्यं मया नैतन्मम चेतसि तिष्ठति॥ ७.१८ ॥	<br>
<b>॥ब्रह्मोवाच॥	<br></b>
बलवानेष भूपाल कालः कलयति स्वयम्॥ ७.१९ ॥	<br>
ब्रह्मांडान्यपि मां चैव गणना का भवादृशाम्॥	<br>
तदेतदेव मन्येऽहं तव भूपाल सांप्रतम्॥ ७.२० ॥	<br>
यत्कीर्तिमात्मनो व्यक्तिं नीत्वाभ्येहि पुनर्दिवम्॥	<br>
शुश्रुवानिति वाचं स ब्रह्मणः पृथिवीपतिः॥ ७.२१ ॥	<br>
पश्यतिस्म तथात्मानं महीतलमुपागतम्॥	<br>
कांपिल्यनगरे भूयः पप्रच्छात्मानमात्मना॥ ७.२२ ॥	<br>
नगरं स तदा देशमप्राक्षीदिति विस्मितः॥	<br>
<b>॥जना ऊचुः॥	<br></b>
न जानीमो वयं भूपमिंद्रद्युम्नं न तत्पुरम्॥ ७.२३ ॥	<br>
यत्त्वं पृच्छसि भो भद्र कञ्चित्पृच्छ चिरायुषम्॥	<br>
॥इन्द्रद्युम्न उवाच॥	<br>
कः संप्रति धरापृष्ठे चिरायुः प्रथितो जनाः॥ ७.२४ ॥	<br>
पृथिवीजयराज्येस्मिन्यत्र प्रबूत मा चिरम्॥	<br>
<b>॥जना ऊचुः॥	<br></b>
श्रूयते नैमिषारण्ये सप्तकल्पस्मरो मुनिः॥ ७.२५ ॥	<br>
मार्कंडेय इति ख्यातस्तं गत्वा पृच्छ संशयम्॥	<br>
तथोपदिष्टस्तैर्गत्वा तत्र तं मुनिपुंगवम्॥ ७.२६ ॥	<br>
निशम्य प्रणिपत्याह नृपः स्वहृदयस्थितम्॥	<br>
<b>॥इंद्रद्युम्न उवाच॥	<br></b>
चिरायुर्भगवान्भूमौ विश्रुतः सांप्रतं ततः॥ ७.२७ ॥	<br>
पृच्छाम्यहं भवान्वेत्ति इंद्रद्युम्नं नृपं न वा॥ ७.२८ ॥	<br>
<b>॥श्रीमार्कंडेय उवाच॥	<br></b>
सप्तकल्पान्तरे नाभूत्कोपींद्रद्युम्नसंज्ञितः॥	<br>
भूपाल किमहं वच्मि तवान्यत्पृच्छ संशयम्॥ ७.२९ ॥	<br>
स निराशस्तदाकर्ण्य वचो भूपोग्निसाधने॥	<br>
समुद्योगं तदा चक्रे तं दृष्ट्वाह तदा मुनिः॥ ७.३० ॥	<br>
<b>॥मार्कंडेय उवाच॥	<br></b>
मा साहसमिदं कार्षीर्भद्र वाचं श्रृणुष्व मे॥	<br>
एति जीवंतमानंदो नरं वर्षशतादपि॥ ७.३१ ॥	<br>
तत्करोमि प्रतीकारं तव दुःखोपशांतये॥	<br>
श्रृणु भद्र ममास्तीह बको मित्रं चिरंतनः॥ ७.३२ ॥	<br>
नाडीजंघ इति ख्यातः स त्वा ज्ञास्यत्यसंशयम्॥	<br>
तस्मादेहि द्रुतं यावदावां तत्र व्रजावहे॥ ७.३३ ॥	<br>
परोपकारैकफलं जीवितं हि महात्मनाम्॥	<br>
यदि ज्ञास्यत्यसंदिग्धमिंद्रद्युम्नं स वक्ष्यति॥ ७.३४ ॥	<br>
तौ प्रस्थिताविति तदा विप्रेंद्रनृपपुंगवौ॥	<br>
हिमाचलं प्रति प्रीतौ नाडीजंघालयं प्रति॥ ७.३५ ॥	<br>
बकोऽथ मित्रं स्वं वीक्ष्य चिरकालादुपागतम्॥	<br>
मार्कंडेयं ययौ प्रीत्युत्कंठितः सम्मुखं द्विजैः॥ ७.३६ ॥	<br>
कृतसंविदभूत्पूर्वं कुशलस्वागतादिना॥	<br>
पप्रच्छानंतरं कार्यं वदागमनकारणम्॥ ७.३७ ॥	<br>
मार्कंडेयोथ तं प्राह बकं प्रस्तुतमीप्सितम्॥	<br>
इंद्रद्युम्नं भवान्वेत्ति भूपालं पृथिवीतले॥ ७.३८ ॥	<br>
एतस्य मम मित्रस्य तेन ज्ञातेन कारणम्॥	<br>
नो वायं त्यजति प्राणान्पुरा वह्निप्रवेशनात्॥ ७.३९ ॥	<br>
एतस्य प्राणरक्षार्थं ब्रूहि जानासि चेन्नृपम्॥ ७.४० ॥	<br>
<b>॥नडीजंघ उवाच॥	<br></b>
चतुर्दश स्मराम्यस्मि कल्पान्विप्रेंद्र सांप्रतम्॥	<br>
आस्तां तद्दर्शनं वार्तामपि वा न स्मराम्यहम्॥ ७.४१ ॥	<br>
इंद्रद्युम्नो महीपालः कोऽपि नासीन्महीतले॥	<br>
एतावन्मात्रमेवाहं जानामि द्विजपुंगव॥ ७.४२ ॥	<br>
<b>॥नारद उवाच॥	<br></b>
ततः स विस्मयाविष्टस्तस्यायुरिति शुश्रुवान्॥	<br>
पप्रच्छ राजा को हेतुर्दानस्य तपसोऽथ वा॥	<br>
यदायुरीदृशं दीर्घं संजातमिति विस्मितः॥ ७.४३ ॥	<br>
<b>॥नाडीजंघ उवाच॥	<br></b>
घृतकंबलमाहात्म्यान्मम देवस्य शूलिनः॥	<br>
दीर्घमायुरिदं विप्र शापाद्बकवपुः श्रृणु॥ ७.४४ ॥	<br>
पुरा जन्मन्यहं बालो ब्राह्मणस्याभवं भुवि॥	<br>
पाराशर्यसगोत्रस्य विश्वरूपस्य सन्मुनेः॥ ७.४५ ॥	<br>
बालको बक इत्येवं प्रतीतोऽतिप्रियः पितुः॥	<br>
चपलोऽतीव बालत्वे निसर्गादेव भद्रक॥ ७.४६ ॥	<br>
अथ मारकतं लिंगं देवतावसरात्पितुः॥	<br>
चापल्याद्वालभावाच्चापहृत्य निहितं मया॥ ७.४७ ॥	<br>
घृतस्य कुंभे संक्रांतौ मकरस्योत्तरायणे॥	<br>
अथ प्रातर्व्यतीतायां निशि यावत्पिता मम॥ ७.४८ ॥	<br>
निर्माल्यापनयं चक्रे तावच्छून्यं शिवालयम्॥	<br>
निशम्य कांदिशीको मां पप्रच्छ मधुरस्वरम्॥ ७.४९ ॥	<br>
वत्स क्व नु त्वया लिंगं नूनं विनिहितं वद॥	<br>
दास्यामि वांछितं यत्ते भक्ष्यमन्यत्तवेप्सितम्॥ ७.५० ॥	<br>
ततो मया बालभावाद्भक्ष्यलुब्धेन तत्पितुः॥	<br>
घृतकुंभांतराकृष्य भद्रलिंगं समर्पितम्॥ ७.५१ ॥	<br>
अथ काले तु संप्राप्ते प्रमीतोऽहं नृपालये॥	<br>
जातो जातिस्मारस्तावदानर्ताधिपतेः सुतः॥ ७.५२ ॥	<br>
घृतकंबलमाहात्म्यान्मकरस्थे दिवाकरे॥	<br>
अपि बाल्यादवज्ञानात्संयोगाद्‌घृतलिंगयोः॥ ७.५३ ॥	<br>
ततः संस्थापितं लिंगं प्राग्जन्म स्मरता मया॥	<br>
ततः प्रभृति लिंगानि घृतेनाच्छादयाम्यहम्॥ ७.५४ ॥	<br>
पितृपैतामहं प्राप्य राज्यं शक्त्यनुरूपतः॥	<br>
ततः प्रसन्नो भगवान्पार्वतीपतिराह माम्॥ ७.५५ ॥	<br>
पूर्वजन्मनि तुष्टोऽहं घृतकंबलपूजया॥	<br>
प्रयच्छाम्यस्मि त राज्यमधुनाभिमतं वृणु॥ ७.५६ ॥	<br>
ततो मया वृतः प्रादाद्गाणपत्यं मदीप्सितम्॥	<br>
कैलासे मां शिवो नित्यं संतुष्टः प्राह चेति च॥ ७.५७ ॥	<br>
तेनैव हि शरिरेण प्रणतं पुरतः स्थितम्॥	<br>
अद्यप्रभृति संक्रांतौ मकरस्यापरोपि यः॥ ७.५८ ॥	<br>
घृतेन पूजां कर्तासौ भावी मम गणः स्फुटम्॥	<br>
इत्युक्त्वा मां शिवो भद्र गणकोटीश्वरं व्यधात्॥ ७.५९ ॥	<br>
प्रतीपपालकंनाम संस्थितं शिवशासनम्॥	<br>
ततः कामादिभिः षड्भिः पदैश्चंक्रमणात्मिकाम्॥ ७.६० ॥	<br>
निसर्गचपलां प्राप्य भ्रमरीमिव तां श्रियम्॥	<br>
नैवालमभवं तस्या धारणे दैवयोगतः॥ ७.६१ ॥	<br>
विचचार तदा मत्तः किलाहं वारणो यथा॥	<br>
कृत्याकृत्यविचारेण विमुक्तोऽतीव गर्वितः॥ ७.६२ ॥	<br>
विद्यामभिजनं लक्ष्मीं प्राप्य नीचनरो यथा॥	<br>
आपदां पात्रतामेति सिंधूनामिव सागरः॥ ७.६३ ॥	<br>
अथ काले व्यतिक्रांते कियन्मात्रे यदृच्छया॥	<br>
विचरन्नगमं शैलं हिमानीरुद्धकंदरम्॥ ७.६४ ॥	<br>
तपस्यति मुनिस्तत्र गालवो भार्यया सह॥	<br>
सदैव तीव्रतपसा कृशो धमनिसंततः॥ ७.६५ ॥	<br>
ब्राह्मणस्य हि देहोयं नैवैहिकफलप्रियः॥	<br>
कृच्छ्राय तपसे चेह प्रेत्यानंतसुखाय च॥ ७.६६ ॥	<br>
तस्य भार्याऽतिरूपेण विजिग्ये विश्ववर्णिनी॥	<br>
तन्वी श्यामा मृगाक्षी सा पीनोन्नतपयोधरा॥ ७.६७ ॥	<br>
हंसगद्गदसंभाषा मत्तमातंगगामिनी॥	<br>
विस्तीर्णजघना मध्ये क्षामा दीर्घशिरोरुहा॥ ७.६८ ॥	<br>
निम्ननाभिर्विधात्रैषा निर्मिता संदिदृक्षुणा॥	<br>
विकीर्णमिव सौंदर्यमेकपात्रमिव स्थितम्॥ ७.६९ ॥	<br>
ततोऽविनीतस्तां वीक्ष्य भद्र गालववल्लभाम्॥	<br>
अहमासं शरव्रातैस्ताडितः पुष्पधन्विना॥	<br>
विवेकिनोऽपि मुनयस्तावदेव विवेकिनः॥ ७.७० ॥	<br>
यावन्न हरिणाक्षीणामपांगविवरेक्षिताः॥	<br>
मया व्यवसितं चित्ते तदानीं तां जिहीर्षुणा॥ ७.७१ ॥	<br>
इति चेति हरिष्यामि तपसा रक्षितां मुनेः॥	<br>
अस्याः कृते यदि शपेन्मुनिस्तत्र पराभवः॥ ७.७२ ॥	<br>
मम भावी भवेदेषा भार्या मृत्युरुतापि मे॥	<br>
तस्माच्छिष्यो भवाम्यस्य शुश्रूषानिरतो मुनेः॥ ७.७३ ॥	<br>
प्राप्यांतरं हरिष्यामि नास्य योग्येयमंगना॥	<br>
इति व्यवस्य विद्यार्थिमूर्तिमास्थाय गालवम्॥ ७.७४ ॥	<br>
नमस्कृत्य वचोऽवोचमिति भाव्यर्थनोदितः॥	<br>
तथा मतिस्तथा मित्रं व्यवसायस्तथा नृणाम्॥ ७.७५ ॥	<br>
भवेदवश्यं तद्भावि यथा पुंभिः पुरा कृतम्॥	<br>
विवेकवैराग्ययुतो भगवंस्त्वासमुपस्थितः॥ ७.७६ ॥	<br>
शिष्योऽहं भवता पाठ्यं कर्णधारं महामुनिम्॥	<br>
अपारपारदं विष्णुं विप्रमूर्तिमुपाश्रितम्॥ ७.७७ ॥	<br>
नमस्ये चेतनं ब्रह्मा प्रत्यक्षं गालवाख्यया॥	<br>
अविद्याकृष्णसर्पेण दष्टं तद्विषपीडितम्॥ ७.७८ ॥	<br>
उपदेशमहामंत्रैर्मां जांगुलिक जीवय॥	<br>
महामोहमहा वृक्षो हृद्यावापसमुत्थितः॥ ७.७९ ॥	<br>
त्वद्वाक्यतीक्ष्णधारेण कुठारेण क्षयं व्रजेत्॥	<br>
अपवर्गपथव्यापी मूढसंसर्गसेचनः॥ ७.८० ॥	<br>
छिद्यतां सूत्रधारेण विद्यापरशुनाधुना॥	<br>
भजामि तव शिष्योऽहं वरिवस्यापरश्चिरम्॥ ७.८१ ॥	<br>
समिद्दर्भान्मूलफलं दारूणि जलमेव च॥	<br>
आहरिष्येऽनुगृह्णीष्व विनीतं मामुपस्थितम्॥ ७.८२ ॥	<br>
इत्थं पुरा बकाभिख्यं बकवृत्तिमुपाश्रितम्॥	<br>
तदाऽऽर्जवे कृतमतिरनुजग्राह मां मुनिः॥ ७.८३ ॥	<br>
ततोऽतीव विनीतोऽहं भूत्वा तं ब्राह्मणीयुतम्॥	<br>
विश्वासनाय सुदृढं तोषयामि दिनेदिने॥ ७.८४ ॥	<br>
स च जानन्मुनिः पत्नीं पात्रभूतामविश्वसन्॥	<br>
स्त्रीचरित्रविदंके तां विधाय स्वपिति द्विजः॥ ७.८५ ॥	<br>
अथान्यस्मिन्दिने साभूद्ब्राह्मण्यथ रजस्वला॥	<br>
तद्दूरशायिनी रात्रौ विश्वासान्मे तपस्विनी॥ ७.८६ ॥	<br>
इदमन्तरमित्यंतर्विचिंत्याहं प्रहर्षितः॥	<br>
मलिम्लुचाकृतिर्भूत्वा निशीथे तामथाहरम्॥ ७.८७ ॥	<br>
विललाप तदा बाला ह्रियमाणा मयोच्चकैः॥	<br>
मैवं मैवमिति ज्ञात्वा मां स्वरेणाब्रवीन्मुनिम्॥ ७.८८ ॥	<br>
बकवृत्तिरयं दुष्टो धर्मकंचुकमाश्रितः॥	<br>
हरते मां दुराचारस्तस्मात्त्वं त्राहि गालव॥ ७.८९ ॥	<br>
तव शिष्यः पुरा भूत्वा कोप्वेषोद्य मलिम्लुचः॥	<br>
मां जिहीर्षति तद्रक्ष शरण्य शरणं भव॥ ७.९० ॥	<br>
तद्वाक्यसमकालं स प्रबुद्धो गालवो मुनिः॥	<br>
तिष्ठतिष्ठेति मामुक्त्वा गतिस्तम्भं व्यधान्मम॥ ७.९१ ॥	<br>
ततश्चित्राकृतिरहं स्तम्भितो मुनिनाऽभवम्॥	<br>
व्रीडितं प्रविशामीव स्वांगानि किल लज्जया॥ ७.९२ ॥	<br>
ततः प्रकुपितः प्राह मामभ्येत्याथ गालवः॥	<br>
तद्वज्रदुःसहं वाक्यं येनाहमभवं बकः॥ ७.९३ ॥	<br>
<b>॥गालव उवाच॥	<br></b>
बकवृत्तिमुपाश्रित्य वंचितोऽहं यतस्त्वया॥	<br>
तस्माद्बकस्त्वं भविता चिरकालं नराधम॥ ७.९४ ॥	<br>
इति शप्तोऽहमभवं मुनिनाऽधर्ममाश्रितः॥	<br>
परदारोपसेवार्थमनर्थमिममागतः॥ ७.९५ ॥	<br>
न हीदृशमनायुष्यं लोके किंचन विद्यते॥	<br>
यादृशं पुरुषस्येह परदारोपसेवनम्॥ ७.९६ ॥	<br>
ततः सती सा मत्स्पर्शदूषितांगी तपस्विनी॥	<br>
मया विमुक्ता स्नात्वा मां तथैवानुशशाप ह॥ ७.९७ ॥	<br>
एवं ताभ्यामहं शप्तो ह्यश्वत्थपर्णवद्भयात्॥	<br>
कंपमानः प्रणम्योभाववोचं तत्र दम्पती॥ ७.९८ ॥	<br>
गणोऽहमीश्वरस्यैव दुर्विनीततरो युवाम्॥	<br>
निरोधमेवं कुरुतं भगवंतावनुग्रहम्॥ ७.९९ ॥	<br>
वाचि क्षुरो नावनीतं हृदयं हि द्विजन्मनाम्॥	<br>
प्रकुप्यंति प्रसीदंति क्षणेनापि प्रसादिताः॥ ७.१०० ॥	<br>
त्वयि विप्रतिपन्नस्य त्वमेव शरणं मम॥	<br>
भूमौ स्खलितपादानां भूमिरेवावलंबनम्॥ ७.१०१ ॥	<br>
गणाधिपत्यमपि मे जातं परिभवास्पदम्॥	<br>
विषदंता हि जायन्ते दुर्विनीतस्य सम्पदः॥ ७.१०२ ॥	<br>
विदुरेष्यद्धियाऽपायं परतोऽन्ये विवेकिनः॥	<br>
नैवोभयं विदुर्नीचा विनाऽनुभवमात्मनः॥ ७.१०३ ॥	<br>
दुर्वीनीतः श्रियं प्राप्य विद्यामैश्वर्यमेव वा॥	<br>
न तिष्ठति चिरं स्थाने यथाहं मदगर्वितः॥ ७.१०४ ॥	<br>
विद्यामदो धनमदस्तृतीयोऽभिजनो मदः॥	<br>
एते मदा मदांधानामेत एव सतां दमाः॥ ७.१०५ ॥	<br>
नोदर्कशालिनी बुद्धिर्येषामविजितात्मनाम्॥	<br>
तैः श्रियश्चपला वाच्यं नीयंते मादृशैर्जनैः॥ ७.१०६ ॥	<br>
तत्प्रसीद मुनिश्रेष्ठ शापांतं मेऽधुना कुरु॥	<br>
दुर्विनीतेष्वपि सदा क्षमाचारा हि साधवः॥ ७.१०७ ॥	<br>
इत्थं वचसि विज्ञप्ते विनीतेनापि वै मया॥	<br>
प्रसादप्रवणो भूत्वा शापांतं मे तदा व्यधात्॥ ७.१०८ ॥	<br>
<b>॥गालव उवाच॥	<br></b>
छन्नकीर्तिसमुद्धारसहायस्त्वं भविष्यसि॥	<br>
यदेन्द्रद्युम्नभूपस्य तदा मोक्षमवाप्स्यसि॥ ७.१०९ ॥	<br>
इत्यहं मुनिशापेन तदाप्रभृति पर्वते॥	<br>
हिमाचले बको भूत्वा काश्यपेयो वसामि च॥ ७.११० ॥	<br>
राज्यं चिरायुरिति मे घृतकम्बलस्य जातिस्मरत्वमधुनापि तथानु भावान्॥	<br>
शापाद्बकत्वमभवन्मुनिगालवस्य तद्भद्र सर्वमुदितं भवताद्य पृष्टम्॥ ७.१११ ॥	<br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखंडे महीप्रादुर्भावे सप्तमोऽध्यायः॥ ७ ॥ छ ॥	<br>
</span>
