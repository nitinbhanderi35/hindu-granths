<span style="font-size: 14pt; line-height: 200%">॥ सूत उवाच ॥ ॥ <br>
उषित्वा सप्तरात्राणि तीर्थेस्मिन्भ्रातृभिः सह ॥ <br>
युधिष्ठिरो महातेजा गमनायोपचक्रमे ॥ १ ॥ <br>
प्रभाते विमले स्नात्वा देवीर्लिंगान्यथार्च्य च ॥ <br>
कृत्वा प्रदक्षिणं क्षेत्रं देवीस्तोत्रं जजाप सः ॥ <br>
प्रयाणकालेषु सदा जप्यं कृष्णेन कीर्तितम् ॥ २ ॥ <br>
॥ युधिष्ठिर उवाच ॥ ॥ <br>
देवि पूज्ये महाशक्ते कृष्णस्य भगिनि प्रिये ॥ <br>
नत्वा त्वां शरणं यामि मनोवाक्कायकर्मभिः ॥ ३ ॥ <br>
संकर्षणाभयदाने कृष्णच्छविसमप्रभे ॥ <br>
एकानंशे महादेवि पुत्रवत्त्राहि मां शिव ॥ ४ ॥ <br>
त्वया ततमिदं विश्वं जगदव्यक्तरूपया ॥ <br>
इति मत्वा त्वां गतोऽस्मि शरणं त्राहि मां शुभे ॥ ५ ॥ <br>
कार्यारम्भेषु सर्वेषु सानुगेन मया तव ॥ <br>
स्व आत्मा कल्पितो भद्रे ज्ञात्वैतदनुकंप्यताम ॥ ६ ॥ <br>
॥ सूत उवाच ॥ ॥ <br>
इति ब्रुवाणं राजानं शिरोबद्धाजलिं तदा ॥ <br>
वायुपुत्रः प्रहस्यैव सासूयमिदमब्रवीत् ॥ ७ ॥ <br>
ये त्वां राजन्वदंत्येवं सर्वज्ञोऽयं युधिष्ठिरः ॥ <br>
वृथैव वचनं तेषां यतस्त्वं वेत्सि नाण्वपि ॥ ८ ॥ <br>
को हि प्रज्ञावतां मुख्यः सर्वशास्त्रविदांवरः ॥ <br>
स्त्रीणां शरणमापद्येदृजुर्बुद्धिर्यथा भवान् ॥ ९ ॥ <br>
यतस्त्वमेव वेत्सीदं सर्वशास्त्रेषु कीर्त्यते ॥ <br>
जडेयं प्रकृतिर्मूढा यया संमोह्यते जगत् ॥ 1.2.65.१० ॥ <br>
सचेतनं च पुरुषं प्रकृतिं च विचेतनाम् ॥ <br>
प्राहुर्बुधा नराध्यक्ष पुंसश्चप्रकृतिः प्रिया ॥ ११ ॥ <br>
तत्स्वयं पुरुषो भूत्वा युधिष्ठिर वृथामते ॥ <br>
प्रकृतिं नौषि नत्वा तां हासो मेऽतीव जायते ॥ १२ ॥ <br>
आरोहयेच्छिरो नैव क्वचिद्धित्वा उपानहौ ॥ <br>
यथा स मूढो भवति देवीभक्तिरतस्तथा ॥ १३ ॥ <br>
यदि ते बन्दिवत्पार्थ तिष्ठेद्वाण्यनिवारिता ॥ <br>
तत्किमर्थं महादेवं न स्तौषि त्रिपुरान्तकम् ॥ १४ ॥ <br>
अलक्ष्यमिति वा मत्वा महेशानं महामते ॥ <br>
ततः किमर्थ दाशार्हं न स्तौषि पुरुषोत्तमम् ॥ १५ ॥ <br>
यस्य प्रसादादस्माभिः प्राप्ता द्रुपदनंदिनी ॥ <br>
इन्द्रप्रस्थे तथा राज्यं राजसूयस्त्वया कृतः ॥ १६ ॥ <br>
विजयेन धनुर्लब्धं जरासन्धो मया हतः ॥ <br>
प्रत्याहर्तुं तथेच्छामः कौरवेभ्यः स्वकां श्रियम् ॥ १७ ॥ <br>
यस्य प्रसादात्तं मुक्त्वा कृष्णं हा स्तौषि यज्जयी ॥ <br>
अथ स्वयं कौरवाणामुत्पन्नं कुलसत्तमे ॥ १८ ॥ <br>
जानन्नात्मानमल्पत्वाद्बुद्धेर्न स्तौषि यादवम् ॥ <br>
तत्किमर्थं महावीर्यं न स्तौष्यर्जुनमुत्तमम् ॥ १९ ॥ <br>
येन विद्धं पुरा लक्ष्यं येन कर्णादयो जिताः ॥ <br>
येन तत्खांडवं दग्धं यज्ञे येन नृपा जिताः ॥ 1.2.65.२० ॥ <br>
श्रूयते येन विक्रम्य महेशानोऽपि निर्जितः ॥ <br>
स्वर्लोकसंस्थितस्यास्य शरणं याहि स्तौषि च ॥ २१ ॥ <br>
अथवा तेन शक्रेण राज्यं मे नार्पितं कुतः ॥ <br>
इति मत्वा वृथैव त्वं न स्तौषि भ्रातरं मम ॥ २२ ॥ <br>
ततो मां वा कथं वीरं न स्तौषि त्वं युधिष्ठिर ॥ <br>
येन त्वं रक्षितः पूर्वं लाक्षागेहाग्निमध्यतः ॥ २३ ॥ <br>
वृक्षेणाहत्य मद्रेशो नदीं शुष्कां प्रसारितः ॥ <br>
राजराजस्तथा येन जरासंधो निपातितः ॥ २४ ॥ <br>
पूर्वा दिङ्निर्जिता येन येन पूर्वं बको हतः ॥ <br>
हिडम्बश्च महावीरः किर्मीरश्चाधुना वने ॥२५॥ <br>
कालेकाले च रक्षामि त्वामेवाहं सदानुगः ॥ <br>
न तां पश्यामि रक्षंतीं नत्वा यां स्तौषि भारत॥२६॥<br>
अथ क्षुधाबलं ज्ञात्वा मामौदरिकसत्तमम्॥<br>
क्रूरं साहसिकं चैव न स्तौषि क्षमिणां वरः॥२७॥<br>
ततः सुसंयतो भूत्वा प्रणवं समुदीरयन्॥<br>
कथं न यासि मार्गे त्वं वृथालापो हि दोषभाक्॥२८॥ <br>
प्रेताः पिशाचा रक्षांसि वृथालापरतं नरम् ॥ <br>
आविशंति तदाविष्टो वक्ताबद्धं पुनः पुनः ॥२९॥ <br>
वृथालापी यदश्नाति यत्करोति शुभं क्वचित् ॥ <br>
प्रेतादितृप्तये सर्वमिति शास्त्रविनिश्चयः ॥1.2.65.३०॥ <br>
नायं तस्यास्ति वै लोकः कुत एव परो भवेत् ॥ <br>
तस्माद्विजानता यत्नात्त्याज्यमेव वृथा वचः ॥ ३१ ॥ <br>
एवं संस्मारितोऽपि त्वं यदि भूयः प्रवर्तसे ॥ <br>
भूताविष्टश्चिकित्स्यो नो विविधैरौषधैर्भवान् ॥ ३२ ॥ <br>
॥ सूत उवाच ॥ ॥ <br>
इति प्रवर्णितां श्रुत्वा भीमसेनेन भारतीम् ॥ <br>
पटीमिव प्रविततां विहस्याह युधिष्ठिरः ॥ ३३ ॥ <br>
नूनं त्वमल्पविज्ञानो वेदाधीतास्त्वया वृथा ॥ <br>
मातरं सर्वभूतानामंबिकां यन्न मन्यसे ॥ ३४ ॥ <br>
स्त्रीपक्ष इति मत्वा तामवजानासि भोः कथम् ॥ <br>
स्त्री सती न प्रणम्या किं त्वया कुन्ती वृकोदर ॥ ३५ ॥ <br>
यदि न स्यान्महामाया ब्रह्मविष्णुशिवार्चिता ॥ <br>
तव देहोद्भवः पार्थ कथं स्यात्तत्त्वतो वद ॥ ३६ ॥ <br>
ईश्वरः परमात्मा तां त्यक्तुं शक्तः कथं न हि ॥ <br>
पुनर्भेजे यतो देवीं तेन मन्ये महोर्जिताम् ॥ ३७ ॥ <br>
वासुदेवोऽपि नित्यं तां स्तौति शक्तिं परात्पराम् ॥ <br>
अहं यदि चिकित्स्यः स्यां चिकित्स्यः सोऽपि किं भवान् ॥ ३८ ॥ <br>
नैवं भूयः प्रवक्तव्यं मौर्ख्यात्प्रति महेश्वरीम् ॥ <br>
भूमौ निपत्य शरणं याहि चेत्सुखमिच्छसि ॥ ३९ ॥ <br>
॥ भीम उवाच ॥ ॥ <br>
सर्वोपायैर्बोधयंति चाटा हस्तगतं नरम् ॥ <br>
इदमेवौषधं तत्र तैः सार्धं जल्पनं न हि ॥ 1.2.65.४० ॥ <br>
मुण्डे मुण्डे मतिर्भिन्ना सत्यमेतन्नृप स्फुटम् ॥ <br>
स्वाभीष्टं कुरुते सर्वः कुर्मोऽभीष्टं वयं तथा ॥ ४१ ॥ <br>
नागायुतसमप्राणो वायुपुत्रो वृकोदरः ॥ <br>
न स्त्रियं शरणं गच्छेद्वाङ्मात्रेण कथंचन ॥ ४२ ॥ <br>
इत्युक्त्वा वचनं भीमो ह्यनुवव्राज तं नृपम् ॥ <br>
राजापि सानुगो यातो न साध्विति मुहुर्ब्रुवन् ॥ ४३ ॥ <br>
ततः क्षणेन विकलस्त्वितश्चेतश्च प्रस्खलत् ॥ <br>
उवाच वचनं भीमः सुसंभ्रांतो नृपं प्रति ॥ ४४ ॥ <br>
धर्मराज महाबुद्धे पश्य मां नृपसत्तम ॥ <br>
चक्षुर्भ्यां नैव पश्यामि वैकल्यं किमिदं मम ॥ ४५ ॥ <br>
॥ राजोवाच ॥ <br>
भीमभीम ध्रुवं देवी कुपिता ते महेश्वरी ॥ <br>
तेन नष्टे चक्षुषी ते महासाहसवल्लभ ॥ ४६ ॥ <br>
तत्सांप्रतमभिप्रैहि शरणं परमेश्वरीम् ॥ <br>
पुनः प्रसन्ना ते दद्यात्कदाचिन्नयने पुनः ॥ ४७ ॥ <br>
॥ भीम उवाच ॥ ॥ <br>
अहमप्यंग जानामि समो देव्या न कश्चन ॥ <br>
प्रभावप्रत्ययार्थं हि सदा निन्दामि तां पुनः ॥ ४८ ॥ <br>
तस्मात्प्रभावं दृष्ट्वैवं निपत्य वसुधातले ॥ <br>
मनोवाग्बुद्धिभिर्नत्वा शरणं स्तौमि मातरम् ॥ ४९ ॥ <br>
॥ सूत उवाच ॥ ॥ <br>
इत्युक्त्वा भ्रातरं ज्येष्ठं साष्टांगं प्रणिपत्य च ॥ <br>
गत्वैव देव्याः शरणं भीमस्तुष्टाव मातरम् ॥ 1.2.65.५० ॥ <br>
॥ भीम उवाच ॥ ॥ <br>
सर्वभूतांबिके देवि ब्रह्मांडशतपूरके ॥ <br>
बालिशं बालकं स्वीयं त्राहित्राहि नमोऽस्तु ते ॥ ५१ ॥ <br>
त्वं ब्राह्मी ब्रह्मणः शक्तिर्वैष्णवी त्वं च शांभवी ॥ <br>
त्रिमूर्तिः शक्तिरूपा त्वं रक्षरक्ष नमोऽस्तु ते ॥ ५२ ॥ <br>
त्वमैन्द्री च त्वमाग्नेयी त्वं याम्या त्वं च नैर्ऋती ॥ <br>
त्वं वारुणी त्वं वायव्या त्वं कौबेरी नमोऽस्तु ते ॥५३ ॥ <br>
ऐशानि देवि वाराहि नारसिंहि जयप्रदे ॥ <br>
कौमारि कुलकल्याणि कृपेश्वरि नमोऽस्तु ते ॥ ५४ ॥ <br>
त्वं सूर्ये त्वं तथा सोमे त्वं भौमे त्वं बुधे गुरौ ॥ <br>
त्वं शुक्रे त्वं स्थिता राहौ त्वं केतुषु नमोऽस्तु ते ॥ ५५ ॥ <br>
वससि ध्रुवचक्रे त्वं मुनिचक्रे च ते स्थितिः ॥ <br>
भचक्रेषु खचक्रेषु भूचक्रे च नमोऽस्तु ते ॥ ५६ ॥ <br>
सप्तद्वीपेषु त्वं देवि समुद्रेषु च सप्तसु ॥ <br>
सप्तस्वपि च पातालेष्ववसंस्थे नमोऽस्तु ते ॥ ५७ ॥ <br>
त्वं देवि चावतारेषु विष्णोः साहाय्यकारिणी ॥ <br>
विष्णुनाभ्यर्थ्यसे तस्मात्त्राहि मातर्नमोऽस्तु ते ॥ ५८ ॥ <br>
चतुर्भुजे चतुर्वक्त्रे फलदे चत्वरप्रिये ॥ <br>
चराचरस्तुते देवि चरणौ प्रणमामि ते ॥ ५९ ॥ <br>
महाघोरे कालरात्रि घंटालि विकटोज्वले ॥ <br>
सततं सप्तमीपूज्ये नेत्रदे शरणं भव ॥ 1.2.65.६० ॥ <br>
मेरुवासिनि पिंगाक्षि नेत्रत्राणैककारिणि ॥ <br>
हुंहुंकारध्वस्तदैत्ये शरण्ये शरणं भव ॥ ६१ ॥ <br>
महानादे महावीर्ये महा मोहविनाशिनि ॥ <br>
महाबन्धापहे देवि देहि नेत्रत्रयं मम ॥ ६२ ॥ <br>
सर्वमंगलमंगल्या यदि त्वं सत्यतोंबिके ॥ <br>
ततो मे मंगलं देहि नेत्रदानान्नमोस्तु ते ॥ ६३ ॥ <br>
यदि सर्वकृपालुभ्यः सत्यतस्त्वं कृपावती ॥ <br>
ततः कृपां कुरु मयि देहि नेत्रे नमोऽस्तु ते ॥ ६४ ॥ <br>
पापोयमिति यद्देवि प्रकुप्यसि वृथैव तत् ॥ <br>
त्वं मां मोहयसि त्वेवं न ते तत्किं नमोऽस्तु ते ॥ ६५ ॥ <br>
स्वयमुत्पाद्य यो रेणुं वेष्टितस्तेन कुप्यति ॥ <br>
तथा कुप्यसि मे मातरनाथस्यास्य दर्शय ॥ ६६ ॥ <br>
इति स्तुता पांडवेन देवी कृष्णच्छविच्छविः ॥ <br>
रामा रामाभिवदना प्रत्यक्षा समजायत ॥ ६७ ॥ <br>
विद्युत्कोटिसमाभास मुकुटेनातिशोभिता ॥ <br>
सूर्यबिंबप्रभाभ्यां च कुण्डलाभ्यां विभूषिता ॥ ६८ ॥ <br>
प्रवाहेनेव हारेण सुरनद्या विराजिता ॥ <br>
कल्पद्रुमप्रसूनैश्च पूर्णावतंसमंडिता। ॥ ६९ ॥ <br>
दन्तेन्दुकांतिविध्वस्तभक्तमोहमहाभया ॥ <br>
खड्गचर्मशूलपात्रचतुर्भुजविराजिता ॥ 1.2.65.७० ॥ <br>
वाससा तडिदाभेन मेघलेखेव वेष्टिता ॥ <br>
मालया सुममालिन्या भ्राजिता सालिमालया ॥ ७१ ॥ <br>
सतां शरणदाभ्यां च पद्भ्यां नूपुरराजिता ॥ <br>
जयेति पुष्पवर्षैश्च शक्राद्यैरभिपूजिता॥ ७२ ॥, <br>
गणैर्देवीभिराकीर्णा शतपद्मैर्महामलैः ॥ <br>
तां तादृशीं व्योम्नि दृष्ट्वा मातरं व्योमवाहिनीम् ॥ ७३ ॥ <br>
भूमौ निपत्य राजेंद्रो नमोनम इति स्थितः ॥, <br>
भीमोपि मातरं दृष्ट्वा यथा बालोऽभिधावति ॥ ७४ ॥ <br>
तथा सम्मुखमाधावज्जय मातरिति ब्रुवन् ॥ <br>
दर्शनेनैव देव्याश्च शुभनेत्रत्रयस्तदा ॥ ७९ ॥। <br>
प्रणिपत्य नमस्तुभ्यं नमस्तुभ्यं मुहुर्जगौ ॥ <br>
प्रसीद देवि पद्माक्षि पुनर्मातः प्रसीद मे ॥ ७६ ॥ <br>
पुनः प्रसीद पापस्य क्षमाथीले प्रसीद मे ॥ ७७ ॥  <br>
एवं स्तुता भगवती स्वयमुत्थाय पार्थिवम् ॥ <br>
भीमं चोत्संगमारोप्य कृपयेदं वचोऽब्रवीत् ॥ ७८ ॥ <br>
॥ श्रीदेव्युवाच ॥ ॥ <br>
यत्त्वयाभिहितं स्तोत्रं तेन तुष्टा तवोपरि ॥ <br>
अतो नेत्रत्रयं दत्तं द्वे बाह्ये चांतरं परम् ॥ ७९ ॥ <br>
नाहं कोपं यत्र तत्र दर्शयामि वृकोदर ॥ <br>
त्वं तु प्रमाणपुरुषस्त्वत्तः क्रोधमदर्शयम् ॥ 1.2.65.८० ॥ <br>
नैतत्प्रियं च कृष्णस्य भ्रातुर्मे क्रोधमाचरम् ॥ <br>
भवन्तो वासुदेवस्य यत्र प्राणा बहिश्चराः ॥ ८१ ॥ <br>
त्वं च निन्दसि मां नित्यं तच्च जाने वृकोदर ॥ <br>
मत्प्रभावपरिज्ञानहेतवे कीदृशस्त्विति ॥ ८३ ॥ <br>
तदेवं नैव भूयस्ते प्रकर्तव्यं कथंचन ॥ <br>
अक्षिक्षेपो हि पूज्यानामावहत्यधिकं रुजम् ॥ ८४ ॥ <br>
तदिदानीं सर्वमेवं क्षन्तव्यं च परस्परम् ॥ <br>
यच्च ब्रवीमि त्वां वीर तन्निशामय भारत ॥ ८५ ॥ <br>
यदा यदा हि धर्मस्य ग्लानिराविर्भवेद्धरिः ॥ <br>
तदातदावतीर्याहं विष्णोरस्य सहायिनी ॥ ८६ ॥ <br>
इदानीं च हरिर्जातो वसुदेवसुतो भुवि ॥ <br>
अहं च गोपनन्दस्य एकानंशाभिधा सुता ॥ ८७ ॥ <br>
तद्यथा भगवान्कृष्णो मम भ्राताभिपूजितः ॥ <br>
भवन्तोऽपि तथा मह्यं भ्रातरः पांडवा सदा ॥ ८८ ॥ <br>
ये भीमभगिनीत्येवं मां स्तोष्यंति नरोत्तमाः ॥ <br>
आबाधा नाशयिष्यामि तेषां हर्षसमन्विता ॥ ८९ ॥ <br>
त्वं च भ्रातुर्जयं वीर प्रदास्यसि महारणे ॥ <br>
भुजयोस्ते वसिष्यामि धार्तराष्ट्रनिपातने ॥ 1.2.65.९० ॥ <br>
कृत्वा राज्यं च वर्षाणि षट्त्रिंशत्तदनन्तरम् ॥ <br>
महाप्रस्थानधर्मेण पृथिवीं परिचरिष्यथ ॥ ९१ ॥ <br>
अस्मिन्नेव ततो देशे लोहोनाम महासुरः ॥ <br>
भवतां न्यस्तशस्त्राणां वधार्थं प्रक्रमिष्यति ॥ ९२ ॥ <br>
ततस्तं सर्वभूतानामवध्यं भवतां कृते ॥ <br>
अन्धं कृत्वा पातयिष्ये ततो यूयं प्रयास्यथ ॥ ९३ ॥ <br>
निस्तीर्य च हिमं सर्वं निमग्नाः बालुकार्णवे ॥ <br>
स्वर्गं यास्यति राजैकः सशरीरो गमिष्यति ॥ ९४ ॥ <br>
अन्धो यत्र कृतो लोहो लोहाणाभिधया पुरम् ॥ <br>
भविष्यति च तत्रैव स्थास्येऽहं कलया सदा ॥९५॥ <br>
ततः कलियुगे प्राप्ते केलो नाम भविष्यति ॥ <br>
मम भक्तस्तस्य नाम्ना भाव्या केलेश्वरीत्यहम् ॥ ९६ ॥ <br>
वैलाकश्चापरो भक्तो भविष्यति ममोत्तमः ॥ <br>
तस्याराधनतः ख्यातिं प्रयास्यामि कलौ युगे ॥ ९७ ॥ <br>
लोहाणासंस्थितां चैव येर्चयिष्यंति मां जनाः ॥ <br>
श्रद्धया सितसप्तम्यां तैश्च सर्वत्र पूजिता ॥ ९८ ॥ <br>
अंधानां च प्रदास्यामि भावीनि नयनान्यहम् ॥ <br>
तस्मिन्दिने तर्पिताहं भक्तिभावेन पांडव ॥ ९९ ॥ <br>
पादांगुष्ठेन च भवांस्तत्र कुंडं विधास्यति ॥ <br>
सर्वतीर्थस्नान तुल्यं तत्र स्नानं च तद्दिने ॥ 1.2.65.१०० ॥ <br>
मत्स्यानां नेत्रनेत्रस्थतेजस्तन्मात्रमुत्तमम् ॥ <br>
उद्धृत्य योजयिष्यामि प्रत्यक्षं तद्भविष्यति ॥ १०१ ॥ <br>
एवं मम महास्थानं कलौ ख्यातं भविष्यति ॥ १०२ ॥ <br>
लोहाणाख्यं महाबाहो नाम केलेश्वरीति च ॥ <br>
दुर्गमाख्यं ततो हत्वा अस्मिन्क्षेत्रे च भारत॥१०३॥। <br>
दुर्गा नाम भविष्यामि महीसागरपूर्वतः ॥ <br>
धर्मारण्ये वसिष्यामि भवतां त्राणकारणात् ॥ १०४ ॥ <br>
धर्मारण्ये स्थितां चैव येऽर्चयिष्यंति मानवाः ॥ <br>
आश्विने मासि चैत्रे वा नवम्यां शुक्लपक्षके ऽ॥। १०५ ॥ <br>
स्नात्वा महीसागरे च तेषां दास्यामि वांछितम् ॥ <br>
विधिना येऽर्चयिष्यंति मां च श्रद्धास मन्विताः ॥ १०६ ॥ <br>
पुत्रपौत्रान्प्रदास्यामि स्वर्गं मोक्षं न संशयः ॥ <br>
प्रवेशे च कलेः काले भवतां वंशसंभवः ॥ <br>
वत्सराजः पांडवानां तोषयिष्यति यत्नतः ॥ १०७ ॥ <br>
यस्य नाम्ना ततः ख्याता भविष्यामि कलौ युगे ॥ <br>
वत्सेश्वरीति वत्सस्य राज्ञः सर्वार्थदायिनी ॥१०८॥ <br>
मत्प्रसादात्स राजा वै भवनोत्तापकारिणीम् ॥ <br>
अट्टालयांनाम तदा राक्षसीं निहनिष्यति ॥ १०९ ॥ <br>
तस्याश्चापि वधस्थानमट्टालजमिति स्थितम् ॥ <br>
भविष्यति पुरं तत्र मां च संस्थापयिष्यति ॥ 1.2.65.११० ॥ <br>
अट्टालयाजग्रामे मामर्चयिष्यंति ये जनाः ॥ <br>
वत्सेश्वरीं सिताष्टम्यामाश्विने तैः सदार्चिता ॥ १११ ॥ <br>
वत्सेश्वरीं च ये देवीं पूजयिष्यंति मानवाः ॥ <br>
तेषां सर्वफलावाप्तिर्भविष्यति न संशयः ॥ ११२ ॥ <br>
इत्थमट्टालये वासो लोहाणे च भविष्यति ॥ <br>
धर्मारण्ये महाक्षेत्रे महीसागरसंनिधौ ॥ ११३ ॥ <br>
मम लोकहितार्थाय लोहस्य च निशम्यताम् ॥ <br>
अधीकृतो मया लोहो बह्वीस्तप्तां तपः समाः ॥ ॥ ११४ ॥ <br>
वृत्रासुर इवाजेयो लोकानुत्सादयिष्यति ॥ <br>
तं च विश्वपतिर्धीमानवतीर्य बुधो हरिः ॥ ११५ ॥ <br>
यत्र हंता तत्र ग्रामं लोहाटीति भविष्यति ॥ <br>
गयोनाम महादैत्यो भवतां विघ्नकृत्तदा ॥११६॥ <br>
प्रस्थाने लोहवद्भावी करिष्ये तं नपुंसकम् ॥ <br>
गयत्राडेति मां तत्र पूजयिष्यंति मानवाः ॥ ॥ ११७ ॥ <br>
ग्रामं चापि गयत्राडं तत्र ख्यातं भविष्यति ॥ <br>
गयत्राडे गयत्राडां येऽर्चयिष्यंति मानवाः ॥ ११८ ॥ <br>
माघाष्टम्यां न शिष्यंति तस्य सर्वेऽप्युपद्रवाः ॥ <br>
ये च मां कोपयिष्यंति पांडवाराधितां सदा ॥ ११९ ॥ <br>
तेषां पुंस्त्वं हरिष्यामि महारौद्राधितिष्ठति ॥ <br>
परिवारश्च मे चात्र षण्ढः सर्वो भविष्यति ॥ 1.2.65.१२० ॥<br>
तस्मिन्कलियुगे घोरे रौद्रे रुद्रेऽतिनिर्घृणे ॥ <br>
एवं तृतीयं तन्मह्यं स्थानमत्र भविष्यति ॥ १२१ ॥ <br>
भवत्सु च स्वर्गतेषु गयोऽपि सुमहत्तपः ॥ <br>
तप्त्वा प्राप्य पुनः पुंस्त्वं लोकान्संपीडयिष्यति ॥ १२२ ॥ <br>
गयातीर्थं गतं तं च गयाध्वंसनकाम्यया ॥ <br>
बुध एव जगत्स्वामी तत्र तं सूदयिष्यति ॥ १२३ ॥ <br>
इत्थं श्रीमान्पीतवासा अवतीर्य बुधः प्रभुः ॥ <br>
बहूनि कृत्वा कर्माणि स्वस्थानं प्रतिपत्स्यते ॥ १२४ ॥ <br>
इति संक्षेपतः प्रोक्तं भविष्यं पांडवा मया ॥ <br>
भवतां चित्तनिर्वृत्यै श्रूयतां भूय एव च ॥ १२५ ॥ <br>
इदं तीर्थवरं मह्यं संसेव्यं सर्वदा प्रियम् ॥ <br>
कृतं यदत्रागमनं तेन प्रीतिः परा मम ॥ १२६ ॥ <br>
भीमस्य चापि पौत्रेण दृढं संतोषिताऽस्मि च ॥ <br>
देव्यः सर्वाश्च मद्रूपं नैतज्ज्ञेयम तोऽन्यथा ॥ १२७ ॥ <br>
व्रजध्वं चापि तीर्थानि यानि वो न कृतानि च ॥ <br>
आबाधास्वस्मि सर्वासु स्मरणीया स्वसेव च ॥ १२८ ॥ <br>
आपृच्छे चापि वः सर्वान्यूयं कृष्णसमा मम ॥ १२९ ॥ <br>
॥ सूत उवाच ॥ ॥ <br>
इति देव्या वचः श्रुत्वा विस्मयोत्फुल्ललोचनाः ॥ <br>
पुनःपुनः प्रणम्यैनां नापश्यन्दीपवद्गताम् ॥ 1.2.65.१३० ॥ <br>
ततस्ते बर्बरीकं च संस्थाप्यात्रैव निष्ठितम् ॥ <br>
आगच्छ योगे चोक्त्वेदं चक्रुस्तीर्थानि मुख्यशः ॥ १३१ ॥ <br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे बर्बरीकोपाख्याने केलेश्वरी वत्सेश्वरीदुर्गादेवीगयत्राडामाहात्म्यवर्णनंनाम पञ्चषष्टितमोऽध्यायः ॥ ६५ ॥<br>
<br>
<br>
</span>
